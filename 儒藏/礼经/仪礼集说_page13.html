<!DOCTYPE html>
<html>
<head>
    <meta charset="UTF-8">
    <title>仪礼集说 - 第 13 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 13 页/共 95 页</h1>
    <div class="content">　　注曰捝拭也拭以巾捝手为絶肺染污也
　　防曰内则事佩之中有则賔客自有巾以拭也
　　兴席末坐啐酒
　　席末席西端也无后事而啐酒者欲知其旨而告之也
　　降席坐奠爵拜告旨执爵兴主人阼阶上荅拜
　　注曰降席席西也旨美也
　　继公谓拜乃告旨谢其以旨酒饮已也降席即拜者欲近于啐酒之处且以别于拜既也既拜则坐以告旨
　　賔西阶上北面坐卒爵兴坐奠爵遂拜执爵兴主人阼阶上荅拜
　　卒尽也必西阶上卒爵者以向者于此拜受故也
　　右献賔
　　賔降洗主人降
　　注曰亦从賔也降立阼阶东西面
　　賔坐奠爵兴辞
　　注曰西阶前也
　　主人对賔坐取爵适洗南北面
　　洗南北面别于主人也于賔之取爵也主人复位
　　主人阼阶东南面辞洗賔坐奠爵于篚兴对主人复阼阶东西面
　　南面辞洗犹不离阼阶东示违其位而巳此主人辞洗在賔盥之先与他礼微异未详
　　賔东北面盥坐取爵卒洗揖让如初升
　　凡盥洗于洗南者皆北面此云东北未详疑东衍文也初一揖一让也
　　主人拜洗賔荅拜兴降盥如主人礼
　　如主人礼谓如上文降盥以至坐取爵之仪但面位异耳
　　賔实爵主人之席前东南面酢主人主人阼阶上拜賔少退主人进受爵复位賔西阶上拜送爵荐脯醢主人升席自北方设折俎祭如賔礼
　　注曰酢报也祭者祭荐俎及酒亦哜啐
　　继公谓北方席下也主人介席皆南上
　　不告旨
　　防曰云不告旨明亦啐也
　　继公谓酒主人之物也其不告旨不言可知乃必言之者宜别于如賔礼也主人不告旨乃亦啐酒者若欲知其美恶以拜崇酒然
　　自席前适阼阶上北面坐卒爵兴坐奠爵遂拜执爵兴賔西阶上荅拜
　　自席前者啐酒席末故从北方降也从北方降正也
　　主人坐奠爵于序端阼阶上北面再拜崇酒賔西阶上荅拜
　　奠爵于序端拜崇酒之礼然也奠于其所而拜则嫌若拜既爵奠于篚而后拜则嫌若礼毕而更端故以奠于此为节云崇重也谓賔崇重已酒不嫌其薄而饮之既也故拜谢之卒爵乃拜者若曰已饮之乃审知其薄然
　　右賔酢主人
　　主人坐取觯于篚降洗賔降主人辞降賔不辞洗立当西序东面
　　注曰不辞洗者以其将自饮
　　继公谓主人辞不言奠觯又不言賔对者如上礼可知自饮乃洗者亦象賔之饮已也
　　卒洗揖让升賔西阶上疑立主人实觯酬賔阼阶上北面坐奠觯遂拜执觯兴賔西阶上荅拜坐祭遂饮卒觯兴坐奠觯遂拜执觯兴賔西阶上荅拜
　　注曰酬劝酒也
　　继公谓此象賔之饮已故其拜亦皆与受之于人者同
　　主人降洗賔降辞如献礼升不拜洗
　　注曰不拜洗杀于献
　　继公谓如献礼如其降后升前之仪
　　賔西阶上立主人实觯賔之席前北面賔西阶上拜主人少退卒拜进坐奠觯于荐西
　　席前北面变于献以其不授也奠觯于荐西者主人以此觯不举不敢亲授之重劳賔也凡酬酒有卒不举者有未即举者主人皆奠之而不授其意则同燕与大射及少牢下篇主人酬尸与賔皆授觯与士礼异
　　賔辞坐取觯复位
　　辞辞其奠觯也奠觯酬之正礼也然奠而不授亦不能无降等之嫌故辞之辞之而不获命乃坐取觯示受也辞及取觯皆当东面复位待主人拜
　　主人阼阶上拜送賔北面坐奠觯于荐东复位
　　北面奠觯由便凡賔于主人所奠之物必取而迁之以示其不敢当之意且为礼也堂上则左之堂下则右之亦各从其便也
　　右主人酬賔
　　主人揖降賔降立于阶西当序东面
　　主人将降而揖所以礼賔賔降者以主人将与介与众賔为礼故不敢居堂上也賔降之位其南北之节皆于阶西至此始见之也主人降西面于门东
　　主人以介揖让升拜如賔礼
　　介入门左止于其位至是乃进
　　主人坐取爵于东序端降洗介降主人辞降介辞洗如賔礼
　　爵即向之所奠者也介统于賔而其礼又与之相接故乃用其爵焉賔礼者賔降至壹揖壹让升之仪也此时介降之位在賔南
　　升不拜洗
　　介不拜洗下賔
　　介西阶上立
　　注曰不言疑者省文
　　主人实爵介之席前西南面献介介西阶上北面拜主人少退介进北面受爵复位
　　主人西南面献介而介乃北面正方受爵以是推之则賔酢主人主人亦北面受主人献賔賔其东面受与
　　主人介右北面拜送爵介少退
　　主人献介乃拜于其右者以其尊降于賔也凡堂上之献酢皆分阶而拜者賔主二人而已其余则否
　　主人立于西阶东
　　此稍违其拜处与既献賔而立于阼阶东之意同西阶上非其正位故即辟之
　　荐脯醢
　　下云介升席自北方是介席南上也席南上则此荐当脯在北方与少牢下篇设侑之豆同矣
　　介升席自北方设折俎祭如賔礼不哜肺不啐酒不告防
　　凡所不者下賔不啐酒则必不告旨矣乃着之者详言之也凡经文有详言者有略言者其例不一
　　自南方降席北面坐卒爵兴坐奠爵遂拜执爵兴主人介右荅拜
　　降席适西阶上也自南方降者介尊于礼轻者或得由便也主人亦然主人介右荅拜复西就之有司曰侑降席自北方以其卑于介也
　　右献介
　　介降洗主人复阼阶降辞如初
　　注曰如賔酢之时
　　继公谓洗为主人将自酢也复反也初谓賔酢之时主人降以下至坐取爵卒洗之礼也
　　卒洗主人盥
　　注曰盥者当为介酌
　　继公谓主人自饮而盥者逹介意也
　　介揖让升授主人爵于两楹之间
　　以后篇大夫礼例之介字宜在授字上于主人之盥也介立于洗南以俟之主人既盥乃揖而行也介授主人爵者不敢酢也主人受之者亦逹介意也凡受献而亲酢者一人而已其余则或所献者自酢焉此介虽尊视賔为杀故其酢礼如此然其初乃得为主人洗爵亦其异者也
　　介西阶上立主人实爵酢于西阶上介右坐奠爵遂拜执爵兴介荅拜主人坐祭遂饮卒爵兴坐奠爵遂拜执爵兴介荅拜主人坐奠爵于西楹南介右再拜崇酒介荅拜
　　主人拜于西阶而奠爵于西楹南以其近也其意则与向之奠于序端者同拜介崇酒亦至是乃为之者因賔礼也
　　右主人自酢
　　主人复阼阶揖降介降立于賔南主人西南面三拜众賔众賔皆荅壹拜
　　注曰三拜示徧也
　　继公谓是时众賔皆在门内之西主人少南行近于门东乃西南面乡之而拜拜众賔为将献之与賔升而拜至之意相类三拜者旅拜之法也众賔皆荅壹拜亦荅旅拜之法也此礼大夫士同之
　　主人揖升坐取爵于西楹下降洗升实爵于西阶上献众賔众賔之长升拜受者三人【长知丈反】
　　西阶上献众賔揔言之也此献之仪主人盖执爵西南面于西阶上众賔则以次升受之不献于席前辟尊者礼也其拜者亦北面长其年之差尊者后于字衍
　　主人拜送
　　注曰于众賔右
　　坐祭立饮不拜既爵授主人爵降复位
　　既卒也不拜既爵卒爵不拜也献而不拜既爵差卑也自别于尊者且重劳主人之荅已也不拜既爵故但立饮记曰立卒爵者不拜既爵位堂下之位介之南也于此云复则主人揖升之时众賔其皆进与
　　众賔献则不拜受爵坐祭立饮
　　自第四以下又不拜受爵愈自别于尊者也
　　每一人献则荐诸其席
　　注曰谓三人也
　　防曰席谓席前
　　继公谓此荐之节当在坐祭立饮之后与特牲馈食之众賔同无俎矣又既饮乃荐逺下賔介也不言不祭者可知也
　　众賔辩有脯醢【辩音遍】
　　注曰每献荐于其位位在下今文辩皆作徧
</div>
    <div class="pagination">
<a href="仪礼集说_page12.html">上一页</a><span>...</span><a href="仪礼集说_page8.html">8</a><a href="仪礼集说_page9.html">9</a><a href="仪礼集说_page10.html">10</a><a href="仪礼集说_page11.html">11</a><a href="仪礼集说_page12.html">12</a><span class="current-page">13</span><a href="仪礼集说_page14.html">14</a><a href="仪礼集说_page15.html">15</a><a href="仪礼集说_page16.html">16</a><a href="仪礼集说_page17.html">17</a><a href="仪礼集说_page18.html">18</a><span>...</span><a href="仪礼集说_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
