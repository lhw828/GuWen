<!DOCTYPE html>
<html>
<head>
    <meta charset="UTF-8">
    <title>仪礼集释 - 第 53 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集释 - 第 53 页/共 84 页</h1>
    <div class="content">　　女子子嫁者未嫁者为世父母叔父母姑姊妹传曰嫁者其嫁于大夫者也未嫁者成人而未嫁者也【案以上乃本节经文之传】何以大功也妾为君之党服得与女君同【案此十六字乃上节经文之郑注以为文烂在下是也】
　　郑注旧读合大夫之妾为君之庶子女子子嫁者未嫁者言大夫之妾为此三人之服也【案旧读以下三十二字各本讹在经之下传曰之上文势遂不相贯今改正】下言为世父母叔父母姑姊妹者谓妾自服其私亲也【案此二十一字各本椄传得与女君同下为文唐石经亦然贾氏疏乃云下言二字及者谓妾自服其私亲也九字总十一字既非子夏自着又非旧读者自安是谁置之也今以义必是郑君置之郑君欲分别旧读者如此意趣然后以注破之据疏此说以为世父母叔父母姑姊妹十字为传文以下言二字及者谓妾自服其私亲也九字共十一字为郑所加不知经既见为世父母叔父母姑姊妹十字不应重见此十字而絶不释其意是二十一字通为郑注无疑且考其文义上云言大夫之妾为此三人之服也下云谓妾自服其私亲也一言字一谓字皆指旧读者之意如是自旧读至此不辞凡五十六字一气连贯不可截断今订正】此不辞即实为妾遂自服其私亲当言其以明之【案明今注疏本作见】齐衰三月章曰女子子嫁者未嫁者为曾祖父母经与此同足以明之矣【案明今注疏本亦作见】传所云何以大功也妾为君之党服得与女君同文烂在下耳女子子成人者有出道降旁亲及将出者明当及时也
　　释曰未嫁者为此期亲当服期而服大功者以其成人将出欲其及时故逆降旁亲也假年十九而遭期丧降之为大功则得及时而嫁大功之末可以嫁子故也马融旧读以大夫之妻降其庶子大功为女子子未嫁者亦然其嫁于大夫者则以出降无尊降亦大功大夫之妾为此三人者悉从女君之服其自服其私亲世父以下则无尊厌降一如人出降一等两义各异故经两言为以别之其义自通郑义于经文为顺特成人未嫁者得逆降其旁亲为异耳
　　大夫大夫之妻大夫之子公之昆弟为姑姊妹女子子嫁于大夫者
　　释曰凡妇人从其夫之爵位故大夫之妻得体夫之尊其服与大夫同
　　君为姑姊妹女子子嫁于国君者传曰何以大功也尊同也尊同则得服其亲服诸侯之子称公子公子不得祢先君公子之子称公孙公孙不得祖诸侯此自卑别于尊者也若公子之子孙有封为国君者则世世祖是人也不祖公子此自尊别于卑者也是故始封之君不臣诸父昆弟封君之子不臣诸父而臣昆弟封君之孙尽臣诸父昆弟故君之所为服子亦不敢不服也君之所不服子亦不敢服也
　　郑注不得祢不得祖者不得立其庿而祭之也卿大夫以下祭其祖祢则世世祖是人不得祖公子者后世为君者祖此受封之君不得祀别子也公子若在髙祖以下则如其亲服后世迁之乃毁其庿尔因国君以尊降其亲故终说此义云
　　释曰檀弓曰齐谷王之丧鲁庄公为之大功由鲁嫁故为之服姊妹之服春秋伯卒谷梁曰外夫人不卒此其言卒何也吾女也适诸侯则尊同以吾为之变卒之也其尊不同者则皆絶服也所不臣者郑氏谓以其亲服服之荀顗以为大夫犹降其亲则诸侯虽所不臣者亦絶不服虞喜以为大夫亦当从诸侯之例一世为大夫不降兄弟二世不降诸父三世乃皆降之如圭谓诸侯世国大夫不世爵禄恐不得以世数为比所不臣者服此国君先儒据小记谓与诸侯为兄弟者服斩疑亦未然
　　繐衰裳牡麻绖既葬除之者传曰繐衰者何以小功之繐也
　　郑注治其缕如小功而成布四升半细其缕者以恩轻也升数少者以服至尊也凡布细而疏者谓之繐今南阳有邓繐
　　释曰繐衰裳缕如小功又服天子七月既葬而除故章次在大功九月下也其冠八升戴徳谓绖亦当同小功之绖马融以小功带绖言澡麻此但言牡麻则绖当从大功
　　诸侯之大夫为天子传曰何以繐衰也诸侯之大夫以时接见乎天子
　　郑注接犹防也诸侯之大夫以时防见于天子而服之则其士庶民不服可知
　　释曰防见谓聘覜之属虽未防见犹服之周衰子栁之妻以繐衰环绖服其舅叔仲皮又有绤衰而繐裳者皆非礼
　　小功布衰裳澡麻带绖五月者
　　郑注澡者治去莩垢不絶其本也小记曰下殇小功带澡麻不絶其本屈而反以报之
　　释曰闲传曰小功十升十一升十二升此殇小功衰裳十升冠亦如之澡麻者以牡麻澡戛之使滑净也小功以下皆然凡言绖则带在其中矣此又言带者欲见下殇之带不絶其本屈而反以报之异于余带也凡绖大功以上有本小功以下断本下殇小功本齐衰之亲首绖无本而要绖犹有本又凡殇皆散带垂下殇小功则屈所垂散带上至于要乃中分麻为两股合纠为绳垂之以明亲重故经带绖两见而带又序绖上主为下殇生文也贺玚曰下殇小功之服男子澡麻带妇人澡麻绖故带在绖上男子绖妇人带仍用牡麻非郑义也凡丧年月已过而始闻丧者大功以上皆追服之谓之税小功则否檀弓曰小功不税小记曰降而在缌小功者则税之
　　叔父之下殇适孙之下殇昆弟之下殇大夫庶子为适昆弟之下殇为姑姊妹女子子之下殇为人后者为其昆弟
　　释曰此下少之长殇三字
　　从父见弟之长殇传曰问者曰中殇何以不见也大功之殇中从上小功之殇中从下
　　郑注问者据从父昆弟之下殇在缌麻也大功小功皆谓服其成人也大功之殇中从上则齐衰之殇亦中从上也此主谓大夫之为殇者服也凡不见者以此求之也
　　释曰下曰齐衰之殇中从上大功之殇中从下彼谓妇人为夫党之殇生文知此则主谓丈夫也不见中殇者以服差轻从省文
　　为夫之叔父之长殇
　　郑注不见中殇者中从下也
　　昆弟之子女子子夫之昆弟之子女子子之下殇释曰昆弟之子女子子下殇在此章则长中殇当大功矣公大夫为适长中殇大功则下殇亦小功也互文耳
　　为侄庶孙丈夫妇人之长殇大夫公之昆弟大夫之子为其昆弟庶子姑姊妹女子子之长殇
　　郑注大夫为昆弟之长殇小功谓为士者若不仕者也以此知为大夫无殇服也公之昆弟不言庶者此庶服无所见也大夫之子不言庶者关适子亦服此殇也云公之昆弟为庶子之长殇则知公之昆弟犹大夫
　　释曰大夫为昆弟之为士者尊不同故降其长殇大功而为小功也然则尊司者不降矣而大功章不见大夫为昆弟之长殇者为大夫无殇服也五十命为大夫者礼之常其或少有才徳命为大夫者虽在殇年而死亦不以殇服服之故大夫无为昆弟之殇大功也公子之重视大夫旧见大夫昆弟相为期而公之昆弟相为大功遂疑公之昆弟与大夫之尊不等此经大夫与公之昆弟为庶子以下之殇服同则公之昆弟与大夫之尊不殊也上章公之昆弟言庶者主见妾母之服此无取于庶之义故不言妾
　　大夫之妾为庶子之长殇
　　郑注君之庶子
　　小功布衰裳牡麻绖即五月者
　　郑注即就也小功轻三月变麻因故衰以就绖带而五月也间传曰小功之与缌之麻同旧説小功以下吉屦无絇也
　　释曰此章降服衰冠十升正服十一升义服十二升牡麻不言澡因上文也絇屦饰也吉屦大饰故去其絇
　　从祖祖父母从祖父母报
　　郑注祖父之昆弟之亲
　　释曰从祖父者从祖祖父之子父之从父昆弟也报者为昆弟之孙从父昆弟之子亦小功故其长殇皆缌凡旁尊之服皆报从祖祖母从祖母云报则凡夫之卑属皆报之可知
　　从祖昆弟
　　郑注父之从父昆弟之子
　　释曰上三小功与己同出于曾祖而别故以从祖名之
　　从父姊妹
　　郑注父之昆弟之女
　　孙适人者
　　郑注孙者子之子女孙在室亦大功也
　　为人后者为其姊妹适人者
　　郑注不言姑者举其亲者而恩轻者降可知
　　释曰上章为人后者为其昆弟而不言世叔父犹此
　　为外祖父母传曰何以小功也以尊加也
　　释曰从乎母而服之也母之正尊故加缌而小功
　　从母丈夫妇人报
　　郑注从母母之姊妹
　　释曰从乎母而有母名故曰从母旁尊故报之
　　传曰何以小功也以名加也外亲之服皆缌也
　　郑注外亲异姓正服不过缌丈夫妇人姊妹之子男女同
　　释曰言妇人者异姓无出降已嫁与在室者同服故举其成人之名外亲之服以缌断外祖有尊从母有名因其可加而加之男女异长母于姊妹有相亲之近情故加及于从母而不及于舅
　　夫之姑姊妹娣姒妇报
　　郑注夫之姑姊妹不殊在室及嫁者因恩轻畧从降释曰从于夫而降一等当大功恩轻故与嫁者皆小功
　　传曰娣姒妇者弟长也何以小功也以为相与居室中则生小功之亲焉
　　郑注娣姒妇者兄弟之妻相名也长妇谓稺妇为娣妇娣妇谓长妇为姒妇
　　释曰年小者曰娣年大者曰姒穆姜谓声伯之母为姒伯华妻谓叔向妻为长叔姒则弟之妻亦曰姒也兄妻非母道弟妻非妇道以相与居室而小功耳娣姒妇两见则相为服自明报文指为夫之姑姊妹而退在下者要娣姒之服亦因夫而生故使并蒙上文
　　大夫大夫之子公之昆弟为从父昆弟庶孙姑姊妹女子子适士者
　　郑注从父昆弟及庶孙亦谓为士者
　　大夫之妾为庶子适人者
　　郑注君之庶子女子子也庶女子子在室大功其嫁于大夫亦大功
　　释曰上文云适士则此亦适士也适士者小功则嫁于大夫者大功大功章大夫之妾与女子子嫁者传谓嫁于大夫是也郑氏曰凡女行于大夫以上曰嫁行于士庶人曰适人葢据此也
　　庶妇
　　郑注夫将不受重者
　　释曰凡父母于子舅姑于妇将不传重于适及将所传重非适者服之如庶子庶妇
　　君母之父母从母
　　郑注君母君之适妻也从母君母之姊妹
　　传曰何以小功也君母在则不敢不从服君母不在则不服
　　郑注不敢不服者恩实轻也凡庶子为君母如适子释曰小记曰为君母后者君母卒则不为君母之党服是则君母卒虽为后者犹不服其党徒从者所从亡则已也庶子亦自服其母之党下记曰庶子为父后者为其外祖父母从母舅无服不为后如人马氏以为外亲无二统君母在则降其外祖父母缌君母卒乃得申服凡亲母之党惟母出则无施服母犹服之母之君母则否小记曰为母之君母母卒则不服亦徒从故也为继母之党无服亲母出则服之服问曰母出则为继母之党服母死则为其母之党服为其母之党服则不为继母之党服虽外亲亦无二统故也慈母恩不能及其党小记曰为慈母之父母无服
　　君子子为庶母慈已者
　　郑注君子子者大夫及公子之适妻子
　　传曰君子子者贵人之子也为庶母何以小功也以慈已加也
　　郑注云君子子者则父在也父没则不服之矣以慈已加则君子子亦以士礼为庶母缌也内则曰异为孺子室于宫中择于诸母与可者必求其寛慈惠温良恭敬愼而寡言者使为子师其次为慈母其次为保母皆居子室他人无事不徃又曰大夫之子有食母庶母慈已者此之谓也其可者贱于诸母【案今注疏本脱此七字】谓姆之属也其不慈已则缌可矣不言师保慈母居中服之可知也国君世子生卜士之妻大夫之妾使食子三年而出见于公宫则劬非慈母也士之妻自养其子
　　释曰父没不服谓不服小功仍服缌也礼言贵人君子者皆谓大夫以上士之子贱无庶母慈已者国君子虽有此三母厌而不服故知君子子者指谓大夫及公子之适妻子其妾子贱亦无此三母也曾子问曰子游问丧慈母如母礼与孔子曰非礼也古者男子外有傅内有慈母君命所使教子也何服之有则庶母慈已者公子不服梁武帝曰庶母慈已谓适妻之子无母使妾养之者适妻之子妾无为母之义故谓之庶母慈已者而服以小功若子非无母择贱者视之者亦有慈母之名此母无服内则所云是也子游所问乃此慈母故夫子曰非礼









<经部,礼类,仪礼之属,仪礼集释>
　　钦定四库全书
　　仪礼集释卷一九　　　宋　李如圭　撰
　　丧服
　　缌麻三月者
　　郑注缌麻布衰裳而麻绖带也不言衰绖略轻服省文
　　曰缌者十五升抽其半有事其缕无事其布曰缌郑注谓之缌者治其缕细如丝也或曰有丝朝服用布何衰用丝乎抽犹去也杂记曰缌冠缲缨
　　释曰闲曰缌麻十五升去其半有事其缕无事其布曰缌事犹治也朝服之布其经千二百缕缌半之升数虽少而缕之精麤如朝服故服次小功也冠之布与衰同缨则加澡治之又事其布也斩衰冠绳缨缨重于冠齐衰以下布缨缨与冠同缌冠澡缨缨轻于冠服轻者冠弥饰也三月既除之
　　族曽祖父母族祖父母族父母族昆弟
　　郑注族曾祖父者曾祖昆弟之亲也族祖父者亦髙祖之孙祖父之从父昆弟之亲也【案原本脱此十字据今注疏本补】则髙祖有服明矣
　　释曰族父者族祖父之子父之从祖昆弟族昆弟者族父之子已之三从昆弟也族之为言属也骨肉相连属也髙祖孙之亲谓之九族春秋曰凡诸侯之丧同姓临于宗庙同宗于祖庙同族于祢庙杜预云同族谓髙祖以下也此四缌麻与已同出于髙祖恐其亲尽相疏故以族名之大曰四世而缌服之穷也五世袒免杀同姓也六世亲属竭矣
　　庶孙之妇
　　释曰适孙之妇服无文以次差之当小功也庶妇小功适妇则大功庶孙之妇缌故适孙之妇当小功
　　庶孙之中殇
　　郑注庶孙者成人大功其殇中从上此当为下殇言中殇者字之误耳又诸言中者皆连上下也
</div>
    <div class="pagination">
<a href="仪礼集释_page52.html">上一页</a><span>...</span><a href="仪礼集释_page48.html">48</a><a href="仪礼集释_page49.html">49</a><a href="仪礼集释_page50.html">50</a><a href="仪礼集释_page51.html">51</a><a href="仪礼集释_page52.html">52</a><span class="current-page">53</span><a href="仪礼集释_page54.html">54</a><a href="仪礼集释_page55.html">55</a><a href="仪礼集释_page56.html">56</a><a href="仪礼集释_page57.html">57</a><a href="仪礼集释_page58.html">58</a><span>...</span><a href="仪礼集释_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
