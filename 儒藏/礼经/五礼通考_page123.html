<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 123 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 123 页/共 431 页
  </h1>
  <div class="content">
   蕙田案以上瑟
　　右丝音之属


　　五礼通考卷七十六
&lt;经部,礼类,通礼之属,五礼通考&gt;
　　钦定四库全书
　　五礼通考卷七十七
　　刑部尚书秦蕙田撰
　　吉礼七十七
　　宗庙制度
　　书益稷合止柷敔【注柷状如漆筩而有椎合之者投椎其中而撞之敔状如伏虎背有刻所鼓之止乐】
　　诗颂有瞽鼗磬柷圉【传柷木椌也圉楬也　疏以乐记有椌楬之文与此柷圉为一故辩之言木椌者明用木为之言柷用木则圉亦用木以木可知而畧之大师注云木柷敔也是二器皆用木也】周礼春官小师掌教柷敔【注郑司农云柷如漆筩中有椎敔木虎也】
　　瞽蒙掌播鼗柷敔
　　礼记乐记圣人作爲鼗鼔椌楬【主椌楬谓柷敔也】
　　尔雅释乐所以鼔柷谓之止【注柷如漆桶方二尺四寸深一尺八寸中有椎柄连底挏之令左右击止者其椎名】所以鼔敔谓之籈【注敔如伏虎背上有二十七鉏铻刻以木长尺栎之籈者其名字林云籈以竹长尺也】
　　荀子鞉柷拊椌楬似万物
　　白虎通柷敔干音也柷敔者终始之声万物之所生也阴阳顺而复故曰祝承顺天地序迎万物天下乐之故乐用柷柷始也敔终也
　　风俗通礼乐记柷漆桶方画木方三尺五寸髙尺五寸中有椎上用柷止音爲节书曰合止柷敔
　　陈氏礼书书曰戞击鸣球合止柷敔明堂位曰揩击葢柷敔以椌楬爲体椌楬以戞揩击爲用故椌楬戞揩击先儒皆谓之柷敔也尔雅曰所以鼔柷谓之止所以鼔敔谓之籈葢鼔柷谓之止欲戒止于其早也鼔敔谓之籈欲修洁于其后也柷方二尺四寸阴也敔二十七龃龉阳也乐作阳也以阴数成之乐止阴也以阳数成之固天地自然之理也声之所出以虚爲本桐虚而不实故爲琴瑟糠虚而不实故爲搏拊虡以虚然后可设椌以空然后可击及其止则归于实焉故敔爲伏虎之形则实而已
　　陈氏乐书堂下乐器以竹爲本以木爲末则管籥本也祝敔末也柷之爲器方二尺四寸深一尺八寸阴始于二四终于八十阴数四八而以阳一主之所以作乐则于众乐先之而已非能成之也有兄之道焉此柷所以居宫县之东象春物之成始也敔之爲器状类伏虎西方之阴物也背有二十七鉏铻三九之数也栎之长尺十之数也阳成于三变于九而以阴十胜之所以止乐则能以反爲文非特不至于流而失已亦有足禁过者焉此敔所以居宫县之西象秋物之成终也荀卿以拊柷椌楬为似万物柷敔椌楬皆一物而异名荀卿以柷椌离而二之误矣
　　蕙田案书曰戞击记曰揩击汉儒皆以爲柷敔夫戞击鸣球堂上之乐合止柷敔堂下之乐何得混而同之陈氏礼书以戞击从注皆爲柷敔乐书又爲之説曰祝敔器也卑而在下戞击所以作器也尊而在上焉有所击者在堂下而所以击之者逺置之堂上乎蔡传戛击考击也其説近是至于明堂位之玉磬揩击犹虞书之戛击鸣球也文有顺逆焉尔
　　律吕正义八音之中惟木音最爲质朴而木之器曰柷曰敔则乐曲始终之节葢乐胜则流先王同民心而出治道始于质发乎文仍成于质而不敢或过焉故书曰下管鼗鼔合止柷敔乐之始作击柷以合之乐之将终栎敔以止之也尔雅注柷形如漆桶方二尺四寸深一尺八寸中有椎柄连底挏之令左右击通考云旁开孔内手于中击之以举乐案柷之制方二尺四寸深一尺八寸若谓今尺度无乃太大若爲古尺度约以今尺方止一尺九寸四分四厘而深一尺四寸五分八厘而已较其中空实积得容十鬴实一万二千八百龠据此容积尺度而柷之制爲有本矣今礼部太常所用柷上阔下小状如斗然以深一尺四寸五分八厘爲度【二倍黄钟之数】则一万二千八百龠之积得上方二尺一寸八分七厘【三倍黄钟之数】下方一尺六寸九分零四豪斯制虽上下异数均之即方一尺九寸四分四厘之度也敔尔雅注如伏虎背上有二十七鉏铻刻以木长尺栎之通考曰碎竹逆戛之以止乐宋因唐制用竹长二尺四寸析为十二茎先击其首次三戛龃龉而止案敔制如伏虎古人取爲乐器未知何意或以木音属巽而巽为风风从虎故象形以爲制欤其背上二十七龃龉者黄钟九数爲之本而东方木数三三九而二十七此又以律数兼五行而定制者也今定尺度则通体之长爲二尺一寸八分七厘【三倍黄钟之数】龃龉之分爲七寸二分九厘【黄钟之数】而敔之制亦爲有本矣又礼王制天子赐诸侯乐则以柷将之赐伯子男乐则以鼗将之疏曰柷节一曲之始其事寛鼗节一唱之终其事狭是必金声玉振乃爲全乐之大成也哉
　　礼记乐记治乱以相【疏言治理奏乐之时先击相故云治乱以相】
　　蕙田案乱乐之卒章论语所谓关雎之乱是也乐至此则众音繁会易至于乱故以相爲节所以治之也相字从木恐爲木器今作乐者必有拍板疑其遗制郑氏以爲即拊非也宋陈用之曰既曰会守拊鼔又曰治乱以相则相非拊也其言是矣
　　右木音之属
　　周礼春官笙师掌教龡竽笙【注郑司农云竽三十六簧笙十三簧　疏先郑云竽三十六簧笙十三簧者案通卦騐竽长四尺二寸注云竽管类用竹为之形参差象鸟翼鸟火禽火数七冬至之时吹之冬水用事水数六六七四十二竽之长葢取诸此也笙十三簧广雅云笙以匏为之十三管宫管在左方竽象笙三十六管宫管在中央礼图云竽长四尺二寸此竽三十六簧与礼图同】
　　礼记月令调竽笙竾簧【疏竽者郑注周礼云竽三十六簧释名云竽污也其中污空笙者郑注周礼云十三簧释名云笙生也象物出地所生簧者竽笙之名也气鼔之而为声释名云簧横也于管头横施之】
　　陈氏礼书礼记曰女娲之笙簧世本曰随作笙仪礼曰三笙一和而成声周礼笙师掌教吹竽笙尔雅曰大笙谓之巢小者谓之和先儒谓笙列管匏中施簧管端大者十九簧小者十三簧竽三十六簧笙长四尺竽长四尺二寸簧金鐷爲之葢众管在匏有巢之象故大笙曰巢大者唱小者和小笙曰和后世雅乐和皆二十七簧外设二管不定置谓之义管毎变均易调则更用焉由是定置二管于匏中爲十九簧书曰笙镛以间笙师祭祀飨食共笙钟之乐郑氏曰与钟相应之笙国语曰金石以动之丝竹以行之则笙镛虽间作其动之于始则金石而已韩非曰竽者五声之长故竽先则钟瑟皆随竽唱则诸乐皆和葢后世之乐然也【蕙田案大者十九簧和无縁得二十七簧二字乃于字之悮耳】
　　蕙田案以上竽笙总
　　书益稷笙镛以间
　　诗小雅宾之初筵籥舞笙鼓
　　周礼春官笙师凡祭祀共其钟笙之乐【注钟笙与钟声相应之笙】仪礼乡射礼笙入立于县中
　　乡射礼记三笙一和而成声【注三人吹笙一人吹和】
　　仪礼乡饮酒礼笙入堂下磬南北面立乐南陔白华华黍　乃间歌鱼丽笙由庚歌南有嘉鱼笙崇丘歌南山有台笙由仪
　　燕礼笙入立于县中奏南陔白华华黍　乃间歌鱼丽笙由庚歌南有嘉鱼笙崇丘歌南山有台笙由仪燕礼记笙入三成
　　诗小雅南陔序南陔孝子相戒以养也
　　朱子曰此笙诗也有声无辞
　　白华序白华孝子之洁白也
　　朱子曰笙诗也
　　华黍序华黍时和岁丰宜黍稷也有其义而亡其辞朱子曰亦笙诗也案仪礼乡饮酒礼鼔瑟而歌鹿鸣四牡皇皇者华然后笙入堂下磬南北面立乐南陔白华华黍燕礼亦鼔瑟而歌鹿鸣四牡皇皇者华然后笙入立于县中奏南陔白华华黍南陔以下皆无以考其名篇之义然曰笙曰乐曰奏而不言歌则有声而无辞明矣所以知其篇第在此者意古经篇题之下必有谱焉如投壶鲁鼔薛鼔之节而亡之耳
　　由庚序由庚万物得由其道也
　　朱子曰此亦笙诗
　　崇丘序崇丘万物得极其髙大也
　　朱子曰此亦笙诗
　　由仪序由仪万物之生各得其宜也有其义而亡其辞朱子鱼丽后传案仪礼乡饮酒及燕礼前乐既毕皆间歌鱼丽笙由庚歌南有嘉鱼笙崇丘歌南山有台笙由仪间代也言一歌一吹也然则此六者葢一时之诗而皆爲燕飨宾客上下通用之乐
　　礼记明堂位女娲之笙簧【疏帝王世纪云女娲氏风姓承包牺制作始作笙簧】乐记匏笙簧
　　尔雅大笙谓之巢小者谓之和【注列管匏中施簧管端大者十九簧小者谓之和十三簧者乡射记曰三笙一和而成声　疏世本云随作笙礼记曰女娲之笙簧释名曰笙生也象物贯地而生説文云笙正月之音物生故谓之笙有三簧象鳯之身其大者名巢巢髙也言其声髙小者名和李廵云小者声少音相和也孙炎云应和于笙瓠匏也以匏为底故八音谓笙为匏簧者笙管之中金薄鐷也笙管必有簧故或谓笙为簧诗王风云左执簧是也大者十九簧以时验而言也云十三簧者郑司农注周礼亦云十三簧相传为然注乡射记云三笙一和而成声者后郑注云三人吹笙一人吹和是也】
　　白虎通笙者太簇之气象万物之生故曰笙有七正之节焉有六合之和焉天下乐之故谓之笙
　　陈氏乐书古者造笙以曲沃之匏汶阳之篠列管匏中而施簧管端则美在其中钟而为宫葢所以道逹冲气律中太簇立春之音也故有长短之制焉有六合之和焉故五经析疑曰笙者法万物始生道逹隂阳之气故有长短黄钟为始法象鳯凰葢笙为乐器其形鳯翼其声鳯鸣其长四尺大者十九簧谓之巢以众管在匏有鳯巢之象也小者十三管谓之和以大者唱则小者和也仪礼有之三笙一和而成声是已大射仪乐人宿县于阼阶东笙磬西面其南笙钟葢笙艮音也于方为阳钟兊音也于方为阴周官笙师掌教吹笙共其钟笙之乐以教祴乐书曰笙镛以间是鼓应笙之钟而笙亦应之也眡了掌击笙磬诗曰笙磬同音则磬干音也与笙同爲阳声是击应笙之磬而笙亦应之也笙磬则异器而同音笙钟则异音而同乐仪礼有众笙之名而簜在建鼓之间葢众笙所以备和奏洽百礼岂特应钟磬而已哉鹿鸣所谓鼓瑟鼓琴吹笙鼓簧应琴瑟之笙也宾之初筵曰籥舞笙鼓应鼓之笙也檀弓孔子十日而成笙歌仪礼歌鱼丽笙由庚之类应歌之笙也记曰女娲之笙簧世本曰随作笙簧庸讵知随非女娲氏之臣乎黄帝制律以伶伦造钟以营援则女娲作竽笙以随不足疑矣李照作巢笙合二十四声以应律吕正倍之声作和笙应笙竽合清浊之声又自制大笙上之太乐亦可谓知复古制矣
　　律吕正义尔雅大笙谓之巢小者谓之和注曰列管匏中施簧管端风俗通云垂作笙以象鳯古称箫爲鳯箫而笙亦爲鳯笙葢以笙之长短参差亦如排箫然故并称耳笙与排箫管数之多寡管体之巨细虽不同而倍半相资以爲用者其理则一也笙于古爲匏器其制攒众管于一匏而共一吹口毎管设簧以取音【簧者于管侧贴以薄铜叶气至则战动成音】开出音孔以别长短之度而音之髙下以生复设孔于匏外案某孔则某簧应故诗曰吹笙鼓簧近世易匏以木各管但以竹径相仿者通其节约畧其长短而无一定之制至于簧数之多寡则传注所纪其説不一郑氏诗注曰笙十三簧或十九簧而竽三十六簧周礼注郑众曰竽三十六簧笙十三簧又通考载宋李照作巢笙合二十四声以理揆之其三十六簧二十四簧者乃兼阳律阴吕之声如排箫之备清浊二均也其十九簧十三簧者乃分阳律阴吕之声如箫笛之各具一均也今礼部太常所用俱十七管有全用者有空二管或三管不设簧而用十五管或十四管者俗部所用亦十七管或十五管而止用十三管其余皆不设簧葢去其重复但取一均之声以备用也又礼部太常所用笙体大而空径亦大其出音孔至簧度分反短俗部所用笙体小而空径亦小其出音孔至簧度分反长葢因取声于容积之分故径与长相爲赢缩焉案十七簧大笙径约二分上下毎一笙之内各管空径不一其自簧口至出音孔分最长第一管七寸五分余二管七寸余三管亦七寸余视二管微歉四管六寸五分余五管六寸余六管五寸二分余七管四寸五分余八管四寸二分余九管十管十一管皆四寸上下十二管三寸八分余十三管三寸六分余十四管三寸三分微歉十五管三寸二分余此两管亦相同十六管三寸余十七管二寸六分余此皆工人约畧爲之初未有一定之真度也审其音最长一管应笛之尺字【近世皆以笛孔合笙而言故笙之诸音皆取笛声字名之】二管应最低工字三管应低工字四管应低凡字五管应低六字六管应低五字七管应最低乙字八管应低乙字九管应低上字十管应髙上字十一管应上字尺字之间爲勾字十二管应髙尺字十三管应髙工字十四管应髙凡字十五管亦应髙凡字十六管应髙六字十七管应髙五字【此髙低字音皆以体之倍半而言非清浊二均之分】其取声之法一管合六管或一管合十二管爲低尺字二管合七管爲最低工字【礼部太常乐工省此二管不用故止十五簧】三管合八管爲低工字四管合九管爲低凡字五管合十二管为低六字六管合十三管为低五字七管合十四管爲最低乙字【礼部太常乐工亦多不用】八管合十五管爲低乙字九管合十六管为低上字十管独用爲髙上字十一管独用为勾字十二管合十七管为髙尺字十三管独用为髙工字十四管独用为髙凡字十六管独用为髙六字十七管独用爲髙五字此十七簧大笙立体取音之大槩也十三簧小笙径约一分有余毎一笙之内各管径亦不一其自簧口至出音孔分最长第一管八寸余二管七寸余三管六寸五分余四管六寸余五管五寸五分余六管五寸余七管四寸五分余八管四寸五分不足九管四寸余十管三寸五分余十一管三寸三分余十二管三寸余十三管三寸不足审其音一管低尺字二管低工字三管低凡字四管低六字五管低五字六管低乙字七管低上字八管髙上字九管髙尺字十管髙工字十一管髙凡字十二管髙六字十三管髙五字其取声之法一管合五管或合九管爲低尺字二管合六管为低工字三管合七管爲低凡字四管合九管爲低六字五管合十管为低五字六管合十一管爲低乙字七管合十二管爲低上字八管合十二管为髙上字九管合十三管为髙尺字十管独用爲髙工字十一管独用爲髙凡字十二管独用爲髙六字十三管独用爲髙五字此十三簧小笙立体取音之大槩也大笙之十五簧于十七簧已爲减二而小笙又少勾字凡字二簧葢勾为低尺可以相代而凡字重出嫌其易淆故复减耳其一笙之内管体长者设簧亦大管体短者设簧亦小易其簧而更施之则或咽或掲皆不成声葢笙之施簧必随管体之长短而爲大小即如丝乐之体大者用巨体小者用细之理也至于簧之硬者应声微髙防以蜡珠则可少下簧之輭者应声微低不施蜡珠或易以硬簧则可以髙然所差不过半音未若管体长短之分音晰也今欲明制笙之法辨笙之体详笙之用必一其径覈其积攷其度正其音一一本之于律吕而后笙之理数可明焉一其径者使一笙各管之空径皆同如十二律吕之同径也覈其积者定众管之积或用律吕之全或用律吕之半或用律吕几分之一也攷其度者察某管得某律吕相和之分或得某律吕相和之倍某律吕相和之半也正其音者详某管之应某律吕某声字与某管设簧则应某律吕某声字也葢笙之大小虽殊而爲用则一大笙之空径二分上下者乃黄钟八分之一又如此一分之四分之三之管径也【此管积以通分约之乃黄钟三十二分之七】小笙之空径一分有余者乃黄钟八分之一之管径也其管之长者用本体律吕之倍管之短者用本体律吕之正或本体律吕之半其半管比正管毎下一音亦如律吕之正与倍半之理也其相和取声无论体之大小管之多寡要皆以本声立宫而徴声和之或以正声爲主而少声和之取二声相济抑扬中听也其两管同一声字而相和者乃宫与少宫商与少商工与髙工凡与髙凡爲两声子母相应者也其两管不同声字而相和者乃宫与徴商与羽工与乙凡与上之类是两声得其相生之序而相和者也若夫两管之断不可和者如宫与商商与角工与凡凡与六之类是两声相比必甚乖谬而不可和者也是故笙之低尺字以低五字和之者乃浊变徴立宫而宫声为徴以和之也低尺字以髙尺字和之者即倍变徴以正变徴和之也低工字以低乙字和之者乃下徴立宫而商声爲徴以和之也低凡字以低上字和之者乃下羽立宫而角声为徴以和之也低六字以髙尺字和之者乃倍变宫立宫而正变徴爲徴以和之也低五字以髙工字和之者乃宫声立宫正用徴声以和之者也低乙字以髙凡字和之者乃商声立宫而羽声爲徴以和之也低上字以髙六字和之者乃角声立宫而少变宫爲徴以和之也髙上字仍以髙六字和之者亦角声立宫而少变宫为徴以和之也髙尺字以髙五字和之者乃少变征立宫而少宫为徴以和之也髙声与低声相和者乃首音与第八音相和所谓隔八相生也徴之可以和宫者所谓宫生徴也羽之可以和商者所谓商生羽也若夫商之可以和徴者又为徴之生少商皆为首音与第五音相和者也葢各管之径既同则声字之度分可定声字之度分既定则各管之相旋为用自有恊和之妙焉夫箫笛之体起于黄钟之加倍而笙之体则起于黄钟之减分加倍者或加八倍或加四倍其所制之管皆与黄钟一均之声相应减分者或用黄钟四分之一或用黄钟八分之一所制之管亦皆与黄钟一均之声相应若应大吕一均者大笙则取黄钟八分之一又如此一分之四分之二之管爲本【即三十二分之六也】小笙则取黄钟六十四分之七之管爲本或不易其体但用点簧之法以髙其音亦可备阴吕一均之用然其声虽协于大吕而其数并起于黄钟此黄钟所以尤爲竹音之本也
　　蕙田案以上笙
　　礼记乐记竽瑟以和之
　　韩非子竽者五声之长
　　风俗通案礼记竽管三十六簧也长四尺二寸今二十三管
　　陈氏乐书昔女娲氏使随裁匏竹以为竽其形参差以象鸟翼火类也火数二其成数则七焉冬至吹黄
　　钟之律而间音以芋冬则水王而竽以之则水噐也水数一其成数则六焉因六而六之则三十六者竽之簧数也因七而六之则四十二寸者竽之长数也月令仲夏调竽笙淮南子谓孟夏吹竽笙葢不知周官笙师掌教吹竽笙则竽亦笙类也以笙师教之虽异器同音皆立春之气也乐记曰圣人作爲鼗鼓椌楬埙篪然后爲之钟磬竽瑟以和之是乐之倡始者在鼗鼓椌楬壎篪其所谓钟磬竽瑟者特其和终者而已韩非子曰竽者五声之长竽先则钟瑟皆随竽倡则诸乐皆和岂圣人制作之意哉説文曰竽管三十六簧象笙以竽宫管在中故也后世所存多二十三管具二均声焉乐法图曰吹竽有以知法度竽音调则度数得矣
　　蕙田案以上竽
　　右匏音之属
　　诗小雅鹿鸣吹笙鼓簧【传簧笙也】
　　陈氏礼书诗曰吹笙鼓簧又曰并坐鼓簧又曰左执簧又曰巧言如簧记曰女娲之笙簧观此宜若簧非笙也先儒皆以爲笙中之簧其説拘矣汉武内传鼓振灵之簧神仙传王遥有五舌竹簧然经无明説岂亦古之遗制欤
　　蕙田案以上簧附
　　诗风简兮左手执籥【传籥六孔】
　　小雅鼓钟以籥不僣
　　周礼春官籥师掌教国子龡籥【注籥舞者所吹】
　　笙师掌教龡籥【注籥如篴三孔】
　　【郑氏锷曰籥三孔其中则中声其上下二孔则声之清浊所由生】
　　尔雅大籥谓之产其中谓之仲小者谓之箹【注籥如笛三孔而短小广雅云七孔　疏籥乐器名周礼笙师掌教吹籥郑注云籥如篴三孔诗邶风云左手执籥毛传云籥六孔所见异也】
　　风俗通籥乐之器竹管三孔所以和众声也
　　陈氏礼书籥三孔主中声而上下之律吕于是乎生命之曰籥以黍籥之法在是故也羽舞皆执籥以声音之本在是故也诗曰左手执籥春秋书仲遂卒于垂壬午犹绎万入去籥公羊曰去其有声者置其无声者则吹籥而舞可知广雅曰籥七孔毛苌曰籥六孔郑康成曰籥如笛三孔郭璞曰籥三孔而短当从郭郑之説爲正也
　　陈氏乐书籥之大者其声生出不穷非所以爲约也小者其声则约而已若夫大不至于不穷小不至于太约此所以谓之仲也然则郑郭三孔之籥岂其中者欤毛苌六孔之籥岂其大者欤
　　蕙田案以上籥
　　周礼春官籥章掌豳籥【注郑司农云豳籥豳国之地竹豳诗亦如之谓豳籥豳人吹籥之声章　疏先郑云豳籥豳国之地竹豳诗亦如之后郑不从者案下文吹豳诗吹豳雅吹豳颂更不见豳籥则是籥中吹豳诗及雅颂谓之豳籥何得有豳国之地竹乎故后郑云豳人吹籥之声章声章即下文豳诗之等是也】
　　蕙田案豳籥即笙师籥师所教之籥后郑之説是
　　又案以上豳籥
　　礼记明堂位苇籥伊耆氏之乐也【注籥如笛三孔　疏苇籥谓截苇为籥方氏慤曰苇籥者以苇为籥未有截竹之精故也】
　　陈氏乐书易曰震爲萑苇爲苍筤竹尔雅曰苇丑艻郭璞曰其类皆有艻秀又曰葭芦郭璞曰苇也则苇籥竹籥皆震音也葢太极元气函三为一行于十二辰而律吕具矣始动于子参之于丑得三而籥之为器本于黄钟之籥窍而三之所以通中声而上下之律吕所由生也古之人始作乐器苇籥居其先震为六子之首籥为众乐之先其斯以为称始乎苇伊耆氏施于索飨也成乎竹周人以之本始农事也或以伊耆爲尧然尧时八音已具岂特苇籥土鼓而已哉
　　蕙田案以上苇籥附
　　书益稷箫韶九成【传言箫见细器之备】
　　诗商颂有瞽箫管备举
　　周礼春官小师掌教箫【注箫编小竹　疏案通卦騐云箫长尺四寸注云箫管形象鸟翼鸟为火火成数七生数二二七一十四箫之长由此广雅云箫大者二十四管小者十六管有底三礼图云箫长尺四寸颂箫长尺二寸此诸文箫有长短不同古者有此制也】
　　瞽蒙掌播箫【注播谓发扬其声】
　　笙师掌教龡箫
　　礼记乐记从以箫管
　　尔雅释乐大箫谓之言小者谓之筊【注大箫编二十三管长尺四寸小者十六管长尺二寸箫一名籁　疏此别箫大小之名也风俗通云舜作箫其形参差以象鳯翼十管长二尺博雅曰箫大者二十三管无底小者十六管有底其大者名言李廵曰大箫声大者言言也郭云编二十三管长尺四寸其小者名筊李廵曰小者声扬而小故言筊筊小也郭云十六管长尺二寸箫一名籁又通卦验云箫长尺四寸其管数长短虽异要是编小竹管为之耳】
　　陈氏礼书箫【大者二十四管小者十六管】书于箫言乐成诗于箫言备举礼凡言箫多在笙竽之后则箫之奏葢后于笙矣庄周曰人籁比竹荀卿曰鳯凰于飞其翼若笙其声若箫葢箫比竹为之其状鳯翼其声鳯声言与籁皆其异名也
　　陈氏乐书周官之于箫教之小师播之瞽蒙吹之笙师则箫之为乐其器细其音肃必待众职而后致用堂下之乐备举之奏也蔡邕曰箫大者二十四管无底小者十六管有底古有洞箫无底岂其大者欤然则邕时无洞箫小者矣葢箫之为管长则浊短则清以蜡蜜实其底而增损之然后其声和矣古者造箫之法或以玉或以竹以玉若梁州记得玉箫是也以竹若丹阳记有慈姥山生箫管竹是也今制尽以律管协律取声第一管黄钟二管大吕三太簇四夹钟五姑洗六中吕七蕤宾八林钟九夷则十南吕十一无射十二应钟十三黄钟清十四大吕清十五太簇清十六夹钟清
　　律吕正义古称箫曰鳯箫风俗通曰舜作箫其形参差以象鳯翼然则古之所谓箫者实排箫也攷排箫之制其来最古律吕十二管备具其中史称伶伦截管以听鳯凰之鸣雌雄各六金石八音由此而定所以箫韶九成而以箫爲主也上古排箫之制寖失其传者葢因近代不用律吕损益倍半之法故排箫别爲一器而与律吕不相交渉惟朝贺郊祀大乐中用之不过较工尺以备器数耳其制则十六管为一具长者张两旁参差渐短若羽翼然其用单吹无旁出孔其管之最长者得今尺九寸五六分上下其次八寸四五分上下递至最短则四寸余十六管之径亦微不同乐工相传谓最长第一管爲合字依次渐髙此时用排箫之大畧也【近代皆以琴之一定笛之合字得徴分者为黄钟之宫案今尺七寸二分九厘之黄钟为古尺九寸之黄钟则今尺九寸之黄钟实与今尺九寸一分之倍夷则相近而今尺九寸之黄钟应笛之髙凡字与合字相近或黄钟为合字又为此乎然既不能定黄钟之真度其又何以知黄钟之正声为合字也】夫古人制礼作乐极其精微防制裁成咸有深意况排箫为诸管乐之首彚声音清浊之大成岂可不以律吕定其凖则耶论排箫之制大之亦可小之亦可大之则用黄钟倍积或二倍或三倍或四倍各具本体所生之十二律吕小之则用黄钟半积或几分之几亦各具本体所生之十二律吕但同其径加二倍律二倍吕共成一十有六则皆可以取音而备用然推原古制必用十二律吕之正加以二倍律二倍吕始为适中也今以十二律吕正声排箫之制言之阳律阴吕平分二翼左则用黄钟之律为浊均之宫以太簇姑洗蕤宾夷则无射爲浊宫之商角变徴徴羽右则用太吕之吕爲清均之宫以夹钟仲吕林钟南吕应钟爲清宫之商角变徴徴羽其变宫若用黄钟大吕之半则音太髙而诸乐难和故取二变宫于二正宫之前以倍无射为黄钟宫之变宫以倍应钟为大吕宫之变宫又取二下羽于二变宫之前以倍夷则爲黄钟宫之下羽以倍南吕为大吕宫之下羽此所以备旋宫转调之用而爲诸乐之纲领也【按五声二变旋宫之法以某律吕某声字立宫位则当二变者不用而立羽位者主调今用黄钟大吕各立一宫故取倍夷则倍南吕为下羽以主调也】夫夷则南吕无射应钟实本均徴羽之声但倍之而用于宫声之前则爲变宫下羽此正古人宫逐羽音之义也以黄钟宫之半应变宫之理推之正夷则乃倍夷则之半正夷则爲黄钟宫之徴而倍夷则爲黄钟宫之下羽则是下羽之半变而为正徴矣正无射乃倍无射之半正无射为黄钟宫之羽而倍无射为黄钟宫之变宫则变宫之半亦变而为正羽矣此即正黄钟宫之半变而爲变宫之理也【唐宋以来皆以四清声为黄钟大吕太簇夹钟之半故陈旸以为靡靡之音谓其过髙也今于正律之外用四倍律则宫声居中而无过髙之讥矣】同径之十六管分隂阳二均径各二分七厘四豪二丝【凡乐器皆以今尺言】其左以黄钟之律宫声工字立低音均之主爲第三管长七寸二分九厘而以倍夷则之律下羽低上字为第一管长九寸一分零二豪以倍无射之律变宫低尺字为第二管长八寸零九厘其第三管则黄钟之律宫声工字次则以太簇之律商声低凡字为第四管长六寸四分八厘以姑洗之律角声低六字爲第五管长五寸七分六厘以蕤宾之律变徴低五字为第六管长五寸一分二厘以正夷则之律徴声低乙字爲第七管长四寸五分五厘一豪以正无射之律羽声低上字爲第八管长四寸零四厘五豪此排箫左翼之八管也【案正无射之羽声上字较之倍夷则羽声上字实当为清羽髙上字但倍南吕较于倍夷则为清羽髙上字故正无射转而为浊均之羽声髙上字而正应钟又为清均羽声之最髙上字也】其右以大吕之吕清宫髙工字立髙音均之主爲第三管长六寸八分二厘六豪而以倍南吕之吕下羽髙上字爲第一管长八寸六分四厘以倍应钟之吕变宫髙尺字爲第二管长七寸六分八厘其第三管则大吕之吕清宫髙工字次则以夹钟之吕清商髙凡字为第四管长六寸零六厘八豪以仲吕之吕清角髙六字为第五管长五寸三分九厘三豪以林钟之吕清变徴髙五字为第六管长四寸八分六厘以正南吕之吕清徴髙乙字为第七管长四寸三分二厘以正应钟之吕清羽髙上字为第八管长三寸八分四厘此排箫右翼之八管也观此二均声字具备宫调递迁正变互易旋转用之无所不可然黄钟大吕自统一均阳律阴吕各从其类所谓阴阳分用而不相紊者此也
　　又曰律吕长短虽见于史志而箫笛尺寸未有定制箫即古之所谓长笛相传始于汉丘仲唐人有谓之尺八者今之箫或其遗制耶晋书载荀朂所造长笛用角律长者八之短者四之空中实容长者十六然所作皆逾二尺五六寸或至三四尺若谓如今之箫笛则吹者手不及按其孔若谓如十二律吕管然则又止有长短而围径大小不载焉及观今乐箫笛所生声字未尝不备旋宫转调之义其长短围径虽工人未案律度初未有长逾二尺者葢必如是而后适于用也凡乐之大原出于律吕况箫笛竹音尤当以律吕爲本黄钟元声之积加分减分比例所生同形诸管既得声应十二律吕之正矣其余律吕之加分减分仍得应于本律本吕之声者惟八倍与八分之一也八倍黄钟之管三分损益所生同径之十二管仍爲各律各吕之八倍审其音亦与十二律吕相协即十二律吕之同形大体管也若以此八倍黄钟为全分之长从下至上案本管十二律吕之分各开一孔乃与律吕本音不甚相协案清浊二均开孔其声亦不相应葢八倍律吕之十二管各应其本律本吕之声者其形同而生声之理又同如以一管案十二律吕之分开孔气自一孔傍出难同通管直出之音故取分虽同而生声之理则异也古人之制箫笛也备七音于一管寓十二律吕于其间分清浊旋宫调非得其变通则不可用若取黄钟元声加分所生同形诸管以其阳律阴吕各自所得度分相并折中而设诸孔始得协音韵之正而备声字之用焉案时用箫通长一尺七寸有余径五分上下通长之上设出音孔为低尺字出音孔上第一为工字孔第二为凡字孔第三为六字孔第四为五字孔第五为乙字孔第六后出爲髙尺字孔此分得第一工字孔之半独上字无孔其取上字则以后出尺字孔并六字孔爲低上字以乙字孔并工字孔凡字孔为髙上字此时用箫立体取音之大槩也细推其理其长一尺七寸有余者得黄钟元声加分所生管体律吕相和之倍分也其径五分上下者得黄钟元声加分所生管体之径度也其宫调则第一孔立宫位而通长为下羽亦得宫逐羽音之义也其通长为下羽故出音孔得变宫之位其第一孔立宫位故第二孔得商位第三孔得角位第四孔得变徴位第五孔得徴位而第六后出孔仍得变宫之位也论其音则出音孔与后出孔相应论其分则后出孔得第一孔之半其本体正分与半分之比即如律吕正分与半分之比也其设出音孔者因出音孔以上诸孔必得出音孔而音始协也其不设上字孔者因箫笛之一字分上字分尺字分皆得全体所用律吕位分之半【乙字分得通长之半上字分得出音孔之半后出尺字分得第一孔之半】如案此三孔本分取声必将本孔独开余孔皆闭音始不讹若本孔以下诸孔全开则音为以下诸孔所掣比本分之音俱少下故歴来箫笛设乙字孔比本分稍上而在乙字分上字分之间葢为取音与以下诸孔同例也乙字孔既开于本分之上故上字无孔以其与乙字尺字位分甚近生声易淆且孔宻而虑其难按也至于后出尺字仍于本分设孔者因其取音将以下诸孔皆闭而独开此孔也其取低上字于髙尺字并六字者箫之通长应上字乃本体羽声律吕相和倍之之分今六字孔得本体角声律吕相和之分后出髙尺字孔得本体宫声律吕之半相和之分以此二分相并适合本体羽声阳律倍之之分也其取髙上字于工字凡字合以乙字者葢借工字凡字以代髙工髙凡而合以乙字也箫之工字孔为本体宫声律吕相和之分凡字孔爲本体商声律吕相和之分乙字孔为本体徴声律吕相和之分今取髙工字则用商声律吕相和之半取髙凡字则用角声律吕相和之半以此二分相并折中复与徴声律吕相和之分相并折中适合本体宫声阳律之半在后出孔髙尺字之下故为髙上字也借工字凡字之正声者所以代髙工髙凡之用欲穷其理必推本于髙工髙凡而后明也夫箫笛之生声原在中空容积之分故开孔取音必合本体律吕之度而音始和是知古人审音制器截其有余以补不足务取声调之协与备得以旋宫而变化无穷焉今制箫以八倍黄钟之积为凖则以八倍黄钟之径爲径其本体黄钟大吕相和之分立出音孔上第一孔之位声应黄钟之律宫声工字其通长得夷则南吕相和倍之之分声应倍夷则之律羽声上字因其本体黄钟大吕相和之分声应黄钟之宫因名之曰黄钟箫以四倍黄钟之积为凖则以四倍黄钟之径为径其本体黄钟大吕相和之分立出音孔上第三孔之位声应姑洗之律角声六字其通长得姑洗仲吕相和倍之之分亦应倍夷则之律羽声上字因其本体黄钟大吕相和之分声应姑洗之角律而通长又爲姑洗仲吕相和倍之之分因名之曰姑洗箫黄钟箫与姑洗箫皆应黄钟阳律一均之声而姑洗箫音韵清和于新定排箫之黄钟一均尤为相协葢古长笛皆用角律今用四倍黄钟之体正所以用姑洗角律之音四倍黄钟大吕相和之分立于角位而生箫径实爲一管之主其通长为四倍姑洗仲吕之倍即八倍角律角吕两相和以成者故四倍宫积之音又成八倍角律之体也夫八倍四倍黄钟之管所制箫体既应排箫之阳律一均矣然则排箫之阴吕一均其将何以和之葢八倍黄钟之管得声应黄钟之律四倍黄钟之管得声应姑洗之律其制为箫也用本体阳律之分和以隂吕皆得应黄钟一均之声则七倍黄钟之管得声应大吕之吕三倍半黄钟之管得声应仲吕之吕者以之为箫而用其本体阳律之分和以隂吕其得声应大吕之一均有必然已以七倍三倍半黄钟之积立一箫之凖其定分取音用正用倍一如八倍四倍之法则排箫之阴吕一均得相和而为用矣夫用七倍黄钟之积即如用八倍大吕之积其本体黄钟大吕相和之分得应大吕之宫故名之曰大吕箫用三倍半黄钟之积即如用四倍大吕之积其本体黄钟大吕相和之分得应仲吕之吕而通长又为八倍角吕之体故名之曰仲吕箫以上诸箫之制实本于排箫排箫备二均一十四宫五十六调而爲管者一十有六箫亦各具五声二变合律吕阴阳之分而爲管者一故排箫一律一吕各为一声箫则一孔一声而兼一律一吕之体其开孔取音皆有一定之位分而不得以意为增损于其间要之竹音之乐必以黄钟元声之实积为主大者八之小者四之而长短周径随焉八之四之即四倍八倍之谓皆指其实积而言也若不知倍其实积而徒倍律吕之长则必至于过长而不可用矣明于此义然后以之制体而有其本以之取声而得其全也
　　蕙田案以上箫
　　诗小雅何人斯仲氏吹篪
　　周礼春官笙师掌教吹篪【注郑司农云篪七空　疏广雅云篪八空礼图云九空司农云七空盖写者误】
　　礼记月令调竽笙竾簧【音义竾音池本又作篪同】
　　尔雅大篪谓之沂【注篪以竹为之长尺四寸围三寸一孔上出寸三分名翘横吹之小者尺二寸广雅云八孔　疏李廵曰大篪其声非一也孙炎曰篪声悲沂悲也释名曰篪啼也声如婴儿啼郑司农注周礼云篪七空葢不数其上出者故七也】
　　风俗通案世本苏成公作篪管乐十孔长尺一寸陈氏乐书篪之为器有底之笛也大者尺有四寸阴数也其围三寸阳数也小者尺有二寸则全于阴数要皆有翘以通气一孔上达寸有二分而横吹之或容覆或潜伏篪爲不齐者也周官笙师教吹埙篪诗曰伯氏吹壎仲氏吹篪又曰天之牖民如壎如篪是壎篪异器而同乐伯仲异体而同气故诗人取以况焉世本以篪爲管沈约非之当矣
　　律吕正义尔雅大篪谓之沂注以竹为之长尺四寸围三寸一孔上出寸三分名翘横吹之小者尺二寸广雅云八孔周礼注篪七空宋李宗谔乐纂云横笛小篪也又有觜者谓之义觜笛今横笛皆去义觜【义觜即翘也】是上出孔有翘者名篪无翘者即笛二器葢相似又湖广寳庆府学校志载以竹为之长尺四寸阔三寸三分一孔上出五孔向外一孔向内一孔在末节共八孔后一孔黄钟清律以六字应凡吹六字止开此孔余皆闭第二孔南吕以工字应凡吹工字此孔与下第三孔底一孔皆开余俱闭第三孔林钟以尺字应凡吹尺字此孔与下第二孔底一孔皆开余皆闭第四孔仲吕以上字应凡吹上字此孔与下一孔底一孔俱开余皆闭第六底孔太簇以四字应凡吹四字止开此孔余皆闭惟黄钟律以合字应六孔皆闭案寳庆志所载孔数爲七计吹口共八而用法则遗一又李文察吹法云籥篪笛管皆一孔兼三音全在口唇之俯仰吹气之缓急夫管籥诸器一孔之声尚不能兼清浊况于口唇俯仰吹气缓急之间而谓一孔兼三音是未探声律之本而爲此迁就涂饰之説可知矣案今礼部太常所用篪径约九分上下体长虽一尺四寸而吹口至管末止九寸余其管末设底底中心开孔近底又并开二小孔如箫笛之出音孔计此孔与吹口共八自下递上命之则底孔爲第一出音孔为第二向外最下一孔为第三次上为第四次上为第五次上为第六最上向内一孔为第七至于诸孔逺近则管末第一至出音第二其分甚近第二至第三其分独逺第三至第四第四至第五第五至第六其度均而第六至向内第七第七至吹口此二分亦逺然皆未案律吕相生之度也询之乐工谓底孔为合字向外最下一孔为四字次二为上字次三爲尺字次四爲工字向内最上一孔爲六字自吹口出凡字独遗乙字与寳庆志所载诸孔声字率皆不同至于命孔又皆以笛言及较其全半所应则管末与向外第三孔为全半之分审其音底孔之声应箫之上字笛之凡字实非合字而向外第三孔亦应箫之上字笛之凡字其余诸孔与箫笛皆不甚协案尔雅注篪长尺四寸围三寸夫围三寸则径为九分有余然篪设底其中空之围不易量此谓三寸者或篪之外周乎若篪之外周三寸则中空径必小于九分而在八分九分之间矣夫四倍黄钟管之径四分三厘五豪倍之得八分七厘乃与时用篪径相侔是为三十二倍黄钟管之径也三十二倍黄钟管之径比四倍黄钟管之径大一倍其长比四倍黄钟管之长亦大一倍故得声与四倍黄钟管同应姑洗之律【四倍黄钟管径四分三厘五豪长一尺一寸五分七厘二豪声应姑洗之律今三十二倍则自四倍复加以八倍故径与长比四倍之径与长亦加一倍而所应声字为同也】是故此篪用三十二倍黄钟管之径为径而通长与各孔则用三十二倍黄钟管之律吕相和之分因其本体所生声字与四倍黄钟之管同故制为篪亦得与姑洗箫姑洗笛相应而协排箫阳律一均之声字因名之曰姑洗篪至于协阴吕一均之篪则用二十八倍黄钟管为体葢二十八倍黄钟管体为三倍半黄钟管之八倍而径与长皆爲三倍半黄钟管之倍故所生声字与三倍半黄钟之管同而与仲吕箫仲吕笛相应为用因名之曰仲吕篪要之篪或上古之笛而笛或爲篪之变制法皆横吹然篪尤为雅乐之要器必使协于律吕始备旋宫转调之用而可以宣大乐之和焉
　　蕙田案以上篪
　　周礼春官笙师掌教龡篴【注杜子春读篴为荡涤之涤今时所吹五空竹篴】风俗通笛者涤也所以荡涤邪秽纳之于雅正也陈氏礼书周礼笙师掌教篴杜子春曰竹篴五孔马融笛赋称此器出于羗笛旧四孔京房加一孔以备五音又风俗通曰汉武帝时丘仲作笛长尺四寸然汉以前固有笛矣但尺四寸者丘仲所作耳后世有长笛【世传蔡邕避难江南宿于柯庭之馆仰盼竹椽曰是良竹也取以为笛竒声独絶一説邕经会稽髙迁亭见屋椽竹东间第十六竒为笛取用果有声】有短笛【今乐府短笛尺有咫】有横笛【小篪也梁横吹曲日下马吹横笛】有义觜笛【如横笛而加觜西凉乐也】有七孔者【今大乐雅笛七孔】有八空者【今有横笛八空】皆适一时之所造然也笛一作篴篪一作防
　　陈氏乐书周官笙师掌教吹籥箫篪篴管五者皆出于笙师所教无非竹音之雅乐也蔡邕曰形长尺围寸无底有穴今亡大抵管笛一法尔唐制尺八取倍黄钟九寸为律得其正也【汉丘仲笛以后一穴为商声晋荀勉笛法以后一穴为角谓于九寸穴上开也今太常笛从下而上一穴为太簇半窍为大吕次上一穴为姑洗半窍为夹钟次上一穴为仲吕次上一穴为林钟半窍为蕤宾次上一穴为南吕半窍为夷则变声为应钟谓用黄钟清与仲吕双发为变声半窍为无射后一穴为黄钟清中管起应钟为首为宫又次上穴大吕为商又次上穴夹钟为角又次上穴仲吕为变徴又次上穴蕤宾为正徴又次上穴夷则为羽变宫为无射谓后穴与第三穴双发是也如此即不用半窍谓十二律用两笛成曲也】
　　律吕正义今之横笛古称横吹乐府有鼓角横吹曲亦名短箫铙歌葢军中马上之乐故笛与管皆云起自北方夫曰横吹又曰短箫则非丘仲之长笛可知矣宋李宗谔乐纂云横笛小篪也有觜者谓之义觜笛今之笛皆横吹而无义觜是或篪之变制乎其音每髙于箫由于本体之分短于箫也夫欲攷笛制必推本于黄钟方为有据然而舍今时用笛则亦无所取证焉今笛空径四分上下自吹口至出音孔得一尺少歉自吹口右尽通长则一尺二寸有余出音孔与通长之间复有两孔其出音孔之上第一为工字孔第二为凡字孔第三为六字孔第四为五字孔第五为乙字孔第六为髙尺字孔其取上字亦以第三六字孔并第六髙尺字孔为低上字以第一工字孔第二凡字孔并第五乙字孔爲髙上字此今笛立体取音之大槩也即其本体而论出音孔上第一孔为工字故出音孔爲尺字出音孔外两孔一应髙上字一应低上字而通长为乙字以其应律吕而言出音孔上第一孔应夷则之律徴声乙字第二孔应无射之律羽声上字第三孔应半黄钟之律变宫尺字第四孔应黄钟之律宫声工字第五孔应太簇之律商声凡字第六孔应蕤宾之律变徴五字出音孔亦应蕤宾之律变徴五字出音孔外两孔其分长者应姑洗之律角声六字其分短者应仲吕之吕清角髙六字而通长应太簇之律商声凡字论其相应则通长与第五孔同声出音孔与最上第六孔同声论其取分则第四孔得通长之半最上第六孔得第一孔之半其乙字孔亦取于乙字分上字分之间攷其体正与四倍黄钟之管相侔箫之用四倍黄钟者实用八倍姑洗仲吕角音之义古人所谓长者八之也今横笛爲短箫则所谓短者四之非用四倍姑洗仲吕之角音乎以四倍黄钟之积为凖故以四倍黄钟之径为径其诸孔皆以四倍黄钟所生律吕之分为本其本体黄钟大吕之分则为此笛之出音孔外二孔之度得黄钟之分者声应姑洗之律得大吕之分者声应仲吕之吕然此二分虽各设一孔实皆应于角音之分亦即一律一吕相和之理也此笛之体与姑洗箫同得四倍黄钟之径故生声取分得以互相应和为用如箫之工字孔应黄钟之律为四倍黄钟管夷则南吕相和倍之之分其声即与本体无射应钟相和之分相应而此笛之五字孔即四倍黄钟管无射应钟相和之分亦应黄钟之律故箫之工字孔与笛之五字孔相应也箫之凡字孔爲四倍黄钟管无射应钟相和倍之之分笛之通长乙字亦四倍黄钟管无射应钟相和倍之之分故箫之凡字孔与笛之乙字孔相应也箫之六字孔为四倍黄钟管黄钟大吕相和之分而笛之出音孔外两孔为上字者正四倍黄钟管之黄钟大吕分也箫之五字孔笛之出音尺字孔皆四倍黄钟管太簇夹钟相和之分故此二声相应也至于箫之乙字分应于笛之工字孔【此乙字不言孔而言分者箫本体取乙字孔于乙字分上字分之间而乙字分上字分皆为伏孔今合于笛而言必详明其分而理始着也】皆爲四倍黄钟管姑洗仲吕相和之分故箫之乙字与笛之工字相应箫之上字分应于笛之凡字孔皆为四倍黄钟管蕤宾林钟相和之分故箫之上字与笛之凡字相应箫之后出尺字孔应笛之六字孔皆为四倍黄钟管夷则南吕相和之分故箫之尺字与笛之六字相应至此则箫之孔已尽而笛之五字孔为四倍黄钟管之无射应钟相和之分者实又为箫之髙工字分焉葢笛之与箫取音之理本一但设孔而命名者不同初不可以名之不同而遂以为音之异也此笛与姑洗箫同为四倍黄钟所生故名之曰姑洗笛其为用也亦与姑洗箫同协排箫阳律一均之声字焉若夫协排箫阴吕一均之声字者亦用三倍半黄钟之管立体案法取音名之曰仲吕笛与仲吕箫相协爲用要之黄钟加分之同形管箫体得其本管律吕之倍与正而笛得其本管律吕之正与半其倍半正声相应一如律吕之倍半正声相应葢缘其径之同故得其声之相应为凖也
  </div>
  <div class="pagination">
   <a href="五礼通考_page122.html">
    上一页
   </a>
   <span>
    ...
   </span>
   <a href="五礼通考_page118.html">
    118
   </a>
   <a href="五礼通考_page119.html">
    119
   </a>
   <a href="五礼通考_page120.html">
    120
   </a>
   <a href="五礼通考_page121.html">
    121
   </a>
   <a href="五礼通考_page122.html">
    122
   </a>
   <span class="current-page">
    123
   </span>
   <a href="五礼通考_page124.html">
    124
   </a>
   <a href="五礼通考_page125.html">
    125
   </a>
   <a href="五礼通考_page126.html">
    126
   </a>
   <a href="五礼通考_page127.html">
    127
   </a>
   <a href="五礼通考_page128.html">
    128
   </a>
   <span>
    ...
   </span>
   <a href="五礼通考_page124.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
