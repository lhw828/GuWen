<!DOCTYPE html>
<html>
<head>
    <meta charset="UTF-8">
    <title>仪礼集编 - 第 53 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 53 页/共 159 页</h1>
    <div class="content">
　　仪礼集编卷十三
<经部,礼类,仪礼之属,仪礼集编>
　　钦定四库全书
　　仪礼集编卷十四
　　龙里县知县盛世佐撰
　　大射仪第七之二
　　司马师命负侯者执旌以负侯
　　注曰司马师正之佐也负侯获者也天子服不氏下士一人徒四人掌以旌居乏待获析羽为旌
　　敖氏曰负侯获者皆士旅食者与旌谓翿旌乡射记曰君国中射以翿旌获
　　世佐案司马师葢军司马之佐也负侯者主负侯及取矢之事于天子射鸟氏也周礼射鸟氏职云射则取矢矢在侯髙则以并夹取之是其徴矣诸侯葢以庶人在官者为之三侯各一人注以为即获者非凡获者所持皆谓之旌周礼司常职云凡射共获旌是也三侯之旌各不同大侯之旌以析羽为之乡射记云于郊则以旌获是也参侯干侯之旌以杂帛为之乡射记云旌各以其物是也其旌杠之长短亦异约乡射记言之乡侯上纲去地丈九尺二寸而旌杠长三仭依郑説七尺曰仭则旌葢出侯尺八寸矣由斯而推干侯与乡侯同参侯去地三大二尺五寸少半寸其旌当长三丈四尺三寸少半寸为五仭而弱也大侯去地四丈八尺五寸少半寸其旌当长五丈三寸少半寸为七仭而强也旌必出于侯尺八寸者欲射者见而识之且以为别也敖以旌为翿旌固非郑统以析羽释之而不知其别于经防岂尽得哉
　　负侯者皆适侯执旌负侯而俟
　　敖氏曰皆皆三侯者也大侯参侯去地逺亦云负者但取北面于其北亦因干侯而言也先云适侯乃云执旌是旌先倚于侯也然则上经亦当有命倚旌之类明矣俟俟后命
　　世佐案负侯者葢皆自西方适侯也
　　司射适次作上耦射
　　敖氏曰东面作之
　　世佐案郷射射位在西故作射者西面大射次在东故作射者东面也
　　司射反位上耦出次西面揖进上射在左并行
　　注曰上射在左便射位也
　　世佐案郷射三耦东面北上上射本在下射之左大射三耦西面北上立时上射在右及发位并行则上射转居左必居左者所以便其就右物也下射在右就左物亦便
　　当阶北面揖及阶揖上射先升三等下射从之中等上射升堂少左下射升上射揖并行皆当其物北面揖及物揖皆左足履物还视侯中合足而俟
　　注曰视侯中各视其侯之中大夫耦则射参中参中十四尺士耦则视干中干中十尺
　　敖氏曰侯中干侯之中也
　　世佐案三耦皆士皆当射干敖説是
　　司马正适次袒决遂执弓右挟之出升自西阶适下物立于物间左执弣右执箫南扬弓命去侯
　　注曰司马正政官之属适下物由上射后东过也郷射礼曰西南面立于物间
　　疏曰案天子有大司马卿一人小司马中大夫二人此虽诸侯礼亦应有小司马号为司马正也
　　敖氏曰司马正与司马师乃射时所立之官如司射之类也右挟之谓以右巨指钩也适下物由上射后而少南行也此行而立于物间乃云适下物者下言司马正出于下射之南还其后故于此惟据下物而言
　　世佐案周礼序官云政官之属大司马卿一人小司马中大夫二人军司马下大夫四人诸侯司马卿小司马下大夫各一人军司马盖上士二人矣此云司马正即军司马之长也上云司马师即其佐也司射以射人为之则司马二人皆以士为之亦其宜也知非司马及小司马者以三卿五大夫之位皆在堂不在下故也司马正而决遂且挟弓大射礼重也郷射礼云司射适堂西不决遂执弓
　　负侯皆许诺以宫趋直西及乏南又诺以商至乏声止注曰宫为君商为臣其声和相生也郷射礼曰获者执旌许诺
　　疏曰引郷射者证与此不同之意
　　敖氏曰宫商皆谓诺声也宫大商小趋直西至乏南乃折而北不自侯西北行者不敢由便也古人歩趋有法虽贱者犹谨之而不苟若此则其上者可知矣先宫后商乃止亦有渐也
　　授获者退立于西方获者兴其而俟
　　注曰大侯服不氏负侯徒一人居乏相代而获参侯干侯徒负侯居乏不相代郷射礼曰获者执旌许诺声不絶以至于乏坐东面偃旌兴而俟
　　疏曰引郷射者此文不具宜与彼同
　　敖氏曰授获者以旌也或曰者下当有旌字盖文脱耳授旌而退三侯者皆然则其负侯居乏者之相代亦宜同也退立于西方各当其乏之西与获者既偃旌于地乃兴
　　世佐案获者大侯服不也周礼服不氏职云射则以旌居乏而待获诸侯其以庶人在官者为之与参侯干侯则其徒二人也孟子云庶人在官者其禄以是为差则其尊卑亦微有辨矣负侯者各以其旌授获者而退事毕也立于西方葢在士南东面南上与知在士南者不敢与士序也东面异于士旅食者也南上统于侯也以负大侯者为上负侯者位在西方获者位在乏不相侵也旧説负侯居乏相代恐未然郷射以获者兼负侯臣礼省也
　　司马正出于下射之南还其后降自西阶遂适次释弓説决拾袭反位
　　注曰乡射礼曰司马反位立于司射之南
　　司射进与司马正交于阶前相左由堂下西阶之东北面视上射命曰毋射获毋猎获上射揖司射退反位乃射上射既发挟矢而后下射射拾发以将乘矢获者坐而获
　　敖氏曰此指在干侯之乏者也大侯参侯者亦坐而不获
　　世佐案此时大侯参侯之获者其立自如不唱获不坐也敖云亦坐非
　　举旌以宫偃旌以商获而未释获卒射右挟之北面揖揖如升射
　　郝氏曰卒射右挟之谓矢发尽左手执弓右手大二指挟弓就物内转向北揖异于乡射也
　　姜氏曰乡射云皆执弓不挟南面揖
　　上射降三等下射少右从之中等并行上射于左与升射者相左交于阶前相揖适次释弓説决舍袭反位注曰上射于左由下射阶上少右乃降待之言袭者凡射背袒
　　敖氏曰位次中之位也亦西面北上下凡言三耦之位皆放此
　　郝氏曰反位反欠北西面北上之位
　　世佐案上经云司射适次作上耦射司射反位上耦出次则三耦位在次中明矣郝云在次北非
　　三耦卒射亦如之
　　敖氏曰三亦当作二字之误也
　　司射去扑倚于阶西适阼阶下北面告于公曰三耦卒射反搢扑反位
　　敖氏曰去扑者与尊者言不敢佩刑器也
　　姜氏曰乡射卒射告于賔者尊賔也此不告于賔者公尊也乡射賔揖司马乃降搢扑反位此不揖者君非賔比也
　　古三耦射
　　司马正袒决送执弓右挟之出与司射交于阶前相左注曰出出于次也袒时亦适次
　　疏曰凡袒袭皆于隠防
　　敖氏曰不言司马正适次者以下言出则适次可知亦以上有成礼故于此省文也
　　升自西阶自右物之后立于物间西南面揖弓命取矢负侯许诺如初去侯皆执旌以负其侯而俟
　　注曰俟小臣取矢以旌指教之
　　敖氏曰此负侯即获者也如初去侯谓许诺以宫商至乏声止也惟去来异耳三耦所射干侯而已而三侯之负侯者皆执旌以往者卑统于尊且矢亦或有逺近故也
　　张氏曰负侯许诺如初去侯如去侯时之诺以宫又诺以商也
　　世佐案此负侯即立于西方者云如初去侯则诺声起于乏自西方至乏不诺也如初之下复云去侯者以别于初负侯时不诺也云皆执旌则获者又以旌授之矣
　　司马正降自西阶北面命设楅
　　注曰此出于下射之南还其后而降之
　　敖氏曰北面于所设楅之南
　　郝氏曰设楅中庭南与洗齐故司马正北面立其南使设者止勿过南也
　　小臣师设楅司马正东面以弓为毕
　　注曰毕所以敎助执事者乡射记曰乃设楅于中庭南当洗东肆
　　疏曰毕是助载鼎实之物故司马执弓为毕以指授若周礼执殳以为鞭度然
　　敖氏曰司马正东面立于所设楅之西也此楅亦南面坐设之毕所以指画处置之器以木为之其长三尺此以弓指画设楅之处象毕之用故曰以弓为毕云凡以毕指敎者皆立于所设器之侧
　　郝氏曰小臣师设楅司马正又转西东面立使设者勿偏西也毕竹简笏类形如毕星即今如意执以止物曰毕与跸通止也臣当君前不敢指防故以弓当笏止其防
　　既设楅司马正适次释弓説决拾袭反位小臣坐委矢于楅北括司马师坐乗之卒
　　世佐案乡射礼云司马袭进当楅南北面坐左右抚矢而乗之此文省耳
　　若矢不备则司马正又袒执弓升命取矢如初曰取矢不索乃复求矢加于楅卒司马正进坐左右抚之兴反位
　　注曰此坐皆北面
　　敖氏曰又袒执弓不言决遂右挟之者可知也司马师既乗矢其备若否皆以告于正若不备则正命取矢若备则正亦进抚之也左右抚者左手抚其左右手抚其右以审定其数耳
　　世佐案司马师既乗之矣司马复进而抚之慎其事也
　　右取矢加于楅
　　司射适西阶西倚扑升自西阶东面请射于公公许注曰倚扑者将即君前不敢佩刑器也升堂者欲诸公卿大夫辩闻也
　　敖氏曰请射乃升者以其后有告耦等事宜在上为之故也东面亦与他仪异下经云司正东楹之东北面告于公
　　右再请射
　　遂适西阶上命賔御于公诸公卿则以耦告于上大夫则降即位而后告
　　注曰告诸公卿扵堂上尊之也
　　敖氏曰耦者谓公卿自为耦也以耦告亦如命三耦之辞大夫则降即位而后告见其贬扵诸公卿也下文所云是其事已若卿与大夫为耦则其告亦当有上下之别诸公卿大夫为耦亦各以其次为之郝氏曰命賔御于公以君命命也
　　司射自西阶上北面告于大夫曰请降司射先降搢扑反位大夫从之降适次立于三耦之南西面北上注曰适次前而北西面立
　　疏曰上云司射等适次谓入次中此适次者大夫降自西阶东行适次所过向堂东西面立因过次为适次非入次也
　　敖氏曰于此云北面则是命宾及吿诸公卿皆乡其位也适次亦谓进而至于次也三耦士也而在大夫之上者以其先射尊之三耦之南大夫之北宜有闲地以待诸公卿之降
　　世佐案是时三耦位在次中之北大夫适次亦谓入于次也注疏説误
　　司射东面于大夫之西北耦大夫与大夫命上射曰某御于子命下射曰子与某子射
　　敖氏曰司射东面亦在次中不言适次者可知也世佐案司射东面向大夫也大夫之西北葢当诸公卿之虗位必于此者命当自上下也合耦曰耦耦大夫与大夫者谓大夫与大夫射司射命之以定其耦也其命之之辞如下文所云张氏监本正误云司射东面于大夫之西比耦比误作北愚谓监本非误也或作比者后人因不审其句读而妄改之耳朱子及杨氏敖氏诸本皆与监本同今从之
　　卒遂此众耦
　　敖氏曰众耦士耦也士与大夫为耦者亦存焉世佐案是时司射少南东面于众耦之西北比之
　　众耦立于大夫之南西面北上若有士与大夫为耦则以大夫之耦为上
　　注曰为上居羣士之上
　　敖氏曰立于大夫之南则在次可知故经亦不言适次若士与大夫为耦亦其长者也乃着其为上者意与乡射同大夫之耦虽为上射犹立于大夫之后者射事未至明其不并立也及将射乃转居右而并立云
　　郝氏曰大国诸侯臣一孤三卿五大夫三耦自有余而时或有与有不与故大夫不足则以士比之世佐案经云若有者亦兼次国以下无诸公而言无诸公则有大夫与卿为耦者有士与大夫为耦者以一大夫为賔故也大夫之耦唯一人耳乡射礼云大夫虽众皆与士为耦与此异
　　命大夫之耦曰子与某子射告于大夫曰某御于子注曰士虽为上射其辞犹尊大夫
　　命众耦如命三耦之辞诸公卿皆未降
　　敖氏曰诸公卿尊冝事至乃降也此时之降者为比耦也向者既以耦吿公卿于上则耦定矣故可以未降
</div>
    <div class="pagination">
<a href="仪礼集编_page52.html">上一页</a><span>...</span><a href="仪礼集编_page48.html">48</a><a href="仪礼集编_page49.html">49</a><a href="仪礼集编_page50.html">50</a><a href="仪礼集编_page51.html">51</a><a href="仪礼集编_page52.html">52</a><span class="current-page">53</span><a href="仪礼集编_page54.html">54</a><a href="仪礼集编_page55.html">55</a><a href="仪礼集编_page56.html">56</a><a href="仪礼集编_page57.html">57</a><a href="仪礼集编_page58.html">58</a><span>...</span><a href="仪礼集编_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
