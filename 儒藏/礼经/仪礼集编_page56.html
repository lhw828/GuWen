<!DOCTYPE html>
<html>
<head>
    <meta charset="UTF-8">
    <title>仪礼集编 - 第 56 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 56 页/共 159 页</h1>
    <div class="content">　　摈者以命升賔賔升就席
　　注曰摈者司正也
　　若诸公卿大夫之耦不胜则亦执弛弓特升饮
　　注曰此耦亦谓士也
　　敖氏曰比耦之时大夫有与士为耦者诸公卿无与士为耦者此诸公卿衍文
　　众皆继饮射爵如三耦射爵辩乃彻丰于觯
　　右饮不胜者
　　司宫尊侯于服不之东北两献酒东面南上皆加　设勺洗于尊西北篚在南东肆实一散于篚
　　注曰为大侯获者设尊也言尊侯者获者之功由侯也不于初设之者不敢必君射也君不射则不献大侯之获者散爵名容五升
　　敖氏曰为三侯之获者及仆人巾车设尊而言尊侯者以其功皆由侯也两两壶也或脱一壶字耳两壶皆酒而云南上是先酌所上者与加勺东枋此在大侯之乏东北乃云服不者见此时服不在乏也不于初设之者因事而献故其尊亦俟时而设所以别于正献者也此所设尊洗之类即篇首之所言者也上言获者之尊此云尊侯上言大侯之乏此云服不文互见耳又文亦有详略则以设与未设而异也世佐案敖説当矣注以此尊专为大侯获者设非三侯之获者其功同其人相去亦不逺何必异尊上经云大侯之乏东北此云服不之东北其地一也一地而两尊或先或后亦理之所无者注又云君不射则不献大侯之获者尤属饰説因燕而射君或可以不与未闻大射而君不与者也君若不射射义何以言诸侯君臣尽志于射以习礼乐乎云南上是亦有元酒矣献获者而有元酒以祭侯故重之也
　　司马正洗散遂实爵献服不
　　注曰言服不者着其官尊大侯也服不司马之属掌养猛兽而教扰之者洗酌皆西面
　　敖氏曰服不为大侯之获者故先献也司马正献亦异之献时盖亦西南面
　　张氏曰服不即获者也前此皆言获者以其事名之至此乃着其官是尊大侯也
　　服不侯西北三步北面拜受爵
　　注曰近其所为献
　　疏曰服不得献由侯所为故不近乏而近侯
　　司马正西面拜送爵反位
　　注曰不俟卒爵略贱也此终言之献服不之徒乃反位
　　敖氏曰既拜送而反位亦为其不拜既也是后则司马师代之行事于司马正既反位获者亦反东面张氏曰此段郑注可疑当以经文为正服不之徒或在司马师所献之中耳
　　宰夫有司荐庶子设折俎
　　注曰夫有司宰夫之吏也乡射记曰获者之俎折脊胁肺
　　敖氏曰荐于服不之东俎在荐东
　　世佐案获者之俎折以卿之余体获者而有俎亦以祭侯故也乡射礼云俎与荐皆三祭
　　卒错获者适右个荐俎从之
　　注曰不言服不言获者国君大侯服不负侯其徒居乏待获变其文容二人也司马正皆献之荐俎已错乃适右个明此献己已归功于侯也适右个由侯内乡射记曰东方谓之右个
　　敖氏曰此获者即服不也变服不言获者见服不亦在乏而获也有司与庻子既错荐俎于地获者则以爵适右个而二人复执荐俎从之荐错于获者之南俎在荐南
　　张氏曰信如注言司马正并献二人当用二爵经文明言实一散于篚安得有二爵乎司马正所献决是服不氏一人其徒则司马师献仆巾车后乃献之世佐案上下注意盖谓国君大侯服不与其徒负侯居乏相代司马正献服不讫即献其徒而后反位亦非谓二人并献也但玩前后经文负侯及获者三侯皆有之负侯者主负侯及取矢盖周礼射鸟氏之职以其取矢知之也诸侯兼官即以服不氏摄之获者专主唱获与负侯者并不相代司马正所献唯服不之长一人其参侯干侯之获者及三侯之负侯者皆司马师献之也而注説之误了然矣
　　获者左执爵右祭荐俎二手祭酒
　　注曰祭俎不奠爵不备礼也二手祭酒者获者南面于俎北当为侯祭于豆间爵反注为一手不能正也此荐俎之设如于北面人焉天子祝侯曰唯若宁侯无或若女不宁侯不属于王所故抗而射女彊饮彊食贻女曾孙诸侯百福诸侯以下祝辞未闻
　　敖氏曰祭俎者兴取刌肺以坐祭也二手祭酒为散大酒多一手注之难为节也
　　适左个祭如右个中亦如之卒祭左个之西北三步东面
　　注曰此【刋本误作北今从集説改正】乡受献之位也不北面者嫌为侯卒爵
　　敖氏曰东面变于受爵之时也卒爵与受爵不同面自是一礼耳下释获者亦然
　　设荐俎立卒爵
　　注曰不言不拜既爵司马正已反位不拜可知也乡射礼曰获者荐右东面立饮
　　敖氏曰卒爵于荐西东面自若也是时司马师盖已北面于其东
　　司马师受虚爵洗献仆人与巾车获者皆如大侯之礼
　　注曰仆人埽侯道巾车张大侯及参侯干侯之获者其受献之礼如服不也仆人巾车于服不之位受之功成于大侯也不言量人者此自后以及先可知
　　疏曰仆人巾车素无其位而经云如大侯之礼明就大侯之位受献也仆而得献明量人在巾车之先得献可知
　　敖氏曰承服不后而洗则是此每献皆洗矣仆人与巾车皆听命于司马故亦司马并献之不言量人者或不与此献与
　　世佐案获者谓参侯干侯之获者也三侯之负侯者亦存焉于是乃统言获者以其事相聨也
　　卒司马师受虚爵奠于篚
　　注曰获者之篚
　　世佐案获者之篚即服不之篚也
　　获者皆执其荐庶子执俎从之设于乏少南
　　注曰少南为复射妨旌也仆人巾车量人自服不而南
　　世佐案获者谓三侯之获者及负侯者凡六人也乏亦谓三侯之乏也于是不别言服不者以其事同也
　　服不复负侯而侯
　　世佐案此负侯首也谓之服不者着其以服不之徒兼之也周礼服不氏下士及其徒凡五人而兹乃有六人者以其兼射鸟氏之职也是时三侯之获者皆居乏
　　右献获者之属
　　司射适阶西去扑适堂西释弓説决拾袭适洗洗觚升实之降献释获者于其位少南
　　注曰献释获者与获者异文武不同也去扑者扑不升堂也少南辟中【辟刋本或作辨误今从通解及集説改正】
　　敖氏曰释弓亦并释矢也乡射有矢字洗觚升实之与获者异盖释获者无事于侯且尊于获者故献之不酌获者之尊而酌上尊也
　　荐脯醢折俎皆有祭
　　注曰俎与服不同唯祭一为异
　　敖氏曰皆皆荐俎也祭亦脯与切肺也不言所设之人盖亦有司与庶子与
　　释获者荐右东面拜受爵司射北面拜送爵释获者就其荐坐左执爵右祭脯醢兴取肺坐祭遂祭酒
　　注曰祭俎不奠爵亦贱不傋礼
　　兴司射之西北面立卒爵不拜既爵司射受虚爵奠于篚释获者少西辟荐反位司射适堂西袒决遂取弓挟一个适阶西搢扑以反位
　　世佐案此司射倚扑之处与乡射同倚弓矢之处与乡射异
　　右献释获者
　　司射倚扑于阶西适阼阶下北面请射于公如初敖氏曰阶下请射于公正礼也向之升者有为为之耳此言如初未详疑衍也
　　世佐案初谓第一番射时如初者谓其请射之辞也敖以为衍文非
　　右三请射
　　反搢扑适次命三耦皆袒决遂执弓序出取矢
　　敖氏曰执弓亦右挟之序谓每耦以次而出也
　　司射先反位
　　注曰言先先三耦也司射既命三耦以入次之事即反位三耦入次袒决遂执弓挟矢乃出反次外西面位向不言司射先反位三耦未有次外位无所先也疏曰向谓第一番之时但言司射反位而不言先是以决之【从通解节本】
　　张氏曰注挟矢字衍
　　世佐案三耦袒决遂之所与其射位皆在次中但有南北之异耳司射位自在中之西南云先者谓其不俟三耦之袒决遂而即反位也注误
　　三耦拾取矢如初小射正作取矢如初
　　注曰小射正司射之佐作取矢礼杀代之
　　敖氏曰小射正作取矢如初此一句似衍大射之礼司射惟命拾取矢而不复作与乡射异以前后经文征之可见又言此于拾取矢之后似非其次且上无作取矢之事亦不宜言如初其为衍也明矣
　　世佐案上云三耦皆袒决遂执弓序出取矢此司射命之之辞非谓三耦已为之也司射命讫反位于是三耦皆自射位【在次中最北】适次南少东袒决遂执弓右挟之反射位而后小射正作上耦取矢也此皆与第一番取矢之仪同故以如初蔽之三耦拾取矢言于小射正作取矢之上者以其有袒决遂之事在作取矢前也云小射正作取矢如初则第一番取矢之时固有成礼矣而上经不见之者文缺也敖氏不悟上经之缺而反以此为衍误矣注谓此以小射正代司射亦臆説也
　　三耦既拾取矢诸公卿大夫皆降如初位与耦入于次皆袒决遂执弓皆进当楅进坐説矢束上射东面下射西面拾取矢如三耦
　　注曰皆进当楅进三耦揖之位也凡继射命耦而已不作射不作取矢从初
　　敖氏曰如初位者适次继三耦以南也云如初位又云入于次见其所进者又深也凡经云适次而已者兼深浅而言也云入于次者言其深入也先言适乃言入若次中者则皆先浅而后深也执弓亦右挟之皆进谓出次而西面之时也上下射当楅而进坐説矢束是俱北面説之也然则乡射之大夫説矢束亦北面明矣既説则上射少西而反东面下射少东而反西面乃拾取之
　　张氏曰注继射谓继三耦而射从初谓从三耦之法继射者皆从耦法故不再命之也
　　世佐案适次入次之辨敖氏论之详矣而其言説矢束之法则非也北面説矢束既説而后各就楅西东之位者大夫与大夫之礼也既就楅东之位而后説矢束説之亦西面者大夫为下射之礼也经文甚明奈何混而一之耶
　　若士与大夫为耦士东面大夫西面大夫进坐説矢束退反位耦揖进坐兼取乘矢兴顺羽且左还毋周反面揖大夫进坐亦兼取乘矢如其耦北面搢三挟一个揖进大夫与其耦皆适次释弓説决拾袭反位诸公卿升就席
　　注曰大夫反位诸公卿乃升就席大夫与已上下位敖氏曰后揖进之进当作退乡射云揖退是也大夫既反位诸公卿乃与之序升公卿之下不言大夫者文脱耳又此上下文皆言卿大夫升就席不应此时独否也然则此有脱文明矣
　　张氏曰诸公卿大夫自为耦者拾取矢在前大夫与士耦者取矢在后前取矢者待于三耦之南至大夫与耦取矢反位乃与之同升就席以爵同故相待也
　　众射者继拾取矢皆如三耦遂入于次释弓矢説决拾袭反位
　　右射者皆取矢于楅
　　司射犹挟一个以作射如初一耦揖升如初司马升命去侯负侯许诺司马降释弓反位司射与司马交于阶前倚扑于阶西适阼阶下北面请以乐于公公许注曰请奏乐以为节也始射获而未释获复释获复用乐行之君子之于事始取苟能中课有功终用成法教化之渐也射用应乐为难孔子曰射者何以听循声而发发而不失正鹄者其唯贤者乎
　　司射反搢扑东面命乐正曰命用乐
　　注曰言君有命用乐射也乐正在工南北面
　　疏曰此时工在洗东西面乐正在工南北面司射在西阶下东面遥命之
　　乐正曰诺司射遂适堂下北面眂上射命曰不鼓不释注曰鼓亦乐之节学记曰鼓无当于五声五声不得不和凡射之鼓节投壶其存者也周礼射节天子九诸侯七卿大夫以下五
　　郝氏曰眂视同
　　上射揖司射退反位乐正命大师曰奏貍首间若一注曰乐正西面受命左还东面命大师以大射之乐章使奏之也貍首逸诗曾孙也貍之言不来也其诗有射诸侯首不朝者之言因以名篇后世失之谓之曾孙曾孙者其章头也射义所载诗曰曾孙侯氏是也以为诸侯射节者采其既有弧矢之威又言小大莫处御于君所以燕以射则燕则誉有乐以时防君事之志也间若一者调其声之疏数重节
　　世佐案貍首之诗今无以考其名篇之义然以驺虞采苹之类推之亦必其首章有此二字而取以名之耳射义所载曾孙侯氏数语未知其果是与否即使果是亦未必其章头也郑君讳所不知而强为之説妄矣又案大戴礼投壶篇末亦载曾孙侯氏之诗比射义特详后又杂以考工记祭侯祝辞有嗟尔不宁侯为尔不朝于王所故亢而射女之言或郑説之所本与凡以乐节射者但取其节而不取其诗之义也今大小戴记所载曾孙侯氏之诗皆序射事与驺虞采苹之类不协疑非貍首本篇也大戴礼既言曾孙侯氏又云干侯既亢尤属不伦盖其所捃拾者厖矣
　　大师不兴许诺乐正反位奏貍首以射三耦卒射賔待于物如初
　　敖氏曰三耦卒射之后仪亦多矣此特见其一也
　　公乐作而后就物稍属不以乐志其他如初仪
　　注曰不以乐志君之射仪迟速从心其发不必应乐辟不敏也志意所拟度也春秋传曰吾志其目疏曰此经云如初者皆如上第二番射法唯作乐为异
　　敖氏曰稍属谓授矢于公稍属也然此当蒙如初仪之中似不必独见之且语句不全亦恐非出于作经者之意盖衍文也
　　世佐案稍属当从敖氏作衍文或谓稍属不以乐志为句非説见燕礼记
　　卒射如初
</div>
    <div class="pagination">
<a href="仪礼集编_page55.html">上一页</a><span>...</span><a href="仪礼集编_page51.html">51</a><a href="仪礼集编_page52.html">52</a><a href="仪礼集编_page53.html">53</a><a href="仪礼集编_page54.html">54</a><a href="仪礼集编_page55.html">55</a><span class="current-page">56</span><a href="仪礼集编_page57.html">57</a><a href="仪礼集编_page58.html">58</a><a href="仪礼集编_page59.html">59</a><a href="仪礼集编_page60.html">60</a><a href="仪礼集编_page61.html">61</a><span>...</span><a href="仪礼集编_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
