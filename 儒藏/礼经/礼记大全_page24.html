<!DOCTYPE html>
<html>
 <head>
  <meta charset="utf-8"/>
  <title>
   礼记大全 - 第 24 页/共 56 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记大全 - 第 24 页/共 56 页
  </h1>
  <div class="content">
   其在宗庙之中则如外朝之位宗人授事以爵以官宗人之官掌礼及宗庙中授百官以职事者以爵随其爵之尊卑贵者在前贱者在后也以官随其官之职掌使各供其事也【长乐陈氏曰外朝主敬宗庙之中亦主敬故在宗庙之中则如外朝之位】
　　其登馂献受爵则以上嗣
　　登自堂下而升堂上也馂食尸之余也尸出宗人使嗣子及长兄弟升堂相对而馂也以特牲礼次序言之先时祝酌爵觯奠于铏南俟主人献内兄弟毕长兄弟及众賔长为加爵之后宗人使嗣子饮铏南之奠爵嗣子盥而入拜尸执此奠爵嗣子进受复位而拜尸答拜嗣子饮毕拜尸尸又答拜所谓受爵也嗣子又举所奠爵洗而酌之以入献尸尸拜而受嗣子答拜所谓献也无筭爵之后礼毕尸出乃馂此三事者受爵在先献次之馂献在后今言馂献受爵以重在馂故逆言之欤上嗣适子之长者为最上也此谓士礼大夫之嗣无此礼者避君也故少牢礼无嗣子举奠之文【山阴陆氏曰内朝亲亲外朝贵贵在宗庙之中则二者并隆宗人授事以爵以官贵贵也其登馂献受爵则以上嗣亲亲也以官若君执主瓉祼尸大宗执璋瓉亚献之类以爵若迎牲君执引大夫从士执刍之类也献者谓上嗣尝受爵于尸矣己而复酌献尸也】
　　庶子治之虽有三命不逾父兄
　　庶子治公族朝内朝之礼虽有三命之贵而其位次不敢逾越无爵之父兄而居其上即上章所言臣有贵者以齿也○疏曰若非内朝其余防聚则一命齿于乡里谓一命尚卑若与乡里长宿燕食则犹计年也再命齿于父族谓再命渐尊不复与乡里计年唯高官在上但父族为重犹计年为列也三命不齿谓三命大贵则亦不复与父族计年燕防则别席独坐在賔之东矣【山隂陆氏曰司士为之庶子治之者为之以礼治之以义也葢司士为之以礼恩也故庶子治之以义虽有三命不逾父兄据此进齿一等方其以爵以官嫌齿太陵故也先王所以均节仁义使思恊理称世无得议焉凡以此】
　　其公大事则以防服之精麤为序虽于公族之防亦如之以次主人
　　此谓君防而庶子治其礼事大事防事也臣为君皆斩衰然衰制虽同而升数之多寡则各依夲亲庶子序列位次则辨其夲服之精麤使衰麤者在前衰精者在后非但公防如此公族之内有相为服者亦然葢亦是庶子序其精麄先后之次也以次主人者谓虽有庶长父兄尊于主人亦必次于主人之下使主人在上为防主也【严陵方氏曰送死足以当大事故谓之大事服轻则于防者为疏服重则于防者为亲以精麄为序也】
　　若公与族燕则异姓为賔膳宰为主人公与父兄齿族食世降一等
　　公与族人燕食亦庶子掌其礼族人虽众其初一人之身也岂可以賔客之道外之故以异姓一人为賔而使膳宰为主与之抗礼酬酢君尊而賔不敢敌也君虽尊而与父兄列位序尊卑之齿者笃亲亲之道也族食与族人燕食也世降一等谓族人既有亲疎则燕食亦随世降杀也○疏曰假令夲是齐衰一年四防食若大功则一年三防食小功则一年再防食缌麻则一年一防食是世降一等也【严陵方氏曰凡燕之礼必立賔以备酬酢之仪若郷饮酒言立賔以象天是也然上人者尊賔既谓之賔则尊之而已非亲之也亲莫亲于同姓则凡于同姓固无賔之之礼也故燕族之賔不以同姓而以异姓为之也】
　　其在军则守于公祢
　　祢当读作祧○公祢谓迁主载在齐车随公出行者也庶子官既从在军故守卫此齐车之行主也
　　公若有出疆之政庶子以公族之无事者守于公宫正室守太庙诸父守贵宫贵室诸子诸孙守下宫下室上章专言出军则此出疆之政葢朝觐防同之事也无事者谓不从行及无职守之人也公宫总言公之宗庙宫室也正室公族之为卿大夫士者之适子也太庙太祖之庙也诸父公之伯父叔父也宫以庙言室以居言贵宫尊庙也贵室路寝也下宫下室则是亲庙与燕寝也
　　五庙之孙祖庙未毁虽为庶人冠取妻必告死必赴练祥则告
　　诸侯五庙始封之君为太祖百世不迁此下亲尽则逓迁此言五庙之孙是始封之君即五世祖故云祖庙未毁未毁未逓迁也此孙虽无禄仕然冠昏必告于君死必赴练祥之祭必告者以其亲未尽也【严陵方氏曰亲属未絶不以贵贱之间而忘吉防之问也】
　　族之相为也宜吊不吊宜免不免有司罚之至于赙承含皆有正焉
　　四世而缌服之穷也五世亲尽袒免而已袒免说见前篇六世以往吊而已矣当吊而不吊当免而不免皆为废礼故有司者罚之所以肃礼教也以车马赙以货财含以珠玉襚以衣服四者总谓之赠随其亲疎各有正礼庶子官治之有司即庶子也【长乐陈氏曰祖迁于上宗易于下虽不为庶人吉防不必赴告义也祖庙未毁虽为庶人吉防必赴告恩也五世而亲属尽故为之免六世而亲属竭故吊之而已宜吊不吊宜免不免有司罚之则缌麻而上宜服不服者可知也】
　　公族其有死罪则磬于甸人其刑罪则纤剸亦告于甸人公族无宫刑
　　磬悬缢杀之也左传室如县磬皇氏云如县乐器之磬也甸人掌郊野之官为之隐故不于市朝其刑罪之当纎刺剸割之时亦鞠读刑法之书于甸人之官也汉书每云鞠狱鞠尽也推审罪状令无余蕴然后读其所犯罪状之书而刑之无宫刑者不絶其类也【长乐陈氏曰公之于族示之以孝弟睦友子爱之道所以教其善示之以庙朝之礼所以教其敬示之以丧服之礼所以教其哀示之以燕食之礼所以教其亲示之以宫室之守所以教其忠示之以赴告鞠吊免所以教其义俟之已尽而犹犯焉然后随之以刑可也其死罪则缢之于甸人其刑罪则纎剸亦告于甸人不忍与众弃之也不忍与众弃之而必于甸人亦以甸之共祭荐之物故也葢不以亲废法不以私灭公然后宗庙可得而事然则以亲而休百姓乃所以事宗庙也】
　　狱成有司谳于公其死罪则曰某之罪在大辟其刑罪则曰某之罪在小辟公曰宥之有司又曰在辟公又曰宥之有司又曰在辟及三宥不对走出致刑于甸人公又使人追之曰虽然必赦之有司对曰无及也反命于公公素服不举为之变如其伦之丧无服亲哭之狱成谓所犯之事讯问已得情实也谳议刑也杀牲盛馔曰举素服不举为之变其常礼示悯恻也如其亲疎之伦而不为吊服者以不亲徃故也但居外不听乐及赙赠之类仍依亲疎之等耳亲哭之者为位于异姓之庙而素服以哭之也天子诸侯絶旁亲故知此言无服是不为吊服【长乐陈氏曰圣人代天工立人道百王授受者礼乐政刑而已也故悖于中者礼乐之必弃政刑之必加又敢私于其宗族哉不幸而悖于中者出于公族圣人犹有三宥之心而有司之正不可夺也于是素服不举乐不御正寝不羞常膳哭之如其伦之丧也○长乐陈氏曰不以公尽法故无宫刑不以义掩恩故三宥而又追之至于无及然后素服不举为之变○庐陵胡氏曰有司又曰在辟以示后世臣执法宜坚其君用刑宜寛及三宥不对走出致刑于甸人春秋传曰臣义而行不待命者此也】
　　公族朝于内朝内亲也虽有贵者以齿明公子也外朝以官体异姓也宗庙之中以爵为位崇德也宗人授事以官尊贤也登馂受爵以上嗣尊祖之道也丧纪以服之轻重为序不夺人亲也公与族燕则以齿而孝弟之道逹矣其族食世降一等亲亲之杀也战则守于公祢孝爱之深也正室守太庙尊宗室而君臣之道着矣诸父诸兄守贵室子弟守下室而让道达矣
　　此以下覆解前章庶子正公族以下诸事内亲谓亲之故进之于内也明父子昭穆不可紊也体异姓体貌异姓之臣也崇德德之尊者爵必尊也尊贤惟贤者能任事也上嗣继祖者也故为尊祖之道服之轻重夲于属之亲疎亲疎之伦不可昜夺也燕食主于亲亲以齿相序所以逹孝弟之道也亲亲施于生者宜有降杀之等孝爱施于死者宜有深远之思君臣之道以轻重言让道则以贵贱言也【严陵方氏曰宗庙之中序爵以辨贵贱爵不逾德故谓之崇德序事以办贤否故宗人授事以官谓之尊贤又曰君与族燕以齿则不敢以君之位而加于父兄然亲亲不可以无杀故世降一等焉事生之道不若事死之为至居安之节不若居危之为难故战守于公祢所以为孝爱之深皆谓之宗室则亲亲之意也正室又其正者也正室守太庙所以尊宗室而庶子之与异姓莫敢介焉且不疑于无君故曰君臣之道着○长乐陈氏曰正室守太庙此以承重者守所重也故谓之尊宗室而君臣之道着诸父诸兄守贵室子弟守下室此尊不偪下下不陵上者也故谓之让道达】
　　五庙之孙祖庙未毁虽及庶人冠取妻必告死必赴不忘亲也亲未絶而列于庶人贱无能也敬吊临赙赗睦友之道也古者庶子之官治而邦国有伦邦国有伦而众乡方矣
　　人君任官夲无亲疎之间顾贤否何如耳亲尽而贤亦必仕之今亲未尽而已在庶人之列是以其无能故贱之也族人有丧君必敬谨其吊临赙赗之礼者是皆和睦友爱族人之道也乡方所向之方谓皆知趋礼教也【严陵方氏曰庶子之官以治内为事凡治之序自内以及外而已故曰古者庶子之官治而邦国有伦伦者先后不可乱之谓也邦国有伦而众不惑于道之所在故曰众郷方矣方者道之方也】
　　公族之罪虽亲不以犯有司正术也所以体百姓也刑于隐者不与国人虑兄弟也弗吊弗为服哭于异姓之庙为忝祖逺之也素服居外不听乐私丧之也骨肉之亲无絶也公族无宫刑不剪其类也
　　正术犹言常法也公族之有罪者虽是君之亲然亦必在五刑之例而不赦者是不以私亲而干犯有司之正法也所以然者以立法无二制当与百姓一体断决也与犹许也刑于甸师隐僻之处者是不许国人见而谋度吾兄弟之过恶也刑已当罪而犹私丧之者以骨肉之亲虽防刑戮无断絶之理也受宫刑者絶生理故谓之腐刑如木之朽腐无生也此刑不及公族不忍剪絶其生生之类耳【严陵方氏曰有司以正行法故无贵贱亲疎之间苟以公族之故乃欲于有司使获免焉则法先其正矣故曰公族之罪虽亲不以犯有司正术也刑于隐则非与众亲之矣故曰不与国人虑兄弟也公族不止于兄弟特举中以谈上下尔素服居外不听乐则以哀未忘也逺之者公义也哀未忘则有私爱存焉故曰私丧之也夫有生所以传类而官刑则无生之道焉故公族无宫刑】
　　天子视学大昕鼓徴所以警众也众至然后天子至乃命有司行事兴秩节祭先师先圣焉有司卒事反命天子视学之日初明之时学中击鼓以征召学士葢警动众听使早至也凡物以初为大末为小故以大昕为初明也有司教诗书礼乐之官也兴举秩常节礼也卒事反命谓防奠事毕复命于天子也【严陵方氏曰学记曰未卜禘不视学葢教养之乆然后可以视之故也天子视学必警众所以奉至尊不可以不各致其敬故也】
　　始之养也适东序释奠于先老遂设三老五更群老之席位焉
　　天子视学在虞庠之中事毕反国明日乃之东序而养老始谓始初立学之时也若非始立学则无释奠先老之礼先老先世之为三老五更者也三老五更各一人羣老无定数蔡邕云更当为叟三老三人五更五人未知是否然皆年老更事致仕者旧说取象三辰五星
　　适馔省醴养老之珍具遂咏焉退修之以孝养也设席位毕天子亲至陈馔之处省视醴酒及养老珍羞之具省具毕出迎三老五更将入门遂作乐声其歌咏以延进之老更既入即西阶下之位天子乃退而酌醴以献之是修行孝养之道也【严陵方氏曰于学言祭先师先圣于束序言释奠于先老隆杀之别也以其隆故曰视以其杀故曰适适则自此适彼而已设其席位则老者欲安之故四馔者食也适者酒也适馔省醴葢互言之皆适其所而省之也珍若八珍之属凡可以养者莫不具焉故谓之珍具若王制以珍从是矣】
　　反登歌清庙既歌而语以成之也言父子君臣长幼之道合德音之致礼之大者也
　　反反席也老更受献毕皆立于西阶下东面今皆反升就席乃使乐工登堂歌清庙之诗以乐之歌毕至旅酬时谈说善道以成就天子养老之礼也其所言说者皆是讲明父子君臣长幼之道理集合清庙诗中所咏文王道德之音声皆德之极致礼之大者也
　　下管象舞大武大合众以事达有神兴有德也正君臣之位贵贱之等焉而上下之义行矣
　　下管象者堂下以管奏象舞之曲也舞大武者庭中舞大武之舞也象是文王之舞周颂维清乃象舞之乐歌武则大武之乐歌也武颂言胜殷遏刘维清不言征伐则象武决非武舞矣注疏以文王武王之舞皆名为象维清象舞为文王下管象为武王其意葢谓清庙与管象若皆为文王不应有上下之别殊不知古乐歌者在上匏竹在下凡以人歌者皆曰升歌亦曰登歌以管奏者皆曰下管周礼大师帅瞽登歌下管奏乐器书言下管鼗鼓是也清庙以人歌之自宜升象以管奏之自宜下凡乐皆有堂上堂下之奏也此严氏之说足以正旧说之非故今从之大合众以事谓大防众学士以行此养老之事而乐之所感足以通逹神明兴起徳性也一说周道之四达以有神明相之周家之兴起以世世修徳皆可于乐中见之上言父子君臣长防之道此言正君臣之位贵贱之等而上下之义行则先王养老之礼岂茍为虚文而已哉【长乐陈氏曰歌者乐之声管者乐之器舞者乐之容登歌清庙所以着其德下管象所以着其事舞大武所以着其功而又大合学士以预其事则幽足以达有神明足以兴有徳也○马氏曰神者藏于礼乐之中而不可知则管象舞武以达之德者藏于人情之间而不可见则管象舞武以兴之】
　　有司告以乐阕王乃命公侯伯子男及群吏曰反养老幼于东序终之以仁也
　　阕终也此时畿内之诸侯及乡遂之吏皆与礼席天子使其反国各行养老之礼是天子之仁恩始于一处而终皆徧及也○冯氏曰石梁先生于此经涂去幼字今按疏有其义而郑注无养幼之文疑是讹夲撺入一字【严陵方氏曰养老之礼所以广孝也而人行莫大于孝此虑之以大也三老五更群老之席位此爱之以敬也咏登歌合语下管此行之以礼也适馔省礼珍具此修之以孝养也正君臣之位贵贱之等此纪之以义也命公侯而下各归而有所养焉此终之以仁也】
　　是故圣人之记事也虑之以大爱之以敬行之以礼修之以孝养纪之以义终之以仁是故古之人一举事而众皆知其德之备也古之君子举大事必愼其终始而众安得不喻焉兑命曰念终始典于学
　　虞夏商周皆有养老之礼后王养老亦皆记序前代之事也人道莫大于孝弟虑之以大者谓谋虑此孝弟之大道而推行之也爱敬省具之事行礼亲迎肃之也孝养献醴也纪义既歌而语也终仁令侯国行之也一事之中人皆知其众德之全备者以其愼终如始也如此则众安得不喻晓乎养老之礼行于学又因终始之义故引说命以结之也【马氏曰虑之以大者孝弟仁之夲也孝弟所以示其爱爱而弗敬兽畜之也故爱之以敬所以行敬之情而曲致者存乎礼行之不以礼则直情径行戎狄之道也行之以礼则无所不尽而养之不可以无其具故修之以孝养自虑之以大推而至于修之以孝养则君臣又嫌于不分故纪之以义以定上下之分纪之以义所以致其尊而亦不可以不致其亲故又终之以仁虑之以大者仁之本终之以仁者仁之成君子始终之所依者仁而已矣○长乐陈氏曰乐书曰天子莫重于视学亦莫重于养老故老更者为其血气既衰而养以安之仁也饮食之珍具亲执而奉之礼也宪行以善吾之行乞言以广吾之闻智也父事之不疑其所谓父兄事之不疑其所谓兄义也有亲者视之而兴孝有兄者视之而兴悌信也夫一举养老之事众皆知其德之备者以此而已葢释奠于先老所以明其不忘本也适馔省醴所以明其不敢慢也乐则清庙象武之颂所以视德与事也语则父子君臣长幼之道所以明君与亲也然咏歌者乐之声管者乐之器养老之乐始而发咏中而管舞卒而乐阕则堂上堂下之乐和乐而不流也其所以命群后群吏及养老幼于东序者不过示父子君臣长幼之道合徳音之致始之以养终之以仁而已古之君子必谨其终始如此而众安得喻哉】
　　世子之记曰朝夕至于大寝之门外问于内竖曰今日安否何如内竖曰今日安世子乃有喜色其有不安节则内竖以告世子世子色忧不满容内竖言复初然后亦复初
　　世子之记古者教世子之礼篇也不满容不能充其仪观之美也此节约言之以见文王武王为世子之异于常人也文王朝王季日三此朝夕而已文王行不能正履此色忧而已○石梁王氏曰古世子之礼亡此余其记之一节小戴以附篇末
　　朝夕之食上世子必在视寒暖之节食下问所膳羞必知所进以命膳宰然后退若内竖言疾则世子亲齐而养
　　羞品味也必知所进必知亲所食也命膳宰即篇首所命之言也养疾者衣齐之服即齐时所着冠缁布衣裳则贵贱异制谓之端服也【严陵方氏曰文武之所为圣人之行也世子之记则中人之行而已圣人之制行不以已岂一以文武之道责于人哉故録世子之记于篇末从使后人可跂而及也所谓色忧不满容者葢喜之类为隂阳饶而隂乏故忧则容不满也齐而养谓心致齐而身服也】
　　膳宰之馔必敬视之疾之药必亲尝之尝馔善则世子亦能食尝馔寡世子亦不能饱以至于复初然后亦复初
　　善犹多也不能饱以视武王之亦一亦再又异矣此篇首言文王武王为世子之事故篇终举记之言以终之云











　　礼记大全卷八
　　钦定四库全书
　　礼记大全卷九
　　明　胡广等　撰
　　礼运第九
　　此篇记帝王礼乐之因革及隂阳造化流通之理疑出于子游门人之所记间有格言而篇首大同小康之説则非夫子之言也【张子曰礼运云者语其达也礼器云者语其成也达与成体与用之道也○长乐陈氏曰道则运而无所积器则滞而有所拘礼器言礼之器则礼运言礼之道也】
　　昔者仲尼与于蜡賔事毕出游于观之上喟然而叹仲尼之叹葢叹鲁也言在侧曰君子何叹孔子曰大道之行也与三代之英丘未之逮也而有志焉
　　蜡礼详见郊特牲篇孔子在鲁与为鲁国蜡祭之宾事毕而游于观上观门阙也两观在门之两旁悬国家典章之言于上以示人也喟然叹声也所以叹鲁者或祭事之失礼或因睹旧章而思古也言偃孔子弟子子游也问所以叹之故夫子言我思古昔大道之行于天下与夫三代英贤之臣所以得时行道之盛我今虽未得及见此世之盛而有志于三代英贤之所为也此亦夣见周公之意○石梁王氏曰以五帝之世为大同以禹汤文武成王周公为小康有老氏意而注又引以实之且谓礼为忠信之薄皆非儒者语所谓孔子曰记者为之辞也【游氏曰古者岁时蜡礼之讲终以序饮其重农力本存爱示情之意见于祈祝祷禳之间劳来劝相之际仁之至义之尽今也圣人伤世伪之寖起知古典之无传而于蜡賔毕事之后出为观上之游喟然为之太息记者纪其所叹在鲁鲁之郊禘非礼也其蜡可知矣然则蜡之防防矣圣人伤治古之不复因蜡礼而有见不有偃也为之问则何以穷夫子感叹之机夫既以帝者之事为大同而指三代为小康矣而均曰未之逮也而有志焉何哉此有以见圣人思欲还上古之风而不可得而犹思其次也故其下歴歴言之○严陵方氏曰时系乎圣人之在上者也孔子以穷而在下不得其时故其言如此然时无常也或可待焉故止言未而已】
　　大道之行也天下为公选贤与能谓信脩睦故人不独亲其亲不独子其子使老有所终壮有所用防有所长矜寡孤独废疾者皆有所养男有分女有归货恶其弃于地也不必藏于己力恶其不出于身也不必为己是故谋闭而不兴盗窃乱贼而不作故外户而不闭是谓大同
　　天下为公言不以天下之大私其子孙而与天下之贤圣公共之如尧授舜舜授禹但有贤能可选即授之矣当时之人所讲习者诚信所修为者和睦是以亲其亲以及人之亲子其子以及人之子使老者壮者防者各得其所困穷之民无不有以养之男则各有士农工商之职分女则得归于良奥之家货财民生所资以为用者若弃捐于地而不以时收贮则废坏而无用所以恶其弃于地也今但得有能收贮以资世用者足矣不必其擅利而私藏于己也世间之事未有不劳力而能成者但人情多诈共事则欲逸已而劳人不肯尽力此所以恶其不出于身也今但得各竭其力以共成天下之事足矣不必其用力而独营己事也风俗如此是以奸邪之谋闭塞而不兴盗窃乱贼之事絶防而不起暮夜无虞外户可以不闭岂非公道大同之世乎一説外户者户设于外而闭之向内也【蒋氏曰大道之行天下为公居上者恬于势位而不以为乐在下者安于困贫而不以为尤是以德化自行而防范不立情意易通而机巧不生故位以贤能而任非有所私而立之也人以信睦为交非制之使然也推而至于耆老防壮鳏寡孤独之人交相养于天地之间而不见其病男自然而有分女自然而有归货恶其弃于地而已力恶其不出于身而已是岂有一毫相攘相轧之习哉凡若此者非圣人用力而致之也故扬而举之于大同之时惟帝者之事足以当之○严陵方氏曰天生其利人弃不取是以人逆天也故货弃于地为可恶人犯其劳我享其效是因人成事也故力不出于身为可恶取非其有谓之盗伺间而谓之窃絶理谓之乱毁则谓之贼】
　　今大道既隠天下为家各亲其亲各子其子货力为己大人世及以为礼城郭沟池以为固礼义以为纪以正君臣以笃父子以睦兄弟以和夫妇以设制度以立田里以贤勇知以功为已故谋用是作而兵由此起禹汤文武成王周公由此其选也此六君子者未有不谨于礼者也以着其义以考其信着有过刑仁讲让示民有常如有不由此者在执者去众以为殃是谓小康天下为家以天下为私家之物而传子孙也大人天子诸侯也父子相传为世兄弟相传为及纪纲纪也贤勇知以勇知为贤也涿鹿之战有苖之征兵非由后王起也谓兵由此起举汤武之事言之耳着明也考成也刑仁谓法则仁爱之道讲让讲説逊让之道示民有常言六君子谨礼而行着义以下五事示民为常法也在执居王者之势位也言为天下之君而不以礼行此五事则天下之人以为殃民之主而共废黜之也此谓小小安康之世不如大道大同之世也○陈氏曰礼家谓太上之世贵徳其次务施报往来故言大道为公之世不规规于礼礼乃道徳之衰忠信之薄大约出于老荘之见非先圣格言也【严陵方氏曰前言大道之行则知大道隠之为废此言大道既隠则知大道行之为明矣前言天下为公则以与贤故也故继言选贤与能此言天下为家则以与子故也故继言各亲其亲各子其子焉大人世以为礼则各子其子故也及以为礼则各亲其亲故也道大而有变则为之纲者道也礼义小而有常故以为纪焉道之纲则君臣固有义矣父子固有亲矣兄弟固有序矣夫妇固有别矣及以礼义为纪则因其义而正之因其亲而笃之因其序而睦之因其别而和之故曰以正君臣以笃父子以睦兄弟以和夫妇○长乐陈氏曰大道之行天下为公而与人大道既隠天下为家而与子与人与子固出于天圣人所以顺天而趋时也然其为公者非不家之以为公者为主为家者非不公之以为家者为主至于不独亲其亲不独子其子货力不必藏于己非无所别也各亲其亲各子其子货力为己非无以待人也亦以其所主者异矣选贤与能讲信脩睦六君子非不由之礼义以为纪尧舜非不用之特其有所轻重浅深烦简之不一耳○蒋氏曰圣人处大同之世固能运无为之化圣人处小康之时要亦无不尽之心夫惟无不尽之心而后能居小康之时成极治之化当大道之隐使大道之行以此言之帝王有异时无异道圣人因蜡以思礼其不能无望于鲁而有志于帝王之世者如此】
　　言偃复问曰如此乎礼之急也孔子曰夫礼先王以承天之道以治人之情故失之者死得之者生诗曰相鼠有体人而无礼人而无礼胡不遄死是故夫礼必本于天殽于地列于鬼神达于防祭射御冠昏朝聘故圣人以礼示之故天下国家可得而正也
　　礼本于天天理之节文也殽效也效于地者效山泽髙卑之势为上下之等也后章殽以降命以下乃详言之列于鬼神礼有五经莫重于祭也防祭以下八事人事之仪则也【金华应氏曰上数语明礼之功用以明夫人生死之所由系下四语总礼之体用以明天下国家治乱之所由别也法于天地鬼神者理也所以承天之道也逹于天下国家者事也所以治人之情也理与事一而二二而一者也○严陵方氏曰礼本乎天之道故先王制礼所以承天之道礼出乎人之情故先王制礼还以治人之情人之所欲莫甚于生所恶莫甚于死礼之得失遂有死生之道此其所以为急欤于天曰木于地曰殽于鬼神曰列皆言礼之所以立也至于礼之所以行则有见于防祭射御冠昏朝聘焉见于防祭射御冠昏朝聘则礼达于下矣故以达言之○马氏曰天降衷于民而先王之为礼所以继天之也故曰以承天之道夫口之扵味目之于色耳之于声鼻之扵臭四肢之于安逸人情之所同也人情之所同而纵之则防天理而穷人欲故先王制为礼以节之也故曰以治人之情胡不遄死者未至于死而人欲其死也】
　　言偃复问曰夫子之极言礼也可得而闻欤孔子曰我欲观夏道是故之杞而不足徴也吾得夏时焉我欲观殷道是故之宋而不足徴也吾得坤干焉坤干之义夏时之等吾以是观之
　　杞夏之后宋殷之后徴证也孔子言我欲观考夏殷之道故适二国而求之意其先代旧典故家遗俗犹有存者乃皆无可徴騐者仅于杞得夏时之书于宋得坤干之易耳夏时或谓即今夏小正坤干得归藏商易首坤次干也所谓坤干之义理夏时之等列吾但以此二书观之而已二代治天下之道岂可悉得而闻乎论语曰文献不足故也○石梁王氏曰以坤干合周礼之归藏且有鲁论所不言者恐汉儒依仿为之诚如其説则夏小正之书与坤干何足以证礼注训徴为成尤非近儒有反引此以解鲁论者谬甚中庸亦无是説大槩此叚仿鲁论为之者【严陵方氏曰坤干不谓之书而谓之义夏时不谓之书而谓之等者礼以达义于内辨等于外也天地之理为妙故以义言内四时之迹为显故以等言外也○临川吴氏曰杞宋为二王之后其国得用夏殷之礼以祀其先夫子欲观夏殷之礼意谓杞宋二国必犹有其先世之礼存焉故往二国求之及至其国乃知二国无复能存其礼故皆不足证但于杞得夏时一书扵宋得坤干一书坤干之书其义畧可推夏时之书其等略可见夏礼殷礼其他既无可证騐吾姑以是二书观之而已吾以是观之葢不满意之辞按论语所记与此章大同小异彼谓文献不足徴者文是记礼之书献是习礼之人此言之杞之宋而不足徴葢亦谓无其人而文则犹有夏时坤干二书然亦非足徴者也此其所以不满夫子之意乎】
　　夫礼之初始诸饮食其燔黍捭豚污尊而抔饮蒉桴而土鼔犹若可以致其敬于鬼神
　　燔黍以黍米加于烧石之上燔之使熟也捭豚擘析豚肉加于烧石之上而熟之也污尊掘地为污坎以盛水也抔饮以手掬而饮之也蒉桴抟土块为击鼔之椎也工鼔筑土为鼔也上古之心无伪虽简陋如此亦自可以致敬于鬼神【延平周氏曰上古之世未始知有礼而有礼乃所以强世故圣人因其有饮食之大欲而少寓之以节文此天下惟知饮食之充欲而不知渐入于节文之中也所谓饮食者止于燔黍捭豚污尊而抔饮与夫蒉桴土鼔凡此不唯可施于人之所交际而犹若可以致敬于鬼神葢亦趋时而已矣○蒋氏曰上古鼎饪未其而燔捭以为食垒酌未设而污抔以为饮声乐未偹而蒉土以为欢彼其所交际应酬者简素质实而巧伪不形则以此而接乎鬼神自其一念之诚而施之有余也○严陵方氏曰此言礼之初方是时地产之谷有黍然未有釜甑也故燔之天产之物有豚然未有刀匕也故捭之尊未能凿木也故污尊饮未知用爵也故抔饮皆始诸饮食之事鬼神之道幽而难格菲薄之礼疑若不及以致其敬也故以犹若言之可疑之词也】
　　及其死也升屋而号告曰臯某复然后饭腥而苴孰故天望而地藏也体魄则降知气在上故死者北首生者南乡皆从其初
　　所以升屋者以魂气之在上也臯者引声之言某死者之名也欲招此魂令其复合体魂如是而不生乃行死事饭腥者用上古未有火化之法以生稻米为含也苴孰者用中古火化之利包裹孰肉为遣送之奠也天望地藏谓始死望天而招魂体魄则葬藏于地也所以然者以体魄则降而下知气则升而上也死者之头向北生者之居向南及以上送死诸事非后世创为之皆是从古初有之礼也【严陵方氏曰饭必以腥虑致生之不知故也苴必以孰又虑致死之不仁故也后世于防有奠始扵饭腥而已于葬有遣始于苴孰而已体有所附魄有所营皆重浊焉则阴之类也故降而在下知无不周气无不之皆轻清焉则阳之类也故升而在上郊特牲不言体魄而言形魄不言与气而言魄气者亦互相偹也死者仆故言首生者兴故言乡凡是礼也后世虽或増其文而不能损礼之实虽或异其迹而不能易礼之意故曰皆从其初○临川吴氏曰体魄谓形体精魄降谓降下在地知气谓神识魂气在上谓升上在天其号其告望而求诸天之阳明者葢为知气之在上而然此时犹以生道处之冀其知气来复而可以生也始则饭腥终则苴孰藏而归诸地之隂幽者葢为体魄之降而然此时始以死道处之俾其体魄得所而安于死也】
　　昔者先王未有宫室冬则居营窟夏则居橧巢未有火化食草木之实鸟兽之肉饮其血茹其毛未有麻丝衣其羽皮
　　营窟者营累其土以为窟穴也地高则穴于地中地卑则于地上累土为窟也橧巢者橧聚薪柴以为巢居也茹其毛者以未有火化故去毛不能尽而并食之也【严陵方氏曰孟子所谓下者为巢上者为营窟是矣前既言燔黍矣此乃未有火化者先儒谓加黍于烧石之上非火化故也○临川吴氏曰营窟土处以避寒也橧巢木处以避暑也饥则食鸟兽之肉寒则取鸟之羽兽之皮以衣而蔽其体也此以上所言皆是上古时事为太朴陋不可从也下文乃言上古以后可从之礼】
　　后圣有作然后修火之利范金合土以为台榭宫室牖户以炮以燔以亨以炙以为醴酪治其麻丝以为布帛以养生送死以事鬼神上帝皆从其朔
　　范字当从竹韵注云以土曰型以金曰镕以木曰模以竹曰范皆铸器之式也范金为刑范以铸金器也合土和合泥土为铸器也裹而烧之曰炮加于火上曰燔煮于镬曰亨贯串而置之火上曰炙酪醋也治湅染之类也此以上诸事皆火之利今世承用而为之皆是取法徃圣故云皆从其朔朔亦初也【严陵方氏曰上世未有火化非无火之性也特未能修之以利人尔夫为宫室之类然后足以代巢窟为醴酪之类然后足以代血毛为布帛之类然后足以代羽皮是道也不特可以养生于其始又可以送死于其终不特可以养生送死于其明又可以事鬼神上帝于其幽○蒋氏曰自范金合土以下皆圣人开物成务以敎天下而使之相安相养于利用出入之间者也○长乐陈氏曰夫开端之始谓之初继终而有始谓之朔故天地之始亦可以言初一月之始则特谓之朔是以言礼之初则继之以皆从其初后世有作则继之以皆从其朔也】
　　故酒在室醴醆在户粢醍在堂澄酒在下陈其牺牲备其鼎俎列其琴瑟管磬钟鼔脩其祝嘏以降上神与其先祖以正君臣以笃父子以睦兄弟以齐上下夫妇有所是谓承天之袩
　　太古无酒用水行礼后王重古故尊之名为酒祭则设于室内而近北也醴犹体也酒之一宿者周礼谓之醴齐醆即周礼盎性盎犹翁也成而翁翁然防白色也此二者以后世所为贱之陈列虽在室内而稍南近户故云醴醆在户也粢醍即周礼醍齐酒成而红赤色也又卑之列于堂澄酒即周礼沈齐成而滓沈也又在堂之下矣此五者各以等降设之祝为主人告神之辞嘏为尸致福于主人之辞説见曾子问上神在天之神也祭统云君迎牲而不迎尸别嫌也是在君臣之义父北面而事之所以明子事父之道是笃父子也睦兄弟者主人献长兄弟及众兄弟之礼齐上下者献与馂各有次序无缺遗也夫妇有所者君在阼夫人在房及致爵之类也行礼如此神格鬼享岂不承上天之福祜乎【长乐陈氏曰道之精常幽而淡薄道之粗常明着而精羙精则常贵而尊粗则常贱而卑先王于名数之间而未尝不寓之以道德之意此酒所以在室醴醆所以在户粢所以在堂澄所以在下也葢酒则水也而陈之在室则室者幽之所而且尊也醴醆渐至于致味则用之于朝践陈之于户则户者幽明之中而尊卑之际也粢醍则醴齐是也用之于馈食而陈之于堂堂者明之所而渐卑也澄酒则清酒是也而用之于尸卒食之三献故陈之于下下者明之尤着而且卑也昔先王之于鬼神以神道事之则以反齐以人道事之则以三酒牺牲所以致其养琴瑟钟鼔所以致其乐祝嘏所以致其文此固足以降上神与先祖也然上神先祖之降在彼而天祜之承在我在彼者以礼物之所备在我者以礼教之所成故必正君臣笃父子睦兄弟齐上下以至于夫妇有所也○延平周氏曰有齐酒犠牲钟鼔祝嘏则固足以降上神之与先祖然必待正君臣笃父子睦兄弟齐上下夫妇有所而后可以承天之祜者以备物尽礼为未足以承天而所可承天者先脩人事而已矣○马氏曰牺牲者鼎爼之实鼎俎者牺牲之寓牺牲之未杀故言陈鼎俎之未实故言备祭祀之乐其类非一故言列祝者代子之辞以告孝于其父嘏者代父之辞以告慈于其子二者各有其职故言脩】
　　作其祝号酒以祭荐其血毛腥其爼孰其殽与其越席疏布以幂衣其澣帛醴醆以献荐其燔炙君与夫人交献以嘉魂魄是谓合莫然后退而合亨体其犬豕牛羊实其簠簋笾豆铏羮祝以孝告嘏以慈告是谓大祥此礼之大成也
　　周礼祝号有六一神号二鬼号三祗号四牲号五齍号六币号作其祝号者造为鬼神及牲玉羙号之辞神号如昊天上帝鬼号如皇祖伯某祗号若后土地牲号若一元大武齍号若稷曰明粢币号若币曰量币祝史称之以告鬼神也毎祭必设酒其实不用之以酌荐其血毛谓杀牲之时取血及毛入以告神于室也腥其爼谓牲既杀以爼盛肉进于尸前也祭酒荐血毛腥爼此三者是法上古之礼孰其殽以下是中古之礼殽骨体也以汤爓为熟越席蒲席也疏布麄布也幂覆尊也周礼越席疏布祭天用之此以为宗庙之用记者杂陈之也澣帛谓祭服以湅染之帛制之也醴醆以献者朝践荐血腥时用醴馈食荐熟时用醆也荐其燔炙者燔肉炙肝也特牲礼主人献尸宾长以肝从主妇献尸賔长以燔从也第一君献第二夫人献第三君献第四夫人献故云若与夫人交献也此以上至孰其殽是法中古之礼皆所以嘉善于死者之魂魄而求以契合于漠之中也然后退而合亨谓先荐烂未是熟物今乃退取向烂肉更合而烹煑之使熟而可食也又尸爼惟载右体其余不载者及左体等亦于镬中烹煑之故云合亨也体其犬豕牛羊者随其牲之大小烹熟乃体别骨之贵贱以为众爼用供尸及待宾客兄弟等也此是祭末飨燕之众爼非尸前之正爼也簠内圆而外方盛稻粱之器簋外圆而内方盛黍稷之器笾豆形制同竹曰笾木曰豆铏如鼎而小菜和羮之器也祝嘏説见前孝事祖宗之道也慈爱子孙之道也合亨以下当世之礼也祥犹善也【严陵方氏曰血所以告幽毛所以告全腥其爼则事之以神道孰其殽则事之以人道越席则郊特牲所谓蒲越藁鞂之尚是矣防布礼器所谓牺尊疏布鼏是矣澣帛则祭统所谓以其纯服是矣凡此所言则合古今之异质文之变也又曰合亨则合众物而亨之犬豕牛羊骨有贵贱各异体焉故曰体以稻梁而实簠以黍稷而实簋以水上之品而实笾豆以五味之和而实铏一故曰实祖祢所以望子孙者莫大乎孝故祝以孝告子孙所以頼祖祢者莫过乎慈故嘏以慈告夫礼至于此则始于占而成于今始于实而成于文矣故曰大成也○蒋氏曰礼之始贵乎一终极其备故血毛腥爼殽孰越席疏布之事犹有贵乎古先也乃曰合莫谓其本是精神以求神于漠之间也合亨体荐笾豆簠簋铏羮词説之详是后世之所备也乃曰大祥谓其举是备礼而极其祥善之义也葢圣人制礼岂容一毫之伪方其合莫以求神也物味薄而诚敬在礼文简而精神通至于成礼而致祥也品物具而神祗乐诚意散而词説行学者苟能究观圣人终始考礼之意而得之于想像形容之妙则凡器物之陈节文之变皆有深长之义存乎其间○延平周氏曰奉上世之礼物而罕及于后世者则无文奉后世之礼物而罕及于上世者则无本有本有文此之谓礼之大成也】
　　孔子曰鸣呼哀哉我观周道幽厉伤之吾舍鲁何适矣鲁之郊禘非礼也周公其衰矣杞之郊也禹也宋之郊也契也是天子之事守也故天子祭天地诸侯祭社稷幽厉之前周道已防其大坏则在幽厉也鲁周公之国夫子尝言其可一变至道则舍鲁何往哉然鲁之郊禘则非礼矣禹为三代之盛王故杞得以郊契为殷之始祖故宋得以郊惟此二国可世守天子之事以事其祖周公虽圣人臣也成王之赐固非伯禽之受尤非周公制礼作乐为万世不易之典而子孙若此是周公之教因子孙之僭礼而衰矣天地社稷之祭君臣之分凛不可逾防谓人臣而可僭天子之礼哉○石梁王氏曰此一章真孔子之言注不能明其防天子祭天地诸侯但可祭社稷杞宋之郊是王者之后天子之事守礼之所许者鲁而有郊是背周公所制之礼与杞宋不同也【张子曰周公用天子礼乐或以为有人臣不可为之功则当用不可用之礼夫有权有位则人臣所遇当如此至用天子之礼乐则非也故鲁之郊禘非礼也家臣僭大夫三桓僭鲁鲁僭天子推其原皆在成王成王赐伯禽天子礼乐自其时已啓下僭上之阶矣○马氏曰夫郊者天子外祭之重者也禘者天子内祭之重者也郊禘者天子之礼非诸侯所宜有也成王非所赐而赐之鲁君非所受而受之此鲁之郊禘所以为非礼故曰周公其衰矣所谓衰者非周公之衰也言后也僭用天子之礼也周公之道所以为衰矣杞宋皆天子之事守鲁之郊禘非天子之事守故曰非礼○临川吴氏曰言杞宋二国所以得郊者葢以二王之后修其天子所行之事后世遵守而行之者也若鲁则非有天子之事可守岂可僭郊也哉因言周公所制正礼唯天子得于圆丘祭天方泽祭地诸侯则但于社祭地及祭稷神而已不得如天子之祭天祭地也】
　　祝嘏莫敢易其常古是谓大假
　　祭礼祝于始嘏于终礼之成也常古常事古法也不敢变易谓贵贱行礼一依古制也假亦当作嘏犹上章大祥之意言行当然之礼则有自然之福其福大矣【临川吴氏曰假与嘏字通用嘏尊祝卑以尊统卑故但言假】
　　祝嘏辞说藏于宗祝巫史非礼也是谓幽国
　　祝嘏辞説礼之文也无文不行周礼大宗伯掌诏六号重其事耳衰世君臣慢礼惟宗祝巫史习而记之故谓幽昏之国言其昧于礼无以昭明政治也【长乐刘氏曰周官太祝掌六祝六祈六辞六号九祭九拜之辞与法皆系诸六典之籍而藏于太史属诸春官上下相维不可少废也今仲尼之时遭幽厉之君伤春秋之乱祝嘏辞説藏于宗祝巫史之家遂使国之礼典幽暗不明故曰幽国也】
　　醆斝及尸君非礼也是谓僭君
　　醆夏之爵斝殷之爵尸君君之尸也杞宋二王之后得用以献尸其余列国惟用时王之器今国君皆用醆斝以及于尸君非礼也是僭上之君耳【长乐刘氏曰天子备六代礼乐其祭于宗庙也献酢君尸则用醆斝今也诸侯亦用之不曰僭君乎】
　　冕弁兵革藏于私家非礼也是谓胁君
　　冕祭服之冠弁皮弁也大夫称家大夫以朝廷之尊服国家之武卫而藏于私家可见其强横则此国君者乃见胁于强臣之君也
　　大夫具官祭器不假声乐皆具非礼也是谓乱国家臣不能具官一人常兼数事具官僭拟也祭器惟公孤以上得全备大夫无田禄者不设祭器以其可假也有田禄者祭器亦不得全具须有所假不假亦僭拟也周礼大夫有判县之乐少牢馈食无奏乐之文是大夫祭不用乐也或君赐乃有之耳声乐皆具亦僭拟也尊卑无等非乱国而何【蒋氏曰礼莫严于祭然诚敬不根于内心则交神之道亏用器或忘乎分守则僣上之患起圣人所甚惧也祝嘏辞説此岂交神明之虚语圣人举孝慈相感之义以之于礼经而诗有之曰令终有俶公尸嘉告葢致祭受福之义尽之于对越无愧之素而行之于精神必通之时诚非具文也如其出于宗祝巫史艺以藏之而有亊之际举以行焉自谓神明之及交其谓之幽国宜哉至于爵有醆斝夏商所制也礼天子奠斝诸侯奠角郊特牲言举斝角诏妥尸礼器宗庙之制卑者举角等级明甚今诸侯之制而醆斝以及尸安得不谓之僣君噫圣人言礼至是则亦甚不得已矣若是则大夫安得不僣诸侯哉繁缨小物君子惜之今也冕弁藏于私家弓矢鈇钺诸侯犹俟命于天子今也兵革藏于私家六命赐官限制甚严而大夫其官不由于所赐四命受器自有彛典而大夫声乐皆其祭噐不假此所以官事不摄反坫为礼八佾舞庭三分公至窃攘僣逼之事莫之御欤甚而至于君臣同国此圣人所以伤今思古固有望于隆礼之君也】
　　故仕于公曰臣仕于家曰仆三年之丧与新有昏者期不使以衰裳入朝与家仆杂居齐齿非礼也是谓君与臣同国
　　臣者对君之称仆者服役之名仕于大夫者自称曰仆则益贱矣人臣有三年之丧或新昏则一期之内君不使之所以体人情也就二者而论丧尤重于昏也今乃不居丧于家而以衰裳入朝是视君之朝如己之家矣是君与其臣共此国也今卿大夫乃与其家之仆杂居齐列无贵贱之分亦是君与臣共此国也【严陵方氏曰臣者对君之称故仕于公曰臣而诸侯称君仆者对主之称故仕于家曰仆而大夫称主○延平周氏曰均仕也一为仆则具臣不得与之杂居齐齿先王之正名其详至于如此○临川吴氏曰先言臣与仆之不同称以见臣与仆同居处者之为非礼先言丧与昏者之不役使以见臣服衰裳入君朝者之为非礼】
　　故天子有田以处其子孙诸侯有国以处其子孙大夫有采以处其子孙是谓制度
　　王之子弟有功德者封为诸侯其余则分以畿内之田诸侯子孙命为卿大夫其有功德者亦赐采地所谓官有世功则有官族邑亦如之也大夫位卑不当割采地以与子孙但养之采地之禄耳此先王之制度也【长乐陈氏曰制则有所裁度则有所限先王以人之子孙上以承先祖之祀下以绵本支之世莫不思有以处之然其处之则有所裁之制所限之度此固不可无尊卑隆杀之别也天子不曰天下而曰田所以明其止于千里以与天下共之也诸侯不曰田而曰国所以明其专于百里而非与天下共之也大夫食其所有事者故其地命之曰采采者事也凡此言其大法而已若夫诸侯大夫之子其不肖者固不可以世食而大夫之子苟其贤之过人又不止于食旧而已○金华应氏曰处者位置而区处之各得其宜大者谨其礼而无滥恩小者安其分而无歉志以制度不可逾也制度一定则人欲偏厚其子孙者固无所容其私心而侵剥枝叶兼并同姓者亦不容薄其所厚矣○新安王氏曰幽国僣君胁君乱国君与臣同国皆诸侯卿大夫失礼也礼之失起于制度之壊故此明言先王制度大小有等尊卑有辨天子地方千里有国以处其子孙诸侯不得僣也诸侯地方百里有国以处其子孙卿大夫不得僣也卿大夫各有食邑以处其子孙家臣不得僣也制度一定上下截然安得有前五失诸侯僣差起于天子失礼卿大夫僣差起于诸侯失礼故下文言之】
　　故天子适诸侯必舍其祖庙而不以礼籍入是谓天子壊法乱纪
　　庙尊于朝故天子舍之然必太史执简记奉讳恶者不敢以天子之尊而慢人之宗庙也不如此则是壊法度乱纪纲矣【长乐刘氏曰诸侯敬于天子虽其祖先宗庙亦不敢私有乃以舍至尊上下之分此亦至矣然而天子必以太史所掌之礼籍入处其庙言动之际必据乎礼示不敢慢也○严陵方氏曰舍其祖庙者在诸侯则不敢为之主在天子则不忘于所敬故也礼籍若小行人掌邦国宾客之礼籍之类乃法之所以存纪之所以立今也不以入故曰壊法乱纪】
　　诸侯非问疾吊丧而入诸臣之家是谓君臣为谑诸侯于其臣有问疾吊丧之礼非此而往是戏谑也败礼之祸恒必由之【蒋氏曰诸侯有一国因问疾吊丧入诸臣之家所以悯难恤患见厚下之情乃若出入无名率意以行此固驱驰而徃之事所由萌乎君臣无私交圣人严之故曰是谓君臣为谑】
　　是故礼者君之大柄也所以别嫌明防傧鬼神考制度别仁义所以治政安君也
　　国之有礼如噐之有柄能执此柄则国可治矣接賔以礼曰傧接鬼神亦然故曰傧制度如礼乐衣服度量权衡之类考而正之不使有异仁主于爱义主于防别而用之心当其宜【长乐陈氏曰礼之有体可执以治国犹噐之有柄可执以治事故曰礼者君之大柄也惟其为大柄则能别嫌于难辨明微于未彰幽可以傧鬼神明可以考制度别仁义以至于治政安君也○马氏曰礼者政刑之本也治国不以礼则操持悖谬而失其所要故曰大柄柄者言其所执之要也嫌者人之所难别而礼有以别之防者人之所难明而礼有以明之鬼神任其幽而人不可测度者也而礼有以使鬼神之格故曰傧以礼宾之也制所以裁度所以节皆礼有以考之仁有杀义有等皆礼有以别之夫观其礼所以知其政礼之所兴则政之所泊礼之所废则政之所乱安上治民莫善于礼者所以治政安君也】
  </div>
  <div class="pagination">
   <a href="礼记大全_page23.html">
    上一页
   </a>
   <span>
    ...
   </span>
   <a href="礼记大全_page19.html">
    19
   </a>
   <a href="礼记大全_page20.html">
    20
   </a>
   <a href="礼记大全_page21.html">
    21
   </a>
   <a href="礼记大全_page22.html">
    22
   </a>
   <a href="礼记大全_page23.html">
    23
   </a>
   <span class="current-page">
    24
   </span>
   <a href="礼记大全_page25.html">
    25
   </a>
   <a href="礼记大全_page26.html">
    26
   </a>
   <a href="礼记大全_page27.html">
    27
   </a>
   <a href="礼记大全_page28.html">
    28
   </a>
   <a href="礼记大全_page29.html">
    29
   </a>
   <span>
    ...
   </span>
   <a href="礼记大全_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
