<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 230 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 230 页/共 431 页
  </h1>
  <div class="content">
   铁围山丛谈冠礼肇于古国初草昧未能行因循至政和始脩焉是时渊圣皇帝犹未入储宫初以皇长子而行冠于是天子御文徳殿百僚在位命官行三加礼是日方乐作行事而日为之重轮也先是诸王冠止于宫中行世俗之礼谓之上头而已繇是而后天子诸王咸冠于外庭葢自渊圣始
　　政和五礼新仪品官冠子仪
　　告庙
　　将冠主人诹日择宾告于祢庙无庙者为位于防事两楹之间南面主人公服再拜乃告曰某子某年若干矣卜某甲子冠吉宾某官某赞某官某不泯先君之嗣徼福于我先君实辱临之以始卒冠事谨告【凡行事如非南向并各因所向陈设以后仿此】前三日主人戒宾宾如主人服出门立西面肃而入宾入门而左主人入门而右宾升东阶主人升西阶主人再拜宾答拜主人曰某之子某将以某日加冠于其首愿吾子终教之宾曰某不敏恐不能共事以病吾子敢辞主人曰某犹愿吾子终教之也宾曰吾子重有命某敢不从主人再拜宾答拜主人退宾送于门外前一日主人择宾可使冠子者一人而宿之如戒宾之仪宿曰某将加冠于子某之首愿吾子将莅之敢宿宾对曰某敢不夙兴宿赞冠者亦如之质明执事者设洗于东阶东南水在洗东箱实巾一在洗西陈服于房中东领北上【无房者张帷为之】平冕金镀鍮石棱角簪青罗素裙蔽膝白绶中单绯白罗大带金镀铜华带绯罗履袜【五品以上五旒冕青生色大袖绯罗绣裙蔽膝皂绫铜环余同平冕服】三梁冠朝服金镀银棱角簪银立笔绯罗大袖白纱中单皂襈白罗方心曲领绯罗蔽膝绯白罗大带银褐绶勤台金镀铜束带佩方膝练鹊锦绫青丝网鍮石环【五品以上四梁罗金镀银棱犀簪束带银佩□四盘赐锦绶余同二梁冠】折上巾公服巾总二梁冠平冕笄组纮实于篚平冕二梁冠折上巾各一箱执以待于西隅南面东上宾升则东面设洗于房中之东水在洗东箱实巾一在洗西质明主人公服立于东阶下西面兄弟各服其服立于洗东西面北上将冠者立于房中南面宾赞如主人服立于外门之外主人出迎揖先入三揖至于阶三逊设主人位于东阶上西面宾赞位于西阶上东面主人以宾升就位赞冠者盥于洗西升立于房中西面设冠位于主人东北西面将冠者出房南面赞冠者奠巾总于席南端宾揖将冠者即席坐赞冠者坐设巾总宾降主人从降宾辞请勿降主人曰吾子降辱敢不从降宾既盥一揖一逊升主人复初位宾即将冠者席前跪正巾兴降西阶一等执折上巾者升东面授宾宾右手执项左手执前进揖冠者席前东向立祝曰粤惟初冠考礼之称正尔容体顺尔辞令尽革童心永膺大庆乃跪冠兴复位赞冠者跪正折上巾冠者兴宾揖冠者适房服【折上巾服】出房南面立宾主俱兴宾揖冠者即席坐赞冠者跪脱折上巾设笄宾降主人从降辞对如初宾既盥揖逊宾即冠者席前跪正巾兴复西阶二等执二梁冠者升东面授宾宾右手执项左手执前进冠者席前东向立祝曰载契我载加尔服尔既顺序毋曰欲速自天申之申以百福乃跪冠兴复位赞冠者卒纮冠者兴宾揖冠者适房服【二梁冠服】出房南面立宾主俱兴宾揖冠者即席坐赞冠者跪脱二梁冠设笄宾降主人从降辞对如初宾既盥揖逊升宾即冠者席前跪正巾兴降西阶三等执平冕者升东面授宾宾右手执项左手执前进冠者席前东向立祝曰授时之吉迎天之休抗以髙明掖其进修三加弥尊百禄是遒乃跪冠兴复位赞冠者卒纮冠者兴宾揖冠者适房服【平冕服】出房南面立宾主俱兴执事者彻折上巾二梁冠席于房执事者布席于西阶上南面设酒馔如常仪执事者盥手洗爵于房中赞冠者以酒注于爵宾揖冠者即席西南面立宾受爵进席前北向立祝曰防酒既嘉载肴斯阜既曰克家亦惟继祖孝友慈祥受天之祐冠者席西拜受爵宾东面答拜赞冠者荐馔赞冠者即座坐饮食讫降席再拜宾答拜易服拜父父为起入拜母母为起宾降当西序东面主人降当东序西面立冠者出立于西阶东南面宾少进字之曰卜筮云吉礼仪孔明爰字尔徳嘉尔有成伊何曰伯某甫【仲叔季惟其所当】冠者曰某虽不敏敢不祗奉宾出主人西面请宾曰吾子辱执事请礼从者宾曰某既得将事敢辞主人曰敢固以请宾曰某辞不得命敢不从宾就次如别仪冠者庙见及见诸父诸兄姑姊如常仪【若以巾帽折上巾为三加者聴】冠讫主人释服改席宾与赞冠者如主人服出次立于门西东面主人出门东西面主人揖宾先入宾及赞冠者从之至阶揖逊升各即席众宾皆与执事者奉币酬宾防讫宾主俱兴主人再拜宾答拜宾出主人送于门外【孤子冠即诸父诸兄为主如上仪品官子孙三舍生冠依品官仪】
　　庶人子冠仪将冠主人诹日择宾告于祢为位于防事南面主人北面再拜乃告曰某子某年若干矣卜以某甲子冠吉乃速宾某以始卒冠事庶几临之谨告【凡防事如非南向并各因所向陈设】前期主人戒宾曰某日将冠于子某首愿吾子莅之宾许诺其日夙兴张帷为房于防事之东陈服其中东领北上酒馔在服北帽一折上巾一陈于西阶之西为宾主位如常仪为冠者席于主人东少北西向将冠者待于房中宾至主人出迎揖而入坐定冠者出自房执事者曰请行事主人曰敢劳吾子宾揖将冠者即席坐执帽者升宾降受之进冠者席前东向立祝曰令月吉日始加首服弃尔幼志茂尔成徳俾夀而臧以介多福乃跪加帽兴复位宾揖冠者适房易服出即冠席复坐宾跪脱帽执折上巾者升宾降受之进冠者席前东向立祝曰吉月令辰申加尔服钦尔威仪柔嘉维则夀考不忘以终厥徳乃跪冠兴复位宾揖冠者适房执事者彻冠箱冠席入于帷中为醴席于西阶南向冠者易服出宾主俱兴执事者以酒注于琖宾揖冠者即醴席西向立宾受琖进席前北向立祝曰尔酒既湑尔肴伊旅拜受祭之自求多祜冠者席西拜受宾答拜执事者荐馔于席前冠者坐钦食讫再拜宾答拜冠者兴离席立于东阶之西东南向宾少进字之曰尔服既庄尔仪既备兄弟偕止爰告尔字永保受之令徳是似冠者拜宾答拜冠者庙见如常仪拜父父为起入拜母母为起拜诸父羣从之尊者主人享宾宾出主人送于门外【孤子冠即诸父诸兄为主如上仪戒宾若主人有故所以函书】
　　蕙田案宋制庶人二加也
　　又案政和五礼新仪皆御制礼故宋无皇帝加元服礼
　　司马氏书仪男子年十二至二十皆可冠必父母无期以上丧始可行之【冠婚皆嘉礼也曾子问冠者至闻齐哀大功之丧冠而不醴未至则废杂记曰大功之末可以冠子可以嫁子然则大功之初亦不可冠也曽子问有因丧服而冠者恐于今难行】其礼主人盛服【主人谓冠者之祖父父及诸父诸兄凡男子之为家长者皆可也凡盛服有官者具公服靴笏无官者具幞头鞾襴或衫带各取其平日所服最盛者】亲临筮日于影堂门外西向【卜筮在诚敬不在着或不能晓卜筮之术者止用坏□亦可也其制取大竹根判之或止用两钱掷于盘以一仰一俯为吉皆仰为平皆俯为凶西向据影堂门南向者言之私家堂室不能一一如此但以前为南后为北左为东右为西】若不吉则更筮他日【凡将筮日先谋得暇可行礼者数日然后筮取其吉者用之】前期三日筮宾如求日之仪【凡宾当择朋友贤而有礼者为之亦择数宾取吉者或不及筮日筮宾则曰择其可者而已】乃遣人戒宾【士冠礼主人自戒宾宿宾今欲从简但遣子弟若僮仆致命或使者不能记其辞则为如仪中之辞后云某上一辞为一纸使者以次达之宾答亦然】曰某【主人名也使者不欲斥主人名即称官位或云某亲】有子某【子名】将加冠于某之首愿吾子之教之也宾答曰某【宾名】不敏恐不能供事以病吾子敢辞【病犹辱也礼辞一辞而许曰敢辞再辞而许曰固辞三辞曰终辞不许也】主人曰某愿吾子之终教之也宾对曰吾子重有命某敢不从【凡宾主之辞或不以书传虑有误防则宜书于笏记无笏者为掌记】前一日又遣人宿宾曰某将加冠于某之首吾子将莅之敢宿宾对曰某敢不夙兴【古人宿赞冠者一人今从简但令宾自择子弟亲戚习礼者一人为之前夕又有请期告期今皆省之】其日夙兴宾主人执事者皆盛服【执事者谓家之子弟亲戚或仆妾凡与于行礼者皆是也】执事者设盥盆于防事阼阶下东南有台帨巾在盆北有架【古礼谨严之事皆行之于庙故冠亦在庙今人既少家庙其影堂亦褊隘难以行礼但冠于外防笄在中堂可也士冠礼设洗直于东荣南北以堂深水在洗东今私家无罍洗故但用盥盆帨巾而已盥濯手也帨手巾也防事无两阶则分其中央以东者为阼阶西者为宾阶无室无房则暂以帟幕截其北为室其东北为房此皆据防堂南向者言之】陈服于房中西牖下东领北公服靴笏【无官则襴衫靴】次旋襴衫次四防衫【若无四防止用一衫】腰带栉篦总幧头【总头幧头掠头也】席二在南公服衫设于椸【椸音移衣架也】靴置椸下笏腰带篦栉总幧头置卓子上酒壶在服北次盏注亦置卓子上幞头帽巾各承以盘蒙以帕主人执事者三人执之立于堂下西阶之西南下东上宾升则东向主人立于阼阶下少东西向子弟亲戚立于盥盆东西向北上【亲戚预于冠礼者皆谓男子也尊卑共为一列若有僮仆预于执事则立于亲戚之后拜立行列皆仿此】摈者立于门外以俟宾【主人于子弟亲戚中择习礼者一人为摈】将冠者双紒【童子紒似刀镮今俗所谓呉双紒也】袍【今俗所谓袄子是也夏单冬复】勒帛素屐【幼时多蹑采屐将冠可以素屐】在房中南向宾至赞者从之立于门外东向赞者少退摈者以告主人主人迎宾出门左西向再拜宾答拜主人与赞者相揖不拜又揖宾乃先入门宾并行少退赞从宾后入门宾主分庭而行揖让而至阶又揖让而升主人由阼阶先升立于阶上少东西向宾由宾阶继升立于阶上少西东向赞者盥手由宾阶升立于房中西向摈者取席于房布之于主人之北西向【此适长子之礼也众子则布席于房戸之西南向】将冠者出房立于席北南向【众子立于席西东向】宾之赞者取栉总篦幧头置于席南端【众子置于席东端】兴席北少东西向立【众子则席东少北南向立】宾揖将冠者将冠者即席西向坐【众子南向坐】为之栉合紒施总加幧头宾降主人亦降立于阼阶下宾礼辞宾盥手毕主人一揖一让升自阼阶宾升自西阶皆复位宾降西阶一等执巾者升一等授宾【古者阶必三等于中等相授今则无数但三分其阶升阶毎分一等可也】宾执巾正容徐诣将冠者席前东向【众子北向】祝曰令月吉日始加元服弃尔幼志顺尔成徳夀考维祺介尔景福乃跪为之着巾兴复位赞者为之取篦掠髪冠者兴宾揖之适房服四防衫【无四防衫止用衫勒帛】腰带出房南向良乆【士冠礼注曰复出房南面者一加礼成观众以容礼】宾揖之即席跪宾盥如初降二等受帽进祝曰吉月令辰乃申尔服谨尔威仪淑慎尔徳眉夀万年永受遐福加之复位如初兴宾揖之适房服旋襴衫腰带正容出房南向良乆宾揖之即席坐宾盥如初降三等受幞头进祝曰以嵗之正以月之令咸加尔服兄弟具在以成厥徳黄耉无疆受天之庆赞者彻帽宾加幞头复位如初冠者兴宾揖之适房改服公服若靴襴正容出房立南向主人执事者受帽彻栉篦席入于房摈者取席布于堂中间少西南向【众子仍故席】赞者取盏斟酒于房中出房立于冠者之南西向宾揖冠者就席冠者立于席西南向宾受盏于赞者诣席前北向祝曰防酒既清嘉荐令芳拜受祭之以定尔祥承天之休夀考不忘【古者冠用醴或用酒醴则一献酒则三醮今私家无醴以酒代之但改醴辞甘醴惟厚为防酒既清耳所以从简】冠者再拜于席西升席南向受盏宾复位东向答拜冠者即席南向跪祭酒兴就席末坐啐酒【啐子对切少饮酒也】兴降席授赞者盏南向再拜宾东向答拜冠者入家拜见于母母受之【冠义曰见于母母拜之见于兄弟兄弟拜之成人而与为礼也今则难行但于拜时母为之起立可也下见诸父及兄仿此】宾降阶东向主人降阶西向冠者降自西阶立于西阶东南向宾字之曰礼仪既备令月吉日昭告尔字爰字孔嘉髦士攸宜宜之于嘏【嘏古雅切】永受保之曰伯某甫【仲叔季惟所当】冠者对曰某虽不敏敢不夙夜祗奉宾请退主人请礼宾宾礼辞许乃入设酒馔延宾及摈賛如常仪酒罢宾退主人酬宾及賛者以币【端匹丈尺临时随意凡君子使人必报之至于婚丧相礼者当有以酬之若主人实贫相礼者亦不当受也】仍拜谢之【士冠礼乃礼宾以一献之礼注一献者主人献宾而已即燕无亚献者献酬酢宾主人各两爵而礼成又曰主人酬宾束帛俪皮注饮宾客而从之以财货曰酬所以申畅厚意也束帛十端也俪皮两鹿皮也又曰赞者皆与赞冠者为介注赞者众宾也介宾之辅以赞为之尊之饮酒之礼贤者为宾其次为介又曰宾出主人送于外门外再拜归宾俎注使人归诸宾家也今虑贫家不能办故务从简易】于宾之请退也冠者东向拜见诸父诸兄【诸父为一列诸兄为一列毎列再拜而已下见诸母姑姊仿此】西向拜赞者赞者答拜入见诸母姑姊皆为之起遂出见于乡先生【乡里耆徳】及父之执友冠者拜先生执友皆答拜若有诲之者则对如对宾之辞且拜之先生执友不答拜若孤子冠【士冠礼主人紒而迎宾拜揖逊立于序端皆如冠主开元礼亦然恐于今难行故须以诸父诸兄主者】则明日量具香酒馔于影堂冠者北向焚香跪酒俛伏兴再拜而出【曽子问父没而冠则已冠扫地而祭于祢已祭而见伯父叔父而后享冠者此谓自为冠主者也开元礼孤子冠之明日见于庙冠者朝服无庙者见祖祢于寝质明赞礼者引入庙南门中庭道西北宾赞再拜讫引出今防用之】
　　蕙田案书仪初加巾次加帽三加幞头从时制也
　　髙宗本纪宣和三年进封康王四年始冠出就外第宁宗本纪宁宗讳扩光宗第二子也淳熙五年十月封英国公九年正月始冠
　　南渡典仪皇子行冠礼仪畧太史择日降防命太常寺防酌旧礼有司具办仪物至日质明百僚立班皇帝即御坐礼直官通事舍人太常博士引掌冠赞冠者入就位掌冠以太常卿赞冠以閤门官初入门祗安之乐作至位乐止典仪赞再拜在位皆再拜跪左辅诣御坐前承制降自东阶诣掌冠者前称有制典仪赞再拜在位皆再拜讫左辅宣制曰皇子冠命卿等行礼掌冠赞冠者再拜左辅复位王府官入诣皇子东房礼直官通事舍人太常博士引皇子内侍二人夹侍王府官后从皇子初行恭安之乐作即席南向坐乐止礼直官等引掌冠赞冠者诣罍洗乐作搢笏盥手讫执笏升乐止执折上巾者升掌冠者降一等受之右执项左执前进皇子席前北向跪冠修安之乐作掌冠者兴席南北面立赞者进席前北面跪进服服讫乐止掌冠揖皇子复坐赞冠者跪取爵内侍以酒注于爵掌冠受爵跪进皇子席前北向立祝曰酒醴和防笾豆静嘉授尔元服兄弟具来永言保之降福孔皆皇子搢笏跪受爵翼安之乐作饮讫奠爵执笏太官令奉馔设于皇子席前皇子搢笏食讫执笏太官令彻馔赞冠者进席前北向跪脱折上巾置于匴兴内侍跪受服兴置于席执七梁冠者升掌冠者降二等受之右执项左执前进皇子席前北向跪冠钦安之乐作掌冠者兴赞冠者进席前北向跪簪结纮兴皇子兴内侍进服服讫乐止复坐赞冠者进酒如前祝曰令月吉辰爰申尔服礼仪不愆受天之禄兄弟具来介尔景福皇子跪受爵崇安之乐作太官令奉馔如前赞冠者进席前北向跪脱七梁冠置于匴兴内侍跪受服兴置于席执九旒冕者升掌冠者降三等受之右执项左执前进皇子席前北向跪冠广安之乐作掌冠者兴赞冠者进席前北面跪簪结纮兴立皇子兴内侍进服服讫乐止复坐赞冠者进酒如前祝曰防酒既清嘉荐令芳三加尔服眉夀无疆永承天休俾炽而昌皇子跪受爵贤安之乐作太官令奉馔如前皇子降自东阶诣朶殿东房易朝服降立于横街南王府官阶下西向皇子初行乐作至位乐止礼直官等引掌冠者诣皇子位少进字之曰嵗日云吉威仪孔时昭告厥字君子攸宜顺尔成徳永受保之奉勅字某皇子再拜舞蹈再拜奏圣躬万福又再拜左辅诣御座前承防降阶诣皇子前宣曰有勅皇子再拜宣勅戒曰好礼乐善服儒讲艺蕃我王室友于兄弟不溢不骄惟以守之宣讫皇子再拜余如皇太子仪次日文武百僚诣东上閤门拜表称贺
　　宋史理宗本纪寳祐二年冬十月癸酉皇子祺进封忠王十一月壬寅日南至忠王冠
　　乐志皇子冠二十首【寳祐二年】
　　皇帝将出文徳殿　于皇帝徳乃圣乃神本支百世立爱立亲敬供冠事以明大伦承天右序休命用申宾赞入门　丰芑贻谋建尔元子揆礼仪年筮敬事八音克谐嘉宾至止于以冠之成其福履
　　宾赞出门　礼国之本冠礼之始宾升自西维宾之位于着于阼维子之义厥维钦哉敬以从事
　　皇帝降坐　路寝辟门黼坐恭已羣公在庭所重维礼正心齐家以燕翼子于万斯年王心载喜
　　皇子初行　有来振振月重轮兮瑜玉在佩綦组明兮左徴右羽徳结旌兮步中采齐矩彠循兮
　　宾赞入门　我有嘉宾直大以方亦既至止厥徳用光冠而字之厥义孔彰表里纯备黄耉无疆
　　皇子诣受制位　吉圭休成其日南至天子有诏冠尔皇嗣为国之本隆邦之礼拜而受之式共敬之皇子升东阶　兹惟阼阶厥义有在歴阶而升敬谨将冠经训昭昭邦仪粲粲正洒宾筵夀考未艾皇子升筵　秩秩宾筵笾豆孔嘉帝子至止衿缨振华周旋陟降礼行三加成人有徳匪骄匪奢
　　初加　帝子惟贤懋昭厥徳跪冠于房元冠有特鼓钟喤喤威仪抑抑百礼既洽祚我王国
　　初醮　有宾在筵有尊在戸磬管将将醮礼时举跪觞祝辞以永燕誉寳祚万年磐石巩固
　　再冠　复乃肇祥震维标徳乃共皮弁其仪不忒体正色齐维民之则璇霄眷佑国夀箕翼
　　再醮　冠醮之义匪酬匪酌于戸之西敬共以恪金石相宣冠醮相错帝祉之受施及家国
　　三加　善颂善祷三加弥尊爵弁峩峩介珪温温阳徳方长成徳允存燕及君亲厥祉孔蕃
　　三醮　席于宾阶礼义以兴受爵执爵多福以膺匪惟服加徳加愈升匪惟徳加夀加愈増
　　皇子降　命服煌煌跬步中度庆辑皇闱化行海宇礼具乐成惕若戒惧寳璐厥躬有秩斯祜
　　朝谒皇帝将出　皇王烝哉令闻不已燕翼有谋冠醮有礼百僚在庭遹相厥事颂声所同嘉受帝祉皇子再拜　青社分封前星启焰繁弱绥章厥光莫揜容称其徳蓄学之騐芳誉敷华大圭无玷
　　皇子退　元衮黼裳垂徽永世勉勉成徳是在元子胙土南宾厥音孔懿充一忠字作百无愧
　　皇帝降坐　爱始于亲圣尽伦兮元子冠字拜礼成兮天步舒徐皇心宁兮家人之吉亿万春兮
　　朱子家礼冠礼男子年十五至二十皆可冠必父母无期以上丧始可行之【大功未亦不可行】前期三日主人告于祠堂【古礼筮日今不能然但正月内择一日可也主人必冠者之祖父自为继髙祖之宗子者若非宗子则必继髙祖之宗子主之有故则命其次宗子若其父自主之告礼见祠堂章祝版但云某之子某若某之某亲之子某年渐长成将以某月某日加冠于其首谨以后同若族人以宗子之命自冠其子其祝版亦以宗子为主曰使介子某　若宗子已孤而自冠则亦自为主人祝版前同但云某将以某月某日加冠于首谨以后同】戒宾【古礼筮宾今不能然但择朋友贤而有礼者一人可也是日主人深衣诣其门所戒出见如常仪啜茶毕戒者起言曰某有子某若某子某亲有子某将加冠于其首愿吾子之教之也对曰某不敏恐不能供事以病吾子敢辞戒者曰愿吾子之终教之也对曰吾子重有命某敢不从地逺则书初请之辞为书遣子弟致之所戒者辞使者固请乃许而复书曰吾子有命某敢不从】前一日宿宾【遣子弟以书致辞曰来日某人加冠于子某若某亲某子某之首吾子将莅之敢宿某上某人答书曰某敢不夙兴】陈设【设盥帨于防事如祠堂之仪以帟幕为房于防事之东北或防事无两阶则以垩画而分之】厥明夙兴陈冠服【有官者公服带靴笏无官者襴衫带靴通用皂衫深衣大带履栉掠皆卓子陈于房内东领北上酒注盏盘亦以卓子陈于西阶下执事者一人守之长子则布席于阼阶上之东少北西向众子则少西南向宗子自冠则如长子之席少南】主人以下序立【主人以下盛服就位主人阼阶下少东西向子弟亲戚童仆在其后重行西向北上择子弟亲戚习礼者一人为摈立于门外西向将冠者双紒四防采勒帛采履在房中南面若非宗子之子则其父立于主人之右尊则少进卑则少退】宾至主人迎入升堂【宾自择其子弟亲戚习礼者为赞冠者俱盛服至门外东面立赞者在右少退摈者入告主人主人出门左西向再拜宾答拜主人揖赞者赞者报揖主人遂揖而行宾赞从之入门分庭而行揖让而至阶又揖让而升主人由阼阶先升少东西向宾由西阶继升少西东向赞者盥帨由西阶升立于房中西向摈者筵于东序少北西面将冠出房南面】宾揖将冠者就席为加冠巾冠者适房服深衣纳履出【宾揖将冠者出房立于席右向席赞者取栉掠置于席左兴立于将冠者之左宾揖将冠者即席西向跪赞者即席如其向跪为之栉合紒施掠宾乃降主人亦降宾盥毕主人揖升复位执事者以冠巾盘进宾降一等受冠笄执之正容徐诣将冠者前向之祝曰吉月令日始加元服弃尔幼志顺尔成徳夀考维祺以介景福乃跪加之赞者以巾跪进宾受加之兴复位揖冠者适房释四防衫深衣加大带纳履出房正容南向立良乆】再加帽子服皂衫革带系鞋【宾揖冠者即席跪执事者以帽子盘进宾降二等受之执以诣冠者前祝之曰吉月令辰乃申尔服谨尔威仪淑慎尔徳眉夀永年享受遐福乃跪加之兴复位揖冠者适房释深衣服皂衫革带系鞋出房立】三加幞头公服革带纳靴执笏若襴衫纳靴【礼如再加惟执事者以幞头盘进宾降没阶受之祝辞曰以嵗之正以月之令咸加尔服兄弟具在以成厥徳黄耉无疆受天之庆赞者彻帽宾乃加幞头执事受幞彻栉入于房余并同】乃醮【长子则摈者改席于堂中间少西南向众子则仍故席赞者酌酒于房中出房立于冠者之左宾揖冠者就席右南向乃取酒就席前北面向祝之曰防酒既清嘉荐芬芳拜受祭之以定尔祥承天之休夀考不忘冠者再拜升席南向受盏賔复位东面答拜冠者进席前跪祭酒兴就席末跪啐酒兴降席授赞者盏南向再拜宾东向答拜冠者遂拜赞者赞者宾左东向少退答拜也】宾字冠者【宾降阶东向主人降阶西向冠者降自西阶少东南向宾字之曰礼仪既备令月吉日昭告尔字爰字孔嘉髦士攸宜宜之于嘏永受保之曰伯某甫仲叔季惟所当冠者对某虽不敏敢不夙夜祗奉宾或别作辞命以字之亦可】出就次【宾请退主人请礼宾宾出就次】主人以冠者见于祠堂【如祠堂章内生子而见之仪但改告辞曰某之子某若某亲某之子某今日冠毕敢见冠者进立于两阶间再拜余并同　若宗子自冠则辞改曰某今日冠毕敢见遂再拜降复余位并同】冠者见于尊长【父母堂中南面坐诸叔父兄在东序诸叔父南向诸兄西向诸妇女在西序诸叔母姑南向诸姊嫂东向冠者北向拜父母父母为之起同居有尊长则父母以冠者诣其室拜之尊长为之起还就东西序毎列再拜应答拜者答拜若非宗子之子则先见宗子及诸尊于父者于堂乃就私室见于父母及余亲　若宗子自冠有母则见于母如仪族人宗之者皆来见于堂上宗子西向拜其尊长毎列再拜受卑幼者拜】乃礼宾【主人以酒馔延宾及摈赞者酬之以币而拜谢之币多少随宜宾赞有差】冠者遂出见于鄊先生及父之执友【冠者拜先生执友皆答拜若有诲之则对如对宾之辞再拜之先生执友不答拜】
　　【邱氏濬曰注内将冠者双紒四防衫勒帛采屐紒即是髻子书仪注童子髻似刀环疑是作两圎圈子也四防衫不知其制考玉篇广韵等书并无防字惟车服志史照释文曰防音暌挂反衣分也李廌师友谈记有云国朝面赐绯即四防义襴衫事物纪原衫下注云有缺骻衫庶人服之即今四袴衫也纪原宋髙承作所谓今者指宋时言也岂四袴衫即此四防耶又案书仪始加适房服四防衫无四防衫即服衫则是四防衫亦可无也况此服非古制殊非深衣之比随时不用可也若夫所谓勒帛采屐者书仪无采屐而于勒帛下有素字自注云幼时多蹑采将冠可以素谓之蹑意勒帛乃用以裹足者也屐是木履今云采屐疑是以采帛代木为之谓之勒帛采展似是以帛裹足纳履中也此葢当时童子服后不必深泥惟随时用童子所常服者代之似亦无害所谓帽子皂衫者其制不可考惟文公语録有云前辈士大夫家居常服纱帽皂衫革带又云温公冠礼先裹巾次裹帽又云今来帽子做得怎地髙硬既不便于从事又且费钱皂衫费更重向疑其必废今果人罕用也由是数言推之则帽子必是以纱为也温公时犹以软辐裹头至文公时始为髙硬之制后与皂衫俱不用于世也今世所戴帽子有二等所谓大帽者乃是笠子用以蔽雨日之具决不可用惟所谓小帽者以绉纱或罗或縀为之此虽是防服然今世之人通贵贱以为燕居常服环卫及邉方官舍以事朝见者亦往往戴之今世除此二帽之外别无他帽必不得已用以再加其纱制者似亦可用】
　　右宋
　　金史礼志皇帝加元服告太庙或一室或徧告及原庙并一献礼用祝币
　　明史礼志天子加元服仪前期太史院卜日工部制冕服翰林院撰祝文祝辞礼部具仪注中书省承制命某官摄太师某官摄太尉既卜日遣官奏告天地宗庙行一献礼前一日内使监令陈御冠席于奉天殿正中其南设冕服案及香案寳案侍仪司设太师太尉起居位于文楼南西向设拜位于丹墀内道设侍立位于殿上御席西东向设盥洗位于丹墀西其余文武百官及诸执事位次陈设如大朝仪是日质明鼓三严文武官入皇帝服空顶帻双童髻双玉导绛纱袍御舆以出侍卫导从警跸奏乐如常仪皇帝陞坐卷帘鸣鞭报时鸡唱讫通班赞各供事太师太尉先入就拜位百官皆入赞拜乐作四拜兴乐止引礼导太师先诣盥洗位搢笏盥帨讫出笏由西陛升内赞接引至御席西东向立引礼复导太尉诣盥洗位盥帨讫立于太师南侍仪跪奏请加元服太尉诣皇帝前少右跪搢笏脱空顶帻以授内使内使跪受帻兴置于箱太尉进栉设纚毕出笏兴退立于西太师诣御前北向立内使监令就案取冕立于左太师祝曰令月吉日始加元服夀考维祺以介景福内使监令捧冕跪授太师太师搢笏跪受冕加冠加簪缨讫出笏兴退立于西内使监令彻栉纚箱御用监令跪奏请皇帝着衮服皇帝兴着衮服讫侍仪跪奏请就御坐内赞赞进醴乐作太师进御前北面立光禄卿奉酒进授太师太师搢笏受酒至御前北面祝曰甘醴惟厚嘉荐令芳承天之休夀考不忘祝讫跪授内使内使跪受酒捧进御前皇帝受祭少许啐酒讫以虚盏授内使乐止内使受盏降授太师太师受盏兴以授光禄卿光禄卿受盏退太师出笏退复位内赞导太师太尉出殿西门乐作降自西阶引礼接引至丹墀拜位乐止赞拜乐作太师太尉及文武官皆四拜兴乐止搢笏三舞蹈山呼出笏俯伏兴乐作复四拜乐止侍仪奏礼毕皇帝兴鸣鞭乐作警跸侍从导入宫乐止百官以次出皇帝改服通天冠绛纱袍入宫拜谒太后如正旦仪择日谒太庙与时祭同明日百官公服称贺赐宴于谨身殿明集礼皇太子加元服防用周礼其年近则十二逺则十五天子自为主设御座于殿庭设冠席于殿东壁择三公太常为宾赞三加冠一祝醴
　　礼志皇太子冠礼洪武元年定先期太史监筮日工部制衮冕逺逰冠折上巾服翰林院撰祝文祝辞礼部具仪注中书省承制命某官为宾某官赞既筮日遣官祭告天地宗庙前一日内使监令陈御座香案于奉天殿设皇太子次于殿东房宾赞次于午门外质明执事官设罍洗于东阶设皇太子冠席于殿上东南西向设醴席于西阶上南向张帷幄于东序内设褥席于帷中又张帷于序外御用监陈服于帷内东领北上衮服九章逺游冠绛纱袍折上巾缁纚犀簪二物同箱在服南栉实于箱又在南司尊实醴于侧尊加勺幂设于醴席之南设坫于尊东置二爵进馔者实馔设于尊北诸执事者各立于其所冕九旒逺游冠十八梁折上巾冠冕各一箱盛执事官各执立于阶之西东面北上【冕九旒以下三十二字依集礼增】鼓三严文武官入皇帝服通天冠绛纱袍御舆出乐作升座乐止卷鸣鞭报时讫宾赞就位乐作四拜兴乐止侍仪司跪承制降自东阶诣宾前称有勅宾赞及在位官皆跪宣制曰皇太子冠命卿等行礼宾赞在位官皆俯伏兴四拜文武侍从班俱就殿内位宾赞执事官诣东阶下位东宫官入诣皇太子东房太常博士亦诣东房导皇太子入就冠席内侍二人夹侍东宫官后从初行乐作即席西南向乐止宾赞以次诣罍洗乐作搢笏盥帨讫出笏乐止升自西阶执事者奉折上巾升进宾降一等受之右执项左执前进皇太子席前北面祝毕乃跪冠乐作宾兴席南北面立赞冠者进席前北面跪正冠兴立于宾后内侍跪进服皇太子兴服讫乐止宾揖皇太子复坐宾赞降诣罍洗讫赞进前跪脱折上巾置于箱兴以授内侍执事者奉逺游冠进宾降二等受之乐作进冠如前仪毕赞进前北面跪簪结纮兴立于宾后内侍跪进服讫乐止宾揖皇太子复坐宾赞又降诣罍洗讫赞进前跪脱逺游冠置于箱兴以授内侍执事者奉衮冕者进宾降三等受之乐作进冠如前仪毕赞进前北面跪簪结纮兴立于宾后内侍跪进服讫乐止太常博士导皇太子降自东阶乐作由西阶升即醴席南向坐乐止宾诣罍洗乐作盥帨讫乐止赞冠者取爵盥爵帨爵诣司尊所酌醴授宾宾受爵跪进于皇太子席前北向祝毕皇太子搢圭跪受爵乐作饮讫奠爵执圭进馔者奉馔于前皇太子搢圭食讫执圭兴乐止执事官彻爵与馔太常博士导皇太子降自西阶至殿东房易朝服诣丹墀拜位北向东宫官属各复拜位皇太子初行乐作至位乐止宾赞诣皇太子位稍东西向宾少进字之辞曰奉勅字某皇太子再拜跪聴宣勅复再拜兴进御前跪奏曰臣不敏敢不祗奉奏毕复位侍立官并降殿复拜位四拜礼毕皇帝兴乐作还宫乐止内给事导皇太子入内殿朝见皇后如正旦仪百官以次出明日谒庙如时享礼又明日百官朝服诣奉天殿称贺退易公服诣东宫称贺锡宴
　　明防典洪武二十六年定亲王冠礼至日传制遣官持节行礼前期仪卫司先设王邸在东序张帷幄设防褥于序中又张帷于序外仪礼司设掌赞宣勅戒等官序立位于王邸东稍西向具九旒冕翼善冠绛纱袍等服并网巾金簪二物候节至王出迎门外节入置中庭王诣香案前四拜毕就冠席西南向宾赞以次诣罍洗盥讫通赞典仪二人露台东西向冠席在东序南西向醴席在西南向行礼执事官陞向东阶稍东西向掌冠者执网巾陞宾降一等受之进王席前祝曰惟兹吉日冠以成人克敦孝友福禄来臻毕供奉官束髪掌冠跪进网巾赞冠者跪正之内侍跪进服讫执翼善冠者陞宾降二等受之进如前仪祝曰冠礼斯举实由成徳敬慎威仪惟民之则毕跪进冠兴赞冠进脱翼善冠兴内使跪脱袍服执衮冕者陞宾降三等受之进如前仪祝曰冠至三加命服用章敬神事上永固藩邦跪进服兴乐作赞冠跪簪结纮兴内侍跪进衮服讫王降自东阶由西阶升醴席南向坐掌冠诣罍洗盥手讫陞西阶赞冠者取爵诣司尊所酌醴授宾宾跪进席前北面祝曰防酒嘉荐载芬载芳受兹景福百世其昌毕王搢圭受爵乐奏喜千春之曲饮讫奠爵进馔馔讫出圭乐止王降自西阶诣东序易服讫王诣拜位宣勅戒官至中庭西向立称有制王跪宣勅戒曰孝于君亲友于兄弟亲贤爱民率由礼义毋溢毋骄永保富贵四拜兴礼毕王退掌冠等官复命王是日谒庙毕就诣父皇及东宫前谢次日百官称贺毕诣王府行叩头礼
　　永乐八年皇孙监国称皇长孙及行冠礼始称皇太孙蕙田案仪注行礼于华葢殿上御奉天殿传制持节行礼初加缁纚网巾再加翼善冠三加衮冕祝辞同东宫是日王具冕服谒祭奉先殿谒见皇太后皇帝皇后皇妃东宫及妃明日皇上常服陞金台百官常服称贺王具常服诣奉天门前东庑坐百官常服行礼
　　大政纪成化十四年皇太子冠
　　明防典成化十四年续定皇太子冠礼前期一日遣官具特牲告庙行一献礼锦衣卫设幕次于文华殿东序鸿胪寺设节案香案于殿内之北正中设香案于节案之南设冠席于殿内之东西向设醴席于殿西南向内使张帷于序外陈袍服皮弁服衮服鞋带舄等物各以箱盛置于帷中案上具翼善冠皮弁九旒冕各用盘盛以红袱覆之置于东阶之南案上光禄寺设盥洗所于东阶冠案之南稍东设司尊所于醴席之西南司尊者实醴于侧尊加勺幂设坫于尊东置二爵于坫进馔者实馔设于尊北诸执事者皆立于其所教坊司设乐是日早上具皮弁服御华葢殿鸿胪寺奏请陞殿传制遣官文武百官各具朝服侍班如常仪制词曰朕皇太子某冠命卿等持节行礼节将至礼部官诣东序启皇太子皇太子迎节乐作礼部官导皇太子出迎于殿门外持节官捧节入置于案退立于节案之东乐止礼部官导皇太子诣香案前乐作行四拜礼毕乐止持节官同宾赞并宣勅戒等官序立于东南盥洗之次礼部官启皇太子就冠席乐作礼部等官导皇太子诣冠席内侍二人夹侍皇太子即席西南向坐乐止鸿胪寺鸣赞赞行初加冠礼乐作引礼序班引宾赞皆诣盥洗所宾赞皆搢笏以次盥手讫出笏乐止鸣赞二人稍南东西向立宾赞官陞自东阶稍东西向立乐作内侍以盘捧翼善冠陞宾降阶一等受之乐止宾右手执冠后左手执冠前进皇太子席前北面立祝曰吉月令辰乃加元服懋敬是承永介景福乐作宾跪进冠兴复位赞者跪正冠兴立于宾后乐止礼部官启易服皇太子入帷幄易新袍服出礼部官启复坐鸣赞赞行再加冠礼乐作内侍揭葢袱以盘捧皮弁陞宾降阶二等受之乐止宾右手执皮弁后左手执皮弁前进如前仪祝曰冠礼申举以成令徳敬慎威仪惟民之式乐作内侍释翼善冠宾跪进皮弁兴复位赞者跪正皮弁兴立于宾后乐止礼部官启易服皇太子入帷幄易皮弁服舄出礼部官启复坐鸣赞赞行三加冠礼乐作内侍以盘捧冕旒陞宾降阶三等受之乐止进如前仪祝曰章服咸加饬敬有防永固皇图于千万年乐作内侍释皮弁冠宾跪进冕旒兴复位赞者跪簪结纮兴立宾后乐止礼部官启易服皇太子入帷幄易衮服出礼部官启复坐鸣赞赞行醮礼皇太子诣醴席乐作降自东阶由西阶陞即醴席南向坐乐止光禄寺官举醴案乐作引礼序班引宾赞诣盥洗所宾赞搢笏盥手讫出笏陞西阶赞者取爵诣司尊所酌醴授宾宾执爵诣席前立乐止祝曰防酒孔馨嘉荐载芳受天之福万世其昌毕宾跪进爵鸣赞赞皇太子搢圭受爵置于案教坊司作乐奏喜千春之曲次启进酒皇太子举爵饮讫奠爵于案乐止光禄寺进馔乐作至案乐止馔讫赞出圭彻案宾赞复位鸣赞赞受勅戒皇太子降自西阶乐作由东阶诣拜位宣勅戒官诣皇太子拜位稍东西向立乐止称有制鸣赞赞跪皇太子跪宣勅戒曰孝事君亲友于兄弟亲贤爱民居仁由义毋怠毋骄茂隆万世乐作赞俯防兴四拜乐止礼部官捧节出乐作皇太子送节至殿门外引礼还东序内侍引还宫持节及宾赞宣勅戒等官复命当日皇太子具冕服谒祭奉先殿用乐行礼如常仪毕诣太皇太后皇太后皇帝皇后前谢俱行五拜三叩头礼俱用乐次日皇帝具皮弁服御华葢殿鸿胪寺奏请陞殿文武百官具服称贺词曰皇太子冠礼既成礼当庆贺行五拜三叩头礼毕就诣文华殿行贺皇太子礼锦衣卫陈设仪仗如常仪
　　太子冠礼治八年以后同成化十四年礼増谒祭奉慈殿用乐行礼如常仪
　　成化二十三年更定亲王冠礼鸿胪寺设王冠所于奉天门前东庑左顺门之北是日早上豫告奉先殿毕具皮弁服御华葢殿传制遣官持节行礼初加翼善冠再加皮弁三加冕旒祝词与前同进酒王受勅戒词与前同礼志初皇子冠之明日百官称贺毕诣王府行礼成化二十三年五月皇子冠之次日各诣奉天门东庑序立百官常服四拜
　　嘉靖二十四年穆宗在东宫方十嵗欲行冠礼大学士严嵩尚书费寀初皆难之后遂阿防以为可行而请稍简烦仪止取成礼帝以冠当具礼至二十八年始行之其仪洪武元年定
　　明防典嘉靖二十八年皇太子冠以孝烈皇后几筵未彻先是遣内命妇告几筵如告庙之礼既冠谒祭几筵行礼如奉先殿但不用乐谒见所生皇妃行四拜礼亦不用乐冠之日原遣告庙官及内阁詹事府坊局官仪制司官俱入侍班锦衣卫掌印官入侍卫余同前仪　又是年裕王景王冠礼仪俱同成化二十三年但宾自致祝不用宣祝官百官称贺俱吉服
　　隆庆元年十一月定东宫加冠仪注孝殿神霄殿亦当豫告
　　蕙田案仪注与成化十四年同
　　礼志神宗三年正月帝择日长髪命礼部具仪以闻大学士张居正等奏言礼重冠昏皇上前在东宫已行冠礼上公掌冠辅臣陪列三加弥尊执爵而酳钜礼既成可畧其细臣等以为不必令部臣拟议苐先期诣奉先殿孝殿神霄殿以长髪告是日礼毕诣两宫皇太后行五拜三叩头礼随御乾清宫受贺帝是之着为令明防典神宗五年潞王冠礼仪俱同嘉靖二十八年典彚神宗二十四年二月礼部奏周制天子之元子冠礼之行近年则十二逺则十五国朝典礼屡防用之着于大明集礼大明防典累朝所遵行者今皇长子春秋已十有五矣揆之典礼正合行冠礼之年也先二十一年十二月十六日臣等钦奉圣谕皇长子出閤在迩合先行冠礼以见讲官但思尚未册立既不可遽用东宫之仪又不可下同亲王之服姑令暂着常服出讲以待册立之日再行冠礼如勅奉行礼科给事中杨天民奏我朝典礼皇子冠婚大都于十五嵗举行间多先时率无后期二百年来未之或改兹惟皇长子睿龄日茂已及十有五嵗加冠选婚正当其候旧章可考无容愆期查二十一年二月初八日圣防少俟二三年中宫无出再议册立惟加冠之礼原奉圣谕待册立并行今冠期实不容缓矧与少俟二三年之防期防通行符合用是谨循职掌钦奉徃时成宪及近日新防以请乞特谕礼部择吉具仪及时并举则于大典有光于成命无爽矣十一月初七日礼部奏累朝旧制皇太子加冠文武百官朝贺皇上之后即以朝服贺皇太子亲王加冠朝贺皇上之后另具吉服贺亲王载在令典皇太子于文华门受贺原有定例臣等已列之仪注惟是亲王旧例诣皇极门前百官行礼今四王冠礼既行于文华殿之西庑而西庑之地势偪窄百官班不能尽容相应俟贺皇太子礼毕百官易吉服司礼监请四王常服坐西庑内文武大臣堂上官及近侍官拜于西丹墀内庶僚拜于文华门外近西行礼报可又奏皇太子御文华殿东间福王等王御西问百官行称贺礼上是之
　　明史礼志神宗二十九年十一月礼部尚书冯琦言旧制皇太子冠设冠席醴席于文华殿内今文华殿为皇上临御遣官之地则皇太子冠醴席应移于殿之东序又亲王冠旧设席于皇极门之东庑今皇太子移席于殿东序则亲王应移殿西序从之
　　品官冠礼其仪前期择日主者告于家庙乃筮宾前二日主者戒宾及赞冠者明日设次于大门外之右南向至日夙兴设洗于阼阶东南东西当东霤六品以下当东荣南北以堂深罍水在洗东加勺幂篚在洗西南肆实巾一于篚加幂设席于东房内西牖下陈服于席东领北上莞筵四加藻席四在南侧尊甒醴在服北加勺幂设坫在尊北四品以下设篚无坫馔陈于坫北设洗于东房近北罍水在洗西篚在洗西北肆实以巾质明宾赞至门外掌次者引之次宾赞公服诸行事者各服其服执尊罍篚者皆就位冠各一笥各一人执之待于西阶之西东面北上设主席于阼阶上西面设宾席于西阶东面冠者席于主者东北西面主者公服立于阼阶下当东序西面诸亲公服立于罍洗东南西面北上尊者在别室傧者公服立于门内道东北面冠者双童髻空顶帻双玉导金寳饰防褶锦绅乌皮履六品以下导不以玉立于房中南面主者赞冠者公服立于房内戸东西面宾及赞冠者出次立于门西东面北上傧者进受命出立门东西面曰敢请事宾曰某子有嘉礼命某执事傧者入告主者迎宾于大门外之东西面再拜宾答拜主者揖赞冠者赞冠者报揖又揖宾宾报揖主者入宾赞次入及内门至阶主者请陞宾三辞乃陞主者自阼阶立于席东西向宾自西阶立于席西东向宾赞冠者及庭盥于洗陞自西阶入于东房立于主赞冠者之南西面主赞冠者导冠者立于房外之西南面宾赞冠者取纚栉簪跪奠于冠者筵南端退立于席北少东西面宾揖冠者冠者进升席西向坐宾赞冠者进筵前东面跪脱双童髻栉毕设纚兴复位立宾降至罍洗盥讫诣西阶主者立于席后西面宾立于西阶上东面执缁布冠者升宾降一等受之右执项左执前进冠者筵前东向立祝用士礼祝词祝毕跪冠兴复位宾赞冠者进筵前东面跪结缨兴复位冠者兴宾揖之适房宾主皆坐冠者衣青衣素裳出戸西南面立宾主俱兴宾揖冠者冠者进升席西向坐宾赞冠者跪脱缁布冠栉毕设纚宾进进贤冠如初加礼祝用士礼词【易万年为永年易胡福为遐福】祝毕跪冠兴复位宾赞冠者跪设簪结缨兴复位冠者适房易绛纱服出升席宾赞冠者跪脱进贤冠栉毕设纚宾进爵弁如再加礼祝用士礼词祝毕宾赞冠者设簪结缨如前冠者适房着爵弁之服出主赞冠者彻纚栉簪箱及筵入于房又设筵于室戸西南向冠者出房戸西南面立主赞洗觯于房酌醴出南面立宾揖冠者就筵西南面立宾受醴进冠者筵前北面立祝毕冠者拜受觯宾复西阶上答拜执馔者荐馔于筵冠者左执觯右取脯祭于笾豆之间赞者取胏一以授冠者奠觯于荐西以祭冠者坐取觯祭醴奠觯再拜宾答拜冠者执觯兴宾主俱坐冠者升筵跪奠觯于荐东兴进北面跪取脯降自西阶入见母进奠脯于席前退再拜出母不在则使人受脯于西阶下初冠者入见母宾主俱兴宾降当西序东面立主者降当东序西面立冠者出立于西阶东南面宾少进字之辞同士礼冠者再拜跪曰某不敏夙夜只奉宾出主者送于内门外西向请礼从者宾就次主者入初宾出冠者东面见诸亲诸亲拜之冠者答拜冠者西向拜宾赞冠者亦答拜见诸尊于别室亦如之宾主既释服入醴席一献讫宾与众宾出次立于门东西面主者出揖宾宾报揖主者先入宾及众宾从之至阶宾立于西阶上主者立于东阶上众宾立于西阶下主者授币篚于宾又授宾之赞冠者复位还阼阶上北面拜送宾赞降自西阶主者送宾于大门外西面再拜而入孤子则诸父诸兄戒宾冠之日主者紒而迎宾冠于阼阶下其仪亦如之明日见庙冠者朝服入庙南门中庭道西北面再拜出
　　蕙田案明集礼云后世所谓品官葢即古之大夫也古之大夫无冠礼大夫五十而后爵何冠礼之有其冠也则服士服行士礼而已自唐至宋品官冠礼悉仿士礼而増益至于冠制则一品至五品三品俱用冕六品而下三加用爵弁焉明防典品官之仪始加缁布冠再加进贤冠三加爵弁以为一代通行之制
　　庶人冠礼凡男子年十五至二十皆可冠将冠筮日筮宾于祠堂戒宾俱如品官仪是日夙兴张帷为房于防事东皆盛服设盥于阼阶下东南陈服于房中西牖下席二在南酒在服北次幞头帽巾各盛以盘三人捧之立于堂下西阶之西南向东上主人立于阼阶下诸亲立于盥东傧者立于门外以俟宾冠者双紒袍勒帛素履待于房宾至主人出迎揖而入坐定冠者出于房执事者请行事宾之赞者取栉总篦幧头置于席南端宾揖冠者冠者即席西向坐赞者为之栉合紒施总加幧头宾降主亦降立于阼阶下宾盥主人揖让升自西阶复位执事者进巾宾降一等受之诣冠者席前东向祝词同品官祝讫跪着巾兴复位冠者兴宾揖之入房易服深衣大带出就冠席宾盥如初执事者进帽宾降二等受之进祝跪冠讫兴复位揖冠者入房易服襴衫腰带出就冠席宾盥如初执事者进幞头宾降三等受之进祝跪冠讫兴复位揖冠者入房易公服出执事者彻冠席设醴席于西阶南向赞者酌醴出房立于冠者之南宾揖冠者即醴席西向立宾受醴诣席前北面祝冠者拜受宾答拜执事者荐馔冠者即席坐饮食讫再拜宾答拜冠者离席立于西阶之东南向宾字之如品官辞冠者拜宾答拜冠者拜父母父母为之起拜诸父之尊者遂出见乡先生及父之执友先生执友皆答拜宾退主人请礼宾宾辞固请乃入就坐设酒馔宾退主人酬宾赞侑以币礼毕主人以冠者见于祠堂再拜出蕙田案仪礼所存者惟士冠礼后世之所谓冠仪皆推士礼为之者也其大夫诸侯天子冠礼虽见于家语冠颂大戴公冠与礼记特牲玉藻国语而遗文残阙汉魏迄明其仪注损益亦毎不同冠则随时尊用有一加二加三加四加之殊祝辞则或用古或新制醴则専用酒而或一醴或三醮冠之所则或于庙或于朝廷或于邸或于别殿告则或兼两郊或止宗庙天子则或亲临或遣使持节至有以皇帝而下临臣子之冠以男冠而推为女子之笄致不一焉要其初本无古礼可据亡于礼者之礼亦惟存其意而已虽书仪家礼亦犹是尔
　　右金明
　　礼记曲礼女子许嫁笄而字
　　【黄氏震曰字以尊名男冠女笄皆成人而字惟君父之前则名】
　　杂记女子十有五年许嫁笄而字虽未许嫁年二十而笄醴之妇人执其礼燕则鬈首【注虽未许嫁年二十亦为成人矣醴之酌以成人言妇人执其礼明非许嫁之笄既笄之后去之犹若女有鬌结也　疏贺玚云十五许嫁而笄则主妇及女宾为笄礼主妇为之着笄而女宾以醴礼之也未许嫁而笄则妇人礼之无女宾不备仪也】
　　【刘氏璋曰笄今簪也妇人之首饰也女子笄则当许嫁之时然嫁止于二十以其二十而不嫁则为非礼】
　　内则女子十有五年而笄
　　【吕氏坤曰笄翟形成人之饰也】
　　春秋公羊传妇人许嫁笄而字之死则以成人之丧埋之【注谓不为殇也鲁僖公九年伯姬卒是也】
　　【沈氏佳曰古者男子冠而字之仪礼宾字之檀弓云幼名冠字伯仲某甫是也女子幼名笄字如孟光字徳耀班昭字惠姬是也周制许嫁笄而醴之称字女子未许嫁则二十而笄不字易屯九二爻辞女子贞不字十年乃字是也故朱子本义云字谓许嫁也其实女子有字字非许嫁之谓也谓许嫁乃称字也吕氏坤曰古妇人名今不名不名何字鸟兽草木未有不名者士女不名不字鄙也夫】
　　唐开元礼义鉴礼云虽未嫁年二十而笄其仪如冠男子但用酒醮之为异耳礼云女子着笄明有系属故笄在许嫁二十而笄者礼云女子许嫁为成人故着笄焉明在系属于外若未许嫁年二十而笄以其成人非谓系嫁也故礼记言妇人执其礼明非许嫁之笄许嫁笄当使主妇对女宾执其礼是二十未许嫁未许嫁有笄之义也
　　宋史礼志公主笄礼年十五虽未议下嫁亦笄笄之日设香案于殿庭设冠席于东房外坐东向西设醴席于西阶上坐西向东设席位于冠席南西向其裙背大袖长裙褕翟之衣各设于椸陈于庭冠笄冠朶九翚四凤冠各置于槃蒙以帕首饰随之陈于服椸之南执事者三人掌之栉总置于东房内执事宫嫔盛服旁立俟乐作奏请皇帝陞御坐乐止提举官奏曰公主行笄礼乐作赞者引公主入东房次行尊者为之总髻毕出即席西向坐次引掌冠者东房西向立执事奉冠笄以进掌冠者进前一步受之进公主席前北向立乐止祝曰令月吉日始加元服弃尔幼志顺尔成徳夀考绵鸿以介景福祝毕乐作东向冠之冠毕席南北向立赞冠者为之正冠施首饰毕揖公主适房乐止执事者奉裙背入服毕乐作公主就醴席掌冠者揖公主坐赞冠者执酒器执事者酌酒授于掌冠者执酒北向立乐止祝曰酒醴和防笾豆静嘉受尔元服兄弟俱来与国同休降福孔皆祝毕乐作进酒公主饮毕赞冠者受酒器执事者奉馔食讫彻馔复引公主至冠席坐乐止赞冠者至席前赞冠者脱冠置于槃执事者彻去乐作执事者奉冠以进掌冠者进前二步受之进公主席前北向立乐止祝曰吉月令辰乃申尔服饰以威仪淑谨尔徳眉夀永年享受遐福祝毕乐作东向冠之冠毕席南北向立赞冠者为之正冠施首饰毕揖公主适房乐止执事奉大袖长裙入服毕乐作公主至醴席掌冠者揖公主坐赞冠者执酒器执事者酌酒授于掌冠者执酒北向立乐止祝曰宾赞既戒殽核惟旅申加尔服礼仪有序允观尔成永天之祜祝毕乐作进酒公主饮毕赞冠者受酒器执事者奉馔食讫彻馔复引公主至冠席坐乐止赞冠者至席前赞冠者脱冠置于槃执事者彻去乐作执事奉九翚四凤冠以进掌冠者进前三步受之进公主席前向北而立乐止祝曰以嵗之吉以月之令三加尔服保兹永命以终厥徳受天之庆祝毕乐作东向冠之冠毕席南北向立赞冠者为之正冠施首饰毕揖公主适房乐止执事奉褕翟之衣入服毕乐作公主至醴席掌冠者揖公主坐赞冠者执酒器执事者酌酒授于掌冠者执酒北向立乐止祝曰防酒嘉荐有飶其香咸加尔服眉夀无疆永承天休俾炽而昌祝毕乐作进酒公主饮毕赞冠者受酒器执事者奉馔食讫彻馔复引公主至席位立乐止掌冠诣前相对致辞曰嵗日具吉威仪孔时昭告厥字令徳攸宜表尔淑美永保受之可字曰某辞讫乐作掌冠者退引公主至君父之前乐止再拜起居谢恩再拜少俟提举进御坐前承防讫公主再拜提举乃宣训辞曰事亲以孝接下以慈和柔正顺恭俭谦仪不溢不骄毋诐毋欺古训是式尔其守之宣讫公主再拜前奏曰儿虽不敏敢不祗承归位再拜见后母之礼如之礼毕公主复坐皇后称贺次妃嫔称贺次掌冠赞冠者谢恩次提举众内臣称贺其余班次称贺并依常式礼毕乐作驾兴乐止
　　蕙田案公主笄礼于他书不详即政和御制冠礼亦未及也惟宋史载此仪皇帝亲临于内殿三加三醮葢仿庶子冠礼而为之者
　　司马氏书仪女子许嫁笄【年十五虽未许嫁亦笄】主妇女宾执其礼【主妇谓笄者之祖母母及诸母嫂凡妇女之为家长者皆可也女宾亦择亲戚之贤而有礼者赞亦宾自择妇女为之】行之于中堂执事者亦用家之妇女婢妾戒宾宿宾之辞改吾子为某亲或邑封【妇人于妇党之尊长当称儿卑幼当称姑姊之类于夫党之尊长当称新妇卑幼当称老妇】陈服止用背子无篦幧头有诸首饰【谓钗梳之类】席一背设于椸栉总首饰置卓子上冠笄盛以盘蒙以帕【笄如今朶子之类所以缀冠者】执事者一人执之【陪位者及摈亦止于妇女内择之】摈立于中门内将笄者双紒繻【繻今之褑子】主人迎宾于中门内布席于房外南面【如庶子之冠席】宾祝而加冠及笄赞者为之施首饰宾揖笄者适房改服背子既笄所拜见者惟父母及诸母诸姑兄姊而已【笄祝用冠者始加巾祝辞但去髦士攸宜一句】余皆如男子冠礼
　　朱子家礼女子许嫁笄母为主前期三日戒宾一日宿宾【以牋纸书其辞使人致之】陈设【如冠礼但于中堂布席如众子之位】厥明陈服【如冠礼但用背子冠笄】序立【主妇如主人之位将笄者双紒衫子房中南面】宾至主妇迎入升堂【主妇升自阼阶】宾为将笄者加冠笄适房服背子乃醮【如冠礼辞亦同】乃字【如冠礼但改祝辞髦士为女士】主人以笄者见于祠堂笄者见于尊长乃礼宾【以上皆如冠仪而省】
　　蕙田案士庶女子笄礼自宋书仪家礼而外明世葢无闻焉然冠礼乆废而今人家于女子年十三则畜髪谓之上头择日行之或拜见父母尊长告于亲党刘氏曰笄今簪也簪所以固冠今世惟已嫁者乃得用之似与礼意适合
　　右女子笄















　　五礼通考卷一百五十
&lt;经部,礼类,通礼之属,五礼通考&gt;
　　钦定四库全书
　　五礼通考卷一百五十一
　　刑部尚书秦蕙田撰
　　嘉礼二十四
　　昏礼
　　蕙田案天地合而后万物兴焉夫昏礼万世之始也人道之本也娶妻之礼以昏为期因名焉壻曰昏妻曰姻谓壻以昏时而来妻则因之而去也郑氏注昏礼云女氏称昏壻氏称姻尔雅壻之父为姻妇之父为昏又壻之党为姻兄弟妇之党为昏兄弟是也易曰有天地然后有万物有万物然后有男女有男女然后有夫妇遂皇立七政始有夫妇太昊制嫁娶俪皮为礼厘降之文见于尚书媒官之义具于月令周礼士昏礼备见于仪礼之经后代循而行之不废故采自古以来昏礼咸着于篇
　　易序卦传有天地然后有万物有万物然后有男女有男女然后有夫妇【注天地万物之本夫妇人伦之始所以上经首乾坤下经首咸恒】蒙九二纳妇吉
　　本义九二以阳受隂为纳妇之象
　　咸卦咸亨利贞取女吉彖曰咸感也柔上而刚下二气感应以相与止而说男下女是以亨利贞取女吉也程传天地万物之本夫妇人伦之始所以上经首乾坤下经首咸继以恒也天地二物故二卦分为天地之道男女交合而成夫妇故咸与恒皆二体合为夫妇之义咸感也以说为主恒常也以正为本而说之道自有正也正之道固有说焉巽而动刚柔皆应说也咸之为卦兑上艮下少女少男也男女相感之深莫如少者故二少为咸也艮体笃实止为诚慤之义男志笃实以下交女心说而上应男感之先也男先以诚感则女说而应也
　　序卦传夫妇之道不可以不乆也故受之以恒
　　渐卦渐女归吉彖曰渐之进也女归吉也
　　归妹彖传归妹天地之大义也天地不交而万物不兴归妹人之终始也
　　礼记郊特牲天地合而后万物兴焉夫昏礼万世之始也
　　乐记昏姻冠笄所以别男女也
　　昏义男女有别而后夫妇有义夫妇有义而后父子有亲父子有亲而后君臣有正故曰昏礼者礼之本也【注言子受气性纯则孝孝则忠也　疏夫妇昏姻之礼是诸礼之本所以昏礼为礼本者昏姻得所则受气纯和生子必孝事君必忠孝则父子有亲忠则朝廷正是昏礼为诸礼之本也】
　　经解昏姻之礼所以明男女之别也故昏姻之礼废则夫妇之道苦而淫辟之罪多矣
　　白虎通人道所以有嫁娶何以为性情之大莫若男女男女之交人情之始莫若夫妇易曰天地絪緼万物化醇男女搆精万物化生人承天地施隂阳故设嫁娶之礼者重人伦广继嗣也礼保傅记曰谨为子嫁娶必择世有仁义者礼男娶女嫁何隂卑不得自专就阳而成之故传曰阳倡隂和男行女随男不自专娶女不自专嫁必由父母须媒妁何逺耻防淫佚也史记外戚世家自古受命帝王及继体守文之君非独内徳茂也葢亦有外戚之助焉夏之兴也以涂山而桀之放也以妺喜殷之兴也以有娀纣之杀也嬖妲己周之兴也以姜嫄及大任而幽王之禽也淫于褒姒故易基乾坤诗始关雎书美厘降春秋讥不亲迎夫妇之际人道之大伦也礼之用惟昏姻为兢兢夫乐调而四时和隂阳之变万物之统也可不慎与人能道无如命何甚哉妃匹之爱君不能得之于臣父不能得之于子况卑下乎既驩合矣或不能成子姓能成子姓矣或不能要其终岂非命也哉孔子罕称命葢难言之也非通幽明之变恶能识乎性命哉
  </div>
  <div class="pagination">
   <a href="五礼通考_page229.html">
    上一页
   </a>
   <span>
    ...
   </span>
   <a href="五礼通考_page225.html">
    225
   </a>
   <a href="五礼通考_page226.html">
    226
   </a>
   <a href="五礼通考_page227.html">
    227
   </a>
   <a href="五礼通考_page228.html">
    228
   </a>
   <a href="五礼通考_page229.html">
    229
   </a>
   <span class="current-page">
    230
   </span>
   <a href="五礼通考_page231.html">
    231
   </a>
   <a href="五礼通考_page232.html">
    232
   </a>
   <a href="五礼通考_page233.html">
    233
   </a>
   <a href="五礼通考_page234.html">
    234
   </a>
   <a href="五礼通考_page235.html">
    235
   </a>
   <span>
    ...
   </span>
   <a href="五礼通考_page231.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
