<!DOCTYPE html>
<html>
<head>
    <meta charset="UTF-8">
    <title>周礼注疏删翼 - 第 53 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏删翼 - 第 53 页/共 54 页</h1>
    <div class="content">　　一宣有半谓之欘注欘斲斤柄长二尺尔雅曰句欘谓之定
　　一欘有半谓之柯注伐木之柯柄长三尺
　　一柯有半谓之磬折注人带以下四尺五寸磬折立则上俛玉藻曰三分带下绅居二焉绅长三尺
　　疏以上有宣及欘柯之长短故因解之立磬折浅深也又下造耒亦云磬折故云据人之所立磬折之仪也○王氏曰宣也欘也柯也磬折也此其所命之名也半矩一宣有半一欘有半一柯有半此其所定之数也宣磬折此取诸升以为法者也欘柯此取诸物以为法者也近取诸身逺取诸物长短之制一皆有法以是而度物用之为器安有不中矩者哉○仲舆郝氏曰序云车之登下以人为节故矩由人身非彊设也
　　车人为耒庛长尺有一寸中直者三尺有三寸上句者二尺有二寸注郑司农云耒谓耕耒庛谓耜下岐谓庛读为刺之刺刺耒下前曲接耜
　　疏耜谓耒头金庛者耒之面面长尺有一寸中直谓庛上句下为中直者三尺有三寸也句者谓人手执之处二尺有二寸也○王氏曰车人为车而亦为耒者易曰揉木为耒盖耒之为物其体曲其用利而车之为物或揉曲木以为体或资利转以为用器殊而事类此车人所以为耒也
　　自其庛縁其外以至于首以其内六尺有六寸与步相中也注縁外六尺有六寸内六尺应一步之尺数疏自其庛縁其外上至手执处为首逐曲量之总六尺六寸也又云以其内谓据庛面至句下望直量之而有六尺所谓也故与步相中中应也耕者以田器为度故野度以步盖人步或大或小恐其不齐故以六尺之耒代步以量地若兼耜金则稍长故毎量地时脱去耜而用之
　　坚地欲直庛柔地欲句庛直庛则利推句庛则利倨句磬折谓之中地注中地之耒其庛与直者如磬折则调矣调则六尺
　　疏此直庛句庛皆不六尺惟中地之耒合磬折者乃六尺之度○王氏曰直庛所入者深故利推句庛所起者顺故利
　　车人为车柯长三尺博三寸厚一寸有半五分其长以其一为之首注首六寸谓金刚闗头斧柯其柄也郑司农云柯长三尺谓斧柯因以为度
　　疏此车人谓造车之事凡造作皆用斧因以量物故先论斧柄长短及刄之大小也○王氏曰柯长三尺博三寸厚一寸有半以斧柄言之也五分其长以其一为之首以斧刃言之也
　　毂长半柯其围一柯有半注大车毂径尺五寸
　　疏其围一柯有半围三径一也
　　辐长一柯有半其博三寸厚三之一注辐厚一寸也渠三柯者三注渠二丈七尺谓围也其径九尺郑司农云渠谓车輮所谓牙
　　王氏曰牙輮木之直以为曲其埶圜而包辐毂之众有如渠之一曲一直受众小水故名之也以上并言大车
　　行泽者欲短毂行山者欲长毂短毂则利长毂则安注泽泥苦其大安山险苦其大动
　　疏此总言大车柏车所利之事以大车在平地并行泽柏车山行各有所宜也
　　行泽者反輮行山者仄輮反輮则易仄輮则完注郑司农云反輮谓轮輮反其本里需者在外泽地多泥柔也仄当为侧山地刚多沙泥谓反輮为泥之黏欲得心在外滑仄輮为沙石破碎之欲得表里相依坚刄六分其轮崇以其一为之牙围注轮崇轮径也牙围尺五寸
　　疏轮髙九尺六分取一故尺五寸也○王氏曰六尺六寸之轮牙围尺有一寸矣
　　柏车毂长一柯其围二柯其辐一柯其渠二柯者三五分其轮崇以其一为之牙围注柏车山车轮髙六尺牙围尺二寸
　　疏柏车山行故毂长轮崇又下皆欲取安故也其辐长三尺两辐相对已六尺渠围丈八尺径六寸亦谓通毂空壶中并数而言也
　　大车崇三柯绠寸牝服二柯有参分柯之二注大车平地载任之车毂长半柯者也绠轮箄牝服长八尺谓较也郑司农云牝服谓车箱服读为月
　　疏绠轮箄者谓轮之四面外一寸则安○仲舆郝氏曰凡器虚而能受者曰牝
　　羊车二柯有参分柯之一注谓羊善也善车若今定张车较长七尺
　　疏后郑虽举汉法以晓人汉世去今乆逺亦未知定张车何所用但知宫内所用故差小谓之羊车也
　　柏车二柯注较六尺也柏车轮崇六尺其绠大半寸凡为辕三其轮崇参分其长二在前一在后以凿其钩彻广六尺鬲长六尺注郑司农云钩钩心鬲谓辕端厌牛领者
　　疏凡为辕则大车柏车羊车皆在其中轮崇虽不同当各自三其轮崇也假令大车轮崇九尺三之为辕二丈七尺也彻广六尺者不与四马车八尺者同彻鬲长六尺者以其两辕一牛在辕内故狭四马车鬲六尺六寸者以其一辕两服马在辕外故鬲长也○陈氏曰大车牛车也牛车大则柏车中羊车小矣大车以行泽柏车以行山羊车以行宫中大车两辕故车人言凡为辕三其轮崇彻广六尺鬲长六尺彻广六尺则与四马车八尺之彻不同鬲长六尺则与六尺六寸之衡不同是两辕之车一牛在辕内故鬲短而彻狭一辕之车两服在辕外故衡长而彻广也大车毂长尺五寸围尺五寸辐长四尺五寸渠围二丈七尺轮崇九尺牙围尺五寸绠一寸辕二丈七尺柏车毂长三尺围二尺辐长三尺渠围丈八尺轮崇六尺牙围尺二寸绠大半寸辕一丈八尺大车轮髙辕长柏车轮庳辕短轮髙辕长而毂短小轮庳辕短而毂长大以其行山行泽不同故也大车牝服二柯有三分柯之二则八尺矣羊车二柯有三分柯之一则七尺矣柏车二柯则六尺矣柏车较短而毂辐长羊车较长而毂辐牙小者以其行山与宫中不同故也舆人之较车人谓之牝服舆人之衡车人谓之鬲舆人之为车起度于舆广车人之为车起度于柯长舆人之车其箱广而不方车人之车其箱方而不广则其制之异可知矣
　　弓人为弓取六材必以其时六材既聚巧者和之注取干以冬取角以秋丝漆以夏筋胶未闻聚犹具也干也者以为逺也角也者以为疾也筋也者以为深也胶也者以为和也丝也者以为固也漆也者以为受霜露也注六材之力相得而足
　　疏此经主论六材在弓各有所用六材相得乃可为足也○郎氏曰深者筋以束之其中必深也
　　凡取干之道七柘为上檍次之檿桑次之橘次之木次之荆次之竹为下注郑司农云檍读为亿万之亿尔雅曰杻檍又曰檿桑山桑国语曰檿弧箕箙
　　凡相干欲赤黑而阳声赤黑则乡心阳声则逺根注阳犹清也木之类近根者奴
　　某氏曰乡心谓不近皮也声清阳则不近根而俊直
　　凡析干射逺者用埶射深者用直注郑司农云埶谓形埶假令木性自曲则当反其曲以为弓故曰审曲面埶谓曲埶则宜薄薄则力少直则可厚厚则力多疏此言弓力多少之事弓弱则宜射逺谓若夹庾之类方直则宜射深谓若王弧之类
　　居干之道菑栗不迆则弓不注郑司农云菑栗谓以锯副析干迆谓邪行絶理者
　　疏析干时不邪迆失理则弓后不伤也○王氏曰既相之而得其材之美然后可以析之既析之然后可以居之析干所以分其材居干所以处其材菑如菑畬之菑谓加功以治栗如榛栗之栗谓紧宻也
　　凡相角秋閷者厚春閷者薄穉牛之角直而泽老牛之角紾而昔注郑司农云紾读为抮之抮昔读为交错之错谓牛角觕理错也
　　疏上文已言干讫至此更宜相角○王氏曰秋万物揫敛而坚成之时故其角厚春万物生而未就之时故其角薄
　　疢疾险中注牛有乆病则角里伤
　　疏险伤也中即里谓角里伤也
　　瘠牛之角无泽注少润气
　　角欲青白而丰末注丰大也
　　王氏曰青白言其色之善丰末言其质之厚
　　夫角之本慼于而休于气是故柔柔故欲其埶也白也者埶之徴也注蹙近也休读为煦郑司农云欲其形之自曲反以为弓谓色白则埶
　　疏此説角之埶也言角之本近于得和煦之气于是故柔柔故欲其刑之自曲反是为埶也故曰白者埶之验也
　　夫角之中当弓之畏畏也者必桡桡故欲其坚也青也者坚之徴也注故书畏或作威杜子春云当为威威谓弓渊角之中央与渊相当谓畏读如秦师入隈之隈疏此説角之坚也○仲舆郝氏曰角中欲青葢角之中当弓之曲张弓曲桡而不坚则易折色青者坚之验也
　　夫角之末逺于而不休于气是故脆脆故欲其柔也丰末也者柔之徴也注末之大者气及煦之
　　疏此説角欲丰末之意
　　角长二尺有五寸三色不失理谓之牛戴牛注三色本白中青末丰郑司农云牛戴牛角直一牛
　　王氏曰白西方之隂也惨而不舒则多曲而不直故白所以为埶之验青东方之阳也直而刚强则多坚而不脆故青所以为坚之验角之埶有三曰角本曰角中曰角末角之本蹙于而煦于肉之气故柔柔无力故欲其埶曲角之中常当弓之隈隈曲必桡桡则伤故欲其坚刄角之末逺于而不煦于肉之气故脆脆则易折故欲其温柔角长二尺有五寸可谓长矣而又具三色则材莫善于此矣○按牛戴牛郝氏完解谓全牛之精气完聚于角甚浑成
　　凡相胶欲朱色而昔昔也者深瑕而泽紾而亷注圜也亷瑕严利也
　　疏上已相干角次及相胶惟牛胶火赤其余皆非纯赤则牛胶为善矣○仲舆郝氏曰凡相胶色欲其朱文欲其错其纹瑕深透光泽其质紾宻团结亷隅坚利此胶之善也
　　鹿胶青白马胶赤白牛胶火赤防胶黑鱼胶饵犀胶黄注皆谓煑用其皮或用角饵色如饵
　　凡昵之类不能方注郑司农云昵或作樴杜子春云樴读为昵或为防防黏也谓樴脂膏防败之防防亦黏也
　　王氏曰自鹿角以下凡六等或用皮或用角或用膘以煮而成之如鹿胶所谓用其角也鱼胶所谓用其膘马牛犀防所谓用其皮也凡昵之类虽或可用以黏然不可乆安能比方六胶之用哉
　　凡相筋欲小简而长大结而泽小简而长大结而泽则其为兽必剽以为弓则岂异于其兽注剽疾也谓简谓筋条也
　　疏上已相角胶次及相筋○王氏曰简而长谓成条而长
　　筋欲敝之敝注郑司农云嚼之当熟
　　王氏曰筋生则硬熟则耎以物击当嚼齧之欲其劳敝而熟然后可用
　　漆欲测注谓测犹清也
　　丝欲沈注如在水中时色
　　疏言据干燥时色还如在水涷之色
　　得此六材之全然后可以为良注全无瑕病
　　疏谓干角胶筋漆丝皆善也
　　凡为弓冬析干而春液角夏治筋秋合三材注三材胶漆丝
　　寒奠体注奠读为定至冬胶坚内之檠中定往来体疏檠谓弓匣定往来体则六弓往体来体多少者是也
　　冰析灂注大寒中下于檠中复内之
　　疏下于檠中复内之者谓复如上寒奠体内之于檠中相似但上内为定体此为析灂所为有异故别言也
　　冬析干则易注理滑致
　　春液角则合注合读为洽
　　王氏曰角和之时而渍液之则其气浃洽
　　夏治筋则不烦注烦乱
　　王氏曰筋散之时而治之则其理不烦乱也
　　秋合三材则合注合坚宻也
　　王氏曰三者欲其成就充实故于秋合则其质不相离而相合也○愚按秋者物成之时
　　寒奠体则张不流注流犹移也
　　氷析灂则审环注审犹定也
　　疏纳之檠中析其漆灂其漆之灂环则定后不鼓动故氷析之也
　　春被则一年之事注朞嵗乃可用
　　析干必伦注顺其理也
　　析角无邪注亦正之
　　斲目必荼注郑司农云荼读为舒舒徐也目干节目疏学记云善问者如攻坚木先其易者后其节目是斲目必徐之义也
　　斲目不荼则及其大修也筋代之受病注修犹乆也夫目也者必强强者在内而摩其筋夫筋之所由幨也恒此作注郑司农云幨读为车幨之幨谓幨絶起也疏此重释筋干不得所之意由絶起则亷幨然也○王氏曰斲目不徐则其功麤而不精筋虽与干为力反为节目所摩齧而筋受其病夫节目坚彊而筋柔弱以刚彊而摩柔弱则筋有幨絶之患作于此矣
　　故角三液而干再液注重醳治之使相称
　　疏或三液再液不等者角须三液干须再液乃得相称○王氏曰液谓以火治之使其液作而耎角则以火炙而治之欲其和也干则以火揉而治之欲其坚也
　　厚其帤则木坚薄其帤则需注需谓不充满郑司农云帤读为襦有衣絮之絮帤谓弓中裨
　　絮周易作袽帤絮皆女居反
　　疏弓中裨者弓干虽用整木仍于干上裨之乃得调适也○仲舆郝氏曰干内以木副之曰帤○王氏曰裨厚则过乎刚故其木坚禆薄则过乎柔故其木需
　　是故厚其液而节其帤注厚犹多也节犹适也
　　王氏曰厚其液治之为多也节其帤厚薄适均也
　　约之不皆约疏数必侔注不皆约纒之缴不相次也皆约则弓帤侔犹均也
　　疏约谓以丝胶横纒之云不皆约谓不次比为之疏数必侔约之多少须稀疏必均也
　　斲摰必中胶之必均注摰之言致也中犹均也
　　疏自此下説弓之隈里施胶之事○王氏曰上下如一谓之中厚薄适匀谓之均斲致其干欲上下如一此言斲干之善施胶欲厚适于均此言施胶之善
　　斲摰不中胶之不均则及其大修也角代之受病夫懐胶于内而摩其角夫角之所由挫由此作注干不均则角蹴折也
　　疏摩其角谓干不均而有髙下则摩其角
　　凡居角长者以次需注当弓之隈也长短各称其干短者居箫
　　疏箫谓两头○王氏曰弓隈谓之需弓梢谓之箫角长者居隈则角之短者居梢矣○按此以下申言用角之法○浚仪王氏曰弓末曰箫箫梢也又谓之弭中央曰弣箫弣之间曰渊
　　角而短是谓逆桡引之则纵释之则不校注司农云读为裻縆之縆谓恒读为防竟也竟其角而短于渊干引之角縦不用力若欲反桡然校疾也既不用力放之又不疾
　　疏竟角而短施角竟两畔而上下短于隈也不校者角以放矢角不用力故释之不疾
　　角而达辟如终绁非弓之利也注达谓长于渊干若达于箫头绁弓防角过渊接则送矢太疾若见绁于防矣弓有防者为时备顿伤诗云竹防绲縢
</div>
    <div class="pagination">
<a href="周礼注疏删翼_page52.html">上一页</a><span>...</span><a href="周礼注疏删翼_page48.html">48</a><a href="周礼注疏删翼_page49.html">49</a><a href="周礼注疏删翼_page50.html">50</a><a href="周礼注疏删翼_page51.html">51</a><a href="周礼注疏删翼_page52.html">52</a><span class="current-page">53</span><a href="周礼注疏删翼_page54.html">54</a><a href="周礼注疏删翼_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
