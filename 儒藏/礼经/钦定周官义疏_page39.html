<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 39 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 39 页/共 118 页</h1>
    <div class="content">　　鬯人下士二人府一人史一人徒八人【鬯敕亮反】
　　正义郑氏康成曰鬯酿秬黍为酒芬香条畅于上下也【贾疏此虽无郁直用鬯尸亦以灌地其汁下入于地其气上升故云条畅于上下也】秬黑黍一稃二米【贾疏尔雅秬黑黍秠一稃二米是一米之秬直以秬为名秠一稃二米者亦是黒黍稃皮也】　贾氏公彦曰二米之秬贵故鬯酒用二米者【案秬与秠对文则别散文则秠亦名秬故郑直言秬也】
　　鸡人下士一人史一人徒四人
　　正义贾氏公彦曰鸡属木在春其职共鸡牲又主呼旦故列职于此
　　案凡礼事举之必以时其间动作止息又告有时鸡知时故掌以礼官之属而凡告时嘑旦之事皆职焉其职事首祭祀故与郁人鬯人相次
　　司尊彝下士二人府四人史二人胥二人徒二十人正义郑氏康成曰彝亦尊也郁鬯曰彝【贾疏彝盛郁鬯】存疑郑氏康成曰彝法也言为尊之法【贾疏祭宗庙在室先陈彝后乃向外陈齐酒之尊以彝为法故名彝】
　　司几筵下士二人府二人史一人徒八人
　　正义郑氏康成曰筵亦席也铺陈曰筵借之曰席单言之则筵席通【贾疏设席之法先设者皆言筵后加者为席故其职云设莞筵纷纯加缫席画纯一席在地或亦云筵仪礼少牢司宫筵于奥是也筵席止是一物惟据铺之先后为名故言筵席通】　王氏详説曰行苇诗肆筵设席授几有缉御盖几以优尊者肆师所谓大賔客涖筵几是也曰几筵者以尊卑为序曰筵几者以先后为序　薛氏衡曰郁鬯实尊彝而献之涖几筵而陈之故三职相次
　　天府上士一人中士二人府四人史二人胥二人徒二十人
　　正义郑氏康成曰府物所藏言天者尊此所藏若天物然　郑氏锷曰寳鎭之重先祖受天命以传及子孙民数谷数则天所畀治中所以奉天而行赏罚也故名曰天府
　　典瑞中士二人府二人史二人胥一人徒十人
　　正义郑氏康成曰瑞节信也典瑞若今符玺郎　贾氏公彦曰其职掌玉瑞玉器之藏玉瑞祭时所执玉器礼神所用虽有余事以事神为主
　　典命中士二人府二人史二人胥一人徒十人
　　正义郑氏康成曰命谓王迁秩羣臣之书　贾氏公彦曰其职掌诸侯之五仪诸臣五等之命爵命属阳礼记云古者于禘也发爵赐服赏以春夏贵始故于春见之　郑氏锷曰所掌者仪与命而特以典命名官视命数之差以定隆杀之仪盖无是命则无是仪也
　　案古者命赐羣下必于祖庙故宰诏王以爵禄驭羣臣而典命司服则列于礼官
　　司服中士二人府二人史一人胥一人徒十人
　　正义贾氏公彦曰再命以上得命即得服故司服列职于典命之下
　　典祀中士二人下士四人府二人史二人胥四人徒四十人
　　守祧奄八人女祧毎庙二人奚四人【祧天尧反】
　　正义郑氏康成曰天子七庙三昭三穆　贾氏公彦曰天子七庙通姜嫄为八庙庙一人故奄八人　王氏安石曰守庙祧而名之曰守祧守祧则庙可知敖氏继公曰其职云掌守先王先公之庙祧又云其庙则有司脩除之祧则守祧黝垩之然则祧者庙堂以北之称也
　　存疑郑氏康成曰远庙曰祧周为文王武王庙迁主藏焉　贾氏公彦曰祭法远庙为祧有二祧享尝乃止郑义二祧则祖宗是也祭法祖文王而宗武王文武庙不毁当昭者藏于武王庙当穆者藏于文王庙迁主藏焉故云祧也若文武已上父祖藏于后稷之庙文武既为二祧后稷为大祖庙不可复称祧但称大祖也诸侯迁主总藏于大祖庙则谓大祖庙为祧聘礼不腆先君之祧既拚以俟矣是也
　　案守祧用奄与女奚岂祭祀虽无女尸而先后之朝祭服及遗器亦藏于祧与　其职掌守先王先公之庙祧则先公亦称祧不独文武二庙矣七庙通姜嫄庙为八而守祧八人则凡庙皆有祧可见矣左传郑子羽对楚人云其敢爱丰氏之祧大夫亦称祧则祧之义不繋乎藏迁主又明矣疏谓文武已上迁主藏于稷庙文武已后迁主藏于文武庙是也而专以文武庙为二祧则泥于祭法之文而云然与此经不合祭法汉人所为不足据依当以此经为正　疏云七庙并姜嫄为八盖据诗生民篇与大司乐享先妣之文也稷出姜嫄故稷以后特立庙祀之及有天下亦相因不改其于都宫之外别建一庙而岁时享祀亦不与七庙同日与
　　世妇每宫卿二人下大夫四人中士八人女府二人女史二人奚十有六人
　　正义郑氏康成曰世妇后宫官【王氏详説曰列世妇于春官者以所掌不止后宫之事并及内外宗耳】王后六宫【贾疏每宫卿二人则十二人】
　　存异贾氏公彦曰此卿大夫士并奄人为之郑云汉始大长秋亦见周时用奄之义也
　　案王朝六卿而后宫之卿反十有二本属可疑以其职司后之礼事相内外宗之礼事周旋妇人之间故疏以奄当之然天官唯有小臣奄为上士其余无与侪者何忽跻于卿大夫之列乎朝卿六而奄卿十二所谓舛也果尔不必至汉唐宋明之季而宦者之祸接迹于天下矣岂其周公设官而有此邪柯氏谓内外宗诸人有齿徳者为之亦未必然妇人无爵从夫之爵六卿之妻不过六人其他未可以妻爵加于夫也且以外命妇入掌后宫之礼事于公为非宜于事亦不便详玩经文此官盖非另设毎宫卿二人卽以三夫人九嫔为之则十二之数具矣下大夫四人以世妇为之则二十四之外尚余其三矣中士八人则女御为之后之尊拟王自夫人嫔妇而下其爵视卿大夫士固其差之宜也平居则统于天官而从其本称有丧祭之事则总于春官而被以卿大夫士之爵所以重礼事也卿所以十二者妇人恒有所避两人仅得一人之用虽倍之而不嫌过于朝之六卿也且无中大夫以副之则其数亦不为多矣女府女史盖以女宫之有才知者为之
　　辨正柯氏迁曰天官九嫔世妇女御无爵秩亦无徒役者天子嫔妃序次自定非官职也府史无所用之春官世妇从卿大夫士之爵故设女府史与奚为之役旣有内宰以阴礼敎六宫又设此职者亦以稽内宰之敎而使之遵循也盖内宰于内政虽无不掌而嫔御礼职必须女官诏相之内有女宫女奚而外亦有内小臣奄竖凡以通其敎令也当以内外宗或王族之妇或卿大夫士之妻有齿徳者为之注以比汉大长秋詹事谓用士人误矣　王氏志长曰此官贾氏以为奄夫天官小臣为奄上士注谓奄称士异其贤则刑余之士断无上跻卿大夫之理
　　内宗凡内女之有爵者
　　正义郑氏康成曰内女王同姓之女有爵其嫁于大夫及士者凡无常数之辞
　　通论陈氏傅良曰女子生于王族或乘势以陵其夫家故以内外宗列为礼官之属使观王后之事宗庙则知所以顺舅姑观后之享同姓则知所以和其家人故妇顺备而内和理所以为王化之基
　　外宗凡外女之有爵者
　　正义郑氏康成曰外女王诸姑姊妹之女　贾氏公彦曰内外宗竝佐王后祭祀故列职于此
　　案九嫔世妇女御为治官之属内外宗为礼官之属皆制礼之精意　外宗当是王族人之妇故曰宗以其异姓之女故称外此中可兼姑姊妹之女若姑姊妹之女而不嫁于王族则不得称外宗特牲记内宾宗妇注内賔姑姊妹即此内宗又注宗妇族人之妇卽此外宗与
　　通论柯氏迁曰内宰理内政则以士大夫为之世妇掌礼事则以妇之有齿徳者为之宫府内外皆为一体奄宦奚竖不过通敎令而已故内治脩而事无弗举
　　冢人下大夫二人中士四人府二人史四人胥十有二人徒百有二十人
　　正义郑氏康成曰冢封土为邱垄象冢而为之【贾疏尔雅山顶曰故云象为之】　贾氏公彦曰虽非祭祀亦是礼事故列职于此
　　墓大夫下大夫二人中士八人府二人史四人胥二十人徒二百人
　　正义郑氏康成曰墓冢茔之地孝子所思慕也余论陈氏傅良曰墓大夫徒二百人以茔墓地域禁令度数皆掌焉帅属而巡居其中而守之与后世人自求地家自置守富则僭而不忌贫则窘而无所葬掘墓盗尸斩木之狱不絶于有司利害烦省异矣案贾疏庶人不封不树故不言冢而言墓非也本职曰掌其度数则非不封不树明矣
　　职丧上士二人中士四人下士八人府二人史四人胥四人徒四十人
　　正义郑氏康成曰职主也【贾疏主公卿大夫之丧】　魏氏校曰孝子荒迷中弗能如礼故特设官相之先王之体羣臣可谓至矣
　　案刘氏彝谓职丧所掌下逹万民本职并无此义地官党正所敎丧纪之礼事乃及万民酂长以下乃治其事耳
　　大司乐中大夫二人乐师下大夫四人上士八人下士十有六人府四人史八人胥八人徒八十人
　　正义郑氏康成曰大司乐乐官之长【贾疏以其与乐师已下诸官为长】　贾氏公彦曰宗伯主礼礼乐相将故列职于此乐师与大司乐别职同官故同府史
　　案舜命夔典乐以敎胄子其时诗书未具易有画而无文礼初兴而未备惟乐乃郊庙朝廷闺门乡里所通用而附礼以行学者陶养德性舎是无可为敎故二代因之至周则诗书礼乐具备而掌成均之法犹以大司乐名官盖蒙士之学必以乐为始君子之德必以乐而成也以中大夫为之则必贤德彰闻负公辅之望而为凡有道有德者所依归国之子弟所矜式者矣师氏一人而大司乐二人者虎门之敎主于王世子其共学而相衞翼必聪明质仁厉学敦行者乃与焉以一人为之表率足矣成均之敎则国子弟贵游子弟大夫元士之适子国之俊选诸侯之贡士皆合焉非二人不能共襄其事也　宗伯掌五礼而大司乐之敎不言礼何也凡学士皆童而习之矣且祭祀宾客射乡军恺礼行而后乐从之平时歌诗学舞春秋合舞合声乐作而礼即依焉故不必复言礼耳
　　大胥中士四人小胥下士八人府二人史四人徒四十人
　　正义郑氏康成曰胥有才智之称文王世子记小乐正学干大胥赞之　贾氏公彦曰小胥掌乐县之法亦与大胥别职而同官者也
　　案胥掌官叙以治叙乐官名胥以致诸子正舞位序官中之事皆治叙也大胥掌学士之版而小胥掌其徴令其事相成故皆别职同官而府史胥徒共之凡五官之司旅职业相聨者皆然所以便事而省役也
　　大师下大夫二人小师上士四人瞽蒙上瞽四十人中瞽百人下瞽百有六十人眂了三百人【大音泰又如字蒙音蒙眂音视了音了】
　　正义郑氏康成曰凡乐之歌必使瞽蒙为焉【贾疏以无覩见则心不移于音声】命其贤知者以为大师小师晋杜蒯云旷也大师也眂读为虎眂之眂【贾疏易颐卦六四爻辞】了目明【贾疏以扶工故使有目者为之】　郑氏众曰无目眹谓之瞽有目眹而无见谓之蒙有目无眸子谓之瞍　贾氏公彦曰四者皆别职不另立府史胥徒者以其大师小师为长故连类言之以其无目不须人使故直有眂了三百人而已
　　案大师小师瞽蒙也而爵以下大夫士盖知音识微必明于天地之性惟有道有德者能之故作匶諡听军声国之重事皆以属焉而周以前师多贤逹观孔子正乐而鲁之乐官窜身异国匿迹河海不能一日安于其位可知周公敎泽入人之深　眂了三百人下今本有府四人史八人胥十有二人徒百有二十人四句十九字防贾疏则唐以前本无之不知何时妄人所増试思大师等皆瞽也府藏何物史书何事眂了三百人以相之足矣胥徒多人又供何役乎以此见圣经之变乱于后人者不少矣
　　典同中士二人府一人史一人胥二人徒二十人正义郑氏康成曰同阴律也不以阳律名官者因其先言耳【贾疏因诸文皆先云同后云律若阴阳亦先举阴　王氏安石曰典同则律可知】大师职执同律以听军声
　　磬师中士四人下士八人府四人史二人胥四人徒四十人
　　钟师中士四人下士八人府二人史二人胥六人徒六十人
　　笙师中士二人下士四人府二人史二人胥一人徒十人
　　正义郑氏锷曰乡饮燕礼登歌之后卽笙南陔白华华黍则笙者继人声之后故特名官
　　存疑王氏昭禹曰掌敎吹竽笙埙籥箫篪篴管舂牍应雅而独以笙师名笙东方之乐有始事之义故也
　　镈师中士二人下士四人府二人史二人胥二人徒二十人【镈音博仪礼大射篇作鑮同】
　　正义郑氏康成曰镈如钟而大【贾疏独在一虡】
　　存疑陈氏祥道曰国语细钧有钟无镈昭其大也大钧有镈无钟鸣其细也细钧谓角徴也必和之以大故有钟无镈大钧谓宫商也必和之以细故有镈无钟则镈小钟也郑伯嘉纳鲁之寳郑人赂晋侯歌钟二肆及其镈韦昭杜预皆以为小钟则钟师掌金奏之大而镈师掌金奏之小也康成谓镈如钟而大误矣
　　案大射礼东方笙钟与笙磬竝陈而鑮在其南西方之鑮亦在颂磬颂钟之南是笙钟笙磬颂钟颂磬皆编县而鑮为特县也左传郑赂晋侯歌钟二肆及其鑮磬云二肆必是编县十二枚者而于镈则言及以殊之又见特县者为鑮也磬师掌敎撃磬撃编钟钟师掌金奏鏄师掌金奏之鼓又见以钟小者比众音钟大者为金奏也是则镈为大钟明矣然陈氏援国语以驳郑亦自有据岂康成所谓如钟而大者只与编钟相校而国语之钟镈则又于大钟之中而更区其大小与　典同主器所以继人声也磬声属角而难调磬声和则众音皆依之故首列磬师而兼教编钟者编钟与编磬为类也金以声之乐之纲领故设钟师以掌之笙以继堂上之升歌又与磬声相应故其职总敎诸管乐及舂牍应雅而独以笙名官举重也鼓与金奏相将钟师掌金镈师掌鼓两官聨事掌鼓而以镈名官者明所掌者金奏之鼓异于小师所撃之鼓也因所长而用之故诸鼓事皆属焉钟师又掌鼙以鼓缦乐者乘其暇隙可以兼也
　　韎师下士二人府一人史一人舞者十有六人徒四十人【韎戚莫拜反刘李音妹先郑读如食味之味】
　　正义郑氏康成曰郑司农説以明堂位曰韎东夷之乐也某谓读如韎韐之韎【诗瞻彼洛矣篇文贾疏郑取韎为赤色】案鞮鞻氏掌四夷之乐而特设韎师盖周起岐雍其化先行于南次及于北而东方独阻声教商奄旣诛淮夷徐戎尚为鲁患故特设一官肄东夷之乐以志王化之难成职方首扬州亦此义也
　　通论陆氏佃曰王者舞先王之乐明有法也舞当代之乐明有制也舞四夷之乐明有懐也
　　旄人下士四人舞者众寡无数府二人史二人胥二人徒二十人
　　正义郑氏康成曰旄旄牛尾【贾疏山海经有兽如牛四节有毛其尾可为旌旗之旄】舞者所持以指麾　贾氏公彦曰其职凡四方之以舞仕者属焉以能为四夷之舞者卽为之故众寡无数
　　案四夷有慕化而愿留者祭祀宾客使各舞其国之燕乐以示声敎之四讫其思归者亦听焉故无定数疏谓鞮鞻氏掌夷乐而不敎旄人敎而不掌非也旄人所敎舞也鞮鞻则掌声歌分职甚明
　　籥师中士四人府二人史二人胥二人徒二十人【籥余若反】正义郑氏康成曰籥舞者所吹春秋宣公八年六月壬午犹绎万入去籥传曰去其有声者废其无声者【贾疏公羊传文废置也】诗云左手执籥【邶风简兮篇文】　何氏休曰籥吹以节舞也吹籥而舞文乐之长
　　案舞者右手秉翟左手止能开闭三孔故籥特节舞之小器耳若律吕之本始于黄钟有黄钟则十二律以次相生一齐俱有王氏安石乃谓籥三孔主中声而上下之以生律吕不亦傎乎
　　籥章中士二人下士四人府一人史一人胥二人徒二十人
　　正义郑氏康成曰籥章吹籥以为诗章
　　鞮鞻氏下士四人府一人史一人胥二人徒二十人【鞮丁兮反鞻九具反又力具反】
　　正义郑氏康成曰鞻读如屦四夷舞者所屝也　贾氏公彦曰郑注曲礼云鞮鞻无絇之屝也彼为大夫欲去国行丧礼之屦此为四夷舞者所屝其无絇一也　吕氏忱曰鞮革屦也屦者□鞻
　　典庸器下士四人府四人史二人胥八人徒八十人正义郑氏康成曰庸功也郑司农曰有功者铸器铭其功春秋传以所得于齐之兵作林钟而铭鲁功焉【贾疏襄十九年左传】
　　通论易氏祓曰自文王伐四国武王克殷所获玉鎭大宝器皆藏于天府以昭先王之功而典庸器藏其器之可以备声乐之饰者
　　司干下士二人府二人史二人徒二十人
　　正义郑氏康成曰干舞者所持谓楯也春秋传万者何干舞也　贾氏公彦曰其职掌舞器祭祀授舞器亦是乐事故列职于此
　　辨正吕氏祖谦曰万舞者二舞之总名干舞者武舞之别名籥舞者文舞之别名郑康成据公羊传以万舞为干舞未析
　　大卜下大夫二人卜师上士四人卜人中士八人下士十有六人府二人史二人胥四人徒四十人
　　正义郑氏康成曰问龟曰卜大卜卜筮官之长【贾疏谓与下龟人菙氏占人筮人等为之长】　贾氏公彦曰卜人不别列职以助大卜卜师行事也卜师与大卜亦是别职同官案孔子赞易然后天下知贵筮自周以前重卜故以大卜名官而兼掌之
　　龟人中士二人府二人史二人工四人胥四人徒四十人
　　正义郑氏康成曰工取龟攻龟　史记龟防传夏商欲卜乃取蓍龟已则弃之周室之卜官常宝藏龟
　　菙氏下士二人史一人徒八人【菙时髓反】
　　正义郑氏康成曰燋焌用荆菙之类【贾疏其职掌共燋契即士丧礼楚焞是也楚即荆故云菙之类　陈氏祥道曰燋燋炬也契灼龟之木契谓之焌】
　　占人下士八人府一人史二人徒八人
　　正义郑氏康成曰占蓍龟之卦兆吉凶
　　案别立占人以卜师筮人致其诚壹以听所命而心不可分用也
　　簭人中士二人府一人史二人徒四人【簭与筮同】
　　正义郑氏康成曰问蓍曰筮其占易
　　案筮人之徒少于菙氏者以龟有爇燋吹焌之事而筮仪较简也
　　占梦中士二人史二人徒四人
　　正义贾氏公彦曰梦是精神所感　朱子曰圣人虽至小事必用其敬如梦亦有官掌之
　　案殷宗恭黙傅説见梦梦协朕卜武王以誓师大人之占着于小雅传记所载祲祥凶变先见于梦兆者多矣故周公特设掌梦之官与卜筮眂祲相间皆圣人畏天省躬精诚之所贯注也
　　眂祲中士二人史二人徒四人【祲子鸩反】
　　正义郑氏康成曰祲阴阳气相侵渐成祥者鲁史梓愼曰吾见赤黑之祲　王氏昭禹曰易曰观乎天文以察时变又曰天垂象见吉凶圣人象之先王立官以观妖祥辨吉凶所以和同天人之际使之无间也通论郑氏锷曰春秋二百四十年间书灾异不书祥瑞以政失于此变见于彼犹影之随形响之应声也日者人君之表照临下土不可为阴阳之气所侵故设官以眂祲　邓氏元锡曰卜筮占梦即人占天也眂祲以天占人也
　　案此职观妖祥辨吉凶叙降皆与保章氏同而不以类相从何也保章氏虽兼掌日月星辰风云之变而以星土辨地域以丰荒降祲象以十有二风命乖别皆观乎天文以察时变以诏救政之事故与冯相氏为类若日之有祲则人君之象十煇之法乃所以使王随时触事恐惧修省以弭灾变故与卜筮占梦相从也
　　大祝下大夫二人上士四人小祝中士八人下士十有六人府二人史四人胥四人徒四十人
　　正义郑氏康成曰大祝祝官之长【贾疏与下小祝丧祝等为长也】贾氏公彦曰小祝与大祝别职同官故府史胥徒共之
　　通论薛氏衡曰卜也者先王所以求诸幽以决吾心之疑祝也者先王所以告诸幽以荐吾心之信此序官之相为先后与　王氏志长曰别立丧祝甸祝诅祝不以干大小祝者逹诚于鬼神欲其心无所淆得专致其寅清也
　　丧祝上士二人中士四人下士八人府二人史二人胥四人徒四十人
　　案其职事不止于祝而以祝名不止于丧而以丧名从所重也
</div>
    <div class="pagination">
<a href="钦定周官义疏_page38.html">上一页</a><span>...</span><a href="钦定周官义疏_page34.html">34</a><a href="钦定周官义疏_page35.html">35</a><a href="钦定周官义疏_page36.html">36</a><a href="钦定周官义疏_page37.html">37</a><a href="钦定周官义疏_page38.html">38</a><span class="current-page">39</span><a href="钦定周官义疏_page40.html">40</a><a href="钦定周官义疏_page41.html">41</a><a href="钦定周官义疏_page42.html">42</a><a href="钦定周官义疏_page43.html">43</a><a href="钦定周官义疏_page44.html">44</a><span>...</span><a href="钦定周官义疏_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
