<!DOCTYPE html>
<html>
 <head>
  <meta charset="utf-8"/>
  <title>
   钦定礼记义疏 - 第 76 页/共 122 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定礼记义疏 - 第 76 页/共 122 页
  </h1>
  <div class="content">
   案社有与郊对举者汉志引礼记祭地于泰折在北郊就隂位也【案今记无此盖逸文】周礼大宗伯以冬日至致天神夏日至祭地苍璧礼天黄琮礼地四圭有邸以祀天两圭有邸以祀地大司乐圜丘方泽此禋祀之礼礼之最重者也社有与稷并称者大司徒设社稷之壝防社稷之职夏官小子掌衈于社稷此血祭之礼礼之稍轻者也方泽祭全载之地大社祭中国九州之地王社祭畿内之地诸侯国社祭其一国之地下而州社祭一州之地里社祭一里之地天唯天子得祭之地则诸侯大夫士无不得祭但有广狭不同者天父道地母道也天尊地亲父尊母亲天非天子不得郊见地各以其所食为社也唯于天尊之故礼多举郊而祈谷祈年不及举其重以明尊也于地亲之故瘗埋泰折止一言而大社王社国社侯社置社悉数之举其多以明亲也不明此义而胡氏有社无北郊之惑生矣
　　王为羣姓立七祀曰司命曰中霤曰国门曰国行曰泰厉曰户曰灶王自为立七祀诸侯为国立五祀曰司命曰中霤曰国门曰国行曰公厉诸侯自为立五祀大夫立三祀曰族厉曰门曰行适士立二祀曰门曰行庶士庶人立一祀或立户或立灶【霤力又反】
　　正义郑氏康成曰中霤主堂室居处门户主出入行主道路行作厉主杀罚灶主饮食之事明堂月令春曰其祀户祭先脾夏曰其祀灶祭先肺中央曰其祀中霤祭先心秋曰其祀门祭先肝冬曰其祀行祭先肾聘礼曰使者出释币于行归释币于门【孔疏此证大夫有门行】士丧礼曰疾病祷于五祀【孔疏此证士亦有五祀】司命与厉其时不着春秋曰鬼有所归乃不爲厉　孔氏颖逹曰此明天子以下立七祀五祀之义司命者宫中小神非天之司命故祭于宫中国门谓城门也国行谓行神在国门外之西泰厉谓古帝王无后者此鬼无所依归好为民作祸故祀之也此七祀是为民所立与众共之其自为立者王自祷祭不知其当同是一神为是别更立祀也诸侯减天子户灶二祀故五祀公厉谓古诸侯无后者诸侯称公其鬼曰公厉大夫减诸侯司命中霤故三祀族厉古大夫无后者鬼也曰门曰行者大夫无民国故不言国门国行也方氏慤曰司命即周官以槱燎祀司命者是矣厉即春秋所谓鬼有所归乃不为厉是矣以司人之命祀之求有所延虑其为厉故祀之使有所归也门行曰国而户灶不言者以其在内故也大夫而下虽门行亦不言者以所立皆非为国也司命天神故首言之中霤土神故次言之门在外故又次于中霤行在道故又次于国门厉之施毒不特在道而已故又次于国行户虽在内特用于房户之闲而已故又次于泰厉灶则化饮食以飬人非人之飬也故以是终焉独族厉先于门行者以厉之为道在天道则为卑在人道则为尊故或先或后以尊卑之辨也大宗伯言以血祭祭社稷五祀则七祀之説非周制可知曲礼王制止言大夫祭五祀盖以周制言之上可得以兼下而五祀主于家故也
　　通论陈氏祥道曰五祀见于周礼礼记仪礼杂出于史多矣特祭法以司命泰厉为七祀而左传家语则以五祀为重该脩熙黎勾龙五官月令为门行户灶中霤白虎通刘昭之徒为门井户灶中霤郑氏释大宗伯则用左家语释小记则用月令释王制则用祭法而荀卿谓五祀执荐者百人侍西房侍西房则五祀固非四方之五官侍必百人则五祀固非门户之类然则所谓五祀其名虽同其祭各有所主也七祀之制不见他经郑氏以七祀为周制五祀为商制然周官虽天子亦止于五祀仪礼虽士亦备五祀则五祀无尊卑隆杀之数矣祭法曰七祀推而下之至于适士二祀庻人一祀非周礼也五祀中霤祀于中央灶祀于夏井祀于冬户在内而竒阳也故祀于春门在外而耦隂也故祀于秋两汉魏晋立五祀井皆与焉隋唐用月令祭行及复脩月令冬亦祀井而不祀行然则行神亦特軷于始行而已非先王冬日之常祀也考之于礼五祀之牲羊牲【案小司徒小祭祀共羊牲】祭于庙有主有尸观月令腊先祖五祀同时则五祀祭于庙可知曽子问祭五祀尸入则有尸既殡而祭不酳不酢则凡祭五祀固有侑酳与酢矣老妇之祭先儒以为灶配则五祀固有配矣先儒又谓卿以上宗庙有主五祀亦有主大夫以下宗庙无主五祀亦无主然大夫之庙未尝无主五祀有主与否不可考也
　　余论马氏端临曰司命与厉当有祭之之所若中霤门户行灶则所祭之神即其地也而隋唐以时享祖宗时并祭于庙盖本郑康成説然康成注礼记月令言祭于庙注周礼宫正言祭七祀于宫中夫五祀皆人生日用起居所系当即宫居而祭之若庙则所以崇奉祖宗不当杂祭他鬼神于其地如门户中霤庙亦有之因时享而并祀于其地犹可也若司命灶行于庙何闗况泰厉乃帝王之无后者非我族类得毋有相夺予享之患乎
　　存疑郑氏康成曰今时民家或春秋祠司命行神山神门户灶在旁是必春祠司命秋祠厉也或者合而祠之山即厉也民恶言厉巫祝以厉山为之谬乎存异郑氏康成曰此非大神所祈报大事者也小神居人之闲司察小过作谴告者尔司命主督察三命【孔疏案援神契云命有三科有受命以保庆有遭命以谪暴有随命以督行受命谓年夀也遭命谓行善而遇凶也随命谓随其善恶而报之】
　　王下祭殇五适子适孙适曽孙适孙适来孙诸侯下祭三大夫下祭二适士及庶人祭子而止【殇音伤】
　　正义郑氏康成曰祭适殇者重适也祭适殇于庙之奥谓之隂厌王子公子祭其适殇于其党之庙大夫以下庶子祭其适殇于宗子之家皆当室之白谓之阳厌凡庶殇不祭　孔氏颖达曰此明天子以下祭殇之差郑注王子谓王之庶子公子谓诸侯之庶子不得为先王先公立庙无处可祭适殇故祭于党之庙谓王子公子但为卿大夫得自立庙与王子公子同者就其庙而祭之适殇其义已具曽子问　方氏慤曰孙之子为来孙必曰来者言其世数虽逺方来而未已也曽见小记觧殇见檀弓觧毎言适则庶殇在所不祭矣重本故也然以尊而祭卑故曰下祭且在王而下毎杀于庙数之二焉曽子问所谓隂厌阳厌者是矣　应氏镛曰祭殇之数尊者所及逺卑者所及近泽有厚薄则礼有隆杀也徳厚者流光既上及其祖又下及其殇祭及于五所爱者逺也祭止于适所重正统也不混淆也
　　夫圣王之制祭祀也法施于民则祀之以死勤事则祀之以劳定国则祀之能御大烖则祀之能捍大患则祀之是故厉山氏之有天下也其子曰农能殖百谷夏之衰也周弃继之故祀以为稷共工氏之霸九州也其子曰后土能平九州故祀以为社帝喾能序星辰以着众尧能赏均刑法以义终舜勤众事而野死鲧鄣洪水而殛死禹能脩鲧之功黄帝正名百物以明民共财颛顼能脩之契为司徒而民成冥勤其官而水死汤以寛治民而除其虐文王以文治武王以武功去民之葘此皆有功烈于民者也及夫日月星辰民所瞻仰也山林川谷丘陵民所取材用也非此族也不在祀典【御鱼吕反葘音哉共音恭鄣音章殛纪力反去起吕反夫音扶】
　　正义郑氏康成曰此所谓大神也春秋曰封为上公祀为大神厉山氏炎帝也起于厉山或曰有烈山氏弃后稷名也共工氏无录而王谓之霸在太昊炎帝之闲【孔疏本汉律歴志文案月令春其帝太皡夏其帝炎帝不载共工氏是无録以水纪官是无録而王又案昭十七年左传郯子称黄帝以云纪炎帝以火纪共工氏以水纪太皡氏以龙纪从下逆陈是在炎帝之前太皡之后也】着众谓使民兴事知休作之期也赏赏善谓禅舜封禹稷等也能刑谓去四凶义终谓既禅二十八载乃死也野死谓征有苖死于苍梧也【案辨详檀弓】殛死谓不能成其功也明民谓使之衣服有章也民成谓知五教之礼也冥契六世之孙也【案竹书少康十一年使商侯冥治河帝杼十三年商侯冥死于河】其官冥水官也【案为冥之官者脩与熙二人乃少皡之后非契后冥虽治水未尝为冥之官冥其名非官也】虐菑谓桀纣也烈业也族犹类也祀典谓祭祀也　孔氏颖达曰法施于民若神农后土帝喾与尧及黄帝颛顼与契之属是也以死勤事若舜及鲧冥是也以劳定国若禹是也御大菑捍大患若汤及文武是也农谓厉山氏后世子孙名柱能殖百谷故国语云神农之子名柱作农官因名农是也夏末汤遭大旱七年变置社稷故废农祀弃祀以为稷者谓农及弃皆祀之以配稷之神也共工后世之子孙为后土之官后君也为君而掌土能治九州五土之神故祀之以配社之神帝喾能纪星辰序时候以明着使民休作有期不失时节故祀之也尧以天下位授舜封禹稷官得其人是能赏均平也五刑有宅是能刑有法也舜征有苖仍廵守陟方而死是勤众事而野死鲧塞水无功被尧殛死于羽山治水九载亦有防功故得祀之又世本云作城郭是亦有功也郑答赵商云鲧非诛死放居东裔至死不得反于朝耳禹能脩父之功故祀之上古虽有百物而未有名黄帝为物作名正名其体明民谓垂衣裳使贵贱分明得其所也共财谓山泽不鄣教民取百物以自赡也汤除虐谓放桀也去民之菑谓伐纣也自厉山氏以下所得祀者皆有功烈于民也及夫日月星辰者释上文泰坛泰折等祀也上有祭地祭天祭四时寒暑水旱此不言者举日月则天地可知四时寒暑水旱则日月隂阳之气故举日月以包之非此族谓非厉山以下及日月丘陵之等无益于民者悉不得预于祭祀之典也　刘氏彝曰法施于民则祀之者民頼其法成身者也伏羲氏作八卦而民頼之以知君臣父子兄弟夫妇之义神农氏作耒耜而民頼之以知耕种之益黄帝氏作衣裳而民頼之以知尊卑上下之分尧舜执逊避之义而民頼之以知亷让崇徳之羙后稷立耕稼之规而民赖之以知粒食畎亩之法是皆功及万世而莫敢或违故有天下者祀以为报所以重民之生也以死勤事者忠于国者弗顾其生义于君者弗惜其死祀之则忠义劝于天下矣以劳定国者夙夜劳瘁弼成王业如伊尹之相汤升陑如吕望之鹰我武如周公之坐以待旦也能御大菑者如洪水为菑而后土氏能平五土懐襄昏垫而夏后氏能涤九源既免民之鱼鼈又敷土以播殖也能捍大患者如玁狁猾夏而宣王斥之管蔡乱国而周公征之杨墨乱教而孟子辟之皆俾大患弗克兴焉黄帝正名百物者谓垂衣裳而定尊卑之法为舟楫而取诸涣服牛乗马而取诸随重门击柝而取诸豫设杵臼而取诸小过弧矢而取诸睽作宫室而取诸大壮易棺椁而取诸大过立书契而取诸夬皆其正百物之名以兴天下之利而共其财用于无穷者也　陈氏祥道曰凡圣贤之有功烈于民者盖皆应时而造随所着见而已其内之所存岂止于此哉尧之道至于无能名而其所以见祀者止于赏均刑法以义终舜之道至于无为而其所以见祀者止于勤众事而野死以此推之则功烈者道徳之迹迹者祀典之所可载而其为道非祀典之所可尽也夫法施于民所谓民功曰庸也以死勤事以劳定国所谓事功曰劳也能御天之大菑捍人之大患所谓治功曰力也
　　案禹贡言既脩太原存鲧功也则权其保障太原之功而秩祀之宜也奉以配天似过而国语晋平公疾梦黄熊郑国侨言鲧化黄熊实为夏郊三代举之今周少卑晋实继之韩起告晋侯晋祀夏郊董伯为尸与此言夏郊鲧合而刘氏基云夏之天下受之舜舜之殛鲧天刑也禹受舜禅而升其罪人以配天逆于舜即逆于天天其弗享之矣持论甚正今思国语谓鲧化黄熊语已近怪三代皆举夏郊配祭以鲧理亦不确而谓晋可代周郊天尤为非礼子产不应有是言也或属晋人饰説而记者亦因附防与














　　钦定礼记义疏巻五十九
　　钦定四库全书
　　钦定礼记义疏卷六十
　　祭义第二十四之一
　　正义孔氏颖达曰案郑目录云名曰祭义者以其记祭祀齐戒荐羞之义也此于别录属祭祀　方氏慤曰陈乎外者祭之法存乎中者祭之义君子于祭岂徒法为哉亦有义存焉尔郊特牲曰礼之所尊尊其义也若冠昏射燕聘与乡饮酒皆言义也亦此意　吴氏澄曰凡仪礼经中有其礼者后人释其经而谓之义若冠义昏义燕义聘义等篇是也仪礼正经无天子诸侯祭礼止有卿大夫士祭礼三篇此篇总説天子诸侯以下之祭与诸篇引仪礼经文而释之者不同
　　祭不欲数数则烦烦则不敬祭不欲疏疏则怠怠则忘是故君子合诸天道春禘秋尝霜露既降君子履之必有凄怆之心非其寒之谓也春雨露既濡君子履之必有怵惕之心如将见之乐以迎来哀以送徃故禘有乐而尝无乐【数色角反凄音妻怆初亮反濡音儒怵敕律反惕他歴反】
　　正义郑氏康成曰忘与不敬违礼莫大焉合于天道因四时之变化孝子感时念亲则以此祭之也春禘夏殷礼也周以禘为殷祭更名春祭曰祠【孔疏王制春礿夏禘周礼春祠夏禴故郑谓此夏殷礼郑于郊特牲春禘注当为礿则此亦同　案天子犆礿春物未成祭品薄也则于春言礿者是此与郊特牲皆言春禘或举以该夏欤】非其寒之谓谓凄怆及怵惕皆为感时念亲也霜露既降礼说在秋此无秋字盖脱尔迎来而乐乐亲之将来也送去而哀哀其享否不可知也小言之则为一祭之闲【孔疏一祭比一年为小】孝子不知鬼神之期【孔疏不知鬼神去来故祭初若来故乐祭末若去故哀】推而广之放其去来于隂阳【孔疏由一祭推一年春夏阳生长似神之来故有乐秋冬隂敛似神之去故无乐】　孔氏颖达曰此篇总论祭事此节明孝子感时念亲四时设祭之意禘阳之盛也尝隂之盛也隂阳气盛孝子感而思念其亲故君子制礼合于天道秋不言如见春不言非其暖互文也先秋后春以凄怆为甚周礼四时祭皆有乐殷烝尝之祭亦有乐故那诗云庸鼓有绎万舞有奕下云顾予烝尝则殷秋冬亦有乐义具郊特牲疏【吴氏澄曰仪礼少牢特牲大夫士四时皆不用乐此盖天子诸侯之祭然亦不知所据】　方氏慤曰数疏言其时烦怠言其事不敬与忘言其心君子之于祭自外入者因时以举事因事以生心由中出者因心以行事因事以从时以时对月则时不为近以时对岁则时不为逺然朔月有告以于礼为小而不嫌于数也三年有祫以于礼为大而不嫌于疏也禘非不送徃而哀也然顺阳出之义故以迎来为主而有乐尝非不迎来而乐也然顺隂入之义故以送徃为主而无乐一祭之闲神未尝不来亦未尝不往人未尝不乐亦未尝不哀也经之所言特各有所主尔　辅氏广曰以一祭言之则始为来而终为往以一岁言之则阳为来而隂为往
　　致齐于内散齐于外齐之日思其居处思其笑语思其志意思其所乐思其所嗜齐三日乃见其所为齐者【齐侧皆反散悉但反乐五孝反】
　　正义郑氏康成曰致齐思此五者也散齐七日不御不乐不吊耳见所为齐者思之熟也所嗜素所欲饮食也春秋传曰屈到嗜芰【孔疏楚语云屈到嗜芰有疾召其宗老而属之曰祭我必以芰】　孔氏颖达曰此明祭前齐日之事五事先思其麤渐思其精故居处在前乐嗜居后思念其亲精意纯熟目想之若见其所为齐之亲也　方氏慤曰齐于内所以愼其心齐于外所以防其物散齐若所谓不饮酒不茹荤之类齐三日则致齐而已必致齐然后见其所为齐者思之至故也
　　存疑程子曰凡祭必致齐齐之日思其居处思其笑语此孝子平日思亲之心非齐也齐不容有思齐者湛然纯一方能与鬼神接然能事鬼神已是上一等人　张子曰齐须是屏絶思虑至祭之日便可与神明交若如此思之却惹起无穷哀戚如何接神所谓思其居处笑语惟当忌日宜如此
　　辨正眞氏德秀曰程氏谓齐不容有思有思非齐也盖齐与戒异当七日之戒凛然祗惧容有思焉及齐三日则湛然纯一无所思矣此齐与戒之分也爱慕之极俨乎其若存诚慤之极昭乎其有见敬则有不敬则无矣故亲在而养必以敬亲没而享亦以敬亲之存没有异而孝子之敬则同夫如是则终身弗辱其亲矣　黄氏震曰齐之言齐也齐者致一也齐而一于思亲则外事絶矣思亲不害于为齐也若谓齐不可有思恐沦于庄子心齐之说后世窃之为禅学者也程氏讲明正学而门人多流于禅往往多附益之学者宜谨孔子云祭思敬
　　祭之日入室僾然必有见乎其位周还出户肃然必有闻乎其容声出户而听忾然必有闻乎其叹息之声【僾音爱还音旋本亦作旋忾开代反】
　　正义郑氏康成曰周还出户谓荐设时也无尸者【孔疏若特牲少牢主妇设豆及佐食设俎之属】阖户若食闲【孔疏案士虞礼无孙行为尸则祝阖户牖如正祭尸一食九饭之顷】则有出户而听之　陆氏德明曰僾微见貌　孔氏颖达曰此明祭之日孝子想念其亲也入室谓祭之日朝初入庙室时也髣髴如见亲之在神位也出户谓荐时孝子荐俎酌献行歩周旋或出户当此时必有悚息肃肃然如闻举动容止之声设荐已毕孝子出户而静聼忾忾然必有闻乎其叹息之声也　慕容氏彦逢曰前言致思于未祭之始此又言祭之日也僾然者以爱之至则存不忘乎心故必有以见乎其位肃然者言思之静于无声之中而有所闻周旋出户者以亲之在此不忍遽退也出户而聼者己祭出户犹疑而聼焉怅亲之将往而不得见也既忾然矣又有闻焉则思不能忘也叹息之声逺而微矣此其所以为至也　马氏睎孟曰僾然言其貌肃然言其容忾然言其气
　　是故先王之孝也色不忘乎目声不絶乎耳心志嗜欲不忘乎心致爱则存致慤则着着存不忘乎心夫安得不敬乎【慤苦角反】
　　正义郑氏康成曰存着则谓其思念也　孔氏颖达曰此覆说孝子祭时念亲之事孝子致极爱亲之心则若亲之存以嗜欲不忘于心故也致其端慤敬亲之心则若亲之显著以色不忘于目声不忘于耳故也如亲有在当想见之何得不敬乎　方氏慤曰色不忘乎目常若承顔之际也声不絶乎耳常若聼命之际也爱言追念之思慤言想见之诚致其爱矣亲虽亡而犹存致其慤矣神虽微而犹着　马氏睎孟曰存者有在乎内也着则有见乎外也　辅氏广曰存虽若存于内着虽若着于外然诚不可以内外言故终之以着存不忘于心
　　案此一节结上文两节之意色不忘乎目则入室僾然必有见乎其位矣声不絶乎耳则周旋出户闻其容声出户而聼闻其叹息之声矣心志嗜欲不忘乎心即上文思其居处笑语志意所乐所嗜是也致爱则存以下总见先王之孝存着皆本于诚
　　君子生则敬养死则敬享思终身弗辱也君子有终身之丧忌日之谓也忌日不用非不祥也言夫日志有所至而不敢尽其私也【养羊尚反夫音扶】
　　正义郑氏康成曰享犹祭也飨也忌日亲亡之日忌日者不用举他事如有时日之禁也祥善也志有所至至于亲以此日亡其哀心如丧时　孔氏颖达曰此明孝子终身念亲不忘之事　方氏慤曰生事之以礼所谓敬养也死祭之以礼所谓敬享也然犹未也父母既没愼行其身不遗父母恶名可谓能终矣故曰思终身弗辱也练祥则止于又期而已忌日则比年有焉故曰君子有终身之丧忌日之谓也以于是日志于亲而有所至故不敢尽情于他事　辅氏广曰一息不敬则絶于理絶于理则辱其亲志有所至谓思念于亲必极其至　吴氏澄曰此因上文安得不敬而以养享二字言君子终身之敬又因终身二字而以忌日一事言君子终身之哀
　　通论张子曰或问忌日有荐可乎曰古则无之今有于人情自亦不害
　　唯圣人为能飨帝孝子为能飨亲飨者乡也乡之然后能飨焉是故孝子临尸而不怍君牵牲夫人奠盎君献尸夫人荐豆卿大夫相君命妇相夫人齐齐乎其敬也愉愉乎其忠也勿勿诸其欲其飨之也【乡去声盎乌浪反相息亮反齐如字愉羊朱反】
　　正义郑氏康成曰能飨帝能飨亲谓祭之能使之飨也帝天也中心乡之乃能使其祭见飨也奠盎设盎齐之奠也勿勿犹勉勉慤爱之貌此时君牵牲将荐毛血【孔疏皇氏疑君制祭夫人酌盎齐以献此于事太早以奠盎为洗牲勘诸经传无据则即言制祭无妨】君献尸而夫人荐豆谓绎日也傧尸主人献尸主妇自东房荐韭菹醢【孔疏此有司彻文上大夫傧尸则天子诸侯之绎也】孔氏颖达曰此明孝子祭祀欲亲歆飨之意飨帝为难故圣人能之飨亲不易故孝子能之此本为飨亲而发欲与飨帝同也孝子归乡然后能使神灵歆飨齐齐整齐之貌愉愉和悦之貌忠谓忠心也　方氏慤曰孝子之飨亲乡之以心而人道尽矣故临尸而不怍　马氏睎孟曰飨帝飨亲致其诚而已圣人体其道之尽也盖德不足以与之对则亦非乡之之尽也圣人尽天道也孝子尽人道也　慕容氏彦逢曰书曰靣稽天若靣天所若而不背所谓乡也孟子曰大孝终身慕父母则其心之所乡可知　项氏安世曰以人而交于神非恻怛纯至与之俱化者不能逹也故曰惟圣人为能飨帝孝子为能飨亲仁人之心与天地为一体孝子之心与父母为一人也　辅氏广曰德与天同然后能飨帝心与亲一然后能飨亲内直之谓敬尽已之谓忠内直则外自齐尽已则尽人无不顺
　　存异郑氏康成曰色不和曰怍【孔疏曲礼云容无怍怍谓顔色变即不和之意】
　　案此紧承上终身弗辱来人之生也性受之天形受之亲全而受者全而归圣人者天之孝子也终身一有所辱则当祭何以对天何以对亲此心必有愧赧而不自安者故惟圣人孝子乃能不怍也盖心有所怍则心已不在祭而敬忠皆失岂复能乡亲而欲亲飨之不可得已郑专以色言似隔　又案说文勿字似旂脚一麾三军尽退勿勿者杂念尽除专一乡之之意先儒谓戒禁他念亦稍隔此说亦可备一解
　　文王之祭也事死者如事生思死者如不欲生忌日必哀称讳如见亲祀之忠也如见亲之所爱如欲色然其文王与诗云明发不寐有怀二人文王之诗也祭之明日明发不寐飨而致之又从而思之祭之日乐与哀半飨之必乐已至必哀【乐音洛】
　　正义郑氏康成曰如不欲生思亲之深也明发不寐谓夜而至旦也祭之明日谓绎日也【孔疏案宣八年六月辛已有事于太庙壬午绎是祭之明日为绎也】言绎之夜不寐也二人谓父母孔氏颖达曰此一节明文王祭思亲忠敬之甚文王思念死者意欲随之而死似不复欲生也庙中上不讳下于祖庙称亲之讳如似见亲也如见亲之所爱如欲色然解祀之忠敬之事惟文王能如此与与是不执定之辞诗乃幽王小雅小宛之篇而云文王诗者记者断章取义诗人陈文王之德以刺幽王亦得为文王诗也飨而致之又从而思之者既设绎祭之飨而致于神其夜又从而思之也飨之必乐已至必哀者孝子想神之歆飨故必乐又想及飨巳至之必分离故必哀也　方氏慤曰事死如事生所谓如在也思死如不欲生所谓至痛极也忌日必哀所谓有终身之丧也称讳如见亲所谓闻名心瞿也明发者发夕至明也祭之明日犹且如此而况祭之正日乎于将祭而齐焉则逆思其所以去故曰飨而致之又从而思之祭之日乐与哀半者以其飨之必乐已至必哀故也飨之必乐则乐致其来已至必哀则哀思其去前经言乐以迎来哀以送徃正谓是矣　慕容氏彦逢曰此言惟文王然后能尽飨亲之义自事死如事生以下皆言至诚之尽非文王孰能之生者人之所欲思死者至于不欲生则其至性可知矣忌日必哀称讳如见亲者心有所属也凡此皆本于心非由外作故曰祀之忠也如见亲之所爱如欲色然言非特见其身而已如见亲之所爱如欲色然如生事之先意承志也没而思之犹如此非文王其孰能之明发不寐言未祭也飨而致之言方祭也又从而思之言既祭也自未祭至于既祭思亲之诚续而不絶无须臾忘焉其爱敬之心至也欤其飨也如见亲之在焉故必乐已至矣则念其将往也故必哀飨之必乐申前文飨而致之之义巳至必哀申前文又从而思之之义朝与阳俱来夕与隂俱徃因其往来而哀乐从之朝践主享馈孰主食亦禘尝之义也一日而隂阳分焉故乐与哀半　陈氏祥道曰生事之以礼故事之之日喜与惧半死祭之以礼故祭之之日乐与哀半　陈氏澔曰如不欲生似欲随之死也宗庙之礼上不讳下故有称讳之时如祭髙祖则不讳曾祖以下也如欲色然言其想像亲平生所爱之物如见亲有欲之之色也诗小雅小宛之篇明发自夜至光明开发之时也文王之诗言此诗足以咏文王也飨之必乐迎其来也已至而礼毕则往矣故哀也存疑郑氏康成曰如欲色然以时人于色厚假以喻之二人容尸侑也　孔氏颖达曰王肃解欲色如欲见父母之顔色郑何得比父母于女色又案有司彻上大夫傧尸别立一人为侑以助尸似乡饮酒礼介之副宾也绎祭与傧尸同故知二人容尸与侑也案二人只指父母为是云尸侑非也事死者四句统论平日所谓终身之忧也称讳如见亲方氏闻名心瞿之说为是不必粘定庙中祀之忠也二句方说祭时如见亲之所爱如欲色然十字一句言如见亲于所爱之人其色若欲接之于所爱之物其色若欲玩之若欲食之也郑说可通王说欲见于上如见字反隔
　　仲尼尝奉荐而进其亲也慤其行也趋趋以数已祭子赣问曰子之言祭济济漆漆然今子之祭无济济漆漆何也子曰济济者容也远也漆漆者容也自反也容以逺若容以自反也夫何神明之及交夫何济济漆漆之有乎反馈乐成荐其荐俎序其礼乐备其百官君子致其济济漆漆夫何慌惚之有乎夫言岂一端而巳夫各有所当也【趋音促数色角反赣贡同济子礼反乐音岳慌况往反愡音忽】
　　正义郑氏康成曰尝秋祭也亲谓身亲执事时也慤与趋趋言少威仪也趋读如促数之言速也漆漆读如朋友切切【孔疏漆非形貌之状故读如切】自反犹言自脩整也容以逺言非所以接亲亲【孔疏凡接亲亲不事容貌又相亲近】容以自反言非孝子所以事亲也及与也此皆非与神明交之道也天子诸侯之祭或从血腥始【孔疏卿大夫以下从馈熟始】至反馈是进孰也【孔疏皇氏云初祭尸入于室后出在堂尸更反入而设馈故云反馈定本又作及】荐俎豆与俎也慌惚思念益深之时也岂一端言不可以一槩也礼各有所当行祭宗庙者宾客济济漆漆主人慤而趋趋　孔氏颖达曰此记仲尼尝祭之仪济济是容貌自疏逺漆漆谓容貌自反覆而脩整也容以逺若容以自反此宾客之事何得神明之与交更覆结云孝子何得济济漆漆之有言不得有也乐成谓设进孰合乐成毕荐俎谓荐其馈食之豆并牲体之俎也进馈之前与神明交贵其诚敬进馈之后人事之盛故序其礼乐备其百官君子谓助祭之人于此特致其济济漆漆宾客之事若孝子自济济漆漆此乃宾客之事何得恍惚思念之有乎方氏慤曰奉荐而进谓子奉所荐之时物而进之
　　于其亲也【案其亲也郑注与其行也对谓身亲执事方直指其亲而言以奉荐而进其亲也为句与注异亦通】慤言奉之之容完实而无文趋趋以数言行之之节收摄而不疏济济者威仪之齐而逺则优游而不廹漆漆者威仪之饰自反则反覆而不茍济济者之逺则异乎趋数者矣漆漆之自反则异乎慤者矣序其礼乐则先后得以不失其伦备其百官则小大得以各正其事故君子于是致其济济漆漆也致其济济漆漆则非以慌惚与神明交矣故曰夫何恍惚之有恍焉若无惚焉若有神人之道幽明之际以诚心交之其状如此
　　存异王氏肃曰容也逺也容当为客【案容字连上谓济济之容漆漆之容王说非是】
　　孝子将祭虑事不可以不豫比时具物不可以不备虚中以治之宫室既脩墙屋既设百物既备夫妇齐戒沐浴盛服奉承而进之洞洞乎属属乎如弗胜如将失之其孝敬之心至也与荐其荐俎序其礼乐备其百官奉承而进之于是谕其志意以其恍惚以与神明交庶或飨之庶或飨之孝子之志也【比必利反属音烛胜音升与音余】
　　正义郑氏康成曰比时犹先时也虚中言不兼念余事也既脩既设谓扫除及黝垩百官助主人进之也谕其志意谓使祝祝飨及侑尸也或犹有也言想见其彷佛来　孔氏颖达曰自此至成人之道广明孝子祭祀之义虚中以治之言心中惟思此祭而已广雅洞洞属属敬也恭敬心甚如举物之弗胜心所奉持如似将失于物此孝子心敬之至极也既荐其俎于是使祝官啓告鬼神晓谕鬼神以志意其思念情深恍惚似神明交接庶望神明或来歆飨是孝子之志意也　方氏慤曰前期十日帅执事而卜日遂戒此虑事之所以豫也天之所生地之所产苟可荐者莫不咸在此具物之所以备也豫则无不及之时备则无不足之用齐者心不苟虑必依于道凡以致其虚而已脩以葺其旧设以饰其新百物既备则凡祭所用之物无所不备矣祝以孝告而谕人之志意于神嘏以慈告而谕神之志意于人神人相谕如是而祭庶几乎神或飨之庶者幸而不必之辞或者疑而不定之辞郊特牲言岂知神之所飨也主人自尽其敬而已正谓是也　吴氏澄曰此一节其节有三虚中以治之一也此祭之先也奉承而进之二也此祭之始也夫妇奉承致爱也而又洞洞属属以致其忠敬焉奉承而进之三也此祭之中也百官奉承致敬也而又谕神交神以致其爱焉
　　案如弗胜如将失之是极拟其奉承而进之之容也疏谓如弗胜是祭事如将失其亲容而弗获见非然也
　　孝子之祭也尽其慤而慤焉尽其信而信焉尽其敬而敬焉尽其礼而不过失焉进退必敬如亲听命则或使之也
　　正义郑氏康成曰言当尽已而己如居父母前将受命而使之　孔氏颖达曰尽慤谓心尽其慤也而慤焉谓外亦慤焉其信与敬皆处内内有其心外着于貌礼包众事故不云而尽其礼云不过失则是礼也孝子祭时进之与退必恒恭敬如似亲聼父母之命而父母或使之也　陈氏澔曰礼有常经不可私意为隆杀故曰尽其礼而不过失焉
　　孝子之祭可知也其立之也敬以诎其进之也敬以愉其荐之也敬以欲退而立如将受命已彻而退敬齐之色不絶于靣孝子之祭也立而不诎固也进而不愉疏也荐而不欲不爱也退立而不如受命敖也已彻而退无敬齐之色而忘本也如是而祭失之矣【诎求勿反齐如字又侧皆反敖五报反】
　　正义郑氏康成曰诎充诎形容喜貌也进之谓进血腥也愉顔色和貌也荐之谓进孰也欲婉顺貌齐谓齐庄固犹质陋也而忘本而衍字也　孔氏颖达曰此明孝子之祭观其貌而知其心孝子之祭可知也以下诸事是也其立之也言孝子尸前而立也已彻谓祭毕已彻食　方氏慤曰孝子之祭可知者言观其祭可以知其心也立之言方待事而立也进之言既从事而进也荐之言奉其物而荐也退而立言其进而后退也巳彻而退言既荐而后彻也盖退而立则少退而已已彻而退则于是乎退焉诎身之屈愉色之愉欲则心之欲也退而立如将受命则顺聼而无所忽焉已彻而退敬齐之色不絶于靣则愼终如始矣　陆氏佃曰立而不诎以其恃亲故谓之固进而不愉以其惮亲故谓之疏荐而不欲若不得已而后荐也不爱莫大于是退立而不如受命敖也始立如此是固也非敖也凡祭以齐为本方祭嫌于不愉祭已嫌于不齐已彻而忘之是之谓忘本　辅氏广曰立以身言故曰诎进以貌言故曰愉荐以心言故曰欲退而立如将受命诚敬属属乎进退之闲也已彻而退有敬齐之色诚敬属属乎终始之际也色非可以伪为也
　　案亲者身之本也已彻而退无敬齐之色谓吾事毕矣则已忘其亲故曰忘本先儒谓本于德本于孝由其心之不诚故如是则以本字属人子说当云无本非忘本也
　　孝子之有深爱者必有和气有和气者必有愉色有愉色者必有婉容孝子如执玉如奉盈洞洞属属然如弗胜如将失之严威俨恪非所以事亲也成人之道也【奉芳勇反俨鱼检反恪苦各反】
　　正义郑氏康成曰和气谓立而诎成人既冠者然则孝子不失其孺子之心也　孔氏颖达曰严谓严肃威谓威重俨谓俨正恪谓恭敬四者非事亲之貌事亲当和顺卑柔也　方氏慤曰爱者心也心动则气随之气形则色随之色见则容随之故言之序如此和也愉也婉也皆生于爱之深者也　陈氏澔曰和气愉色婉容皆爱心之所发如执玉奉盈如弗胜将失皆敬心之所存爱敬兼尽乃孝子之道
　　通论方氏慤曰夫为人子者发必髧髦衣必青纯居不主奥坐不中席行不中道立不中门财不私有也言不称老也贵为世子而齿让必行于学尊为大夫而车马不敢受于朝凡以成人之道非所以事亲而已　慕容氏彦逢曰君子所性本于仁深爱则仁之心和则仁之气愉则仁之色婉则仁之容故曰仁人之事亲
　　存疑孔氏颖达曰言孝子对神容貌敬愼如执持玉之大寳如奉盈满之物
　　案此节是孝子事生之容朱子训色难全引此可见记者言祭而以此结之正见孝子事死如事生也孔氏亦以祭言泥矣又如执玉四语固是敬然敬正由深爱出非谓爱又须敬爱敬阙一不可也
　　总论吴氏澄曰以上十节皆言祭之义此一节总言孝子事亲之爱敬或生而事之或死而祭之一皆如此也
　　先王之所以治天下者五贵有德贵贵贵老敬长慈幼此五者先王之所以定天下也贵有德何为也为其近于道也贵贵为其近于君也贵老为其近于亲也敬长为其近于兄也慈幼为其近于子也【长竹丈反为于伪反】
　　正义郑氏康成曰言治国有家道　慕容氏彦逢曰先王所以治天下者在顺乎民所以顺民者在因其性五者民性之所有人道之所先天下莫不贵者道也尊无二上继天而为之子位莫贵焉者君也道者所由而行君者所恃而治孰有大于斯凡有德者能得道者也凡有爵而贵者佐君而理者也为其近而贵焉则所贵者广矣亲生我者也兄先我者也子承我者也人之所以为人尽于此三者于亲致其孝于兄竭其敬于子尽其慈人道备矣贵老则凡在已上者欲其同于亲所以广孝也敬长则凡在已右者欲其同于兄所以广敬也慈幼则凡在已下者欲其同于子所以广爱也先王推其所为至于如此则天下之大莫能外焉宜其可以运诸掌
　　总论孔氏颖达曰自此至国家也一节论贵德及孝弟之事
　　是故至孝近乎王至弟近乎霸至孝近乎王虽天子必有父至弟近乎霸虽诸侯必有兄先王之敎因而弗改所以领天下国家也【王于况仄】
　　正义郑氏康成曰天子有所父事诸侯有所兄事谓若三老五更也天子衰诸侯兴故曰霸　孔氏颖达曰以圣人之德无以加于孝故虽天子之尊必有事之如父者谓养三老也敎民礼顺莫善于弟故虽诸侯之贵必有事之如兄者谓养五更也因人心之孝弟即以孝弟敎人是因而不改案天子诸侯俱有养老之礼皆事三老五更故文王世子注云三老如宾五更如介但天子尊故父事属之诸侯卑故兄事属之　方氏慤曰于天子言父于诸侯言兄者以弟不足以尽天子之德而诸侯未足以尽孝之道故也先王之敎因而弗改者因其良知良能而敎之也孩提之童无不知爱其亲故先王因而弗改则敎之以孝焉及其长也无不知敬其兄先王因而弗改则敎之以弟焉先王有孝弟之敎如此则上足以承父兄下足以令臣庶而刑于四海矣故曰所以领天下国家也　辅氏广曰孝生于仁弟生于义仁可以包义义未足以尽仁故有近王近霸之说
　　存疑王氏曰王孝霸弟此非孔子之言
　　存异项氏安世曰古人谓事亲为仁敬长为义王者以仁覆天下故至孝近之君之道主乎仁也覇者以义尊王室故至弟者近之臣之道主于敬也不曰君臣而曰王霸者极其至者而言之也王者君位之极霸者臣位之极也古之所谓霸者即伯字也诸侯之长也自孟子荀子推明王霸之辨而后学者以霸为羞故此章遂不可通殊不知孟荀所辟谓春秋时五霸耳由威文以前尧舜之四岳夏殷之二伯文武时周召为二伯成王时太公为侯伯康王时召公毕公为二伯是亦可羞乎
　　案各经不言霸惟孔孟于桓文之属谓之霸祭法言共工氏之霸亦因孔孟之说而追称之非古诚有所谓霸也项混霸于伯致以周召二伯为霸此与援儒入墨者等耳尧舜四岳夏殷二伯之说又直以注疏傅防语为墨守矣尚谓学者考古不精不亦过欤
　　子曰立爱自亲始敎民睦也立敬自长始敎民顺也敎以慈睦而民贵有亲敎以敬长而民贵用命孝以事亲顺以听命错诸天下无所不行【错干路反】
　　正义郑氏康成曰亲长父兄也睦和厚也尊长出敎令者　孔氏颖达曰人君欲立爱于天下从亲为始言先爱亲也已爱亲则人亦爱亲是敎民睦也欲立敬于天下从长为始言先自敬长已能敬长民亦敬长是敎民顺也睦则恩慈故云慈睦民既慈睦则贵所有之亲民心和顺不有悖逆故贵用在上之敎命马氏睎孟曰爱所以为仁敬所以为义事亲者仁
　　之实故立爱自亲始从兄者义之实故立敬自长始方氏慤曰相亲之谓睦不悖之谓顺尧典曰以亲
　　九族九族既睦则睦固出于爱亲矣孝经曰以敬事长则顺则顺固出于敬长矣能慈睦则相亲而不离能敬顺则从命而无逆
　　总论孔氏颖达曰此一节明爱敬之道自此以下皆展转相因广明其事者盖记者杂录以事类相接为次非本相因之辞也
　　郊之祭也丧者不敢哭凶服者不敢入国门敬之至也正义郑氏康成曰祭者吉礼不欲闻见凶人　孔氏颖达曰此论郊祀之礼以是吉礼大事故丧与凶服皆辟之　方氏慤曰吉礼莫重于祭祭礼莫大于郊故不敢以凶事干吉礼焉然非敬之至又安能如是
　　祭之日君牵牲穆答君卿大夫序从既入庙门丽于碑卿大夫袒而毛牛尚耳鸾刀以刲取膟膋乃退爓祭祭腥而退敬之至也【从才用反碑彼皮反袒徒旦反鸾力端反刲苦圭反膟音律膋力雕反爓音寻】
　　正义郑氏康成曰祭谓祭宗庙也穆子姓也【孔疏姓生也子孙是昭穆所生言穆者文不备　方氏慤曰父为昭则子为穆故以穆言之】答对也序以次第从也序或为豫丽犹系也毛牛尚耳以耳毛为上也膟膋血与肠闲脂也【孔疏膟血也膋牛肠闲脂】爓祭祭腥祭爓肉腥肉也汤肉曰爓【孔疏腥肉即礼运腥其俎爓肉即礼运孰其殽此先爓便文耳汤肉不全熟以鬼神异于生也若小祀则煮熟之所云一献孰】　孔氏颖达曰此明祭庙牵牲致敬君牵牲时子姓对君共牵牲卿大夫佐币士奉刍依次从君也牲以纼系着中庭碑将杀牲卿大夫袒取牛毛荐之耳主听故以耳毛欲使神聼之用鸾刀刲割牲体又取血及肠闲脂血以供荐而膋以供炙肝及爇萧也乃退谓杀牲竟而取卿大夫所刲血毛膟膋荐之竟而退也祭有三节此一节竟故退荐膟膋之后以俎载爓肉腥肉而以祭祭卒而退是恭敬之至极也　方氏慤曰答君必以穆示父子合敬而致其力也卿大夫从君而在穆后故曰序从言不失先后之序也袒示其用力之劳也毛牛则告全故也尚耳欲神之听之杂记周官谓之衈也郊特牲言肉袒亲割此言卿大夫者卿大夫相君故也鸾刀以刲取声和而后断也取膟膋将以染萧而焫之也爓则向乎孰矣腥则全乎生而巳夫祭之日内之父子外之君臣周旋反覆从事至于如此故曰敬之至也　叶氏梦得曰牵牲而入庙门丽于碑所谓纳牲诏于庭也毛牛尚耳者所谓升首于室也刲取膟膋以合羶香所谓臭阳达于墙屋也祭爓腥而退所谓至敬而不享味也
　　郊之祭大报天而主日配以月夏后氏祭其闇殷人祭其阳周人祭日以朝及闇
　　正义郑氏康成曰主日者以其光明天之神可见者莫着焉以朝及闇谓终日有事【孔疏周人尚文祭百神礼多故以朝及闇彼季氏大夫之家礼仪应少亦以朝及闇故夫子讥之】　孔氏颖达曰自此至致天下之和论郊祭及日月之义郊之祭者谓夏正郊天于此郊时大报天之众神天无形体悬象着明不过于日月故以日为百神之主配之以月自日以下皆祭特言月者但月为重以对日耳　马氏睎孟曰周官掌次职云祀五帝则张大次小次注云大次始往所止居小次既接祭退佚之所是与诸臣代有事也惟其与诸臣代有事故虽以朝及闇而不继之以倦也
　　存疑郑氏康成曰闇昏时也阳读为曰雨曰旸之旸【孔疏洪范庶徴旸谓亢旸干燥日中干燥异于昏明恐人以昼阳夜隂终日而祭故读从旸】谓日中时也朝日出时也夏后氏大事以昏殷人大事以日中周人大事以日出亦谓此郊祭也【孔疏檀弓大事非止是丧亦兼诸祭故云亦谓此郊】　孔氏颖达曰盖天地独为坛其日月及天神等共为一坛故日得为众神之主也　刘氏敞曰周人祭日以朝及闇此言周人尚赤先日欲出之初犹逮及闇则可行祭事矣稍后则昼昼则与殷人日中相乱　杨氏秀曰或谓郊祀上帝则百神从祀然乎曰郊之祭也大报天而主日配以月传记屡言之窃意垂象着明莫大于日月日月之明即天之明也故祭天而主日配以月非必百神悉从祀也案郊为大祭仪节应多非终日不能毕上闇字以日未出时言陈氏澔所谓昧爽以前是也若如郑昏时说不几于礼器继烛之讥耶阳以日出言即礼器质明盖平旦之气斯可以交神明日中则太晏矣下闇字以昏时言以朝及闇者谓日出行礼至昏而毕即疏所引礼器质明及晏是也刘说约略大意以日欲出而其时犹闇其说亦近但只说得以朝闇未说到以朝及闇要知郑注终日之说本确不可移刘有心求异宜其戾耳　又案周礼大司乐冬至圜丘以天神皆降为说则天神无不在矣杨说未安
　　祭日于坛祭月于坎以别幽明以制上下祭日于东祭月于西以别外内以端其位日出于东月生于西隂阳长短终始相廵以致天下之和【别彼列反廵依注读沿又如字】
　　正义郑氏康成曰幽明者谓日照昼月照夜端正也廵读如防汉之防谓更相从道【陆氏佃曰廵读如字致若冬夏致日春秋致月其相廵也以相济也　陈氏澔曰终始相廵只是终始往来周流不息之义不必读沿　案三说相兼乃备盖相沿故不息不息故相济也】　孔氏颖达曰此经皆据春分朝日秋分夕月祭日于坛谓春分也祭月于坎谓秋分也月为幽日为明日在坛月在坎是殊别幽明制定上下也日为阳在外月为隂在内今祭日于东用朔旦之时是为外祭月于西用乡夕之时是为内是以别外内以正其位也隂谓夜阳谓昼夏则阳长而隂短冬则阳短而隂长是隂阳长短也月之与日同行黄道其晦朔之日月与日同处自朔之后月与日先后而行至月终日还与月同处是终始相廵也隂阳和会是致天下之和也　方氏慤曰坛之形圜而无所亏以象日之无所亏而盈也坎之形虚而有所受以象月之有所受而明也且封土为坛其形高而显凿土为坎其形深而隠一显一隐所以别隂阳之幽明一髙一深所以制隂阳之上下东动而出西静而入出则在外入则反内故东西所以别隂阳之外内东为阳中西为隂中中则得位故东西所以端隂阳之位别幽明之道然后能制上下之分别内外之所然后能端隂阳之位言之序如此且坛坎者人为之形故言制东西者天然之方故言端日出于东言其象出于天地之东也月生于西言其明生于轮郭之西也日言出于东则知为入于西尧典于东曰寅宾出日于西曰寅饯纳日者以此月言生于西则知为死于东扬雄言月未朢则载魄于西既朢则终魄于东者以此日之出入也歴朝夕昼夜而成一日月之死生也歴晦朔朢而成一月日往则月来月往则日来而隂阳之义配焉阳道常饶隂道常乏故运而为气赋而为形凡属乎阳者皆长属乎隂者皆短一长一短终则有始相廵而未尝相絶故以是致天下之和者隂阳相济之效也独隂而无阳独阳而无隂是同而巳又何以致乎　慕容氏彦逢曰北虽为阳生之方然隂居其半则出而未离乎内南虽为隂生之方然阳居其半则入而未离乎外故惟东西然后可以别内外也东南为阳而东阳中也于阳为纯西北为隂而西隂中也于隂为纯至于南北则隂阳杂矣隂阳杂则非所以正其位也故惟东西然后谓之端其位
　　存疑刘氏彝曰冬至大报天于圜丘而主日位日于坛东以象其所出位月于坛西以象其所生东为主故曰内西为宾故曰外　叶氏梦得曰日月既以并祭不可不别其方日阳也阳主乎辟辟则坛升而在上以别乎明月隂也隂主乎阖阖则坎险而在下以别乎幽
　　案郊之祭主日配月以祭天而及之此从祀也春分祭日于坛秋分祭月于坎此专祀也孔疏甚明刘氏谓冬至位日于坛东位月于坛西反汩而乱之且与本经祭月于坎违矣所云日东为主曰内月西为宾曰外是男内女外也于义不悖乎叶氏言日月并祭不可不别其方既并祭矣如何一坛一坎窃意从祀则皆坛阳为主而隂从之专祀则一坛一坎辨隂阳也
　　通论陈氏祥道曰古者之祀日月其礼有六祭义曰郊之祭大报天而主日配以月一也玉藻曰朝日于东门之外祭义曰祭日于东祭月于西二也大宗伯四类于四郊兆日于东郊兆月于西郊三也大司乐乐六变而致天神月令孟冬祈来年于天宗天宗者日月之类四也觐礼拜日于东门之外反祀方明礼日于南门之外礼月于北门之外五也雪霜风雨之不时于是乎禜之六也夫因郊蜡而祀之非正祀也类禜而祀之与觐诸侯而礼之非常祀也春分朝之于东门之外秋分夕之于西门之外此祀之正与常者也日言朝则于日出之朝朝之也月言夕则于月出之夕夕之也日坛谓之王宫以其有君道故也月坛谓之夜明以其昱于夜故也其次则大次小次设重帟重案其牲体则实柴其服则冕端其圭之缫借则大采小采礼之之玉则大圭邸璧祀之之乐则奏黄钟歌大吕舞云门玉藻十有二旒龙衮以祭端以朝日于东门之外则龙衮端皆言其衣也衣端之衣则用冕矣郑氏改端为冕不必然也虞氏释国语谓朝日以冕然祀上帝以衮冕而朝日以圭璧与张次设帟一切杀于上帝则其不用衮冕可知矣周礼于掌次之次帟案于典瑞之大圭鎭圭缫借言朝日而已则夕月之礼又杀乎此也
　　天下之礼致反始也致鬼神也致和用也致义也致让也致反始以厚其本也致鬼神以尊上也致物用以立民纪也致义则上下不悖逆矣致让以去争也合此五者以治天下之礼也虽有竒邪而不治者则微矣【悖布内反去起吕反竒纪宜反邪似嗟反治直吏反】
　　正义郑氏康成曰因祭之义泛说礼也致之言至也使人勤行至于此也至于反始谓报天之属也至于鬼神谓祭宗庙之属也至于和用谓治民之事以足用也物犹事也变和言物互文也【孔疏事必须和和能立事故云互也】微犹少也　孔氏颖达曰此明礼之大用凡五事若能行之得理则天下治矣和谓百姓和谐用谓财用丰足义谓断制得宜让谓递相推让反始报天是厚重其本祭祀鬼神是尊严其上民丰物用则知荣辱礼节故可立人纪义能除凶去暴故上下不悖逆合此五者以治理天下之礼虽有竒异邪恶异行不从治者亦当少也　吴氏澄曰和用犹言利用和者利于人而不乖戾之谓义谓君臣之上下父子之尊卑兄弟之长幼夫妇之外内各得其义也让则宗族乡党相推逊也致和用者利民之用厚民之生也致义致让者正民之德也先言和用富而后敎之也　方氏慤曰用志不至不足以立礼用力不至不足以行礼故每以致言之致反始致鬼神所以尽天道致物用致义让所以尽人道天人之道可合而不可离必合此五者然后足以治天下之礼竒言其无常邪言其不正　刘氏彝曰圣人正徳以事天敬祭以迎气是以大报天而主日其致者五焉一曰致反始者万物成性必始于天圣人受命亦始于天将笃其末必厚其本此郊祭所以敎天下反始之敬也二曰致鬼神者天地有神以司其化育宗庙有鬼以基其治平惟圣人为能尊祖配天必致其飨致天下敬于鬼神也三曰致和用者郊祭天地所以致隂阳之和而民人康矣所以致万物之丰而邦用足矣四曰致义者天地者万物由之以生也父母者子孙由之以生也圣人郊祀所以父母乎天地也兄姊乎日月也致人伦之义于天下而知所以勉乎孝弟矣五曰致让者平治天下敎化天下衣食天下革其悖乱之心而纳之中和之域弭其六极而锡之五福皆圣人为之具是五德莫与比隆而弗敢有其功乃严郊祀让德于天俾天下力行其善而弗敢有其善郊使之然也合此五善以为礼之本则天下之礼不失其本矣在其微末不足道也
　　案此节郑氏泛说平说刘氏因上言郊并而属之郊似偏说经却透辟经脉尤贯注即以此结上两节可也
  </div>
  <div class="pagination">
   <a href="钦定礼记义疏_page75.html">
    上一页
   </a>
   <span>
    ...
   </span>
   <a href="钦定礼记义疏_page71.html">
    71
   </a>
   <a href="钦定礼记义疏_page72.html">
    72
   </a>
   <a href="钦定礼记义疏_page73.html">
    73
   </a>
   <a href="钦定礼记义疏_page74.html">
    74
   </a>
   <a href="钦定礼记义疏_page75.html">
    75
   </a>
   <span class="current-page">
    76
   </span>
   <a href="钦定礼记义疏_page77.html">
    77
   </a>
   <a href="钦定礼记义疏_page78.html">
    78
   </a>
   <a href="钦定礼记义疏_page79.html">
    79
   </a>
   <a href="钦定礼记义疏_page80.html">
    80
   </a>
   <a href="钦定礼记义疏_page81.html">
    81
   </a>
   <span>
    ...
   </span>
   <a href="钦定礼记义疏_page77.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
