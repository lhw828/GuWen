<!DOCTYPE html>
<html>
<head>
    <meta charset="UTF-8">
    <title>礼记大全 - 第 44 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记大全 - 第 44 页/共 56 页</h1>
    <div class="content">　　堩道路也道路不可无饰故从柩送葬与葬毕反哭皆着免而行于道路非此二者则否也然此亦谓葬之近者小记云逺葬者比反哭皆冠及郊而后免也
　　凡丧小功以上【上声】非虞附练祥无沐浴
　　洁餙所以交神故非此四祭则不沐浴也【严陵方氏曰有祭则不可以不斋戒斋戒则不可不沐浴】
　　疏衰之丧旣葬人请见之则见不请见人小功请见人可也大功不以执挚唯父母之丧不辟【避】涕泣而见人疏衰齐衰也挚与贽同
　　三年之丧祥而从政期之丧卒哭而从政九月之丧旣葬而从政小功缌之丧旣殡而从政
　　从政谓庶人供力役之征也王制云齐衰大功三月不从政庶人依士礼卒哭与葬同三月也
　　曾申问于曽子曰哭父母有常声乎曰中路婴儿失其母焉何常声之有
　　哀痛之极无复音节所谓哭不偯也【庐陵胡氏曰孔子不取弁人孺子泣而此取婴儿哭者此泛问哭时故举重谓始死时也彼在袭敛当哭踊有节故异】
　　卒哭而讳王父母兄弟世父叔父姑姊妹子与父同讳卒哭以前犹以生礼事之故不讳其名卒哭后则事以鬼道故讳其名而不称也此専言父之所讳则子亦不敢不讳故曰子与父同讳也父之祖父母伯父叔父及姑等于己小功以下本不合讳但以父之所讳已亦从而讳也若父之兄弟及姊妹已自当讳不以从父而讳也又按不逮事父母则不讳王父母谓庶人此所言以父是士故从而讳也
　　母之讳宫中讳妻之讳不举诸其侧与从【去声】祖昆弟同名则讳
　　母为其亲讳则子于一宫之中亦为之讳妻为其亲讳则夫亦不得称其妻于妻之左右非宫中非其侧则固可称矣若母与妻所讳者适与已从祖昆弟之名同则虽他所亦讳之也
　　以丧冠【去声】者虽三年之丧可也旣冠于次入哭踊三【去声】者三乃出
　　当冠而遭五服之丧则因成丧服而遂加冠此礼无分服之轻重故曰虽三年之丧可也旣冠于居丧之次乃入哭踊凡踊三踊为一节三者三言如此者三次也乃出出就次所也详见曾子问
　　大功之末可以冠子可以嫁子父小功之末可以冠子可以嫁子可以取【去声】妇已虽小功旣卒哭可以冠取妻下殇之小功则不可
　　末服之将除也旧説以末为卒哭后然大功卒哭后尚有六月恐不可言末小功旣言末又言卒哭则末非卒哭明矣下文父小功之末则上文大功之末是据己身而言旧説父及己身俱在大功之末或小功之末恐亦未然下殇之小功自期服而降以本服重故不可冠娶也【张子曰大功之末可以冠子可以嫁子父小功之末可以冠子可以嫁子可以娶妇疑大功之末已下十二字为衍宜直云父大功之末云父大功则是已小功之末也而己之子缌麻之末也故可以冠取也葢冠取者固已无服矣凡卒哭之后皆是末也所以言衍者以上十二字义无所附着已虽小功旣卒哭可与冠取妻是已自冠取妻也】
　　凡弁绖其衰侈袂
　　弁绖之服吊服也首着素弁而加以一股环绖其服有三等锡衰缌衰疑衰也侈大也袂之小者二尺二寸此三尺三寸
　　父有服宫中子不与【去声】于乐母有服声闻【去声】焉不举乐妻有服不举乐于其侧大功将至辟【婢亦反】琴瑟小功至不絶乐
　　宫中子与父同宫之子也命士以上乃异宫不与于乐谓在外见乐不观不聴也若异宫则否此亦谓服之轻者如重服则子亦有服可与乐乎声之所闻又加近矣其侧则尤近者也轻重之节如此大功将至谓有大功丧服者将来也为之屛退琴瑟亦助之哀戚之意小功者轻故不为之止乐【长乐陈氏曰父有服宫中子不得与于闻乐况举乐乎母有服不得以举乐虽声闻焉可也妻有服不举乐于其侧不于其侧虽举之可也母杀于父而妻又杀于母也乐不止于琴瑟琴瑟特常御者而已大功之亲有服将至则虽辟琴瑟可也未至则不辟矣小功之亲有服虽至不絶乐】
　　姑姊妹其夫死而夫党无兄弟使夫之族人主丧妻之党虽亲弗主夫若无族矣则前后家东西家无有则里尹主之或曰主之而附于夫之党
　　此明姑姊妹死而无夫无子者丧必有主妇人于本亲降服以其成于外族也故本族不可主其丧里尹盖闾胥里宰之属也或以为妻党主之而祔祭于其祖姑此非也故记并着之【朱子曰古法旣废邻家里尹决不肯祭他人之亲则从宜而祀之别室其亦可也】
　　麻者不绅执玉不麻麻不加于采
　　麻谓丧服之绖也绅大带也吉凶异道居丧以绖代大带也执玉不麻谓着衰绖者不得执玉行礼也采纁之衣也○疏曰按聘礼己国君薨至于主国衰而出注云可以凶服将事葢受主君小礼得以凶服若聘享大事则必吉服也
　　国禁哭则止朝夕之奠即位自因也
　　国有大祭祀则丧者不敢哭然朝奠夕奠之时自即其阼阶下之位而因仍礼节之故事以行也
　　童子哭不偯不踊不杖不菲【扶味反】不庐
　　偯委曲之声也菲草屦也庐倚庐也童子为父后者则杖
　　孔子曰伯母叔母疏衰踊不絶地姑姊妹之大功踊絶于地如知此者由文矣哉由文矣哉
　　伯叔母之齐衰服重而踊不离地者其情轻也姑姊妹之大功服轻而踊必离地者其情重也孔子美之言知此絶地不絶地之情者能用礼文矣哉○郑氏曰伯母叔母义也姑姊妹骨肉也【临川吴氏曰丧礼有情有文诚于中者情形于外者文也伯母叔母之疏衰期其文隆于大功矣然义服之情轻于骨肉故踊不絶地其哀浅也姑姊妹之大功九月其文杀于疏衰矣然骨肉之情重于重服故踊絶于地其哀深也知此二者则知哀情之深浅而合于礼文之中也】
　　泄栁之母死相者由左泄栁死其徒由右相由右相泄栁之徒为之也
　　悼公吊有若之丧而子游殡由左则由右相者非礼也此记失礼所自始
　　天子饭【上声】九贝诸侯七大夫五士三
　　饭含也贝水物古者以为货士丧礼贝三实于笲周礼天子饭含用玉此葢异代之制乎
　　士三月而葬是月也卒哭大夫三月而葬五月而卒哭诸侯五月而葬七月而卒哭士三虞大夫五诸侯七疏曰大夫以上位尊念亲哀情于时长逺士职卑位下礼数未伸
　　诸侯使人吊其次含襚赗临皆同日而毕事者也其次如此也
　　诸侯薨邻国遣使来先吊次含次襚次赗次临四者之礼一日毕行详见上篇
　　卿大夫疾君问之无筭士壹间之君于卿大夫比【畀】葬不食肉比卒哭不举乐为【去声】士比殡不举乐
　　丧大记云三问此云无筭或恩义如师保之类乎或三问者君亲往而无筭者遣使乎士有疾君问之惟一次卑贱也比及也
　　升正柩诸侯执綍五百人四綍皆衘枚司马执铎左八人右八人匠人执羽葆御柩大夫之丧其升正柩也执引【去声】者三百人执铎者左右各四人御柩以茅
　　升正柩者将葬柩朝祖庙升西阶用輁轴载柩于两楹间而正之也柩有四綍枚形似箸两端有小绳衔于口而系于颈后则不能言所以止喧哗也五百人皆用之司马十六人执铎分居左右夹柩以号令于众也葆形如葢以羽为之御柩者在柩车之前若道涂有低昂倾亏则以所执者为抑左右之节使执綍者知之也引即綍互言之耳茅以茅为麾也【严陵方氏曰载柩有车车有副焉而载柩者为正大夫杀礼于诸侯故以茅取其色白宜于凶礼且以表哀素之心焉楚军前茅亦以兵凶器也】
　　孔子曰管仲镂簋而朱纮旅树而反坫【店】山节而藻棁【拙】贤大夫也而难为上也
　　镂簋簋有雕镂之饰也纮冕之饰天子朱诸侯青大夫士缁旅道也树屏也立屏当所行之路以蔽内外也反坫反爵之坫也土为之在两楹间山节刻山于柱头之斗栱也藻水草藻棁画藻于梁上之短柱也难为上言僣上也
　　晏平仲祀其先人豚肩不揜豆贤大夫也而难为下也君子上不僣上下不偪下
　　大夫祭用少牢不合用豚肩在俎不在豆此但喻其极小谓并豚两肩亦不能掩豆耳难为下言偪下也【马氏曰管仲以其君覇晏子以其君显相齐之业可谓贤矣然有功而不必有徳有才而不必有礼故能九合诸而不能治一身能一言省刑而不能善一祭此敬仲君子以为滥平仲君子以为隘也故言其功与才则孔子称其勲劳而荀子第其优劣言其徳礼则曽西所不为而孟子所不与也以是知非有徳不可以知礼非有礼不足以成徳徳礼旣备岂有失哉】
　　妇人非三年之丧不逾封而吊如三年之丧则君夫人归夫人其归也以诸侯之吊礼其待之也若待诸侯然夫人至入自闱门升自侧阶君在阼其他如奔丧礼然三年之丧父母之丧也女嫁者为父母期此以本亲言也逾封越疆也言国君夫人奔父母之丧用诸侯吊礼主国待之亦用待诸侯之礼闱门非正门宫中往来之门也侧阶非正阶东房之房阶也此皆异于女宾主国君在阼阶上不降迎也奔丧谓哭踊髽麻之类【严陵方氏曰男不入女不出则妇人其可以逾封乎唯吊三年之丧然后逾封而吊哀有所重故也檀弓言五十无车者不越疆而吊人者所以优老也此之所言特以防防而已闱门宫中旁出之门也】
　　嫂不抚叔叔不抚嫂
　　抚死而抚其尸也嫂叔宜逺嫌故皆不抚
　　君子有三患未之闻患弗得闻也旣闻之患弗得学也旣学之患弗能行也君子有五耻居其位无其言君子耻之有其言无其行君子耻之旣得之而又失之君子耻之地有余而民不足君子耻之众寡均而倍焉君子耻之
　　三患言为学之君子五耻言为政之君子也居位而无善言之可闻是不能讲明政事一耻也有言无行是言行不相顾二耻也始以有徳而进今以无徳而退三耻也不能抚民使之逃散四耻也国有功役已与彼众寡相等而彼之功绩倍于己是不能作兴率励其下五耻也【严陵方氏曰弗闲则无由知弗学则无由能弗由则无由至道始于闻而知中于学而能卒于行而至虽然闻之矣而不能学则与无闻同学之矣而不能行则与不学同故君子毎以是为患焉昔舜居深山闻一善言则若决江河沛然莫之能御此其至也子路有闻未之能行唯恐有闻又其次也若冉求对孔子以非不説子之道力不足也岂知所谓闻而能学乎齐王欲孟子姑舍尔所学而从我岂知所谓学而能行乎君子居其位将以行道道非言无自而行居其位而无其言是备位耳孟子曰立乎人之本朝而道不行耻也其谓是欤言之者众而行之者寡言之为易而行之为难有其言而无其行是空言耳孔子曰古者言之不出耻躬之不逮也又曰君子耻其言而过其行其谓是欤君子进以礼位固不可以苟得退以义则位乂不可以苟失旣得之而又失之则非义而退矣孔子曰邦有道贫且贱焉耻也其谓是欤政不足以聚人则民不繁民不繁则有旷土矣故地有余而民不足曲礼曰地广大荒而不治此亦士之辱也其谓是欤术不足以使人则事不逮事不逮则有废功故众寡均而倍焉孟子曰地丑徳齐莫能相尚其谓是欤所谓众寡均而倍者彼力均于此而我功少于彼也虽然孔子尝谓鄙夫事君其未得之患不得之旣得之患失之此乃言旣得之又失之葢鄙夫之心在乎固其位君子之心在乎称其位势不足以固其位而失之者鄙夫所患也徳不足以称其位而失之者君子所耻也此所以为异三患之所言者道故曰患五耻之所言者事故曰耻此所以言三患于前而后言五耻唯其知所患故能终至于无患唯其知所耻故能终至于无耻】
　　孔子曰凶年则乘驽马祀以下牲
　　周礼校人六马曰种马戎马齐马道马田马驽马驽马其最下者下牲如常祭用太牢者降用少牢少牢者降用特牲特豕者降用特豚之类以年凶故贬损也王制云凡祭丰年不奢凶年不俭与此不同未详
　　恤由之丧哀公使孺悲之孔子学士丧礼士丧礼于是乎书
　　郑氏曰时人转而僣上士之丧礼已废矣孔子以教孺悲国人乃复书而存之【严陵方氏曰丧礼将亡待孺悲学之然后书明丧礼之不废亦有所因也○山隂陆氏曰仪礼士丧礼是欤】
　　子贡观于蜡【乍】孔子曰赐也乐乎对曰一国之人皆若狂赐未知其乐也子曰百日之蜡一日之泽非尔所知也
　　蜡祭见郊特牲若狂言饮酒醉甚也未知其乐言醉无礼仪方且可恶何乐之有孔子言百日劳苦而有此蜡农民终嵗勤动今仅使之为一日饮酒之欢是乃人君之恩泽非尔所知言其义大也
　　张而不弛文武弗能也弛而不张文武弗为也一张一弛文武之道也
　　张张也弛落也孔子以弓喻民谓弓之为器久张而不弛则力必絶久弛而不张则体必变犹民久劳苦而不休息则其力惫久休息而不劳苦则其志逸弓必有时而张有时而弛民必有时而劳有时而息文武弗能言虽文王武王亦不能为治也一于逸乐则不可故言文武弗为【严陵方氏曰蜡者旣劳之而报之也泽者欲息之而加之惠也劳之其来也久故言百日之蜡息之其及也均故言一日之泽方其劳之之初犹弓之张而有为也及其息之之后犹弓之弛而无作也张之以武所以告始弛之以文所以成终百日之蜡始于春一日之泽终于冬亦是意也○马氏曰王者奉天牧民春夏使之耕作欲其富也能勿劳乎秋冬使之収成致其劳也能勿息乎不久张以着其仁不久弛以着其义○临川吴氏曰使民常劳则民将不堪上之人不能强民之从也故曰文武弗能使民久逸则民将废业上之人不为此以纵民之惰也故曰文武弗为】
　　孟献子曰正月日至可以有事于上帝七月日至可以有事于祖七月而禘献子为之也
　　献子鲁大夫仲孙蔑正月周正建子之月也日至冬至也有事上帝郊祭也七月建午之月也日至夏至也有事于祖禘祭也明堂位云季夏六月以禘礼祀周公于太庙盖夏正建巳之月郊用冬至礼之当然此言献子变礼用七月禘祭然不言自献子始而但言献子为之盖一时之事耳
　　夫人之不命于天子自鲁昭公始也
　　昭公娶吴为同姓不敢告天子天子亦不命之后遂以为常此记鲁失礼之由○疏曰天子命畿外诸侯夫人若畿内诸侯夫人及卿大夫之妻则玉藻注云天子诸侯命其臣后夫人亦命其妻也
　　外宗为【去声】君夫人犹内宗也
　　疏曰外宗者谓君之姑姊妹之女及舅之女及从母皆是也内宗者君五属内之女内宗为君服斩衰为夫人齐衰此云犹内宗也则齐斩皆同君夫人者是国人所称号此外宗谓嫁在国中者若国外当云诸侯也古者大夫不外娶故君之姑姊妹嫁于国内大夫为妻是其正也诸侯不内娶故舅女及从母不得在国中凡内外宗皆据有爵者其无服而嫁于诸臣从为夫之君者内外宗皆然若嫁于庶人则亦从其夫为国君服齐衰三月者亦内外宗皆然○又按仪礼丧服疏云外宗有三周礼外宗之女有爵通卿大夫之妻一也杂记注谓君之姑姊妹之女舅之女从母皆是二也若姑之子妇从母之子妇其夫是君之外亲为君服斩其妇亦名外宗为君服期三也内宗有二周礼内女之有爵谓同姓之女悉是一也杂记注君之五属之内女二也
　　廐焚孔子拜乡人为【去声】火来者拜之士壹大夫再亦相吊之道也
　　郑氏曰宗伯职曰以吊礼哀祸灾【山隂陆氏曰廐焚虽不问马然犹为为火来者拜也録之以着圣人言动之间无所不为法○临川吴氏曰士一大夫再言士来者一拜以谢之大夫来者再拜以谢之】
　　孔子曰管仲遇盗取二人焉上【上声】以为公臣曰其所与游辟【僻】也可人也管仲死桓公使为之服宦于大夫者之为之服也自管仲始也有君命焉尔也
　　管仲遇羣盗简取二人而荐进之使为公家之臣且曰为其所与交游者是邪僻之人故相诱为盗尔此二人本是堪可之人可任用也其后管仲死桓公使此二人为管仲服记者言仕于大夫而为之服自此始以君命不可违也葢于礼违大夫而之诸侯不为大夫反服桓公之意葢不忘管仲之举贤也
　　过而举君之讳则起与君之讳同则称字
　　过失误也举犹称也起起立也失言不自安故起立示改变之意诸臣之名或与君之讳同则称字也
　　内乱不与【去声】焉外患弗辟【避】也
　　内乱谓本国祸难也言卿大夫在国若同僚中有谋作乱者力能讨则讨之力不能讨则谨自畏避不得干与其或冦患在外如邻国来攻或夷狄侵扰则不可逃避当尽力捍御死义可也
　　赞大行曰圭公九寸侯伯七寸子男五寸博三寸厚半寸剡上左右各寸半玉也藻三采六等
　　赞大行古礼书篇名也其书必皆赞説大行人之职事今记者引之故云赞大行曰子男执璧非圭也记者失之博三寸圭也厚半寸圭璧各厚半寸也剡上削杀其上也借玉者以韦衣板而藻画朱白苍三色为六行故曰藻三采六等也
　　哀公问子羔曰子之食奚当对曰文公之下执事也问其先人始仕食禄当何君时文公至哀公七君
　　成庙则衅之其礼祝宗人宰夫雍人皆爵弁纯【缁】衣雍人拭羊宗人祝之宰夫北面于碑南东上雍人举羊升屋自中中屋南面刲羊血流于前乃降门夹室皆用鸡先门而后夹室其衈【二】皆于屋下割鸡门当门夹室中室有司皆乡【去声】室而立门则有司当门北面旣事宗人告事毕乃皆退反命于君曰衅某庙事毕反命于寝君南乡于门内朝服旣反命乃退
　　宗庙初成以牲血涂衅之尊神明之居也爵弁士服也纯衣衣纁裳也拭羊拭之使净洁也宗人祝之其辞未闻碑丽牲之碑也在庙之中庭升屋自中谓由屋东西之中而上也门庙门也夹室东西厢也门与夹室各一鸡凡三鸡也亦升屋而割之衈者未刲羊割鸡之时先灭耳旁毛以荐神耳主聪欲神聴之也庙则在庙之屋下门与夹室则亦在门与夹室之屋下也门则当门屋之中夹室则当夹室屋之中故云门当门夹室中室也有司宰夫祝宗人也宗人告事毕告于宰夫也宰夫为摄主反命于寝其时君在路寝也
　　路寝成则考之而不衅衅屋者交神明之道也
　　疏曰考之者谓盛馔以落之庾蔚云落谓与宾客燕防以酒食浇落之即欢乐之义也
　　凡宗庙之器其名者成则衅之以豭【加】豚
　　名者有名之器若尊彞之属也豭豚牡豚也【长乐陈氏曰衅者涂衅以血交神明之道也庙成则衅室成则不衅以室不可以神之也宗庙之器其名者衅非名者不足以神之也然则周官羊人衅共羊牲将以衅庙也鸡人衅兵鸡牲将以衅门及夹室也若宗庙之器衅以豭豚则衅牲不特鸡羊而已】
　　诸侯出夫人夫人比【畀】至于其国以夫人之礼行至以夫人入使者将命曰寡君不敏不能从而事社稷宗庙使使臣某敢告于执事主人对曰寡君固前辞不教矣寡君敢不敬须以俟命有司官陈器皿主人有司亦官受之
　　出夫人有罪而出之还本国也在道至入犹以夫人礼者致命其国然后义絶也将命者谦言寡君不敏不能从夫人以事宗庙社稷而不斥言夫人之罪答言前辞不教谓纳采时固尝以此为辞矣○疏曰有司官陈器皿者使者使从已来有司之官陈夫人嫁时所赍器皿之属以还主国也主人有司亦官受之者主国亦使有司官领受之也并云官者明付受悉如法也
　　妻出夫使人致之曰某不敏不能从而共【供】粢盛使某也敢告于侍者主人对曰某之子不肖不敢辟【避】诛敢不敬须以俟命使者退主人拜送之如舅在则称舅舅没则称兄无兄则称夫主人之辞曰某之子不肖如姑姊妹亦皆称之
　　遣妻必命由尊者故称弟称兄兄谓夫之兄也此但言夫致之之辞未闻舅与兄致之之辞也上文已有主人对辞下文因姑姊妹故重言对言某之姑不肖或某之姊不肖或某之妹不肖故云亦皆称之也【严陵方氏曰夫妇之道合则纳之以礼不合则出之以义人伦之际有所不免也故先王亦存其辞焉】
　　孔子曰吾食于少施氏而饱少施氏食【嗣】我以礼吾祭作而辞曰疏食不足祭也吾飱【孙】作而辞曰疏食【嗣】也不敢以伤吾子
　　少施氏鲁惠公子施父之后作而辞起而辞谢也疏食麤疏之食也飱以饮浇饭也礼食竟更作三飱以助饱实不敢以伤吾子者言麤疏之饭不可强食以致伤害也【严陵方氏曰孟子曰呼而与之行道之人不受蹴而与之乞人则不屑也孔子食于少施氏苟非食之以礼又安得为之饱乎观其实祭与飱主人皆作而辞则其有礼也可知矣飱者食后而更飱○张子曰后世唯务简便至如宾主相与为礼安然不动复何相劝相敬之意但以酒食相与醉饱而已古人必自进笾豆几席酌酒而拜所以致其敬也末世虽宗庙之重父母之养礼意犹有所阙孔子食于少施氏而饱少施氏有礼也食于季氏孔子虽欲行礼季氏必是不知故不辞不食肉而飱凡礼必施之于知礼者若为不知礼亦难行】
　　纳币一束束五两【如字】两五寻
　　此谓昏礼纳徴也一束十卷也八尺为寻毎五寻为匹从两端卷至中则五匹为五个两卷矣故曰束五两○郑氏曰四十尺谓之匹犹匹偶之匹言古人毎匹作两个卷子
　　妇见舅姑兄弟姑姊妹皆立于堂下西面北上是见已见诸父各就其寝
　　立于堂下则妇之入也已过其前此即是见之矣不复各特见之也诸父旁尊故明日各诣其寝而见之
　　女虽未许嫁年二十而笄礼之妇人执其礼然则鬈【拳】首
　　疏曰十五许嫁而笄若未许嫁至二十而笄以成人礼言之妇人执其礼者十五许嫁而笄则主妇及女宾为笄礼主妇为之着笄女宾以醴礼之未许嫁而笄者则妇人礼之无主妇女宾不备仪也燕则鬈首者谓旣笄之后寻常在家燕居则去其笄而分髪为鬌紒也此为未许嫁故虽已笄犹为少者处之
　　韠长【去声】三尺下广【去声】二尺上广一尺防【脍】去上五寸纰【毗】以爵韦六寸不至下五寸纯【隼】以素紃【旬】以五采疏曰韠韨也防领缝也韠旁縁谓之纰下縁曰纯紃绦也谓以五采之绦置于诸缝之中详见玉藻【长乐陈氏曰韠长三尺所以象三才颈五寸所以象五行下广二尺象地也上广一尺象天也防犹书所谓作防也纰禆其上与旁也纯縁其下也去防与纯各五寸则其中余二尺也纰六寸则表里各三寸然韠自颈肩而下则其身也郑氏以其身之五寸为领而防为领缝是肩在领上矣衣之上韠犹尊上酒爼上生鱼也古者丧服用韠无所经见诗曰庶见素韠是祥祭有韠也】

　　礼记大全卷二十
<经部,礼类,礼记之属,礼记大全>
　　钦定四库全书
　　礼记大全巻二十一
　　明　胡广等　撰
　　丧大记第二十二【严陵方氏曰孟子曰养生者不足以当大事唯送死可以当大事周官以丧礼哀死亡则丧无非大事也然礼有小大此篇所记以大者为主故名曰丧大记】
</div>
    <div class="pagination">
<a href="礼记大全_page43.html">上一页</a><span>...</span><a href="礼记大全_page39.html">39</a><a href="礼记大全_page40.html">40</a><a href="礼记大全_page41.html">41</a><a href="礼记大全_page42.html">42</a><a href="礼记大全_page43.html">43</a><span class="current-page">44</span><a href="礼记大全_page45.html">45</a><a href="礼记大全_page46.html">46</a><a href="礼记大全_page47.html">47</a><a href="礼记大全_page48.html">48</a><a href="礼记大全_page49.html">49</a><span>...</span><a href="礼记大全_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
