<!DOCTYPE html>
<html>
<head>
    <meta charset="UTF-8">
    <title>周官总义 - 第 6 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周官总义 - 第 6 页/共 26 页</h1>
    <div class="content">　　旅如羁旅商旅之类皆托宿于外未安其居新甿亦然故以旅名
　　稍人下士四人史二人徒十有二人
　　委人中士二人下士四人府二人史四人徒四十人土均上士二人中士四人下士八人府二人史四人胥四人徒四十人
　　草人下士四人史二人徒十有二人
　　掌土化之法而名官以草人者草乃所以为化也
　　稻人上士二人中士四人下士八人府二人史四人胥十人徒百人
　　土训中士二人下士四人史二人徒八人
　　诵训中士二人下士四人史二人徒八人
　　山虞每大山中士四人下士八人府二人史四人胥八人徒八十人中山下士六人史二人胥六人徒六十人小山下士二人史一人徒二十人
　　林衡每大林麓下士十有二人史四人胥十有二人徒百有二十人中林麓如中山之虞小林麓如小山之虞川衡每大川下士十有二人史四人胥十有二人徒百有二十人中川下士六人史二人胥六人徒六十人小川下士二人史一人徒二十人
　　泽虞每大泽大薮中士四人下士八人府二人史四人胥八人徒八十人中泽中薮如中川之衡小泽小薮如小川之衡迹人中士四人下士八人史二人徒四十人
　　卝人中士二人下士四人府二人史二人胥四人徒四十人
　　金玉之函于石者谓之卝取玉则破卝而得取金则煆卝而成怪石黄金非卝所出总名以卝人举其类言之也
　　角人下士二人府一人徒八人
　　羽人下士二人府一人徒八人
　　掌葛下士二人府一人史一人胥二人徒二十人掌染草下士二人府一人史二人徒八人
　　掌炭下士二人史二人徒二十人
　　掌茶下士二人府一人史一人徒二十人
　　掌蜃下士二人府一人史一人徒八人
　　囿人中士四人下士八人府二人胥八人徒八十人人每下士二人府一人史一人徒二十人
　　廪人下大夫二人上士四人中士八人下士十有六人府八人史十有六人胥三十人徒三百人
　　舍人上士二人中士四人府二人史四人胥四人徒四十人
　　仓人中士四人下士八人府二人史四人胥四人徒四十人
　　司禄中士四人下士八人府二人史四人徒四十人司稼下士八人史四人徒四十人
　　舂人奄二人女舂抭二人奚五人
　　饎人奄二人女饎八人奚四十人
　　槀人奄八人女槀每奄二人奚五人
　　大司徒之职掌建邦之土地之图与其人民之数以佐王安扰邦国以天下土地之图周知九州之地域广轮之数辨其山林川泽丘陵坟衍原隰之名物而辨其邦国都鄙之数制其畿疆而封沟之设其社稷之壝而树之田主各以其野之所宜木遂以名其社与其野以土防之灋辨五地之物生一曰山林其动物宜毛物其植物宜皁物其民毛而方二曰川泽其动物宜鳞物其植物宜膏物其民黑而津三曰丘陵其动物宜羽物其植物宜覈物其民专而长四曰坟衍其动物宜介物其植物宜荚物其民晳而瘠五曰原隰其动物宜臝物其植物宜丛物其民丰肉而庳因此五物者民之常而施十有二教焉一曰以祀礼教敬则民不茍二曰以阳礼教让则民不争三曰以隂礼教亲则民不怨四曰以乐礼教和则民不乖五曰以仪辨等则民不越六曰以俗教安则民不愉七曰以刑教中则民不虣八曰以誓教恤则民不怠九曰以度教节则民知足十曰以世事教能则民不失职十有一曰以贤制爵则民慎徳十有二曰以庸制禄则民兴功有宫室坟墓衣服之俗有兄弟师儒朋友之俗安于本俗人伦自厚
　　以土宜之灋辨十有二土之名物以相民宅而知其利害以阜人民以蕃鸟兽以毓草木以任土事辨十有二壤之物而知其种以教稼穑树艺
　　鸟兽则土防所谓动物草木则土防所谓植物土防辨之而已土宜则各因其宜而后可以蕃毓之也
　　以土均之灋辨五物九等制天下之地征以作民职以令地贡以敛财赋以均齐天下之政
　　均之者何以颁田之法推之上地家百亩中地家二百亩下地家三百亩是中地倍于上地下地两倍于上地而地之所获皆与上地等五物九等之所以制地征者亦然
　　以土圭之灋测土深正日景以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉制其畿方千里而封树之凡建邦国以土圭土其地而制其域诸公之地封疆方五百里其食者半诸侯之地封疆方四百里其食者参之一诸伯之地封疆方三百里其食者参之一诸子之地封疆方二百里其食者四之一诸男之地封疆方百里其食者四之一
　　此所谓土其地者特依仿王国之法以定东西南北之势然后为之制其小大广狭之封如是而已非谓百里至五百里而别测日景之长短
　　凡造都鄙制其地域而封沟之以其室数制之不易之地家百畮一易之地家二百畮再易之地家三百畮乃分地职奠地守制定贡而颁职事焉以为地灋而待政令以荒政十有二聚万民一曰散利二曰薄征三曰缓刑四曰弛力五曰舍禁六曰去几七曰礼八曰杀哀九曰蕃乐十曰多昏十有一曰索鬼神十有二曰除盗贼缓刑若朝士于邦凶荒则虑刑贬是也
　　以保息六养万民一曰慈防二曰养老三曰振穷四曰恤贫五曰寛疾六曰安富
　　息有生生不穷之义保其息而使之有所养者圣人也
　　以本俗六安万民一曰媺宫室二曰族坟墓三曰聫兄弟四曰聫师儒五曰聫朋友六曰同衣服正月之吉始和布教于邦国都鄙乃县教象之灋于象魏使万民观教象挟日而敛之乃施教灋于邦国都鄙使之各以教其所治民令五家为比使之相保五比为闾使之相受四闾为族使之相五族为党使之相救五党为州使之相赒五州为乡使之相宾颁职事十有二于邦国都鄙使以登万民一曰稼穑二曰树艺三曰作材四曰阜蕃五曰饬材六曰通材七曰化材八曰敛材九曰生材十曰学艺十有一曰世事十有二曰服事以乡三物教万民而宾兴之一曰六徳知仁圣义忠和二曰六行孝友睦婣任恤三曰六艺礼乐射御书数
　　六徳蕴于内六行形于外随所寓而见皆可得而指言之惟道隐于六艺之中不可以指言故总而名之曰道艺所谓六徳者非曰六乡万民之众皆可以为圣知为仁义为忠和也取其明而不惑者谓之知公而不私者谓之仁通变能化者谓之圣制变得宜者谓之义诚实不欺者谓之忠喜怒中节者谓之和此六徳为天下之全徳由是推之于六行则自孝而友自友而睦自睦而婣以至任于朋友恤于乡闾而皆得乎亲疎内外逺近之序则此徳之所见也若夫五礼六乐之见于玉帛钟鼓者为六艺之首五射六御之见于弓矢绥防者为六艺之次六书九数之见于文字筹算者为六艺之末是虽艺成而下寔有形而上者之道充之以徳行则为天下全才之士然先王以全才望天下而不以全才律天下或以徳进或以事举或以言扬曲艺皆誓之茍有一善之可名无不抚而纳诸程度绳墨之中
　　以乡八刑纠万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑以五礼防万民之伪而教之中以六乐防万民之情而教之和凡万民之不服教而有狱讼者与有地治者聴而防之其附于刑者归于士祀五帝奉牛牲羞其肆享先王亦如之大宾客令野修道委积大丧帅六乡之众庶属其六引而治其政令大军旅大田役以旗致万民而治其徒庶之政令若国有大故则致万民于王门令无节者不行于天下大荒大札则令邦国移民通财舍禁弛力薄征缓刑嵗终则令教官正治而致事正嵗令于教官曰各共尔职修乃事以聴王命其有不正则国有常刑
　　大司徒以旗致民致之于比闾族党州乡之聨也大司马以旗致民致之于平列陈之际也
　　小司徒之职掌建邦之教灋以稽国中及四郊都鄙之夫家九比之数以辨其贵贱老防废疾凡征役之施舍与其祭祀饮食丧纪之禁令
　　稽国中及四郊都鄙者举王畿千里言之也不言六乡六遂邦甸者举上下以见其中夫谓上地中地下地皆一廛举其凡也家谓上地七人中地六人下地五人则其目也
　　乃颁比灋于六乡之大夫使各登其乡之众寡六畜车辇辨其物以嵗时入其数以施政教行徴令
　　六畜以备公家之用车辇以待师田之役亦且登之以籍而辨其可用之物入其数则众寡六畜车辇皆有一定之数施政教则据其数而举饮射之类行徴令则据其数而起师旅之类
　　及三年则大比大比则受邦国之比要乃防万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋
　　防聚也小司徒以军制聚万民自伍两以至师军咸在焉独言防万民之卒伍者先王之军制调兵必五数出兵必百数不五数不足以调兵故积数起于五人之伍不百数不足以出兵故积数起于百人之卒以百人之卒成一小阵五百人之旅成一中阵二千五百人之师成一大阵万二千五百人之军成五大阵
　　乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人凡起徒役毋过家一人以其余为羡唯田与追胥竭作凡用众庶则掌其政教与其戒禁聴其辞讼施其赏罚诛其犯命者
　　用众庶者正之以政导之以教则无殃民之失饬之以戒止之以禁则无视成之暴如是不服而有辞讼则为之聴其辞讼用命者有功而不共命者有过又为之施其赏罚焉
　　凡国之大事致民大故致余子乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事乃分地域而辨其守施其职而平其政
　　六乡六遂公邑都鄙之地域皆有山林川泽丘陵坟衍原隰之地守既分其域必奠其守然后施之以职王畿如此邦国亦然如是皆以贡赋税敛令之则逺近轻重各得其均故曰平其政
　　凡小祭祀奉牛羞其肆小宾客令野修道委积大军旅帅其众庶小军旅廵役治其政令大丧帅邦役治其政教凡建邦国立其社稷正其畿疆之封凡民讼以地比正之
　　即大宰八成比居之法
　　地讼以图正之
　　即大宰八成版图之法
　　嵗终则考其属官之治成而诛赏令羣吏正要防而致事
　　小司徒致事致之于大司徒大司徒致事致之于冡宰
　　正嵗则帅其属而观教象之灋狥以木铎曰不用灋者国有常刑令羣吏宪禁令修灋纠职以待邦治及大比六乡四郊之吏平教治正政事考夫屋及其众寡六畜兵器以待政令















　　钦定四库全书
　　周官总义卷八　　　　　　宋　易祓　撰
　　乡师之职各掌其所治乡之教而听其治
　　乡师下大夫四人则二人共主三乡故曰各掌其所治乡之教
　　以国比之灋以时稽其夫家众寡辨其老幼贵贱废疾马牛之物辨其可任者与其施舍者掌其戒令纠禁听其狱讼
　　稽其夫家众寡谓其可任者辨其老幼贵贱废疾谓其可施舍者牛以力而载马以力而驾不能无老壮强弱之异亦有可任可施舍者乡师皆从而辨之先之以戒令次之以纠禁终之以听狱讼是固听其治而非所以为教然逆折其萌于未争未有过之始乃所以为治乡之教也
　　大役则帅民徒而至治其政令既役则受州里之役要以攷司空之辟以逆其役事凡邦事令作秩序大祭祀羞牛牲共茅蒩大军旅防同正治其徒役与其輂辇戮其犯命者大丧用役则帅其民而至遂治之及葬执纛以与匠师御匶而治役及窆执斧以涖匠师凡四时之田前期出田灋于州里简其鼓铎旗物兵器修其卒伍及期以司徒之大旗致众庶而陈之以旗物辨乡邑而治其政令刑禁巡其前后之屯而戮其犯命者断其争禽之讼
　　大旗郑氏以为熊虎之旗据司常所言司徒卿也卿当建旜必建旗者盖九旗之为用有所将者有所画无所将者无所画通帛为旜则无所画熊虎为旗则有所画司徒虽卿其于师田则为军吏而有所将矣所以建熊虎之旗而谓之大旗下文辨乡邑之旗非司徒之旗也乡即六乡邑即公邑之属乡邑既聚则旗之相类者众矣众则揉杂而未易辨故于大旗之外各辨以乡邑之名或乡邑各为之名司常所谓州里各象其名是也
　　凡四时之征令有常者以木铎狥于市朝以岁时巡国及野而赒万民之囏阨以王命施惠
　　巡国及野包六乡之内外言也
　　岁终则考六乡之治以诏废置正岁稽其乡器比共吉凶二服闾共祭器族共丧器党共射器州共賔器乡共吉凶礼乐之器若国大比则攷教察辞稽器展事以诏诛赏
　　贤能出于乡教之成也然有行僻而坚学非而博者于此攷之则贤能见矣贤能称于乡辞之公也然有言伪而辨顺非而泽者于此察之则贤能审矣
　　乡大夫之职各掌其乡之政教禁令正月之吉受教灋于司徒退而颁之于其乡吏使各以教其所治以攷其徳行察其道艺以岁时登其夫家之众寡辨其可任者国中自七尺以及六十野自六尺以及六十有五皆征之其舍者国中贵者贤者能者服公事者老者疾者皆舍以岁时入其书三年则大比攷其德行道艺而兴贤者能者乡老及乡大夫帅其吏与其众寡以礼礼賔之厥明乡老及乡大夫羣吏献贤能之书于王王拜受之登于天府内史贰之退而以乡射之礼五物询众庶一曰和二曰容三曰主皮四曰和容五曰兴舞
　　射以观德古者诸侯贡士于天子天子试之于射宫大射犹然则乡射为可知今以其礼推之凡射之仪天子与诸侯卿大夫尊卑虽异而皆发乘矢乘矢四矢也皆有乐以为之节射义所谓何以射何以听是已盖天子驺虞九节则四节以射五节以听诸侯貍首七节则四节以射三节以听卿大夫士采苹采蘩五节则四节以射一节以听方其未射其听审矣内志正而其节比于乐是之谓和外体直而其容比于礼是之谓容及其射也持弓矢审固而以中鹄为主鹄以皮为之是之谓主皮乘矢皆循声而发发而不失正鹄礼乐交作而前之和容备焉是之谓和容及其已射皆有舞以为发蹈厉之举是之谓兴舞且射之物有五而其节有三曰和曰容见于未射之时曰主皮曰和容见于射侯之际曰兴舞特见于既射之后此射之序以此推乡射其礼可攷矣
　　此谓使民兴贤出使长之使民兴能入使治之
　　贤者在位则服休足以长民居于本所则分不足以相临故出于其乡以长之所以任其教也能者在职则服采足以治乎民居于他所则事情必至于不相谙故入于其乡以治之所以任其事成周賔兴贤能出于乡不过賔之于乡而亦用之于乡此正所谓出使长之入使治之者也
　　岁终则令六乡之吏皆防政致事正岁令羣吏攷灋于司徒以退各宪之于其所治
　　政其要也事其详也
　　大询于众庶则各帅其乡之众寡而致于朝
　　众庶超出乎利害之外而深察乎是非之理况渐陶乎司徒之教为有素其询之也宜矣若小司寇外朝之位而州长百姓亦得与其后百姓即六乡所帅之众庶
　　国有大政则令民各守其闾以待政令以旌节传令则达之
　　州长各掌其州之教治政令之灋正月之吉各属其州之民而读灋以考其徳行道艺而劝之以纠其过恶而戒之若以岁时祭祀州社则属其民而读灋亦如之春秋以礼防民而射于州序
　　序皆乡学之名五百家之党以礼而属饮者既谓之序二千五百家之州以礼而防射者又谓之序万二千五百家之乡既有乡射之名则其学安得不谓之序耶不以序言举州党以该之
　　凡州之大祭祀大丧皆涖其事若国作民而师田行役之事则帅而致之掌其戒令与其赏罚岁终则防其州之政令正岁则读教灋如初三年大比则大攷州里以赞乡大夫废兴
　　党正各掌其党之政令教治及四时之孟月吉日则属民而读邦灋以纠戒之春秋祭禜亦如之国索鬼神而祭祀则以礼属民而饮酒于序以正齿位壹命齿于乡里再命齿于父族三命而不齿凡其党之祭祀丧纪婚冠饮酒教其礼事掌其戒禁凡作民而师田行役则以其灋治其政事岁终则防其党政帅其吏而致事正岁属民读灋而书其德行道艺以岁时涖校比及大比亦如之
　　以上临下谓之涖
　　族师各掌其族之戒令政事月吉则属民而读邦灋书其孝弟睦婣有学者春秋祭酺亦如之以邦比之灋帅四闾之吏以时属民而校登其族之夫家众寡辨其贵贱老幼废疾可任者及其六畜车辇五家为比十家为联五人为伍十人为联四闾为族八闾为联使之相保相受刑罚庆赏相及相共以受邦职以役国事以相葬埋若作民而师田行役则合其卒伍简其兵器以鼓铎旗物帅而至掌其治令戒禁刑罚岁终则防政致事闾胥各掌其闾之征令以岁时各数其闾之众寡辨其施舍凡春秋之祭祀役政丧纪之数聚众庶既比则读灋书其敬敏任防者凡事掌其比觵挞罚之事
</div>
    <div class="pagination">
<a href="周官总义_page5.html">上一页</a><a href="周官总义.html">1</a><a href="周官总义_page2.html">2</a><a href="周官总义_page3.html">3</a><a href="周官总义_page4.html">4</a><a href="周官总义_page5.html">5</a><span class="current-page">6</span><a href="周官总义_page7.html">7</a><a href="周官总义_page8.html">8</a><a href="周官总义_page9.html">9</a><a href="周官总义_page10.html">10</a><a href="周官总义_page11.html">11</a><span>...</span><a href="周官总义_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
