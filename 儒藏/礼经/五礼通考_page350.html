<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 350 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 350 页/共 431 页
  </h1>
  <div class="content">
   上林苑监【左右监正各一人左右监副各一人左右监丞各一人掌苑囿园池牧畜树种之事其属典簿一人良牧蕃育林衡嘉蔬四署各典署一人署丞一人録事一人永乐五年置】
　　中东西南北五城兵马指挥司【各指挥一人副指挥四人吏目一人掌廵捕盗贼疏理街道沟渠及囚犯火禁之事】
　　蕙田案明初各城门设兵马以指挥司领之其后令专掌刑名盗贼职如两京州县而官名犹仍旧则以文职而繋武职之衔矣
　　顺天府【府尹一人府丞一人治中一人通判六人推官一人儒学教授一人训导一人其属经厯知事各一人照磨检校各一人所辖宛平大兴二县及司狱司都税司宣课司税课司税课分司逓军所批騐所】武学【京卫武学教授训导各一人卫武学教授一人训导二人或一人】
　　宦官　十二监【毎监各太监一员左右少监各一员左右监丞各一员典簿一员长随奉御无定员此洪武旧制也后渐更荤详见各条下】司礼监【提督太监一员掌印太监一员秉笔太监随堂太监书籍名画等库掌司内书堂掌司六科廊掌司典簿无定员提督掌督理皇城内一应仪礼刑名掌印掌理内外章奏及御前勘合秉笔随堂掌章奏文书照阁票批硃掌司各掌所司典簿典记奏章及诸出纳号簿】内官监【掌印太监一员总理管理佥书典簿掌司冩字监工无定员】御用监【掌印太监一员里外监把总二员典簿掌司冩字监工无定员又有仁智殿监工一员】司设监【员同内官监】御马监【掌印监督提督太监各一员腾骧四卫营各设监官掌司典簿冩字拏马等员象房有掌司等员】神宫监【掌印太监一员佥书掌司管理无定员】尚膳监【掌印太监一员提督光禄太监一员总理一员管理佥书掌司冩字监工及各牛羊等房厰监工无定员】尚宝监【掌印一员佥书掌司无定员】印绶监【员同尚宝】直殿监【员同上】尚衣监【掌印太监一员管理佥书掌司监工无定员】都知监【掌印太监一员佥书掌司长随奉御无定员】四司【旧制每司各司正一人左右司副各一人后渐更易详下】惜薪司【掌印太监一员总理佥书掌道掌司冩字监工及外厰北厰南厰新南厰新西厰各设佥书监工俱无定员】钟鼓司【掌印太监一员佥书司房学艺官无定员】宝钞司【掌印太监一员佥书管理监工无定员】混堂司【掌印太监一员佥事监工无定员】八局【旧制每局大使一人左右副使各一人】兵仗局【掌印太监一员提督军器库太监一员管理佥书掌司冩字监工无定员】银作局【掌印太监一员管理佥书冩字监工无定员】浣衣局【掌印太监一员佥书监工无定员】巾防局【掌印太监一员管理佥书掌司监工无定员】鍼工局【员同巾帽局】内织染局【员同上】酒醋面局【员同上】司苑局【员同上】十二监四司八局所谓二十四衙门也其外有内府供用库【掌印太监一员总理管理掌司冩字监工无定员旧制各库设官同八局】司钥库【员同上】内承运库【掌印太监一员近侍佥书太监十员掌司冩字监工无定员】十库甲字乙字丙字丁字戊字承运广盈广惠赃罚【已上各掌库一员贴库佥书无定员】御酒房【提督太监一员佥书无定员】御药房【提督太监正副二员分两班近侍医官无定员】御茶房【提督太监正副二员分两班近侍无定员】牲口房【提督太监一员佥书无定员】刻漏房【掌房一员佥书无定员】更鼓房【有罪内官职司之】甜食房【掌房一员协同无定员】弹子房【掌房一员佥书数员】灵台【掌印太监一员佥书近侍防时近侍无定员】绦作【掌作一员协同无定员】盔甲厰安民厰【各掌厰太监一员贴厰佥书无定员】午门东华门西华门奉天门元武门左右顺门左右红门皇宫门坤寜门宫左右门东宫春和门后门左右门皇城京城内外诸门【各门正一员管事无定员旧设门正门副各一员】提督东厰【掌印太监一员掌班领班司房无定员贴刑二员掌刺缉刑狱之事旧选各监中一人提督后专用司礼秉笔第二人或第三人为之其贴刑官则用锦衣卫千百戸为之凡内官司礼监掌印权如外庭元辅掌东厰权如总宪秉笔随堂视众辅各设私臣掌家掌班司房等员】提督西厰【不常设惟汪直谷大用置之刘瑾又设西内厰寻俱罢革】提督京营【提督太监坐营太监监鎗掌司佥书俱无定员始于景泰元年】文书房【掌房十员掌收通政司每日封进本章并防极门京官及各藩所上封本其在外之阁票在内之搭票一应圣谕防意御批俱由文书房落底发凡升司礼者必由文书房出如外庭之詹翰也】礼仪房【提督太监一员司礼掌印或秉笔摄之掌司冩字管事长随无定员】中书房【掌房一员散官无定员】御前近侍【曰乾清宫管事督理御用诸事曰打卯牌子掌随朝捧剑俱位居司礼东厰提督守偹之次曰御前牌子曰暖殿曰管柜子曰賛礼曰答应长随曰当差听事曰拏马尚冦尚衣尚履皆近侍也】南京守备【正副守备太监各一员】天夀山守备【太监一员】湖广承天府守备【太监一员】织造【提督太监南京一员苏州一员杭州一员】镇守【镇守太监始于洪熈徧设于正统凡各省各镇无不有镇守太监至嘉靖八年后始革】市舶【广东福建浙江三市舶司各设太监提督后罢浙江福建二司惟存广东司】监督仓场【各仓各场俱设监督太监】诸陵神宫监【各陵俱设神宫监太监守陵】其外之监军采办粮税矿闗等使不常设者不可胜纪也【洪武中定内官监十一各门官七司二局库九太祖尝谓侍臣曰朕观周礼奄寺不及百人后世至逾数千因用阶乱此曹止可供洒埽给使令非别有委任毋令过多因定制内侍无许识字又铸铁牌文曰内臣不得干预政事犯者斩又敕诸司毋得与内官监文移往来然二十五年命聂庆童往河州敕谕茶马中官奉使行事已自此始成祖亦尝云朕一遵太祖训一军一民中官不得擅调发顾中官四出实始永乐时命李兴等赍敕劳暹罗国王此奉使外国之始也命郑和等率兵二万行赏西洋诸国此将兵之始也敕王安等监都督谭清等军马靖廵视甘肃此监军廵视之始也及洪熈元年以郑和领下畨官军守备南京遂相沿不改敕王安镇守甘肃而各省镇皆设镇守矣宣德四年特设文书房命大学士陈山教小内使书而太祖不许识字读书之制由此而废赐王瑾金英印记则与诸宻勿大臣同赐金英范宏免死诏则又无异勲臣之铁劵也英宪武熹之朝太阿倒握威福下移庄烈帝初翦大憝海内颂圣既而镇守出征督饷坐营等事无一不命中官为之而明亦遂亡矣】
　　王世贞笔记髙帝时中人不得预外事见公侯大臣叩首惟谨至永乐初狗儿诸奄稍稍见马上之绩后以倦勤朝事渐寄笔札久乃称肺腑矣太监郑和等以奉命率舟师下海中诸蛮而中人有出使者矣西北大将多洪武旧人意不能无疑思以腹心防之而中人有镇守者矣王振时上春秋少不日接大臣而中人有票防径行者矣
　　蕙田案宦官之祸至明而极然太祖训敕内臣毋预政事外臣毋行交结其家法非不严也内臣典兵奉使始于永乐内书堂授书始于宣德皆所称英明之主而日中之蔀即伏于此时厥后大权旁落威福自擅积渐使然固其宜矣
　　南京官【吏部尚书一人右侍郎一人戸部尚书一人右侍郎一人总督粮储一人礼部尚书一人右侍郎一人兵部尚书防賛防务一人石侍郎一人刑部尚书一人右侍郎一人工部尚书一人右侍郎一人都察院右都御史一人右副都御史一人右佥都御史一人提督操江一人通政使司通政使一人右通政一人右防议一人大理寺卿一人右寺丞一人翰林院学士一人国子监祭酒一人司业一人太常寺卿一人少卿一人光禄寺卿一人少卿一人太仆寺卿一人少卿二人寺丞二人鸿胪寺卿一人尚寳司卿一人吏户礼兵刑工六科给事中六人行人司左司副一人钦天监监正一人监副一人太医院院判一人五城兵马司指挥各一人副指挥各三人应天府府尹一人府丞一人治中一人　永乐四年成祖徃北京置行部尚书备行在九卿印以从是时皇太子监国大小庶务悉以委之惟封爵大辟除拜三品以上则以闻政本故在南也十八年官属悉移而北南京六部所存惟礼刑工三部各一侍郎在南之官加南京字仁宗时补设官属除南京字正统六年定制复如永乐时】
　　蕙田案南京诸部寺监虽有司存而俱为闲散之职徒以养清望耳于政本无闗也今惟举其大者而所辖诸司属则畧之
　　王府长史司【左右长史各一人掌王府之政令其属典簿一人所辖有审理所典膳所奉祠所典寳所纪善所良医所典仪所工正所及伴读教授引礼舍人仓库大使公主府则设家令一人司丞一人録事一人洪武二十三年改家令司为中使司】
　　承宣布政使司【左右布政使各一人掌一省之政左右防政左右防议无定员其属经厯都事各一人照磨检校各一人理问副理问提控案牍各一人司狱一人库大使副使各一人仓大使副使各一人杂造局军器局寳泉局织染局各大使一人副使一人太祖初置行中书省设平章政事左右丞防知政事等员洪武九年改浙江江西福建北平广西四川山东广东河南陜西湖广山西诸行省俱为承宣布政使司罢行省平章政事左右丞等官改防知政事为布政使十五年置云南布政司永乐元年以北平布政司为北京五年置交阯布政司十一年置贵州布政司宣德三年罢交阯布政司除两京外定为十三布政司】提刑按察使司【按察使一人掌一省刑名按劾之事副使佥事无定员其属经厯知事各一人照磨检校各一人司狱一人】
　　布政司防政防议分司诸道【督粮道督册道分守道皆带布政衔】
　　按察司副使佥事分司诸道【提督学道清军道驿道分廵道整饬兵备道其外又有协堂道水利道屯田道管河道盐法道抚治道监军道招练道明初于直府州县设廵按御史各布政司所属设试佥事后罢试佥事改按察分司四十一道此分廵之始也分守起于永乐间兵道仿自洪熈间两京不设布按二司故督学以御史后置守廵诸员无所属则寄衔于邻近省布按司官】
　　行太仆寺【卿一人少卿一人寺丞无定员掌各边卫所营堡之马政其属主簿一人洪武三十年置行太仆寺于山西北平陜西甘肃辽东永乐中以北平行寺为太仆寺】
　　苑马寺【卿一人少卿一人寺丞无定员掌六监二十四苑之马政其属主簿一人各牧监监正监副録事各一人各苑圉长一人永乐四年置北直辽东平凉甘肃凡四寺十八年革北京苑马寺并入太仆正统中革甘肃苑马寺】
　　都转运盐使司【都转运使一人同知一人副使一人判官无定员掌盐盬之事其属经厯知事各一人库大使副使各一人所辖各盐课司大使副使各盐仓大使副使各批騐所大使副使并一人都转运司凡六曰两淮曰两浙曰长芦曰河东曰山东曰福建分司十四】
　　盐课提举司【提举同提举各一人副提举无定员其属吏目一人库大使副使一人所辖各盐仓大使副使各各井盐课司大使副使并一人提举司凡七曰四川曰广东海北曰黒盐井曰白盐井曰安寜曰五井曰察罕脑儿又有辽东煎盐提举司】
　　市舶提举司【提举一人副提举二人掌海外诸畨朝贡市易之事其属吏目一人】
　　茶马司【大使一人副使一人掌市马之事】
　　府【知府一人同知通判无定员推官一人其属经厯知事各一人照磨检校各一人司狱一人儒学教授一人训导四人税课司大使一人仓大使副使各一人织染杂造局大使副使各一人医学正科一人隂阳学正术一人】
　　州【知州一人同知判官无定员其属吏目一人儒学学正一人训导二人税课局大使一人库大使一人织染杂造局大使副使各一人医学典科一人隂阳学典术一人】
　　县【知县一人县丞一人主簿一人其属典史一人儒学教谕一人训导二人税课局大使一人库大使一人医学训科隂阳学训术各一人】
　　顾氏炎武曰唐制京郡乃称府至宋则潜藩之地皆升为府宋初太宗眞宗皆尝为开封尹后无继者乃设权知府一人以待制以上充之崇寜三年蔡京乞罢权知府置牧尹各一员牧以皇子领尹以文臣充是权知府者所以避京尹之名也今则直命之为知府非也　知县者非县令而使之知县中之事唐人亦谓之知印其名始于贞元以后其初尚带一权字至于普设知县则起自宋初以州郡多阙官县令选尤猥下乃诏吏部选幕职官为知县自此以后遂罢令而设知县沿其名至今宋时结衔曰以某官知某府事以某官知某州事以某官知某县事以其本非此府此州此县之正官而任其事故云然
　　廵检司【廵检副廵检主缉捕盗贼凡闗津要害处俱设】　驿【驿丞典邮迎送】　河泊所官【掌收鱼税】　闸官坝官【掌启闭蓄泄】　批騐所【大使副使各一人掌騐茶盐引】　递运所【大使副使各一人掌运逓粮物】　铁冶所【大使副使各一人以上皆府州县】
　　中军左军右军前军后军五都督府【每府左名都督都督同知都督佥事无定员其属经厯都事各一人初太祖下集庆即置行枢宻院自领之又置诸翼统军元帅府寻罢枢宻院改置大都督府以都镇抚司焉寻罢统军元帅府吴元年罢大都督不设十三年改都督府为五军都督府分领在京各卫所及在外各都司卫所永乐元年设北京留守行后军都督府后又分五府称行在五军都督府十八年除行在字在应天者加南京字洪熈元年复称行在仍设行后府宣德三年又革正统六年复除行在字】
　　京营【永乐二十二年置大三营曰五军营神机营三千营俱选勲臣二人提督之景泰元年立十团营其旧设者号为老营成化三年分团营为十二每营又各分五军三千统骑兵神机统火器正德中又选团营精鋭置东西两官防嘉靖二十九年革团营官防仍并三大营改三千曰神枢统以提督总兵官一员已改提督曰总督京营戎政更设侍郎一人协理京营戎政定廵视科道官嵗一代悉革内侍官隆庆初仍以总督为提督改协理为阅视寻并改阅视为提督四年三营各设提督又各设右都御史一员提督之寻罢六提督仍复总督戎政一人天启初増设协理一人寻革崇祯初复増设】
　　京卫指挥使司【指挥使一人指挥同知二人指挥佥事四人镇抚司镇抚二人其属经厯知事吏目仓大使副使各一人所辖千戸所多寡不等京卫有上直卫有南北京卫品秩并同各有掌印有佥书其以恩廕寄禄无定员凡上直卫亲军指挥使司二十有六皆不都督府锦衣卫其一也其京卫都督府者三十有三不都督者十有五】
　　锦衣卫【掌侍卫缉捕刑狱之事恒以勲戚都督领之恩廕寄禄无定员镇抚司掌本卫刑名兼理军匠洪武二十年以治锦衣卫者多非法凌虐乃焚刑具出繋囚送刑部审録诏内外狱咸归三法司罢锦衣狱成祖时复置寻増北镇抚司专治诏狱成化间刻印畀之狱成得专达不关白锦衣锦衣官亦不得干预而以旧所设为南镇抚司专理军匠】
　　南京守备协同守备【各一人南京以守备及防賛机务为要职守备以公侯伯充兼领中军都督府事协同守备以侯伯都督充领五府事防賛机务以兵部尚书领之永乐十九年迁都设守备洪熈元年以中官同守备景泰三年増设协同守备一人】
　　南京五军都督府【左右都督都督同知都督佥事不全设其掌印佥书皆以勲戚及三等都督为之其属经厯都事各一人】
　　南京卫指挥使司【设官如京卫其五都督府者三十有二又亲军卫指挥使司十有七】王府防卫指挥使司【设官如京卫又王府仪卫司仪卫正一人副二人典仗六人】总兵官副总兵防将游击将军守备把总【无定员凡总镇一方者为镇守独镇一路者为分守各守一城一堡者为守备与主将同守一城者为协守又有提督提调廵视备御领班备倭等名凡总兵副总兵率以公侯伯都督充之其总兵挂印称将军者云南曰征南将军大同曰征西前将军湖广曰平蛮将军两广曰征蛮将军辽东曰征虏前将军宣府曰镇朔将军甘肃曰平将军寜夏曰征西将军交阯曰副将军延绥曰镇西将军其在蓟镇贵州湖广四川及儧运淮安者不得称将军挂印宣德间又设山西陜西二总兵嘉靖间分设广东广西贵州湖广二总兵为四改设福建保定副总兵为总兵又添设浙江总兵神宗朝又増设于临洮山海天启间増设登莱至崇祯时益纷不可纪而位权亦非复当日盖明初虽防将游击把总亦多有充以勲戚都督等官至后则杳然矣】
　　留守司【正留守一人副留守一人指挥同知二人其属经厯都事断事副断事吏目各一人洪武二年诏以临濠为中都十四年置留守司嘉靖十九年置兴都留守司】
　　都指挥使司　行都指挥使司【都指挥使一人都指挥同知二人都指挥佥事四人掌一方之军政其属经厯都事断事副断事吏目各一人司狱仓库草大使副使各一人明初置各行省行都督府设官如都督府又置各都卫指挥使司洪武八年诏各都卫并改为都指挥使司凡改设都司十有三行都司三宣德以后定设都司十有六行都司五】
　　卫指挥使司【设官如京卫各统于都司行都司或留守司】
　　千户所【正千戸一人副千户一人镇抚二人其属吏目一人所辖百戸所凡十共百户十人总旗二十人小旗百人其守御千户所军民千户所设官并同】
　　土官【洪武七年西南诸蛮朝贡多因元官授之后定为宣慰司者十一为招讨司者一为宣抚司者十为安抚司者十九为长官司者百七十有三其府州县正贰属官或土或流皆因其俗使之守疆土脩职贡供征调又有畨夷都指挥使司三卫指挥使司三百八十五宣慰司三招讨司六万户府四千户所四十一站七地面七寨一并以附寨畨夷官其地】
　　右明官制










　　五礼通考卷二百十九
&lt;经部,礼类,通礼之属,五礼通考&gt;
　　钦定四库全书
　　五礼通考卷二百二十
　　刑部尚书秦蕙田撰
　　宾礼一
　　天子受诸侯朝
　　蕙田案易比之象曰先王以建万国亲诸侯周礼大宗伯以賔礼亲邦国賔礼之大者莫先于朝朝之别名曰朝曰觐曰宗曰遇舜典云乃日觐四岳羣牧又云肆觐东后又云羣后四朝禹贡云江汉朝宗于海惟遇礼不见于古然以上三者推之则朝觐宗遇之名虞夏以前固已有之先儒谓夏宗依春冬遇依秋故经传多言朝觐而罕及宗遇又对文言之则朝觐宗遇其时其仪有别散文则皆云朝故觐礼诸侯前朝皆受舍于朝则觐亦云朝春秋僖二十八年夏五月公朝于王所冬公朝于王所则宗与遇亦云朝也仪礼惟有觐礼一篇今博引诸经传之文以补之统名曰朝不复区分云
　　周礼春官大宗伯以賔礼亲邦国【注亲谓使之相亲附賔礼之别有八郑氏锷曰天子之于诸侯以分言之则君臣以情言之则賔主故先王不待以纯臣之义而以賔礼亲之彼安得不吾亲哉】
　　春见曰朝夏见曰宗秋见曰觐冬见曰遇【注此以诸侯见王为文六服之内四方以时分来或朝春或宗夏或觐秋或遇冬名殊礼异更逓而徧朝犹朝也欲其来之早宗尊也欲其尊王觐之言勤也欲其勤王之事遇偶也欲其若不期而俱至】
　　郑氏锷曰朝宗则在朝时则用春夏其位则诸公东面诸侯西靣説者以为万物交际之时以象生气之文人君则于堂下而见之所以通上下之情觐遇则在庙时则用秋冬其位则一于北靣説者以为万物分辨之时以象杀气之质也人君则于堂上而见之所以正君臣之分记曰觐礼不下堂而见诸侯下堂而见诸侯天子之失礼也由夷王以下盖朝礼出迎賔则下堂觐礼不迎賔则不下堂也朝则天子当宁而立宁者门屏之间以象阳之出布散于外觐则天子当扆而立扆者戸牖之间以象隂之入收藏于内此又朝觐之别也
　　秋官大行人掌大賔之礼及大客之仪以亲诸侯【注大賔要服以内诸侯大客谓孤卿】春朝诸侯而图天下之事秋觐以比邦国之功夏宗以陈天下之谟冬遇以协诸侯之虑【注此以王见诸侯为文图比陈协皆攷绩之言王者春见诸侯则图其事之可否秋见诸侯则比其功之髙下夏见诸侯则陈其谋之是非冬见诸侯则合其虑之异同六服以其朝歳四时分来更迭如此而徧司马法曰春以礼朝诸侯图同事夏以礼宗诸侯陈同谋秋以礼觐诸侯比同功冬以礼遇诸侯图同虑时以礼防诸侯施同政殷以礼宗诸侯发同禁】
　　【易氏祓曰此即大宗伯所谓賔礼也大宗伯详其賔礼之名大行人又以详其命诸侯之实然宗遇防同亦或总以朝觐名者曲礼曰天子当依而立诸公东面诸侯西面曰朝郑氏谓夏宗依春此图事陈谟皆所以责其始冬遇依秋此比功协虑皆所以考其终故曲礼言朝觐而经亦多以朝觐为主至于防同之发禁施政又因朝觐之时而行其礼故经亦谓之大朝觐此朝觐宗遇之名虽异而先王行礼之意一也】
　　礼记曲礼天子当依而立诸侯北靣而见天子曰觐天子当宁而立诸公东靣诸侯西靣曰朝【注诸侯春见曰朝受挚于朝受享于庙生气文也秋见曰觐一受之于庙杀气质也朝者位于内朝而序进觐者位于庙门外而序入王南靣立于依宁而受焉夏宗依春冬遇依秋春秋时齐侯唁鲁昭公以遇礼相见取易略也觐礼今存朝宗遇礼今亡　疏案宗伯春曰朝夏曰宗秋曰觐冬曰遇若通而言之悉曰朝觐礼云诸侯前朝皆受舍于朝又云乗墨车载龙旂弧韣乃朝又春秋僖二千八年夏五月经曰公朝于王所知朝通名也但朝觐宗遇礼异耳天子当依而立是秋于庙受觐礼也诸侯来朝至于近郊王使大行人皮弁用璧以迎劳之诸侯亦皮弁从使者以入天子赐舍诸侯受舍听天子之命其朝日未出之前诸侯上介受舍于庙门外同姓西面北上异姓东面北上至朝日质明诸侯禆冕先释币于其齐车之行主天子衮冕在庙当依前南面而立不迎賔诸侯自庙门外位天子使上摈进诸侯诸侯入庙门右坐奠圭玉而再拜所以奠圭玉者卑见于尊奠贽不授也摈者命升西阶亲授诸侯于是坐取圭玉升堂王受玉是当依而立之时也王既受玉而诸侯降阶东北面再拜稽首摈者延之使升成拜是北面曰觐时所以同北面者觐遇秋冬隂气质敛故不布散天子当宁而立者此谓春夏受朝时也谓天子受朝于路门外之朝于门外而宁立以待诸侯之至王既立宁诸侯次第而进诸公在西诸侯在东而朝王阳气文也故因文而分布也崔云诸侯春夏来朝各乗其命车至皋门外陈介也天子车时在大门内传辞既讫则乗车出大门下车若升朝之时王但迎公自诸侯以下则随之而入更不别迎也入至文王庙门天子还服朝服立于路门之外诸侯更易服朝服执贽而入应门而行礼故王当宁以待诸侯次第而进故云序进谓入应门诸公东面诸侯西面若熊氏之义则朝无迎法惟享有迎诸侯之礼】
　　蕙田案熊氏之説为长
　　王制天子无事与诸侯相见曰朝考礼正刑一徳以尊于天子【注事谓征伐】
　　乐记朝觐然后诸侯知所以臣
　　祭义朝觐所以教诸侯之臣也
　　经解朝觐之礼所以明君臣之义也聘问之礼所以使诸侯相尊敬也　聘觐之礼废则君臣之位失诸侯之行恶而倍畔侵陵之败起矣
　　中庸朝聘以时厚徃而薄来所以懐诸侯也【疏厚徃谓诸侯还国王者以其财贿厚重徃报之薄来谓诸侯贡献使轻薄而来】
　　朱子章句王制比年一小聘三年一大聘五年一朝厚徃薄来谓燕赐厚而纳贡薄
　　孟子诸侯朝于天子曰述职述职者述所职也
　　朱子章句述陈也述所职陈其所受之职也
　　诸侯朝于天子曰述职一不朝则贬其爵再不朝则削其地三不朝则六师移之
　　【五经异义公羊説诸侯四时见天子及相聘皆曰朝以朝时行礼卒而相逢于路曰遇古周礼説春曰朝夏曰宗秋曰觐冬曰遇许慎案礼有觐经诗曰韩侯入觐书曰江汉朝宗于海知其朝觐宗遇之礼从周礼説郑駮之云此皆有似不为古昔案觐礼曰诸侯前朝皆受舍于朝朝通名】
　　右朝觐宗遇名义
　　书舜典五载一廵守羣后四朝【传各防朝于方岳之下凡四处故曰四朝尧舜同道舜摄则然尧又可知】
　　【郑氏康成曰廵守之年诸侯朝于方岳之下其间四年四方诸侯分来朝于京师歳徧】
　　朱子曰五载之内天子廵守者一诸侯来朝者四盖廵守之明年则东方诸侯来朝于天子之国又明年则南方之诸侯来朝又明年则西方之诸侯来朝又明年则北方之诸侯来朝又明年则天子复廵守是则天子诸侯虽有尊卑而一徃一来礼无不答是以上下交通而逺近洽和也
　　蕙田案此唐虞朝觐之期羣后四朝郑氏以为歳一朝朱子蔡氏以为四歳一朝以理推之朱蔡为长盖唐虞以前诸侯万国其地逺近不同必每嵗分四时而迭来是率天下而路也又郑志答孙皓问曰唐虞之礼五载一廵守夏殷之礼天子盖六年一廵守诸侯闲而朝天子孔頴达以为夏殷诸侯分为五部每年一部来朝天子然则舜时四朝其制亦当略同但舜时分诸侯为四部四歳而徧合廵守之年为五年一朝夏殷分诸侯为五部五歳而徧合廵守之年则为六年一朝也孔传以四朝为廵守防朝方岳之下不指来朝而言案上文东廵守云肆觐东后已见方岳之朝此处不应重见孔説疑未然也
　　观承案朱子此条极明下大行人之歳一见二歳一见三歳一见云云亦即是此例耳盖言歳一见者乃廵守明年之第一歳也二歳一见三歳一见者亦是第二歳第三歳非谓每一歳每二歳每三歳也
　　周官六年五服一朝【传五服侯甸男采卫六年一朝防京师】又六年王乃时廵考制度于四岳【传周制十二年一廵守春东夏南秋西冬北故曰时廵考正制度礼法于四岳之下如虞帝廵守然】诸侯各朝于方岳大明黜陟【传觐四方诸侯各朝于方岳之下大明考绩黜陟之法　疏此篇説六卿职掌皆与周礼符同则六年五服一朝亦应是周礼之法而周礼大行人诸侯各以服数来朝无六年一朝之事昭十三年左传叔向曰明王之制使诸侯歳聘以志业间朝以讲礼再朝而防以示威再防而盟以显昭明説左传者以为三年一朝六年一防十二年而盟事与周礼不同谓之前代明王之法先儒未甞措意不知异之所由计彼六年一防与此六年五服一朝事相当也再防而盟与此十二年王乃时廵诸侯各朝于方岳亦相当也叔向盛陈此法以惧齐人使盟若周无此礼叔向妄説齐人当以辞拒之何所畏惧而敬以从命乎且云自古以来未之或失则当时犹尚行之不得为前代之法胁当时之人明矣明周有此法礼文不具尔大行人所云见者皆言贡物或可因贡而见何必见者皆是君自朝乎遣使贡物亦应可矣大宗伯云时见曰防殷见曰同时见殷见不云年限时见曰防何必不是再朝而防乎殷见曰同何必不是再防而盟乎周公制礼若无此法岂成王谬言叔向妄説也计六年大集应六服俱来而此文惟言五服孔以五服为侯甸男采卫盖以要服路逺外逼四夷不必常能及期故寛言之而不数也】苏氏轼曰一朝毕朝也朝以逺近为疏数六年而徧五服毕朝也
　　周礼秋官大行人邦畿方千里其外方五百里谓之侯服歳一见又其外方五百里谓之甸服二歳一见又其外方五百里谓之男服三歳一见又其外方五百里谓之采服四歳一见又其外方五百里谓之卫服五歳一见又其外方五百里谓之要服六歳一见【注要服蛮服也此六服去王城三千五百里相距七千里公侯伯子男封焉其朝贡之歳四方各四分趋四时而来或朝春或宗夏或觐秋或遇冬】九州之外谓之蕃国世一见【注九州之外夷服镇服蕃服也曲礼曰其在东夷北狄西戎南蛮虽大曰子春秋传曰杞伯也以夷礼故曰子然则九州之外其君皆子男也无朝贡之歳父死子立及嗣王即位乃一来耳】
　　蕙田案此成周朝觐之期周公制礼分天下以为六服而酌道里之逺近定朝防之疎数侯服歳朝甸服二歳而朝男服三歳而朝采服四歳而朝卫服五歳而朝要服六歳而朝计六年之内侯服六朝甸服三朝男服再朝采服卫服要服皆一朝而六服之应朝者徧故曰六年五服一朝尚书举其纲周礼分其目其实无二法也至十二年王廵守诸侯毕朝于方岳之下则侯服十二朝甸服六朝男服四朝采服三朝卫服三朝要服再朝而六服之朝期一周尚书云又六年王乃时廵周礼十二歳王廵守殷国亦一法也周礼言六服书何以止言五服不数要服也先王之制重内而略外故武成云邦甸侯卫而酒诰及康王之诰亦云侯甸男采卫不及要服也孔疏不明其防乃以五服一朝为诸侯亲朝周礼所云见者为遣使入贡案大宗伯春见夏见秋见冬见时见殷见凡云见者皆诸侯亲见天子不得以遣使当之孔疏误矣苏氏解六年五服一朝最明快
　　观承案成周朝觐之期与唐虞夏殷异者唐虞分四年夏殷分五年成周分六年故唐虞曰羣后四朝夏殷曰五服一朝成周曰六服一朝若六年之内侯服六朝甸服三朝男服再朝则非六服一朝矣且疏数不均之甚而侯甸男三服不免有国君道长之勤恐未可为定论也宜并存以俟来者
　　礼记王制诸侯之于天子也比年一小聘三年一大聘五年一朝【注比年每歳也小聘使大夫大聘使卿朝则君自行然此大聘与朝晋文霸时所制也虞夏之制诸侯歳朝周之制侯甸男采卫要服六者各以其服数来朝　疏昭三年左传郑子太叔曰文襄之霸也其务不烦诸侯令诸侯三歳而聘五歳而朝故云晋文霸时所制而晋文霸时亦应有比年大夫之聘但子太叔略而不言此亦据传文直云大聘与朝不云比年小聘案左传三年聘五年朝诸侯相朝之法今此经文云诸侯之于天子则文襄之制诸侯朝天子与自相朝同也又郑駮异义公羊説比年一小聘三年一大聘五年一朝以为文襄之制録王制者记文襄之制非虞夏及殷法也熊氏或以此为虞夏法或以为殷法文义杂乱不复相当曲为解説其义非也云虞夏之制诸侯歳朝者案尚书尧典云五载一廵守羣后四朝郑注云廵守之年诸侯朝于方岳之下其间四年四方诸侯分来朝于京师歳徧是也案孝经注诸侯五年一朝天子天子亦五年一廵守熊氏以为虞夏制法诸侯歳朝分为四部四年又徧总是五年一朝天子乃廵守故云诸侯五年一朝天子天子亦五年一廵守案郑注尚书四方诸侯分来朝于京师歳徧则非五年乃徧又孝经之注多与郑义乖违儒者疑非郑注今所不取熊氏之説非也虞夏之制但有歳朝之文其诸侯自相朝聘及天子之事则无文不可知也春秋文十五年左传云诸侯五年再相朝以修王命古之制也案郑志孙皓问云诸侯五年再相朝不知所合典礼郑答云古者据时而道前代之言唐虞之礼五载一廵守夏殷之时天子盖六年一廵守诸侯间而朝天子其不朝者朝罢朝五年再朝似如此制典礼不可得而详如郑志之言则夏殷天子六年一廵守其间诸侯分为五部每年一部来朝天子朝罢还国其不朝者朝罢朝诸侯至后年不朝者徃朝天子而还前年朝者今既不朝又朝罢朝诸侯是再相朝也如郑之意此为夏殷之礼而郑又云虞夏之制诸侯歳朝以夏与虞同与郑志乖者以羣后四朝文在尧典尧典是虞夏之书故连言夏其实虞也故郑志云唐虞之礼五载一廵守今知诸侯歳朝惟指唐虞也其夏殷朝天子及自相朝其礼则然其聘天子及自相聘则无文也云周之制以下周礼大行人文】
　　【吴氏澄曰书言五载一廵守羣后四朝谓不当廵守之年毎年一方诸侯来朝周而复始则是各方诸侯每五年而一朝京师也】
　　蕙田案此晋文霸时之制五年一朝盖取唐虞之法比年小聘三年大聘则周礼邦交之正法也孔氏頴达曰周室既衰政在霸主不敢自同天子以明王旧制大烦诸侯不敢依用故设此制以简之
　　春秋昭公十二年左氏传明王之制使诸侯歳聘以志业间朝以讲礼再朝而防以示威再防而盟以显昭明【注歳聘以修其职业三年而一朝正班爵之义率长幼之序六年而一防以训上下之则制财用之节十二年而一盟所以昭信义也凡八聘四朝再防王一廵守盟于方岳之下　疏尚书周官曰六年五服一朝又六年王乃时廵考制度于四岳诸侯各朝于方岳大明黜陟如彼文六年五服诸侯一时朝王即此再朝而防是也此传之文与尚书正合杜言廵守盟于方岳闇与彼义符同明是周典之旧法也而周礼之文不载此法大行人云侯服歳一见其贡祀物甸服二歳一见其贡嫔物男服三歳一见其贡器物采服四歳一见其贡服物卫服五歳一见其贡材物要服六歳一见其贡货物先儒説周礼者皆以彼为六服诸侯各以服数来朝与此传文无由得合先达通儒未有解者古书亡灭不可备知然则尚书周官是成王号令之辞尚书之言定是正法左氏又与彼合言必不虚周礼又是明文未得不信盖成王周公之时即自有此二法也又周礼每歳一见惟言贡物何必见者即是亲朝各计道路长短或当遣使贡耳先儒谓彼为朝未有明据大行人又云十有二歳王廵守殷国廵守之歳周礼同于尚书六年一朝尚书何必违礼又大宗伯云时见曰防殷见曰同郑元以为时见无常期也诸侯有不顺服者王将有征讨之事合诸侯而命事焉十二歳王如不廵守则六服尽朝谓之殷见郑以时见无常期者出自郑之意耳非有明文可据也殷见是此再防而盟时见当此再朝而防未必既如郑説时见为无常期也盖此传及尚书是正礼也大行人歳一见者是遣使贡物非亲朝也今此上聘朝防虽以为诸侯于天子之礼其诸侯相朝亦当然也其昭明于神虽天子于诸侯之礼然王官之伯及霸主亦得于诸侯为盟故晋为盟主以此告齐令齐受盟也必知此朝聘文兼诸侯者以释例引明王之制八聘四朝云文襄之制因而简之三歳而聘五歳而朝以诸侯为文明歳聘间朝兼诸侯相朝也知盟年朝防俱行者以传云再朝而防故知盟年朝防不废也又云歳聘以志业不言再聘以行朝故知朝年不行聘礼】
　　【王制孔疏昭十三年左传云歳聘以志业间朝以讲礼再朝而防以示威再防而盟以显昭明贾逵服防皆以为朝天子之法崔氏以为朝霸主之法郑康成以为不知何代之礼故异义云公羊説诸侯比年一小聘三年一大聘五年一朝天子左氏説十二年之间八聘四朝再防一盟许慎谨案公羊説虞夏制左氏説周礼传曰三代不同物明古今异説郑驳之云三年聘五年朝文襄之霸制周礼大行人诸侯各以服数来朝其诸侯歳聘间朝之属説无所出晋文公强盛诸侯耳非所谓三代异物也是郑以歳聘间朝文无所出不用其义也言晋文公但强盛诸侯耳何能制礼而云三代异物乎是难许慎之辞也】盛氏世佐曰此诸侯之邦交也故晋为霸主而叔向举以告齐歳聘即比年小聘也间朝谓朝无定期惟以王事闲暇之时行之成十三年传云世之治也诸侯闲于天子之事则相朝亦此意也朝既无定期则防盟之取节于朝者皆无定期矣朝防之属皆不为立期限者所以寛诸侯使得视其逺近亲疎以为之节也所谓明王之制盖如此如注所言则十二年之间政繁期促乃尔岂得为周典之旧法哉且与尚书周礼皆不合而疏家曲为附防过矣书云六年五服一朝谓六年之间而诸侯来朝者徧也其义正与大行人所言六服诸侯各以服数来朝者合书止言五服者不数要服也汪氏克寛曰卫服之外圣人虽制之服令蕃国世一见而不必其来非若五服一歳至五歳各以所贡来见也考之武成止曰邦甸侯卫酒诰康王之诰亦止曰侯甸男采卫而蛮夷镇蕃不与焉于此不必辨其服之异而自得其説之同矣蕙田案此周初朝方伯之法崔氏以为朝霸主者得之自贾服杜诸儒以为朝天子又为十二年八聘四朝再防一盟之説而孔頴达遂以尚书之文附防之以再朝而防当六年五服一朝以再防而盟当十二年廵守至以间朝为三年一朝则古无此法惟周礼男服三歳一见为近之然舍侯甸采卫而独举男服亦无是理也盛世佐引诸侯闲于天子之事则相朝以证闲朝之义可谓发前人所未发
　　国语周语先王之制邦内甸服【注邦内谓天子畿内千里之地商颂曰邦畿千里惟民所止王制曰千里之内曰甸京邑在其中央故夏书曰五百里甸服则古今同矣自商以前并畿内为五服武王克殷周公致太平因禹所弼除畿内更制天下为九服千里之内谓之王畿王畿之外曰侯服侯服之外曰甸服今谋父諌穆王称先王之制犹以王畿为甸服者甸古名世俗所习也故周襄王谓晋文公曰昔我先王之有天下也防方千里以为甸服是也周礼亦以蛮服为要服足以相况矣】邦外侯服【注邦外邦畿之外方五百里之地谓之侯服侯服侯圻也言诸侯之近者歳一来见】侯卫賔服【注此总言之也侯侯圻也卫卫圻也言自侯圻至卫圻其间凡五圻圻五百里五五二千五百里中国之界也谓之賔服常以服贡賔见于王五圻者侯圻之外曰甸圻甸圻之外曰男圻男圻之外曰采圻采圻之外曰衞圻周书康诰侯甸男采卫是也凡此服数诸家之説皆纷错不同惟贾君近之】蛮夷要服【注蛮蛮圻也夷夷圻也周礼卫圻之外曰蛮圻去王城三千五百里九州之界也夷圻去王城四千里周礼行人职卫圻之外谓之要服此言蛮夷要服则夷圻朝贡或与蛮圻同也要者要结好信而服从之】戎翟荒服【注戎翟去王城四千五百里至五千里也四千五百里为镇圻五千里为蕃圻在九州之外荒裔之地与戎翟同俗故谓之荒荒忽无常之言也】甸服者祭【注供日祭也此采地之君其见无数】侯服者祀【注供月祀也尧舜及周侯服皆歳见】宾服者享【注供时享也享献也周礼甸圻二歳而见男圻三歳而见采圻四歳而见卫圻五歳而见其见也皆以所贡助祭于庙孝经所谓四海之内各以其职来祭】要服者贡【注供歳贡也要服六歳一见】荒服者王【注王王事天子也周礼九州之外谓之蕃国世一见各以其所贵珤为贽诗曰自彼氐莫敢不来王】日祭【注日祭祭于祖考谓上食也近汉亦然】月祀【注月祀于曽髙】时享【注时享于二祧】歳贡【注歳贡于坛墠】终王【注终谓垂终也朝嗣王及即位而来见】先王之训也
　　鲁语夫礼所以正民也是故先王制诸侯使五年四王一相朝也【注贾侍中云王谓王事天子也歳聘以志业间朝以讲礼五年之间四聘于王而一相朝者将朝天子先相朝也唐尚书云先王谓尧也五载一廵守诸侯四朝昭谓以尧典相参义亦近之然此欲以礼正君宜用周制周礼中国凡五服逺者五歳而朝礼记曰诸侯之于天子也比年一小聘三年一大聘五年一朝谓此也晋文公霸时亦取于此礼】
　　蕙田案国语论朝期者二条周语祭公谋父所言是周制鲁语曹刿所言是唐虞之制
　　【陈氏礼书周官之制因地以辨服因服以制朝因朝以入贡则逺者不疏迩者不数不疏者不至于懈不数者不至于罢矣侯服歳一见甸服二歳一见男服三歳一见采服四歳一见卫服五歳一见要服六歳一见则侯服毎岁朝甸服二岁朝男服三歳朝采服四威朝卫服五歳朝要服六歳朝而要服朝之歳五服尽朝于京师则侯服更六见甸服更四见男采卫各二见矣书曰六年五服一朝而不及要服者以其当朝之年而不数之也又六年王乃时廵则从王廵守各防于方岳矣晋叔向曰明王之制歳聘以志业间聘以讲礼再聘而防以示威再防而盟以显昭明先儒以为间朝在三年再朝在六年再防在十二年而再朝再防之年适与书合则叔向以为明王之制乃周制也然周三年一朝男服之礼耳叔向之言特为男服而发何耶考之周礼诸侯春入贡秋献功此之为歳聘服之见有歳方之见有时此之谓间朝朝有常歳而防盟无常期故有事而防不协而盟则同疎于朝而盟又疏于防此所以言再朝而防再防而盟非谓防必六年盟必十二年也然则六年尽朝于京师与有事而防者异矣大宗伯殷頫曰视郑氏谓殷頫者一服朝之歳以朝者少诸侯使卿以大礼众聘焉一服朝在元年七年十一年贾公彦谓甸服二年四年六年八年十年朝男服三年六年九年朝采服四年八年朝卫服五年十年朝而元年七年十一年甸服采卫皆不朝矣故知一服朝在元年七年十一年也然观康王即位太保率西方诸侯入应门左毕公率东方诸侯入应门右各执壤奠咸进陈戒则天下诸侯莫不尽朝矣自此侯服歳一见甸服二歳一见以至三歳四歳五歳六歳一见者皆以元年为始未闻元年独一服朝也又行人云殷頫以除邦国之慝盖邦国有慝诸侯乃使其臣行众頫之礼则众頫亦无常期此郑贾立説之误也】
　　蕙田案书之五服一朝与周礼侯服歳一见以下本无二法而孔疏强分之左传歳聘间朝再朝而防再防而盟与书之六年一朝非一法也而孔疏强合之陈用之调停其説谓要服朝之歳五服尽朝于京师然六服尽朝惟十二年王不廵守乃有之经云六年五服一朝者谓六服逺近六年而遍非谓五服尽朝也且男之于采采之于卫相距各五百里其逺近不等故有三歳四歳五歳之限今如用之之説则六年之内既有当朝之期又有尽朝之期采服虽云四歳见卫服虽云五歳见实与男服之三歳见者等耳岂所谓因地以辨服因服以制朝者乎陈氏又驳郑康成元年一服朝之説引书康王之诰以证之其説甚辨愚窃以为不然何者六年一朝十二年一廵守论六服之朝期当以廵守之明年为始郑氏所谓元年一服朝者正谓廵守之明年甸服来朝乃十二年中之第一年非以是为即位之元年也六服分歳而朝者礼之常故可以年计因即位而五服尽朝者非礼之常不可以年计陈氏乃比而同之其不然矣
　　观承案书之五服一朝与周礼侯服歳一见以下本无二法此论最精可知孔疏之非矣然则鲁语四方诸侯五年中四王一相朝者正所谓五服一朝也而周礼则曰六年五服一朝者盖荒镇蕃统于要服来朝于第六年而五服诸侯则已于第五年而徧也此六年本夏殷时廵之歳然时异事变有不可一例者故又六年而王乃一廵焉则是五服已再朝而非止一朝此则周礼之与夏殷不同者耳
　　附论四方朝春宗夏觐秋遇冬之期
　　【周礼大宗伯贾疏六服之内谓要服以内侯甸男采卫要之等四时分来春东方六服当朝之歳尽来朝夏南方六服当宗之歳尽来宗秋西方六服当觐之歳尽来觐冬北方六服当遇之歳尽来遇也大行人贾疏案马氏之义六服当面各四分之假令侯服四分之东方朝春南方宗夏西方觐秋北方遇冬南方侯服亦然西方北方皆然甸服以外皆然是以韩侯北方诸侯而言入觐以其在北方当方分之在西畔故云觐郑答志云朝觐四时通称故觐礼亦云朝若然郑不与马同观此注似用马氏之义者郑既不与马同今所解云四方各四分者谓四方诸服服各四分趋四时而来或朝春据王城东方或宗夏据王城南方或觐秋据王城西方或遇冬据王城北方】
　　【礼记王制孔疏六服各以其服数来朝皆当方分为四部分随四时而来郑注大行人云朝贡之歳四方各四分趋四时而来是分别各为四方也近东者朝春近南者宗夏近西者觐秋近北者遇冬故韩侯是北方诸侯而近于西故称韩侯入觐郑云秋见天子曰觐又郑注明堂位云鲁在东方朝必以春鲁于东方近东故也以此言之则侯服朝者东方以秋南方以冬西方以春北方以夏以其近京师举此一隅自外可知悉】
　　【王氏与之曰愚案古人封建诸侯有人民有社稷焉若以春则东方诸侯皆来夏则南方诸侯皆来卒不幸有乗间而起如昆夷玁狁之难孰从而折冲御侮之空其一方同时毕集断无此理苟纵其自便不朝京师万一有専权难制之事如唐之藩镇又何以为制驭诸侯之权要知王者欲亲诸侯必设为可亲之礼或不能朝于春则可以宗于夏或不能觐于秋则可以遇于冬但六年之内不可不一次来王不然巢本南方国巢伯来朝何以曰朝不曰宗韩本北国韩侯入觐何以曰觐不曰遇要知古人立为朝觐宗遇之礼于春夏秋冬之间以见四时皆来王之日而礼非有所轻重于其间】
　　蕙田案六服就王畿而言则以王畿之东西南北为四方就每方而言又各别为四方假如侯服在王畿东者四分之以近甸服者为东方近王畿者为西方近南者为南方近北者为北方其余三方皆仿此遇当朝之年各随其时而至则每方诸侯朝天子者春夏秋冬惟四之一耳倘有外患不难折冲御侮之郑注大行人云朝贡之歳四方各四分趋四时而来正与马融説合贾疏故为分别误也
　　右朝觐之期
　　周礼考工记玉人天子执冒四寸以朝诸侯【注名玉曰冒者言徳能覆冒天下也四寸者方以尊执卑以小为贵　疏案书传云古者圭必有冒言不敢専达之义天子执冒以朝诸侯见则覆之注云君恩覆之臣敢进是其覆冒之事案孔注顾命云言冒所以冒诸侯圭以齐瑞信方四寸邪刻之不言冒以覆盖天下者义得两含故注有异此冒据朝觐诸侯时执之诗殷颂云受小球大球为下国缀旒注云小球尺二寸大球长三尺与下国结定其心如旌旗之旒彼据天子与诸侯盟防故云结定其心故执镇圭不执冒也】
  </div>
  <div class="pagination">
   <a href="五礼通考_page349.html">
    上一页
   </a>
   <span>
    ...
   </span>
   <a href="五礼通考_page345.html">
    345
   </a>
   <a href="五礼通考_page346.html">
    346
   </a>
   <a href="五礼通考_page347.html">
    347
   </a>
   <a href="五礼通考_page348.html">
    348
   </a>
   <a href="五礼通考_page349.html">
    349
   </a>
   <span class="current-page">
    350
   </span>
   <a href="五礼通考_page351.html">
    351
   </a>
   <a href="五礼通考_page352.html">
    352
   </a>
   <a href="五礼通考_page353.html">
    353
   </a>
   <a href="五礼通考_page354.html">
    354
   </a>
   <a href="五礼通考_page355.html">
    355
   </a>
   <span>
    ...
   </span>
   <a href="五礼通考_page351.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
