<!DOCTYPE html>
<html>
<head>
    <meta charset="UTF-8">
    <title>周礼注疏 - 第 29 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 29 页/共 187 页</h1>
    <div class="content">　　[疏]注“辟行”至“中者”
　　○释曰：“内命夫，卿大夫士之在宫中者”，谓若宫正所掌者也，对在朝卿大夫士为外命夫。郑虽不解外内命妇，其外命妇则总外内命夫之妻，内命妇即三夫人已下也。

　　掌埽门庭。（门庭，门相当之地。
　　○扫，素报反。）

　　[疏]注“门庭”至“之地”
　　○释曰：阍人掌中门，则门相当之地唯中门外之地，谓之门庭也。若馀门庭，则各有守门者，扫之也。

　　大祭祀、丧纪之事，设门燎，跸宫门、庙门。（燎，地烛也。跸，止行者。庙在中门之外。
　　○燎，力召反，又力吊反。）

　　[疏]“大祭”至“庙门”
　　○释曰：丧纪设门燎，跸宫门庙门者，大丧以下朝庙及出葬之时，宫中及庙门皆设门燎，跸止行人也。
　　○注“燎地”至“之外”
　　○释曰：“燎，地烛也”者，烛在地曰燎，谓若天子百，公五十，侯伯子男皆三十，所作之状，盖百根苇皆以布缠之，以蜜涂其上，若今腊烛矣。对人手者为手烛，故云地烛也。又云“庙在中门之外”者，谓若《小宗伯》云“左宗庙，右社稷”。

　　凡宾客亦如之。

　　[疏]“凡宾”至“如之”
　　○释曰：宾客在宫中庙，谓若飨食在庙，燕在寝，皆为设门燎及跸止行人。

　　寺人掌王之内人及女宫之戒令，相道其出入之事而纠之。（内人，女御也。女宫，刑女之在宫中者。纠犹割察也。
　　○相，息亮反，下及注同。道，徒报反，後同。）

　　[疏]注“内人”至“察也”
　　○释曰：“女宫，刑女之在宫中者”，谓男女没入斯宫为嫔者也。

　　若有丧纪、宾客、祭祀之事，则帅女宫而致於有司，（有司谓宫卿世妇。）

　　[疏]注“有司”至“世妇”
　　○释曰：知有司是宫卿世妇者，案《春官》宫卿《世妇》云：“掌乐宫之宿戒，及祭祀，比其具。”此既言致於有司，明是男子官宫卿所掌女宫也，非是下文世妇之帅女宫者也。

　　佐世妇治礼事。（世妇，二十七世妇。）

　　[疏]注“世妇”至“世妇”
　　○释曰：上云有司是宫卿世妇，恐此亦是彼世妇，故郑云二十七世妇。以寺人是奄者，故得佐世妇治礼事。礼事即世妇所掌祭祀、宾客、丧纪之事是也。

　　掌内人之禁令，凡内人吊临于外，则帅而往，立于其前而诏相之。（从世妇所吊，若哭其族亲。立其前者，贱也。贱而必诏相之者，出入於王宫，未可以阙於礼。
　　○临，良鸩反，後同。）

　　[疏]注“从世”至“於礼”
　　○释曰：郑知从世妇不自吊临者，此直言“凡内人吊临于外”，不指斥其事，故知不自吊临。案《世妇职》云“掌吊临于卿大夫之丧”，故内人得从之也。云“若哭族亲”者，世妇所掌吊，唯云吊卿大夫。云哭族亲，据理而言，王后有哭族亲之法，则内人女御亦往哭之。

　　内竖掌内外之通令，凡小事。（内，后六宫。外，卿大夫也。使童竖通王内外之命给小事者，以其无与为礼，出入便疾。内外以大事闻王，则俟朝而自复。
　　○便，婢面反。朝，直遥反，下同。）

　　[疏]注“内后”至“自复”
　　○释曰：郑知竖是童子者，谓若《春秋左氏》叔孙穆子於庚宗妇人生牛，牛能奉雉，使为竖也。又知童子“无与为礼”者，案《礼记 玉藻》云“童子无事，则立於主人之南，北面”。云“内外以大事闻王，则俟朝而自复”者，经云凡通小事，复，白也，明大事待朝自复，不使内竖也。

　　若有祭祀、宾客、丧纪之事，则为内人跸。（内人，从世妇有事於庙者。内竖为六宫跸者，以其掌内小事。
　　○为，于伪反，注下同。）

　　[疏]“若有”至“人跸”
　　○释曰：此竖为祭祀、宾客、丧纪三事，为内人跸者，皆谓在庙时。若然，祭祀在庙，谓四时之祭祀也。宾客在庙，谓飨食时也。丧纪在庙，谓丧朝庙为祖奠、遣奠时也。皆为内人跸，止行人也。
　　○注“内人”至“小事”
　　○释曰：郑知内人从世妇者，内人卑，不专行事。案下《世妇职》云，掌祭祀已下三事，与此经三事同，明此内人从世妇而濯扌既及为粢盛也。云“内竖为六宫跸者，以其掌内小事”者，以其跸止行人人既是小事，故还使内竖掌小事者跸也。

　　王后之丧迁于宫中，则前跸。及葬，执亵器以从遣车。（丧迁者，将葬，朝于庙。亵器，振饰沐之器。
　　○遣，弃战反。後“遣车”皆放此。，呼内反。）

　　[疏]“王后”至“遣车”
　　○释曰：后“丧迁於宫中”，谓七月而葬，将葬而朝七庙，则亦使内竖在车前跸止行人也。云“及葬，执亵器以从遣车”者，谓朝七庙讫，且将行，在大祖庙中为大遣奠，苞牲取下体。天子大牢苞九个，遣车九乘，后亦同。使人持之往如墓，则此内竖执亵器从遣车之後。以其遣车载牲体，鬼神依之，故使执亵器从之，若生时亦执亵器从也。
　　○注“丧迁”至“之器”
　　○释曰：郑知丧迁是“将葬朝於庙”者，以其丧柩迁在宫中，唯有朝庙时，故《礼记 檀弓》云“周朝而遂葬”是也。云“亵器，振饰沐之器”者，以其从遣车，若生时从后。后之私亵小器，唯有振饰沐之器，故为此解也。若然，《玉府》云“凡亵器”，郑注以为清器虎子，不为振饰沐器者，彼据生时，故与床笫等连文。但死者器物虽皆不用，仍法其威仪者，故此注亵器为振饰沐之器，不为清器虎子也。知其振饰沐器者，案《特牲》为尸而有，并有箪巾，巾为振饰，为盥手，明其面沐发亦有之，故《既夕礼》用器之中有，是送葬之时有亵器也。

　　九嫔掌妇学之法，以教九御妇德、妇言、妇容、妇功，各帅其属而以时御叙于王所。（妇德谓贞顺，妇言谓辞令，妇容谓婉娩，妇功谓丝。自九嫔以下，九九而御於王所。九嫔者，既习於四事，又备於从人之道，是以教女御也。教各帅其属者，使亦九九相与从於王所息之燕寝。御犹进也，劝也，进劝王息。亦相次叙。凡群妃御见之法，月与后妃其象也。卑者宜先，尊者宜後。女御八十一人当九夕，世妇二十七人当三夕，九嫔九人当一夕，三夫人当一夕，后当一夕，亦十五日而遍云。自望後反之。孔子云：“日者天之明，月者地之理。阴契制故月上属为天，使妇从夫放月纪。”
　　○婉，於阮反。娩，音晚。见，贤遍反。月上，时掌反。放，方往反。）

　　[疏]“九嫔”至“王所”
　　○释曰：云“掌妇学之法”者，谓妇人所学之法，即“妇德”已下是也。言“以时御叙于王所”者，谓月初卑者为始，望後尊者为先是也。
　　○注“妇德”至“月纪”
　　○释曰：郑知“妇德谓贞顺”已下，义如此者，但此经虽有四事之言，无事别目。案《内则》云：“姆教婉娩听从，执麻，治丝茧，织组训。”故郑此注“妇德谓贞顺”，当彼“听从”；此云“妇容谓婉娩”，还当彼“婉娩”也；此云“妇功谓丝”，还当彼“执麻”已下。惟妇言注与彼少异。此注以“妇言谓辞令”，彼《内则》注以婉为言语，娩之言媚也，谓容貌也。不同者，以彼经无四事之言，故分婉娩为二事，以充四德，此有四事之言，故并婉娩为容貌，别以辞令解妇言。然彼以婉娩亦兼妇言者，以其言语婉顺亦得为容貌故也。云“自九嫔以下，九九而御於王所”者，欲见三夫人及后各当一夕，不为九御也。言此者，释经称女御为九御之意。云“九嫔者，既习於四事，又备於从人之道，是以教女御也”者，释经使九嫔教女御之意。云既习於四事，即经妇德之等是也。云又备於从人之道，谓御序之事。即经“各帅其属以时御叙於王所”是也。云各帅其属者，使亦九九相与从於王所息之燕寝者。此释经以时御叙于王所之事。云亦九九相与从王者，亦上居宫及以作二事，皆九人相配，故以亦之也。云“御犹进也，劝也，进劝王息”者，案《左传》云：“君子昼以访问，夜以安身。女者定男於夜，节宣其气。”故云劝王息也。云“亦相次叙”者，亦上居宫有次叙也。云“凡群妃御见”已下，无正文，郑以意消息，妇人者，阴象月纪，故月与后妃其象也。云“卑者宜先，尊者宜後”者，案《礼运》云：“三五而盈，三五而阙。”后以下法之，故从微乡著，卑者宜先；从著乡微，卑者宜後也。云“亦十五日而遍云”者，言亦者，亦上居宫。言云者，亦无正文，故以“云”疑之也。云“孔子云”已下者，《孝经 援神契》文。但彼是孔子所作，故言孔子云也。云“日者天之明”者，本合在天。云“月者地之理”者，本合在地。今以阳尊而阴卑，月乃为天契制所使，故云“阴契制”。上属为天使，是以月上属於天，随日而行。云“妇从夫放月纪”者，解后已下就王燕寝而御之意。

　　凡祭祀，赞玉，赞后荐彻豆笾。（玉，玉敦受黍稷器。后进之而不彻。故书“玉”为“王”，杜子春读为玉。
　　○，音咨，刘音祖稽反。敦，音对。）

　　[疏]“凡祭”至“豆笾”
　　○释曰：言“凡祭祀”者，后无外事，唯有宗庙与四时月祭等，故云凡祭祀。“赞玉”者，但祭祀之时，男子进俎，妇人设豆笾簋。赞，助也，助后荐玉也。云“赞后荐彻豆笾”者，豆笾之荐与彻，皆助后也。
　　○注“玉”至“为玉”
　　○释曰：云“玉，玉敦受黍稷器”者，案《明堂位》云“有虞氏之两敦，周之八簋”，则周用簋。《特牲》、《少牢》大夫士用敦。今周天子用玉敦者，《明堂位》明鲁得兼用四代之器用敦，明天子亦兼用可知。云玉敦者，谓以玉饰敦，谓若《玉府》云“珠盘玉敦”。但彼以珠盛牛耳，玉敦盛血，此玉敦盛黍稷为异耳。云“后进之而不彻”，知者，豆笾云赞荐彻，玉直赞，不云荐彻，明直赞进之而已。案《礼器》云“管仲镂簋”，注云：“天子饰以玉。”此直云玉敦，则簋亦饰以玉。而不云者，但玉敦后亲执而设之，故特言之；其簋则九嫔执而授后，后设之，若《少牢》主妇亲受韭菹醯醢，其馀妇赞者授主妇，主妇设之，故不言也。

　　若有宾客，则从后。（当赞后事。）

　　[疏]注“当赞后事”
　　○释曰：后之有事於宾客者，唯有诸侯来朝，王亲飨燕，后当助王飨燕时，九嫔从后往也。

　　大丧，帅叙哭者亦如之。（亦从后。帅犹道也。后哭，众之次叙者乃哭。）

　　[疏]“大丧”至“如之”
　　○释曰：大丧谓王丧。“帅叙哭”者，谓若外内命妇哭时，皆依尊卑命数在后後为前後列位哭之，故须帅导，使有次叙也。 

　　●卷八

　　世妇掌祭祀、宾客、丧纪之事，帅女宫而濯扌既，为盛。（扌既，拭也。为犹差择。
　　○扌既，古爱反。拭，音式，清也。）

　　[疏]“世妇”至“盛”
　　○释曰：此妇人所掌，祭祀谓祭宗庙，宾客谓飨食诸侯在庙，丧纪谓大丧朝庙、设祖奠与大遣奠时。为此三事，则帅女宫而濯扌既。案《少牢》饔人扌既鼎俎，廪人扌既甑，司宫扌既豆笾，皆使男子官不使妇人者，彼以大夫家无妇官及无刑女，故并使男子官。此天子礼，有刑女及妇官，故与彼异也。
　　○注“为犹差择”
</div>
    <div class="pagination">
<a href="周礼注疏_page28.html">上一页</a><span>...</span><a href="周礼注疏_page24.html">24</a><a href="周礼注疏_page25.html">25</a><a href="周礼注疏_page26.html">26</a><a href="周礼注疏_page27.html">27</a><a href="周礼注疏_page28.html">28</a><span class="current-page">29</span><a href="周礼注疏_page30.html">30</a><a href="周礼注疏_page31.html">31</a><a href="周礼注疏_page32.html">32</a><a href="周礼注疏_page33.html">33</a><a href="周礼注疏_page34.html">34</a><span>...</span><a href="周礼注疏_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
