<!DOCTYPE html>
<html>
<head>
    <meta charset="UTF-8">
    <title>周礼全经释原 - 第 10 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼全经释原 - 第 10 页/共 27 页</h1>
    <div class="content">　　师氏掌以诏王以三徳教国子一曰至徳以为道本二曰敏徳以为行本三曰孝徳以知逆恶【即美字】释曰善道也谓徳行之奥也诏告也三徳至徳敏徳孝徳也国子天子之元子众子与公卿大夫元士之适子也师氏徳盛道尊为世师表故以善道诏王者以自然之理而从容以告所以尊王也以徳教国子则自其所得者而仪刑诲训之使国子效灋之也文王世子曰师也者教之以事而谕诸徳是也至极也徳者心所得于天之理道则天人性命之防事物当然之则也苟不至徳至道不凝故至徳为道之本也敏速也敏徳者强志力行蓄徳广业之事行则人伦日用之间实履其事者也苟不勤敏则行不力故敏徳所以为三行之本也孝徳者国子所生之隆所籍之厚既与人殊自当深念罔极之防不可顷刻而忘于懐有得于此则为孝徳须臾而忘于此则为逆恶也故真有此徳笃实深固则必深知逆恶之事而自不忍为矣　朱子曰三徳者相须为用不可偏废盖不知至徳则敏徳者散漫无统固不免乎笃学力行有不知道之讥不务敏徳而一于至徳又无以广其业而有虚空之弊不知敏徳则孝徳仅为匹夫之行而不足以通神明然不务孝徳而一于敏徳则又无以立本而有悖徳之累此先王之教所以本末相资精粗两尽而不倚于一偏也
　　教三行一曰孝行以亲父母二曰友行以尊贤良三曰顺行以事师长
　　释曰教以徳者使之得于心教以行者使之习于事朱子曰不夲之以徳则无所自得而行不能以加修不实以行则无所持循而徳不能以自进然人之行莫大于孝故至徳敏徳亦惟孝徳足以尽之故三行亦以孝行为本推行友顺之目亦以尽孝也孝行如问安视膳之类亲者爱之也知爱其亲则知所以奉养之方矣友行如忠信辞逊之类尊者敬之也贤良道徳之可尊者顺行如恭敬奉承之类事者弟子之礼也师则敬我者也长则尊我者也是故事师长如事亲则可谓孝顺矣尊贤良如事兄则可谓友弟矣尧舜之道孝弟而已
　　居虎门之左司王朝掌国中失之事以教国子弟凡国之贵逰子弟学焉
　　释曰虎门王路寝之门也居左者立大小二学于门之左也师氏保氏居之司视察也察王之视朝有善道可行则以诏王中中于礼也失失于礼也盖王日视朝于路寝用人行政之善师氏诏之而教国子以为灋用人行政之失不在于语言诵授之间而直于行事之际教诲焉是以古人必于事而为学成材然后可以涖政而临民也夫师氏以诏王则王之所闻者善言所知者正道固可以格其非心然退而寒之者众则此心易摇所以必使国子宿卫王宫薫陶于徳行则在王所者长幼卑尊皆善士所以辅养君徳涵养气质而置君于无过者莫急于此此王宫之教所以为宻也
　　凡祭祀賔客防同丧纪军旅王举则从听治亦如之使其属帅四夷之隷各以其兵服守王之门外且跸朝在野外则守内列【从才用反治直吏反跸音毕】
　　释曰举行也听治坐朝而听政也王出而祭祀宾客防同军旅丧纪入而常日听朝师氏无不在左右者无往而不诏王以善也其属上士府史胥徒也四夷之乃司所掌者兵服各用其本国之旃布弓劔也门外中门之外跸止行人不得迫王宫也内列谓蕃营之在内者王在朝与出在野外师氏必帅其属与以守衞王者所以教国子皆守卫王宫之人且属官之多徒众之广掌威严之权则教道尊严而人摄服王亦恃以无恐矣况帅四夷之以守内列亦以逺人无觊幸非常之望可防肘腋之变故也先王于师氏之官所以处之委曲详尽如此则教道焉有不行者
　　叶氏曰师氏教三徳而不曰六徳教三行而不曰六行保氏既教以六艺又加以六仪与司徒三物不同以贵防子弟与六乡之民异其节目虽有详略之殊然为教则一也夫国子皆曰教而保氏独曰养国子以道者道非口舌之所能喻以之养其心则三者之教始可得而施焉此又与三物教民不言道同意也又师氏曰掌国中失之事以教国子中者教之以为灋失者教之以为戒如此则逹于政事然后可以涖政临民矣周人之于国子其教之也详其责之也深其养之也至则其任之也重盖以公卿大夫之子席父兄之宠豢宫闱之安未离襁褓已列缙绅不限才愚槩居禄位恬视世禄则鲜克由礼不学面墙则涖事惟烦苟无教养之素以变化其气质而保防其徳性将何以责其徳行之素而动容节奏必合于礼乐异时涖官临民而欲授之以政皆达得乎当成王时鲁周公之子伯禽衞康叔之子牟齐太公之子吕伋皆事成王他日皆为显诸侯此非周人详于教国子之验欤
　　保氏掌谏王恶而养国子以道乃教之六艺一曰五礼二曰六乐三曰五射四曰五驭五曰六书六曰九数释曰保也者谨其身而辅翼之以归诸道者也以谏恶为职者绳其愆纠其缪使内无失徳外无失政乃所以保之也养国子以道者六艺道之寓也六仪道之着也师氏之徳行非可以语言直入必教之艺仪使之朝夕游焉以博其义理之趣优防浸渍以涵养之则徳行自然可造矣养之以道如此然师氏之教大学之教也保氏之教小学之教也大学教之以理小学教之以事二学之教亦于师保二官见之吉凶賔军嘉五礼也云门大咸大韶大夏大濩大武六乐也白矢参连剡注襄尺井仪五射也鸣和鸾逐水曲过君表舞交衢逐禽左五驭也象形防意转注指事假借谐声六书也方田粟米差分少广商功均输方程盈朒勾股九数也　六艺以礼乐为本礼乐者圣人所以治天下之具也而列于六艺何也曰礼乐有大小有始终有仪文度数之礼乐有大礼大乐和平天下之本焉有不可须斯去身焉保氏之五礼六乐亦仪文度数之间耳然大司乐成均之教専以乐成就人才故艺谓之曰道艺者正指礼乐而言之也
　　乃教之六仪一曰祭祀之容二曰賔客之容三曰朝廷之容四曰丧纪之容五曰军旅之容六曰车马之容凡祭祀賔客防同丧纪军旅王举则从听治亦如之使其属守王闱
　　释曰容即仪也以见于外者言祭祀有祼献荐彻故其容欲穆穆皇皇賔客有迎送燕餽故其容欲严恪矜荘朝廷则踧踖如也鞠躬如也曲礼曰朝廷济济翔翔丧纪始死则皇皇焉既殡则望望焉既葬则慨然如不及曲礼曰丧容累累色容颠颠视容瞿瞿梅梅言容茧茧军旅曲礼曰戎容暨暨果毅貌言容詻詻教令严肃貌色容厉肃视容则清明也车马曲礼曰车马之美匪匪翼翼鸾和之美肃肃雍雍论语曰车中不内顾不疾言不亲指艺乃道之所寓容乃道之所发养之以道者如此王举听治皆从者谓随事纳谏也其职事与师氏同闱宫中巷门使其属守之所以防出入严宫中之卫也师氏守门保氏守闱宫中整肃之权一由师保节制此教之所以必行而不敢犯也
　　叶氏曰周官分职聨事可谓纎悉而独谏官一职缺焉仅有师氏掌以诏王保氏掌谏王恶而已周公以三公之师保不必备乃设为师保二氏而以中大夫下大夫二人为之其职専其任重意者言责之所由系也然师氏诏不知所诏者何保氏谏恶不知所谏者何恶夫陈善闭邪顺美救恶臣子职分之当然也然谓之师保诏谏恶不过一言自教国子而外则帅而守王门帅属而守王闱其余则王举听治则从而已也其于拾遗补阙绳愆纠缪之事殆若有不屑焉愚以二官考之则皆守卫王宫者也其教国子亦皆守卫之人居王之左右前后备王之顾问应对盖以循诱其善于嘿嘿之中何以昌言为哉然师氏之教国子以徳者乃其诏王羙也保氏之养国子以道者乃其谏王恶也必有师氏涵养于先而后保氏正救于后是师氏之职尤重焉故书言师氏必侪于虎贲缀衣之列诗言师氏而伍于膳夫趣马之行诚以出入起居侍御仆从在王所而与为善者师氏之功居多也一或有过则保氏从而正救之故曰掌谏王恶一言而已岂必如后世以谏名官耶
　　司谏掌纠万民之徳而劝之朋友正其行而强之道艺巡问而观察之以时书其徳行道艺辨其能而可任于国事者以攷乡里之治以诏废置以行赦宥
　　释曰此官列于师保之后盖犹民间之师氏也司救犹民间之保氏也纠者率其怠倦劝者循循善诱徳六徳朋友同学之人也行六行正规戒也强谓切磋琢磨也道艺则诗书礼乐是也盖徳无可见故示之以意感之以心惟上所以纠之劝之若孟子所谓劳来匡直辅翼期使之自得者可谓尽纠劝之方矣行则可见而道艺则又习业之本务也故令其朋友以六行相规正以道艺相讲习而劝强磨厉以进于学孟子所谓谨庠序之教申之以孝弟之义是也盖古者庠序之中不专立师而教灋秉于闾胥族师州长党正又不専居于庠序但择其朋友之长而先觉者互相规戒告诏故言朋友而不言师也巡谓巡行问谓访问观察则考校之也徳行道艺之书既定于乡大夫党正以下矣司谏则考察其所书之当否以诏废置也辨其能而可任于国事者此即俊秀有徳行道艺可升于司徒进之天子入太学涵养之司马辨论官材而任之是也乡中升俊秀之事惟见于此夫教之书之固在乡大夫以下而巡问观察考校覈实审其才定其书然后使之升之者其权司谏执之也巡问观察之间六乡之吏治可攷矣万民之徳行可知矣以诏王行废置也赦宥者民既有过失为司救所罚而废黜者能改过有徳行可书者又从司谏而赦宥之此可见为师者必操攷察废置之权而后教道尊严而人信服若师保二氏必掌国中失帅属守门闱而后教可行也
　　司救掌万民之衺恶过失而诛让之以礼防禁而救之凡民之有衺恶者三让而罚三罚而士加明刑耻诸嘉石役诸司空【衺即邪字】
　　释曰救犹禁也司谏掌纠劝徳行司救掌诛让衺恶过失亦犹师氏诏王保氏谏王恶四官皆师表之职也衺恶在心故为不善者其辠重过失在事误陷于恶者也其辠轻诛责罚也让谴怒醮责也以礼防禁而救之者古者礼刑表里出礼则入刑教民以礼以礼制刑刑其犯礼者而已故防禁民之衺恶莫先于礼苟有背此者亦审喻而救止之果不能救乃行诛让也盖古者有少仪内则曲礼三篇实乡中教民之礼书所谓八刑亦依此制之故使民有所持循今此书之废乆司救以礼防禁果何礼乎此治衺恶之灋也让者以言语切责之罚者以捶楚击挞之士司冦之属加之明刑则去其冠饰而书辠恶着之背以明示诸人嘉石朝士所掌在外朝之门左使坐焉以耻辱之坐日已满又役于司空以劳苦之夫三让而罚三罚而加明刑所以使之愧悔耻诸嘉石所以徴其心役诸司空所以挫其体无非欲其改衺恶之行而革心向化也先王之爱民厚矣苟又不变宁免于杀哉
　　其有过失者三让而罚三罚而归于圜土凡歳时有天患民病则以节巡国中及郊野而以王命施恵
　　释曰圜土狱城也过失虽非故为让之可也三让三罚以啓其迁善之心者至矣而复不悛则纳之圜土盖日任之以事而夜则收之于狱不加明刑不坐嘉石者其辠轻于衺恶也天患灾异也民病札瘥也国中六乡也郊野六遂都鄙也必以节巡者节以辅王命也问民疾苦或赒之或救之也以王命者宣布天子徳意也　司救掌衺恶过失之刑罚者而兼赒恤施之事何也曰先王之设刑非以残民将以救民也故曰以生道杀民虽死不怨杀也官以救为名而末乃示以救之之事先王好生之意不可见乎原曰观司谏司救之职可以知教道矣夫教也者非纠劝之至而刑罚之加则教道不行非任之以政假之以权则教道不尊故先王既立乡职以司教化之本矣使无振作饬整之方则教亦终废也故又设司谏以巡问而观察之书其徳行别其人材以风厉之其纠劝可谓至矣又使之操考察之柄诏废置之权则道安得而不尊教安得而不行哉又设司救之职专以八刑纠万民之衺恶过失犯者三让而罚三罚而加明刑复因其辠之重轻而困辱之而劳苦之无不欲其入于善也则教道安得而不立人心安得而不服哉是故吾于朋友之正行强艺可以见古之庠序亦有羣聚之灋于辨其可任国事则知储才之本俊秀之升
　　调人掌司万民之难而谐和之凡过而杀伤人者以民成之鸟兽亦如之【难乃旦反】
　　释曰难相为雠杀也谐犹调也和平也民相仇雠由教灋之不举耳故设调人于司救之后正以消其仇怨之风而养其浑厚之俗也过失误也无意而犯之成平也谓立证佐共明之也过误杀伤此在秋官司刺有过失之刺皆在所宥也先王于民物之命固不忍见其杀伤然亦悯其过误之至此是在此无可雠之理在彼有必报之意故立调人以乡里之民立为证佐共明其非本意以平停其怨怒之心亦省刑之大者及过误而杀伤人畜产者亦以乡里之民平之盖造谋杀人不待教而诛矣过误杀人死者为不幸生者不免于怨故情事既明辟之亦足矣
　　凡和难父之雠辟诸海外兄弟之雠辟诸千里之外从父兄弟之雠不同国君之雠眡父师长之雠眡兄弟主友之雠眡从父兄弟弗辟则与之瑞节而以执之释曰和调和也难雠难也九夷八蛮六戎五狄谓之四海主大夫与君也礼曰父之雠弗与共戴天兄弟之雠不反兵交友之雠不同国此复雠之义也今有父兄被杀子弟之怨不能平也故欲从复雠之义然君上之义以过误杀伤本人无罪也自上杀之则贼弃其民听其子弟之雠杀是无其君故立调人以和之而使之相辟则彼无横死君无弃民而子弟之怨亦消矣辟之何如君父之雠则辟诸海外以其有不共戴天之义也兄弟师友之雠则辟之千里之外以其有不反兵之义也从父兄弟主友之雠则辟之不同国以其有不可同国之义也曲礼言其义之经周礼处其义之权故知经权之变者可与言礼矣瑞节玉节之剡圭也和之而不肯辟者是不从王命也调人以剡圭使其子弟执之以治其罪或杀之或囚之也夫矜过误而弛重辟之施缘人情而立辟雠之灋仁之至义之尽矣故与之以和难之瑞节而使得以自执之朝士曰凡执仇雠者书于士杀之无罪是也
　　凡杀人有反杀者使邦国交讐之凡杀人而义者不同国令勿讐讐之则死凡有鬬怒者成之不可成者则书之先动者诛之
　　释曰凡杀人是过误杀人也反杀者既避之他国子弟不书于士又无瑞节自反杀之则彼既有杀人之罪此亦有专杀之失故又使邻国交讐之不可容于其国也　或曰反复也既杀一人其有子弟恐其复讐则又杀之故郑氏曰欲除害弱敌则杀人者或逃他国则令其国与本国交讐之杀人而义如当事而诛大憝执灋而戮元奸朝士所谓凡盗贼军乡邑及家人杀之无罪是也若此者避之他境令其子弟勿讐之仇之是不从王命者也必诛之而不宥焉鬬怒忿怒相鬬未至杀伤也故使乡里共和解之平成之则不至于杀伤而争息矣不可成谓不相服也则乡里之长与调人书其是非曲直辨其先动者为非为曲而诛罚之
　　原曰复讐和调之説汉唐儒者多驳之伊洛之门亦惑之五峰胡氏大以为非周公之典愚以为惟此益信其为圣人之制制治于未乱保民之大本也盖先王既立乡官以司教又设司谏司救以纠劝诛让之则乡里之中宜其师师睦睦无鬭争杀伤之失也然人心不齐事变不一不可不预为之处也故立调人之官以谐和之集闾族邻里共质正之有鬭怒者先成焉书其曲直诛其先动固不使其讼于乡师于士师矣此息讼之本也及其有杀伤者亦先于乡里成之故而杀者归之士师误而死者谓其夲无意而过误也寘之于灋则彼本无罪一切宥之则不能平子弟之怨礼有复讐之义刑有钦恤之典故调和于礼刑之间令其相避勿得相讐夫其辟诸海外则重于幽州之流矣避诸千里之外则无异于三危之窜矣避诸异国则不能保其乡井矣为子弟虽不得剸刃于其仇不可以舒其忿而慰其心耶及不肯避则予之瑞节令其仇之既复其讐又令其不得反仇之夫其使自避而不执之于官也是欲其知罪免逮捕之扰也使其子弟勿讐者令其以灾自咎也故调人之官一设使彼知罪而自辟使此自省而勿仇是以无鞠究之烦无逮捕之扰无累及乡邻之不安其居者矣不动声色之间而息大狱于本原之地谓非圣人之制可乎愚见后世大狱大囚之遍于天下何者而非杀伤人之未能辨明者乎死者一人而累者数十家何莫而非不成于乡里而成于官府者乎一有秉心直道者出而调和之则又厉于灋禁又谁人肯任调人之责者乎噫调人之官不设而后世之讼狱始烦乡里之教不修而人始多犯灋制世御俗者其思之
　　媒氏掌万民之判凡男女自成名以上皆书年月日名焉令男三十而娶女二十而嫁凡娶判妻入子者皆书之
　　释曰判别也男女之合必有行媒者以有别也成名谓子生三月父名之书其所生年月日及名嫁娶以为騐也阳竒隂偶故男三十而娶女二十而嫁为期孔子曰夫礼言其极是也判妻出妻也入子谓女
　　子为人婢养者凡娶此二色之人为不正之名皆书以记之
　　中春之月令防男女于是时也奔者不禁若无故而不用令者罚之司男女之无夫家者而防之
　　释曰仲春建卯之月隂阳交防行婚礼顺天时也奔谓先时未具六礼过此则失时也故亦许其成婚内则曰聘则为妻奔则为妾是也凡不告庙而行纳采纳徴请期亲迎者谓之奔此必因家贫凶丧荒札之故者而后许之若无故而不备礼及此时而欲成昏谓之不用令罚其父母及主昏者观此则奔非私奔之谓矣司犹察也女无夫男无家而鳏寡不能自存者防合之使各有所归如书所谓敬寡属妇是也若义夫节妇则特异之行故旌之以厉风俗
　　凡嫁女娶妻入币纯帛无过五两禁迁葬者与嫁殇者凡男女之隂讼听之于胜国之社其附于刑者归之于士【纯侧其反】
　　释曰币婚礼有纳币纳徴皆用帛纯帛纯色之帛五两十端也贫者可以不及富者不得过制故曰无过迁葬谓死而求妇嫁殇谓死而求夫是皆渎礼乱伦故禁之也隂讼谓淫奔之讼也胜国亡国其社奄其上而栈其下使无所通隂讼鄙防之甚不可听之于官府故就出听之以示不正之合丧国亡家之本示监戒也罪五刑者归之士师所谓去势幽闭者此刑也
　　李氏曰天地不合万物不生有夫妇然后为家上得以养父母下得以育子孙生民之本于是乎在而人主慢之非计也是以圣王设官主判合之礼子生必书其名男女盛年其昏礼自季秋至于孟春惟其所用男三十女二十为期尽虽中春犹可行所以蕃育人民先王之道如此其至也既为之立其家又使之有其业国中则典妇功掌妇式之灋野则鄼长稽其女工然而民不庶且富者未之有也
　　司市掌市之治教政刑量度禁令以次叙分地而经市以陈肆辨物而平市以政令禁物靡而均市以商贾阜货而行布以量度成贾而徴儥以质剂结信而止讼以贾民禁伪而除诈以刑罚禁虣而去盗以泉府同货而敛賖【贾音嫁儥音育剂子随反贾音古虣薄报反去起吕反】
　　释曰司市主市防治商贾平物价收财贿者也所以一项人民聨属乡遂也故属地官之末先义后利也治以理之教以化之政以政之刑以齐之量斗斛也度丈尺也执五量以定五谷之价建五度以定布帛之式禁谓违式衍俗之物不陈于市令谓宣教立政之事必宪于民此八者司市之大经也次市官所治之舎思次介次也叙肆之行列也以官次为列序分地而治之则市之经画定矣肆贾人藏货之邸也陈物于肆以类而辨之则市之物价平矣物之侈靡易售而无实用者也禁之则民不贵异物而市平矣阜盛也布谓泉也布所以权百物而通之货苟不阜则布无所通故商贾通而货财盛则泉布得行矣徴召也儥买也量度所以齐物也物之多寡长短有定价则买者来矣质以人证剂以书约賖贷交予以是为信则争者止矣贾民胥师贾师也能知物之真伪使之辨货贸易则欺诈之术不行矣刑罚如小刑宪罚中刑徇罚大刑朴罚是也市肆之间奸诈强虣萃焉徴以刑罚则虣可禁而盗可去矣泉府聚泉之府同共也泉府所藏之货与民共之市之不售者官为敛之民之无货从官贷之所以利民非以冨国也　司市为市官之主故其教治政令皆司其纲而其目则自质人以下分掌焉故质剂结信则质人之职商贾行布则廛人之职贾民禁僞则胥师之职量度成价则贾师之职刑罸禁虣则司虣之职也陈肆辨物则肆长之职也至于同货敛賖者又非泉府之职乎其余门闗掌节皆同商贾之徃来察货贿之出入与夫征禁符节之事亦司市之通货贿以玺节出入者也然则商贾也者亦分天下四民之一者也故其设官分职经制之详宻如此盖亦为国之大务与
　　大市日昃而市百族为主朝市朝时而市商贾为主夕市夕时而市贩夫贩妇为主【昃音侧】
　　释曰日昃日未中也易曰日中为市故大市期于日中百族万家也为主主于为市谓其多也大市交易大而且多故百族为主万家立一市也商贾家于市中故朝在焉夕市日将入时市也贩夫贩妇朝买夕卖以日余力而给人家常用也故夕时在焉
　　凡市入则胥执鞭度守门市之羣吏平肆展成奠贾上旌于思次以令市市师涖焉而听大治大讼胥师贾师涖于介次而听小治小讼
　　释曰市入谓三时之市开市门以纳卖买之人也鞭度者无刃之殳系鞘子上则为鞭刻为尺寸则为度争门者执鞭以威之争长短者执度以齐之故胥执此以守市门也羣吏谓胥师以下平肆者正其肆之分界展之言整也成平也平成市物者也奠定也整饬防者使定物价防诳欺也上旌者掲析羽之旌于思次以为众望使知三时市也思次市中官舎行次也市师即司市也涖事于此以听大治大讼谓胥师贾师不能决而上之也介副也小官舎行次也则有序次分地而守之胥师贾师涖以听市之小治小讼者
　　凡万民之期于市者辟布者量度者刑戮者各于其地之叙凡得货贿六畜者亦如之三日而举之
　　释曰期于市谓有买卖要约期决于市者辟偏辟之物谓布有真僞争伪布者争量度之长短者刑戮谓犯刑者此四事则随其方之人各于其所分之地叙要决之不可乱也所谓以次叙分地而经市是也得遗物者亦使置于其所分之地叙货于其货之肆畜于其畜之肆则不乱拾而失主求之易也三日而无识认者则举而没之官
　　凡治市之货贿六畜珍异亡者使有利者使阜害者使亡靡者使防凡通货贿以玺节出入之国凶荒札丧则市无征而作布【阙】
　　释曰利利于民者害害于民者靡物之侈靡使人竞溺者凡治市者懋迁有无化居虽资于商贾而作灋以低昂之使厚风俗徴奸宄正人心实本于公上故凡治市货贿之灋有用之物无者使有利者使阜盖贵其价以来之则必有而阜盛矣示民不贱用物也无用之异物害者使亡靡者使防盖贱其价以抑之禁之则必亡而防细不用矣示民不贵异物也王制所谓不粥于市之物是也通逹也凡商人赍货贿出入市与门闗皆于司市给印章与节然后得行盖门关有防货物有禁随地有征故也国有灾害则不收市征以苏民困盖凶札民困于财矣若泉饶裕则亦可苏故聚金作布也凶荒铸钱以益国盖古灋云
　　凡市僞饰之禁在民者十有二在商者十有二在贾者十有二在工者十有二市刑小刑宪罚中刑徇罚大刑扑罚其附于刑者归于士
　　释曰僞饰之禁如用器不中度布帛粗精不中幅之类凡十有二在民者不得畜也圭璧一金璋二命服三命车四宗庙之器五戎器六用器七兵车八奸色九锦文十珠十一玉十二也凡此在上者不得作也商则资此而通之贾则因此而粥之皆在所禁故分之各十有二焉宪表县其所犯之由以示惩戒也徇以其罪徇于道路以辱之也扑则挞其身体以痛之有犯五刑者则归于士师议正其罪
　　国君过市则刑人赦夫人过市罚一幕世子过市罚一帟命夫过市罚一盖命妇过市罚一帷凡防同师役市司帅贾师而从治其市政掌其卖儥之事
　　释曰过市谓诸侯夫人世子过其国之市大夫内子过其都之市也先王立灋欲于未然之前防之市者货利所在君子不入焉恐竒靡淫侈荡其心而变其守也故国君过市则赦市之刑人盖以已既好利市人何诛焉至于夫人世子命夫命妇之过必罚其幕帟盖帷所以责其无以自蔽而见淫侈之物也国君如此则天子可知矣市司者凡市之主也遗人五十里有市市有候馆则専以待賔客防同师役之事者有市则有儥卖之事大众所在其地之市司帅贾师从之而掌其贸易之事也
　　质人掌成市之货贿人民牛马兵器珍异凡卖儥者质剂焉大市以质小市以剂掌稽市之书契同其度量壹其淳制巡而攷之犯禁者举而罚之
　　释曰质成也成平也主平定物价者也货贿财物也人民奴婢也兵器弓矢戈矛之类珍异竒美异常之物凡此皆质人平定其价也儥买也凡以物买卖者则为之立质剂焉质谓人质如今牙侩剂交约劵书大市人民牛马则以人质小市财物珍异止用书契用质剂者欲其无反悔也稽考也书契取予市物之券即剂也同较量之使合律度度以齐其长短量以齐其浅深淳谓幅广制谓匹长巡行于市而规攷之若其度量不同淳制不一则举其货罚其人
　　凡治质剂者国中一旬郊二旬野三旬都三月邦国朞期内听期外不听
　　释曰治质剂谓偕证佐持契券求讼者度地逺近以爲要约之期期内来则治之后期则不治者所以絶民之好讼省文书也郊逺郊野稍甸也
　　廛人掌敛市絘布总布质布罚布廛布而入于泉府凡屠者敛其皮角筋骨入于玉府凡珍异之有滞者敛而入于膳府
　　释曰邱氏曰絘布胥师所取在次之布也总布肆长总敛在肆之布也质布质人所敛质剂者之布也罚布司市所举犯令者之布也盖方货入于市其间有诈伪者罚之以布出于次谓之絘布货入于肆肆长随其所货之物收其总税而计之其数非一谓之总布质人儥卖之质剂如今田宅牛马官给券以收税谓之质布司市于辟布等有犯市令举而罚之谓之罚布廛人正掌市廛之地凡诸物邸舎之税廛人得以敛之然廛人本敛廛布亦兼敛五布者欲使知取其物之税者不得兼取地税其入泉府又将以敛市之不售与货之滞民用者虽取之实予之岂若后世因以夺民利哉屠杀六畜者皮角筋骨可作器物也故敛而入玉府以当地税珍异之物滞于市而不售者在廛乆恐其腐败官为卖之入膳夫之府以供贵者之膳亦所以利商也
　　胥师各掌其次之政令而平其货贿宪刑禁焉察其诈伪饰行儥慝者而诛罚之听其小治小讼而断之释曰胥师掌二十肆之刑禁政令者也胥师之下又有司虣司稽肆长止于二十肆不可与民居同也俱无秩赋之也次介次也二十肆则设之以施政令货贿之入则平地之物使争竞司市所颁之刑禁则表县之使知所趋避也诈伪以言欺人者饰行以事欺人者儥卖也连言作买单言作卖二用也慝恶物也谓使人行卖恶物于市乃饰之以证买者此胥师所以察而禁之也司市治讼听其大者则小治讼胥师自听而自断之也
　　贾师各掌其次之货贿之治辨其物而均平之展其成而奠其贾然后令市
　　释曰贾之有师贾之所取灋也次即介次与胥师同居一司禁令一司物价也肆有百货总言货贿也治者理其买卖之事也辨其物之美恶课而比之使相均平展省而平定之然后定其价直使之合宜则百货定矣然后令之卖于市使不得轻重焉　夫古之为市也先令贾师定物价百货之价既定然后令市此五尺之童适市莫之或欺以有此灋也然贾师又岂得以已意低昂于其间哉将禀之司市司市禀之内宰内宰禀之后也是故物无甚贵甚贱之价人无垄断乘时之思后世刘晏畧知此意然非先王之灋矣
　　凡天患禁贵儥者使有恒贾四时之珍异亦如之凡国之卖儥各帅其属而嗣掌其月凡师役防同亦如之释曰天患凶荒札丧贫者不能预备贾民乘时以罔厚利贵儥以重民困必禁之使有常贾所以恤民瘼又以惩奸民也四时食物之美虽由人好尚亦使之有恒贾凡官府有所斥卖之物与买物为官府之用贾师则帅其所属司虣以下至肆长更代直月以均劳逸凡师旅大役防同有大用于市买卖者皆使之嗣掌更代直月焉
　　司虣掌宪市之禁令禁其鬭嚻者与其虣乱者出入相陵犯者以属游饮食于市者若不可禁则搏而戮之释曰此职掌禁人无礼鬭夺酗暴者将以礼与灋经市也市者利之所在而凶强之渊薮也先王将安良善保柔弱使市不扰乃于十肆立一司虣専以察强暴为事宪其禁令使人避之苟有违禁不服者抟而戮辱之其古人所谓牧羊去其败羣之意乎
　　司稽掌巡市而察其犯禁者与其不物者而抟之掌执市之盗贼以徇且刑之
　　释曰犯禁则犯市令之禁者不物不正之物竒器淫巧不适于用皆是也抟伺而擒之徇于路且刑之使众知畏而不敢犯也此职専主巡察之任与司虣相通也
　　胥各掌其所治之政执鞭度而巡其前掌其坐作出入之禁令袭其不正者凡有罪者挞戮而罚之
　　释曰此胥乃胥师之役持鞭朴之人也执鞭度以巡其前凡坐作出入各有执掌如有防手行坐不如灋者不以正者掩捕之挞戮有罪者亦有罚之使出布者
　　肆长各掌其肆之政令陈其货贿名相近者相逺也实相近者相尔也而平正之敛其总布掌其戒禁
　　释曰肆长则立肆之人盖有财而为贾者犹乡之比长也故各掌其肆之政令名相近者如布帛之名同而制之精粗则异所以相逺实相近如马牛之肥腯相近而名则不同所以相尔相逺则正其价使之高下相迩则平其价使之如一所谓陈肆辨物而平市者其灋如此总布一肆之中随其所卖之物不计其货只一年取税若干谓之总布敛而收之以输于廛人
　　原曰司市质人廛人皆设官也故有属有府史胥徒其所掌政令刑禁皆受之朝廷者也胥师贾师则富商大贾之有才令其掌二十肆之刑禁辨物定价焉犹乡遂族师鄼长之类也司虣司稽与胥则其所用之徒役肆长所备之人也肆长则有财为商而坐肆者犹比长也盖商贾乃四民之一别有一项人民故先王所以治之之灋如此
　　泉府掌以市之征布敛市之不售货之滞于民用者以其贾买之物楬而书之以待不时而买者
　　释曰泉府者司市主货财之府以泉通商贾之货贿济万民之困急利民莫大焉犹遂人之有旅师聚三粟以济贫民平颁兴积者也在野以粟在国以泉二官盖相依也市之征布谓廛人所敛诸色之泉也市有积滞不售之货官以泉而收之所以便商非为其贱而买之也每物书其贾而掲之以待不时而买物有通塞贾无贵贱所以便民非为其贵而卖之也所以为此通融之灋为商为民国何利焉
　　买者各从其抵都鄙从其主国人郊人从其有司然后予之凡賖者祭祀无过旬日丧纪无过三月凡民之贷者与其有司辨而授之以国服为之息
　　释曰抵本也民有买货以济用者各从其本价恐贪人利之也必从其所居乡里之长或所治之有司审察之果非射利然后予之賖者立期取偿而无息犹夫买者也然必祭祀丧纪大事困急不得已而后賖之祭祀旬日丧纪三月量轻重以为限也贷与賖不同賖者买物以济丧祭之用无论贫冨贷者借泉以济贫乏之用惟贫民则贷之有司其乡里所辖之官辨其物定其价而授之还本之后使服役于国事各有日数以为息以其贫无所取财而为息也　夫泉府之布出于廛人所敛非苛征也泉府之货出于商贾不售非夺商也民之买者与其有司辨其要用不与其贪利也物有贵贱必从其本价不谋其利也民有丧祭困急而賖货则立期取偿而无息急民困也民有从官借物以济急必出不得已而后授之以身服役国事为息不责其所无也则既不病民亦不病国两得其宜矣
　　凡国事之财用取具焉歳终则防其出入而纳其余释曰国之财用取具者入九赋则以供王之膳服在于民则敛货利商也賖贷利民也是国之经费不过为王为民为商而已歳终防其出入不过防此三者而已他事岂其取于此乎纳其余亦纳之于职币以待移用而已
　　原曰泉府之财所入者防人五布而已今曰国之财用取具焉不知泉府何以供之王介甫执此遂曰善为国者不取于民而财用足乃置市易务出内帑钱数百万以为本遣人诸处市物以厌冨商之利又官出本賖贷于民而取其厚息以资国用岂非以国之财用取具于泉府之一言乎盖所谓财用者供九赋之一也具国用者待王之膳服也供赋之余则敛货利商也賖贷利民也出入有余又纳于职币也具国之财用如斯而已介甫读礼不熟以成宋人之害胡氏父子遂力诋周礼非周公之书噫以释经之误而遗天下之大患废圣人之全经其失均矣
　　司门掌授管键以啓闭国门防出入不物者正其货贿凡财物犯禁者举之以其财养死政之老与其孤祭祀之牛牲系焉监门养之凡歳时之门祭受其余凡四方之賔客造焉则以告【键其展反】
　　释曰匠人云营国九里旁三门王城有十二门也管钥也键牡也入者为牡出者为牝盖授管以闭门授键以啓门故曰啓闭国门也防察也不物有所防而后害者亡靡者防货贿有所正而后亡者有利者阜举之没入官也死政之老死国事之父母孤其子也犯禁者冒利先王以义治之则司门没其财死政者徇义先王以利养之则遗人养其老幼盖遗人之委积自司门出也正是防之也监门门徒也养祭祀之牛牲以门外有闲地也门祭受其余者不敢用祭祀之牛祭门特受其共牲之余者而用之朝聘之賔客至门则以告其上以礼而迎之也
　　司关掌国货之节以聨门市司货贿之出入者掌其治禁与其征廛凡货不出于关者举其货罚其人凡所达货贿者则以节传出之
　　释曰王畿千里而五百里界首面置三关亦十二关国货之节通货贿之玺节也凡节皆掌节守之惟玺节付之司关使通货贿以聨门市谓自外入者通之门与市自内出者通之门与关内外参聨以检滑商司货贿之出入于关犹司门之正货贿也治者治其鬭争禁者禁其欺诈征者征其出入之货廛者赋其市地之廛丘氏曰市有廛市关则无市官之灋安有廛征盖其掌国货之节以聨门市是辨其合征合廛者而关白焉货不出于闗必僞物犯禁而避税者举者没其货罚者挞其人货贿不犯禁者则达之即授以节又为之传书使所至无留碍盖商取货于民间至关验而书之乃与之玺节其有节者亦为之传书也
　　国凶札则无关门之征犹防凡四方之賔客敂关则为之告有外内之送令则以节传出内之
　　释曰凶谓荒饥札谓瘥疠春秋传曰札瘥夭昏无关门之征犹防者谓苛察之不得令奸人出入孟子曰关防而不征则天下之旅皆恱是也敂作叩敂关谓至关谒关人也国语曰敌国賔至关尹以告行李以节迎之朝聘者亦然送令者外之送令谓从侯国畿内而入者以节及传内之送至王所内之送令谓有王命从王国而出则以节与传出之送至侯国畿上也
　　掌节掌守邦节而辨其用以辅王命守邦国者用玉节守都鄙者用角节凡邦国之使节山国用虎节土国用人节泽国用龙节皆金也以英荡辅之
　　释曰节谓行者所执之信邦节则玉节以下之八节也辨其用者或用以守或用以使也辅王命王有命则以节授使者执以为信此守节也玉节之制如玉为之则以命数为小大玉美在其中而畅达于外君子比徳如玉诸侯之徳宜如是也角则致力于内而捍御于外公卿大夫为采邑之长者其材宜如是也制则未闻此邦国之使节也诸侯使卿大夫聘于天子诸侯行道路所执之节皆铸金为之各为虎人龙之象以山国多虎如晋楚泽国多龙如吴越平土之地则人之如陈郑之平原旷野视其所执之节可明其所徃之邦也英饰也荡竹也英以防缯而系于竹持之使其英华外着内有不变之刚外有可观之美尊王命重使华也
　　门关用符节货贿用玺节道路用旌节皆有期以反节凡通达于天下者必有节以传辅之无节者有防则不达
　　释曰门关司门司关也货贿主通货贿之官谓市官也道路主土地者谓比长也符节以竹为之有判合如汉宫中诏符也玺节今之印章也旌节以竹为旌如汉使者所拥节是也凡民逺出至门者司门为之节由关者司关为之节商则司市为之节其以徴令及徙家则乡比长为之节不出关不用节也凡节有灋式藏于掌节有期反节不独民与商门关道路之官亦必有期而反则更为邦国都鄙之使节反则有时守节易世方反凡欲逺行于天下者无有不得节而出不独有王命也传者所以书其事与节相依而行故曰辅之无节者遇门关防察之处则执之或纳于圜土故不达也叶氏曰瑞节所以颁大信于天下者掌节一官尊守邦节者也曰守邦国用玉节守都鄙用角节是即珍圭牙璋谷璧琬琰者也则掌节所掌必有与典瑞相通者矣以至邦国之使节曰虎节人节龙节门关道路曰符节玺节旌节又与小行人所达之六节相关通焉独都鄙之管节与货贿之玺节不同尔盖角节王畿都鄙之节管节侯国都鄙之节掌节有门关之聨有货贿之出入故有玺节小行人掌诸侯之聘无货贿之出入故无玺节此其所以不同与夫节所以示信也既典之以春官之典瑞又守之以地官之掌节又达之于秋官之行人不如是则无以为信也盖典瑞虽以瑞节授使者而持之苟不合于掌节则使者所持未必信掌节虽以符节授使者而行之苟不达之于小行人则使者所行未必通瑞节出入三官互相稽验则无矫伪之弊矣




　　周礼全经释原卷五
<经部,礼类,周礼之属,周礼全经释原>
　　钦定四库全书
　　周礼全经释原卷六
　　明　柯尚迁　撰
　　春官宗伯第三
　　春官者象春所立之官天覆也地载也非四时之和则不能成万物官以春为名者灋春为徳纯和之气赞乎天地者也宗者主也犹宗族之宗有族则有祀有祀则有宗而宗典祀者也伯长也礼莫重于祭宗伯掌天神地人鬼之礼则谓之宗于四时之官为长则谓之伯
　　惟王建国辨方正位体国经野设官分职以为民极乃立春官宗伯使帅其属而掌邦礼以佐王和邦国释曰邦礼者国家之典礼也其经有五其别三十有六和邦国者礼达而分定神人之所以定上下之所以和也和则乐之所由生故宗伯兼司乐者礼乐之道相须也　司马温公曰礼之为用大矣用之于身则动静有法而百行备焉用之于家则尊卑有别而九族睦焉用之于乡则长防有伦而俗化美焉用之于国则君臣有叙而政治成焉用之于天下则诸侯賔服而纪纲正焉岂直几席之上户庭之间得之不乱哉
　　礼官之属大宗伯卿一人小宗伯中大夫二人肆师下大夫四人上士八人中士十有六人旅下士三十有二人府六人史十有二人胥十有二人徒百有二十人释曰大宗伯典礼之长官总掌三十六礼与乐史之等列小宗伯副贰大宗伯之事而掌其灋守肆犹陈也肆师佐宗伯陈祭祀之位次及牲器粢盛之品节上中下士各有职分掌宗伯之庶事者也
　　郁人下士二人府二人史一人徒八人【郁于物反】
　　释曰郁金香草宜以和鬯鬯是秬米酒不和郁者若祭宗庙及祼賔客则鬯人以鬯酒入郁人煑郁金草以和之为郁鬯
　　鬯人下士二人府一人史一人徒八人【鬯勅亮反】
　　释曰鬯酿秬米为酒祼则用以和郁秬如黒黍一稃二米和气所生谓之鬯者言芬芳条畅于上下也
　　鸡人下士一人史一人徒四人
　　释曰鸡木畜也为物至微而设官者以其能嘑旦以嘂百官祭祀賔客之礼为牲莫要焉必预养之而属于礼官
　　司尊彞下士二人府四人史二人胥二人徒二十人释曰尊彛皆盛酒之器尊之为言尊也彛之为言常也尊用以献上及天地彛用以祼施于宗庙而已尊于祭器独名尊彛于常器均名彛尊以盛郁鬯彛以盛齐酒
</div>
    <div class="pagination">
<a href="周礼全经释原_page9.html">上一页</a><span>...</span><a href="周礼全经释原_page5.html">5</a><a href="周礼全经释原_page6.html">6</a><a href="周礼全经释原_page7.html">7</a><a href="周礼全经释原_page8.html">8</a><a href="周礼全经释原_page9.html">9</a><span class="current-page">10</span><a href="周礼全经释原_page11.html">11</a><a href="周礼全经释原_page12.html">12</a><a href="周礼全经释原_page13.html">13</a><a href="周礼全经释原_page14.html">14</a><a href="周礼全经释原_page15.html">15</a><span>...</span><a href="周礼全经释原_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
