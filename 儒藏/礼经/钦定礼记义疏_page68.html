<!DOCTYPE html>
<html>
 <head>
  <meta charset="utf-8"/>
  <title>
   钦定礼记义疏 - 第 68 页/共 122 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定礼记义疏 - 第 68 页/共 122 页
  </h1>
  <div class="content">
   存异郑氏康成曰乱谓失行列也失行列则皆坐陆氏佃曰凡哗乱者使坐则定
　　案尔雅释乱治也又乐之卒章也前经云复乱以饬归即此义盖不如此不足以成周召之治也若如郑注则尽美如大武亦有失行列之事乎且失行列又何以成周召之治
　　且夫武始而北出再成而灭商三成而南四成而南国是疆五成而分周公左召公右六成复缀以崇天子夹振之而驷伐盛威于中国也分夹而进事蚤济也久立于缀以待诸侯之至也【缀竹劣反夹古洽反分扶问反】
　　正义郑氏康成曰成犹奏也每奏武曲一终爲一成始奏象观兵盟津时也【案北出纣五十二年未渡孟津时非前一年观兵孟津事】再奏象克殷时也三奏象克殷有余力而反也四奏象南方荆蛮之国侵畔者服也【案武王无伐荆蛮事大约如逸书所言庶方不服分师俘之若侯来伐靡集于陈百弇伐衞陈本伐磨新荒伐蜀诸事】五奏象周公召公分职而治也六奏象兵还振旅也复缀反位止也驷当爲四声之误也武舞战象也每奏四伐【孔疏每一奏之中四度击刺】一击一刺爲一伐牧誓曰今日之事不过四伐五伐分犹部曲也事犹爲也济成也舞者各有部曲之列又夹振之者象用兵务于蚤成也久立于缀象武王伐纣待诸侯也　孔氏颖达曰此孔子爲宾牟贾说武乐六成之意武始而北出者谓初舞位最在于南头从第一位而北出次及第二位稍北出者象武王北出观兵也再成而灭商谓舞者从第二位至第三位象武王灭商也三成而南者谓舞者从第三位至第四位极北而南反象武王克纣而南还也四成而南国是疆者谓武曲四成舞者从北头第一位郤至第二位象武王伐纣之后南方之国于是疆理也五成而分周公左召公右者谓从第二位至第三位分爲左右象周公居左召公居右也六成复缀以崇者缀谓南头初位舞者从第三位南至本位故言复缀此并熊氏说皇氏不云次位舞者本在舞位中到六成而已盛威于中国者象武王之德盛大威武于中国也夹谓振铎夹之言舞者各有部分振铎夹之而进象武王伐纣爲事之早成故前进也久立于缀言未舞之前舞者久立于酂缀象武王待诸侯之至也　张氏守节曰武王居镐在南纣居朝歌在河北故舞者南来时楯向北尚象之　应氏镛曰武乐之始终大槩不过乎蚤与久之两节而已蹈厉之已蚤大将之鼓勇也分夹而蚤济三军之养勇也戒备之已久不敢轻大敌而易进久立以有待不敢迫诸侯而速进敏以趋天时而以蚤爲贵则动如飘风之不可御缓以听人心而以久爲贵则静如磐石之不可摇一急一缓俱不可偏然六成之舞其久之意常胜于蚤者圣人无贪利之心迫而后应不得已而后动也又曰待诸侯之至此武之始事孔子言之于终者以其问至于迟久故以是言
　　存疑郑氏康成曰崇充也凡六奏以充武乐天子夹振之王与大将夹舞者振铎以爲节
　　辨正王氏肃曰天子上属谓作乐六成尊崇天子之德矣此家语文也　陈氏澔曰六成象武功成而归镐京四海皆崇武王爲天子也一说天子连下句但旧注以崇训充则未可通耳
　　案郑于以崇絶句语意不全以天子属下句谓王与大将夹舞者振铎尤非是孔以久立于缀爲未舞得之张子属之复缀爲六成事未确
　　存异张子曰周文王已三分有二矣既得天下必须鎭抚其诸侯故三成而南鎭抚南方诸侯也四成南方之国皆疆理而治也五成而分舞列皆分两行以象周召分而治也六成复缀以崇此时必改易衣冠服饰使之充盛象治定致文也久立于缀是舞人四出后改易衣服以待其至也如言将帅之士使爲诸侯必有变服爲诸侯而出　陈氏祥道曰六成则天神皆降若八变则又自南而北爲七成此二表至三爲八成则地祗皆出若九变又自三表至北表爲九成人鬼可得而礼焉武始而北出则至二表矣再成则至三表三成则至四表四成又自北而南至二表五成而至三表六成复缀以崇天子则复初表矣此乐终而德尊也
　　案舞之周旋象风雨则每成中必有许多回旋曲折才成舞法若如旧说则自南而北自北而南合六成只走得一遍恐未必然若如陈説则六成已完八变九成又走半遍成何舞法
　　且女独未闻牧野之语乎武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞投殷之后于宋封王子比干之墓释箕子之囚使之行商容而复其位庶民弛政庶士倍禄济河而西马散之华山之阳而弗复乘牛散之桃林之野而弗复服车甲衅而藏之府库而弗复用倒载干戈包之以虎皮将帅之士使爲诸侯名之曰建櫜然后天下知武王之不复用兵也【蓟音计祝之六反行本下孟反今如字复音伏弛始氏反华如字又戸化反弗复之复扶又反衅同衅许靳反建读爲键櫜音羔】正义郑氏康成曰积土爲封封比干墓崇贤也弛政去其纣时苛政也倍禄复其纣时薄者也散犹放也桃林在华山旁【金氏履祥曰自灵寳西至潼关皆桃林塞地】甲铠也衅衅字也包干戈以虎皮明能以武服兵也【孔疏虎皮武猛之物也用此虎皮包裹兵器示武王威猛能包制服天下兵戈也或以虎皮有文欲以见文止武也】建读爲键字之误也【孔疏键籥牡也】兵甲之衣曰櫜键櫜言闭藏兵甲也诗曰载櫜弓矢春秋传曰垂櫜而入周礼曰櫜之欲其约也蓟或爲续祝或爲铸　孔氏安国曰商容殷之贤人【案逸书命毕公表商容之闾使之家语作使人盖是时商容避纣之乱隐于太行山故先表其闾而又使人行求而得之也应氏谓使箕子求商容亦误】　孔氏颖达曰此孔子爲宾牟贾说牧野克殷后事未及下车言速封也二王之后其礼大故待下车而封之倒载干戈者倒载而还镐京也凡载兵之法皆刃向外今倒载者刃向国不与常同也将帅之士封爲诸侯者以报其劳赏其功也键籥牡也櫜兵铠之櫜也言铠及兵戈悉櫜韬之置于府库而键闭之故云名之曰建櫜也　张氏守节曰蓟幽州县地陈陈州宛丘县故陈城杞汴州雍丘县济河而西武王伐纣事毕从怀州河阳县南度黄河至洛州从洛城而西归镐京也陆氏德明曰蓟即燕国都或封蓟者灭絶而更封召公于燕乎【案武王时齐鲁燕皆未封故武庚之乱青兖冀豫四州皆反蓟灭封燕大率皆武庚后事】　应氏镛曰帝者之徳尊而其世已远意其沦坠之已久故封之尤急王者之德降而其世尤近未至于圯散而无所归故封之爲次武始而北出三成而南皆以河爲南北大势之限也又曰济河而西者又以河爲东西大势之限也盖以雍岐而视濮衞则周爲西南而商爲东北也
　　存疑郑氏康成曰反当为及字之误也及商谓至纣都也【孔疏以下济河而西知此是及至商也】牧誓曰至于商郊牧野【张氏守节曰今卫州汲县】封谓故无土地者也投举徙之辞也时武王封纣子武庚于殷墟所徙者微子也后周公更封而大之【孔疏武王初封武庚于殷墟微子复其故位左传云武王亲释其缚使复其所是也而暂时复所即徙而居宋及武庚作乱被灭周公因微子先在于宋更封而大之故书序云成王既黜殷命命微子启是也　吴氏澄曰武庚罪人之子岂当复封圣人决不若是　案竹书遂分天之明立纣子武庚是武庚直嗣殷位故周公犹称大国殷吴说非也】　王氏肃曰言今所以櫜弓矢而不用者皆将帅之功故建之爲诸侯而名曰建櫜也
　　存异郑氏康成曰行犹视也使箕子视商礼乐之官贤者所处皆令反其居也
　　辨正孔氏颖达曰武成篇云式商容闾则商容人名郑不见古文故爲礼乐也　吴氏澄曰反复也反商谓克商之后复商盛时之善政也家语作反商之政古文书云乃反商政政由旧投犹置也天下土地皆商之所有今周既伐商则置殷之后于宋地俾祀其先王不曰封而曰投者非本无国而今始有国也按史记家语投皆作封又按荀子武王封微子于宋盖杞宋同时而封故朱子诗传亦以微子爲武王所封史记及商书序谓武王初封武庚及武庚以叛诛始封微子非也【案史记言太师疆抱乐器奔周无微子抱祭器奔周事左传言防子面缚而降亦非盖微子去之逊于荒野纣死而武庚立则宗祀有主可以不出武庚诛周求殷后乃不得已而出耳史记犹近之】
　　案陈氏澔谓名之曰建櫜句错简移置包之以虎皮下此因郑读建爲键而误也考家语史记韩诗外传文并与此同安得四书同错简乎盖名命也武王既告武成大封诸侯而命之曰自此键兵櫜弓无复事矣然后天下知武王之不复用兵也语意极顺王肃说可通而近巧
　　散军而郊射左射貍首右射驺虞而贯革之射息也裨冕搢笏而虎贲之士说剑也祀乎明堂而民知孝朝觐然后诸侯知所以臣耕借然后诸侯知所以敬五者天下之大教也【射食亦反又食夜反貍力之反驺侧由反贯古乱反裨婢支反搢音进贲音奔说吐活反朝直遥反】
　　正义郑氏康成曰郊射爲射宫于郊也【孔疏郊射射于射宫在郊之中也天子于郊学而射所以择士简德也】左东学也右西学也【孔疏东学在东郊周立虞庠之学于西郊故知诸侯习射于东学案郑以东学爲大学虞庠爲小学恐无天子习射于小学诸侯习射于大学之理或谓此左射即下射右射即上射此时犹用殷礼尊右后定周礼乃上射在左耳存之以待参】貍首驺虞所以歌爲节也贯革射穿甲革也【孔疏取甲铠张之而射惟穿多重爲善左传养由基彻七札是也】裨冕衣裨衣而冠冕也裨衣衮之属也【裨冕辨详玉藻】搢犹插也贲愤怒也文王之庙爲明堂制【孔疏周公摄政六年始朝诸侯于明堂当武王代纣未有明堂今云祀乎明堂故知是文王之庙制非正明堂也】耕借借田也　孔氏颖达曰此论克商之后脩文教也散军而郊射者还镐京止武而习文也郑注大射云貍首逸诗貍之言不来也其诗有射诸侯首不朝者之言因以名篇【案此据考工记射侯祝词而云然然实非礼也】驺虞篇云彼茁者葭一发五豝郑注射义云一发五豝喻得贤者多也此既习礼射于学故贯革之射止息也虎贲言奔走有力如虎六服更朝故诸侯知为臣之道王自耕借田以供粲盛故诸侯见而知敬亦还国而耕也　方氏慤曰军之出也聚于行伍其入也散于阡陌散军则军既入而天下无事矣然有郊射焉虑忘战之危故也以乐为节则异乎贯革之射矣裨冕搢笏示其将有事于文也貍首驺虞者备乐之文以偃武裨冕搢笏者脩礼之文以偃武也人之行莫大于孝故继之以祀明堂孝所以事内臣所以事外故继之以朝觐君臣之间主敬而已故继之以耕借　应氏镛曰驺虞仁而不杀天子包容徧覆之象貍首义而善搏诸侯奔走赴功之象故射各以其诗爲节
　　案明堂之礼先儒皆谓周公之事故宋神宗诏谓文王宗祀乃在成王之世钱公辅曰以周公言则严父以成王言则严祖今观明堂之祀与散军郊射裨冕搢笏同称明是武王之事孝经所谓周公其人者言周公相武王以成大业如严父配天之举非武王不能为亦非周公不能赞成之故夫子特归美周公非谓周公严父也明乎此不特知宗祀明堂为武王之事即中庸追王上祀亦非但周公之事矣
　　食三老五更于大学天子袒而割牲执酱而馈执爵而酳冕而总干所以教诸侯之弟也【食音嗣更古衡反大音泰弟大计反】正义郑氏康成曰三老五更互言之耳皆老人更知三德五事者也冕而总干亲在舞位也周名大学曰东胶　孔氏颖达曰天子养三老五更之时亲袒衣而割牲亲执酱而馈之食讫亲执爵而酳口亲自着冕手持干盾而舞也此冕当鷩冕享先公以享射养老之类所以教诸侯之弟者天子亲自养老则诸侯亦然不言教以孝者与上互文
　　若此则周道四达礼乐交通则夫武之迟久不亦宜乎正义郑氏康成曰言武迟久为重礼乐　孔氏颖达曰言周德如此之后则是周之道德四方通达礼乐交通无所不备也凡功小者易就其时速也功大者难成其时久也周之礼乐功大故作此大武之乐迟停而久不亦宜乎
　　右宾牟贾章第九【郑目录同史记乐书第十】
　　君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也【易以豉反子如字谅音亮朱子曰当依韩诗外传作良】
　　正义郑氏康成曰致犹深审也子读如不子之子【孔疏尚书启呱呱而泣予弗子子是爱之义此亦是爱】油然新生好貌也【孔疏箕子歌禾黍油油润泽好貌善心内生亦然】善心生则寡于利欲寡于利欲则乐矣【孔疏利欲之发由贪鄙来心若思利欲则形神劳苦】志明行成【孔疏志意清明神和性乐是善行得成】不言而见信如天也不怒而见畏如神也乐由中出故治心　孔氏颖达曰此明乐以治心记者引君子之言云礼乐是治身之具不可斯须去离于身也能深远详审此乐以治正其心则和易正直子爱诚信之心油油然从内而生矣言乐能感人使善心生也善心生则令人和乐心乐故体安而不躁身安故性命得长久既为人所信如天又为人所畏如神天则有形事稍近似神则无体理加幽深故先云天后云神但天有四时不失故云信神是人所畏故云威其实一也　陈氏旸曰致乐以治心而易直子谅之心生则于性之所爱者能乐于性之所爱者能乐则于事之所遇者能安于事之所遇者能安则不失其所而其德可久矣　方氏慤曰斯者辨于此须者待于彼辨则离待则合斯须一离一合之顷也朱子曰天谓性体自然神谓神妙不测　眞氏德
　　秀曰生乐安久孟子所谓善信美大至天且神则大而化之矣
　　致礼以治躬则庄敬庄敬则严威心中斯须不和不乐而鄙诈之心入之矣外貌斯须不庄不敬而易慢之心入之矣
　　正义郑氏康成曰躬身也礼自外作故治身鄙诈入之谓利欲生易轻易也　孔氏颖达曰致礼意以治躬外貌庄严而恭敬则人惧之严肃威重也不能致乐治心则不能喜乐而有鄙恡诈僞之心入于内矣不能致礼治躬故轻易怠慢之心从外而入内矣陈氏旸曰肃则庄敬重则严威是威严以庄敬为本庄敬以严威为文也礼也者资庄敬以为教待威严而后行乐由中出而本乎心则和乐者心之发于天眞者也礼自外作而见乎道则庄敬者貌之形于肃括者也鄙诈之心反乎子谅易慢之心反乎庄敬言反乎子谅者推而上之以见易直言反乎庄敬者推而下之以见严威言之法也　朱子曰入之一字正见得外诱使然非本心实有此恶虽非本有然既为所夺而得以为主于内则非心而何　真氏徳秀曰犹污泥非水挠而浊之是亦水矣
　　案制乎外所以养其中外貌斯须不庄不敬而易慢之心入之无外之非内也礼乐之切于身心者如此
　　故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生易慢焉故德煇动于内而民莫不承听理发诸外而民莫不承顺故曰致礼乐之道举而错之天下无难矣【煇音辉错棤同七路反】
　　正义郑氏康成曰德煇顔色润泽也理容貌之进止也　孔氏颖达曰此言圣人用礼乐以治身内外兼备使徳煇动于内而民顺于外也乐由心起故感动于内礼自外生故发动于外乐能感人心故极益于和礼以检貌故极益于顺心内和而色见于外故民望其顔色而不与争外貌顺故民不生易慢乐以和心故徳煇发动于内而民莫不承奉听从礼以治貌故理发见于外而民莫不承奉敬顺圣王若能详审致极礼乐之道举而错置于天下悉皆敬从无复有难为之事也　张氏守节曰动谓触也用礼乐以感动之乐治心故云动内礼检迹故云动外　陈氏旸曰辨上下之位则礼交动乎上乐交应乎下相通以致用也定内外之分则乐动于内礼动于外相辨以立体也其爲体用虽殊而所以职乎动则一而已矣诚信达之于顔色恭敬达之于容貌君子内和于心以达诚信则民瞻其顔色而弗与争焉以内信外也外顺于貌以达恭敬则望其容貌而民不生易慢之心焉以外直内也乐虽主和未尝不顺和顺积中是也礼虽主顺未尝不和礼之用和爲贵是也　方氏慤曰颜色指面目容貌兼手足瞻近而望远瞻望且然况于亲炙之者乎　辅氏广曰徳煇谓乐也所谓奋至徳之光也徳煇动于内则必形于外矣理即礼也理发于外则根于内可知矣
　　案言以礼乐治身心则其感人者如此
　　乐也者动于内者也礼也者动于外者也故礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也【减胡斩反则乐之乐音洛】
　　正义郑氏康成曰礼主其减人所倦也乐主其盈人所欢也进谓自勉强也反谓自抑止也文犹美也善也放淫于声乐不能止也报读为褒犹进也得谓晓其义知其吉凶之归其义一谓俱趋立于中不销不放也　王氏肃曰礼自减损所以进徳脩业也乐充气志而反本也　孙氏炎曰报谓礼往来以劝进之反谓曲终还更始　孔氏颖达曰此论礼乐之体或减或盈其事各异王者当依其事而和节之也礼既减损若不勉强自进则礼道销衰乐主盈满若不反自抑损则乐道流放　张氏守节曰威仪繁广易生厌倦故礼之失在乎损洋洋盈耳不欲休止故乐之失在乎盈失在于损当自勉强失在于盈当自抑止陈氏旸曰销则铄于外物不能以自强入于鲁人
　　之跛者有之放则逐于外物不能以自反入于魏文侯之忘倦者有之　方氏慤曰其情减则知退而不知进故宜文之以进其情盈则知出而不知反故宜文之以反报者施之对施为出而出所以退报为入而入所以进进与报其实一也礼为异故有曰进有曰报乐为同故一曰反而已前言礼报情非礼有报之谓乎又言君子反情以和其志非乐有反之谓乎　朱子曰礼主其减者礼主于撙节退逊检束然以其难行故须勇猛力进始得故以进为文乐主其盈者乐主于舒畅发越然一向如此必至于流荡故以反为文礼之进乐之反便得性情之正　辅氏广曰礼主其减减所以裁节于外也乐主其盈盈则充盛于内也乐而不盈则无以形于外礼而不减则无以合于内　邵氏囦曰礼有以节乎人情故圣人制礼之初则主其减减则便于行乐有以乐乎人情故圣人作乐之初则主其盈盈则满其欲礼固主于减矣然必増而进之如经礼三百曲礼三千所谓进也故以进者为文乐固主于盈矣然必有以约而反之如清庙之瑟朱弦而疏越一唱而三叹所谓反也故以反者为文礼有报资于乐乐有反资于礼此礼乐皆得
　　案言礼乐之道相济治身心者必相济乃不偏此以上并论礼乐以下又专以乐言之
　　夫乐者乐也人情之所不能免也乐必发于声音形于动静人之道也声音动静性术之变尽于此矣故人不耐无乐乐不耐无形形而不为道不耐无乱先王耻其乱故制雅颂之声以道之使其声足乐而不流使其文足论而不息使其曲直繁瘠廉肉节奏足以感动人之善心而已矣不使放心邪气得接焉是先王立乐之方也【乐者乐必立乐之乐并如字余音洛郑云耐古能字能古三台台字道音导瘠在亦反肉如又反邪似嗟反】
　　正义郑氏康成曰免犹自止也人道人之所为也性术言此出于性也尽于此不可过形声音动静也流犹淫放也【孔疏乐声流动放逸感动人心心亦流移淫放】文篇辞也息犹销也曲直歌之曲折也繁瘠廉肉声之鸿杀也【孔疏鸿谓麤大肉与繁也杀谓细小瘠与廉也凡乐器大而麤者其声鸿器小而细者其声细】节奏阕作进止所应也【孔疏阙谓乐息作谓乐动进则作止则闗也】方道也　孔氏颖达曰乐之为体是人情之所欢乐喜乐动心所不能自抑退也内心欢乐发于声音则嗟叹咏歌是也形于动静则手舞足蹈是也是人道自然之常术谓道路变谓变动内心变转出声音外貌变转爲动静是人性道路之变转竭尽于此不复更有余事矣人禀自然之性而有喜乐内既欢乐不能无形见于声音动静欢乐既形于外而或歌舞不节俾昼作夜是不依道理不能无淫乱之事以至亡国丧家也先王制为雅颂之声作之有节使人爱乐不至流逸放荡也文谓乐之篇章足以谈论义理而不息止也曲谓声音回曲直谓声音放直繁谓繁多瘠谓省约廉谓廉棱肉谓肥满节奏谓或作或止作则奏之止则节之言声音之内或曲或直或繁或瘠或廉或肉或节或奏随分而作以防其宜使足以感动人之善心而已既节之以雅颂又调之以律吕貌得其敬心得其和故放心邪气不得接于情性矣　方氏慤曰声音生于气故曰发动静见于容故曰形发故可闻形故可见　陈氏旸曰情动于中而形于言人之所以为诗也情乐于内而形于外人之所以为乐也凡此天机之发而不能自已非有以使之然也是人不耐无乐乐不耐无形形而不为之道达则始乎治常卒乎乱矣【案道字孔训道理陈训道达似异而顺其自然之理以达之则一也】　辅氏广曰人生而静天之性也感于物而动性之术也咨嗟咏歌手舞足蹈性术之变也过此则淫放故曰尽于此矣形而不为道则郑卫之乐是也道谓宣其和乐之意中声之所止故足乐而不流君子于是语于是道古则文足论也不息谓意味深远言之不能尽也乐易失之放有放心则邪气应焉
　　案此上言乐因人心而作
　　是故乐在宗庙之中君臣上下同听之则莫不和敬在族长乡里之中长幼同听之则莫不和顺在闺门之内父子兄弟同听之则莫不和亲故乐者审一以定和比物以饰节节奏合以成文所以合和父子君臣附亲万民也是先王立乐之方也【族长之长当作党长幼之长竹丈反比毗志反饰音式又音敕】
　　正义郑氏康成曰审一审其人声也比物谓杂金革土匏之属也以成文五声八音克谐相应和　孔氏颖达曰此覆说圣王立乐之事君臣主敬乡里主顺父子主亲人声虽一其感或有哀乐喜怒之殊当须详审其声以定调和之曲又须比入音之物以饰音曲之节或奏作或节止以成其五声之文合和父子君臣者上文和敬和亲是也附亲万民者上文和顺是也　张氏守节曰正乐流行故随所在而各尽其善宗庙有君臣所主在和敬乡里有长幼所主在和顺闺门有父子所主在和亲前章使亲疎贵贱长幼男女之理皆形见于乐是也　陈氏旸曰父子兄弟和亲于闺门乐之化行乎一家也长幼和顺于族长乡里乐之化行乎乡遂也君臣上下和敬于宗庙乐之化行乎一国与天下也古乐之发脩身及家平均天下如此而已五声所以为一者以宫为之君也十二律所以为一者以黄钟为之本也故审宫声则五声之和定审黄钟则十二律之和定审一以定和也金石以动之丝竹以行之革木以节之比物以饰节也节以止乐而奏以作之一节一奏杂以成文采节奏合而成文也指八音而言谓之比音指八音之物而言谓之比物其实一也审一以定和者乐之情比物以饰节者乐之节节奏合而成文者乐之文三者备矣在闺门之内所以合和父子也在宗庙之中所以合和君臣也在族长乡里之中所以附亲万民也方氏慤曰乐之为乐则一而听之者各有所主故
　　其感皆不同至于所以为和则一而已故每以和言之乐为天地之和天地之和同出于一气而已乐之道在乎审其一而后其和可定也乐有自然之节比物则因以为之饰耳合言道和言情离者可使附疏者可使亲也
　　案此言作乐之感乎人心无不善者性之一有善有不善者性术之变也先王知其术之变原于性之一故审其性之一乃有以定其情而为和恐不止是黄钟为宫之说也
　　故听其雅颂之声志意得广焉执其干戚习其俯仰诎伸容貌得庄焉行其缀兆要其节奏行列得正焉进退得齐焉故乐者天地之命中和之纪人情之所不能免也【诎丘勿反要一遥反行戸刚反缀都外反】
　　正义郑氏康成曰缀表也所以表行列兆域也舞者进退所至也要犹防也命犹教也纪总要之名也孔氏颖达曰此论先王制乐得天地之和则感动人心使之和善也雅以施正道颂以赞成功听之则淫邪不入故志意得广也干戚是威仪之容俯仰诎伸谓动止以礼故容貌得庄敬也依其缀兆故行列得正随其节奏故进退得齐乐感天地之气是天地之教命乐和律吕之声是中和纪纲总要之所名人感天地而生又感隂阳之气乐既合天地之命协中和之纪感动于人是人情不能自免也　张氏守节曰雅颂是发于声音执其干戚是形于动静　周氏谞曰乐能官天地而天地不得之则或几乎息故曰天地之命又能道中和而中和得之则各有条理故曰中和之纪　陈氏旸曰雅颂之声诗之歌也干戚舞之器也俯仰诎伸舞之容也缀兆舞之位也节奏声之饰也言雅颂则风举矣言干戚则羽籥举矣言俯仰诎伸则舒疾举矣言缀兆则远近举矣言节奏则文采举矣万物非天地不生天地非乐不生则乐者天地之受命也喜怒哀乐未发而爲中者性也天下之大本存焉发皆中节而为和者情也天下之达道存焉先王作乐以性情为纲以中和为纪无中以纪之则荡而至于过无和以纪之则异而至于乖古之神瞽考中声而量之以制度所道者中徳所咏者中声使夫听音不愆以合神人以中纪之也合生气之和道五常之行使夫阳而不散隂而不密刚气不怒柔气不慑以和纪之也　方氏慤曰人之志气公正则广私邪则狭行者行止有序之谓列者多少有制之谓进言乐作而进退言乐阕而退行列欲止于一故言正进退患其不齐故言齐天地之命者言道天地之气化于万物使小大长短各有所受之也命既立矣然后得天地之正气而为中得天地之冲气而为和中者性也和者情也纪者正物而有常言天下之性情莫不取正于乐以之为常也
　　存疑郑氏康成曰诗云荷戈与缀　孔氏颖达曰毛诗作荷戈与祋郑见齐鲁韩诗不同
　　案齐鲁韩诗俱失传是祋是缀俱不可知如以理论则候人所荷当是祋而非缀或其本误祋为缀康成未之正遂承误言之耳
　　夫乐者先王之所以饰喜也军旅鈇钺者先王之所以饰怒也故先王之喜怒皆得其侪焉喜则天下和之怒则暴乱者畏之先王之道礼乐可谓盛矣【鈇方夫反又音甫侪仕皆反】
　　正义郑氏康成曰侪犹辈类天子之于天下喜怒节之以礼乐则兆民和从而敬畏之礼乐王者所常兴则盛矣　孔氏颖达曰此覆说乐道之盛言乐以饰喜非喜不乐是喜得其侪类鈇钺饰怒非怒不可横施鈇钺是怒得其侪类非合喜不喜故天下和之非合怒不怒故暴乱者畏之上经但论乐此兼言礼者以此一章总兼礼乐故于章末总以礼乐结之　方氏慤曰在显之谓饰喜心生于内则隠矣必播于声音节奏然后显其所以喜故曰饰喜怒心生于内亦隠矣必用于军旅鈇钺然后显其所以怒故曰饰怒喜合乎乐则非作好也必天下所同喜怒合乎礼则非作恶也必天下所同怒军旅鈇钺对乐而言则礼也五礼特言军者对喜而言怒故也
　　右乐化章第十【郑目录第七史记乐书第九吴氏澄改居第八　张氏守节曰此第十章名为乐化章第十以化民故次宾牟贾为第十也其章中皆言乐陶化为善也凡四段一明人生礼乐恒与已俱也二明礼乐不可偏用各有一失也三明圣人制礼作乐之由也四明圣人制礼作乐天下服从也　案此总论乐之本末功効盖通前七章而发其未尽之意也首兼论礼乐于人身心最为切要后専论乐始于人心之动中于感人之效终于天地之命中和之纪以通结前文白虎通引后半爲孔子语】
　　子赣见师乙而问焉曰赐闻声歌各有宜也如赐者宜何歌也师乙曰乙贱工也何足以问所宜请诵其所闻而吾子自执焉寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直而静廉而谦者宜歌风肆直而慈爱者宜歌商温良而能断者宜歌齐夫歌者直已而陈徳也动已而天地应焉四时和焉星辰理焉万物育焉【赣音贡好呼报反断丁乱反旧本寛而静四十九字脱在五帝之遗声下又衍一爱字今从郑氏正之】
　　正义郑氏康成曰子赣孔子弟子师乐官也乙名声歌各有宜气顺性也乐人称工执犹处也商宋诗也【孔疏郑知商宋诗者以下文商人识之齐人识之皆据其代故知此商谓宋人所歌之诗宋是商后也】爱或为哀直已而陈徳各因其徳歌所宜育生也孔氏颖达曰凡声歌遂人性所宜子赣令师乙观已气性宜聼何歌师乙不敢定其所宜故请诵所闻之诗令子赣自量己性执处所宜之歌也寛谓徳量寛大静谓安静柔谓和柔正谓正直颂成功徳泽厚故性之寛柔静正者宜歌之志意宏大而安静疏朗通达而诚信大雅者歌其大正故广大疏达者宜歌之恭谓以礼自持俭谓以约自处好礼则动不越法不能广大疏通小雅者小正也故恭俭而好礼者宜歌之正直而不能包容静退而不知机变廉约自守而谦恭卑退其徳狭劣故宜歌诸侯之风商者五帝之遗声五帝道大故肆直慈爱者宜歌之齐三代之遗声三代干戚所起裁断是非故温良能断者宜歌之歌者当直己身而陈论其徳已有此徳则宜此歌也和谓隂阳顺理谓不背逆育谓羣生得所　陈氏旸曰寛柔者君子之容徳静正者君子之敬徳颂者羙盛徳之形容故寛而静和而正者宜歌之雅以政而后成政以徳而后善君子之徳有小大广大嫌于离静以即动疏达嫌于去信以近诬大雅政之大者也故广大而静疏达而信者宜歌之恭俭而知好礼则恭而能安不失之太逊俭而能广不失之太陋小雅政之小者也故恭俭而好礼者宜歌之正直则刚柔一适乎中济之以静则其正足以有守其直足以有行廉而济之以谦则廉不失之隘谦不失之轻风出于徳性系一人之本者也故正直而静廉而谦者宜歌之　方氏慤曰人之徳性不同而歌之为体亦不一故徳性之小者不足以歌大大者不可以歌小夫寛者容徳也柔者顺徳也容或失之杂故济之以静顺或失之随故持之以正此皆徳之盛者故宜歌颂广大者镇之以静疏达者守之以信此皆政之大者故宜歌大雅恭则不侮俭则不夺然恭而无礼或失之劳俭不中礼或失之陋劳则过乎礼陋则不及乎礼故必好礼以制中焉此政之小者宜歌小雅正直而守之以静廉而有分际者于物或有所絶故守之以谦若是则可以动化一国故宜歌风肆直所以为徳慈爱所以为仁温则将至于懦而无立良则将至于寛而无制故又贵乎能断断则在己有立在物有制矣故宜歌齐盖温良所以为仁能防所以为义也歌不过发乎声声不过发乎气天地一气之升降四时一气之往来星辰一气之成象万物一气之成形则歌之动己也以致天地之应四时之和星辰之理万物之育固其宜也
　　通论陈氏旸曰以书之九徳考之寛而静则寛而栗也柔而正则柔而立也广大而静廉而谦则简而廉也疏达而信则刚而塞也恭俭则愿而恭也好礼则乱而敬也正直而静则直而温也
　　案此章脱简郑依史记乐书正之是已陆氏佃移夫歌者二十八字在寛而静上细味之直已陈徳言有是徳则宜歌是诗下节言歌是诗乃能保是徳位置正有余味陆又易之非也陈澔本亦从郑氏
　　故商者五帝之遗声也商人识之故谓之商齐者三代之遗声也齐人识之故谓之齐明乎商之音者临事而屡断明乎齐之音者见利而让临事而屡断勇也见利而让义也有勇有义非歌孰能保此【故商者五帝之遗声也句旧错寛而静上又衍商之遗声也五字今从郑氏正之】
　　正义郑氏康成曰屡数也数断事以其肆直也见利而让以其温良能断也断犹决也保犹安也知也孔氏颖达曰五帝道备三王徳盛但遗声于后代故宜聼其歌声非谓能行三代之徳也以其肆直慈爱故临危疑之事数能断割是有勇也以其温良能断故见利不私于己是有义也有勇有义之人非歌声辨之谁能知哉　周氏谞曰有勇也非歌五帝之遗声则孰能保之有义也非歌三代之遗声则孰能保之是人之于歌也非苟从其所宜而已又将有以成就于己也　方氏慤曰明者不为物蔽之谓慈爱之蔽在于无断能断之蔽在于无让唯有勇能断事唯有义乃能让利歌五帝之遗声则可以保其勇歌三代之遗声则可以保其义勇义人之所有非明乎歌之音则不足以保全之故也　李氏格非曰歌者非徒直已而陈徳又足以脩人之所未足此古之人所以成于乐也
　　故歌者上如抗下如队曲如折止如槀木倨中矩句中钩累累乎端如贯珠故歌之为言也长言之也说之故言之言之不足故长言之长言之不足故嗟叹之嗟叹之不足故不知手之舞之足之蹈之也子赣问乐【上时掌反队直媿反槀古老反倨音据中竹仲反句纪具反说音悦】
　　正义郑氏康成曰言歌声之着动人心之审如有此事长言之引其声也嗟叹和续之也不知手之舞之足之蹈之欢之至也子赣问乐上下同羙之也　孔氏颖达曰此论感动人心形状如此诸事歌声上响感动人意使之如似抗举也音声下响感动人意如似坠落而下音声回曲感动人心如似方折音声止静感动人心如似枯槁之木止而不动音声雅曲感动人心如中于矩音声大屈曲感动人心如中于钩音声之状累累乎感动人心端正其状如贯于珠言音声感动于人令人心想形状如此上论歌之形状此论歌之终始相生至于舞蹈歌者引液其声使长也有可悦之事来感己情故言之直言之不足更宣畅己意故长言之长言之意犹不足故嗟叹之羙而和续之虽复嗟叹情犹未满故不觉扬手舞之举足蹈之也　方氏慤曰抗言声之发扬队言声之重浊曲言其回转而齐也止言其阕后而定也倨则不动不动者方之体故中矩言其声之常如此句则不直不直者曲之体故中钩言其声之变如此累累乎言其声相系属端如贯珠言其终始两端相贯而各有成也　郝氏敬曰如抗七者歌之法也上者声髙下者声卑曲者声回止者声絶矩曲尺也半环曰钩案抗队七音郑孔以人心言方郝以歌声言似方郝为是上下曲止歌之能事毕矣倨中矩申言止方则止也句中钩申言曲圆则又转也端如贯珠申言上下自上而下自下而上似有两端而其实两端之中如珠之贯累而上又累而下也子赣问乐是此一篇之名古书名篇多在后前十篇已删此偶存耳郑从为之辞凿矣
　　右子赣问乐章第十一【史记乐书同郑氏目录第十】



　　钦定礼记义疏卷五十二
&lt;经部,礼类,礼记之属,钦定礼记义疏&gt;
　　钦定四库全书
　　钦定礼记义疏卷五十三
　　杂记上第二十之一
　　正义孔氏頴达曰案郑目录云名曰杂记者杂记诸侯已下至士之丧事此于别录属丧服依曲礼檀弓分上下篇　方氏慤曰此篇虽以记丧为主而兼言三患五耻观蜡取盗之类其事不一故以杂名篇
　　诸侯行而死于馆则其复如于其国如于道则升其乗车之左毂以其绥复其輤有裧缁布裳帷素锦以为屋而行至于庙门不毁墙遂入适所殡唯輤为説于庙门外【乗绳证反下同毂工木反绥郑读緌胡如字复音伏輤千见反裧昌占反殡必刃反説土活反下同】正义郑氏康成曰馆主国所致舍复招魂复魄也如于其国主国馆宾与使有之得升屋招用襃衣也道道上庐宿也升车左毂象升屋东荣绥当为緌读如蕤宾之蕤緌谓旌旗之旄【孔疏在国招魂则用上服今在路死故用旌旗之緌冀魂魄望见识之覆还也王丧在国亦用緌周礼夏采建緌复于西郊】輤载柩将殡之车饰也【孔疏以下遂入适所殡故以殡言之】輤取名于衬与蒨读如蒨斾之蒨衬棺也蒨染赤色者也将葬载柩之车饰曰栁【孔疏证此是殡车非葬车】裧谓龞甲边縁缁布裳帷围棺者也【孔疏輤象鼈甲覆于棺上中央隆髙四面渐下裧象边缘垂于輤之四边亦赤色若葬车则上用荒不用輤】裳帷用缁则輤用赤矣輤象宫室屋其中小帐衬覆棺者【孔疏輤下棺外用缁色之布以为裳帷于此裳帷之中又用素锦以为屋小帐以覆棺设此饰而后行也】若未大敛其载尸而归车饰皆如之庙所殡宫墙裳帷也【孔疏郑恐是宫墙故明之】适所殡谓两楹之间去輤乃入庙门以其入自有宫室也【孔疏輤覆上象宫室今入有宫室故去輤不去裳帷者以裳帷障棺不可去也】毁或为彻凡棺自外来者正棺于两楹之间尸亦侇之于此皆因殡焉【孔疏据定元年公防至自干侯正棺两楹间知棺自外来皆如此即尸亦侇于此皆因殡焉也】异者柩入自阙升自西阶尸入自门升自阼阶【孔疏皆曾子问文】其殡必于两楹之间者以其死不于室而自外来留之于中不忍逺也【孔疏周殡于客位今殡于两楹间以自外来不忍逺也】　孔氏頴逹曰五等之侯朝觐天子及自相朝防死于主国有司所授馆舍若复魄之礼则与在己本国同也道路也若诸侯在道路死升其所乘车左边毂上而复魄车辕向南左毂左东也不于道路庐宿之舍复者庐宿供待众宾非死者所専有也【案周礼十里有庐三十里有路室室有委五十里有候馆馆有积皆所以待宾客也宾敂闗闗尹以告掌讶与士已迎宾于疆为之前驱小行人迎劳于畿讶士与行人逆之入于国则凡庐宿孰非公馆使不得升屋而复与盖此死于道乃死于车若鲁桓公故即升车毂而复也】
　　存疑郑氏康成曰緌旌旗之旄去其旒而用之异于生也
　　存异陆氏佃曰绥旐也以其旐复旐北方之物也死无乎不之号而复之则其旌宜以死者所首之方而已　胡氏铨曰礼言绥凡数处郑皆读为緌窃谓王制眀堂位夏采所云读作绥可也此复魂既在车当以执绥之绥杜子春说是裳用缁则輤与裧皆赤以纁对耳大夫以白布为輤岂亦因染赤得名乎案去旒周礼无此説诸侯之旒如其命数岂有欲其望见而反反去其可别识之命数而存一不可别之旄乎陆以绥为旐胡以绥为登车所授之绥俱非又案不毁墙郑説可通但既大敛有棺则必毁庙门西墙乃入所谓入自阙升自西阶也方小敛则无棺不必毁墙所谓入自门升自阼阶也此或以未大敛者言欤
　　总论孔氏頴逹曰自此已下至蒲席以为裳帷总眀诸侯及大夫士在路而死招魂复魄并明饰棺贵贱之等此经论诸侯之制
　　大夫士死于道则升其乗车之左毂以其绥复如于馆死则其复如于家大夫以布为輤而行至于宋而説輤载以輲车入自门至于阼阶下而説车举自阼阶升适所殡【輲市专反】
　　正义郑氏康成曰绥亦緌也【案辨己见上】大夫复于家以冕士以爵弁服大夫輤言用布白布不染也【孔疏不以蒨草染之】言輤者逹名也【孔疏亦言輤者有衬近之义也】不言裳帷俱用布无所别也至门亦说輤乃入言载以輲车入自门明车不易也【孔疏郑恐易以輴车故明之】輲读为辁或作槫许氏说文解字曰有辐曰轮无辐曰辁【孔疏有辐谓用他木为辐无辐谓合大木为之】周礼又有蜃车天子以载柩蜃辁声相近其制同乎辁崇葢半乗车之轮【孔疏周礼遂师职共蜃车乗车髙六尺六寸此半之髙三尺三寸】诸侯言不毁墙大夫士言不易车互相明也不易者不易以輴也庙中有载柩以輴之礼此不易耳　孔氏頴逹曰此明大夫车饰初死及至家皆以輲车至家説輤惟輲车在故云载以輲车此谓尸若柩则升自西阶也天子诸侯载柩以蜃车其殡时则易輴矣大夫士在路载以輲车至家説輤亦载以輲车故郑云车不易也凡在路载柩天子已下至士皆用蜃车其制与輲车同周礼遂师共蜃车之役是天子也既夕云遂匠纳车于阶间注云蜃车是士也此云輲车谓大夫也诸侯不言可知蜃车之形郑注既夕礼其车之轝状如牀中央有辕前后出设辂轝辂轝上有四周下则前后有轴以辁为轮迫地而行其轮卑有似于蜃輲车则不用辐为轮天子诸侯殡皆用之故檀弓云天子菆涂龙輴谓画輴辕为龙诸侯殡亦用輴车不画辕为龙大夫殡不用輴故郑注丧大记大夫之殡废輴士掘肂见袵是亦废輴也其朝庙大夫已上皆用輴士朝庙用輂轴故既夕礼云迁于祖用轴郑注云轴状如转辚刻两头为轵輂状如长牀穿桯前后着金而闗轴焉是也
　　士輤苇席以为屋蒲席以为裳帷
　　正义郑氏康成曰言以苇席为屋则无素锦为帐孔氏頴逹曰此明士輤也谓用苇席屈之以为輤棺之屋蒲席以为裳帷围绕于屋旁也然大夫无以他物为屋之文则是用素锦为帐矣既有素锦帷帐帐外上有布輤旁有布裳帷则士之帷席屋之外旁有蒲席裳帷则屋上当以蒲席为輤覆于上但文不备也
　　存疑方氏慤曰大夫以布为輤则诸侯用帛可知士以苇席为屋则不得用素锦矣蒲席为裳则不得用缁布矣此皆降杀之别也
　　案孔疏不言诸侯之輤用帛方氏説似与之异
　　凡讣于其君曰君之臣某死父母妻长子曰君之臣某之某死君讣于他国之君曰寡君不禄敢告于执事夫人曰寡小君不禄大子之丧曰寡君之适子某死【长丁杖反大音泰适丁歴反】
　　正义郑氏康成曰讣或皆作赴赴至也臣死其子使人至君所告之君之臣某此臣于其家丧所主者君夫人不称薨告他国君谦也　孔氏頴逹曰父母妻长子曰君之臣某之某死上某是生者臣名下某是臣之亲属死者君讣于他国称寡君若云寡德之君曲礼云诸侯曰薨士曰不禄夫人尊与君同今俱不称薨同士称者言臣子于君父虽有考终眉夀犹若其短折然故云不禄经书诸侯言卒者春秋之文若君薨而讣者曰卒卒是夀终矣斯无哀惜之心非臣子之辞邻国来赴书以卒者言无所老防皆终成人之志所以相尊敬也不敢指斥邻国君身故云告于执事夫人大子皆当云告于执事不言者畧也　陆氏佃曰凡诸侯同盟则讣不同盟葢不讣也不言死不死其君也不言卒不卒其君也夫人曰寡小君不禄左曰君氏卒声子也不赴于诸侯不反哭于寝不祔于姑故不曰薨
　　总论孔氏頴逹曰此总眀遭丧讣告于君及敌者并讣于邻国称谓之差
　　大夫讣于同国适者曰某不禄讣于士亦曰某不禄讣于他国之君曰君之外臣寡大夫某死讣于适者曰吾子之外私寡大夫某不禄使某实讣于士亦曰吾子之外私寡大夫某不禄使某实【适并依注音敌大歴反实依注音至】
　　正义郑氏康成曰适读为匹敌之敌谓爵同者也实当为至周秦人声之误也【孔疏以身赴告故云使某至】　孔氏頴逹曰此眀大夫卒相讣告之礼同国敌者谓大夫位相敌者大夫既尊于士士处亦称不禄称某者或死者名或死者官号而赴者得称之讣于他国之君故云外臣自谦退无德故云寡大夫尊敬他君故云某死讣于他国大夫私有恩好故曰外私以赴大夫其辞得申故云某不禄　方氏慤曰士曰不禄此非士亦曰不禄者谦辞也与死者有恩私故曰外私与玉藻言于大夫曰外私名同而实异矣　胡氏铨曰春秋传曰以赐君之外臣首实谓身亲告也
　　存疑方氏慤曰使某实谓以事实来告　刘氏敞曰使某实实者以异国传闻疑言使人实之也
　　士讣于同国大夫曰某死讣于士亦曰某死讣于他国之君曰君之外臣某死讣于大夫曰吾子之外私某死讣于士亦曰吾子之外私某死
　　正义孔氏頴逹曰此论士丧相讣告之称士贱赴大夫士及他国皆云某死但于他君称外臣于大夫士言外私耳
　　大夫次于公馆以终丧士练而归士次于公馆大夫居庐士居垩室
　　正义郑氏康成曰公馆公宫之舍也【案公馆在庐垩室之外】练而归之士谓邑宰也练而犹处公馆朝廷之士也唯大夫三年无归大夫居庐士居垩室亦谓未练时也【孔疏若练后则大夫居垩室】士亦谓邑宰朝廷之士亦居庐　孔氏頴逹曰此眀大夫士遭君丧次舍居处及归还之节大夫恩深禄重故为君丧居庐终丧乃还家邑宰之士恩轻又为君治邑久不归则废职故至小祥反其所治邑朝廷之士虽轻而无邑事故亦留次公馆三年也大夫居庐以位尊恩重士居垩室以位卑恩轻若士与王亲者虽贱亦居庐与王无亲则居垩室与王虽疏但是贵者亦居庐　黄氏震曰倚庐者木于室外为庐垩室者白其室中为垩庐之制重垩室之制轻
　　存疑熊氏安生曰若天子则大夫居庐士居垩室此经是也若诸侯则朝廷大夫士皆居庐宰邑之士居垩室宫正之注是也　郝氏敬曰居君丧之礼大夫士服同斩衰三年而丧次有等大夫次于公馆丧除后归虽练祥不归也士练祭则归大夫练犹次公馆士未练之先亦次于公馆时大夫犹在庐大夫初丧居庐士初丧居垩室皆在殡宫门外倚庐重于垩室垩室重于公馆斩衰居庐既练居垩室士初丧即居垩室不待练也位尊者情重位卑者哀杀大夫居庐时士居垩室大夫未出庐士已次公馆大夫次公馆士已归此其差也　应氏镛曰必次于公馆即练而归之士也但大夫以其序皆次且朝夕存焉以待终丧故曾子问曰君未殡则朝夕不归士则不尽次而又止于练未必朝夕存焉故檀弓曰士备入而朝夕踊经所以既曰练而归又曰次于公馆者正谓其不能尽次故以次为复也郑氏谓士分两等而有邑宰朝廷之殊诸侯之士多矣由大国至小国其有中士下士者数各居其上之三分国不止于两等然而邑散布于四境之内固有去国尤逺者若邑宰之士尽释邑而馆于此岂不皆废一邑之事乎案周礼宫正大丧则授其庐舍辨其亲踈贵贱之居注亲贵者居庐疏贱者居垩室丧大记大夫俟练士卒哭而归今细案之庐也垩室也公馆也居之三等也始死也卒哭也练也终丧也丧之四节也为君皆斩衰而五服之内五服之外亲疏之等也朝廷之大夫一等都邑之大夫及朝廷之士一等都邑之士一等下邑之士一等贵贱之等也子亲朝廷之大夫贵必居庐以终丧五服之内都邑之大夫朝廷之士始亦居庐卒哭居垩室此所谓大夫居庐郑氏所谓未练时也既练则都邑之大夫朝廷之士皆次于公馆以终丧矣郑氏所谓练而犹处公馆者也五服以外之亲都邑之士则始即居垩室此所谓士居垩室卒哭居公馆此所谓士次于公馆练而归此所谓士练而归者也若下邑之士则垩室之地原无可容始即居公馆卒哭而归大记所云者是也郑孔条贯本极分明但郑孔不言天子诸侯礼异熊氏则谓天子之士居垩室诸侯之士乃有居庐垩室之不同虽无明据但天子二十七大夫八十一元士人多则朝廷之士居垩室容有之诸侯下大夫五人上士二十七人则亲近之士始居庐卒哭居垩室亦其宜也郝氏谓士初丧即居垩室无卒哭一层则与天子同与郑孔与熊皆异应氏谓诸侯之士多不止二等则天子之士更多矣上士中士下士原不止二等也且士之入临者原止县邑之长非人人尽来其次即可摄事不患一邑之事尽废也况卒哭而归又眀有据乎安得以此驳注疏
　　大夫为其父母兄弟之未为大夫者之丧服如士服士为其父母兄弟之为大夫者之丧服如士服【为其之为于伪反】正义郑氏康成曰大夫虽尊不以其服服父母兄弟嫌若逾之也【孔疏大夫之父母兄弟或作士或无官今大夫为之若着大夫之服是自尊逾越父母兄弟也】士谓大夫庶子为士者也【孔疏若大夫适子虽未为士犹服大夫之服即下文是也】已卑又不敢服尊者之服今大夫丧礼逸与士异者未得而傋闻也【孔疏欲见大夫士防礼殊异未甚分明】春秋传曰齐晏桓子卒晏婴麤衰斩苴绖带杖菅屦食粥居庐寝苫枕草其老曰非大夫之礼也曰唯卿为大夫【孔疏皆左传襄十七年文欲证大夫士防服不同】此平仲之谦也言已非大夫故为父服士服耳【孔疏晏婴对家老言若身为卿得着大夫之服若身为大夫唯得服士服此平仲谦退之辞非礼也】　王氏肃曰丧礼自天子已下无等故曽子曰哭泣之哀齐斩之情饘粥之食自天子逹春秋之时尊者尚轻简丧服礼制遂壊羣卿大夫専政晏子恶之故服麤衰枕草于当时为重孟子云三年之丧齐疏之服飦粥之食自天子逹于庶人三代共之又此经云端衰丧车皆无等又家语云孔子曰平仲可谓能逺于害矣不以己之是驳人之非逊辞以避咎也　孔氏頴逹曰案张融云士与大夫异者是乱世尚轻凉非王者之逹礼如融说是周公制礼之时则上下同后世有异耳又曽子云齐斩之情据其情为一等无妨服有殊异耳　方氏慤曰生者贵而死者贱则其服从死者嫌若临之也生者贱而死者贵则其服从生者嫌若僣之也
　　存疑郑氏康成曰麤衰斩者其缕在齐斩之间谓缕如三升半而三升不缉也【孔疏斩衰三升齐衰四升今麤如三升半而计缕唯三升其齐不缉也】斩衰以三升为正微细焉则属于麤也然则士与大夫为父服异者有麤衰斩枕草矣其为母五升缕而四升为兄弟六升缕而五升乎【孔疏郑既约士为父之服又约为母及兄弟之服经为母四升而大夫缕细如五升兄弟五升而大夫缕细如六升也】唯大夫已上乃能备仪尽饰士已下则以臣服君之斩衰为其父以臣从君而服之齐衰为其母与兄弟【孔疏义服降正服一等今士皆降从义服是卑屈也】亦以勉人为髙行也【孔疏大夫已上仪服无降杀居防之礼以服重为伸以服轻为屈今以重服情深使士有抑屈是勉励士身使为髙行也大功已下轻服情杀故上下俱伸】　王氏肃曰其大夫与士异者大夫已上在丧敛时弁绖士冠素委貌　陆氏佃曰闲曰斩衰三升齐衰四升五升六升齐衰四升盖士已下则五升大夫六升诸侯天子齐衰之别也若斩衰则两等丧服所谓衰三升三升有半三升有半大夫已上服斩之衰与
　　辨正王氏曰父母丧自天子逹周人重爵施于尊亲乃异其服非也周公制礼时恐其尚未至此案后言端衰丧车皆无等而仪礼丧服言大夫士礼别异亦多独丧服之升数无异文是郑所云缕如三升半者无确据也王子雍辟之是已但此经文言士服大夫服则异者在服而王但以素弁素委貌别之于经意却未尽丧车无等而周礼言王丧车五初丧蒲蔽犬士唯此一车是无等者又有等矣岂所谓负适与衰之制尊者长广卑者短狭与其受服亦有縁饰之不同者与孔疏申郑而详载王说并及张杜服之异于郑则其微意亦不深以郑説为然矣闲传所列精粗郑以为降服正服义服之别陆以为士大夫天子诸侯之别则以彼注与此孔疏正服义服附合为一亦似可通也
　　大夫之适子服大夫之服
　　存疑郑氏康成曰仕至大夫贤着而徳成【孔疏其父官至大夫贤行既着道徳又成当尊此大夫之身】适子得服其服亦尊其适象贤【孔疏其适子未仕得服大夫服者非但尊此大夫之身亦尊其适能象似其父之贤也】
　　存异皇氏侃曰大夫适子若为士为其父唯服士服郑注仕至大夫谓此子若仕官至大夫始得服大夫服以其贤德着成也
　　案旧本此与上文为一节盖承上以服言之仪礼丧服父之所降子不得不降父之所不降子亦不敢降盖大夫之子厌于父故从父服所谓服大夫之服者此也若如注疏说则大夫子皆得衣冕服矣而可乎
　　大夫之庶子为大夫则为其父母服大夫服其位与未为大夫者齿
　　正义郑氏康成曰虽庶子得服其服尚徳也【孔疏此大夫之子身虽是庶而仕至大夫由身有徳故尚之而身服大夫服】使齿于士不可不宗适【孔疏其行位之处齿列于适子之下年虽长于适子犹在适子之下使适子为主是宗适也若年少于适子则固在适子之下矣】　陈氏澔曰大夫适子为士可服大夫服大夫庶子卑不敢服尊者之服止如士服
　　士之子为大夫则其父母不能主也使其子主之无子则为之置后
　　正义郑氏康成曰大夫之子得用大夫之礼而士不得也置犹立也　孔氏頴逹曰士子身为大夫父身是士故不可为大夫主丧使此死者之子为主以其子是大夫适子故得服大夫服为之主前经大夫之适子服大夫服是也若无适子则以庶子当适处若无庶子则以族人之子当适处皆得用大夫礼父是士则不得主大夫丧所以然者父贵可以及子故大夫之子得用大夫之礼子贵不可以及父故其父不得用大夫之礼
　　存疑孔氏頴逹曰此所置之后谓暂为丧主假用大夫礼若大宗子则直为立后自然用大夫礼也案命士以上唯主适子之丧以下则子之丧父皆主之而亦有不能主者则其子为大夫也盖士摄大夫唯宗子今此为大夫之父者非宗子而以大夫礼行是擅自爵也以士之礼行是擅贬君所爵之子也以大夫之礼处子以士之礼自居是以父而屈于子也三者皆不可故使其子主之无则为之置后者大夫得立三庙大夫不可无后也孔谓所置之后暂为丧主恐误
　　大夫卜宅与葬日有司麻衣布衰布带因丧屦缁布冠不蕤占者皮弁
　　正义郑氏康成曰有司卜人也麻衣白布深衣【孔疏吉服十五升布】而着衰焉及布带缁布冠此服非纯吉亦非纯凶也【孔疏白布深衣是吉布衰是凶布带亦凶缁布冠是吉不蕤亦凶故郑云非纯吉亦非纯凶也】皮弁则纯吉之尤者也占者尊于有司卜求吉其服弥吉大夫士朔服皮弁【孔疏于诸侯是视朔之服于天子是视朝之服】　孔氏頴逹曰宅谓葬地大夫尊故得卜宅并葬日布衰谓麤衰皇氏云以三升半布为衰长六寸广四寸缀于衣前当胸上后又有负版长一尺六寸广四寸布带以布为带因丧屦因丧之绳屦也缁布冠古法不蕤后代有蕤此以凶事故不蕤占者谓卜龟之人陆氏佃曰据士冠礼有司如主人服即位于西方东面北上筮与席所卦者具馔于西塾言因丧屦则麻衣布衰布带缁布冠不蕤非前日之服也
  </div>
  <div class="pagination">
   <a href="钦定礼记义疏_page67.html">
    上一页
   </a>
   <span>
    ...
   </span>
   <a href="钦定礼记义疏_page63.html">
    63
   </a>
   <a href="钦定礼记义疏_page64.html">
    64
   </a>
   <a href="钦定礼记义疏_page65.html">
    65
   </a>
   <a href="钦定礼记义疏_page66.html">
    66
   </a>
   <a href="钦定礼记义疏_page67.html">
    67
   </a>
   <span class="current-page">
    68
   </span>
   <a href="钦定礼记义疏_page69.html">
    69
   </a>
   <a href="钦定礼记义疏_page70.html">
    70
   </a>
   <a href="钦定礼记义疏_page71.html">
    71
   </a>
   <a href="钦定礼记义疏_page72.html">
    72
   </a>
   <a href="钦定礼记义疏_page73.html">
    73
   </a>
   <span>
    ...
   </span>
   <a href="钦定礼记义疏_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
