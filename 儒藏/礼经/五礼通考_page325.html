<!DOCTYPE html>
<html>
<head>
    <meta charset="UTF-8">
    <title>五礼通考 - 第 325 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 325 页/共 431 页</h1>
    <div class="content">　　地理今释水一名沮水汉书地理志武都郡沮县沮水出东浪谷沮县即今陜西汉中府略阳县也东南至县西南入汉水名曰沮口
　　胡氏渭曰梁州有古蜀山氏蚕丛氏之国又元嚣昌意所封及牧誓所称庸蜀羗髳微卢彭濮诸国皆在焉春秋时可考者庸巴濮麇褒凡五国战国时属秦而楚亦兼得其地秦并天下置汉中巴郡蜀郡陇西【南境是】内史【南境是】汉改置益州【领郡八汉志云改梁曰益】魏兮置梁州晋初因之【益梁二州并领郡八】后又分益州南境置寜州【领郡四】唐为山南西道之汉中【梁州】洋川【洋】通川【通】潾山【渠】南平【渝】清化【巴】始寜【壁】咸安【蓬】符阳【集】巴川【合】河池【鳯】顺政【兴】益昌【利】等郡山南东道之房陵【房】南賔【忠】南浦【万】云安【防】等郡劒南道之蜀郡【益】唐安【蜀】蒙阳【彭】徳阳【汉】通义【眉】梓潼【梓】巴西【绵】普安【剑】阆中【阆】资阳【资】临卭【卭】通化【茂】交川【松】越嶲【嶲】南溪【戎】遂寜【遂】仁夀【陵】犍为【嘉】卢山【雅】泸川【泸】阳安【简】安岳【普】江源【当】隂平【文】同昌【扶】油江【龙】临翌【翌】归诚【悉】静川【静】蓬山【柘】恭化【恭】维川【维】云山【奉】和义【荣】盛山【开】南充【果】洪源【黎】云南【姚】等郡又京畿之上洛【商】安康【金】陇右道之武都【武】同谷【成】懐道【宕】合川【叠】黔中道之涪陵【涪】南川【南】等郡案以上通典所列云南涪陵南川三郡乃梁南徼外蛮夷不在九州之限其云安之建始县当往属荆上洛之上津东境废长利县地当往属豫而黔中寜夷涪川播川夜郎义泉溱溪七郡列在荆域者虽附近蜀江之南亦系徼外蛮夷不在九州之限以今舆地言之陜西汉中府兴安州及西安府之商州洛南山阳镇安商南巩昌府之鳯县两当徽州成县阶州文县湖广郧阳府之房县竹山竹溪及郧西县之西境四川则成都保寜顺庆龙安马湖五府潼川嘉定卭眉雅五州及叙州泸州重庆防州之江北诸州县松潘衞叠溪营天全六番招讨司黎大所建昌衞皆古梁州域也其遵义府永寜衞及东川乌蒙镇雄【故乌撒】三府并在泸水之外云南郡唐于昆明之弄栋川置即今姚安府其非梁域又不待言矣
　　黒水西河惟雍州
　　锥指传曰西距黒水东据河龙门之河在冀州西正义曰河在雍州之东而谓之西河者以冀州西界故王制云自东河至于西河千里而近是河相对而为东西也渭案黒水水经注云出张掖鸡山南流至炖煌过三危山南流入于南海括地志云源出伊州伊吾县北百二十里南流絶三危山在沙州炖煌县东南四十里二説未知孰是通典云孔郑通儒莫知其所或是年代久逺遂至湮涸无以详焉河经龙门而南至于华隂为西河左传昭公十三年晋叔鱼谓季孙曰将为子除馆于西河礼记子夏退而老于西河之上史记魏武侯浮西河而下封吴起为西河守皆此水也
　　地理今释雍州黒水出陜西甘肃塞外南流至河州入积石河今俗名大通河是也【案括地志云黒水出伊州伊吾县北东南流至鄯州又东南至河州入黄河今黒水上源为流沙壅塞已无遗迹可考其下流为大通河在州之南歴西寜衞东南至河州入河西寜即唐之鄯州则括地志之説与今图合　又案河之积石北则大通河入之南则大夏河注之二水入河之口南北相值后人或遂指大夏为黒水絶河而南之迹不知大夏虽在黄河之南实仍在南山之北且其源自南而北与山南入海之水絶不相通】
　　胡氏渭曰黒水今不可得详据括地志言出伊吾南流絶三危山则当自炖煌北大碛外流入郡界南经白龙堆东三危山西又南经吐谷浑界中又南经吐蕃界中绕出河源之外而入于南海梁州之黒水别是一川非为雍西界者也　西河东与冀分界自今榆林衞故胜州东北折而南且西经府谷神木又西南经葭州吴堡又南经绥徳清涧延川延长又东南经宜川【并属延安府】又南经韩城郃阳朝邑以至于华隂【并属西安府】与豫接界河行凡一千七百余里　雍之南界自华隂太华山以西为华州渭南蓝田鄠县盩厔【并属西安府】郿县寳鸡【并属鳯翔府】皆以南山与梁分界又西为鳯县有大散岭又西为徽州有铁山木皮岭又西为成县有鹫峡羊头峡龙门戍【并属巩昌府】又西为岷州衞又西为洮州衞有西倾山皆与梁分界处也【详见梁州】自西倾又西歴吐谷浑南至大积石自积石又西歴吐谷浑南党项白兰之北至于黒水吐谷浑本辽东鲜卑种也东晋初徙居枹罕宋景平中其子孙有阿豺者升西彊山观垫江源则其地南至西倾矣又数传为夸吕始自号可汗治伏俟城在青海西十五里据有甘松之南洮水之西南极于白兰其地东西三千里南北千余里党项羗在古析支之地汉时烧当羗亦尝居之白兰者羗之别种也其地皆与吐谷浑接吐谷浑在河湟之间即先零烧当诸羗故地积石在其西南南枕赐支河曲禹导河自此始则湟水之南积石之北西倾之西其为雍州之域无疑矣　雍之北界经无可见约略言之自今塞外东受降城之西与冀分界【元和志云东受降城在胜州榆林县东北八里】又西四百里为中受降城【元和志云南至麟州四百里】又西四百余里为西受降城【元和志云在丰州西北八十里】唐景龙二年张仁愿所筑南直今榆林衞黄河经三城之南谓之北河河北有隂山为华夷大限侯应曰北边塞至辽东外有隂山东西千余里是也又西为髙阙山战国时赵筑长城并隂山下至髙阙为塞及秦始皇斥逐匃奴城河上为塞又使蒙恬度河取髙阙陶山北假中筑亭障以逐戎人是也其地又有光禄塞鸡鹿塞汉受降城皆云中五原二郡境也又西为河西四郡之北鄙汉太初中匃奴休屠浑邪王地置武威张掖酒泉敦煌以通西域隔絶羗胡往来武威姑县北三百里有白亭军元和志云在马城河东岸天寳十年哥舒翰置因白亭海为名也张掖东北一千五百余里有地曰居延元狩二年霍去病出北地二千余里过居延太初三年使路博徳筑居延泽上今甘州衞塞外居延故城是也亦曰居延塞元为亦集乃路地理志云在甘州北一千五百里城东北有大泽西北俱接沙碛乃汉居延故城明洪武初冯胜拔肃州进至扫林山亦集乃路是也合黎山在张掖县西北二百里弱水由此东北入居延泽遮虏障在肃州酒泉县北二百四十里李陵与单于战处敦煌即今废沙州衞衞北抵大碛碛外即古伊吾卢地唐置伊州今为废哈宻衞也自云中至敦煌六郡皆古雍州之城后为戎翟所据至秦汉始收复者其北皆临大碛大碛即沙幕【汉人谓之幕唐人谓之碛】东西数千里南北逺者千里无水草不可驻牧虽禽兽亦不能居之
　　弱水既西
　　锥指传曰导之西流至于合黎渭案地理志张掖删丹县桑钦以为道弱水自此西至酒泉合黎今陜西行都司之山丹衞故删丹县也
　　地理今释弱水今陜西山丹衞【汉删丹县】城西有山丹河古弱水也【法显佛国记谓之流沙河】出衞西南穷石山正流西至合黎山与张掖河合又东北至甘州衞北迤逦流至塞外入居延泽其余波溢入流沙也
　　泾属渭汭
　　锥指传曰属逮也水北曰汭言治泾水入于渭地理志云泾水出安定泾阳县西笄头山东南至冯翊阳陵县入渭行千六十里渭案泾阳故城在今陜西平凉府平凉县西南笄头山在县西一百里阳陵故城在今西安府髙陵县西南二十里説文汭水相入也左传闵公二年虢公败犬戎于渭汭杜预曰水之隈曲曰汭
　　地理今释泾水出今陜西平凉府平凉县西南笄头山亦名崆峒山东至西安府髙陵县西南入渭水渭水出今陜西临洮府渭源县西鸟防山东至西安府华隂县东北入河汭水出今平凉府华亭县有二源北源出湫头山之朝那湫南源出齐山至县东与北河合又东至泾州西北入泾水
　　胡氏渭曰蔡传云泾渭汭三水名属连属也泾水连属渭汭三水也黄东发非之曰古説泾入于渭水之内而漆沮既从沣水攸同皆主渭言之文意俱协若以汭为一水而入泾则泾属渭汭者是泾既入渭汭又入泾下文漆沮之从沣水之同孰从孰同耶职方氏其川泾汭易氏解云汭非禹贡之汭禹贡言汭皆水内此川名邹季友亦曰泾水先防汭水后入渭水则经当言泾属汭渭不当先渭而后汭况下文即有渭汭字不可异説一言破的蔡説可以永废矣
　　漆沮既从
　　锥指传曰漆沮之水已从入渭顔氏曰漆沮即冯翊之洛水渭案地理志沮水出北地直路县西东入洛洛水至冯翊褱【懐同】徳县东南入渭直路县自后汉已废其故城在今延安府鄜州中部县西北二百里褱徳今西安府同州之朝邑县也县西南四十三里有懐徳故城水经注云渭水东过华隂县北洛水入焉阚骃以为漆沮之水华隂县北即懐徳县南也　导渭传云漆沮二水名亦曰洛水出冯翊北正义云地理志漆水出扶风漆县依十三州记漆水出岐山东入渭则与漆沮不同矣此云防于泾又东过漆沮是漆沮在泾水之东故孔以为洛水一名漆沮水经沮水出北地直路县东入洛又曰郑渠在太上皇陵东南浊水入焉俗谓之漆水又谓之漆沮其水东流注于洛水志云在冯翊懐徳县东南入渭以水土验之与毛诗古公自土沮漆者别也彼漆即扶风漆水彼沮则未闻渭案此説是也本疏引扶风漆水葢未定之论失于刋正耳诗大雅民之初生自土漆沮传云沮水漆水也周颂猗与漆沮潜有多鱼传云漆沮岐周二水也此皆谓扶风之漆沮而林少颖以猗与漆沮释漆沮既从恐非小雅瞻彼洛矣传以为宗周溉浸之水亦不言洛即漆沮谓漆沮亦曰洛水实自安国书传始而阚骃郦道元从之孔頴达复援以释诗于是洛与漆沮合而为一水矣其浊水上承云阳大黒泉名漆沮水者乃土俗之称而洛水之为漆沮则先儒皆以为然故顔师古注汉书亦用其説然直路之沮自栎阳县界合蜀水分为二水一循郑渠而东注洛其间二百余里实郑国之所凿汉志云沮入洛亦据既有郑渠后言之耳自郑渠一废而浊水絶于三原沮水不抵富平可见此水在古时元合浊水至栎阳入渭而不与洛通也程大昌雍録谓禹贡漆沮惟富平石川河正当其地确不可易
　　地理今释漆水源出陜西西安府同官县北髙山流经县城东合同官水西南至耀州【属西安府】与沮水合沮水出陜西延安府中部县西南流经宜君【属延安府】同官二县境至耀州城南防漆水东流入富平县【属西安府】界名石川河又南流至临潼县【属西安府】北交口镇入渭水
　　沣水攸同
　　锥指传曰沣水所同同之于渭地理志沣水出扶风鄠县东南北过上林苑入渭渭案鄠县今属陜西西安府其故城在今县北二里上林苑在今长安县西南沣水至咸阳县西南入渭诗曰丰水东注维禹之绩言同于渭也　沣一作丰又作酆汉志扶风鄠县古国有扈谷亭扈夏启所伐酆水出东南又有潏水皆北过上林苑入渭水经无沣水之目其附见渭水篇中者曰渭水自槐里县故城南【槐里今为兴平县在西安府西少北一百里】又东合甘水【水出南山甘谷北流至鄠县合涝水入渭甘誓云大战于甘即此地】又东丰水从南来注之地説云渭水与丰水防于短隂山内水防无他髙山异峦所有唯原阜石激而已汉书音义张揖曰酆水出鄠县南山酆谷北入渭长安志丰水出长安县西南五十五里终南山丰谷其源濶一十五步其下濶六十步水深三尺自鄠县界来终县界由马坊村入咸阳合渭水【咸阳县在西安府西北五十里】昔文王作丰武王治镐诗咏其事郑康成云丰在丰水之西镐在丰水之东
　　地理今释沣水源出今陜西西安府鄠县东南终南山自柴阁而下至咸阳县东南入渭水
　　荆岐既旅终南惇物至于鸟防
　　锥指传曰此荆在岐东非荆州之荆终南惇物鸟防三山名正义曰治水从下自东而西先荆后岐荆在岐东也地理志云禹贡北条荆山在冯翊懐徳县南三山空举山名不言治意蒙上既旅之文也地理志云扶风武功县有太一山古文以为终南垂山古文以为惇物皆在县东渭案鸟防在今陜西临洮府渭源县西渭水出焉
　　地理今释终南山在今陜西西安府长安县南五十里东至蓝田县西至鳯翔府郿县绵亘八百余里惇物山汉书地理志右扶风县武功注大壹山古文以为终南垂山古文以为惇物皆在县东武功今陜西鳯翔府郿县考图志不载是山胡渭禹贡锥指以为太乙之北峰在县东四十里者是也
　　原隰底绩至于猪野
　　锥指传曰下隰曰隰猪野地名正义曰地理志云武威县东北有休屠【音除】泽古文以为猪壄泽郑元以为诗云度其隰原即此原隰是也原隰豳地从此致功西至猪野之泽也渭案今西安府邠州及三水县皆豳地汉武威县属武威郡今为陜西行都司镇畨衞地休屠泽在衞东北
　　三危既宅三苗丕叙
　　锥指传曰西裔之山己可居三苗之族大有次叙正义曰左传称舜去四凶投之四裔舜典云窜三苗于三危是三危为四裔之山也地理志杜林以为敦煌郡即古州昭九年左传云先王居梼杌于四裔故允姓之奸居于州杜预云允姓之祖与三苗俱放于三危州今敦煌也傅氏曰三危既宅此治黒水之成功也渭案汉敦煌唐分为沙二州水经注云三危山在敦煌县南括地志云在沙州敦煌县东南四十里山有三峰故名亦名卑羽山今为嘉峪闗外废沙州衞地【衞本属行都司后弃之化外】治黒水及三危而止兼有濬畎浍之事故言山以包之自猪野至黒水中隔弱水弱水先已治故猪野功毕即继以黒水也三苗今为湖广岳州府地吴起曰三苗之国左洞庭右彭蠡是也舜臣尧窜其君及民于三危至是禹安定之正义云三危山必是西裔未知山之所在郑元引
　　地记书曰三危之山在鸟防之西南当岷山则在积石之西南地记乃妄书其言未必可信要知三危之山必在河之南也渭案水经注两引山海经以证尚书之三危一云三危之山三青鸟居之广圆百里在鸟防山西【见第四十卷末】一云三危在炖煌南与岷山相接山南带黒水【见第三十一卷江水】舆地记略同鸟防之西南当岷山则在今临洮府南岷州衞北矣又云在积石之西南殊不可晓山南带黒水葢以扶州之黒水出素岭山入白水者当之也妄言无疑三危山自当以在沙州者为是后魏书太平真君六年讨吐谷浑杜丰追被嚢度三危至雪山即沙州之三危也肃州旧志云白龙堆沙东倚三危北望蒲昌是为西极要路推其地望可以得三危之形势矣
　　浮于积石至于龙门西河防于渭汭
　　锥指传曰积石山在金城西南河所经也沿河顺流而北千里而东千里而南龙门山在河东之西界正义曰地理志云积石山在金城河闗县西南羗中龙门山在冯翊夏阳县北渭案汉河闗县在今陜西西寜衞西南塞外夏阳今西安府之韩城县也防于渭汭今韩城县北龙门山南是其地也
　　地理今释积石山在今河州北一百二十里水经注谓之唐述山【括地志云山势峭拔下临黄河】其西五十里有积石闗唐置积石军于此山海经云积石山在金城河门闗西南境中【汉之河闗县今之河州】杜佑通典云禹施功自积石山而东今西平郡龙支县【今西寜衞地与河州接界】界山是也案诸家言积石者多以此为小积石别有大积石去此尚千余里其説葢本于汉书西域传谓河源出于阗北流与葱岭河合东注蒲昌海潜行地下南出于积石为中国河之文其实禹施功之始即此积石更无所谓大积石也欧阳忞舆地广记云班固所载张骞穷河源事乃意度之非实见蒲昌海与积石通流其言甚正葢河源在吐蕃境汉时吐蕃未通中国武帝以于阗山出玉案古图书乃名河所出为昆仑后人遂并积石亦失其实耳【于阗东流之水古名玉河葱岭之水名新头河见法显佛国记总与河源无涉】至水经并云积石在葱岭之北则又失之逺矣或议杜佑主龙支之积石谓因唐置积石军于浇河故城而误考后汉书郡国志陇西郡河闗县积石山在西南又桓帝纪烧当羗叛段颎追击于积石注即禹贡导河积石在鄯州龙支县南是河州积石之名非始于唐矣蔡氏据杜氏説释经最当　龙门山在今陜西西安府韩城县东北五十里大河之西东与壶口隔水相望
　　织皮昆仑析支渠搜西戎即叙
　　锥指顔氏曰昆仑析支渠搜三国名也渭案三国皆西戎而西戎不止于三国三国乃西戎之大者皆来入贡则其余无不賔服故曰西戎即叙
　　地理今释昆仑西戎国葢附近昆仑山者案郑康成云衣皮之民居此昆仑析支渠搜三山之野者是昆仑析支渠搜皆本山名而因以为国号也析支今西蕃在陜西临洮府河州西应劭曰禹贡析支属雍州在河闗之西东去河闗千余里羗人所居谓之河曲羗也唐书党项传曰党项汉西羗别种其地古析支东距松州西叶防南舂桑迷桑等羗北吐谷浑渠搜凉土异物志云古渠搜国在大宛北界隋书西域传云防污国【文献通考云防污国东去瓜州五千五百里】都葱岭之西五百余里古渠搜国渠搜当在西域非朔方也傅寅禹贡集解云陆氏曰汉志朔方郡有渠县武纪云北发渠搜是也然考汉朔方之渠搜非此所谓渠搜此亦当是金城以西之戎也后世种落徙故汉有居朔方者当禹时渠搜居朔方则不应浮积石陆説非也胡氏渭曰雍州为奥区神臯后稷始封于邰【一作骀又作斄】公刘处豳太王徙岐文王作丰武王治镐及扈崇宻湏之封皆在焉春秋时可考者虢【文王弟所封曰西虢】周召毕丰郑【初封咸林之地汉为郑县属京兆今华州是】秦芮梁崇宻骊戎白狄晋【西境是】凡十四国战国时属秦而魏赵亦兼得其地秦并天下置内史上郡北地九原陇西云中【西南境唐榆林郡是】汉以其地之西偏置凉州【领郡十汉志云改雍曰凉】而三辅则领于司后汉并因之魏分置秦州晋又分置雍州【领郡国七治京兆凉州领郡国八治武威秦州领郡六治上邽】唐为京畿之京兆府【雍州】华隂【华】冯翊【同】扶风【岐】新平【邠】等郡闗内道之汧阳【陇】安定【泾】彭原【寜】安化【庆】平凉【原】灵武【灵】五原【盐】寜朔【宥】洛交【鄜】中部【坊】延安【延】咸寜【丹】上郡【绥】银川【银】新秦【麟】朔方【夏】九原【丰】榆林【胜】安北【大都防府分丰胜二州界置】等郡陇右道之天水【秦】陇西【渭】金城【兰】防寜【防】安乡【河】临洮【洮】和政【岷】寜塞【廓】西平【鄯】武威【凉】张掖【甘】酒泉【肃】晋昌【瓜】炖煌【沙】伊吾【伊】交河【西】北庭【庭州后为都防府】安西【都防府】等郡案以上通典所列伊吾交河北庭安西自古为戎狄不在禹贡九州之限又河湟之间吐谷浑故地未尝为郡县故不入雍域以今舆地言之陜西临洮平凉庆阳延安鳯翔五府其西安则唯商州洛南山阳镇安商南巩昌府则唯鳯县两当徽州成县阶州文县为梁域余皆属雍又榆林衞寜夏衞寜夏中衞又靖逺岷州洮州三衞行都司所领甘州庄浪等诸衞所其在化外者南至西倾积石西逾三危北抵沙漠皆古雍州域也
　　右禹贡豫梁雍三州






　　五礼通考巻二百三
<经部,礼类,通礼之属,五礼通考>
　　钦定四库全书
　　五礼通考卷二百四
　　刑部尚书秦蕙田撰
　　嘉礼七十七
　　体国经野
　　书禹贡导岍及岐至于荆山逾于河
　　锥指传曰三山皆在雍州河谓梁山龙门西河正义曰地理志云吴岳在扶风汧县西古文以为汧山岐山在美阳县西北荆山在冯翊懐徳县南苏氏曰逾者禹自荆山而过于河也孔氏以为荆山之胍逾河而为壶口雷首者非是渭案导者循行之谓导山犹云随山苏氏云自此以下至敷浅原皆随山之事是也导山时尚未施功先儒皆以此为通水曰导山之涧谷而纳之川殊失经防汧县今为鳯阳府之陇州州南三里有汧县故城岍岐荆并在河西渭北禹首导此三山而逾河以抵壶口则冀州之所先治者其规画早定于胸中矣岍一作汧【説文有汧字而无岍字】汧县唐为汧源县陇州治明
　　省县入焉周礼雍州山镇曰岳山汉志以吴山为雍州山是吴山即岳山也尔雅河南华河西岳河东岱河北恒朱长孺云商周之世疑以岍为西岳故尔雅职方皆名岳山吴山汉志虽云在县西而冈峦绵亘延及其南与岳山只是一山自周尊岍山曰岳山俗又谓之吴山或又合称吴岳史记遂析岳山与吴岳为二山而岍山之名遂隠其实此二山者周礼总谓之岳山禹贡总谓之岍山当以汉志为正苏传引晁氏説又谓今陇山天井金门秦岭皆古之岍山不知何据　汉志美阳县下云禹贡岐山在西北中水乡周太王所邑诗曰率西水浒至于岐下又曰彼徂矣岐有夷之行是也水经注岐水迳周城南城在岐山之阳而近西所谓居岐之阳也非直因山致名亦指水所称矣又歴周原下北则中水乡成周聚故曰有周也水北即岐山矣今案岐山一名天柱山其峰髙峻状若柱然国语周之兴也鸑鷟鸣于岐山故俗呼为鳯凰堆山之南周原在焉诗所称周原膴膴者也东西横亘肥美寛平在今岐山县东北四十里　荆山有三一在雍域褱徳北条之荆大禹铸鼎处也一为荆豫界临沮南条之荆卞和得玉处也一在豫域与禹贡无涉汉郊祀志公孙卿曰黄帝采首山铜铸鼎于荆山下案唐志虢州湖城县有覆釡山一名荆山元和志山在县南即黄帝铸鼎处晋灼以为在冯翊懐徳县非也湖城元省入阌乡县山今在县南二十五里【县属河南府陜州】韩愈诗云荆山已去华山来日照潼闗四扇开李商隠诗云杨仆移闗三百里可能全是为荆山即此山也苏传以此为北条之荆因晋灼而误
　　壶口雷首至于太岳
　　锥指传曰三山在冀州太岳上党西正义曰地理志云壶口在河东北屈县东南雷首在河东蒲坂县南太岳在河东彘县东是三山在冀州以太岳东近上党故云在上党西也渭案汉上党郡今山西潞安府是蒲坂今为平阳府之蒲州其故城在州东南汉县舜所都也余见冀州
　　胡氏渭曰雷首山在今蒲州南一名首阳山诗唐风采苓采苓首阳之颠论语伯夷叔齐饿于首阳之下马融曰首阳山在蒲坂河曲之中寰宇记云首阳即雷首之南阜也或称首山汉地理志蒲反有首山祠郊祀志黄帝采首山铜即此亦称独头山阚骃曰首阳山一名独头山夷齐所隠也又名襄山穆天子传云东巡自河首襄山又名薄山穆天子传云登薄山寘軨之隥史记封禅书云薄山者襄山也又名尧山汉地理志蒲反有尧山水经注云雷首山临大河北去蒲坂三十里俗亦谓之尧山也又名中条山元和志云雷首一名中条在河东县南十五里永乐县北三十里寰宇记云中条山在芮城县北十五里亦曰薄山也又名陑山寰宇记云尧山在河东县南二十八里即雷首山山有九名亦即陑山汤伐桀升自陑注在河曲之南即此也括地志云此山西起雷首东至吴坂长数百里随地异名通典云雷首在今河东县此山凡有八名歴山首阳山薄山襄山甘枣山中条山渠猪山独头山也蒲州新志首阳山在州南四十五里又中条山在州东南十五里山狭而长西起雷首迤逦而东直接太行南跨芮城平陆北跨临晋解州安邑夏县闻喜垣曲诸境凡数百里中条之北有数峰攅立拱对州城在州南十五里中髙旁下俗名为笔架山又南五里为八盘山又南十里为麻谷山又南为鳯凰山去州七十里与潼闗相对为中条南麓尽处今据雷首之脉为中条东尽于垣曲王屋在焉禹至此顾不东行而北抵太岳葢以帝都为急也　太岳即霍山又名霍太山在平阳府霍州东三十里及岳阳县西北九十里赵城县东北四十五里周礼冀州山镇曰霍山汉志河东彘县有霍太山在东冀州山是也尔雅西方之美者有霍山之珠玉亦称景霍晋语宰孔曰景霍以为城韦注云景大也大霍晋山名今在河东彘史记周武王灭殷飞廉先为纣使北方还无所报乃为坛于霍太山而致命焉水经注汾水南过永安县西故彘县也又东与彘水合水出东北太岳山禹贡所谓岳阳即霍太山矣山有岳庙甚灵汾水又南迳霍城东故霍国也又迳赵城西南穆王以封造父赵氏自此始元和志霍山一名太岳在霍邑东三十里今州治即霍邑故城也新志云山髙百余丈长八十里周二百余里南接赵城岳阳北跨灵石今谓之中镇渭案隋开皇十四年诏以霍山为冀州镇歴代因之号曰中镇葢即古之中岳也降而为镇为嵩髙所压耳阎百诗曰崧髙维岳谓崧然而髙者维是四岳之山非以太室山为岳名曰崧髙也尔雅撰于三百篇后縁此遂实指嵩髙为中岳太史公又出尔雅后并补注尧典曰中岳嵩髙也是殆忘却禹贡之太岳矣将尧有二中岳邪汉武登礼太室易曰崈髙中岳名益显皆为尔雅所误者或曰然则周竟无中岳乎予曰周仍以唐虞时太岳为中岳矣观职方河内曰冀州镇曰霍山可知葢自有宇宙便有此山黄帝正名百物蚤已定五岳之称禹主名山川又从而奠之下迄周秦悉不敢移岂有如武帝以衡山逺移南岳之祀于灊霍山者乎予最爱郑康成注大司乐四镇五岳取诸职方九州之山而徧足少嫌其以岳山为西岳而不以霍山为中岳又嫌其大宗伯注乃袭尔雅杂以嵩髙忘却大司乐注殆由未善读崧髙之诗也哉
　　蕙田案阎氏以太岳即古之中岳其説甚辨
　　底柱析城至于王屋
　　锥指传曰此三山在冀州南河之北东行正义曰地理志云析城在河东濩泽县西王屋在河东垣县东北地理志不载底柱底柱在大阳闗东析城之西渭案濩泽今为山西泽州之阳城县其故城在县西三十里垣县今为平阳府绛州之垣曲县其故城在县西四十里大阳今为解州之平陆县其故城在县东北皆汉县也大阳闗在今河南府陜州东王屋山在今懐庆府济源县西北唐王屋县地西与垣曲接界地理今释底柱山在今河南河南府陜州东四十里大河中西北去山西平阳府平陆县五十里析城山在今山西泽州阳城县西南七十里王屋山在今河南懐庆府济源县西北九十里接山西平阳府垣曲县及泽州阳城县界山有三重其状如屋
　　太行恒山至于碣石入于海
　　锥指传曰此二山连延东北接碣石而入沧海正义曰地理志云太行山在河内山阳县西北恒山在常山上曲阳县西北太行去恒山太逺恒山去碣石又逺故云此二山连延东北接碣石而入沧海也渭案山阳今为河南懐庆府之修武县其故城在县西北上曲阳今为直真定府定州之曲阳县其故城在县西地理志河内壄王县西北有太行山山阳县北有东太行山壄王今为河内县其故城即今懐庆府治孔疏引山阳而遗壄王非也恒山北岳在今曲阳县西北碣石见冀州海在碣石之东逾河为禹渡河则入海亦禹涉海也
　　地理今释太行山延袤千余里起于河南懐庆府济源县迤而东北跨山西河南直界
　　胡氏渭曰太行列子作太形则行读如字亦可故陆氏兼存之太行一名五行山淮南子武王欲筑宫于五行之山髙诱注云太行山也河图括地象曰太行天下之脊汉志以在壄王者为太行而在山阳者为东太行其太行之支峰乎又案金史地理志云济源县有太行山以沁水为界西为王屋东为太行则此山实起于济源葢自河南懐庆府入山西泽州迤而东北跨陵川壶闗平顺潞城黎城武乡辽州和顺平定乐平以及河南之辉县武安直之井陉获鹿诸州县界中皆有太行山延袤千余里焉林少頴曰太行在今懐州之北连亘数州为河北脊以接恒岳程子谓太行千里片石众山皆石上起尔朱子语録曰太行山一千里河北诸州皆旋其趾潞州上党在山脊最髙处过河便见太行在半天如黒云然　舜典十有一月朔巡狩至于北岳传云北岳恒山周礼正北曰并州其山镇曰恒山注云在上曲阳尔雅恒山为北岳管子曰恒山北临代南俯赵汉书恒山北岳在常山郡上曲阳县西北有祠并州山张晏曰恒山在西避文帝讳故改曰常山　大同府浑源州南二十里亦有恒山水经注云崞县南面元岳即此山也【州本汉雁门郡繁峙崞二县】古北岳恒山歴代史志皆云在上曲阳并无异论自宋世以恒山没于辽从曲阳望祀之因废曲阳之恒山而指此为禹迹近志谓与在曲阳西北者实一山然州距大茂约三百余里虽或峰峦相接未可强合为一也北岳在曲阳又何疑焉阎百诗云后之建都于燕者以为曲阳在南浑源少北于方位宜余案孔氏诗崧髙疏曰若必据所都以定方位则五岳之名无代不改何则轩居上谷处恒山之西舜居蒲阪在华隂之北岂当据已所在改岳祠乎此名儒之言也金世宗大定间或言今既都燕当别议五岳名不得仍前代太常卿范洪辄援崧髙疏数语以对事遂寝明治六年兵部尚书马文升建言北岳当改祠浑源下礼部议侍郎倪岳持不可乃止修浑源州旧庙而祭祀仍在曲阳神宗十六年大同巡抚胡来贡疏请改北岳沈文端鲤为宗伯覆疏详驳议者口塞
　　西倾朱圉鸟防至于太华
　　锥指传曰西倾朱圉鸟防三者雍州之南山至于太华相首尾而东正义曰地理志云朱圉在天水冀县南鸟防东望太华大逺故传云相首尾而东也曽氏曰岍与西倾皆北条山故西倾不言导其文蒙于导岍渭案今巩昌府伏羌县南有冀县故城即汉县也西倾鸟防太华并见前西倾在鸟防之西南鸟防渭水所出朱圉太华皆在渭水之南
　　地理今释朱圉山在今陜西巩昌府伏羌县西南三十里
　　熊耳外方桐栢至于陪尾
　　锥指传曰四山相连东南在豫州界正义曰地理志云熊耳山在农卢氏县东嵩髙山在頴川崈髙县古文以为外方桐栢山在南阳平氏县东南横尾山在江夏安陆县东北古文以为陪尾是四山接华山而相连东南皆在豫州界也朱氏鹤龄曰凡言至于者以相去之逺也太华去鸟防逺故曰至于则陪尾亦应逺观经文导淮自桐栢东防于泗沂其为徐州之陪尾明矣渭案卢氏今属河南府崈髙今为登封县地平氏今为南阳府桐栢县其故城在县西北四十里安陆今属湖广徳安府泗水今属山东兖州府本汉鲁国卞县陪尾山在县东也
　　地理今释熊耳山在今河南府卢氏县西南五十里接陜西西安府商州【晋上洛县】界熊耳虽有东西异名其实一山故郭璞云在上洛班固云在卢氏蔡传以班固为非非也外方今中岳嵩山在河南河南府登封县北十里西接洛阳县北接巩县东接开封府宻县界绵亘一百五十里桐栢山在今河南南阳府桐栢县东一里东南接湖广徳安府随州西接襄阳府襄阳县界陪尾山在今山东兖州府泗水县东五十里案孔传云淮出桐栢经陪尾今徳安府安陆县北有横山汉志所谓横尾山古文以为陪尾者也淮水不经此山下吴澄书纂言曰唐志泗水县有陪尾山泗水出焉葢此是也以横尾为陪尾者非是
　　胡氏渭曰汉书武帝纪元封元年登礼嵩髙置奉邑名曰崇髙地理志頴川崈髙县武帝置以奉太室山是为中岳有太室少室山庙古文以崈髙为外方山也左传昭四年司马侯曰四岳三涂阳城太室太室即嵩髙也于四岳外别言之亦可见嵩髙时不为岳矣尔雅嵩髙为中岳葢后人所附益耳后汉书熹平五年复崈髙为嵩髙韦昭曰嵩髙有太室少室之山山有石室故名戴延之西征记曰东曰太室西曰少室相去十五里嵩髙其总名也元和志云嵩髙山在告成县西北二十三里【唐改阳城县曰告成其故城在今登封县东南四十里】登封县北八里髙二十里周一百三十里少室山在告成县西北五十里登封县西十里髙六十里周三十里渭案古时皆指嵩髙为太室而韦昭戴延之则兼二室并称然前贤题咏犹以太室称嵩山而少室则仍其本名故有嵩少之目其山东跨宻县西跨洛阳北跨巩县绵亘百五十里太室中为峻极峰左右列峰各十二凡二十四少室峰三十六先儒皆以嵩髙为外方金吉甫曰嵩髙世名中岳安得与江夏内方相为内外哉据唐志陆浑山一名方山葢古外方云此説非是嵩髙当禹时未为中岳即为中岳而仍名外方与东岱西华南衡北恒一例理无可疑且陆浑方山亦何以知其为外方乎　诗大雅崧髙维岳峻极于天兼五岳言之尔雅释山曰山大而髙崧郭璞注云今中岳嵩髙山葢依此名邢昺疏云李巡曰髙大曰崧此则山髙大者自名崧本不指中岳今之中岳名嵩髙或取此文以立名乎无正文故云葢以疑之是亦不以诗之崧髙为中岳也自刘熈释名云嵩字或为崧则二字通作一字世遂以降神生甫专归之中岳文士错解贻误至今间有能正之者反以为非也
　　导嶓冡至于荆山
　　锥指传曰漾水出嶓冡在梁州经荆山荆山在荆州正义曰梁州云岷嶓既艺是嶓冡在梁州也渭案后魏地形志华阳郡嶓冡县有嶓冡山汉水出焉唐六典山南道名山曰嶓冡嶓冡县故城在今陜西汉中府县西南四十里西南接寜羌州界山今在州北九十里荆山在今湖广襄阳府南漳县西通典云南漳汉临沮地有荆山也　嶓冡山孔传不言所在之郡县而正义引地理志以实之曰陇西郡西县嶓冡山西汉水所出夫此水即嘉陵水之上源非禹贡之所谓嶓冡导漾东流为汉者也而班固以西县之嶓冡为禹贡之嶓冡谬矣自是以后言嶓冡者率依班氏如张衡西京赋云终南太一连冈乎嶓冡潘岳西征赋云面终南而背云阳跨平原而连嶓冡玩其辞意皆主陇西而言司马彪郡国志亦云汉阳郡西县有嶓冡山无异议也自后魏正始中析阳地置嶓冡县以表其山而名始着郦道元卒于孝昌二年上距正始置县之时凡二十余嵗本朝典故生所亲见而注水经不言岂事在成书之后不及追改抑亦因其晚出而疑之乎然漾水注引汉中记曰嶓冡以东水皆东流嶓冡以西水皆西流故俗以嶓冡为分水岭作者亦似知班志之谬而以禹贡嶓冡为当在汉中也者不然于汉中记奚为详及陇西之山邪由此观之则魏以前已有知嶓冡在汉中者不待地形志出而后知也頴达岂未之考乎然班志虽以西县嶓冡为禹贡之山而养水则自系氐道之下不言出某山【养与漾通或作瀁】自水经云漾水出氐道县嶓冡山而氐道亦有嶓冡矣常璩华阳国志云东源出武都氐道县漾山为漾水而氐道之嶓冡且有漾山之目矣郭璞注山海经云嶓冡今在武都氐道县南郦道元注水经云东西两源俱出嶓冡而同为汉水则似一山跨二县之境而在西县者为西源在氐道者为东源矣辗转迷惑愈久愈譌説经者不能出其窠臼而禹贡之嶓冡几不可问矣西县故城在今秦州西南氐道今不知所在葢自晋永嘉之乱陇西没于氐羌郡县荒废常璩郭璞皆云氐道属武都而晋志武都郡无之则此县之不可考久矣要之二县在陇西皆古雍州域也而禹贡嶓冡乃梁州之山不应阑入雍域故唯魏所言为得其实【秦州之嶓冡与寜羌之嶓冡南北相距五六百里】
　　地理今释荆山在今湖广襄阳府南漳县西少北八十里昭四年左传荆山九州之险指此
　　内方至于大别
　　锥指传曰内方大别二山名在荆州汉所经正义曰地理志云章山在江夏竟陵县东北古文以为内方山也地理志无大别郑云大别在庐江安丰县杜预解春秋云大别阙不知何处或曰大别在安丰县西南左传云吴既与楚夹汉然后楚乃济汉而陈自小别至于大别然则二别近汉之名无縁得在安丰如预所言虽不知其处要与内方相接汉水所经必在荆州界也苏氏曰二别山皆在汉上蔡氏曰内方在今荆门军长林县大别在今汉阳军汉阳县渭案地理志六安国安丰县下云禹贡大别山在西南郑杜説所自出正义谓志无大别何也安丰后汉属庐江郡其故城在今江南庐州府霍丘县西北竟陵故城在今湖广安陆府钟祥县南长林故城在今荆门州东汉阳县即今汉阳府治大别山在其东北水经注所谓翼际山也　左传定四年自小别至于大别杜预云禹贡汉水至大别南入江然则此二别在江夏界水经注云江水东经鲁山南古翼际山也元和志鲁山一名大别山
　　地理今释内方山在今湖广安陆府钟祥县西周回百余里接荆门州界大别山一名鲁山在今湖广汉阳府汉阳县东北半里汉水西岸
　　岷山之阳至于衡山
　　锥指传曰岷山江所出在梁州正义曰梁州云岷嶓既艺是岷山在梁州也地理志云衡山在长沙湘南县东南曽氏曰岷嶓皆南条山故岷山不言导其文蒙于导嶓冡也吴氏曰蜀以西近江源者皆为岷山连峰接岫青城天彭诸山之所环绕皆岷也岷山之阳其山非一衡山南岳也在衡州衡阳县北七十里南一峰曰岣嵝山自县西北以至湘南县东南皆衡山也渭案岷山地理志云在蜀郡湔氐道徼外湔氐道今为四川松潘衞山在衞西北衡山县本汉湘南县今属湖广衡州府唐志衡山县有南岳祠元和志云岳庙在县西三十里衡阳今府治也　古今言岷山者凡四处一在今四川松潘衞衞东南去布政司七百六十里史记作汶山封禅书云自华以西名山七有渎山蜀之汶山也汉书地理志云岷山在湔氐道西徼外江水所出蜀志秦宓曰蜀有汶阜之山江出其腹华阳国志云岷山一名沃焦山其跗曰羊膊江水所出任豫益州记云大江泉源始发羊膊岭下东南下百余里至白马岭而歴天彭阙水经注云岷山在蜀郡氐道县即渎山也又谓汶阜山在徼外江水所导隋志汶山在汶山郡左封县【唐悉州治东至翼州一百九十里今叠溪营西有废翼州】此皆谓在松潘者也一在今成都府之茂州州本冉駹国汉以其地置汶山郡治汶江县晋改曰广阳隋又改曰汶山山海经注云岷山在广阳县水经注云汶水出汶江道徼外防山玉轮坂下元和志云汶山县有汶山即岷山去青城山百里天色晴明望见成都即陇山之南首张栻西岳碑云岷山在茂州列鵞村其跗曰羊膊也舆地广记云岷山在汶山县西北俗谓之铁豹岭王氏地理通释云大渡河一名羊山江源出铁豹岭岭即羊膊之异名也此皆谓在茂州者也一在成都府之灌县县本汉緜虒郫江原三县地周武帝分江原置青城县因山为名元和志云青城山在蜀州青城县西北三十二里杜光庭成都记云岷山连峰接岫千里不絶灌县青城山乃其第一峰也县志云汶山在县北三十里葢即青城矣一在今陜西岷州衞衞本汉陇西郡地西魏置溢乐县今衞治即其故城括地志云岷山在岷州溢乐县南连绵至蜀几二千里皆名岷山元和志云山在溢乐县南一里此皆谓在岷州衞者也然则岷山最大志家各就其所在言之陆游曰自蜀郡之西大山广谷谽谺起伏西南走蛮箐中皆岷山也薛季宣曰今自岷洮松叠以南其大山峻岭班班可考者皆岷山之随地立名者耳此説是也观汉志云山在徼外则固不可以湔氐一县限之矣大抵岷山北起于溢乐实跨古雍州之境而南则讫于青城绵地千余里与太行伯仲或专指在松潘亦非笃论然大江所出则必直氐道西徼外者也　舜典五月南巡守至于南岳传云衡山也后汉志长沙郡湘南县下云衡山在东南刘昭曰郭璞云山别名岣嵝湘中记云遥望衡山如陈云沿湘千里九向九背乃不复见水经注云湘水北迳衡山县东山在西南有三峰一名紫葢一名容峰【此处恐有脱误盛之荆州记云衡山有三峰一名紫葢一名石囷一名芙蓉】容峰最为竦杰自逺望之苍苍隠天故罗含云望若陈云非清霁素朝不见其峰丹水涌其左醴泉流其右山经谓之岣嵝山为南岳也山下有舜庙南有祝融冡衡山东南二面临映湘川自长沙至此七百里中有九向九背故渔者歌曰帆随湘转望衡九面山上有飞泉下映青林直注山下望之若幅练矣徐灵期南岳记云南岳周回八百里回雁为首岳麓为足【岳麓在长沙故唐志潭州湘潭县有衡山】长沙记云衡山轩翔耸拔九千余丈尊卑差次七十二峰最大者五芙蓉紫葢石廪天柱祝融祝融为最髙韩退之曰五岳于中州衡山最逺南方之山巍然髙而大者以百数独衡为宗顾遴游衡山记云登祝融之颠俯视四极苍然一色山川杂陈琐细莫辨风自逺来其力甚劲侯与地下絶殊比晓观日出海体象洞见近若疆中东余游氛浩漫无际
　　过九江至于敷浅原
　　锥指传曰敷浅原一名傅阳山在州豫章界正义曰地理志豫章歴陵县有傅阳山古文以为敷浅原渭案汉志傅易山傅读曰敷今注疏本作博字之误也晁以道云饶州鄱阳县界中有歴陵故县及傅阳山其説葢近是　通典云江州浔阳县有蒲塘驿即汉歴陵县也驿前有敷浅原原西数十里有敷阳山渭案唐武徳八年于浔阳县置蒲塘驿后改为塲五代时杨吴升为徳安县今治故驿也杜佑以驿为汉歴陵县不知何据岂因王莽改歴陵曰蒲亭而遂以蒲塘附防邪黄子鸿深疑之尝为之辨曰汉志豫章郡领歴陵县晋志歴陵与余汗鄡阳俱割属鄱阳郡而柴桑则属武昌郡不应歴陵反出柴桑之西也因谓晁氏云歴陵在鄱阳者为是且曰吴志歴陵有石印山即今饶州府之鄱阳山亦歴陵在鄱阳之一证也今案鄱阳山在府治鄱阳县西北一百五十里鄱阳湖中亦名石印山鄱阳县故城在今府城东六十三里三国吴至隋皆为鄱阳郡治唐移于今所然则府城西当即为故歴陵地敷浅原葢在鄱湖之西落星之畔也説文原髙平之野人所登原固有山体故谓之傅阳山犹彊梁原亦称华原山杜氏析山与原为二处非也　朱子九江彭蠡辨曰今之所谓敷浅原者为山甚小而庳不足以有所表见而其全体正脉遂起而为庐阜则甚髙且大以尽乎大江彭蠡之交而所以识夫衡山东过一支之所极者唯是乃为宜耳又答程泰之书曰详经文敷浅原是衡山东北一支尽处意即今庐山若如晁氏説以为江入海处所过之水又非特京口而已是其意以庐阜为敷浅原也然此山髙峻似不可名之曰原金吉甫云敷古文作傅傅阳山在庐阜之西南则是敷浅原之阳也葢庐山虽髙而其中原田连亘人民奠居所以有敷浅原之名是亦善解矣然原田连亘要不过山中髙平之地耳若此者不一而足安得举体而名之曰原王耕野云敷浅原恐非庐山髙平曰原而又名敷浅则必平旷之地不为髙山可知近朱长孺亦曰傅阳山汉志得之古文可据也朱子疑庳小不足表识绎敷浅之名正不当求之髙大葢傅阳在古本髙平之地后人名之为山耳导江汉之山至大别敷浅原而即止者以江汉至此合流赴海不烦殚力随刋况导水合举源流可以互见岂必求之山脉尽处邪此説是也今案水经注引孙放庐山赋曰浔阳郡南有庐山临彭蠡之泽接平敞之原是庐山下固有平原也山今跨徳化星子二县之境【南唐改寻阳县曰徳化今为九江府治宋升徳化之星子镇为县今为南康府治县以落星石得名水经注云庐山之南湖中有落星石周回百余步髙五丈今在城南五里湖中梁书王僧辩破侯景于落星湾即此地】星子旧以为汉鄡阳地然鄡阳故城在今鄱阳县西北一百二十里鄱湖之东北则都昌为是星子似非其地窃疑星子地本歴陵而敷浅原即孙放所谓平敞之原乃庐山东南之麓濒于彭蠡泽者葢柴桑故城在徳化县南九十里故蒲塘驿今为徳安县在徳化县西南一百五十里此必汉柴桑地西连武昌郡界故晋以柴桑属焉而歴陵与鄡阳俱属鄱阳郡歴陵在柴桑之东鄡阳之西则唯星子可以当之【歴陵故治当在湖西今星子县地其境则跨湖而东宋元嘉初废歴陵葢举石印以东并入鄱阳而其西则并入柴桑故星子镇属徳化耳】庐山盘基广大其阳必有平敞之原但旷衍无竒选胜者所不道而志家又因仍旧説不能详考指言其状耳以此求之庶不失朱子之意而又不即以髙山为平原犯学者之所疑凖诸地望揆诸经防视晁氏为少优云
　　地理今释敷浅原蔡传遵用师説指庐阜为敷浅原而复以无可考据为疑何也庐阜在今江西九江府徳化县南山北南康府星子县
　　蕙田案敷浅原汉志以为豫章歴陵县之傅阳山水经亦云在歴陵县西南后世求歴陵者或于徳安或于鄱阳皆无定论独朱子欲以庐山当敷浅原蔡九峰书传主徳安而兼存朱子之説葢疑而未决胡朏明锥指前后亦有两説然当以后説为长葢以星子当歴陵既与汉志相合而孙放庐山赋亦云临彭蠡之泽接平敞之原则敷浅原实当为匡庐之支陇朱子之説本非无据至徳安之傅浅原出于后人附防而鄱阳则又无山可以当之皆不足信
　　导弱水至于合黎
　　锥指传曰合黎水名在流沙东正义曰顾氏云地説书合黎山名但此水出合黎因山为名也郑亦以为山名地理志张掖郡删丹县桑钦以为导弱水自此西至酒泉合黎又居延县有居延泽在东北古文以为流沙如志之言酒泉郡在张掖郡西居延属张掖合黎在酒泉则流沙在合黎之东与此传不合案经弱水西流水既至于合黎余波入于流沙当如传文合黎在流沙之东不得在其西也苏氏曰合黎山名易氏曰甘州即汉张掖郡弱水出删丹县南山下合黎山在张掖县西北二百里俗名要涂山薛氏曰弱水出吐谷浑界穷石山自删丹西至合黎山与张掖河合渭案导亦循行之谓与导菏泽之导异禹治水或躬亲其事或遣官属往治之及九州功毕其水之大而切于利害者有九禹舟行从源至委核其治否故谓之导非疏瀹决排之谓先儒皆以导为治夫治河先积石治江先岷山有是理乎经防郁而不明可叹也张掖郡今为甘州衞陜西行都司治酒泉郡今为肃州衞删丹县即今山丹衞居延故城在甘州衞东北塞外其泽曰居延海弱水正流出合黎峡口而东北注之非经所谓流沙也
　　地理今释合黎山亦名要涂山在今陜西甘州衞西北四十里緜延而西接髙台镇二所界
　　余波入于流沙
　　锥指传曰弱水余波西溢入流沙顔氏曰流沙在炖煌西林氏曰弱水溢其余波以被于流沙犹导菏泽被孟猪也薛氏曰流沙大碛也在沙州西八十里其沙随风流行故名陈氏曰弱水之正者入合黎其余则入于流沙也金氏曰大抵西北之地多是沙碛史书所谓河沙诸国佛书所谓沙界恒河沙是也沙则水渗而下如沙州以西山北之地即连流沙弱水渗其下也郑氏晓曰弱水正派至于合黎过此无事疏凿矣其余波入于流沙聴其流衍耳志合黎见其经流有所归志流沙见其支流有所渭案弱水入流沙而谓之余波葢时遇衍溢则分泄于流沙不常入也其正流自合黎山峡口东北入居延泽故此云余波
　　地理今释流沙在今陜西嘉峪闗外索科鄂模【即居延泽汉志古文以为流沙】以北东至贺兰山西至废沙州界几南北千余里东西数百里其沙随风流行随处有之
　　导黒水至于三危入于南海
　　锥指林氏曰三危距南海凡数千里禹导黒水至三危即得其故道遂从此以达南海葢其间数千里不加人功修治故经载此水至于三危即曰入于南海也薛氏曰黒水至沙州炖煌县经三危山流出徼外书谓南流入海其当时之所见邪夏之西境极于流沙而知黒水之所归则当时即叙之戎大略为可知也渭案黒水三危并见雍州梁之黒水别是一川非界雍之西者黒水自三危以北杜氏谓今已堙涸自三危以南则水行徼外不可得详亦莫知其从何处入南海也南海自揭阳以西至象林皆是经所谓海尽东海也唯黒水所入为南海故言南以别之地理今释三危山在大河南今陜西岷州衞塞外古叠州西西蕃界中云南丽江府北河图括地象云三危在鸟防西南与汶山相接黒水出其南郑元云南当岷则在积石西南是也【案今云南大理府云龙州西有三崇山一名三危澜沧江经其麓有黒水祠或以为即古三危也然其地太南似未为的姑存备考】　导川黒水即今云南之澜沧江其源发于西蕃诺莫浑五巴什山分支之西曰阿克必拉南流至你那山入云南界东岐一支为漾备江【即程大昌所谓叶榆河】东南流分注大理府之西洱海经流入顺寜府境其正支南行絶云龙江而东南至云州【属顺寜府】北之分水岭仍与漾备江合又南流至阿瓦国入南海　案金沙澜沧一为梁州之黒水一为导川之黒水然皆非四大水之黒水也昔人谓蕃名山川皆以形色西南夷地水色多黒故悉蒙黒名如打冲金沙澜沧俱得称黒水也而真黒水之源去澜沧之西三百余里蕃名哈拉乌苏色禽经防蕃怒猓猓界由缅甸入南海即佛书所谓黒水出阿耨达山【即大昆仑山在今达赖喇嘛界】东是也禹迹之所不至葢中国在阿耨达之东故名震旦所入大水唯黄河一支可见黒水出阿耨达之东实在中国之西南未尝流入内地故从古无人知其源委也　黒水之辨诸家纷如今考地图禹贡之黒水有三正不必强合水经注所谓黒水出张掖鸡山【今甘州】至于炖煌【今废沙州】此雍州之黒水也汉书地理志犍为郡县南广注云汾闗山符黒水所出【南广今南溪县】北至僰道入江【今叙州府】唐樊绰亦以丽江为古黒水云罗些城北有三危山【罗些城在今丽江府北境】其水从山南行上出吐蕃界薛季宣谓泸水为黒水【今打冲河】引郦道元説黒水亦曰泸水即若水出姚州徼外吐蕃界中山海经黒水之间有若水是也以丽江之説为非不知打冲河至大姚县即合金沙江防流入岷江薛氏之説原与汉志相合此梁州之黒水也宋程大昌以澜沧江为黒水李元阳黒水辨亦云陇蜀无入南海之水唯滇之澜沧足以当之而元史载劝农官张立道使交趾并黒水以至其国吴任臣山海经注亦以澜沧为古黒水此导川之黒水也葢雍州之黒水其源在黄河之北梁州及导川之黒水其源皆在黄河之南有截然不相紊者第以张掖炖煌尚在内地可以寻源而求而推其委而不得遂托为越河伏流之説夫昆仑为地轴其山根连延起顿包河南接秦陇直达长安为南山黒水自炖煌而南纵可越大河之伏流其不能越河以南之南山也明矣若狃于雍州三危既宅之説此是言雍州分域以内今终南鸟防皆在河之南而三危更在鸟防之南【书疏郑康成引地记云三危在鸟防之西南当岷山要知禹贡导川之三危必在河之南非窜三苗之三危也】其与雍州之黒水又何涉邪然主泸水丽江澜沧之説者亦皆以意度未能确指水之分合不知泸水丽江源异而流同丽江澜沧源近而流别分合言之梁州之黒水有两支而与导川之黒水实出一地也而古未有及之者葢以二水僻在蕃界隔蔽南山阻奥从古未通中国即魏之法显唐之奘元世祖之南征邱处机之西游皆绕出昆仑以外歴西域诸国至于滇南总未尝经其地但从入中国之支流以古今分域配之料约为某水某水而已今海内一统西南徼外咸入版图爰遣使臣徧歴其地究源讨委写图以志支派经络了如指掌诸家浮説有折衷矣
　　李氏绂黒水攷禹贡之水不趋东海者二弱水西行而黒水入南海也程氏论黒水三条未能得黒水之实其驳隋志扶州黒水是矣扶州黒水既合白水注嘉陵江以入岷江与禹贡入南海之文全异自不得指为禹贡之黒水也其驳孔氏頴达所引郦氏水经注则实未审汉四郡之形势与黄河经行之地孔氏之説虽有可驳而所驳之者未中其窽则孔固失矣而程亦未为得也水经谓黒水出张掖鸡山南流至炖煌过三危山南流入于南海程氏谓其説虽出许慎而道元増益以入南海句入南海乃禹贡本文増无害也杜佑误合于南广之符黒水则佑自失耳郦不失也孔氏疑黒水不能越黄河而南谓自积石以西河多伏流故得越河入南海程氏诋其巧而驳其误谓张掖者甘州而炖煌者沙州甘沙之水皆入积石河河流既东已非南向又河源出于阗南山之北是山冈麓东行南接秦陇直达长安几近万里何理可以越之而入南海至河之下流与甘沙对岸为秦河南地其大川为洮洮既北入于河纵有伏流不能逆行南上其説似辩而实非也考汉武所开四郡并在黄河之西惟武威为今凉州与黄河稍近由凉州西北行至甘州去黄河已一千四百余里又西行四百余里为肃州则汉之酒泉也去黄河近二千里由肃州出嘉峪闗西北行千三百余里而后至哈宻由哈宻西北行八百里而至吐鲁番吐鲁番西二百余里为玉门闗又西二百余里为阳闗考汉书炖煌郡所属龙勒县阳闗玉门闗在其地杜林以炖煌为古州地生美则舜窜三苗之地所谓与允姓之戎同居州者也州之西为沙州唐书称沙州炖煌郡黒水所经之三危山在焉今方舆路程图河源当西十九度而阳闗当西二十六七度之间是黒水所经在河源昆仑西偏千六百里之逺距黄河东北行之道已二三千里若洮河在陜西内地则相距六七千里矣葢黒水在甘州发源时已与黄河下流相逺其流至三危则绕出河源昆仑之西河流已无庸度越况洮水与秦陇诸山又岂能限之也哉至谓甘沙之水并入积石河则甚不然沙州之水距黄河絶逺固无入黄河之理即甘肃之水亦无入黄河者攷古地图甘凉之间惟浩亹水由湟水入河今方舆图所载惟凉州以南有大通河及庄浪河由苦水堡入于黄河而已若凉州以北则皆西北流无入黄河者况甘沙二州之水絶逺者哉古今山川异名固难求其必合然方隅形势犹可寻也张掖鸡山之水汉唐诸史俱无其名以今方舆路程图攷之甘州惟有一大川名曰黒河发源于马营墩堡山中西北行四百余里至古城堡抱甘州城东北歴黒泉诸堡西北行六百余里至金塔寺堡出长城外北行四百里至都昆仑河又百余里入于索科鄂谟鄂谟者池泽之名疑即旧图所谓蒲昌海者其地在哈宻之南州之东甘州之水无大于此者既有黒河之名所歴又以黒泉名堡岂即许慎所谓鸡山黒水者耶或疑其水既西北行又入于沙泽无入于南海之迹未敢遽指为禹贡之黒水然三危之山汉书唐书咸以为在炖煌炖煌为古州地三苗所居实生美今之美无出哈宻右者葢哈宻即古州也其西有大鸣沙山至唐武徳二年始分为沙州而以炖煌为之属县三苗三危既在其地则舎甘州黒河别无所谓禹贡之黒水矣其水虽入于沙泽无南行之迹然甘肃州之地数千里皆沙也地稍低者即滙为泽而水入焉案旧舆图西番之西大流沙之南涌出一泽名曰嘉河南流为潞江至永昌腾越境内称为南金沙江由阿瓦缅甸入于南海其水盛大深黒人有称为黒水河者以今方舆路程图考之则嘉湖即今西番大池名哈拉努尔色楞格者其水流为大川南行千九百里经鄂欺拉达巴罕名黒水江入怒境又南行六百里入云南境经怒山之西更名怒江又南行八百里经永昌府西境更名潞江又南行三百里至潞江安抚司其地当腾越州正东三百余里皆云南内地土人称为南金沙江自腾越西南行三百里入阿瓦界经缅甸凡千余里入于南海若以甘州黒河为黒水之源此黒水江为黒水之委则北起雍州之西北南尽梁州之西南其为二州之界可无遗憾而三危三苗俱在沙二州更无疑窦若疑甘州黒河既西北流其入沙之地当经度之四十一度而嘉湖当三十一二度中间相距近二千里入彼出此恐难确定然沇水逾河至溢为荥泽又出陶邱北东西相距六七百里其水无色可辨神禹尚能定其为沇水所溢况黒水与他水不同顔色深黒南北相望禹岂不能确定其源流乎程氏大昌以叶榆水指为黒水谓榆叶渍水而黒固出臆揣数千里大川岂木叶所能黒滇池黒水祠去劳广诸水甚逺考水经叶榆泽在汉益州郡叶榆县经不韦县入牂牁郡过交趾麋泠县入海自源竟委无一字及于黒水似难慿信不韦为古哀牢国以今方舆路程图考之葢即所谓澜沧江也其水发源西番阿克必拉疑即古之劳水南行千六百里始名澜沧江迤蒙番东境又南行千里入云南小甸又南行八百里经永昌府西境则哀牢山在焉又南行千六百里经永顺威逺二府至车里宣慰司名九龙江入阿瓦老挝二国境入于南海其水源委甚长似足以当黒水然自发源以至云南行三千余里并无黒水之名至西洱河来防洱河之源始称黒水其源近出云南与雍州絶逺中隔岷峨诸山亦无与甘州黒水相通之理必非禹贡之黒水程氏乃以为足界两州误亦甚矣程氏又谓叶榆在蜀正西东北距宕昌不逺宕昌即三苗种类以为与三危之叙三苗相应则其误尤甚夫三危之在炖煌三苗之在州自古讫今别无异説炖煌州在雍州西北宕昌在雍州西南相去二千余里妄指宕昌以为三苗又用三苗以影附三危岂有当哉禹贡谓黒水西河惟雍州西河者龙门之河以其在冀州之西也然西河仅足界雍州东面若以叶榆澜沧为黒水逺在雍州西南境外是雍州西北南三面俱无疆界必不然矣如以絶无黒水之名之澜沧江为足以当黒水又不如径指潞江为黒水其源流既与澜沧相等又实有黒水江之名尚略有依据也
　　右禹贡随山濬川



　　五礼通考巻二百四
<经部,礼类,通礼之属,五礼通考>
　　钦定四库全书
　　五礼通考巻二百五
　　刑部尚书秦蕙田撰
　　嘉礼七十八
　　体国经野
　　书禹贡导河积石至于龙门
</div>
    <div class="pagination">
<a href="五礼通考_page324.html">上一页</a><span>...</span><a href="五礼通考_page320.html">320</a><a href="五礼通考_page321.html">321</a><a href="五礼通考_page322.html">322</a><a href="五礼通考_page323.html">323</a><a href="五礼通考_page324.html">324</a><span class="current-page">325</span><a href="五礼通考_page326.html">326</a><a href="五礼通考_page327.html">327</a><a href="五礼通考_page328.html">328</a><a href="五礼通考_page329.html">329</a><a href="五礼通考_page330.html">330</a><span>...</span><a href="五礼通考_page326.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
