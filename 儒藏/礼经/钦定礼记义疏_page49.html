<!DOCTYPE html>
<html>
 <head>
  <meta charset="utf-8"/>
  <title>
   钦定礼记义疏 - 第 49 页/共 122 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定礼记义疏 - 第 49 页/共 122 页
  </h1>
  <div class="content">
   存疑黄氏曰鲁自三桓执政日衰一日岂能杀强臣盖杀者降杀之义　陆氏佃曰季友鸩叔牙使若托以疾死然于庆父缓追逸贼皆亲亲之道即非以君命杀之又季友不应在三桓之列且古者杀大夫非义也大夫见杀非智也其或有罪则迁就而为之讳所谓簠簋不饰是也后世大夫世执国政君由是弱矣有杀之者更以为义则若三家者有以启之也经是以云
　　案为乱礼之始即有可杀之义正杀之者之为义则僭之者愈不容诛絶三桓儆天下也记若曰大夫而有自强以飨其君者是亦三桓也杀之可也义也比事属辞而飨君之失礼愈眀于天下矣乃陆氏谓亲亲之道即非以君命杀何邪又谓友不应在三桓之列三桓非恶名其强也可杀其忠也可归讳三桓而并没友之所自出于义何居
　　诸侯之宫县而祭以白牡击玉磬朱干设锡冕而舞大武乗大路诸侯之僭礼也台门而旅树反坫绣黼丹朱中衣大夫之僭礼也故天子微诸侯僭大夫强诸侯胁于此相贵以等相觌以货相赂以利而天下之礼乱矣诸侯不敢祖天子大夫不敢祖诸侯而公庙之设于私家非礼也由三桓始也【县同悬锡余章反坫丁念反绣或作绡音消黼音甫】正义郑氏康成曰宫县四面县也【孔疏小胥天子宫县四面皆悬若宫之有墙】干盾也锡傅其背如也【孔疏诗云镂钖锡以金饰也谓用金傅盾背盾背外高如】武万舞也白牡大路殷天子礼以上皆天子之礼也旅道也屏谓之树树所以蔽行道管氏树塞门塞犹蔽也礼天子外屏诸侯内屏大夫以帘士以帷反坫反爵之坫也【孔疏眀堂位云反坫出尊则坫为尊而设故知反坫反爵也】盖在尊南两君相见主君既献反爵焉【孔疏论语邦君为两君之好有反坫献酬之礼更酌酌毕各反爵于坫上】绣黼丹朱以为中衣领缘也【孔疏中衣以素为之绣黼为领丹朱为缘】以上皆诸侯之礼也　孔氏颖达曰诸侯惟合轩县【孔疏三面如轩车之有蕃】今乃有宫县又诸侯祭用时王牲今用白牡又诸侯击石磬今击玉磬又诸侯得舞大武不得朱干设钖冕服今朱干设钖冕而舞大武诸侯合乗时王之车今乃乗殷之大辂并是诸侯之僭礼也树立也人君当门道立屏蔽内外为敬也坫以土为之黼刺缯为黼文也礼公之孤四命则爵弁自祭天子大夫四命亦当爵弁自祭则中衣得用素但不得绡黼为领丹朱为缘耳自台门以下于时大夫皆有此事故言僭礼也相贵以等谓臣下不畏惧于君而擅相尊贵以等列相觌以货者大夫私相觌以货贿不辟君也　方氏慤曰微故见胁强故敢僭四者之言亦互相眀尔相贵以等则爵不足以驭其贵相觌以货则禄不足以驭其富相赂以利则予不足以驭其幸大宰八柄诏王驭羣臣以此三者为先三者苟失天下之礼由是乱矣诸侯有国而巳故不敢祖天子大夫有家而巳故不敢祖诸侯以其不敢祖天子故立始祖而有五庙之制以其不敢祖诸侯故立别子而有五宗之法　陈氏澔曰旧读绣为绡今如字绣黼者绣刺为黼文也丹朱染缯为赤色也中衣者朝服祭服之里衣也制如深衣但袖小长耳冕服是丝衣则中衣用绢素皮弁服朝服端是麻衣则中衣用布也
　　通论孔氏颖达曰公羊传云周公用白牡又眀堂位曰祀周公于大庙牲用白牡击玊磬则皋陶谟云鸣球是也祭统云朱干玉戚冕而舞大武眀堂位云鲁君孟春乘大路皆天子礼乐特赐周公鲁惟文王周公庙得用之用于他庙则为僭他国诸侯非二王之后祀受命之君而用之皆为僭也　朱子曰诸侯不得祖天子然左氏云郑祖厉王何也此必周衰诸侯僭肆做此违条碍法事故公庙设于私家
　　存疑郑氏康成曰仲孙叔孙季孙氏皆立桓公庙鲁以周公之故立文王庙【孔疏襄十二年秋呉子夀梦卒临于周庙礼也注谓文王庙】三家见而僭焉
　　案春秋文十三年世室屋壊云周公称大庙鲁公称世室羣公称宫未闻大庙世室而外立文王庙鲁颂铺张寝庙莫若閟宫一篇毛郑以閟宫为姜嫄庙吕氏大临非之朱子以为鲁之羣庙则大庙世室皆在其中若鲁果有文王庙閟宫何不颂之僖八年禘于大庙亦但祀文王于周公之庙未闻祀于文王庙而以周公配之况殷周之禘亦禘于大祖契稷之庙未为髙辛立庙也周即有姜嫄庙要祀稷所自出之帝于稷庙禘为天子之大祭天子且不为太祖所自出者立庙鲁何独以周公之故而立文王庙乎襄十二年呉子夀梦卒鲁临于周庙即周公庙也注何所据以为文王庙邪孔疏引以为证误矣
　　存异孔氏颖达曰此经云诸侯不敢祖天子而文二年左传云宋祖帝乙郑祖厉王大夫不敢祖诸侯而庄二十八年左传云凡邑有宗庙先君之主曰都彼据有大功徳者天子之子以上徳为诸侯得祀所自出公子为大夫得立宗庙于采地故邑有先君之庙曰都王子母弟无功徳不得封食采圻内亦得立祖王庙故周礼都宗人家宗人掌祭祖王庙此据寻常诸侯大夫也
　　案经云诸侯不敢祖天子大夫不敢祖诸侯而疏引宋祖帝乙郑祖厉王及左传邑有宗庙先君之主曰都之文推论之以为据有大功徳者是盖援周公为例不知春秋时事未足举以定礼而孔所论尤非也天子之子以上徳封不得以上徳祖天子且孔言无功徳不封亦于采地立祖王庙是无宗不祖天子矣有此礼乎宋祖帝乙所谓存二代之后不得援以为他诸侯例眀堂位言以禘礼祀周公于大庙不言祀文王鲁且不得祖文王郑又安得祖厉王乎且左传晋以鲁丧未见郑伯郑言亦敝邑之忧是晋郑皆宗鲁也吴子卒鲁临于周庙是吴亦宗鲁也鲁为诸姬之大宗昏丧必告而王姬归齐季姜归周天子不与诸侯敌故昏嫁多鲁主之若鲁祖文王则大祖当祀文王而周公不当为祖称大庙祫禘亦当于文王庙不于周公庙矣若季氏虽为三家之大宗而君在国昏丧皆告于君君之嫁娶亦不使季主而援鲁例立桓公庙且八佾歌雍以祭之尤倍矣邑有先君之庙如武王迁镐而文王庙犹在丰故成康大事告庙必至丰晋迁新田而桓庄庙犹在曲沃故曰曲沃君之宗非王子公子各得立祖庙于其邑也周礼都宗人家宗人掌都家之祭祀凡祭祀归福于国国有大故令祷祀既祭反命于国并无掌祖王庙之文盖所祭者即此有邑者之祖父臣祭亦归福于公曰膳君有故祷祀亦及先臣所谓羣公先正百辟卿士之有益于民者又或地有名山大川及因国在其地而无主后者非祖王也説经欲以眀礼反曲为非礼者缘饰附会可乎
　　总论孔氏颖达曰此总论诸侯及大夫奢僭强盛之事
　　天子存二代之后犹尊贤也尊贤不过二代
　　正义郑氏康成曰过之逺难法也二或为三　孔氏颖达曰天子继世而立子孙以不肖灭亡见在子孙又无功徳所以存之者犹尚尊其往昔之贤但代异时移今古不一若皆法象先代不可尽行故所尊之贤不过取二代而巳
　　通论孔氏颖达曰公羊説存二王之后所以通夫三统之义左氏説周家封夏殷二王之后以为上公封黄帝尧舜之后谓之三恪郑云所存二王之后者命使郊天以天子之礼祭其始祖受命之王自行其正朔服色恪者敬也敬其先圣而封其后与诸侯无殊何得比夏殷之后熊氏云周之三恪越少昊髙辛逺存黄帝者取其制作之人故易系辞云神农氏没黄帝尧舜氏作义当然也
　　案王者存先代之后仁也其不过二代义也礼运云杞宋之郊禹契是天子之事守然则非二代固不得用天子礼乐祭其受命之王无疑也记者言此以申眀上文诸侯不敢祖天子之义二代于周为客则天子无客礼可知
　　诸侯不臣寓公故古者寓公不继世【寓音遇】
　　正义郑氏康成曰寓寄也寄公之子非贤者世不足尊也寓或为托　孔氏颖达曰此论寄公之子为臣之事丧服传云寄公者何也失地之君也或天子削地或被诸侯所逐皆为失地不臣者不敢以寄公为臣也　方氏慤曰所以不臣寓公者以其尝为南面之君故也然以失地则其贤不足尊也故古者不使之继世　徐氏师曾曰不敢为臣仁也然不继世义也
　　通论彭氏曰徳非象贤固不足继而其国继统有人则其祖宗之祀亦不絶矣其出也苟非有甚恶则其国于易世之后亦可以复返其子孙而收防之或其子孙果贤虽不反其家国而异国亦可随才而録用之使其本国果无后则兴灭继絶之仁为方伯者自当任其责矣
　　案记者记此以申眀不敢祖诸侯之义
　　君之南乡答阳之义也臣之北面答君也大夫之臣不稽首非尊家臣以辟君也【乡许亮反下同辟音避】
　　正义郑氏康成曰答对也辟君辟国君也　孔氏颖达曰诸侯则稽首于天子大夫则稽首于诸侯家臣不稽首者非是尊敬此家臣不令稽首以臣于国君巳皆稽首今大夫之臣又稽首于大夫便是一国两君故云以辟君也　方氏慤曰南者阳之位北者隂之位君以阳眀为徳故南乡而有答阳之义所以向眀也臣以隂顺为徳故北面以答君所以示顺也周官大祝辨九拜而以稽首为先则稽首者首至地而为礼之隆也诸侯之大夫陪臣而已以陪臣之卑而可以当拜礼之隆乎必有君道之尊者乃可以当此坊记大夫不称君则大夫固无君道矣余氏心纯曰天秩天叙天命天讨一皆奉承天道之徳威而不失是谓答阳之义守典奉礼受命行法无非将顺大君之徳威而不失是谓答君之义故答不专是向也通论孔氏颖达曰大夫得稽首于诸侯不辟天子者诸侯有大功徳出封畿外专有其国故大夫得尽臣礼以事之　方氏慤曰君非臣之所敌故不可言答臣臣者君之所统故不可言答隂于君曰乡则不斥其体君尊故也
　　大夫有献弗亲君有赐不面拜为君之答巳也【为于蒍反】正义郑氏康成曰不面拜者于外告小臣小臣受以入也小臣掌三公及孤卿之复逆【孔疏大仆掌诸侯之复逆御仆掌羣吏之逆及庶民之复郑注复谓奏事逆谓受下奏】　孔氏颖达曰大夫有物献君使人献之不亲来献君有物赐大夫不面自来拜所以然者恐君之答巳故不自来不报而去　方氏慤曰此谓诸侯大夫诸侯虽有君道然亦天子之臣耳故于大夫有相答之礼焉献弗亲有赐不面拜非敢怠也虑烦君之答巳而巳亲则必面献亦必拜其言互备也　马氏睎孟曰非不役志于献而有慢君之赐也盖礼无不答而上之不虚取于下也为其君之答巳故弗亲不面拜礼从其简而巳亦所以尊君也
　　乡人禓孔子朝服立于阼存室神也【禓音伤】
　　正义郑氏康成曰禓强鬼也谓时傩索室敺疫逐强鬼也禓或为献或为傩朝服立于阼神依人也　孔氏颖达曰此论孔子存神之事郷人驱逐强鬼孔子恐庙神有惊恐身着朝服立于庙之阼阶存安庙室之神所以朝服者大夫朝服以祭故用祭服以依神徐氏师曽曰室神先祖五祀之神
　　通论马氏睎孟曰傩者索室以去其不祥其法见于周官方相氏而其事见于月令之季秋孔子圣人徳合于神眀矣非俟于索室以去其不祥然必从乡人之傩者不违众以立异也
　　存异叶氏梦得曰禓读如阳傩有二名傩犹禳也以御隂为义故文从傩禓犹襘也以抗阳为义故文从昜此以存室神也故以禓为名郑氏以为强鬼之名误也
　　案傩鄙事即思及室神之惊恐而朝服以存之则圣人之精义也叶氏禓读如阳谓以抗阳为义则非也圣人扶阳抑隂岂与阳相抗哉
　　孔子曰射之以乐也何以听何以射孔子曰士使之射不能则辞以疾县弧之义也【县音悬弧音胡】
　　正义郑氏康成曰何以听何以射多其射容与乐节相应也　孔氏颖达曰孔子既羙射之与乐相应又论身之不可不习为士之法理合能射今使之射若其不能便是乖于为士之义也
　　存疑郑氏康成曰男子生而设弧于门左示有射道而未能也【孔疏以其未能所以悬之今辞以疾而不能与初生悬弧相似故云悬弧之义也】案射义男子生桑弧蓬矢以射天地四方盖示人以有志于所事何尝示人以所未能若县弧果示以所未能则此亦直以不能辞之可矣何必辞以疾要知所谓县弧之义者盖惟义本当能而不能则非县弧立志之义故第托疾辞之庶无负于其义耳
　　孔子曰三日齐一日用之犹恐不敬二日伐鼓何居【齐侧皆反】
　　正义郑氏康成曰居读为姬语之助也何居怪之也伐犹击也齐者止乐而二日伐鼓则是成一日齐也孔氏颖达曰凡祭必散齐七日致齐三日不乐不
　　吊专其一心用之祭祀犹恐为敬不足于时祭者致齐三日之中而二日伐鼓使祭者情散意逸故讥而问之
　　案家语云季桓子将祭齐三日而二日钟鼓之音不絶冉有问而孔子答之盖散齐七日致齐三日齐而伐鼓故孔子非之
　　孔子曰绎之于库门内祊之于东方朝市之于西方失之矣【绎音亦祊百彭反】
　　正义郑氏康成曰祊之礼宜于庙门外之西室【孔疏礼器为祊乎外故知在外西是鬼神之位室又求神之处故知在庙门外之西室】绎又于其堂神位在西也【孔疏祊是求神之名绎是接尸之称求神在室接尸在堂故云绎又于其堂】此二者同时而大名曰绎其祭礼简而事尸礼大【孔疏仪礼有司彻是大夫傧尸也但于堂上献尸献侑全无室中之事又丝衣云自堂徂基自羊徂牛是祭神也下云兕觥其觩防酒思柔是接尸也故知祭神礼简而事尸礼大】朝市宜于市之东偏周礼市有三期大市日侧而市百族为主朝市朝时而市商贾为主夕市夕时而市贩夫贩妇为主孔氏颖达曰祊是室内求神绎是堂上接尸一时之事春秋宣八年壬午犹绎诗丝衣云绎宾尸但有绎名而无祊称是大名曰绎绎祭当于庙门外之西堂今乃于库门内祊当在庙门外西室今乃于庙门外东方皆违礼故言失之矣天子诸侯谓之为绎在祭之明日于庙门外西室及堂而行礼也
　　通论陈氏祥道曰礼有正祭之祊有绎祭之祊求诸逺者也祊于西尊其右也诗云以往烝尝或剥或烹或肆或将而继之以祝祭于祊此正祭之祊也礼言设祭于堂为祊乎外家语言绎祭于祊此绎祭之祊也正祭之祊于门内之西室故毛氏释诗以祊为门内绎祭之祊位于门外之西室故郑氏释郊特牲以祊为门外盖祊其位也绎其祭也賔尸其事也绎祭谓之祊而祭之祊不谓之绎绎之名特施于天子诸侯宾尸之名亦施于卿大夫郑氏以卿大夫宾尸在堂故谓祊于门外之西室绎又于其堂孔氏颖达申之云求神在室接尸在堂于义或然　成氏伯璵曰绎者言络绎相连续殷曰肜言融融不絶夏曰复胙复追昨日之祭绎祭本为宾尸也宾尸在堂上告神则入堂是门外之西堂孝子求神非一处也正祭之日祝告至室又延尸于堂又绎之于庙门之外不知神之所在于彼乎于此乎不知其所享也注正祭之日又设馔于门侧阶诗曰祝祭于祊此门旁也恐非门内之西室　周氏谞曰诗之序曰丝衣绎賔尸也诗又曰祝祭于祊盖庙门外谓之祊而绎者防绎而求之也绎之于祊一祭也今若离之为二祭其説非也
　　存疑孔氏颖达曰上大夫曰傧尸与祭同日于庙堂之上而行礼也下大夫及士虽有献尸及宾等相酬酢行礼于庙之事不谓之傧尸也东方朝市谓朝时而市当于东方谓市内近东也今乃于市内西方陆氏佃曰祊在当日绎在眀日故曰绎又祭也郑氏谓二者同时而大名曰绎非是
　　案天子诸侯之绎在祭之眀日大夫傧尸与祭同日士不谓之傧尸并合礼经自不可易大夫祭日傧尸礼之常也其不傧尸者以祭时或有事变故缺之非以上下大夫分傧尸与不傧尸也贾孔二疏之説已于有司彻中详悉辨正此不得仍其谬
　　社祭土而主隂气也君南乡于北墉下答隂之义也日用甲用日之始也天子大社必受霜露风雨以达天地之气也是故丧国之社屋之不受天阳也薄社北牖使隂眀也【大音泰丧息浪反薄本又作亳歩各反牖音酉】
　　正义郑氏康成曰墙谓之墉北墉社内北墙也国中之神莫贵于社故日用甲大社王为羣姓所立屋之北牖絶其阳通其隂而巳薄社殷之社殷始都薄孔氏颖达曰土谓五土山林川泽丘陵坟衍原隰也以时祭之故云社祭土土是隂气之主故云主隂气也社既主隂隂宜在北故祭社时以社在南设主坛上北面而君来在北墙下而南乡祭之是答隂之义也达通也风雨至则万物生霜露降则万物成故不为屋以受霜露风雨是天地气达也丧国社者谓周立殷社以为戒天是生法无生义故屋隔之令不受天之阳也薄社即殷丧国社也既屋之塞其三面惟开北牖示絶阳而通隂隂眀则物死也　陈氏祥道曰王与诸侯之社皆三其二社所以尽祈报之诚其胜国之社所以示鉴戒之理先王之祭社稷春有祈秋有报孟冬大割祠此祭之常者也凡天地大烖之类祭大故天烖之弭祀君行有宜宫成有衈此祭之不常者也常者用甲其他则惟吉而已祭之牲以太牢其遇烖则用币而已攷之于礼王之祭也南面其服希冕其牲用黝其祭血祭其尊大罍其乐应钟其舞帗舞其鼓灵鼓凡皆因其物以致其义焉　方氏慤曰社必用日之始何也盖阳始于甲而物生隂极于辛而物成地虽以隂而成物然始地事者存乎阳故社用甲以原其始焉天虽以阳而生物然终天功者存乎隂故郊用辛以要其终焉夫独隂不生独阳不成天地相须之义也故圣人制礼以致其义焉达者上则达天之气以济乎下下则达地之气以济乎上也　陈氏澔曰薄书作亳薄社于周为丧国之社必存之者白虎通云王者诸侯必有诫社示有存亡也
　　通论孔氏颖达曰天子诸侯各有二社为羣姓立者在库门内之西自为立者在借田之中其亡国之社谷梁传云以为庙屏戒或在庙或在库门内之东则亳社在东也社皆有稷亡国之社亦有之故士师云若祭胜国之社稷则为之尸是也其社主用石案条牒论稷坛在社坛西俱北向营并坛共门或曰在社坛北其用玉无文今礼用两圭有邸　傅氏咸曰祭法王社大社各有其义谷梁传曰天子亲耕故自立社为借而报也国以人为本人以谷为命为百姓立社而祈报焉事异体殊此社之所以有二　马氏睎孟曰曲礼言外事用刚日内事用柔日郊者外事也社者内事也而此言郊用辛日之柔社用甲日之刚者説者以为郊社至尊之祭不可同于内外此説得之
　　辨正朱子曰或説稷是丘陵原隰之神或云谷神防来谷神较是社是土神又问社如何有神曰能生物便是神也　杨氏复曰王郑之学互有得失若郑言勾龙有平水土之功配社祀之后稷有播种之功配稷祀之则郑説为长　又曰案礼经天子祭天地诸侯祭社稷祭莫重于天地而社稷其次也胡氏乃合祭地祭社二者而一之何也
　　案社以祭五土之神所谓勾龙为社是也而非祭地祭地则大司乐方丘之祭耳彼经言方丘而不言社则方丘之非社眀矣中庸郊社之礼及此记社神地道説似专指祭地言或以土与地本一故即以祭五土之名加之祭地要之皇地只与勾龙之祀其尊卑轻重本不可混也自经论之圜丘祭天在南郊天与地偶则方丘祭地自应在北郊此外凡大社王社等之不在北郊者并勾龙之社而非皇地只之方丘诸儒未审第知中庸及此经之社为祭地遂合凡社字皆以祭地目之并有谓古无北郊者曷不取大司乐之文一思之邪此记之社本据祭地言故下节合天地对举之但所谓薄社者又以胜国之社言之则此记方丘之社自包入勾龙之社矣
　　总论孔氏颖达曰自此至反始也总论社神之义兼眀所祭之礼
　　社所以神地之道也地载万物天垂象取财于地取法于天是以尊天而亲地也故敎民美报焉家主中霤而国主社示本也唯为社事单出里唯为社田国人毕作唯社丘乘共粢盛所以报本反始也【乘时证反共音恭粢音资盛音成】正义郑氏康成曰中霤亦土神也二十五家为里毕作人则尽行非徒羡也【孔疏周礼小司徒凡起徒役无过家一人以其余为羡则家一人之外皆为羡也】丘十六井也四丘六十四井曰甸或谓之乘乘者以于车赋出长毂一乘乘或为邻【孔疏丘十六井以下皆司马法文】　孔氏颖达曰言立社之祭是神眀于地之道也地载万物者释地所以得神之由天垂象者欲眀地故引天为对地有其物天上皆垂其象所谓在天成象在地成形也取财于地者财产并在地出为人所取也取法于天者人知四时早晚皆放日月星辰以为耕作之候所取法者故尊而祭之所取财者故亲而祭之地既为民所亲故与庶民祭之以敎民美报故也卿大夫之家主祭土神于中霤天子诸侯之国主祭土神于社示其生养之本也社事祭社事也单尽也社既为国之本故若祭社则合里之家尽出故云单出里也此惟每家出一人不人人出也惟为社田国人毕作者祭社先为社猎则国中之人皆尽行也唯社丘乘共粢盛者向説祭社用牲此眀祭社用米也丘乘者都鄙井田也九夫为井四井为邑四邑为丘四丘为乘唯祭社而使丘乗共其粢盛也粢稷也稷曰眀粢在器曰盛所以报本反始结美报也　马氏睎孟曰天以生物为功而其功幽故圣人阐之而为郊所以眀天之道也地以成物为功而其功显故圣人则敛之而为社所以神地之道也以天逺于人则尊而不亲地近于人则亲而不尊故在天则眀之欲民尊而亲之也在地则神之欲民亲而尊之也万物本乎天而亦本乎土故家以中霤为主国以社为主者示其不敢忘本之意也唯为社田国人毕作人不爱其力也唯社丘乘共粢盛人不爱其财也此皆报本反始之意也　方氏慤曰取财则有所养养者母道也取法则有所敎敎者父道也天地之所施于人者固美矣则人之报也可不尽其美哉徐氏师曽曰凡祭皆有分限惟社无所不通故家
　　以中霤为主是卿大夫得祭也国以社为主是天子诸侯得祭也土者物生之本始报本故礼无不至反始故心无弗齐是庶人亦得祭也然此特论其通乎上下云尔至于称名之异品物之殊则亦未尝无别也
　　通论孔氏颖达曰案祭法云大夫以下成羣立社曰置社注云大夫不得特立社与民族居百家以上则共立一社今时里社是也　周氏谞曰周官以血祭祭社稷五祀中霤五祀之一而社稷之次故有国者以社为主而有家者则中霤而巳社事单出里所以重民也社田毕作欲其皆晓于战阵也　方氏慤曰社者隂之神军者隂之事使军赋之家而共粢盛于社各从其类也故将出征则宜乎社不用命则戮于社军行则祓于社凯旋则献于社皆以是尔故此不曰丘民而必曰丘乘也以非祭社则不必如是故每言唯焉　刘氏彝曰役于公则家有定员役于社则羡徒皆作人人求福于其身也
　　余论张子曰大夫以下成羣立社若谓大夫长于廛里之间与百姓居者立社则大夫与百姓同事于社稷似非其类恐是士大夫以下各以其辈类立社也然士大夫方社之日当从其君以礼社则所事于置社者或以子弟家老行事也今贵至天子贱至农夫皆知礼社独士大夫之家不预社事是不知身之所从来殊无戴天履厚之报古者丘乘共粢盛恐十里之中立一社也
　　存疑郑氏康成曰单出里皆往祭社于都鄙【孔疏周礼都鄙公卿大夫采地公卿大夫祭社其里之人皆往就祭此据采地言之也】
　　季春出火为焚也然后简其车赋而歴其卒伍而君亲誓社以习军旅左之右之坐之起之以观其习变也而流示之禽而盐诸利以观其不犯命也求服其志不贪其得故以战则克以祭则受福【卒祖忽反盐依注作艶】
　　正义郑氏康成曰凡出火以火出建辰之月火始出焚谓焚莱也简歴谓算具陈列之也君亲誓社誓吏士以习军旅既而遂田以祭社也言祭社则此是仲春之礼也【孔疏此经无祭社之文礼连前经祭社之事故云是仲春之礼】仲春以火田田止弊火然后献禽【孔疏周礼大司马职文引之证仲春火弊而田止】至季春火出而民乃用火【孔疏案司爟季春出火民咸从之】今云季春出火乃亲誓社记者误也【孔疏谓作记之人见季春民之出火谓为焚莱祭社故称季春也】社或为省流犹行也行行田也盐读为艳【孔疏盐艳声相近】行田示之禽使歆艳之观其用命否也谓禽为利者凡田大兽公之小禽私之失伍而获犹为犯命是求服其志不贪其得也　孔氏颖达曰此论仲春祭社之前田猎取禽以祭社获福之事祭社既在仲春用焚当在仲春记者以季春民始出火遂误以天子诸侯用焚为季春也既焚之后简选车马及兵赋器械之属厯其百人之卒五人之伍君亲誓此士众以习军旅既而遂田以所得之禽兽因以祭社故云亲誓社观其习变者或左或右或坐或起以亲自观其习武变动之事也敎阵讫而行田礼驱禽于阵前以示士卒是流示之禽也利则禽也驱禽示之而歆艶之以小禽之利也于此之时观其士卒犯命与否者求欲服其士卒之志使进退依礼不欲贪其犯命苟得于禽言失伍得禽犹不免罚也其所为得礼故战则克胜祭则受福　方氏慤曰社主隂隂主杀则为社而有田因田而习军旅月令所谓敎于田猎以习五戎车攻所谓因田猎而选车徒皆谓是尔车赋者即司马法自六尺为歩积之至于通通十为成成出革车一乗是矣小司徒之职五人为伍五伍为两四两为卒卒伍者军旅之法立于伍成于卒故也大司马曰选车徒以至车骤徒趋车驰徒走险野人为主易野车为主皆简歴之也誓即所谓羣吏听誓于陈前是也誓特誓田而巳而曰社者以为社而田故也左之右之即以旌为左右和门是矣坐之起之即以敎坐作进退之节是矣流示之禽者驱其禽而流行以示之所谓设驱逆之车是矣此则盐之以利也夫田之获禽犹战之获防获防有赏而获禽则无赏所谓大兽公之小禽私之是赏之之意也若失伍而获禽则所利者小所害者大必有罚焉盖小人见利而忘法凡此但求服士卒之志使之不失伍尔不贪其所得之禽也　马氏睎孟曰车赋者战之器也有器则不可无人故卒伍者战阵之人也歴有试之之意　徐氏师曾曰此因社言之者其义有三人心系于社稷一也兵众聚于社二也君亲誓于社三也有国者安得不谨兵戎重祭祀以安人心而卫社稷哉此先王制礼之深意也
　　通论李氏觏曰守国之备不可以不素习也然若无故而习是习杀人也非示天下不复用兵之意故因春搜夏苖秋狝冬狩而敎焉鸟兽鱼鼈皆圅血气若无故而杀是暴天物也作禽荒也故因祭社享礿祀祊享烝而行焉眀非好兵也为田猎也非好田猎也为祭社也外以彰事神之礼内以作不虞之备圣人之动其慎如此　周氏谞曰火星以春见以秋没故季春出火季秋纳火皆圣人后天而奉天时也则为焚者特其出火之一事耳田猎之礼或行于仲月或行于季月周官则行于仲月豳诗月令与此行于季月不必同
　　钦定礼记义疏卷三十六
&lt;经部,礼类,礼记之属,钦定礼记义疏&gt;
　　钦定四库全书
　　钦定礼记义疏卷三十七
　　郊特牲第十一之二
　　天子适四方先柴
　　正义郑氏康成曰所到必先燔柴有事于上帝也书曰岁二月东廵守至于岱宗柴　孔氏颖达曰此明天子巡守祭天之礼巡守至方岳先燔柴以告天尊天也　徐氏师曾曰周制天子十二年一巡守适四方诸侯之国至于方岳有觐诸侯观民风考正朔一王制明赏罚诸事然初至皆未行特先燔柴以告至于天也
　　通论应氏镛曰四方惟天子所适者普天之下莫非王土也所适必先柴昊天曰明及尔出王昊天曰旦及尔游衍也噫其与周行天下将必有车辙马迹焉者异矣
　　郊之祭也迎长日之至也大报天而主日也兆于南郊就阳位也扫地而祭于其质也器用陶匏以象天地之性也于郊故谓之郊牲用骍尚赤也用犊贵诚也【骍息营反】正义孔氏颖达曰燔柴在坛正祭于地故云扫地而祭陶谓瓦器尊及豆簋之属　方氏慤曰郊之祭在建子之月而阳生于子故曰迎长日之至至犹来也与月令仲夏日长至异矣故言迎焉祭天必迎长日之至者当是时阳始事矣天以始事爲功也周官以冬日至致天神盖谓是矣以迎长日之至故以日爲主天神不可得见所可瞻仰者日月星辰而已兆则爲之分域如龟兆之可别也既曰兆于南郊矣又曰扫地而祭者盖筑坛谓之兆若兆五帝于四郊是矣扫地亦谓之兆若此所言是矣此主祭天而器之所象乃并言地者盖地道无成而代有终象地之性亦所以归功于天也牲用骍即牧人所谓阳事用骍牲大宗伯以苍璧礼天牲币各放其器之色则祀天之牲用苍乃与牧人所言异者盖赤爲阳之盛色而苍与青其类也黑爲阴之盛色而黄与白其类也若是则祀天之牲不必苍亦从其类而已　陆氏佃曰郊祭礼务质略是之谓大报若社不美不足爲报也故曰内之爲尊外之爲乐少之爲贵多之爲美天造而始之地作而终之故天言报在前地言报在后天无所不在以我祭于郊故谓之郊于国则已防于野则已疏祭之郊节矣　马氏睎孟曰祭义言大报天而主日配以月于此不言月者文畧也就阳位者此释其郊之意扫地而祭器用陶匏此释其以少爲贵之意也　徐氏师曽曰既曰圜丘曰泰坛矣而又谓之郊者以兆在南郊故因其地而爲名也牲用骍者周尚赤也
　　通论张子曰周之始郊日以至日至阳气之始也四时迎气之小者日至而郊迎气之大者于此可以见郊之大意郊之祭迎长日之至此之谓也言日至则更不容卜卜日则失气至之时矣圜丘扫地而祭所贵简易天道本简易繁文虚费亦不飨也故扫地不坛服以大裘酌以陶匏礼以苍璧牲以犊燎以柴礼简诚至止当如是而已人道之防非所以事天也然必以其祖配者物本乎天人本乎祖事天之礼成则事人之道不可不继也故当燔柴成礼之后迎祖尸入而以人鬼之礼祭之尸人象也俎簋笾豆人器也朝事馈食人礼也以祢对祖则祢亲而祖尊以祖对天则祖亲而天尊事天事人尽于爱敬此王者所以郊祀之意也　陈氏祥道曰阳祀以骍爲主而不必皆骍阴祀以黝爲主而不必皆黝牧人所言亦其大率而已郊特牲之骍犊閟宫之骍牺此祀天之用骍者旱麓信南山之骍牡閟宫之骍刚洛诰之骍牛此宗庙之用骍者也尔雅曰黄牛黒唇曰犉诗曰杀时犉牡此社稷之用黝者也诗曰来方禋祀以其骍黑则四方有用骍黑者矣孔子曰犂牛之子骍且角山川其舍诸则山川亦有用骍者矣
　　存异郑氏康成曰迎长日者建卯而昼夜分分而日长也
　　辨正朱子曰以始祖配天须在冬至一阳始生万物之始宗祀九月万物之成父者我所自生帝者生物之祖故推以爲配而祀于明堂此议方正　陈氏澔曰今案郊祀一节先儒之论有子月寅月之异今以朱说爲定　叶氏梦得曰以郊爲迎长日之至下言郊之用辛周之始郊日以至正以别鲁郑氏反之强以建卯爲日至甚矣其诬也冬至之日祭天于圜丘此周之正礼不可易者也孟春建寅之月郊盖祈谷之祭耳鲁虽得郊不得同于天子是以因用郊之日以上辛三卜不从至建寅之月而止乃不郊书于春秋者甚明则鲁郊殆周祈谷之郊而已故左氏以爲啓蛰而郊凡周之政事大抵皆用夏正盖天时有不可乱故周官每以正岁别之郑氏本不晓郊禘之辨故以冬至之祭爲大禘以祈谷爲正郊此其言所以纷纷所引易说亦无据
　　郊之用辛也周之始郊日以至
　　正义孔氏颖达曰王肃用董仲舒刘向之说以周之始郊日以至者对建寅之月又祈谷郊祭此言始者对建寅爲始也　方氏慤曰言春夏祈谷于上帝则知周之郊非一周以建子之月爲正则冬至之郊爲岁之始郊矣始郊言以至则祈谷之郊不必以至于周之郊言日至则用辛之郊不必皆周
　　存疑张子曰自冬至之日以乐降神爲郊之始而未祀既降神乃用辛日而祀故曰迎长日之至又曰郊之用辛也周之始郊日以至　陈氏澔曰郊之用辛谓周家始郊祀适遇冬至是辛日自后用冬至后辛日也　徐氏师曾曰郊用日至不用辛日其用辛也盖因周人始郊所用日至之日偶遇辛日后人因之遂用至后辛日不知其非礼也
　　存异郑氏康成曰易说三王之郊一用夏正【孔疏易纬干凿度文】
　　辨正杨氏复曰郑氏必以迎长日爲建寅之月郊天迎春分之长日又以周之始郊爲鲁郊者盖郑氏欲分圜丘与郊爲两事周既以冬至禘圜丘则冬至不得复有郊故用易纬之说以周郊用建寅之月此云周之始郊日以至者非周之始郊乃鲁郊夫此章本文明言周之始郊今乃以周爲鲁岂不缪哉　孔氏颖达曰案圣证论王肃难郑云郑以祭法禘黄帝及喾爲配圜丘之祀祭法说禘无圜丘之名周官圜丘不名爲禘是禘非圜丘之祭也郑既以祭法禘喾爲圜丘又大传王者禘其祖之所自出而郑又施之于郊祭后稷是乱礼之名实也尔雅云禘大祭也绎又祭也皆祭宗庙之名则禘是五年大祭先祖非圜丘及郊也又诗思文后稷配天之颂无帝喾配圜丘之文知郊即圜丘圜丘即郊所在言之则谓之郊所祭言之则谓之圜丘于郊筑泰坛象圜丘之形以丘言之本诸天地之性故祭法云燔柴于泰坛则圜丘也此云周之始郊日以至周礼云冬至祭天于圜丘知圜丘与郊是一也【案孔疏所载本非指此记注说言因系此记疏语故附存之】案郊之用辛谓祈谷诸祭其用辛日则以武王牧野柴望告成是辛亥日乃周有天下之始故以爲一代之制若郊之日则必以至爲一阳所自生也
　　卜郊受命于祖庙作龟于祢宫尊祖亲考之义也卜之日王立于泽亲听誓命受敎諌之义也献命库门之内戒百官也大庙之命戒百姓也
　　正义郑氏康成曰受命谓告之退而卜泽泽宫也所以择贤之宫也既卜必到泽宫择可与祭祀者因誓勅之以礼也礼器曰举贤而置之聚众而誓之是也王自泽宫而还以誓命重相申勅库门在雉门之外入库门则至庙门外矣大庙祖庙也百官公卿以下也百姓王之亲也【孔疏王亲谓之百姓者皇氏云姓者生也并是王之先祖所生】入庙戒亲亲也王自此还齐路寝之室库或爲廏　孔氏颖达曰郊事既尊不敢輙专故先告祖后乃卜亦如受命也作灼也先告祖受命又至祢庙卜之也考亦祢也尊祖故受命命由尊者出亲祢故作龟作龟是事事宜就亲近者也以射择士因呼爲泽宫至泽宫既射又使有司誓勅旧章齐戒之礼王又亲听受誓之告祖作祢是受敎义立泽听誓是受谏义王自泽宫而还至欲致齐之时有司献王所以命百官之事王乃于库门之内戒百官大庙之内戒百姓百官疏故在公朝重戒之百姓王之亲属故在大庙而重戒之　方氏慤曰于祖则受命以其能始事故也于祢则作龟以其能成事故也于祖曰庙以其远而神事之也于祢曰宫以其近而人事之也尊亲之义又在于是矣灼龟将以作事故以作言之以一人之尊亦亲听誓命则以严上故也聚众而誓非爲王也特助祭者尔而王亦亲听之故有受敎谏之义　陈氏澔曰用冬至则有定日此但云卜郊则非卜日矣下文言帝牛不吉亦或此爲卜牲与
　　通论孔氏颖达曰王者猎在囿而主皮射亦在泽故郑注乡射记引尚书传主皮射陈于泽然后卿大夫相与射也又云乡之取也于囿中勇力之取也今之取也于泽宫揖让之取也　张子曰受命祖庙作龟祢宫次序之宜　陆氏佃曰毛诗传曰雍泽也泽盖学宫辟雍　周氏谞曰郊之礼岁有常而卜之必受命于祖庙者先王一举事未尝不禀受于鬼神也受命必于祖作龟必于祢者先王之于祖致其义义则尊之而于祢则尽其仁仁则亲之故也
　　存疑程子曰春秋有卜郊但卜上辛不吉则卜中辛中辛更不吉便用下辛不当更卜春秋乃三卜四卜五卜至于不郊非礼也　方氏慤曰卜郊盖指用辛之郊尔以其有上辛中辛下辛故周郊以日至而大宰于祀大神祗言卜日者崔氏谓卜日以至爲主不吉乃用他日理或然也
　　案此卜郊当以陈氏卜牲义爲正周之始郊日以至日固无所用卜矣程子卜辛之说即曲礼不过三之义而泛论郊之用辛者也夫先王之制爲卜筮以神道设敎而祭用卜亦示其诚敬之心不敢有所苟耳若郊日之以至报本之义莫大焉阳生于子物本于天人本于祖卜不吉而用他日于义奚取乎然则大宰所云帅执事而卜日亦谓祭之无常期者而下云大神示亦如之则祈谷诸祭是也
　　祭之日王皮弁以听祭报示民严上也丧者不哭不敢凶服汜埽反道乡爲田烛弗命而民听上【汜芳剑反亦作泛埽素报反】
　　正义郑氏康成曰报犹白也夙兴朝服以待白祭事者乃后服祭服而行事也周礼祭之日小宗伯逆粢省镬告时于王告备于王也【孔疏引周礼者证小宗伯既有告事王皮弁听之是也】反道刬令新土在上田烛田首爲烛皆谓郊道之民爲之也弗命而民听上化王严上也　孔氏颖达曰未郊故未服大裘且服日视朝之服汜埽广埽也乡谓郊内六乡也　周氏谞曰丧者不哭不敢凶服所以异其吉泛埽反道所以去其旧乡爲田烛所以尚其质民之奉君犹君之奉天果君能奉天则民化矣　马氏睎孟曰报其时之早晚与牲之备具事之小者而皮弁以听之所以尊天而不敢慢也不惟不敢慢于天亦示其民之所以知严也以天子之尊而其严如此则民莫不从而仿之故弗命而民听上也
　　通论孔氏颖达曰周礼蜡氏云凡国之大祭祀令州里除不蠲禁刑者任人及凶服者以及郊野而此云不命者作记之人盛美民听上之义未必实然也
　　祭之日王被衮以象天戴冕璪十有二旒则天数也乘素车贵其质也旂十有二旒龙章而设日月以象天也天垂象圣人则之郊所以明天道也【被皮义反璪音早】
　　正义郑氏康成曰衮象天谓有日月星辰之章也天之大数不过十二设日月画于旂上明天道谓则之以示人也　孔氏颖达曰龙爲阳气变化日月以光照下皆是象天也　方氏慤曰天以龙爲用而衮以龙爲首故被衮以象天经言天子龙衮是也璪者聚采以贯玉而有华藻故谓之璪字通于藻左传曰周之王也制礼上物不过十二以爲天之大数也彼有象而我象之故于龙言象彼有则而我则之故于数言则以画龙而文成焉故曰章以日月而设饰焉故曰设龙也日月也数也质也皆天所示之象也而圣人观之以爲仪物之则故曰天垂象圣人则之天道远而难知神而莫测故郊之仪物必观象而作焉则所以明之也
　　通论陆氏佃曰古者郊祀之礼内服大裘其上加衮故凡裘言服而衮言被然周礼王祭天乘玉路建大常此祭天乘素车建大旂则祭天之礼有两旂两车也盖乘玉路建大常者即道之车也祭之日驭之以适郊乘素车建大旂者即事之车也祭之日驭之以赴坛何以知其如此也曰巾车王之玉路锡樊缨十有再就建大常十有二斿以祀则凡王之祭祀无不乘矣祭天礼之至而乘泛祭之玉路以物则非文以志则非敬故知乘素车建大旂以祀之而玉路者乘之以适郊固有两车也非特祭天也四时之田王乘戎路建大常而巾车之职曰木路前樊鹄缨建大麾以田则田之车旂亦以两盖乘木路建大麾者即道之车也与王乘玉路建大常同意乘戎路建大常者即事之车也与王乘素车建大旂同意凡此者皆周制也或曰司常掌九旗之物名日月爲常交龙爲旂旂无三辰而此云龙章而设日月何也曰此大旂也非诸侯所得建故其上又有日月星辰之章以祀天神非特有升降之龙也明堂位曰旂十有二旒日月之章觐礼曰王建大旂以象日月升龙降龙拜日于东门之外左传云三辰旂旗昭其明也然则龙旂而设日月其来固久矣　又曰郊之祭也其序可推而知尝试言之盖祭之日夜向晨王皮弁以听祭报而小宗伯告时于王则王易皮弁服衮冕乘玉路建大常以适郊既至下玉路息大次又衮冕以听祭报而小宗伯告备于王则王脱衮着大裘以衮被之易玉路乘素车建大旂以即坛既至下素车捧帛升柴置于牲上以焚之致天神祭法所谓燔柴于泰坛此先后之序也
　　存异郑氏康成曰此鲁礼也周礼王祀昊天上帝则服大裘而冕祀五帝亦如之鲁侯之服自衮冕而下也素车殷路也鲁公之郊用殷礼也　孔氏颖达曰鲁用王礼作记之人既以鲁礼而爲周郊遂以鲁侯称王也
　　辨正陈氏祥道曰王祀天内服大裘外被龙衮龙衮所以袭大裘也记曰裘之裼也见美也服之袭也充美也礼不盛服不充故大裘不裼则袭衮可知也议者以司裘言大裘祀天而不及衮司服言大裘而冕祀昊天上帝在衮冕之上谓大裘而冕则不加衮不知先王祀天以冬至之日爲正而裘又服之本也故取大裘以名之犹之朝服缁衣羔裘而诗独称羔裘如濡羔裘逍遥燕服端蜡服黄衣皆狐裘而诗独称狐裘以朝狐裘黄黄则裘之上未尝无衣也古者裘服有裼之而不袭袭之而不裼未有表之而不裼袭者则走服大裘而不袭非礼意也　林氏之奇曰舜观古人之象绘日月星辰山龙华虫于衣绣宗彝藻火粉米黼黻于裳以彰天子之盛徳能备此十二物也歴代之制莫不皆然说者谓周登三辰于旗服惟九章何其异也盖不过据左氏三辰旂旗之文左氏谓旗有三辰何尝谓衣无三辰邪况又谓上公九章而王服亦九章何周公制礼乃至于无别与此云祭之日王被衮以象天则十二章备郑氏谓有日月星辰之章此鲁礼也夫被衮以象天周制固然何鲁之足云岂有周制止九章鲁乃加以十二之理乎杨氏复曰玩司服经文公之服自衮冕而下衮冕九章推而上之则天子之服十二章可知先郑谓六服同冕则绘三辰于服而冕可知也今不曰三辰而冕而曰大裘而冕者何与盖享先王先公之礼备乎文则以衮鷩之文名之祀昊天上帝之服尚乎质则以大裘之质名之与牲用犊席用稾秸器用陶匏之意同所以尊天也且自上古至于周天子仰则天数路十二就常十二斿马十二闲圭尺二寸缫十二就而冕服之章莫不皆然郑氏谓周以日月星辰画于旗而冕止九章不知龙登于旗山登于俎黼登于扆九章亦可损乎然则服备十二章则三辰不待言而可见矣
　　案此记郊祀观象取则情文具备其爲周礼无疑也诸儒之辨详矣
　　帝牛不吉以爲稷牛帝牛必在涤三月稷牛唯具所以别事天神与人鬼也【涤音迪别彼列反】
　　正义郑氏康成曰帝牛不吉以爲稷牛养牲必养二也涤牢中所搜除处也【孔疏搜谓搜埽清涤故周礼掌养马者谓之廋人】唯具遭时又选可用也【孔疏谓帝牲遭灾之时既取稷牲而用之其祀稷之牲临时选其可者】　孔氏颖达曰郊天既以后稷爲配故养牲养二以拟祭也凡帝牲稷牲初时皆卜取其牲系于牢刍之三月若临时有故乃变之也爲犹用也若帝牛不吉或死伤则用稷牛爲帝牛其祭稷之牛临时别取天神既尊故须在涤人鬼稍卑故临时别取唯具而巳是分别天神与人鬼不同也　方氏慤曰充人掌系祭祀之牲牷祀五帝则系于牢刍之三月享先王亦如之谓之涤则以精洁爲义唯具则取足而已不必三月之涤也帝爲天神稷爲人鬼　徐氏师曾曰天神远而尊人鬼近而亲故事之不同
　　存疑刘氏彝曰帝牛不吉以爲稷牛在涤三月然后卜也　陆氏佃曰帝牛不吉则以爲稷牛
　　案养牲据疏则先卜而后养唯先卜故有帝牛稷牛之分刘氏以爲既养临祭方卜似未然注疏俱云用稷牛代帝牛故下有在涤及唯具之文陆氏谓以不吉者爲稷牛亦与经左
　　万物本乎天人本乎祖此所以配上帝也郊之祭也大报本反始也
　　正义郑氏康成曰言俱本可以配　孔氏颖达曰此论尊祖配天之义大报本反始者释所以郊祭天也天爲物本祖爲王本祭天以祖配之所以报谢其本反始者反其初始谢其恩谓之报归其初谓之反此文天神尊故加大字　黄氏叔旸曰物非天不生人非祖不生祖与天合其功同也功同则报之亦同此稷之所以配天也由是观之则郊之祭不惟报物之本而人之本亦报矣不惟反物之始而人之始亦反矣乃报本反始之大者非若常祭不能兼也
　　通论吕氏大临曰祀天礼之至敬者也然人道有所未尽故从其祖配之所谓配者当于祀天礼成之后迎祖尸以人鬼之礼祭之必配祭者所以尽人道之至爱凡言配天及郊祀之有尸者义当如此　陆氏佃曰家主中霤国主社示本也此诸侯大夫之事万物本乎天人本乎祖此所以配上帝也此天子之事周氏谞曰孝经曰郊祀后稷以配天宗祀文王于
　　明堂以配上帝是祖之所配于圜丘者昊天而考之所配于明堂者上帝此言配上帝何也天言其体帝言其用故对而言则天与帝异离而言则帝即天天即帝也易之象曰先王以作乐崇徳殷荐之上帝以配祖考其言上帝与此同意
　　天子大蜡八伊耆氏始爲蜡蜡也者索也岁十二月合聚万物而索飨之也【蜡仕诈反耆巨夷反】
　　正义郑氏康成曰八者所祭有八神也索谓求索也飨者祭其神也万物有功加于民者神使爲之也祭之以报焉造者配之也【孔疏谓造此蜡祭配此八神而祭】　孔氏颖达曰此论蜡祭之事所祭之神合聚万物而飨之但以此八神爲主大者天子之蜡对诸侯爲大　陈氏祥道曰蜡之爲祭所以报本反始息老送终也其所致者川泽山林以至土示天神莫不与焉则合聚万物而飨之者非特八神也而所重者八以其尤有功于田故也　方氏慤曰合而言之则曰大蜡分而言之则曰八蜡曰大蜡八者则知自八者之外皆其小也昔之所用者物之形今之所索者物之灵故索而乃可飨焉党正所谓国索鬼神而祭祀是矣凡物之种种固已离矣十二月物之合聚之时也先王因其合而合之因其聚而聚之以索飨不亦宜乎　黄氏干行曰蜡之爲名求索之义也所以谓之索者盖岁十二月合聚万物乃物成之时也夫成物之功神实相之则报功之典不可或缺况有功于农爲民所天如八神者乎
　　通论孔氏颖达曰周礼大司乐六变而致象物及天神郑云象谓日月此不数者先啬司啬并是人神有益于人水庸之属有益稼穑故祭之天神象物去人县远虽祭不爲八神之数
　　存疑郑氏康成曰岁十二月周之正朔建亥之月也皇氏侃曰神农伊耆一代总号其子孙爲天子者
　　始爲蜡祭　孔氏颖达曰八蜡先啬一司啬二农三邮表畷四猫虎五坊六水庸七昆虫八伊耆氏神农也以其初为田事故为蜡祭以报天或云即帝尧是也辨正周氏谞曰岁十二月即夏十二月乃建丑之月也盖建丑之月谓之蜡始可谓息民之祭果周之十二月则岂得爲息民之祭乎　徐氏师曾曰八神以下经文爲正郑氏去百种而增昆虫方氏亦去百种而分猫虎爲二张子虽用百种而序之于末皆非也岁十二月当依周氏谓夏正建丑之月
　　案伊耆氏本秋官之属后郑以爲古天子号而孔颖达明堂位疏据易神农始作耒耜遂以神农当之又或云即帝尧而云庄陈氏直采其说以入注岂亦以明堂位文伊耆氏之乐下即记虞夏商周之乐而实之以陶唐氏与陈用之援周礼与壶涿氏衔枚氏爲一例则非古天子有天下之号矣且不特此自防氏以下十三官皆掌攻取昆虫鸟兽草木之官而伊耆乃次其后正与昆虫毋作草木归其泽爲一类但其所职大祭祀则共杖咸有爵及王齿杖特不言蜡耳考春官籥章掌土鼓豳籥国祭蜡则吹豳颂击土鼓以息老物证之明堂位云土鼓苇籥伊耆氏之乐此篇自天子之大蜡八至黄冠草服也皆蜡祭文而其中言葛带榛杖丧杀也者则知鼓籥杖咸并伊耆氏一官掌之以其名考其职是佐天子非古天子也或言共杖或言苇籥皆互文见意而伊耆氏之名官大蜡之终始一一可通已但古无确据并以疑存之
　　蜡之祭也主先啬而祭司啬也祭百种以报啬也飨农及邮表畷禽兽仁之至义之尽也古之君子使之必报之迎猫爲其食田鼠也迎虎爲其食田豕也迎而祭之也祭坊与水庸事也【种之勇反下之种同邮亦作尤有周反畷丁劣反猫又作猫爲于僞反坊音房】
　　正义郑氏康成曰先啬若神农者司啬后稷是也啬所树艺之功使尽飨之故云祭百种以报啬农田畯也邮表畷谓田畯所以督约百姓于井闲之处也诗云爲下国畷邮【孔疏邮谓民之邮舍今毛诗商颂长发篇作缀旒】禽兽服不氏所敎扰猛兽也迎而祭之祭其神也水庸沟也孔氏颖达曰田畯有功于民邮若邮亭屋宇处所表田畔畷者谓井畔相连畷于此田畔相连畷之所造此邮舍田畯处焉禽兽即下文猫虎之属言禽兽则助田除害者皆悉包之不忘恩而报之是仁有功必报之是义也坊者所以蓄水亦以障水庸者所以受水亦以泄水祭此坊与水庸之神也　马氏睎孟曰先啬者其智足以创物立于其先司啬者因其成法而谨司其职而已故祭则以先啬爲主而以司啬配之　陈氏澔曰主者言爲八神之主也百种之神也周氏谞曰君子之于物莫不各因其才而使之虽
　　使之甚劳亦必有以爲之报此使人之术与忠厚之道常见于祭祀之闲也坊与水庸以其有事于我故祭之
　　辨正徐氏师曾曰据此则八神者先啬一司啬二百种三农四邮表畷五猫虎六坊七水庸八可以无疑而纷纷之说不攻自破矣学者不信经而信注亦独何哉
  </div>
  <div class="pagination">
   <a href="钦定礼记义疏_page48.html">
    上一页
   </a>
   <span>
    ...
   </span>
   <a href="钦定礼记义疏_page44.html">
    44
   </a>
   <a href="钦定礼记义疏_page45.html">
    45
   </a>
   <a href="钦定礼记义疏_page46.html">
    46
   </a>
   <a href="钦定礼记义疏_page47.html">
    47
   </a>
   <a href="钦定礼记义疏_page48.html">
    48
   </a>
   <span class="current-page">
    49
   </span>
   <a href="钦定礼记义疏_page50.html">
    50
   </a>
   <a href="钦定礼记义疏_page51.html">
    51
   </a>
   <a href="钦定礼记义疏_page52.html">
    52
   </a>
   <a href="钦定礼记义疏_page53.html">
    53
   </a>
   <a href="钦定礼记义疏_page54.html">
    54
   </a>
   <span>
    ...
   </span>
   <a href="钦定礼记义疏_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
