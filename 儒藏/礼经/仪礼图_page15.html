<!DOCTYPE html>
<html>
<head>
    <meta charset="UTF-8">
    <title>仪礼图 - 第 15 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼图 - 第 15 页/共 42 页</h1>
    <div class="content">








　　宾降取弓矢于堂西【不敢与君并俟告取之以升俟君事毕○疏曰君得告乃取弓矢宾不敢与君并俟告也然此但取之以俟非即袒决遂也故曰俟君事毕】诸公卿则适次继三耦以南【言继三耦明在大夫北】○公将射则司马师命负侯皆执其旌以负其侯而俟【君尊若始焉】司马师反位仆人埽侯道【新之】司射去扑适阼阶下告射于公公许适西阶东告于宾【告当射也】遂搢扑反位小射正一人取公之决拾于东坫上一小射正授弓拂弓皆以俟于东堂【授弓当授大射正拂弓去尘○疏曰大射正一人为上司射次之司射或谓之小射正但大射正与司射各一人小射正不止一人此既云小射正一人又云一小射正则小射正二人也】○公将射则宾降适堂西袒决遂执弓搢三挟一个升自西阶先待于物北北一笴东靣立【不敢与君并笴矢干东靣立郷君也】司马升命去侯如初还右乃降释弓反位【还右还君之右也犹出下射之南还其后也】○公就物小射正奉决拾以笥大射正执弓皆以从于物【笥萑苇器大射正舍司正亲其职】小射正坐奠笥于物南遂拂以巾取决兴赞设决朱极三【极犹放也所以韬指利放也以朱韦为之三者食指将指无名指无极放契于此指多则痛小指短不用】小臣正赞袒公袒朱襦卒袒小臣正退俟于东堂小射正又坐取拾兴赞设拾以笥退奠于坫上复位【既袒乃设拾拾当以韝襦上】大射正执弓以袂顺左右隈上再下壹左执弣右执箫以授公公亲揉之【隈乌回反揉而九反○顺放之也隈弓渊也揉宛之观其安危也○宛纡阮反】小臣师以巾内拂矢而授矢于公稍属【属之玉反○内拂恐尘及君也稍属不搢矢】大射正立于公后以矢行告于公【若不中使君当知而改其度】下曰留上曰左右曰方【留不至也过去也方出旁也】公既大射正受弓而俟拾以将乘矢【公下射也而先不留尊也】○公卒射小臣师以巾退反位大射正受弓【受弓以授有司于东堂】小射正以笥受决拾退奠于坫上复位大射正退反司正之位小臣正赞袭公还而后宾降释弓于堂西反位于阶西东靣【阶西东靣宾降位】公即席司正以命升宾宾升复筵而后卿大夫继射○诸公卿取弓矢于次中袒决遂执弓搢三挟一个出西靣揖揖如三耦升射卒降如三耦适次释弓说决拾袭反位众皆继射释获皆如初【诸公卿言取弓矢众言释获亘言也】○郷射记君射则为下射上射退于物一笴既则荅君而俟【荅对也】君乐作而后就物君袒朱襦以射【君尊】小臣以巾执矢以俟【君尊不搢矢不挟矢授之稍属】○唯君有射于国中其余否【臣不习武事于君侧也】君在大夫射则肉袒【不袒纁厌于君也】
　　右公及宾公卿大夫射












　　卒射释获者遂以所执余获适阼阶下北靣告于公曰左右卒射【今案此后注多与郷射同更不重出其不同者着之】反位坐委余获于中西兴共而俟○司马袒执弓升命取矢如初负侯许诺以旌负侯如初司马降释弓如初小臣委矢于楅如初【司马司马正于是司马师亦坐乗矢】宾诸公卿大夫之矢皆异束之以茅卒正坐左右抚之进束反位【异束大夫矢尊殊之也正司马正也进前也又言束整结之示亲也○疏曰公卿皆异束但大夫或与士耦则士矢不束大夫束之故注特言大夫尊殊之也】宾之矢则以授矢人于西堂下【是言矢人则纳射器之有司各以其器名官职不言君矢小臣以授矢久于东堂下可知】司马释弓反位而后卿大夫升就席【此言其升前小臣委矢于楅○疏曰据上文则升席当在司马释弓之后小臣委矢之前故注言其次第也】○司射适阶西释弓去扑袭进由中东立于中南北靣视筭释获者东靣于中西坐先数右获二筭为纯一纯以取实于左手十纯则缩而委之每委异之有余纯则横诸下一筭为竒竒则又缩诸纯下兴自前适左东靣坐坐兼敛筭实于左手一纯以委十则异之其余如右获司射复位释获者遂进取贤获执之由阼阶下北靣告于公若右胜则曰右贤于左若左胜则曰左贤于右以纯数告若有竒者亦曰竒若左右钧则左右各执一筭以告曰左右钧还复位坐兼敛筭实八筭于中委其余于中西兴共而俟
　　右再射取矢视筭【图与郷射同】
　　司射命设丰司宫士奉丰由西阶升北靣坐设于西楹西降复位胜者之弟子洗觯升酌散南靣坐奠于丰上降反位【奉芳勇反○弟子其少者也不授者射爵犹罚爵畧之○少诗召反○疏曰案献酬之爵皆手授也罚爵不手授此饮射爵亦不手授故云犹罚爵畧之也】司射遂袒执弓挟一个搢扑东靣于三耦之西命三耦及众射者胜者皆袒决遂执张弓【执张弓言能用之也】不胜者皆袭说决拾却左手右加弛弓于其上遂以执弣【固袭説决拾矣复言之者起胜者也不胜者执弛弓言不能用之也两手执弣无所挟也】司射先反位【居前俟所命入次而来饮】三耦及众射者皆升饮射爵于西阶上【不胜之党无不饮】小射正作升饮射爵者如作射一耦出揖如升射及阶胜者先升升堂少右不胜者进北靣坐取丰上之觯兴少退立卒觯进坐奠于丰下兴揖【右手执觯左手执弓】不胜者先降【后升先降畧之不由次也降而少右复并行】与升饮者相左交于阶前相揖适次释弓袭反位仆人师继酌射爵取觯实之反奠于丰上退次于序端【仆人师酌者君使之代弟子也自此以下辩为之酌】升饮者如初三耦卒饮○若宾诸公卿大夫不胜则不降不执弓耦不升【此耦谓士也诸公卿或阙士为之耦者不升其诸公卿大夫相为耦者不降席重耻尊也】仆人师洗升实觯以授宾诸公卿大夫受觯于席以降适西阶上北靣立饮卒觯授执爵者反就席【虽尊亦西阶上立饮不可以已尊枉正罚也授爵而不奠丰尊大夫也】○若饮公则侍射者降洗角觯升酌散降拜【侍射宾也饮君则不敢以为罚从致爵之礼也】公降一等小臣正辞宾升再拜稽首公荅再拜宾坐祭卒爵再拜稽首公荅再拜宾降洗象觯升酌膳以致下拜小臣正辞升再拜稽首公荅再拜公卒觯宾进受觯降洗散觯升实散下拜小臣正辞升再拜稽首公荅再拜【宾复酌自饮者夹爵也但如致爵则无以异于燕也夹爵亦所以耻公也所谓若饮君燕则夹爵】宾坐不祭卒觯降奠于篚阶西东靣立【不祭象射爵】摈者以命升宾宾升就席【摈者司正也】若诸公卿大夫之耦不胜则亦执弛弓特升饮【此耦亦谓士也特犹独也以尊与卑为耦而又不胜使之独饮若无伦匹孤贱也】众皆继饮射爵如三耦射爵辩乃彻丰与觯○郷射记若饮君如燕则夹爵【谓君在不胜之党也宾饮君如燕宾胜觚于公之礼则夹爵夹爵者君既卒爵复自酌】
　　右饮不胜者











　　司宫尊侯于服不之东北两献酒东靣南上皆加勺设洗于尊西北篚在南东肆实一散于篚【献素多反○为大侯获者设尊也言尊侯者获者之功由侯也不于初设之者不敢必君射也君不射则不献大侯之获者散爵名容五升】○司马正洗散遂实爵献服不【言服不者着其官尊大侯也服不司马之属掌敎猛兽而教扰之者洗酌皆西靣○扰而小反】服不侯西北三歩北靣拜受爵【近其所为献】司马正西靣拜送爵反位【不俟卒爵畧贱也此终言之献服不之徒乃反位○疏曰服不祭侯而后卒爵今司马反位在未祭侯之前是畧贱也虽不俟卒爵然亦必兼献其徒而后始反位】宰夫有司荐庶子设折俎【宰夫有司宰夫之吏也郷射记曰获者之俎折脊胁肺】卒错【错音厝】获者适右个荐俎从之【个音干○不言服不获者国君大侯服不负侯其徒居乏待获变其文容二人也司马正皆献之荐俎已错乃适右个明此献已已归功于侯也适右个由侯内郷射记曰东方谓之右个】获者左执爵右祭荐俎二手祭酒【祭俎不奠爵不备礼也二手祭酒者获者南靣于俎北当为侯祭于豆间爵反注为一手不能正也此荐俎之设如于北靣人焉天子祝侯曰维若宁侯无或若女不宁侯不属于王所故抗而射女疆饮彊食贻女曽孙诸侯百福诸侯以下祝辞未闻○就之又反】适左个祭如右个中亦如之卒祭左个之西北三歩东靣【此郷受献之位也不北靣者嫌为侯卒爵】设荐俎立卒爵【不言不拜既爵司马正已反位不拜可知也郷射礼曰获者荐右东靣立饮】○司马师受虚爵洗献仆人与巾车获者皆如大侯之礼【仆人埽侯道巾车张大侯及参侯干侯之获者其受献之礼如服不也仆人巾车于服不之位受之功成于大侯也不言量人者此自后以及先可知】卒司马师受虚爵奠于篚【获者之篚】获者皆执其荐庻子执俎从之设于乏少南【少南为复射妨旌也仆人巾车量人自服不而南】服不复负侯而俟○司射适阶西去扑适堂西释弓説决拾袭适洗洗觚升实之降献释获者于其位少南【献释获者与获者异文武不同也去扑者扑不升堂也少南辟也】荐脯醢折俎皆有祭【俎与服不同惟祭一为异】释获者荐右东靣拜受爵司射北靣拜送爵释获者就其荐坐左执爵右祭脯醢兴取肺坐祭遂祭酒【祭俎不奠爵亦贱不备礼】兴司射之西北靣立卒爵不拜既爵司射受虚爵奠于篚释获者少西辟荐反位
　　右献服不及释获者












　　司射适堂西袒决遂取弓挟一个适阶西搢扑以反位【为将复射】司射倚扑于阶西适阼阶下北靣请射于公如初【不升堂宾诸公卿大夫既射矣闻之可知】反搢扑适次命三耦皆袒决遂执弓序出取矢【向言拾是言序互言耳】司射先反位【言先先三耦也司射既命三耦以入次之事即反位三耦入次决遂执弓挟矢乃出反次外西靣立】三耦拾取矢如初小射正作取矢如初【小射正司射之佐作取矢礼杀代之】三耦既拾取矢诸公卿大夫皆降如初位与耦入于次皆袒决遂执弓皆进当楅进坐说矢束上射东靣下射西靣拾取矢如三耦【凡继射命耦而已不作射不作取矢从初○疏曰言凡继射命耦者前三耦卒射后大夫降至三耦之南西靣北上司射东靣于大夫西北谓大夫与大夫命上射曰某御于子命下射曰子与某子射卒遂比众耦云云至公即席后宾升阶复位还筵而后卿大夫继射后众皆继射释获皆如初注云诸公卿言取弓矢众言释获互言也既司射注司射所作唯上耦是此文小射正但作三耦拾取矢公以下亦无作拾艾故曰不作取矢从初从三耦法也】
　　右三耦诸公卿大夫拾取矢
　　若士与大夫为耦士东靣大夫西靣大夫进坐说矢束退反位【说矢束自同于三耦谦也】耦揖进坐兼取乗矢兴顺羽且左还毋周反靣揖【兼取乗矢不敢与大夫拾】大夫进坐亦兼取乗矢如其耦北靣搢三挟一个揖进大夫与其耦皆适次释弓説决拾袭反位诸公卿升就席【大夫反位诸公卿乃升就席大夫与已上下位○疏曰公卿乃上大夫虽取矢在前犹待下大夫反位乃升就席】○众射者继拾取矢皆如三耦遂入于次释弓矢説决拾袭反位
　　右大夫耦拾取矢【同郷射图】
　　司射犹挟一个以作射如初一耦揖升如初司马升命去侯负侯许诺司马降释弓反位司射与司马交于阶前倚扑于阶西适阼阶下北靣请以乐于公公许【请奏乐以为节也始射获而未释获复释获复用乐行之君子之于事也始取苟能中课有功终用成法教化之渐也射用应乐为难孔子曰射者何以听循声而而不失正鹄者其惟贤者乎】司射反搢扑东靣命乐正曰命用乐【言君有命用乐射也乐正在工南北靣】乐正曰诺司射遂适堂下北靣视上射命曰不鼓不释【不与鼓节相应不释筭也鼓亦乐之节学记曰鼓无当于五声五声不得不和凡射之鼔节投壶其存者也周礼射节天子九诸侯七卿大夫以下五】上射揖司射退反位乐正命大师曰奏貍首闲若一【貍里之反○乐正西向受命左还东靣命大师以大射之乐章使奏之也貍首逸诗曽孙也貍之言不来也其诗有射诸侯首不朝者之言因以名篇后世失之谓之曽孙曽孙者其章头也射义所载诗曰曽孙侯氏是也以为诸侯射节者采其既有弧矢之威又言小大莫处御于君所以燕以射则燕则誉有乐以时防君事之志也闲若一者调其声之疏数重节○朝直遥反○疏曰重节谓必疏数如一者重此乐节故也】大师不兴许诺乐正反位奏貍首以射三耦卒射宾待于物如初公乐作而后就物稍属不以乐志其他如初仪【不以乐志君之射仪迟速从心其不必应乐辟不敏也志意所拟度也春秋曰吾志其目】卒射如初宾就席诸公卿大夫众射者皆继射释获如初卒射降反位释获者执余获进告左右卒射如初
　　右三射以乐为节【大射阼阶下请以乐节于公公乐作而后就物与郷射宾
　　礼异大射奏貍首与郷射奏驺虞异余互见郷射图】
　　司马升命取矢负侯许诺司马降释弓反位小臣委矢司马师乗之皆如初司射释弓视筭如初释获者以贤获与钧告如初复位【乗防证反】
　　右取矢视筭如初
　　司射命设丰实觯如初遂命胜者执张弓不胜者执弛弓升饮如初卒退丰与觯如初
　　右饮不胜者如初
　　司射犹袒决遂左执弓右执一个兼诸靣镞适次命拾取矢如初【侧持矢曰执靣犹尚也兼矢于尚镞将止变于射也】司射反位三耦及诸公卿大夫众射者皆袒决遂以拾取矢如初矢不挟兼诸靣镞退适次皆授有司弓矢袭反位【不挟亦谓执之如司射】卿大夫升就席
　　右拾取矢如初
　　司射适次释弓説决拾去扑袭反位司马正命退楅解纲小师退楅巾车量人解左下纲司马师命获者以旌与荐俎退【解犹释也】司射命释获者退中与筭而俟【诸所退射器皆俟备君复射释获者亦退其荐俎】
　　右三射毕
　　公又举奠觯唯公所赐若宾若长以旅于西阶上如初大夫卒受者以虚觯降奠于篚反位【长丁丈反】
　　右公为大夫举旅
　　司马正升自西阶东楹之东北靣告于公请彻俎公许【射事既毕礼杀人倦宜彻俎燕坐】遂适西阶上北靣告于宾宾北靣取俎以出诸公卿取俎如宾礼遂出授从者于门外大夫降复位【门东北靣位○疏曰大夫虽无俎以宾及公卿皆送俎不可独立于堂故降复位云门东北靣位者谓初小臣纳卿大夫门东北靣揖位】庶子正彻公俎降自阼阶以东【降自阼阶若亲彻也以东去蔵】
　　右彻俎
　　宾诸公卿皆入门东靣北上【诸公卿不入门而右以将燕亦因从宾】司正升宾宾诸公卿大夫皆说屦升就席公以宾及卿大夫皆坐乃安【向命以我安臣于君尚犹踧踖至　此乃敢安○今案此后又与燕礼同】羞庶羞【同】○主人献士【同】乃荐司正与射人于觯南北靣东上司正为上【案此一节与燕礼异余同】辩献士【同】祝史小臣师亦就其位而荐之【同】就献旅食【同】旅食不拜受爵坐祭立饮主人执虚爵奠于篚复位【案主人执虚爵以下与燕礼同】○宾媵觯于公【同】小臣正辞【案燕礼云小臣辞】○公取宾媵觯唯公所赐【同】酌膳下再拜稽首小臣正辞【案再拜稽首与燕礼异余同】酬士【同】
　　右燕
　　若命曰复射则不献庶子【献庶子则正礼毕后无事】司射命射唯欲【司射命宾及诸公卿大夫射欲者则射不欲者则止可否之事从人心也】卿大夫皆降再拜稽首公荅拜【拜君乐与臣下执事无已不言宾宾从羣臣礼在上】壹中三侯皆获【其功一也而和者益多尚欢乐也矢触或有参中者】
　　右复射
　　主人洗升自西阶献庶子于阼阶上如献士之礼辩献降洗遂献左右正与内小臣皆于阼阶上如献庶子之礼○无筭爵【与燕礼同】○无筭乐【同】宵执烛【同】宾出【同】公入骜【骜五刀反○骜夏亦乐章也以钟鼓奏之其诗今亡此公出而言入者射宫在郊以将还为入燕不骜者于路寝无出入也】
　　右大射毕
　　大射义
　　古者诸侯之射也必先行燕礼卿大夫士之射也必先行郷饮酒之礼故燕礼者所以明君臣之义也郷饮酒之礼者所以明长防之序也故射者进退周还必中礼内志正外体直然后持弓矢审固持弓矢审固然后可以言中此可以观徳行矣其节天子以驺虞为节诸侯以貍首为节卿大夫以采苹为节士以采蘩为节驺虞者乐官备也貍首者乐防时也采苹者乐循法也采蘩者乐不失职也是故天子以备官为节诸侯以时防天子为节卿大夫以循法为节士以不失职为节故明乎其节之志以不失其事则功成而徳行立徳行立则无乱之祸矣功成而国安故曰射者所以观盛徳也【貍音逸下云曽孙侯氏是也乐官备者谓驺虞曰壹五□论仁贤者多也于嗟乎驺虞叹仁人也乐防时者谓貍首曰小大莫处御于君所乐循法者谓采苹曰于以采苹南涧之滨蹈涧以采苹喻循法度以成君事也乐不失职者谓采蘩曰被之僮僮夙夜在公】○射者男子之事也因而饰之以礼乐也故事之尽礼乐而可数为以立徳行者莫若射故圣王务焉【选士者先徳行乃后决之于射男子生而有射事学礼乐以饰之】○古者天子之制诸侯嵗献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有让数有庆而益地数有让而削地是以诸侯君臣尽志于射以习礼乐夫君臣习礼乐而以流亡者未之有也故诗曰曽孙侯氏四正具举大夫君子凡以庶士小大莫处御于君所以燕以射则燕则誉言君臣相与尽志于射以习礼乐则安则誉也是以天子制之而诸侯务焉此天子所以养诸侯而兵不用诸侯自为正之具也【此曽孙之诗诸侯之射节也四正正爵四行也四行者献宾献公献卿献大夫乃后乐作而射也莫处无安居其官次者也御犹侍也以燕以射先行燕礼乃射也则燕则誉言国安则有名誉誉或为与】○天子将祭必先习射于泽泽者所以择士也已射于泽而后射于射宫射中者得与于祭不中者不得与于祭不得与于祭者有让削以地得与于祭者有庆益以地进爵绌地是也【泽宫名也士谓诸侯朝者诸臣及所贡士也皆先令习射于泽已乃射于射宫课中否也诸侯有庆者先进爵有让者先削地】











　　仪礼图卷七
<经部,礼类,仪礼之属,仪礼图>
　　钦定四库全书
　　仪礼图卷八　　　　　　宋　杨复　撰
　　聘礼第八【郑云大问曰聘诸侯相于久无事使卿相问之礼也小聘使大夫周礼诸侯交歳相问
　　殷相聘世相朝○疏曰大问曰聘小聘曰问】
　　聘礼○君与卿图事遂命使者【聘使卿】使者再拜稽首辞【辞以不敏】君不许乃退既图事戒上介亦如之【已谋事乃命上介难于使者易于介】宰命司马戒众介众介皆逆命不辞【宰上卿贰君事诸侯谓司徒为宰众介者士也逆犹受也○疏曰天子有六卿天地四时之官诸侯兼官但有三卿地官司徒兼冡宰夏官司马兼春官冬官司空兼秋官是以左杜云季孙为司徒叔孙为司马孟孙为司空】○记久无事则聘焉【事谓盟会之属】
　　右命使介
　　宰书币【书聘所用币多少也】命宰夫官具【宰夫宰之属也命之使众官具币及所宜赍】○记多货则伤于徳【货天地所化生谓玉也君子于玉比徳焉朝聘之礼以为瑞节重礼也多之则是主于货伤败其为徳】币美则没礼【币人所造成以自覆币谓束帛也爱之斯欲衣食之君子之情也是以享用币所以副忠信美之则是主于币而礼之本意不见也】○既受行出遂见宰问几月之资【资行用也君臣谋密未知所之逺近○朱先生曰言与宰计度资费之多寡也注言未知所之非是】
　　右具币赍
</div>
    <div class="pagination">
<a href="仪礼图_page14.html">上一页</a><span>...</span><a href="仪礼图_page10.html">10</a><a href="仪礼图_page11.html">11</a><a href="仪礼图_page12.html">12</a><a href="仪礼图_page13.html">13</a><a href="仪礼图_page14.html">14</a><span class="current-page">15</span><a href="仪礼图_page16.html">16</a><a href="仪礼图_page17.html">17</a><a href="仪礼图_page18.html">18</a><a href="仪礼图_page19.html">19</a><a href="仪礼图_page20.html">20</a><span>...</span><a href="仪礼图_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
