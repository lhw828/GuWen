<!DOCTYPE html>
<html>
<head>
    <meta charset="UTF-8">
    <title>五礼通考 - 第 107 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 107 页/共 431 页</h1>
    <div class="content">







　　五礼通考巻六十五
　　钦定四库全书
　　五礼通考卷六十六
　　刑部尚书秦蕙田撰
　　吉礼六十六
　　宗庙制度
　　礼记月令孟冬之月命工师效功陈祭器案度程毋或作为滛巧以荡上心必功致为上物勒工名以考其诚功有不当必行其罪以穷其情【注霜降而百工休至此物皆成也工师工官之长也效功录见百工所作器物也主于祭器祭器尊也度谓制大小也程谓器所容也滛巧谓奢伪怪好也荡谓摇动生其奢淫刻勒刻也刻工姓名于其器以察其信知其不功致也功不当者取材美而器不坚也　疏于是之时冬闭无事命此工官之长效实百工所造之物陈列祭器善恶案此器旧来制度大小及容受程限多少或有也勿得有作过制之巧以摇动在上生奢侈之心必功致为上者言作器不须靡丽华侈必功力宻致为上又毎物之上刻勒所造工匠之名于后以考其诚信与否若其用材精美而器不坚固则功有不当必行其罪罚以穷其诈伪之情百工造作器物则诸器皆营经直主于祭故云祭器尊也】
　　【方氏慤曰功即工之所成者效与效马效羊之效同义葢呈效之也工之所成具乎器故继言陈祭器焉祭器未成不造燕器故以祭器为主因其陈而案之以度程近取诸身而手有寸长短之数所起也夫是之谓度逺取诸物而禾有黍多少之数所起也夫是之谓程案则据此以騐彼也案以度则制之长短无不中度案以程则功之多少无不中程】
　　周礼地官乡师正岁稽其乡器比共吉凶二服闾共祭器乡共吉凶礼乐之器【注祭器者簠簋鼎爼之属闾胥主集为之　疏云祭器簠簋者案特牲同姓用簋少牢皆用敦同姓者乃用簋今言簋者况义耳】
　　蔡氏徳晋曰此先王教民使成礼俗之要法也葢教民必以礼乐而行礼乐必有其器然五礼六乐之器繁多民不能戸制而家造也惟乡吏集合众材以为之而后比闾族党之间莫不有其器以为行礼乐之具使其民于鼎爼之旁樽罍之下琴瑟钟鼓之间无日而不周旋狎习焉所以人人知礼乐之意而成粹美之俗也或疑吉凶二服人当自制何为欲比长集为之然考传云命妇成祭服记云无田禄者不设祭器有田禄者先为祭服则自庶士以下祭服或不能自备又考古之防服其变除之节甚烦恐防家非士大夫之富厚者亦不能一一详备又有吊服非所常用者今比长预集五家之财为吉凶二服藏之以待用用毕复收藏之以待复用固良法也至如记言大夫祭器不假声乐皆具非礼也则自命士以下吉凶礼乐之器俱不能自备可知今有闾师族师以及州长乡大夫等集合众财为之则器无不备而礼人人可行矣
　　夏官小子衅邦器【注邦器谓礼乐之器及祭器之属杂记曰凡宗庙之器其名者成则衅之以豭豚　疏祭器即笾豆爼簋尊彜器皆是】
　　礼记王制大夫祭器不假祭器未成不造燕器【注造为也　疏皇氏云此谓有地大夫故祭器不假若无地大夫则当假之故礼运云大夫祭器不假声乐皆具非礼也谓无地大夫也】
　　曲礼大夫士去国祭器不逾竟大夫寓祭器于大夫士寓祭器于士【注此用君禄所作取以出竟恐辱亲也寓寄也与得用者言寄觊已复还　疏祭器不逾竟者既眀出礼先从重物为始也逾越也此祭器是君禄所造今既放出故不得自随越竟也注云此用君禄所作取以出竟恐辱亲也无徳而出若犹滥用其器是辱亲也隠义云嫌见夺故云恐辱亲也大夫寓祭器于大夫士寓祭器于士者寓犹寄也既不将去故留寄其同僚必寄之者冀其复还得用也鲁季友奔陈国人复之传曰季子来归是也又曰寓寄也与得用者言寄觊已复还者此觧言寄之义也夫物不常用则生虫蠧故寄于同官令彼得用不使毁败冀还复用大夫士义皆然也】
　　马氏晞孟曰君之于臣也在竟则有赐环之礼在他国则有币召之礼故孔子在陈未甞不思归鲁孟子去齐未甞不思反予夫岂悻悻然若小丈夫示其必不复哉此祭器所以必寓也昔微子去殷抱祭器而之周者抱君之祭器也抱己之祭器不可也抱己之祭器犹不可况春秋之时有载祏而行者有载宝而归者甚有至于己邑自随者此君子之所疾也传曰臣之禄君实有之义合则进否则奉身而退若孔悝南宫敬叔孙林父之徒岂知此哉
　　凡家造祭器为先牺赋为次养器为后无田禄者不设祭器有田禄者先为祭服君子虽贫不粥祭器虽寒不衣祭服为宫室不斩于丘木【注大夫称家谓家始造事牺赋以税出牲无田禄者祭器可假有田禄者祭服宜自有粥卖也丘垄也不粥不衣不斩广敬也　疏家造大夫始造家事也崇敬祖祢故祭器为先诸侯大夫少牢此言牺谓牛即是天子之大夫祭祀赋敛邑民共出牲牢故曰牺赋养器共养人之饮食器也自赡为私宜后造有地大夫祭器祭服俱造则先造祭服乃造祭器此言祭器为先者对牺赋养器为先其实在祭服之后也然大夫及士有田禄者乃得造器犹不具唯天子大夫四命以上者得备具若诸侯大夫非四命无田禄则不得造故礼运云大夫祭器不假声乐皆具非礼也据诸侯大夫言之也若有田禄虽得造祭器必先为祭服后为祭器耳缘人形参差衣服有大小不可假借故宜先造而祭器之品量同官可以共有可暂假也】
　　【吕氏大临曰牺赋亦谓器也牺牲之器如牢互盆簝之属也赋兵赋也其器如弓矢旗物戈劒之属也孟子曰唯士无田则亦不祭牲杀器皿衣服不备故也不祭则荐而已与庻人同故不设祭器也有田禄则牲杀器皿衣服皆不可不备祭器所以事其先粥之则无以祭无以祭则不仁也祭服所以接鬼神衣之则防防之不敬也丘木所以庇其宅兆为宫室而斩之是慢其先而济吾私也是亦不敬也方氏慤曰以无田禄者不设祭器故礼运以祭器不假为非礼以有田禄者必具祭器故王制以祭器不假为礼此其辨也】
　　表记君子敬则用祭器【注谓朝聘待宾客崇敬不敢用燕器也】
　　曲礼祭服敝则焚之祭器敝则埋之荚敝则埋之牲死则埋之【注此皆不欲人防之也焚之必已不用埋之不知鬼神之所为　疏若不焚埋之或用之为防慢鬼神之物所以焚之埋之异者服是身着之物故焚之牲器之类并为鬼神之用虽败不知鬼神用与不用故埋之埋之犹在焚之则消故焚埋异也】
　　张子曰祭器祭服以其常用于鬼神不敢防用故有焚埋之理
　　礼运大夫具官祭器不假声乐皆具非礼也【注臣之奢富拟于国君败乱之国也孔子谓管仲官事不摄焉得俭　疏天子六卿诸侯三卿卿大夫若有地者则置官一人用兼摄羣职不得官官各须具足如君也祭器不假者凡大夫无地则不得造祭器有地虽造而不得具足并须假借若不假者唯公孤以上得备造故周礼四命受器郑云此公之孤始得有祭器者也大夫自有判县之乐而不得如三桓舞八佾一曰大夫祭不得用乐者故少牢馈食无奏乐之文唯君赐乃有之非礼也者若大夫并为上事则为非礼也】
　　【周氏谞曰以官事不摄与声乐皆具为非礼则然矣以祭器不假为非礼则误矣王制曰大夫祭器不假祭器未成不造燕器果大夫祭器犹且假之则燕器葢未尝有殆非先王养成德者之义也】
　　郊特牲宗庙之器可用也而不可便其利也所以交于神明者不可以同于所安乐之义也【疏宗庙之器共事神明不可因便以为私利】
　　孟子牲杀器皿衣服不备不敢以祭
　　蕙田案宗庙之器莫重于彛瓒尊罍簠簋鼎爼笾豆顾其用之也有渐其陈之也有助所谓比时具物不可以不备者葢亦详矣尊爵所以陈明水酒醴必先以遂鉴取之以茅泲之以勺挹之以巾幂覆之如是而可以献也簠簋所以陈黍稷必先以饎爨之以匕盛之而后可以荐也若夫牲牢之用则在涤也有楅衡焉絼焉其牵之也有纼焉其杀而肆之也有鸾刀焉互焉盆焉簝焉其熟之也有雍爨焉牛羊豕之镬焉其载于鼎也有扃焉幂焉其自鼎而爼也有匕焉毕焉其于铏也有柶以祭焉自铏而荐也有登焉而后可以馈也至其进于鬼神又必盥而洗之罍洗槃匜篚枓之设于是先焉鍑鬲甗甑则镬之属也氷鉴所以御暑也杖咸所以御老也若夫几席则神之所凭藉也次则尸之所更衣也此尤其钜焉者记曰祭者所以追养继孝也嘉荐普淖非徒簠簋爼豆为礼器而已今自几席而下罗而列之为物三十有六于是见孝子之用心矣其他瓢赍概散之属虽非宗庙所用而为祭祀之所需者亦因以附见从其类也
　　蕙田案以上通论祭器
　　周礼春官司几筵掌五几五席之名物辨其用与其位【注五几左右玊雕彤漆素五席莞藻次蒲熊用位所设之席及其处】
　　凡大朝觐大飨射凡封国命诸侯王位设黼依依前南乡设莞筵纷纯加缫席画纯加次席黼纯左右玉几【注于依前为王设席左右有几优至尊也郑司农云纷读为豳又读为和粉之粉谓白绣也纯读为均服之均纯缘也缫读为藻率之藻次席虎皮为席书顾命曰成王将崩命太保芮伯毕公等被冕服凭玉几谓纷如绶有文而狭者缫席削蒲蒻展之编以五采若今合欢矣画谓云气也次席桃枝席有次列成文　疏司农云纷读为豳于义不安故更云又读为和粉之粉谓白绣也纯读为均服之均者案僖五年左传卜偃云均服振振取虢之旂贾服杜君等皆为均均同也但司农读为均均即凖音与纯同故云纯缘也云缫读为藻率之藻者读从桓二年臧哀伯云藻率鞞鞛鞶厉斿缨此并取彼义也云次席虎皮为席者此见下有熊席故为虎皮后郑不从也引尚书者证王凭玊几之义也谓纷如绶有文而狭者此见汉世绶是薄帔有文章而狭以为席之缘故言之也郑知缫席削蒲蒻展之编以五采若今合欢矣者汉有合欢席如此故还举汉法况之也云画为云气也者郑于经但单言画皆以画云气解之葢五色云为之文也云次席桃枝席有次列成文者郑亦见汉世以桃枝竹为席有次第行列成其文章故言之也】
　　祀先王昨席亦如之【注郑司农云昨席于主阶设席王所坐也谓昨读曰酢谓祭祀及王受酢之席尸卒食王酳之卒爵祝受之又酌授尸尸酢王于是席王于戸内后诸臣致爵乃设席　疏祀先王谓宗庙六享皆用上三种席酢席谓王酳尸尸酢王王受酢之席亦如上三种席故云亦如之司农云酢席于主阶设席王所坐也者此约乡饮酒礼主人在阼阶宾在户牖主人受酢王行饮酒礼亦然此酢文承祀先王下即是祭礼受尸酢不得为凡常饮酒礼故后郑不从也后郑知王有受尸酢法者谓若鬰人注引特牲少牢此注亦取彼义故云尸卒食王酳之卒爵祝受之又酌授尸尸酢王于是席王于戸内也案特牲少牢主人受酢之时未设席夫妇致爵乃设席今王于受酢即设席者优至尊与大夫士礼异知席王在户内者约特牲主人受酢时在戸内之东西面也云后诸臣致爵乃设席者此亦约特牲夫妇致爵之时有席若然王于酢有席与彼异至于后即与彼同者礼有损之而益故后不得与王同宜同士礼案特牲无致爵于宾长之法而此言诸臣致爵者此王于诸臣亦无致爵礼此致爵谓酳尸讫主人献宾长于西阶之上谓之致爵也特牲主人致爵于主妇席于东房中此后亦然其诸臣案特牲献宾长于西阶上无席献讫以荐爼降降设于西阶下亦无席此诸臣有席者亦是王之臣尊宜设席乃以荐爼降设于席东也】
　　【郑氏锷曰以书攷之其设席皆以敷重席为言莞筵在地不重者也缫席次席加于筵上葢皆重焉与莞筵为五重则与礼记之说合矣天子之席重而为五则下文诸侯之亦重可知】
　　【易氏袚曰于室中西乡而受之非南乡也专言昨席则无几也所同者席而已矣】
　　诸侯祭祀席蒲筵缋纯加莞席纷纯右雕几【注缋画文也不莞席加缫者缫柔嚅不如莞清坚又于鬼神宜　疏此经论诸侯禘祫及四时祭祀之席皆二种席也上文画纯者画云气此云缋即非画云案缋人职对方为缋是对方为次画于缯帛之上与席为缘也云不莞席加缫者缫柔嚅不如莞清坚又于鬼神宜者案上文天子祭祀席与酢席同此下文诸侯受酢席下莞上缫今祭祀席下蒲上莞故郑以下文决此但今诸侯祭祀席不亦如下文莞席加缫者以其缫柔嚅不如莞清坚于鬼神宜即于生人不宜故下文生人缫在上为宜也又不以缫在莞下者缫尊不宜在莞下故用蒲替之也】昨席莞筵纷纯加缫席画纯筵国宾于牖前亦如之左彤几【注昨读亦曰酢郑司农云礼记国宾老臣也为布筵席于牖前谓国宾诸侯来朝孤卿大夫来聘后言几者使不蒙如也朝者雕几聘者彤几　疏诸侯酳尸酳尸酢主君亦于户内之东西面设此二席及筵国宾在牖前亦如之亦如同二种席也几席虽同但上文鬼神则右几此文生人则左几也又别云左彤几者谓国宾之中有诸侯来朝亦有孤卿大夫来聘若朝者则雕几蒙亦如之聘者席虽与同几则用彤故别云左彤几使不蒙如也先郑云礼记国宾老臣也者案礼记王制有四代养国老庻老于学之事彼国者谓卿大夫致仕庶老谓士之致仕者先郑据此文而云国宾老臣也后郑不从者未见朝聘之宾而言己国老臣于义不可故不从也谓国宾诸侯来朝孤卿大夫来聘者案大小行人及司仪宾谓诸侯客谓其臣今此经唯云宾而兼云孤卿大夫者对文宾客异通而言之宾客一也以大司徒云大宾客令野修道委积小司徒云小宾客令野修道委积是宾客通用之义也案公食大夫礼云司空具几与蒲筵加萑席又云上大夫蒲筵加萑席其纯皆如下大夫彼注云谓三命大夫也孤为宾则莞筵纷纯加缫席画纯聘礼将宾宰夫彻几改筵注云彻神几改神席更布也宾席东上又引公食大夫云云此筵上下大夫也又引此筵国宾下至彤几云筵孤彤几卿大夫其漆几与以此而言则筵诸侯与孤用莞筵缫席而卿大夫则用蒲筵萑席今总云国宾孤卿大夫同莞缫者此广解国宾之义其食如公食大夫及聘礼之注也若然此注云朝者雕几聘者彤几彤几亦谓孤也依彼聘礼注卿大夫用漆几者以其天子用玊诸侯用雕孤用彤卿大夫用漆几差次然也案礼记礼器云天子之席五重诸侯三重今天子唯三重诸侯二重者彼云五重者据天子大祫祭而言若禘祭当四重时祭当三重皆用此三重席耳故此唯见三重席也诸侯三重上公当四重亦谓大祫祭时若禘祭降一重诸侯二重禘与时祭同卿大夫已下特牲少牢唯见一重耳若为宾飨则加重数非常法故不与祭祀同也】
　　【王氏详说曰天子昨席与祭祀席同诸侯昨席与祭祀席异葢天子至尊可与鬼神同其席诸侯则否亦犹天子昨酒用醴齐与鬼神同其尊诸臣之昨酒用罍与鬼神异其尊昨酒昨席不同如此然去昨席则无几祭祀其人冯几乎】
　　【王氏以诸侯左彤几为祭祀之时下筵国宾则不设几曾不知鬼神之几居右人道之几居左如以左彤几以待鬼神则上文之诸侯祭祀右彤几如以左彤几为诸神之所自冯而用于祭祀之间是非所以礼鬼神然则彤几用之于筵宾者正所以待宾也】
　　书顾命牖间南向敷重蔑席黼纯华玉仍几【传篾桃枝竹白黒杂缯缘之华彩色华玉以饰凭几仍因也因生时几不改作此见羣臣觐诸侯之坐】
　　西序东向敷重底席缀纯文贝仍几【传东西厢谓之序底蒻苹缀杂彩有文之贝饰几此旦夕听事之坐】
　　东序西向敷重丰席画纯雕玉仍几【传丰莞彩色为画雕刻镂此养国老飨羣臣之坐】
　　西夹南向敷重笋席纷纯漆仍儿【传西厢夹室之前笋蒻竹纷黒绶此亲属私宴之坐故席几质饰　疏牖谓窗也间者窗东戸西戸牖之间也周礼司几筵云凡大朝觐大飨射凡封国命诸侯王位设黼扆扆前南向设莞筵纷纯加缫席画纯加次席黼纯左右玉几彼所设者即此坐也又云戸牖之间谓之扆彼言扆前此言牖间即一坐也彼言次席黼纯此言篾席黼纯亦一物也周礼天子之席三重诸侯之席再重则此四坐所言敷重席者其席皆敷三重举其上席而言重知其下更有席也此牖间之坐即是周礼扆前之坐篾席之下二重其次是缫席画纯其下是莞筵纷纯也此一坐有周礼可据知其下二席必然下文三坐礼无其事以扆前一坐敷三重之席知下三坐必非一重之席敷三重但不知其下二重是何席耳周礼天子左右几诸侯唯右几此言仍几则四坐皆左右几也郑云左右有几优至尊也此篾席与周礼次席一也郑注彼云次席桃枝席有次列成文郑不见孔传亦言是桃枝席则此席用桃枝之竹必相传有旧说也郑注此下则云篾析竹之次青者王肃云篾席纎蒻苹席并不知其所据也考工记云白与黒谓之黼释器云缘谓之纯知黼纯是白黒杂缯缘之葢以白缯黒缯错杂彩以缘之郑注周礼云斧谓之黼其绣白黒采也以绛帛为质其意以白黒之线缝刺为黼文以缘席其事或当然也华是彩之别名故以为彩色用华玉以饰凭几也郑云华玉五色玉也仍因也释诂文周礼云凡吉事变几凶事仍几礼之于几有变有仍故特言仍几以见因生时几不改作也此见羣臣觐诸侯之坐周礼之文知之又觐礼天子待诸侯设斧扆于戸牖之间左右几天子衮冕负斧扆彼在朝此在寝为异其牖闲之坐则同东西厢谓之序释宫文孙炎曰堂东西墙所以别序内外也礼注谓蒲席为蒻苹孔以底席为蒻苹当谓蒲为蒲蒻之席也史防急就萹云蒲蒻蔺席蒲蒻谓此也王肃云底席青蒲席也郑云底致也篾纎致席也郑谓此底席亦竹席也凡此重席非有明文可据各自以意说耳缀者连缀诸色席必以防为缘故以缀为杂彩也贝者水虫取其甲以饰器物释鱼于贝之下云余蚳黄白文余泉白黄文李廵曰贝甲以黄为质白为文彩名为余蚳贝甲以白为质黄为文彩名为余泉有文之贝饰几谓用此余蚳余泉之贝饰几也此旦夕聴事之坐郑王亦以为然牖间是见羣臣觐诸侯之坐见于周礼其东序西向养国老飨羣臣之坐者案燕礼云坐于阼阶上西向则养国老及飨与燕礼同其西序之坐在燕飨坐前以其旦夕聴事重于燕饮故西序为旦夕聴事之坐夹室之坐在燕飨坐后又夹室是隠映之处又亲属轻于燕飨故夹室为亲属私宴之坐案朝士职掌治朝之位王南面此西序东向者以此诸坐并陈避牖间南向觐诸侯之坐故也王肃说四坐皆与孔同释草云莞苻篱郭璞曰今之西方人呼蒲为莞用之为席也又云防莞樊光曰诗云下莞上簟郭璞曰似莞而纎细今蜀中所出莞席是也王肃亦云丰席莞郑云丰席刮冻竹席考工记云画缋之事杂五色是彩色为画葢以五彩色画帛以为缘郑云似云气画之为縁释器云玉谓之雕金谓之镂木谓之刻是雕为刻镂之类故以刻镂解雕葢杂以金玉刻镂为饰也西厢夹室之前者下传云西房西夹坐东东房东厢夹室然则房与夹室实同而异名天子之室有左右房房即室也以其夹中央之大室故谓之夹室此坐在西厢夹室之前故系夹室言之释草云笋竹萌孙炎曰竹初萌生谓之笋是笋为蒻竹取笋竹之皮以为席也纷即组之小别郑周礼注云纷如绶有文而狭者也然则纷绶一物小大异名故传以纷为黒绶郑于此注云以组为之缘周礼大宗伯云以饮食之礼亲宗族兄弟郑云亲者使之相亲人君有食宗族饮酒之礼所以亲之也文王世子云族食世降一等是天子有与亲属私宴之事以骨肉情亲不事华丽故席几质饰也】
　　仪礼士虞礼素几苇席在西序下【注有几始鬼神也疏经几席具有注唯云几者以其大敛奠时已有席至此虞祭乃有几故也檀弓云虞而立尸有几筵筵则席虞祭始有者以几筵相将故连言筵】　借用苇席【疏谓先陈席乃陈黍稷于上是所陈席借荐黍稷也】　祝布席于室中东面右几【注右几于席近南也】
　　士虞礼记尸出执几从席从【注几席素几苇席也以几席从执事也】　尸出门右南面席设于尊西北东面几在南
　　特牲馈食礼几席陈于西堂　祝筵几于室中东面【注为神敷席也至此使祝接神】
　　少牢馈食礼司宫筵于奥祝设几于筵上右之【注布陈神坐也室中西南隅谓之奥席东面近南为右】
　　有司彻司宫筵于戸西南面【注为尸席也】　又筵于西序东面【注为侑席也】
　　礼记礼器鬼神之祭单席【疏鬼神单席神道异人不假多重故单席也陈氏祥道曰周官之法祀先王之席如朝觐飨射之数而天神之祭则藳鞂而已此言鬼神之祭单席者非周制也】
　　陈氏礼书司几筵之席莫贵于次席而次席黼纯书之席莫贵于蔑席而篾席亦黼纯孔安国以篾席为桃枝席郑氏以次席为桃枝席葢有所传然也司几筵王筵有莞而无蒲纯有黼而无缋诸侯筵有蒲与莞席有莞缫而无次纯有缋而无黼则蒲不如莞缋不如纷纷不如画而断割之义又王之所独也司几筵王席三诸侯席二乡饮乡射大夫士一而已礼器曰礼有以多为贵者天子之席五重诸侯三重大夫再重郊特牲曰大飨君三重席而酢焉举重数也司几筵王之朝祀席皆三诸侯祭祀席二礼器曰礼有以少为贵者鬼神之祭单席非祀庙之礼也司几筵诸侯筵国宾莞筵纷纯加缫席画纯公食大夫蒲筵常缁布纯加萑席寻帛纯郑氏释聘礼谓蒲筵萑席筵上下大夫也莞筵缫席筵孤也公食大夫大射宾有加席燕礼之宾无加席郑氏曰燕礼私臣屈也筵席之制短不过寻长不过常中者不过九尺【公食大夫蒲筵常萑席寻匠人明堂度九尺之筵】纯缘之制上不过黼下不过缁布其卷之也必自末其奉之也如桥衡敷必请乡升必由下主人敬客则请为席客敬主人则彻重席侍所尊者敬无余席为人子者坐不中席食坐则前席虚坐则后席有忧者侧席有防者専席此礼之大畧然也司几筵大朝觐大飨射凡封国命诸侯祀先王无异席则祀先公亦用之矣贾公彦释礼器谓天子大祫席五重禘祭四重时祭三重上公大祫四重诸侯大祫三重禘与时祭同二重其言无所经见然书皆言敷重席毛氏释诗亦曰设重席则王之次席缫席皆重焉与莞筵而五诸侯缫席亦重焉与蒲筵而三其数适与礼器合矣
　　周礼天官冢宰享先王亦如之赞玉几【注玉几所以依神天子左右玉几　疏不云大者欲见宗庙六享同然云天子左右玉几者此是司几筵文彼所云者谓王受诸侯朝觐防同所设今此享先王鬼神之几亦与天子平生同故引为证】
　　仪礼有司彻主人西面左手执几缩之以右袂推拂几三二手横执几进授尸于筵前尸进二手受于手间主人退尸还几缩之右手执外亷北面奠于筵上左之南缩不坐【注衣袖谓之袂拂去外拂之也推拂去尘示新受从手间谦也左之者异于鬼神生人阳长左鬼神隂长右不坐奠之者几轻】　卒　右几
　　周礼春官司几筵凡吉事变几【注吉事王祭宗庙祼于室馈食于堂绎于祊毎事易几神事文示新之也】
　　礼记祭统铺筵设同几为依神也【注同之言詷也祭者以其妃配亦不特几也　疏詷共也人生时形体异故夫妇别凡死则魄气同归于此故夫妇共几郑注以某妃配仪礼少牢文谓祭夫祝辞不但不特设辞亦不特设其几祝辞与几皆同于夫也故郑注司几筵云祭于庙同几精气合也席亦共之必云同几者筵席既长几则短小恐其各设故云同几也】
　　张子曰铺筵设同几疑左右几一云交鬼神异于人故夫妇而同几又曰铺筵设同几只设一位以其精神合也后又见合葬孔子善之知道有此义然不知一人数娶设同几之道又何如此未易处
　　陈氏乐书曰人道则贵别神道则贵亲故葬则同穴而祭则同几也同几所以依神
　　陈氏礼书周礼司几筵五几莫贵于玉书之四几莫贵于华玉几则玉几者华玉几也王设几于左右优至尊也诸侯而下或设之左或设之右适事之宜也诸侯祭祀席右几筵国宾左几则祭祀隂事也故右之筵国宾阳事也故左之士虞礼布席于室中东面右几少牢祝设几于筵上右之有司彻尸奠几于筵上左之卒而厌祭设右几郑氏谓生人阳长左鬼神隂长右是也然鬼神虽长右而长右不必皆鬼神故甸役亦右几以甸役隂事故也郑氏以甸役右几为貉祭然经言甸役而不言甸役之祭郑氏之说其果然乎司几筵吉事变几凶事尚质而几常仍故也孔安国以书之仍几为因生时之几不改作误矣诗曰肆筵设席授几有缉御昏礼主人拂几授挍【挍几足】聘礼宰夫奉两端以进公于序端受宰几摄之【一手受之】以授宾宾进讶受【宾以两手于几两端执之】有司彻主人降受宰几二手横执以授尸尸二手横于手间则席常设于宾未至之前几常授于行礼之际其将授也必拂【曲礼曰进几杖者拂之士昏礼主人拂几郑氏曰外拂之也聘礼公东南乡外拂几三宰内拂几三葢于敌以下外拂于尊者内拂皆拂之三】其授之或受其足或受于手间其避拜送也或以几辟【昏聘礼皆以几有辟者以宾卑故也】或不以几辟【有司彻不云以几辟者尊尸也】其敬父母不传【内则父母枕几不传】其谋于长者必操以从是皆称情以为文故也礼王大朝觐天飨射凡封国命诸侯祀先王酢席皆玉几诸侯祭祀雕几酢席筵国宾彤几凡甸役漆几郑氏谓诸侯朝者雕几聘者彤几聘者孤彤几卿大夫其漆几欤然礼于祭祀言雕几而朝者不与于国宾言彤几则无间于孤卿大夫不知郑氏何据云然邪马融曰几长三尺阮谌曰几长五尺髙二尺旧图几两端赤中央黒葢各述其所传然也觐礼天子设斧扆左右玉几司几筵大朝觐大飨射封国命诸侯王位设黼依左右玊几几所凭以安者也王于朝觐防同立而不坐【曲礼曰天子当依而立曰觐当宁而立曰朝明堂位曰天子负斧扆而立】非有所凭也然必设几者郑氏释太宰谓立而设几优至尊也荀卿曰周公负扆而坐诸侯趋走堂下得非所传闻者异欤仪礼昏聘公食大夫皆有几冠礼醴宾乡饮酒乡射及燕宾无几皆轻重之别也防或同时在殡则毎敦异几【郑氏曰敦读曰焘焘覆也】及祭则同几生事鬼事之别也几不特施于行礼而已燕居亦有焉士防礼所谓燕几是也不特施于燕居而已田役军旅亦有焉周礼甸役右漆几春秋之时智伯在军投之以几是也【晋伐偪阳城荀偃士匄请班师智伯怒投之以几出于其间】不特所凭以安而已死者用之拘足尸与嫁者或用以乗车士防礼缀足用燕几曲礼尸必式乗必以几昏礼妇乗以几是也
　　蕙田案以上几席
　　周礼天官幕人祭祀共其帷幕幄帟绶【注共之者掌次当以张　疏供与掌次使张之】
　　掌次凡祭祀张尸次【注尸则有幄郑司农云尸次祭祀之尸所居更衣帐　疏尸尊故别张尸次司农云更衣帐者未祭则常服至祭所乃更去常服服祭服也】
　　陈氏礼书掌次凡祭祀张其旅幕张尸次郑氏曰旅众也公卿以下即位所祭祀之门外以待事为之张大幕尸则有幄考之幕人祭祀共其帷幕幄帟绶帷设于旁幕设于上幄则四合如屋者也帟则平帐承尘者也掌次于旅言幕于尸言次则次不得用幕而已郑氏谓尸则有幄是也特牲礼迎尸于门外尸入门左少牢礼祝出迎尸于庙门外祝先入门右尸入门左则次设于西塾矣尸次设于西塾则旅幕设东塾矣
　　蕙田案以上尸次
　　秋官司烜氏掌以夫遂取明火于日以鉴取明水于月以共祭祀之明齍明烛共明水
　　陈氏礼书淮南子曰阳燧见日则然而为火方诸见月则津而为水王充论衡曰阳燧取火于日方诸取水于月相去甚逺而火至水来者气感之也郑司农释周礼谓夫发声郑康成谓夫遂阳遂也鉴镜属世谓之方诸然则鉴金为之则夫遂亦金矣内则以夫遂为金遂是也鉴之体方则夫遂圜矣世谓鉴为方诸是也葢离者阳中之隂于物为火坎者隂中之阳于物为水以金遂取火则以阳召隂以方诸取水则以隂召阳以阳召隂夫道也故谓之夫夫能遂事故谓之遂夫遂以义言鉴以体言于取火言夫遂于取水言鉴互相备也髙诱曰方诸隂燧大蛤也熟摩向月则水生以铜盘受之下水数石观汉之饮酎夕牲以鉴诸取水于月以阳燧取火于日【汉书仪】唐之李恭真尝八九月中取蛤尺二寸试之得水数斗【刘氏唐志】则取水亦以大蛤矣或谓之方诸葢其类也庄子曰木与木相摩则然文子曰木中有火不钻不发故四时变国火者春取榆栁夏取枣杏季夏取桑柘秋取柞楢冬取槐檀而木燧取火葢不必然先儒谓晴则取火以金燧隂则取火以木燧然金燧以取明火特施于致严之时而已则凡取火皆木燧耳孰谓木燧有间于隂晴耶
　　蕙田案以上夫遂鉴
　　易大过初六借用白茅无咎
　　系辞借用白茅无咎子曰苟错诸地而可矣借之用茅何咎之有慎之至也
　　书禹贡包匦菁茅【注匦匣也茅以缩酒】
　　蔡传菁茅所以共祭祀缩酒之用而又匣之所以示敬也
　　周礼天官甸师祭祀共萧茅【注郑大夫云萧字或为莤读为缩束茅立之祭前沃酒其上酒渗下去若神饮之故谓之缩杜子春读为萧萧香蒿也谓诗所云取萧祭脂郊特牲云萧合黍稷臭阳达于墙屋故既荐然后焫萧合馨香合馨香者是萧之谓也茅以共祭之苴亦以缩酒苴以借祭缩酒泲酒也醴齐缩酌】
　　地官乡师大祭祀　共茅蒩【注杜子春云蒩当为菹以茅为菹若葵菹也郑大夫读蒩为借谓祭前借也谓蒩士虞礼所谓苴刌茅长五寸东之者是也祝设于几东席上命佐食取黍稷祭于苴三取肤祭祭如初此所以承祭既祭葢束而去之】
　　春官司巫祭祀共蒩馆【注杜子春云蒩读为鉏鉏借也馆神所馆止也谓蒩之言借也祭食当有借者馆所以承蒩谓若今筐也士虞礼曰苴刌茅长五寸实于筐馔于西坫上又曰祝盥取苴降洗之升入设于几东席上东缩】
　　男巫掌望祀望衍授号旁招以茅【注旁招以茅招四方之所望祭者】礼记郊特牲缩酌用茅明酌也【注谓泲醴齐以明酌也周礼曰醴齐缩酌五齐醴尤浊和之以明酌借之以茅缩之以茅缩去滓也明酌者事酒之上也名曰明者事酒今之醳酒皆新成也春秋传曰尔贡包茅不入王祭不共泲以酌酒酌犹斟也酒已泲则斟之以实尊彜昏礼曰酌酒三注于尊凡行酒亦为酌也】
　　仪礼士虞礼苴刌茅长五寸束之实于筐【注苴犹借也】　祝盥升取苴降洗之升入设于几东席上东缩　左食取黍稷祭于苴三【注苴所以借祭也孝子始将纳尸以事其亲为神疑于其位设苴以定之耳或曰苴主道也则特牲少牢当有主象而无可乎】
　　士虞礼记既飨祭于苴
　　春秋僖公四年左氏传齐侯以诸侯之师伐楚曰尔贡包茅不入王祭不共无以缩酒
　　陈氏礼书茅之为物柔顺洁白可以施于礼者也故古者借祭缩酒之类皆用焉禹贡荆州包匦菁茅甸师祭祀共萧茅乡师大祭祀共茅蒩司巫祭祀共蒩馆则茅有贡于方国者有共于甸师者甸师之茅有入之乡师有入之司巫则乡师之所共者大祭祀也司巫之所共者凡祭祀也【贾公彦曰甸师共茅与司巫司巫为苴以共之此据祭宗庙也甸师氏送茅与乡师谓祭天也】孔子曰苟错诸地而可矣借之用茅何咎之有则茅不特借祭而已士虞礼苴刌茅长五寸束之实于筐馔于西坫上祝升取苴降洗之升入设于几东席上东缩佐食取黍稷祭于苴三取肤祭祭如初此特借祭者也司尊彜醴齐缩酌记曰缩酌用茅明酌也缩然后酌则其缩不必束而立之祭前郑大夫谓束而立之祭前沃酒其上酒渗而下若神饮郑康成谓将纳尸以事其亲为神疑于其位故设苴以定之其说皆不可考男巫望祀望衍旁招以茅国语置茅蕝设表望公羊曰郑伯左执茅旌何休谓断之曰借不断曰旌宗庙之中以迎道神指防祭者然则茅之所用岂一端哉故可以幂鼎可以御柩杂记或菹之以为豆实或包以通问好或索绹以备民用此茅所以可重也士虞有苴特牲少牢吉祭无苴而司巫祭祀共蒩馆则凡王祭祀有苴矣贾公彦谓天子诸侯尊者礼备于理或然后世祭有翟葢茅旌之类
　　蕙田案以上萧茅
　　周礼天官幂人祭祀以疏布巾幂八尊【注以疏布者天地之神尚质】以画布巾幂六彛【注宗庙可以文画者画其云气与疏此六彛皆盛鬰鬯以画布幂之故云画布幂六彛此举六彛对上经八尊无鬰鬯以言宗庙有鬰鬯其实天地亦有秬鬯之彛用疏布宗庙亦有八尊亦用画布互举以明义也】
　　凡王巾皆黼【注四饮三酒皆画黼周尚武其用文徳则黻可】
　　仪礼士虞礼幂用絺布【注絺布葛属　疏絺布葛属者絺绤以葛为之布则以麻为之今絺布并言则此麻葛杂故有两号是以郑云葛属也】
　　特牲馈食礼记幂用绤【注幂用绤以其坚洁】
　　笾巾以绤也纁里【注笾有巾者果实之物多皮核优尊者可烝裹之也旧说云纁里者皆被】
　　有司彻乃设扃鼏
　　礼记礼运疏布以幂【注幂覆尊也疏疏布谓粗布】
　　陈氏礼书周官幂人祭祀以疏布巾幂八尊以画布巾幂六彛葢八尊以献及于天地故巾疏而不画六彛以祼施于宗庙故巾画而不防幂人言疏布巾则画用精者可知言画布巾则疏之不画可知巾以覆为用象天之体画必以黼天事武也郑氏曰周尚武画黼其用文徳则黻可又曰画者画其云气欤此皆不可考也燕礼公尊幂用绤若锡大射幂用锡若絺士防幂用功布士虞幂用絺乡饮酒士昏特牲幂皆周绤【少牢合尊皆有幂葢亦用绤以乡饮酒知之】葢人君尊也故燕与大射之幂用葛若锡冬夏异也人臣卑也故乡饮昏防祭之幂用葛而已冬夏同也然士冠礼礼宾赞礼礼妇聘礼礼宾皆用醴而无幂以醴质故也醮用酒亦无幂从礼子之质故也燕礼君尊有幂方壶圆壶无幂卑屈于尊故也昏礼尊于室内有幂尊于房户外无幂贱屈于贵故也若无乡饮与射则无所屈焉故皆有幂大射之礼幂缀诸箭则异于他幂矣
　　又曰特牲笾巾以绤纁里士昏醢酱二豆菹醢四豆兼巾之士防笾豆用布巾士婚笲缁被纁里聘礼竹簋方被纁里有司彻簠有葢幂然则幂巾不特施于尊彛而已簠簋笾豆皆有之也幂人凡王巾皆黼则诸侯大夫士之巾不画黼矣
　　蕙田案以上巾幂
　　明堂位其勺夏后氏以龙勺殷以疏勺周以蒲勺【注龙龙头也疏通刻其颐蒲合蒲如鳬头也　疏夏后氏以龙勺者勺为龙头殷以疏勺者疏谓刻镂通刻勺头周以蒲勺者皇氏云蒲谓合蒲当刻勺为鳬头其口微开如蒲草本合而末微开也】
　　周礼考工记梓人为饮器勺一升【注勺尊升也】
　　仪礼士虞礼加勺南枋
　　特牲馈食礼尊两壶于阼阶东加勺南枋西方亦如之【注为酬賔及兄弟】
　　少牢馈食礼司宫取二勺于篚洗之兼执以升
　　陈氏礼书彛巾以画布而勺有饰明堂位曰灌尊龙勺疏勺蒲勺是也尊巾以疏布而勺无饰礼记曰牺尊椫勺以素为贵是也椫白理木也与防士素勺异矣龙勺刻之以龙也疏勺刻而疏之也蒲勺刻之以蒲也疏勺葢与疏七疏屏疏渠眉之象同蒲勺葢与蒲璧之象同龙水畜也疏水道也蒲水物也勺所以斗齐酒明水故其饰如此考工记曰梓人为饮器勺一升爵一升仪礼加勺于尊皆南枋则勺者北面也毎尊皆加勺则尊不共勺也郑康成曰蒲勺如鳬头不可考也
　　蕙田案以上勺
　　仪礼士虞礼水在洗西篚在东　苴刌茅长五寸束之实于篚　从者错篚于尸左席上　尸饭播余于篚三饭佐食举干尸受振祭哜之实于篚　佐食举鱼腊实于篚　佐食受肺脊实于篚　主人答拜受爵出实于篚　从者奉篚
　　特牲馈食礼主人答拜受角降反于篚　卒爵降实爵于篚　卒受者实觯于篚　降实散于篚
　　少牢馈食礼觯实于篚
</div>
    <div class="pagination">
<a href="五礼通考_page106.html">上一页</a><span>...</span><a href="五礼通考_page102.html">102</a><a href="五礼通考_page103.html">103</a><a href="五礼通考_page104.html">104</a><a href="五礼通考_page105.html">105</a><a href="五礼通考_page106.html">106</a><span class="current-page">107</span><a href="五礼通考_page108.html">108</a><a href="五礼通考_page109.html">109</a><a href="五礼通考_page110.html">110</a><a href="五礼通考_page111.html">111</a><a href="五礼通考_page112.html">112</a><span>...</span><a href="五礼通考_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
