<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 50 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 50 页/共 117 页</h1>
    <div class="content">　　○释曰：云“以所与受命者对，谦也”者，上问从者几人，当为卿行旅从对，今不云而以介与受命者对，是谦也。《聘礼》上公之使七介至三介，皆《礼记聘义》文，而云《聘礼》者，《聘义》亦得言《聘礼》也。云“以其代君交於列国，是以贵之”，贵之者，随国大小节级，与之介以副使者，是贵之也。引《周礼》者，欲见贵之才下其君二等而已也。郑注《周礼》二等，谓介与朝位宾主之也。
　　君使士请事，遂以入竟。（请犹问也，问所为来之故也。遂以人，因道之。）
　　[疏]“君使”至“入竟”。
　　○注“请犹”至“道之”。
　　○释曰：君得关入告，即知为聘来，使士迎之，故《聘义》云“君使士迎于竟”是也。而云使士请事，君子不必入，故知而犹问也。云“遂以入”竟者，若然，向来宾之问，犹停关外，君使士请讫，乃导以入竟。
　　入竟，敛旃，乃展。（复校录币，重其事。敛旃，变於始入。）
　　[疏]“入竟敛旃乃展”。
　　○注“复校”至“始入”。
　　○释曰：自此尽“贾人之馆”，论三度展币之事。云“重其事”者，亦恐有脱漏失错，故云重其事，不可轻也。“敛旃，变於始入”者，上“及竟张旃”注云：“事在此国也。”此则入竟後乃敛，敛之者，谓若初出至郊敛旃，郑云：“行道耳，未有事也。”此亦及竟，示有事於此国，张之始入。张之去国远，更是行道未有事，故郑云变於始入。始入时示有事於此国，今是行道去之，故云变於始入也。
　　布幕，宾朝服立于幕东，西面，介皆北面，东上。贾人北面，坐拭圭。（拭，清也。侧幕而坐，乃开椟。）
　　[疏]“布幕”至“拭圭”。
　　○注“拭清”至“开椟”。
　　○释曰：宾西面者，虽不对君，由是臣道，异於前誓时，示威信也。知贾人侧幕者，以其幕所陈皆贾人所主，此圭虽不陈，亦宜侧近於幕以开圭也。知贾人坐者，下文聘时於庙门外，贾人开圭坐授上介，故知此亦坐。
　　遂执展之。（持之而立，告在。）
　　[疏]“遂执展之”。
　　○注“持之而立告在”。
　　○释曰：此经告讫，下文乃云“上介北面视之”，则此所告者告宾，云在上介乃视之。
　　上介北面视之，退复位。（言退复位，则视圭进违位。）
　　[疏]“上介”至“复位”。
　　○注“言退”至“违位”。
　　○释曰：郑言此者，见经直有退文，不见其进，故云“则视圭进”也。“违位”之言，出於《曲礼》。《曲礼》云：“揖人必违其位。”郑云：“礼以变为敬。”今此进违位，亦是敬也。
　　退圭。（圭璋尊，不陈之。）
　　[疏]“退圭”。
　　○注“圭璋尊不陈之”。
　　○释曰：尊不陈，对下文拭璧加于左皮上，陈之为卑故也。上不言璋，直言圭，下乃言夫人之聘享，则璋未拭而并言璋者，欲见皆不陈故。
　　陈皮，北首，西上，又拭璧，展之，会诸其币，加于左皮上。上介视之，退。（会，合也。诸，於也。古文曰陈币北首。）
　　[疏]“陈皮”至“之退”。
　　○注“会合”至“北首”。
　　○释曰：璧言合诸币者，享时当合，故今亦合而陈之。故《小行人》云：“合六币。”六币亦是所享之物故也。
　　马则幕南，北面，奠币于其前。（前，当前幕上。）
　　展夫人之聘享，亦如之。贾人告于上介，上介告于宾。（展夫人聘享，上介不视，贬於君也。贾人既拭璋琮，南面告於上介，上介於是乃东面以告宾，亦所谓“放而文”之类。）
　　[疏]“展夫”至“于宾”。
　　○注“展夫”至“之类”。
　　○释曰：知面位如此者，其贾人北面，在幕南，上介亦北面，明贾人既拭夫人聘璋享琮讫，乃回身南面告上介，上介於是还东面告宾可知也。云“所谓‘放而文’之类”者，所谓《礼器》文。案《礼器》云：“有放而文也。”注云：“谓若天子服日月以至黼黻。”是天子衣放象日月以下而为文。今夫人聘享展讫，但上介不视，至於贾人南面告上介，上介东面告宾，放象君礼而为文变，是其类也。
　　有司展群币，以告。（群币，私觌及大夫者。有司，载币者，自展自告。）
　　[疏]“有司”至“以告”。
　　○注“群币”至“自告”。
　　○释曰：云“群币，私觌及大夫”者，上展君及夫人币讫，此言有司展群币，故知是私觌及大夫者。私觌者，行君夫人聘享讫，宾以私礼已物见主君。云大夫者，亦谓宾以已物面主国之卿。必知私觌之币是宾介自将己物者，以经记上下唯有君及夫人聘享，及问大夫聘之币付使者之文，不见有付宾介私觌之币。又案下文宾将还，云“遂行，舍于郊”，公使卿赠如觌币，使下大夫赠上介亦如之，使士赠众介，如其觌币，还至本国，陈币于朝。云“上宾之公币、私币皆陈，上介公币陈，他介皆否”，注云：“此币使者及介所得，於彼国君卿大夫之赠赐也。”其礼於君者不陈。公币，君之赐也；私币，卿大夫之币也。至於宾反命讫，君使宰赐使者及介币，以此言之，彼国所报私觌之币还与宾介。明知私觌是宾介私赍行可知也。《夏官校人》云：“凡国之使者，皆供其币马。”郑注：“使者所用私觌。”若然，彼使者谓天子使卿大夫存┹省问诸侯之事，使者得之行私觌。私觌之马，校人供之，与诸侯礼异也。
　　及郊，又展，如初。（郊，远郊也。周制，天子畿内千里，远郊百里。以此差之，远郊上公五十里，侯伯三十里，子男十里也。近郊各半之。）
　　[疏]“及郊”至“如初”。
　　○注“郊远”至“半之”。
　　○释曰：云“周制，天子畿内千里”者，《周礼大司徒》云：“制其畿方千里。”据《周礼》而言，其自殷已上，亦畿方千里。《商颂》云：“邦畿千里，唯民所止。”夏亦千里。《王制》云：“天子县内方千里。”郑据夏时《禹贡》方千里曰甸服，据唐虞畿内是也。云“远郊百里”者，《司马法》文。畿方千里，王城面五百里。以百里为远郊。若公百里中置国城，面二百五十里，故远郊五十里。自此已下，至子男差之可知。云“近郊各半之”者，亦约周天子远郊百里，近郊五十里，亦无正文。《尚书君陈》序云：“命君陈分正东郊成周。”郑注：“周之近郊五十里。今河南、洛阳相去则然。”郑以目验知之。若然，天子近郊半远郊，则诸侯近郊各半远郊可知也。
　　及馆，展币於贾人之馆，如初。（馆，舍也。远郊之内有候馆，可以小休止沐浴。展币不于宾馆者，为主国之人有劳问己者就焉，便疾也。）
　　[疏]“及馆”至“如初”。
　　○注“馆舍”至“疾也”。
　　○释曰：案《周礼遗人职》云：十里有庐，三十里有宿，五十里有市，市有候馆。畿内道路皆有候馆，郑云“远郊之内有候馆”者，据此。候馆在远郊之内，指而言之，不谓於此独有也。以行道之停息，故云“小休止沐浴”，又得展币也。云“展币不于宾馆者，为主国之人有劳问己者就焉，便疾也”者，若并在宾馆，则事烦不疾，若展币於贾人之馆，其宾馆受劳问，是以就贾人之馆展币，便疾也。案《大行人》诸侯朝天子，上公三劳，侯伯再劳，子男一劳，孤不问，一劳。诸侯自相朝，无过如朝天子，遣臣相聘，无过一劳。此下文使卿近郊劳，此乃远郊之内，得有此劳问己者，谓同姓舅甥之国。而加恩厚者，别有远郊之内问劳也。
　　宾至于近郊，张旃。君使下大夫请行，反。君使卿朝服，用束帛劳。（请行，问所之也。虽知之，谦不必也。士请事，大夫请行，卿劳，弥尊宾也。其服皆朝服。）
　　[疏]“宾至”至“帛劳”。
　　○注“请行”至“朝服”。
　　○释曰：自此尽“遂以宾入”，论主君使大夫及卿行请劳之事。入近郊张旃者，示将有事以自表也。知皆朝服者，以卿劳礼重，尚朝服，明以外士大夫轻者，朝服可知也，故举後以明前也。
　　上介出请，入告。宾礼辞，迎于舍门之外，再拜。（出请，出门西面，请所以来事也。入告，入北面告宾也。每所及至，皆有舍。其有来者者，皆出请入告，于此言之者，宾弥尊，事弥录。）
　　[疏]“上介”至“再拜”。
　　○注“出请”至“弥录”。
　　○释曰：云“入北面告宾也”者，此时宾当在宾馆，阼阶西面，故上介北面告宾也。云“每所及至，皆有舍。其有来者，皆出请入告，于此言之者，宾弥尊，事弥录”者，道皆有庐、宿、市，来之舍前，出请，士大夫请行，亦当出请入告。於此始言之者，先士，次大夫，後卿，以是先卑後尊，今复见此言，故云宾弥尊事弥录也。
　　劳者不答拜。（凡为人使，不当其礼。）
　　[疏]“劳者不答拜”。
　　○注“凡为”至“其礼”。
　　○释曰：言“凡”者，非直此卿为君劳，宾不敢当其礼，不答拜，聘宾亦初入大门，主君拜宾，辟不答拜也。如此之类皆然，故云凡以该之。至後，傧劳者与之答拜，为己故也。
　　宾揖，先入，受于舍门内。（不受于堂，此主於侯伯之臣也。公之臣，受劳於堂。）
　　[疏]“宾揖”至“门内”。
　　○注“不受”至“於堂”。
　　○释曰：知“公之臣，受劳於堂”者，案《司仪》云：“诸公之臣相为国客，及大夫郊劳，三辞拜辱，三让，登听命。”是公之臣受劳於堂之事。
　　劳者奉币入，东面致命。（东面，乡宾。）
　　[疏]“劳者”至“致命”。
　　○注“东面乡宾”。
　　○释曰：宾在馆，如主人当入门西面，故劳者东面向之也。
　　宾北面听命，还，少退，再拜稽首，受币。劳者出。（北面听命，若君南面然。少退，象降拜。）
　　[疏]“宾北”至“者出”。
　　○注“北面”至“降拜”。
　　○释曰：云“北面听命，若君南面然。少退，象降拜”者，下文归饔饩，“大夫东面致命，宾降阶西面，再拜稽首”，是此象之也。若然，此行尊卑礼，讶受法，归饔饩时，上北面受币。此在庭，亦当北面，讶受币，劳者南面可知也。
　　授老币。（老，宾之臣。）
　　[疏]“授老币”。
　　○注“老宾之臣”。
　　○释曰：大夫家臣称老。若赵魏“臧氏老”之类也。
　　出迎劳者。（欲傧之。）
　　[疏]“出迎劳者”。
　　○注“欲傧之”。
　　○释曰：《司仪》注云：“上於下曰礼，敌者曰傧。”此言傧者，欲见宾以礼礼使者，故云“欲傧之”。
　　劳者礼辞。宾揖，先入，劳者从之。乘皮设。（设於门内也。物四曰乘。皮，麋鹿皮也。）
　　[疏]“劳者”至“皮设”。
　　○注“设於”至“皮也”。
　　○释曰：庭实当三分庭一在南设之。今以傧劳者在庭，故设於门内也。云“皮，麋鹿皮”者，郑於下注云：“君於臣，臣於君，麋鹿皮可者。”以无正文，知用麋鹿皮者，案《郊特牲》云：“虎豹之皮，示服猛也。”彼诸侯朝享天子法，用虎豹。此臣聘君，降於享天子法，用麋鹿皮。故《齐语》云：“齐桓公使诸侯轻其币，用麋鹿皮四张。”亦一隅也。
　　宾用束锦傧劳者。（言傧者，宾在公馆如家之义，亦以来者为宾。）
　　[疏]“宾用”至“劳者”。
　　○注“言傧”至“为宾”。
　　○释曰：云“言傧者，宾在公馆如家之义，亦以来者为宾”者，凡言傧者，谓报於宾。今以宾馆，故宾若主人。故云“傧劳者”，即以劳者为宾故也。
　　劳者再拜稽首受。（稽首，尊国宾也。）
　　[疏]“劳者”至“首受”。
　　○注“稽首尊国宾”。
　　○释曰：《周礼大祝》辨九拜：一曰稽首，首至地，臣拜君法；二曰顿首，头叩地，平敌相於法；三曰空首，首至手，君答臣下拜法。《郊特牲》云：“大夫之臣不稽首，非尊家臣，以辟君也。”今此劳者与宾同类，不顿首而稽首，故云“尊国宾”也。下宾亦稽首送者，以是为君使，故亦稽首以报之也。
　　宾再拜稽首，送币。（受、送，拜皆北面，象阶上。）
　　[疏]注“受送”至“阶上”。
　　○释曰：知“受、送，拜皆北面，象阶上”者，此经面位无文。案归饔饩宾傧大夫时，宾楹北面授币，大夫西面受，此宾亦宜与彼同。北面授，还北面拜送。若然，云“受送拜皆北面”者，误，当云“授送拜皆北面”，并据宾而言也。
　　劳者揖皮出，乃退。宾送再拜。（揖皮出，东面揖执皮者而出。）
　　[疏]“劳者”至“再拜”。
　　○注“揖皮”至“而出”。
　　○释曰：知“东面揖执皮”者，以其执皮者在门内，当门，劳者在执皮之西，故知东面揖皮，可知揖之若亲受之。又执皮者是宾之使者，执皮者得揖从出劳者，从人当讶受之，是以《公食大夫礼》云：“宾三饭，公侑食以束帛，庭实设乘皮，宾受币，宾出，揖庭实出。”郑云：“揖执皮者，若亲受。”云“上介受宾币，从者讶受皮”，则此从者亦讶受可知也。
　　●卷二十聘礼第八
　　夫人使下大夫劳以二竹簋方，玄被里，有盖。（竹簋方者，器名也。以竹为之，状如簋而方，如今寒具。者圜，此方耳。）
　　[疏]“夫人”至“有盖”。
</div>
    <div class="pagination">
<a href="仪礼注疏_page49.html">上一页</a><span>...</span><a href="仪礼注疏_page45.html">45</a><a href="仪礼注疏_page46.html">46</a><a href="仪礼注疏_page47.html">47</a><a href="仪礼注疏_page48.html">48</a><a href="仪礼注疏_page49.html">49</a><span class="current-page">50</span><a href="仪礼注疏_page51.html">51</a><a href="仪礼注疏_page52.html">52</a><a href="仪礼注疏_page53.html">53</a><a href="仪礼注疏_page54.html">54</a><a href="仪礼注疏_page55.html">55</a><span>...</span><a href="仪礼注疏_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
