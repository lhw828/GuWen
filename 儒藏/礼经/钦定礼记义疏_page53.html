<!DOCTYPE html>
<html>
<head>
    <meta charset="UTF-8">
    <title>钦定礼记义疏 - 第 53 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定礼记义疏 - 第 53 页/共 122 页</h1>
    <div class="content">　　案羊麋鹿麕小牛大不能相称言或以羊与牛或以鹿与牛二物相称合捣之必用牛者牛土畜补益最多故也
　　存异陆氏佃曰此言捣珍则上所谓淳熬等物非珍也周官珍用八物即此牛羊麋鹿麕豕狗狼是与饵读如合以为饵煎之之饵言去其饵则当以物为饵孰之可知
　　案周礼膳夫珍用八物不详其名郑注以此淳熬淳母炮豚炮牂捣珍渍熬肝膋实之吕原明谓炮不宜分益之以糁固本经所有陆氏所云八物亦非本经所无与注疏并存可也但以经言捣珍而谓上淳熬等物非珍后又谓淳亦珍则自相矛盾须知牛羊麋鹿等八者其物也其所以为珍则在乎淳熬淳母炮捣八者之精耳至于饵字援下合以为饵则去字如何解
　　渍取牛肉必新杀者薄切之必絶其理湛诸羙酒期朝而食之以醢若醯醷【湛子潜反直防反又将鸩反期音朞】
　　正义郑氏康成曰湛亦渍也　陆氏佃曰期朝谓周一朝　陈氏澔曰絶其理横断其文理也
　　为熬捶之去其皽编萑布牛肉焉屑桂与姜以洒诸上而盐之干而食之施羊亦如之施麋施鹿施麕皆如牛羊欲濡肉则释而煎之以醢欲干肉则捶而食之【洒所买反盐音艶又如字干而食一本无而食之三字濡音儒下同】
　　正义郑氏康成曰熬于火上为之也今之火脯似矣欲濡欲干人自由也醢或为醯　孔氏颖达曰作熬之法于牛如上所陈若施设于羊亦如牛也食熬之时唯人所欲若欲得濡肉则以水润泽而煎之以醢也
　　通论方氏慤曰曲礼言濡肉齿决葢由制造之异故食之不得不异也
　　总论郑氏康成曰此七者周礼八珍其一肝膋是也
　　糁取牛羊豕之肉三如一小切之与稻米稻米二肉一合以为饵煎之
　　正义郑氏康成曰此周礼糁食也【孔疏周礼醢人羞豆之食酏食糁食故云然】　孔氏颖达曰三如一谓取牛羊豕之肉等分如一稻米二肉一者谓二分稻米一分肉也
　　通论陆氏佃曰三如一不异言牛同是三牲之一施之也
　　肝膋取狗肝一幪之以其膋濡炙之举燋其膋不蓼【蒙音蒙燋又作焦子消反】
　　正义郑氏康成曰膋肠闲脂举或为巨　孔氏颖达曰举皆也谓炙膋皆燋也　陆氏佃曰上言养老继之以此文王世子所谓养老之珍具也
　　通论吕氏希哲曰上八者所谓珍用八物也据正文淳熬也淳母也炮也捣珍也渍也熬也糁也肝膋也注疏非是
　　存异陆氏佃曰珍用八物其为品六一捣二渍三熬四糁五肝膋六酏言为熬在上为酏在下熬隆于用火也周官糁食即此糁酏食即此酏三相参为糁所谓稻米二肉一合以为饵煎之是也两相差池为酏所谓小切狼臅膏以与稻米为酏是也然则淳熬淳母所谓糗饵粉餈是与其谓之淳亦珍也然进于珍凡物以淳为珍
　　案周官珍用八物原未详名郑注既以淳熬至肝膋当之而此经忽杂糁一节于肝膋之上吕陆诸人遂有异同致成聚讼案朱子明言此数节疑有脱误则安知糁非原在肝膋之下与酏为类而误録在肝膋之上乎况本文原无八珍字靣亦何容哓哓也总论孔氏颖逹曰郑意八珍一淳熬二淳母三四炮豚若牂五捣珍六渍七熬八肝膋记文不次故肝膋在糁下
　　取稻米举糔溲之小切狼臅膏以与稻米为酏【酏读为之然反又之善反】
　　正义郑氏众曰为酏以酒酏与稻米为饼　郑氏康成曰狼臅膏臆中膏也以煎稻米则似今膏矣【孔疏似汉时膏以煎稻米郑举时事以説之】此周礼酏食也此酏当从【孔疏以酏是粥非是膏煎稻未故改酏从也】
　　案酏是粥不可为豆实后郑既破酏为仍以为酏食酏字从酒则先郑所谓餠即后郑所谓也总论朱子曰内则一篇文理密察法度精详见古先圣王所以厚人伦羙教化者无所不用其全某疑中闲似有难看处如饭黍稷稻粱止大夫于阁三士于坫一二节与上下文似不相蒙岂特载此因以着夫贵贱品节之差邪又凡养老止衣而养老一节疑王制之重出不然亦岂先王之成法因子事父母而逹之天下以及人之老哉又曽子曰一节虽承上章养老之文而云然此篇既曰后王命冡宰降徳于众兆民则是古昔盛时朝廷所下教命恐不应引到曽子之言疑是他简脱误在此又凡养老五帝宪至皆有惇史一节疑错简恐或当在上文衣而养老之下又淳熬止以与稻米为酏一节亦疑错简恐或当属上文冬宜鲜羽膳膏羶及雉皆有芼之下自此外数节上下井井有条独此未易晓畅
　　案此篇依朱子说分析属之极顺若曽子曰一节则谓承上养老之文者得之盖此篇虽多古经亦必曽子之徒所録故因记师説以眀之其首云后王降徳亦记者语见此所録皆古王者之教耳不必定是朝廷所下教命也
　　礼始于谨夫妇为宫室辨外内男子居外女子居内深宫固门阍寺守之男不入女不出【阍音昏】
　　正义郑氏康成曰阍掌守中门之禁也寺掌内人之禁令也　孔氏颖达曰自此至当夕论夫妇男女及内外之别又明妾与适妻尊卑相降之等　刘氏彞曰男子居外女子居内各正其徳业易曰闲有家闲以防之于细微之初　方氏慤曰国之本在家故礼始于谨夫妇易基乾坤诗首关雎皆始于谨夫妇之意也
　　男女不同椸枷不敢县于夫之楎椸不敢蔵于夫之箧笥不敢共湢浴夫不在敛枕箧簟席襡噐而蔵之少事长贱事贵咸如之【椸同杝以支反枷音嫁县音元楎音辉笥息吏反】
　　正义郑氏康成曰竿谓之椸楎杙也【孔疏尔雅樴谓之杙在墙谓之楎郭璞云植曰楎横曰椸同类之物也】夫不在敛枕箧等蔵之不敢防也咸皆也　陆氏佃曰枕有箧簟席有襡皆噐而蔵之　黄氏震曰夫不在谓夫出也此敛蔵之事凡少事长贱事贵皆如之　吴氏澄曰夫妇得相亲者且如此则非夫妇者其明微厚别又当何如
　　夫妇之礼惟及七十同蔵无闲故妾虽老年未满五十必与五日之御将御者齐潄澣愼衣服栉縰筓总角拂髦衿缨綦屦虽婢妾衣服饮食必后长者妻不在妾御莫敢当夕【闲徐去声皇如字与音预齐争皆反下皆同澣音浣】
　　正义郑氏康成曰及犹至也夫妇七十同蔵无闲衰老无嫌也五十始衰不能孕也妾闭房不复出御矣此御谓侍夜劝息也将御者其往如朝也角字衍拂髦或为缪髪虽婢妾衣服饮食必后长者人贵贱不可以无礼也妻不在妾御莫敢当夕辟女君之御日也【孔疏此谓卿大夫以下故注云女君】　孔氏颖逹曰夫妇唯至七十同处居蔵无所闲别若未七十妇虽六十以下则犹闲居妾五十不御则妻虽五十以上犹得与也妾恒避女君之御日非但不敢当女君之御日犹不敢当夕而往故诗小星云肃肃宵征夙夜在公　方氏慤曰将御者必齐潄澣者所以致洁敬也妾御莫敢当夕者所以避上僭之嫌也　朱氏申曰年未五十尚能孕育五日一御所以广传嗣之道也
　　存异郑氏康成曰五日一御诸侯制也诸侯取九女侄娣两两而御则三日也次两媵则四日也次夫人专夜则五日也天子十五日乃一御【孔疏周礼九嫔郑注云御女之法卑者宜先尊者宜后女御八十一人当九夕世妇二十七人当三夕九嫔九人当一夕三夫人当一夕后当一夕十五日而徧望后反之夫人侄娣卑于两媵故先大夫一妻二妾则三日御徧士一妻一妾则二日御徧妾恒避女君之御日即自当御犹不敢当一夕见星往还】　陆氏佃曰鬠用组乃筓又曰鬠筓用桑长四寸角非衍字总角拂髦女未筓之饰今服以御言若未足以当君子也故邦君之妻自称曰小童　吴氏澄曰夫妇七十同藏则不敢蔵于夫之箧笥盖年未七十者
　　案周礼无夫人惟言九嫔世妇女御皆不言数曲礼言天子有后有夫人有嫔有世妇有妻有妾公侯有夫人有世妇有妻有妾皆不言数惟昏义后立六宫三夫人九嫔二十七世妇八十一御妻与王之三公九卿二十七大夫八十一元士相配郑氏据此谓周特设百二十女官与夏之男官相配又据其数以分进御之日考白虎通义谓天子诸侯皆娶于三国九女法地之九州又言天子娶于四国十二女法天之十二月则天子之所御者九嫔止矣周官有六卿无三公盖三公三孤不必备大约六卿兼之则三夫人亦不必备必徳尊望重外则命公侯之夫人为之内或九嫔兼之世妇内亦或九嫔兼之如六卿之兼三孤外则命卿大夫之妻兼之故周礼春官有世妇曰毎宫卿二人大夫四人所谓世妇命于奠茧者内世妇其他则皆从男子者外世妇则内世妇之无定数更可知矣若女御则后嫔进御之日以给使令故曰掌叙御于王之燕寝初非王所当御也若君私幸之则如卫州吁曰嬖人之子不得与所娶三国侄娣所生之子同非如郑氏之说也　又案女子年十五即未许嫁亦筓矣岂有既嫁当御而犹总角者陆谓服以御谬吴氏割首二句属上章亦谬葢此蔵字乃寝息之意与上蔵字迥别观敬姜于礼老而愈严岂有七十即废男女内外之辨而衣服可蔵于夫之箧笥者
　　妻将生子及月辰居侧室夫使人日再问之作而自问之妻不敢见使姆衣服而对至于子生夫复使人日再问之夫齐则不入侧室之门子生男子设弧于门左女子设帨于门右三日始负子男射女否【见贤遍反下同姆音茂一音母复扶又反齐侧皆反】
　　正义郑氏康成曰侧室谓夹之室次燕寝也【孔疏夫正寝在前燕寝在后侧室又次燕寝旁】作有感动也夫齐不入若始时使人问也【孔疏今虽动作以齐故亦使人问之】弧者示有事于武帨者事人之佩巾表男女也负之谓抱之而使向前也男射始有事也　孔氏颖逹曰以下论国君至庶人生子之礼此一节未生至始生及月辰谓生月之辰初朔之日也生子不于夫正室及妻之燕寝必于侧室者以正寝燕寝尊故也　辅氏广曰侧室是妾之常居夫使人日再问之者爱而不失于狎敬而不失于疏妻不敢见虽病不敢忘礼使姆衣服而对虽遽不敢失礼　陈氏澔曰姆女师也
　　通论方氏慤曰古之人重男女之别非特见于弧帨而巳男则寝于牀之尊女则寝于地之卑其衣之也男以昼服之裳女以夜服之裼其防之也男以所有事之璋女以所有事之瓦
　　存异孔氏颖逹曰妻居侧室则妾亦当然故春秋云赵有侧室曰穿是妾之子也　陆氏佃曰言衣服则姆代服其服以对与
　　案妻常居适室妾常居侧室此只月辰所迁耳疏引左反混姆衣服而对亦谓姆整洁其衣乃对以示敬耳非谓姆可服夫人内子之服也　又案青史氏之记曰古者胎教之道王后腹之七月而就宴【案贾氏新书作蒌】室太师持铜而御户左【案铜谓律管】太宰持升【案新书作斗】而御户右太卜持蓍龟而御堂下【案此将卜名】诸官皆以其职御于门内比三月王后所求声音非礼乐则太师抚乐而称不习所求滋味非正味则太宰荷升不敢煎调曰不敢以待【案新书作侍】王太子贾谊新书曰太子生而泣太师吹铜曰声中某律太宰曰滋味上某太卜曰命云某然后为王太子刘向列女曰妇人妊子寝不侧坐不邉立不跸【案跸跛同】不食邪味割不正不食席不正不坐目不视邪色耳不听滛声夜则令瞽诵诗道正事三条可补记文之缺备録之
　　国君世子生告于君接以大牢宰掌具三日卜士负之吉者宿齐朝服寝门外诗负之射人以桑弧蓬矢六射天地四方保受乃负之宰醴负子赐之束帛卜士之妻大夫之妾使食子【接方如字郑音防齐侧皆反朝直遥反射天地食亦反】
　　正义郑氏康成曰诗之言承也【孔疏诗含神雾云诗者持也以手维持则承奉之义谓以手承下而抱负之　陈氏澔曰仪礼尸酢主人诗懐之亦承义】桑弧蓬矢本太古也【孔疏桑与蓬皆质素之物】天地四方男子所有事也保保母保受乃负之代士也醴当为礼声之误也礼以一献之礼赐之束帛酬之以币也【孔疏约士昏礼礼賔酬币之法此士负子故还用士礼】士妻大夫之妾时自有子使之【孔疏使其食子须有乳汁故知时自有子者】　孔氏颖逹曰此论国君世子生及三日负子及食之法　刘氏彞曰男子生必卜求吉士负之以行接子之礼俾射人桑弧蓬矢射天地四方者明先王之道承祖父之付必有徳政以逹天地四方是假桑蓬以申其志焉　方氏慤曰卜士负子既得吉卜然后宿齐朝服敬之至也保受乃负之盖士之负子特为斯须之礼而已　陈氏澔曰宰宰夫也掌具掌其设礼之具也　辅氏广曰醴士而不及射人士负我者也射人我所使也固不可同矣诸母则择之乳母则卜之者岂非性情之发尚犹可见而气血之相宜有不可知者邪　徐氏师曽曰士卑故言妻大夫稍尊故止言妾
　　通论孔氏颖达曰射礼唯四矢者谓天地非射事所及唯御四方故止四矢　皇氏侃曰士之妻大夫之妾随课用一人【案此止乳食之故止一人若师保则有三母】桓六年左云卜士负之士妻食之不云有大夫妾文畧也　方氏慤曰桑非弓榦之上者蓬非矢材之劲者取用之见有其志未备其事而成人有渐也　陆氏佃曰婴儿多类乳母食母岂可不择哉
　　存疑郑氏康成曰接读为防防胜也谓食其母使补虚强气　又曰食子不使君妾适妾有敌义不相防以劳辱事也【案适妾不可觧且妾则何敌义之有】　王氏肃曰以大牢接待夫人　刘氏彛曰接者继续之谓诸侯有宗庙社稷人民传付非轻夫人始生世子有继续之道故接引其子俾有立志　陆氏佃曰醴读如字醴以礼之冠礼曰乃醴賔一献之礼【案士冠礼注亦以醴为礼】
　　案接即下接子非接夫人郑王皆误也刘谓继续则止可言诸侯世子与下凡接子统大夫士言相碍陆谓礼之以醴于义可通但即礼之以酒亦未尝不可一献也
　　凡接子择日冢子则大牢庶人特豚士特豕大夫少牢国君世子大牢其非冢子则皆降一等
　　正义郑氏康成曰凡接子择日三日之内尊卑必皆选其吉焉冢子天子世子也【孔疏下云国君世子大牢既别言国君世子故知此冢子谓天子世子也】冢大也冢子犹言长子通于下也【孔疏恐冢子之名唯施天子世子故云通于下知者以下云其非冢子明庶人大夫士等皆有其号】用特豚四者皆谓长子非冢子谓冢子之弟及众妾之子天子诸侯少牢大夫特豕士特豚庶人犹特豚也【孔疏士特豚则庶人全应无牲今以礼穷与士同故云犹特豚】　陆氏佃曰曰国君世子大宰为其接以大牢同于王冢子也是以盛言之尽其辞焉耳且推国君而逺之使不偪上也又以着自庶人积隆至是穷矣盖礼穷则同也　孔氏颖达曰此一节论国君以下至庶人以上接子牲牢之异幷适庶不同
　　通论孔氏颖达曰此三日接子之礼牲牢如此若三月名子之时则与此异故下文云具视朔食
　　案接子即上三日始负此又言择日者或离生日数之或幷生日数之择其吉者朱子曰或记异闻也孔谓三日负子之后又择日似误
　　异为孺子室于宫中择于诸母与可者必求其寛裕慈惠温良恭敬愼而寡言者使为子师其次为慈母其次为保母皆居子室他人无事不往
　　正义郑氏康成曰异为孺子室于宫中者特埽一处以处之诸母众妾也可者御之属也子师教示以善道者慈母知其嗜欲者保母安其居处者士妻食乳之而已【孔疏师慈保各有其事故知上士妻但乳食之】此人君养子之礼也他人无事不往为儿精气微弱将惊动也　孔氏颖达曰此诸侯选择诸母及养子之法　刘氏彞曰寛则容徳固多裕则临事不挠慈则仁性丰盈恵则恩意浃洽温则言动粹和良则心意纯淑恭则容止必庄敬则诚明不防具此八善而加之以畏愼将之以寡言妇人之全徳也然后可以为子之师焉若夫爱子以徳时其志意体其寒温察其好恶相其寝兴顺其长育者慈母之职也保防其身卫养其气时其衣服节其饮食侍其寝寐防其疾苦而専司负之者保母之职也　方氏慤曰诸母与曲礼不潄裳之诸母同择于诸母将使之为子师也虽非诸母而其徳如下所言可以为师者亦择之故曰与可者
　　通论孔氏颖达曰士不具三母大夫以上则具故丧服小功章君子为庶母慈已者郑注独言慈母举中以见上下是知大夫有三母也　刘氏彞曰世子国之根本弗正厥始终戕其性矣弗淑其习乌能正厥性俾近于圣贤哉　吴氏澄曰慈母子之傅也子方生而三母已具师傅保之职也及其长则有少师少傅少保之官焉
　　三月之末择日翦髪为鬌男角女羁否则男左女右是日也妻以子见于父贵人则为衣服由命士以下皆潄澣男女夙兴沐浴衣服具视朔食夫入门升自阼阶立于阼西乡妻抱子出自房当楣立东面【鬌丁果反徐大果反乡去声楣音睂】
　　正义郑氏康成曰鬌所遗髪也夹囟曰角【孔疏囟是首脑之上缝故説文云十其字象小儿脑不合也夹囟两旁当角之处留髪不翦】午达曰羁【孔疏仪礼注云一从一横曰午今女翦髪畱其顶上从横各一相交通达】贵人大夫以上也由自也朔食天子大牢诸侯少牢大夫特豕士特豚也孔氏颖达曰自此至如养礼明卿大夫以下名子
　　之法侧室亦南向故有阼阶西阶　方氏慤曰角则耦羁则竒取隂阳之相须也或男左而女右取隂阳之相类也　陈氏澔曰严氏云夹囟曰角两髻也午达曰羁三髻也　徐氏师曾曰大夫以上特为新衣命士以下亦皆浣衣以致洁也具视朔食以示丰也存疑郑氏康成曰夫入门者入侧室之门也【孔疏上文妻将生子居侧室至此三月之末未有妻出之文则恒在侧室】大夫以下见子就侧室见妾子于内寝辟人君也　孔氏颖达曰但卿大夫之室唯有东房妻抱子出东房与夫相对
　　辨正孔氏颖达曰文虽据大夫士天子诸侯亦当然也
　　案妾以子见父于侧室宜也若妾见子于内寝而妻见子反于侧室可乎疑此是妻之正寝妻先复已正寝待于房文不具耳故下适寝是往夫之燕寝存异徐氏师曽曰楣栋下横木俗谓之楣枋
　　案乡射礼记序则物当栋堂则物当楣注五架之屋正中曰栋次曰楣前曰贾疏中脊为栋栋前一架为楣楣前接檐为则栋为中脊楣乃中脊前后二架之横栋名朱子释宫所谓中脊之架曰栋次栋之架曰楣也徐氏栋下横木之説大误
　　姆先相曰母某敢用时日祗见孺子夫对曰钦有帅父执子之右手咳而名之妻对曰记有成遂左还授师子师辩告诸妇诸母名妻遂适寝【相息亮反咳户才反还音旋辩音遍下同】正义郑氏康成曰某妻姓若言姜氏也祗敬也或作振钦亦敬也帅循也钦有帅言教之敬使有循也执右手明将授之事也记犹识也识夫之言使有成也师子师也后告诸母名成于尊也适寝复夫之燕寝【案此亦入御而不言御尊妻不敢防也】　孔氏颖达曰此论母以子见父及父名子妻遂适寝之事傅姆在母之前而相佐其辞孺稚也夫对妻言讫以一手执子右手以一手承子之咳而名之【方氏慤曰孩子咳之则笑故谓之咳　陈氏澔曰说文咳小儿笑声父作咳声笑容以示慈爱　案如孔疏则咳当作颏矣如方说则咳属子如陈説则咳属父但父引子颏父作笑声而子亦笑其义通也或曰使之啼笑听其声即知其性情善恶而后名之】妻对夫言讫遂左向廻还转身西南以子授师也诸妇谓同族卑者之妻诸母同族尊者之妻　方氏慤曰左还授师顺阳道也　陆氏佃曰夫曰敬有帅妻曰敬有成帅之者父道成之者母道也
　　夫告宰名宰辩告诸男名书曰某年某月某日某生而蔵之宰告闾史闾史书为二其一蔵诸闾府其一献诸州史州史献诸州伯州伯命蔵诸州府夫入食如养礼【辩音徧养羊尚反】
　　正义郑氏康成曰宰谓属吏也春秋书桓六年九月丁卯子同生【孔疏此据卿大夫以下而引春秋者欲证明子生年月日之事】四闾为族族百家也闾胥中士一人五党为州州二千五百家也州长中大夫一人皆有属吏【孔疏皆周礼地官文闾之属吏则有闾史州之属吏则有州史也】献犹言也夫入已见子入室也【案妻已适寝夫遂入寝同牢而食】其与妻食如妇始馈舅姑之礼也【孔疏案士昏礼妇盥馈舅姑特豚合升侧载右胖载之舅俎左胖载之姑俎大夫以上则无文以下妾生子见子之礼如始入室知此养礼如始入室养舅姑之礼】　孔氏颖达曰此卿大夫以下故以名徧告同宗诸男若诸侯则不告也诸男举其卑者卑者尚告则告诸父可知书名而蔵之谓以简防书子名而蔵之家之书府州伯则州长也州府是州长之府蔵　彭氏汝砺曰如养礼敬妻之有所出而能不负乎始馈之初意亦示将有为人舅姑之端也
　　余论陆氏佃曰据此闾有府史州亦有府史而周官不言闾胥州长乡遂之官也其府史胥徒王以委之自辟与　黄氏干行曰命名即告州闾使蔵诸府将俟其长而就闾塾也以承教训以受征役以稽徳行以应宾兴皆始于是古法如此安有时过后学老壮不均冒年冒籍如后世之弊哉
　　世子生则君沐浴朝服夫人亦如之皆立于阼阶西乡世妇抱子升自西阶君名之乃降【朝直遥反乡去声】
　　正义郑氏康成曰子升自西阶则人君见世子于路寝也见妾子就侧室诸侯夫人朝于君次而褖衣也【孔疏既在路寝与君同着朝服则是以礼见君合服展衣注云褖衣者谓子见讫则当进入君寝侍御于君故服进御之服也】　孔氏颖达曰此明人君见世子之礼前文卿大夫妻见适子之时既有父执右手咳而名之及戒告之辞其文既具故于见世子之礼畧而不言其实世子亦执右手咳而名之及戒告也　陈氏澔曰诸侯朝服端素裳夫人亦如之者亦朝服也彭氏汝砺曰君沐浴朝服重世嗣也
　　存疑郑氏康成曰凡子生皆就侧室　陆氏佃曰不言三月之末嫌缓不言执其右手咳而名之嫌慢皆非所以言世子故也上下比义可知
　　案贾谊新书曰帝见世子朝服升自阼阶上西乡妃抱世子自房出帝执礼称辞命世子曰授太祖太宗与社稷于子者三其命也妃曰不敢者再于三命曰谨受命拜而退大史以告大祝大祝以告太祖太宗与社稷大史出以告大宰大宰以告州伯州伯命蔵之州府凡诸贵以下至于百姓男女无敢与世子同名记有国君世子生无天子世子生亦録之以补其阙　又案君世子见于君之路寝庶子见于侧室则君之子非妾出者见于君之适寝可知又此篇文重在适庶之辨不特妾子名庶子即同适出而非长亦谓之适子庶子而其礼不得同于适矣以适有继世之责故特命之曰钦有帅若执右手则示之事咳之则示之爱人无不有事子无不爱者不嫌同也贾谊言天子之妃见世子亦亲抱而诸侯世子乃世妇抱者避天子也大夫不世无嫌故妻亲抱之非特以不抱尊夫人也若服则孔疏展衣为是既见子而入御易褖衣何难孔知其非而不驳疏例不驳注也
　　适子庶子见于外寝抚其首咳而名之礼帅初无辞【适丁厯反下同】
　　正义郑氏康成曰外寝君燕寝也【案后六寝在内王六寝在外诸侯寝在外夫人寝在内此云外者对夫人之寝言非对侧室言也若専就王寝言则又燕寝内路寝外】无辞辞者谓钦有帅记有成也　孔氏颖达曰见适子庶子威仪依循初世子之法但无戒敕之辞　彭氏汝砺曰适子庶子者适夫人所生次子适子亲弟也専言适子者君夫人所生适长子専言庶子者妾所生抚首谓以手抚循其头也
　　通论方氏慤曰适子庶子止见于外寝则世子见于路寝可知
　　存异郑氏康成曰此适子谓世子弟庶子妾子也孔氏颖达曰适子见于外寝庶子则见于侧室但抚首咳名无辞之事同故连文云见于外寝其实庶子见于侧室也妾之见子不得与夫人同当与卿大夫之妻见适子同
　　案见子之礼世子于路寝适庶子于燕寝庶子于内寝升降秩然又此经防上文妻生子而来其为夫人之子可知郑氏谓此适子为世子弟是矣谓庻子为妾子非也盖连言适者异之乎妾子也又言庶者异之乎世子也若曰适之庶子云耳若此庶子果为妾子则下公庶子一条为重出矣孔氏谓抚首咳名无辞之事同因连文云见于外寝以斡旋郑注然有君赐名之众子使有司名之即咳名之事亦不得从同也
　　凡名子不以日月不以国不以隠疾大夫士之子不敢与世子同名
　　正义郑氏康成曰不以日月不以国终使易讳不敢与世子同名尊世子也先世子生亦勿为改【孔疏春秋卫襄公名恶其大夫有齐恶齐恶先卫侯生与卫侯同名故郑知先生者不改也】　杜氏预曰隠疾隠痛疾患不名避不祥也
　　通论马氏睎孟曰臣先世子生名不改君子不夺人名不夺人亲之所名重其所从来也为臣而与君同名则特称字而巳　陆氏佃曰名子不以日月不以国不以隠疾正也其又致曲则不以山川曲礼是也其又加详焉则不以官不以畜牲不以噐币春秋是也凡所谓不以名子者国君之礼也故春秋曰以官则废职以山川则废主以畜牲则废祀以噐币则废礼晋以僖侯废司徒宋以武公废司空先君献武废二山
　　存疑郑氏康成曰隠疾讳衣中之疾难为医也
　　妾将生子及月辰夫使人日一问之子生三月之末潄澣夙齐见于内寝礼之如始入室君已食彻焉使之特馂遂入御【齐侧皆反】
　　正义郑氏康成曰内寝适妻寝也礼谓已见子夫食而使独馂也【孔疏寻常夫食之后众妾共馂今以其生子故使之特馂也】如始入室始来嫁时妾馂夫妇之余亦如之【孔疏昏礼夫妇同牢之后媵馂夫余御馂妇余若妾初嫁来夫妇共食此妾特馂今亦如之也】既见子可以御此谓大夫士之妾也凡妾称夫曰君【孔疏妾贱故谓夫为君】　孔氏颖达曰此论大夫妾生子之礼异于适子之法也宫室之制前有路寝次有君燕寝次夫人正寝卿大夫以下前有适室次有燕寝次有适妻之寝以其称内故知是适妻寝也妻见子遂适夫寝未即进御后夫入食如养礼乃进御此云见子遂入御言其异正妻也　辅氏广曰妾生子而礼之如始入室特馂以宠之然其分不可得而易也　彭氏汝砺曰日一问不及妻之再问也潄澣夙齐敬其事也
　　通论陆氏佃曰此言潄澣夙齐下言沐浴朝服相备也
　　案妻寝曰内寝则上外寝为夫寝可知妾所常居在适妻寝房侧室故于生子不容复言侧室且曰见于内寝明乎所居之非寝不与妻同也　又案潄澣夙齐经不言何人以下公庶子准之则其妾也
　　公庶子生就侧室三月之末其母沐浴朝服见于君摈者以其子见君所有赐君名之众子则使有司名之正义郑氏康成曰摈者傅姆之属也有司臣有事者也　孔氏颖达曰此明君庶子生及三月见父异于世子之礼　陆氏佃曰庶子言就侧室则世子不就侧室可知其母沐浴朝服则君不沐浴朝服可知存疑郑氏康成曰人君尊虽妾不抱子有赐于君有恩恵也【孔疏君偏所爱幸则君自名其子】
　　存异孔氏颖达曰前文巳云适子庶子见于外寝异于世子今此更重出者以前文庶子与适子连文恐事事皆同适子故以此经特见庶子之法案前注云凡子生皆就侧室今特云庶子就侧室者举庶子则世子可知
　　案就侧室妾常居侧室故就而见之与及月辰居侧室者异也大夫之庶子犹见于内寝公庶子幷不得于内寝而于侧室者大夫卑适庶子犹相近君尊适庶子相去逺也诸侯庶子父在生母无服大夫父在为母大功义亦如此　又案天子之妃曰后其世子亲抱之帝曰授太祖太宗社稷于子诸侯世子见君不言授社稷于子诸侯社稷听命于王非所敢専则夫人不亲抱世子避王也大夫士妻抱子卑无嫌也郑谓诸侯尊虽妾不抱子不教之骄惰欤又内官不过九御其秩赐有常如外官五命赐则六命赐官之例四命以下未赐故有赐不赐之异而孔释为君偏爱幸不且以滛破义以私乱法乎恐不可训
　　庶人无侧室者及月辰夫出居羣室其问之也与子见父之礼无以异也
　　正义郑氏康成曰夫虽辟之至问妻及见子之礼同也庶人或无妾　孔氏颖达曰此论庶人之礼庶人无侧室故夫出辟之若有侧室则妻在侧室夫自居正寝
　　凡父在孙见于祖祖亦名之礼如子见父无辞
　　正义郑氏康成曰见子于祖家统于尊也父在则无辞有适子者无适孙与见庶子同也【孔疏适子既在其孙犹为庶孙无所传重故与见庶子同】父卒而有适孙则有辞与见冢子同【孔疏所生适子其父既卒则适孙与长子相似当有辞也】父虽卒而庶孙犹无辞也孔氏颖达曰此论孙见祖之礼卿大夫以下之事
　　父之于子有传重之事故有告戒之辞今孙见于祖而隔于父故无辞也　应氏镛曰辞者夫妇所以相授受也祖尊故有其礼而无其辞
　　食子者三年而出见于公宫则劬大夫之子有食母士之妻自养其子【食音嗣下食母同】
　　正义郑氏康成曰士妻大夫之妾食国君之子三年出归其家劬劳也君有以劳赐之大夫之子食母选于傅御之中丧服所谓乳母也士之妻贱不敢使人孔氏颖达曰此论国君以下及大夫士适妻养子
　　之人尊卑有别　陈氏澔曰子三年则免懐抱故食者出还其家见于公宫而告辞
　　由命士以上及大夫之子旬而见冢子未食而见必执其右手适子庶子巳食而见必循其首【上时掌反适丁厯反】正义郑氏康成曰巳食未食急正缓庶之义也　朱子曰旬谓十日也别记异闻或不待三月也　张氏怡曰未朝食而见冢子重之也执其右手示将授以事也适庶子则朝食后见示稍后也不执手但拊循其首而巳
　　存异郑氏康成曰旬当为均声之误也有时适妾同时生子子均而见者以生先后见之【孔疏虽见有先后同是未食之前故云均而见】既见乃食辟人君也天子诸侯尊别世子虽同母礼则异矣【孔疏知冢子以下为天子诸侯礼者以上文适庶均见是大夫士礼此有食前食后之不同故知是天子诸侯也未与后夫人礼食先见冢子是急既礼食乃见适子庶子是缓其礼异】　陆氏佃曰言子既见之后凡旬一见也　应氏镛曰子固以礼见于父父则欲时时见之又不可渎故毎旬而一见之若庶人则简畧易通故不必以旬而见　彭氏汝砺曰三月名子自诸侯及庶人之所同三日接子诸侯之所独盖诸侯备礼而易行士与大夫礼未必备则或待旬焉
　　辨正朱子曰此説疑郑失之承记大夫礼而又别其冢适庶子之异同冢子之礼仍与前章同唯适子庶子为异耳
　　案此一节通论命士大夫之见子及冢子适庶之别以补前义本文明言自命士以上不应冢子以下忽及天子诸侯也郑谓适庶子同见以生先后见之则庶子先生反先适子而见矣同见无别先后倒置圣人适庶之辨必不然也朱子谓见子或早不待三月彭氏谓接子或迟不及三日则接与见二礼本文言见不言接彭恐非也陆应之说益而拘矣
　　子能食食教以右手能言男唯女俞男鞶革女鞶丝【食食上如字下音嗣唯于癸反鞶歩干反】
　　正义郑氏康成曰俞然也　孔氏颖达曰此论男女自防少教之之事　方氏慤曰教以右手取其强男女所同　彭氏汝砺曰同于言而唯直俞婉同于带而革劲丝柔则男女之异也
　　存异郑氏康成曰鞶小囊盛帨巾者男用韦女用缯有饰縁之则是鞶裂与【孔疏言男女鞶囊之外更有缯帛之物縁而饰之疑而未定故称与】诗云垂带而厉纪子帛名裂繻字异意同辨正陈氏祥道曰古者革带大带皆谓之鞶内则所谓男鞶革带也春秋传所谓鞶厉大带也易言鞶带子言鞶帨以至许慎服防杜预皆以鞶为带特郑氏以男鞶革为盛帨之囊误也诗言垂带而厉毛苌杜预皆以厉为带之垂者特郑氏以而厉为如裂亦误
　　总论王氏圻曰自此至篇末总言教子之礼以见古人男女莫不有教且其教之常预而有渐如此
　　六年教之数与方名七年男女不同席不共食八年出入门户及卽席饮食必后长者始教之让九年教之数日十年出就外傅居宿于外学书计衣不帛襦袴礼帅初朝夕学防仪请肄简谅【后胡豆反数去声数日之数上声襦又作儒袴苦故反肄以二反】
　　正义郑氏康成曰方名东西也【案数谓十百千万方谓上下前后南北东西凡物皆有名于身耳目手足于人父母兄弟以及噐用鸟兽草木皆是】不同席共食蚤其别也教之让示以亷耻也数日朔望与六甲也外傅教学之师也不用帛为襦袴为太温伤隂气也【陈氏选曰亦以防奢也】礼帅初遵习先日所为也【孔疏行礼动作皆帅循初日所为】肄习谅信也请习简谓所书篇数请习信谓应对之言【方氏慤曰必请乃习不敢专也】　孔氏颖达曰自此至尚左手论教男子从防及长居官至致事之事学防仪者从朝至夕学防少奉侍长者之仪　方氏慤曰书周官保氏六书【案周官保氏郑注象形防意转注处事假借谐声】计即九数【案周官注九数者方田粟米差分少广商功均输赢不足方程旁要今有重差夕桀句股也】以数必计多寡故又谓之计焉
　　通论方氏慤曰经曰父之齿随行兄之齿鴈行行之出入固欲其让也曰衽席之上让而坐下觞酒豆肉让而受恶则坐与饮食又欲其让由是推之则无所往而不让矣出就外傅曽子问所谓古者男子外有傅是矣自学书计而下皆就外傅所学之事朝夕学防仪者至此乃可责以事长之礼若昧爽而朝日入而夕之类　陆氏佃曰十年以后有学无教　马氏睎孟曰以奇乘耦刚柔杂比以相成曰文以始一二而生之至无穷故曰字以可以记事故曰书文言其形字言其法书言其用　辅氏广曰襦袴下服不用帛然则上服犹用帛也礼帅初者前已教之逊让礼之端也朝夕学防仪者则至是不容有暇也有暇则又请习简谅矣
　　案尚书大传言年十三入小学白虎通义言八嵗入小学此言十年就外傅贵贱异与传闻异与或原有不必拘者与
　　十有三年学乐诵诗舞勺成童舞象学射御二十而冠始学礼可以衣裘帛舞大夏惇行孝弟博学不教内而不出【冠古乱反衣于既反行如字又丁孟反弟音悌】
　　正义郑氏康成曰先学勺后学象文武之次也【熊氏安生曰勺用籥文舞之小者象用干戈武舞之小者　案朱子言勺即酌也酌之诗言于铄王师似勺为武矣先儒谓惟清之诗为象似象为文矣礼言下管象左言象箾南籥象吹以管而舞以籥则勺之为武未可定而象之非武断可知也】成童十五以上【孔疏以年尚防故习小舞】大夏乐之文武备者【孔疏大夏禹乐禅代之后干戈之前故文武备】内而不出谓为人谋虑也　孔氏頴达曰二十成人血气强盛无虑伤损故可以衣裘帛博学不教者谓广博学问不可为师教人内而不出者蕴畜其徳在内而不得出言为人谋虑　程氏复心曰射有五【案周官注五射者白矢参连剡注襄尺井仪】御有五【案周官注五御者鸣和鸾逐水曲过君表舞交衢逐禽左】　程子曰舞中节射中鹄御中度皆诚也童而习之不特精其艺亦可以养其诚　张子曰古者教童子先以舞者欲柔其体也心下则气和气和则体柔教胄子必以乐欲其体和也学者志则欲立体则欲和　方氏慤曰惇行孝弟前之教让学防仪孝弟之道已知之至此惇而行之期于熟也
　　通论程子曰古者家有塾党有庠遂有序故未尝有不入学者八歳入小学十五择其秀者入大学不可教者归之于农三老坐于里门出入察其长防进退揖让之序至于闾里乡党之闲如三百五篇之类人人讽诵要之莫非止于礼义之言十三又使之舞象然则虽未能深知义理兴起于诗其心固已善矣案礼有六吉凶军宾嘉而不别言之者冠昏丧祭乡相见士皆有之即宗庙会同愿为小相未尝不可习其礼军亦于田猎习之也前已言始教之让礼帅初学防仪而此云始学礼者既成人乃有事于乡国之通礼也乐兼声容歌诗习舞皆于平日讲究至于临用则必因其时地而后施之故无荒谬僭越之患大夏为六乐之一文武具备于既冠后所宜学者非必朱干玉戚而后可舞也
　　三十而有室始理男事博学无方孙友视志四十始仕方物出谋发虑道合则服从不可则去五十命为大夫服官政七十致事凡男拜尚左手【孙音逊去如字】
</div>
    <div class="pagination">
<a href="钦定礼记义疏_page52.html">上一页</a><span>...</span><a href="钦定礼记义疏_page48.html">48</a><a href="钦定礼记义疏_page49.html">49</a><a href="钦定礼记义疏_page50.html">50</a><a href="钦定礼记义疏_page51.html">51</a><a href="钦定礼记义疏_page52.html">52</a><span class="current-page">53</span><a href="钦定礼记义疏_page54.html">54</a><a href="钦定礼记义疏_page55.html">55</a><a href="钦定礼记义疏_page56.html">56</a><a href="钦定礼记义疏_page57.html">57</a><a href="钦定礼记义疏_page58.html">58</a><span>...</span><a href="钦定礼记义疏_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
