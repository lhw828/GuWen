<!DOCTYPE html>
<html>
 <head>
  <meta charset="utf-8"/>
  <title>
   礼记注疏 - 第 35 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记注疏 - 第 35 页/共 36 页
  </h1>
  <div class="content">
   父亲醮子而命之迎男先于女也子承命以迎主人筵几于庙而拜迎于门外壻执鴈入揖让升堂再拜奠鴈盖亲受之于父母也降出御妇车而壻授绥御轮三周先俟于门外妇至壻揖妇以入共牢而食合卺而酳所以合体同尊卑以亲之也注酌而无酬酢曰醮醮之礼如冠醮与其异者于寝耳壻御妇车轮三周御者代之壻自乘其车先道之归也共牢而食合卺而酳成妇之义音义【醮子妙反迎鱼敬反下以迎同先悉荐反子承命本或作子承父命误壻本又作聟悉计反女之夫也依字从士从胥俗从知下作耳奠大见反绥音虽合徐音閤又如字卺徐音谨破瓢为巵也说文作□云蠡也字林几敏反以此卺为警身有所承说文云读若赤舄几酳徐音又仕觐反酢音昨如冠古乱反下文始于冠同与音余道音导】疏【正义曰此一节明亲迎之时父之醮子明迎妇之节父觐醮子而命之迎者谓壻父身亲以酒醮子而命之亲迎也男先于女也者适命亲迎之意所以必命迎者欲使男往迎之女则从男而来也是男子先迎女从后至是男先于女也若男子不迎女自来至是女自先来不得为男先于女也主人筵几于庙而拜迎于门外者主人女之父以壻来亲迎故拜迎于门外以敌礼待之壻执鴈入揖让升堂再拜奠鴈者主人就东阶初入门将曲揖当阶北面揖当碑揖至阶三让三人升自阼阶揖壻升自西阶北面奠鴈再拜盖亲受之于父母也于时女房中南面母在房户外之西南面壻既拜讫旋降出女出房南面立于母左父西面诫之女乃西行母南面诫之是壻亲受之于父母但亲受之非是分明丰有亲受示有亲受之义故云盖以疑之降出御妇车者谓壻降西阶而出亲御妇车也而壻授绥者谓妇升车之时而壻授之以绥御轮三周者谓壻御妇车之轮三匝然后御者代壻御之妇至壻揖妇以入者谓妇至壻之寝门壻揖以妇入则稍西避之故魏诗云宛然左辟谓此时也共牢而食者在夫之寝壻东面共一牲牢而同食不异牲合卺而酳者酳演也谓食毕饮酒演安其气卺谓半瓢以一瓠分为两瓢谓之卺壻之与妇各执一片以酳故云合卺而酳所以合体同尊卑以亲之也者同尊卑谓共牢也所以合体同尊卑者欲使壻之亲妇妇亦亲壻所以体同为一不使尊卑有殊也注正义曰以乡饮酒礼燕礼之属皆为宾主相酬酢故不称醮其醮则但受爵者饮而尽之又不反相酬酢直醮尽而已故称醮也然醴亦无酬酢不云醮者以醴尚质不为饮也故不称醮但礼敬之而已云醮之礼如冠醮与其异者于寝耳者以父之醮子令其亲迎与醮子冠而成人其事相似故云如冠醮与但冠礼醮子在庙此醮子在寝故云其异者在寝耳】
　　敬慎重正而后亲之礼之大体而所以成男女之别而立夫妇之义也男女有别而后夫妇有义夫妇有义而后父子有亲父子有亲而后君臣有正故曰昏礼者礼之本也注言子受气性纯则孝孝则忠也音义【别彼列反下同】疏【正义曰前经明共牢合卺使之相亲此经论谨愼重正礼之根本各随文解之敬愼重正者言行昏礼之时必须恭敬谨愼尊重正礼而后男女相亲若不敬慎重正则夫妇久必离异不相亲也昏礼者礼之本也者夫妇昏姻之礼是诸礼之本所以昏礼为礼本者昏姻得所则受气纯和生子必孝事君必忠孝则父子亲忠则朝廷正故孝经云丧则致其哀祭则致其严是昏礼为诸礼之本也】
　　夫礼始于冠本于昏重于丧祭尊于朝聘和于乡射此礼之大体也注始犹根也本犹干也乡乡饮酒音义【朝直遥反聘匹正反】疏【正义曰此经因昏礼为诸礼之本遂广明礼之始终始则在于冠昏终则重于丧祭其间有朝聘乡射是礼之大体之事也】
　　夙兴妇沐浴以俟见质明赞见妇于舅姑妇执笲枣栗段修以见赞体妇妇祭脯醢祭醴成妇礼也注成其为妇之礼也赞醴妇当作礼声之误也音义【沐音木浴音欲见贤遍反下及注同笲音烦一音皮彦反器名以苇苦竹为之其形如筥衣之以青缯以盛枣栗腶修之属枣音早尔雅云棘实谓之枣俗作枣误段丁乱反本又作腶或作锻同修脯也加姜桂曰腶修何休云妇执腶修者取其断断自脩饰也赞醴依注作礼醢音海】舅姑入室妇以特豚馈明妇顺也注以馈明妇顺者供养之礼主于孝顺音义【馈其位反一本无妇字供俱用反养羊尚反】厥明舅姑共飨妇以一献之礼奠酬舅姑先降自西阶妇降自阼阶以着代也注言既献之而授之以室事也降者各还其燕寝妇见及馈飨于适寝昏礼不言厥明此言之者容大夫以上礼多或异日音义【适丁歴反上时掌反】疏【正义曰此论昏礼明日妇见舅姑舅姑醴妇又舅姑入室妇馈特豚又明日舅姑飨妇之节此即士昏礼也故有特豚馈于舅姑若大夫以上非惟特豚而已虽以士为主亦兼明大夫故有厥明舅姑共飨妇若士妇见舅姑之日即舅姑飨妇故士昏礼舅姑醴妇醴妇既讫则飨之不待厥明也妇执笲枣栗段脩以见者案士昏礼舅坐于阼阶西面姑坐于房外南面妇执笲枣栗进东面拜奠于舅席讫妇又执腶脩升进北面拜奠于姑席是也赞醴妇妇祭脯醢祭醴者案士昏礼妇席于户牖间赞者酌醴置于席前北面妇于席西东面拜受赞者西阶上北面拜送妇又拜荐脯醢妇升席左执禅右祭脯醢讫以柶祭醴三是祭脯醢祭醴也成妇礼也者言所以见舅姑及醴之者成其为妇之礼也舅姑入室妇以特豚馈者案士昏礼舅姑入于室妇盥馈特豚合升侧载无鱼腊无稷并南上其他如取女礼郑注云侧载者右胖载之舅爼左胖载之姑爼异尊卑并南上者舅姑共席于奥其馔各以南为上是特豚馈也明妇顺也者言所以特豚馈者显明其为妇之孝顺也厥明舅姑共飨妇以一献之礼奠酬者案士昏礼云舅既献姑荐俎醢以乡饮酒之礼约之席在室户外之西舅酌酒于阼阶献妇妇西阶上拜受即席祭荐祭酒毕于西阶上北面卒爵妇酢舅舅于阼阶上受酢饮毕姑乃酬妇先酌自饮毕更酌酒以酬妇妇受爵奠于荐左不举爵正礼毕也以着代也者言所以舅姑降自西阶妇降自阼阶是舅姑所升之处今妇由阼阶而降是着明代舅姑之事也注正义曰各还其燕寝者舅姑还舅姑之燕寝妇还妇之燕寝也云妇见及馈飨于适寝者谓舅姑之适寝云昏礼不言厥明此言之者容大夫以上礼多或异日以此云厥明与士昏礼异也】
　　成妇礼明妇顺又申之以着代所以重责妇顺焉也妇顺者顺于舅姑和于室人而后当于夫以成丝麻布帛之事以审守委积盖藏注室人谓女姑女叔诸妇也当犹称也后言称夫者不顺舅姑不和室人虽有善者犹不为称夫也音义【当丁浪反一音丁郎反下注同下注和当亦同委于伪反积子赐反藏才浪反犹称尺证反下同】是故妇顺备而后内和理内和理而后家可长久也故圣王重之注顺傋者行和当事成审也音义【行下孟反】疏【正义曰此经明上经成妇礼明妇顺之事若妇顺既成则室家长久故圣王所重也成妇礼者则上经妇祭脯醢祭醴之等是成妇礼也明妇顺者则上经舅姑入室以特豚馈是明妇顺也又申之以着代者则上经妇降自阼阶以着代是也申重也既明妇礼顺又重加之以着代之义也所以重责妇顺焉也者言成妇礼明妇顺则重着代所以厚重责妇人之孝顺焉分之则妇礼妇顺着代三者别文皆总归于妇顺故自此以下唯申明妇顺也以审守委积盖藏者言既当夫氏又成妇事以此详审保守家之所有委积掩盖藏聚之物也注正义曰经既言顺于舅姑乃和于室人是在室之人非男子也女妐谓壻之姊也女叔谓壻之妹诸妇谓娣姒之属行是顺于舅姑和谓和于室人当谓当于夫则前经所说是也云事成审者则前经以成丝麻布帛之事以审守委积盖藏是事成审也】
　　是以古者妇人先嫁三月祖庙未毁敎于公宫祖庙旣毁敎于宗室教以妇徳妇言妇容妇功敎成祭之牲用鱼芼之以苹藻所以成妇顺也注谓与天子诸侯同姓者也嫁女者必就尊者教成之教成之者女师也祖庙女所出之祖也公君也宗室宗子之家也妇德贞顺也妇言辞令也妇容婉娩也妇功丝麻也祭之祭其所出之祖也鱼苹藻皆水物隂类也鱼为俎实苹藻为羹菜祭无牲牢告事耳非正祭也其齐盛用黍云君使有司告之宗子之家若其祖庙已毁则为坛而告焉音义【先悉荐反芼莫报反苹音频藻音早毛诗传云苹大萍藻聚藻诗笺云苹之言宾藻之言早婉纡免反娩音晚诗笺云婉娩贞顺貌齐音咨坛徒丹反】疏【正义曰此经更申明前经成妇顺之事所以能成妇顺者以未嫁之前先教以四徳故此经明嫁所敎之事祖庙未毁敎于公宫者此谓与君为骨肉亲庙有四髙祖之庙未毁阴此欲嫁之女敎于公宫也祖庙既毁敎于宗室者谓与君四从以外同髙祖之父以上其庙既迁是祖庙既毁此女则教于大宗子之室教成祭之者谓三月教之其教己成祭女所出祖庙告以教成也所以成妇顺也者以为未嫁之前先教四徳又祭而告但成其为妇之顺欲使嫁而为妇奉遵此教而成和顺注正义曰此云教于公宫故知是天子诸侯同姓也天子当言王宫今经云公宫知兼天子者比云公宫谓公之宫也若天子公邑官家之宫尔非谓诸侯公宫也北昏义虽记士昏礼之事自此以下广明天子以下敎女及夫妇之义故此经教女举贵者言云嫁女者必就尊者教成之者案内则女子十年不出使姆教成之明已前恒教但嫁前三月特就公宫之教欲尊之也云教之者女师也者即诗周南云言告师氏则昏礼注云姆妇人五十无子出者也云祖庙女所出之祖也者谓女父与君所分出之祖或与君共髙祖而分出以下皆然与诸侯共髙祖庙未毁所出之女皆自公宫教之天子虽七庙亲庙上自髙祖以下也云公君也者郑恐唯谓诸侯之公故解公为君天子诸侯皆称君云宗室宗子之家也者郑既不云大宗小宗则大宗小宗之家悉得教之与大宗近者于大宗敎之与大宗逺者于小宗教之此记谓君之同姓若君之异姓异姓始祖在者其后亦有大宗小宗其族人嫁女各于其家也云祭之祭其所出之祖也者此女出于君之髙祖则祭髙祖庙出于君之曽祖则祭曾祖以下皆然女亲行祭诗云谁其尸之有齐季女是也云祭无牲牢告事耳非正祭也者以祭君之庙应用牲牢今其俎唯鱼故云告事耳非正祭也云其齐盛用黍者以其告祭不用正牲则无稲粱既以苹藻为羹则当有齐盛比士祭特牲黍稷故知此亦用黍也云君使有司告之者约杂记衅庙使有司行之故知此告成之祭亦使有司也若有卿大夫以下则女主之宗子掌其礼也云若其祖庙已毁则为坛而告焉者此谓与宗子或同曽祖假令宗子为士只有父祖庙曽祖髙祖无庙则为坛于宗子之家而告焉若与宗子同曽祖则为坛告曽祖焉若与宗子同髙祖则为坛告髙祖焉此注或有作墠者误也所以知者以祭法篇适士二庙一坛则曽祖为坛也大夫三庙二坛则髙祖及髙祖之父为坛或可宗子为中士下士但有一庙无坛则为坛而告之也】古者天子后立六宫三夫人九嫔二十七世妇八十一御妻以听天下之内治以明章妇顺故天下内和而家理天子立六官三公九卿二十七大夫八十一元士以听天下之外治以明章天下之男教故外和而国治故曰天子听男教后听女顺天子理阳道后治隂徳天子听外治后听内治敎顺成俗外内和顺国家理治此之谓盛徳注天子六寝而六宫在后六官在前所以承嗣施外内之政也三夫人以下百二十人周制也三公以下百二十人似夏时也合而言之取其相应有象大数也内治妇学之法也隂徳谓主隂事隂令也音义【嫔毗人反治直吏反下及注除后治隂徳皆同应如字音应对之应】疏【正义曰此一经因上夫妇昏礼之事故此眀天子与后各立其官掌内外之事法隂阳所为但后之所立六宫周之法也天子所为立六官夏之制也欲见其数相当故以夏周相对为内外也注正义曰案宫人云掌王之六寝之脩注路寝一小寝五是天子六寝也云六宫在后者后之六宫在王之六寝之后亦大寝一小寝五其九嫔以下亦分居之其三夫人虽不分居六宫亦分主六宫之事或二宫则一人也或犹如三公分主六卿之类也云六官在前者六卿之官在王六寝之前其三孤亦分主六官之职总谓之九卿故考工记云外有九室九卿朝焉是也云三公以下百二十人者周三百此百二十人延于百数故云似夏时以无正文故称似也云内治妇学之法也者案九嫔职云掌妇学之法故知内治是妇学也云隂徳谓主隂事隂令也者案内宰掌王之隂事隂令注云隂事谓羣妃御见之事隂令为王所求为于此宫也】
　　是故男教不脩阳事不得适见于天日爲之食妇顺不脩隂事不得适见于天月为之食是故日食则天子素服而脩六官之职荡天下之阳事月食则后素服而脩六宫之职荡天下之隂事故天子之与后犹日之与月隂之与阳相须而后成者也注适之言责也食者见道有亏伤也荡荡涤去秽恶也音义【适直革反下注同见贤遍反下及注同为于伪反下文皆同荡徒浪反涤直历反又杜亦反去起吕反秽纡废反】天子脩男教父道也后脩女顺母道也故曰天子之与后犹父之与母也故为天王服斩衰服父之义也为后服资衰服母之义也注父母者施教令于妇子者也故其服同资当为齐声之误也音义【衰七雷反下同资依注作齐音咨注又作赍音同】疏【正义曰此以下说男女之教若其不得日月为之适食又明天子与后是父之与母之义是故日食则天子素服而脩六官之职荡天下之阳事者谓救日之时着素服荡除天下之阳事有秽恶者案左传昭三十一年十二月辛亥朔日有食之庚午之日始有谪谪谓日之将食之气气见于上所以责人君也故诗云十月之交朔日辛卯日有食之亦孔之丑又云此日而食于何不臧是君之不善而日食凡日食若壬午朔日有食之左传云公问于梓慎祸福何为对曰二至二分日有食之不为灾也日月之行也分同道也至相过也其他月则为灾阳不克也故常为水也然诗之十月则夏之八月秋分日食而为灾者以辛卯之日卯往侵辛木反克金故为灾昭七年夏四月甲辰朔日有食之而大咎衞君上卿四月夏之二月为灾者以其甲辰之日甲为木辰为土卯当克土今日食土反克木故为灾也昭二十一年秋七月壬午朔而日食壬为水午为火水应克火而日食火反克水不为灾者以秋七月夏之五月是壬午之时得有克壬之理故不得为灾杜预以为假日食之异以戒惧人君其言若信若不信不可定以为騐也】
　　乡饮酒义
　　乡饮酒之义主人拜迎宾于庠门之外入三揖而后至阶三让而后升所以致尊譲也注庠乡学也州党曰序音义【庠音详学记云古之教者家有塾党有庠术有序国有学】盥洗觯所以致絜也注举也今礼皆作腾音义【盥音管觯之防反说文云乡饮酒角也字林音支絜音结下同一本作致絜敬也】拜至拜洗拜受拜送拜既所以致敬也注拜至谓始升时拜拜宾至尊让絜敬也者君子之所以相接也君子尊让则不争絜敬则不慢不慢不争则逺于鬭辨矣不鬭辨则无暴乱之祸矣斯君子所以免于人祸也故圣人制之以道注道谓此礼音义【争争鬭之争下同逺于万反辨如字徐甫免反下同】疏【正义曰此一节初明乡饮酒之礼拜迎至拜洗相尊敬之事故圣人制之以道也乡饮酒之义主人拜迎宾于庠门之外者此谓乡大夫故迎宾于庠门外若州长党正则于序门外也盥洗觯者谓主人将献宾以水盥手而洗爵觯谓既献之后举觯酬宾之时亦盥洗也必盥洗者所以致其絜敬之意也拜至者谓宾与主人升堂之后主人于阼阶之上北面再拜是拜至也拜洗者谓主人拜至讫洗爵而升宾于西阶上北面再拜拜主人洗也拜受者宾于西阶上拜受爵也拜送者主人于阼阶上拜送爵也拜既者既尽也宾饮酒既尽而拜也所以致敬也者言宾主相拜致其恭敬之心尊让絜敬也者言入门而三揖三让是尊让盥洗觯是絜也拜至拜洗之等是致敬也故总结之云尊让絜敬也者君子之所以相接也注正义曰案州长职云春秋射于州序党正云属民饮酒于序是州党曰序有室谓之庠无室谓之序乡学为庠州党为序学记云党有庠者谓乡人在州党但于乡之庠学不别立也则州党曰序必是无室今案乡射云豫则钩楹内堂则由楹外故郑注云庠之制有堂有室也豫读如成周宣榭灾之榭凡屋无室曰榭今文豫为序序乃夏后氏之学亦非也以此言之则州党为序其义非也今云州党曰序者但州党之序虽并皆无室今乡射则钩楹内是内之深无室事显正得读豫为榭是无室故也不得读豫为序以序非无室之名故云非也以有楹内楹外之言故郑特云序非也谓正乡射文非非是余处序字皆非也余处之序并皆无室也但有虞氏之庠周以为乡学夏后氏之序周以为州党之学明夏时之序则有室也周时州党之序则无室也序名虽同其制则别故乡射注云序乃夏后氏之学非谓州党之学也以乡射为豫已非今文为序又非故云亦非乡学虽为序云亦有东西墙谓之序故乡饮酒或云序东西州学虽为序据其序内亦有堂称故乡射或云堂东堂西也】
　　乡人士君子尊于房戸之间宾主共之也尊有酒贵其质也注乡人乡大夫也士州长党正也君子谓卿大夫士也卿大夫士饮国中贤者亦用此礼也共尊者人臣卑不敢専大惠音义【乡人士君子周礼天子六乡郑司农云百里内为六乡外为六遂司徒职云五家为比五比为闾四闾为族五族为党五党为州五州为乡乡大夫每乡卿一人州长每州中大夫一人党正每党下大夫一人族师每族上士一人闾胥每闾中士一人比长五家下士一人诸侯则三乡卿去京反饮于鸩反】羞出自东房主人共之也注羞燕私可以自专也音义【羞音脩共音恭】洗当东荣主人之所以自絜而以事宾也注絜犹清也音义【荣如字屋翼也刘音营清如字皇才性反】疏【正义曰此一节明设尊及酒贵其质素又羞出东房及东荣设洗主人事宾之义也乡人谓乡大夫也士谓州长党正也君子者谓乡大夫也尊于房户之间宾主共之也者以乡大夫等唯有东房故设酒尊于东房之西室户之东在宾主之间示宾主之共有此酒也酒虽主人之设宾亦以酢主人故云宾主共之也尊有酒贵其质也者北面设尊酒在右谓在酒尊之西也所以设酒在西者地道尊左贵其质素故也羞出自东房主人共之也者谓供于宾也洗当东荣荣屋翼也设洗于庭当屋翼也必在东者示主人所以自絜以事宾从冠义以来皆记者叠出仪礼经文每于一事之下释明仪礼经义每义皆举经文于上陈其义于下以释之也他皆仿此也】宾主象天地也介僎象隂阳也三宾象三光也让之三也象月之三日而成魄也四面之坐象四时也注隂阳助天地养成万物之气也三宾象天三光者系于天也古文礼僎皆作遵音义【介音戒下放此辅宾者僎音遵辅主人者魄普百反说文作霸云月始生魄然也坐才卧反又如字】天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地之盛徳气也此天地之仁气也注凝犹成也音义【凝鱼矜反】主人者尊宾故坐宾于西北而坐介于西南以辅宾宾者接人以义者也故坐于西北注宾者接人以义言宾来以成主人之徳主人者接人以仁以徳厚者也故坐于东南而坐僎于东北以辅主人也注以僎辅主人以其仕在官也仁义接宾主有事俎豆有数曰圣圣立而将之以敬曰礼礼以体长幼曰徳注圣通也所以通宾主之意也将犹奉也徳也者得于身也故曰古之学术道者将以得身也是故圣人务焉注术犹艺也得身者谓成已令名免于刑罚也言学术道则此说宾贤能之礼疏【正义曰此一节明宾主介僎坐位之义也宾主象天地也介僎象隂阳也者天地则隂阳着成为天地故宾在西北天地严凝之气着主在东南天地温厚之气着介防在西南象隂之防气僎在东北象阳之防气三宾象三光者谓众宾也四面之坐象四时也者主人东南象夏始宾西北象冬始僎东北象春始介西南象秋始其四时不离天地隂阳之内而坐即是宾主介僎之所象也曰圣者圣通也谓上诸事并是通宾主之意也圣立而将之以敬曰礼者谓通宾主之事其道已立能将行之以恭敬乃谓之礼也礼以体长幼曰徳徳者得也既能有礼以体成长幼于事得宜故曰徳也徳也者得于身也重释称徳之义是得善行于其身谓身之所行皆得于理也古之学术道者将以得身也者术者艺也言古之人学此才艺之道也将以得身也谓使身得成也此谓宾贤之人有术道今以宾敬接待之事其尊敬学习术道身得成就而有令名是故圣人务焉者以上宾主徳义之事于礼冣重故圣人务行焉】
　　祭荐祭酒敬礼也哜肺尝礼也啐酒成礼也于席末言是席之正非专为饮食也为行礼也此所以贵礼而贱财也卒觯致实于西阶上言是席之上非专为饮食也此先礼而后财之义也先礼而后财则民作敬让而不争矣注非专为饮食言主于相敬以礼也致实谓尽酒也酒为觞实祭荐祭酒哜肺于席中唯啐酒于席末也音义【祭荐本亦作同哜才细反肺芳废反啐七内反专为于伪反下及注専为同】疏【正义曰此一节明饮酒之礼祭荐祭酒相尊敬之心贵礼贱财之义祭荐者主人献宾宾即席祭所荐时脯醢也祭酒者宾既祭荐又祭酒也敬礼也者言宾既祭荐又祭酒是宾敬主人之礼也哜肺尝礼也宾既祭酒之后兴取俎上之肺哜齿之所以尝主人之礼也啐酒成礼也于席末者啐谓饮主人酒而入口成主人之礼于席末谓席西头也案乡饮酒礼祭荐祭酒哜肺皆在席之中唯啐酒在席之末又乡饮酒礼云祭脯醢奠爵右取肺郤左手右絶末以祭尚左手哜之兴加于俎坐捝手遂祭酒哜肺在前祭酒在后此先云祭酒者哜是尝哜之名祭酒是未饮之称故祭酒与祭荐相连表其敬礼之事言是席之正非専为饮食也者若此席専为饮食应与席中啐酒今乃席未啐酒此席之设本不为饮食是主人敬重于賔故设席耳祭荐祭酒哜肺在席中者敬主人之物故在席中啐酒入于已故在席末也此所以贵礼而贱财也者于席上祭荐祭酒是贵礼席末啐酒是贱财也卒觯致实于西阶上言是席之上非专为饮食也者卒觯主人酬宾主人先饮卒觯也致实谓致尽其所实之酒于西阶上不就席卒觯者言此席之上非専为饮食也故不于席所而卒觯啐才始入口犹在席末也卒觯则尽爵故逺在西阶上前文方论设席之礼故言是席之正此覆说前席故变文言是席之上上亦正也此先礼而后财之义也者先礼则贵后财则贱则亦上下互而相通也注正义曰以经卒觯致实既云卒觯论其将欲卒觯之时举其事者致实论其尽酒之体故更言致实也云酒为觞实者以尽酒称致实之意酒为觞中之实今致尽此实也云祭荐祭酉哜肺于席中唯啐酒于席末也者皆乡饮酒礼文】
　　乡饮酒之礼六十者坐五十者立侍以听政役所以明尊长也六十者三豆七十者四豆八十者五豆九十者六豆所以明养老也民知尊长养老而后乃能入孝弟民入孝弟出尊长养老而后成教成教而后国可安也君子之所谓孝者非家至而日见之也合诸乡射教之乡饮酒之礼而孝弟之行立矣注此说乡饮酒谓党正国索鬼神而祭祀则以礼属民而饮酒于序以正齿位之礼也其乡射则州长春秋以礼防民而射于州序之礼也谓之乡者州党乡之属也或则乡之所居州党乡大夫亲为主人焉如今郡国下令长于乡射饮酒从太守相临之礼也音义【弟音悌下同行下孟反索色百反属音烛太守音秦下手又反相息亮反汉制郡有大守国有相或息羊反则以连下句】疏【正义曰此明党正饮酒正齿位之事六十者坐五十者立侍者案乡饮酒礼宾贤能则用处士为宾其次为介其次为众宾皆以年少者为之此正齿位之礼其宾介等皆用年老者为之其余为众宾宾内年六十以上于堂上于宾席之西南面坐若不尽则于介席之北东面北上其五十者则立于西阶下东面北上示有陪侍之义非即在六十者旁同南面立也以听政役者所以立于阶下示其聼受六十以上政事役使也所以明尊长也者言欲明尊敬六十之长老故立而聼政役六十者三豆至九十者六豆者以其每十年加一豆非正礼故不得为笾豆偶也其五十者亦有豆也但二豆而已则乡饮酒礼众宾立于堂下者皆二豆其賔介之豆无正文当依众宾之年而加之也所以明养老也豆以供养之物故云明养老立侍是陪侍之仪故云明尊长也而后乃能入孝弟者人若知尊长养老则能入孝弟之行也民入孝弟谓入门而能行孝弟出尊长养老者谓出门而能尊长养老也合诸乡射教之乡饮酒之礼而孝弟之行立矣者诸于也谓春秋二时聚合其民于州长乡射之礼以教之乡饮酒之礼谓十月党正饮酒是教之乡饮酒之礼既州正教射党正教饮酒则民知尊长养老故孝弟之行以此而后立也注正义曰郑知此经所说是党正正齿位者以仪礼乡饮酒之篇无正齿位之礼今此云六十者坐五十者立侍故知是党正正齿位之礼此谓初饮酒之时正齿位及其礼末皆以醉为度杂记云一国之人皆若狂是也云其乡射则州长春秋以礼防民而射于州序之礼也者此则州长职文引之者证经中之乡射也云谓之乡者州党乡之属也者既是州长党正射饮而并谓之乡者以州党属乡故云乡之属也云或则乡之所居州党者郑更云别解此州党谓之乡乡之所居此州党行饮酒射之礼乡大夫则代此州长党正为主人故得称乡射乡饮酒也若乡之州党乡所不居则乡大夫不得为主人亦不得称乡射乡饮酒但谓之州射党正饮酒可也云如今郡国下令长于乡射饮酒者谓郡治之下及王侯有国治之下满万户以上之令不满万户之长于己县或射或饮酒则从郡之大守及主国之相来自行礼相监之仪不用令长礼也令长射而饮酒似州长党正也大守与相来监似乡大夫监也故引以相证也】
　　孔子曰吾观于乡而知王道之易易也注乡乡饮酒也易易谓教化之本尊贤尚齿而已音义【易易皆以豉反注及下易易同】疏【正义曰谓孔子先观乡饮酒之礼而称知王道之易易故记者引之结成乡饮酒之义吾观于乡者乡谓乡饮酒言我观看乡饮酒之礼有尊贤尚齿之注则知王者教化之道其事甚易以尊贤尚齿为教化之本故也不直云易而云易易者取其简易之义故重言易易犹若尚书王道荡荡王道平平皆重言取其语顺故也】主人亲速宾及介而众宾自从之至于门外主人拜宾及介而众宾自入贵贱之义别矣注速谓即家召之别犹明也音义【别彼列反注及下注同】疏【正义曰此一经明乡饮酒之礼主人待宾之异明贵贱之别也众宾自从之者主人亲自速宾并往速介而众宾不须往速自从宾介而来也而众宾自入者谓宾介至门主人拜宾及介而众宾不须拜自入门是宾介贵于众宾贵贱之义别矣】
　　三揖至于阶三让以宾升拜至献酬辞让之节繁及介省矣至于众宾升受坐祭立饮不酢而降隆杀之义辨矣注繁犹盛也小减曰省辨犹别也尊者礼隆卑者礼杀尊卑别也音义【省所领反徐疏幸反注同酢音昨杀色戒反注及下同】疏【正义曰此明主人于宾介礼隆杀分别也拜至献酬辞让之节繁者主人于宾三揖三让拜其来至又酌酒献宾宾酢主人主人又酌而自饮以酬宾是辞让之节其数繁多也及介省矣者案乡饮酒介酢主人则止主人不酬介也是及介省矣至于众宾升受坐祭立饮不酢而降者案乡饮酒之礼主人献众宾于西阶上受爵坐祭立饮不酢主人而降西阶东面也隆杀之义辨矣者于宾礼隆众宾礼杀是隆杀之义别也】
　　工入升歌三终主人献之笙入三终主人献之间歌三终合乐三终工告乐备遂出一人觯乃立司正焉知其能和乐而不流也注工谓乐正也乐正既告备而降言遂出者自此至去不复升也流犹失礼也立司正以正礼则礼不失可知一人或为二人音义【笙音生间问厕之间合如字徐音閤复扶又反】疏【正义曰此一节论乡饮酒设乐乐宾罢则以礼正之不至流邪之事也工入升歌三终者谓升堂歌鹿鸣四牡皇皇者华每一篇而一终也主人献之者谓献瑟与歌者也笙入三终者谓吹笙之人入于堂下奏南陔白华华黍每一篇一终也主人献之者谓献笙人也间歌三终者间代也谓笙歌已竟而堂上与堂下更代而作也堂上人先歌鱼丽则堂下笙由庚此谓一终又堂上歌南有嘉鱼则堂下笙崇叩此为二终也又堂上歌南山有台则堂下笙由仪此为三终也比皆乡饮酒之文故郑注乡饮酒云间代也谓一歌则一吹也鱼丽言太平年丰物多也此采其物多酒旨所以优宾也南有嘉鱼言太平君子有酒乐与贤者共之也此采其能以礼下贤者贤者蔂蔓而归之与之燕乐也南山有台言太平之治以贤者为本此采其爱友贤者为邦家之基民之父母既欲其身之夀考又欲其名徳之长也由庚崇叩由仪今亡其义未闻也合乐三终者谓堂上下歌瑟及笙并作也若工歌关雎则笙吹鹊巢合之若工歌葛覃则笙吹采蘩合之若工歌卷耳则笙吹采苹合之所以知然者则乡饮酒云乃合乐周南关雎葛覃卷耳召南鹊巢采蘩采苹云云合乐谓歌与众声俱作周南召南国风篇也王后国君夫人房中之乐歌也关雎言后妃之徳葛覃言后妃之职卷耳言后妃之志鹊巢言国君夫人之徳采蘩言国君夫人不失职采苹言卿大夫之妻能脩其法度也工告乐备遂出者工谓乐正工先告乐正乐正告宾以乐备而遂下堂也言遂出者乐正自此至去不复升堂也乡饮酒云工告于乐正乐正告于宾乃降注云乐正降者以正歌备无事也降立西阶东北面一人扬觯乃立司正焉者一人谓主人之吏也一人举觯之后乃立司正乐既备将畱宾旅酬为有懈惰故主人使相礼者一人为司正以监之也举觯示将行旅酬也乡饮酒云作相为司正又云司正洗觯升自西阶阼阶上北面受命于主人主人曰请安于宾司正告于宾宾礼辞许注云为宾欲去留之告宾于西阶又云司正既举觯而荐诸其位注云司正主人之属也无献因其举觯而荐之知其能和乐而不流也者结之也流失礼也工升歌后立司正以正之故知乡饮酒能和乐不流邪失礼也】
　　宾酬主人主人酬介介酬众宾少长以齿终于沃洗者焉知其能弟长而无遗矣注遗犹脱也忘也音义【少诗召反沃于木反弟音悌下弟长同脱徒活反又音夺】疏【正义曰此经明旅酬之时宾主少长皆得酬酒长幼无被遗弃之事少长以齿终于沃洗者言旅酬之时宾主人之党各以少长为齿以次相旅至于执掌罍洗之人以水沃盥洗爵者皆预酬酒之限此经主人酬介介酬众宾虽据旅酬之时其少长以齿终于沃洗是无算爵之节也但因其旅酬遂连言无算爵欲见无不周徧弟长而无遗知终沃洗是其无算爵者案乡饮酒记主人之赞者西面北上不与无算爵然后与是也知其能弟长而无遗矣者弟少也言少之与长皆被防泽而无遗弃也故云知其能弟长而无遗也】
　　降说屦升坐脩爵无数饮酒之节朝不废朝莫不废夕宾出主人拜送节文终遂焉知其能安燕而不乱也注朝夕朝莫听事也不废之者既朝乃饮先夕则罢其正也终遂犹充备也音义【废朝直遥反注朝夕既朝同莫音暮下同先悉荐反】疏【正义曰此一经明饮酒之礼虽爵行无数犹能节文自终不至于乱也降说屦升坐者此谓无算爵之初也以前皆立而行礼未彻俎故未说屦至此彻俎之后乃説屦升堂坐也脩爵无数者谓无算爵也熊氏云谓行爵无数矣朝不废朝者朝后乃行饮酒之礼是朝不废朝也莫不废夕者谓饮酒礼毕乃治私家之事是莫不废夕此谓乡饮酒之礼若党正饮酒一国若狂无不醉也节文终遂焉也者终谓终竟也遂谓申也言虽至饮毕主人傋礼拜而送宾节制文章终竟申遂不有阙少故郑云终遂犹充傋也知其能安燕而不乱也谓安在于燕乐而不至乱也】
　　贵贱明隆杀辨和乐而不流弟长而无遗安燕而不乱此五行者足以正身安国矣彼国安而天下安故曰吾观于乡而知王道之易易也疏【正义曰此一节总结上经明上五种之事又覆说前文孔子所以知王道之易易也如此五行者足以正身安国矣者五行谓上第一云贵贱之义别第二云隆杀之义别第三云和乐而不流第四云弟长而无遗第五云安燕而不乱是五种之行也彼国安而天下安者以乡饮酒于此将天下诸侯为彼国故云彼国安而天下安也】
　　乡饮酒之义立宾以象天立主以象地设介僎以象日月立三宾以象三光古之制礼也经之以天地纪之以日月参之以三光政敎之本也注日出于东僎所在也月生于西介所在也三光三大辰也天之政教出于大辰焉音义【行下孟反】疏【正义曰此记者更覆说乡饮酒之义有所法象之事前文虽备故此更详也立宾以象天立主以象地者前文天地共言故云宾主象天地此则析言之宾以象天主以象地宾者主之所尊敬故以宾象天主供物以养宾故以主象地也设介僎以象日月者则前经隂阳也但隂阳据其气日月言其体僎在东北象日出也介在西南象月出也注正义曰案昭十七年有星孛于大辰公羊云大辰者何大火也伐为大辰北辰亦为大辰故尔雅云大辰房心尾也大火谓之大辰北极谓之北辰是三大辰也何休云大火与伐天所以示民时早晚天下取以为正故谓之大辰辰时也是天之政教出于大辰】
　　亨狗于东方祖阳气之发于东方也注祖犹法也狗所以养宾阳气生养万物音义【亨普萌反】洗之在阼其水在洗东祖天地之左海也注海水之委也音义【阼才路反委于伪反】尊有酒敎民不忘本也注大古无酒用水而已音义【大音泰】疏【正义曰此一节覆明上立主象地以下诸文之意也亨狗于东方祖阳气之发于东方也者此覆说前文羞出自东房也洗之在阼其水在洗东祖天地之左海也者比覆说前经洗当东荣因说水在洗东法天地左海也尊有酒教民不忘本也者此覆说上文尊有酒贵其质也】
　　宾必南乡东方者春春之为言蠢也产万物者圣也南方者夏夏之为言假也养之长之假之仁也西方者秋秋之为言愁也愁之以时察守义者也北方者冬冬之为言中也中者藏也是以天子之立也左圣乡仁右义偝藏也注春犹蠢也蠢动生之貌也圣之言生也假大也愁读为揫揫敛也察犹察察严杀之貌也南乡乡仁贵长大万物也察或为杀音义【乡许亮反下及注乡仁南乡东乡皆同蠢尺允反蠢动生之貌夏戸嫁反下同愁依注读为揫子畱反下同尔雅云揫聚也藏如字下同徐才浪反偝音佩杀如字又色戒反】介必东乡介宾主也注献酬之礼主人将西宾将南介覸其间也音义【覸音间厕之间】主人必居东方东方者春春之为言蠢也产万物者也主人者造之产万物者也注言礼之所共由主人出也音义【共音恭】月者三日则成魄三月则成时是以礼有三让建国必立三卿三宾者政教之本礼之大参也注言礼者隂也大数取象法于月也音义【魄普伯反参七南反】疏【正义曰此一节更总言乡饮酒礼坐位所在并明三揖三让每事皆三以成礼产万物者圣也者圣之言生也东方产育万物故为春为圣养之长之假之仁也者假大也谓养育万物长之使大亦为仁于五行春为仁夏为礼今春为圣夏为仁者春夏皆是生育长养俱有仁恩之义故此夏亦仁也圣既生物以生物于春如通明之圣故东方为圣也各以义言之理亦通也中者藏也者此言北方主智亦为信也若以五行言之则为信若以其生长收藏言之则为藏也介必东乡介宾主也者主人献酬之礼西行就宾宾又南行将就主人介在西阶之上以介覸在于宾主之间也主人者浩之产万物也者释所以主人居东方之义意东方产育万物主人共客所湏故主人造为产万物之象者也月者三日则成魄者谓月尽之后三日乃成魄魄谓月轮生傍有微光也此谓月尽之后而生魄非必月三日也若初以前月大则月二日生魄前月小则三日乃生魄三宾者为政教之本者凡建国既立三卿助君治国今乡饮酒立三宾亦象国之立三故云政教之本也注正义曰乐既为阳故礼为隂月是隂精故礼之大数取法于月也】












　　礼记注疏卷六十一
　　礼记注疏卷六十一考证
　　冠义○吕氏曰冠昏射乡饮酒燕聘天下之逹礼也仪礼所载谓之礼者礼之经也礼记所载谓之义者皆举其礼之节文以述其制作之义也【臣召南】按朱子谓仪礼是经礼记是传如有士冠礼则记有冠义有士昏礼则记有昏义之类推此而言则未经秦火以前仪礼既不止十七篇即诸儒解释仪礼之义亦不止于数篇也今仪礼尚有士相见公食大夫觐礼而记无其义则散佚者多矣
　　见于母母拜之○【臣召南】按士冠礼冠讫未字先见于母字讫乃见兄弟等此文见母见兄弟俱在已冠而字之下不分先后此因拜字类述贾疏曰记人以下有兄弟等皆拜故退见母于下使与兄弟拜文相近也
　　疏见于母母拜之故不拜也○【臣召南】按故不拜也四字俱衍此因下文言唐礼不拜而误者也
　　昏义纳采问名疏问其女之所生母之姓名故昏礼云谓谁氏言女之母何姓氏也○【臣召南】按此疏误矣问名不过问女之姓氏耳非问女所生之母之姓名也士昏记问名曰某既受命将加诸卜敢请女为谁氏注曰谁氏者谦也不必其主人之女贾疏曰本云问名而云谁氏者妇人不以名行也并无问其女之母姓氏之说
　　男先于女也疏适命亲迎之意○按适字当作释厥明注昏礼不言厥明此言之者容大夫以上礼多或异日○【臣召南】按郑以士昏礼舅姑共飨妇以一献之礼上无厥明二字故疑此文或为大夫昏礼也然亦安知士昏礼之不有脱文乎
　　是以古者妇人先嫁三月注疏但嫁前三月特就公宫之敎欲尊之也○按当作特就公宫教之文误倒耳
　　乡饮酒之义○【臣召南】按孔疏言乡饮酒凡有四事一则三年賔兴贤能二则乡大夫饮国中贤者三则州长春秋习射一年再饮者也四则党正十二月蜡祭一年一饮者也详见篇目下与论语所云乡人饮酒者不同此篇是解乡饮酒礼之义但乡饮酒礼专言诸侯之乡大夫三年賔兴贤能之事此记则兼及党正之饮酒而其余二条礼亦不异也
　　乡人士君子尊于房戸之间注君子谓卿大夫士也卿大夫士饮国中贤者亦用此礼也○【臣召南】按疏则注当云君子谓卿大夫也士字衍卿大夫士饮国中贤者以篇目下疏及贾疏推之又当作乡大夫士
　　四面之坐○【臣召南】按仪礼乃席宾主人介注云賔席牗前南面主人席阼阶上西面介席西阶上东面独于遵不言坐处遵坐东北赖此记以明之
　　祭荐祭酒敬礼也疏祭脯醢奠爵右取肺○按右下当有手字
　　六十者坐云云注○【臣召南】按注惟此一节为党正饮酒于序以正齿位之事此仪礼本文所无者
　　注疏则从郡之太守及主国之相○按主国当作王国
　　介必东乡介賔主也○张子曰坐有四位者礼不主于敬主欲以尊贤若宾主相对则其礼主于敬主矣故其位賔主不相对坐介僎于其间以见尊贤之义也










　　礼记注疏卷六十一考证
&lt;经部,礼类,礼记之属,礼记注疏&gt;
　　钦定四库全书
　　礼记注疏卷六十二
　　汉郑氏注　唐陆徳明音义　孔颖达疏
　　射义
　　古者诸侯之射也必先行燕礼卿大夫士之射也必先行乡饮酒之礼故燕礼者所以明君臣之义也乡饮酒之礼者所以明长幼之序也注言别尊卑老稺然后射以观徳行也音义【长丁丈反别彼列反稺音値行下孟反下文注徳行皆同】疏【正义曰此一萹之义广説射礼明天子以下射之乐章上下之差又明天子诸侯选士与祭之法因明孔子矍相之圃简贤选士誓众之事又明君臣父子正鹄之义是男子有事于射故男子初生设桑弧蓬矢之义又明志正射中之义饮酒养病之事今各随文解之此经明将射之时天子诸侯先行燕礼所以明君臣之义卿大夫将射先行乡饮酒之礼所以明长幼之序也古者诸侯之射也必先行燕礼者案仪礼大射在未旅之前燕初似飨即是先行飨礼而云先行燕礼者燕初似飨正谓其行礼似飨其余则燕故礼具牲狗及设折俎行一献此等皆燕之法也故云先行燕礼也燕礼者所以明君臣之义也者谓臣于堂下再拜稽首升成拜君答拜似若臣尽竭其力致敬于君君施惠以报之也乡饮酒之礼者所以明长幼之序者此乡饮酒谓党正饮酒以乡统名则前萹云六十者坐五十者立侍是也】
　　故射者进退周还必中礼内志正外骸直然后持弓矢审固持弓矢审固然后可以言中此可以观德行矣注内正外直习于礼乐有德行者也正鹄之名出自此也音义【中丁仲反下同正音征鹄古毒反徐又如字】疏【正义曰此一经明射者之礼言内志审正则射能中故见其外射则可以观其内徳故云可以观徳行矣注正义曰以宾射之的谓之正正者正也欲明射者内志须正也郑注大射云正者正也亦鸟名齐鲁之间名题肩爲正是也以大射之质谓之鹄鹄者直也欲使射者外体之直是正鹄之名出自射者而来故云正鹄之名出自此也】
　　其节天子以驺虞爲节诸侯以貍首爲节卿大夫以采苹爲节士以采蘩爲节驺虞者乐官备也貍首者乐防时也采苹者乐循法也采蘩者乐不失职也是故天子以备官爲节诸侯以时防天子爲节卿大夫以循法爲节士以不失职爲节故明乎其节之志以不失其事则功成而德行立德行立则无暴乱之祸矣功成则国安故曰射者所以观盛徳也注驺虞采苹采蘩今诗篇名貍首逸下云曽孙侯氏是也乐官备者谓驺虞曰壹发五豝喩得贤者多也于嗟乎驺虞叹仁人也乐防时者谓貍首曰小大莫处御于君所乐循法者谓采苹曰于以采苹南涧之滨循涧以采苹喩循法度以成君事也乐不失职者谓采蘩曰被之童童夙夜在公音义【驺侧尤反徐侧侯反貍力之反貍之言不来也首先也此逸诗也郑以下所引曽孙侯氏爲貍首之诗也苹音频蘩音烦循徐辞均反豝百麻反兽一岁曰豝诗传云豕牝曰豝涧音諌山夹水曰涧滨音宾涯也被皮义反徐扶义反僮音童本亦作童毛诗传云竦敬也】疏【正义曰此节明天子以下射礼乐章之异天子以驺虞爲节者歌驺虞之诗射人云驺虞九节诸侯以貍首爲节者谓歌貍首也射人云貍首七节卿大夫以采苹爲节士以采蘩爲节者射人云皆五节案乡射注云鼓五节歌五终四节四拾其一节先以聴也若然则九节者五节先以聴七节者三节先以聴皆以四节应乗矢拾发也驺虞者乐官备也者谓射一发而得五豝喻得贤人多贤人多则官备也貍首者乐防时也者诸侯不来朝射其首是乐防及盟也采苹者乐循法也于以采苹南涧之滨循涧以采苹喻循法度以成君事采蘩者乐不失职也谓采蘩曰被之童童夙夜在公是其不失职也是故天子以备官爲节谓驺虞也诸侯以时防天子爲节谓歌貍首也卿大夫以循法爲节谓歌采苹也士以不失职爲节谓歌采蘩也明乎其节之志以不失其事者其节之志谓天子以备官爲志诸侯以时防爲志卿大夫以循法度爲志士以不失职爲志是各明逹其乐节之志故能不失其所爲之事也徳行立则无暴乱之祸矣功成则国安者是覆説上文功成徳行立先覆説徳行然后却覆説功成也以先由徳行乃功成也故曰射者可以观盛徳也盛徳无暴乱之祸国安射者各明其志能致盛徳故云所以观盛徳也注正义曰案诗义云君射一发则驱五豝兽以军战之礼待禽兽之命不忍特驱其一此云喻得贤者多则以豝喻贤也谓一发而得五豝犹若君一求而得五贤与诗文异者断章爲义云于嗟乎驺虞叹仁人也与诗义同也以驺虞不食生物故云于嗟叹其仁人驺虞既爲天子乐章而仪礼乡射用之者郑注乡射云此天子之射节也而用之者方有乐贤之志取其宜也曽孙之诗谓之貍首者貍首篇名曾孙者其章头也仪礼大射奏貍首间若一郑注云貍之言不来也其诗有射诸侯首不朝者之言因以名篇故谓之貍首也】
　　是故古者天子以射选诸侯卿大夫士射者男子之事也因而饰之以礼乐也故事之尽礼乐而可数爲以立徳行者莫若射故圣王务焉注选士者先考徳行乃后决之于射男子生而有射事长学礼乐以饰之音义【数色角反下同长丁丈反】疏【正义曰此一节明天子以射礼简选诸侯以下徳行能否故圣王所以务以射选诸侯卿大夫者诸侯虽继世而立卿大夫有功乃升非专以射而选但既爲诸侯卿大夫又考其徳行更以射辨其才艺高下非谓直以射选补始用之也射者男子之事也因而饰之以礼乐也者男子生有悬弧之义故云射者男子之事因此射事更华饰以礼乐则容体比于礼其节比于乐是也故事之尽礼乐而可数爲以立徳行者莫若射者谓诸事之中能穷尽礼乐而可数数爲之以兴立人之徳行诸事之中无如于射唯射能如此故圣王务重焉也注正义曰男子生而有射事者案内则篇云男子生设弧于门左是也云长学礼乐以饰之者案内则篇云十有三年学乐诵诗舞勺成童舞象二十舞大夏是长学礼乐以华饰射事也】
　　是故古者天子之制诸侯岁献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有让数有庆而益地数有让而削地故曰射者射爲诸侯也注岁献献国事之书及计偕物也三岁而贡士旧説云大国三人次国二人小国一人音义【比毗志反下同亲合也中丁仲反下同与音预下皆同削胥略反偕音皆俱也】是以诸侯君臣尽志于射以习礼乐夫君臣习礼乐而以流亡者未之有也注流犹族也书曰流共工于幽州音义【共音恭】疏【正义曰此一节明射爲诸侯之事又明诸侯君臣尽志于射以习礼乐无流亡之患诸侯岁献者谓诸侯每岁献国事之书及献计偕之物于天子也贡士于天子者诸侯三年一贡士于天子也天子试之于射宫者言天子试此所贡之士于射宫之中而中多者得与于祭者此谓大射也注正义曰以经云岁献贡士于天子恐岁献之文只是贡献于士故云岁献献国事之书云及计偕物也者汉时谓郡国送文书之使谓之爲计吏其贡献之物与计吏俱来故谓之计偕物也偕俱也非但献国事之书又俱献贡物故云及计偕物知岁献国事之书者小行人云令诸侯春入贡秋献功注云贡六服所贡也功考绩之功也秋献之若今计文书断于九月其旧法也云三岁而贡士者以经贡士之文繋岁献之下恐每岁贡士故云三岁而贡士也又知三岁者案书传云古者诸侯之于天子也三年一贡士一适谓之好徳再适谓之贤贤三适谓之有功有功者天子赐以衣服弓矢再赐以秬鬯三赐以虎贲百人号曰命诸侯不云益地者文不具矣书传又云贡士一不适谓之过注云谓三年时也再不适谓之敖注云谓六年时也三不适谓之诬注云谓九年时也一绌以爵再绌以地三绌而地毕注云凡十五年郑以此故知三岁而贡士也】故诗曰曽孙侯氏四正具举大夫君子凡以庶士小大莫处御于君所以燕以射则燕则誉言君臣相与尽志于射以习礼乐则安则誉也是以天子制之而诸侯务焉此天子之所以养诸侯而兵不用诸侯自爲正之具也注此曽孙之诗诸侯之射节也四正正爵四行也四行者献宾献公献卿献大夫乃后乐作而射也莫处无安居其官次者也御犹侍也以燕以射先行燕礼乃射也则燕则誉言国安则有名誉誉或爲与疏【正义曰上经説诸侯君臣之射此明诸侯之射所歌乐童节者此貍首之诗也所以论燕射则燕则誉故君臣相与尽志于射也此诗名貍首而发首云曽孙侯氏者但此篇之中有貍首之字在于篇中撮取貍首之字以爲篇首之目谓若驺虞之诗其字虽在篇内而名驺虞矣曽孙侯氏者谓诸侯也此诸侯出于王是王之曽孙也故云曽孙侯氏矣若左传云曽孙蒯瞆之类是也四正具举者将射之时先行燕礼其燕之时四度正爵悉皆举徧谓献宾献君献卿献大夫四献既毕乃后射故云具举大夫君子凡以庶士者言爲燕之时大夫君子及庶众士等小大莫处御于君所者言大夫士等小之与大无有处于职司而不来者皆御侍于君之处所也以燕以射者谓先行燕礼而后射也则燕则誉者燕安也既君臣欢乐用是燕安而有声誉也诸侯自爲正之具也正谓脩正言射者是诸侯自爲脩正之具言脩正得安由于射也故前文云内志正谓此也注正义曰以诸侯射以貍首之篇谓今诗文无貍首之篇今射义有载曽孙之诗故知是貍首也云正爵四行献宾献公献卿献大夫者大射礼文云乃后乐作而射也者案大射礼献大夫之后乃后工入乐作而后射此谓大射也若燕射则说屦升堂坐之后乃射矣故燕礼说屦升堂献士毕若射则大射正爲司射如乡射之礼是也】
　　孔子射于矍相之圃盖观者如堵墙注矍相地名也树菜蔬曰圃音义【矍俱缚反注同相息亮反矍相地名圃音补徐音布观如字又古乱反堵丁古反蔬一本作疏所鱼反】射至于司马使子路执弓矢出延射曰贲军之将士国之大夫与爲人后者不入其余皆入盖去者半入者半注先行饮酒礼将射乃以司正爲司马子路执弓矢出延射则爲司射也延进也出进观者欲射者也贲读爲偾偾犹覆败也亡国亡君之国者也与犹竒也后人者一人而已既有爲者而往竒之是贪财也子路陈此三者而观者畏其义则或去也延或爲誓音义【贲依注读爲偾音奋覆败也将子匠反与音预注同不入一本作不得入者非也贲读音奔覆方土反竒居宜反下同后如字又音】又使公罔之裘序防扬觯而语公罔之裘扬觯而语曰幼壮孝弟耆耋好礼不从流俗脩身以俟死者不在此位也盖去者半处者半序防又扬觯而语曰好学不倦好礼不变旄期称道不乱者不在此位也盖防有存者注之发声也射毕又使此二人举觯者古者于旅也语语谓説义理也三十曰壮耆耋皆老也流俗失俗也处犹留也八十九十曰旄百年曰期颐称犹言也行也者不言有此行不可以在此宾位也序防或爲徐防壮或爲将旄期或爲旄勤今礼扬皆作腾音义【公罔人姓也又作冈之裘裘名也之语助序防多簟反序姓防名也觯之豉反弟音悌耆音祁巨支反六十曰耆耋大结反七十曰耋一云八十曰耋好呼报反下同脩身以俟死絶句者不此二字一句下及注皆同旄本又作耄莫报反八十九十日耄期本又作旗音其如字百年日期颐颐养也称如字不乱絶句本或作而不乱防音勤又音仅少也期颐以支反郑注曲礼云期要也颐养也言有此行不絶句行音下孟反】疏【正义曰従篇首以来释天子以下射乐之莭又説大射之礼并显诸侯貍首之义故此一莭载孔子射于矍相之圃选贤誓众之礼也射至于司马者欲射之前先行乡饮酒之礼献宾及介献众宾之后未旅之前作相爲司正】【至于将射转司正爲司马故云射至于司马也使子路执弓矢出延射者谓立司马之时孔子使子路爲司射之官出门而延进观者及欲射之人日贲军之将者贲谓覆败也败军之将言无勇也亡国之大夫者谓亡君】【之国言不忠且无智也与爲人后者与犹竒也谓有人无后既立后讫此人复往竒之是其贪财也不入其余】【皆入者言有此以前三恶则不得入若其余无此三恶者皆得入也又使公罔之裘序防扬觯而语者公罔爲】【氏也裘名也序氏也防名也扬举也至将旅之时使二人俱举觯誓众而説所誓之事此举其目故总举二人】【于是公罔之裘先言序防后言矣幼壮孝弟者谓二十之幼三十之壮能于幼壮以来能行孝弟也耆耋好礼】【者谓六十之耆七十之耋老而不倦爱好于礼不従流俗者身行独行不従流移之俗也脩身以俟死者谓脩】【絜其身以俟于死者不在此位也者谓问此众人之中有此上诸行不若有则可在此宾位矣好学不倦好礼】【不变者此之所誓弥精于前前则虽云孝弟好礼未能不倦不变旄期称道不乱者旄谓八十九十日旄期谓】【百年日期颐年虽甚老行道不乱亦喻前文耆耋好礼是后者弥精也但此记所陈唯约乡射礼也子路出延】【射者是将射之前案乡射司射比众耦于堂西此出延者但观者既多庭中不容故出延之入乃比耦以初门外未入观者既多未有宾主之礼故誓恶者令其不入以乡饮酒礼差之射礼毕旅酬之时乃使二人举觞故乡射礼毕司马反爲司正乐正升堂复位宾取俎西之觯酬主人主人酬大夫自相旅毕君使二人举觯于宾与大夫则当此公罔之裘序防二人举觯之节也但众耦射事既了众宾皆在宾位主人以礼接之不复斥言其恶故此但简其善公罔简而尚疏序防简而转详旄期之老不是能射得云在位者此极老之人本来观礼虽不能射与在射中故知旅酬之时其人犹在也注正义曰知先行饮酒礼者案仪礼乡射先行饮酒之礼此射矍相之圃谓宾射故郑注乡侯二正是用宾射之正又乡大夫职退以乡射之礼五物询众庶郑引此孔子射于矍相之事故知与此乡射同也云贲读为偾者若春秋郑伯之车偾于济説文云偾僵也是偾为覆败也云与犹竒也者谓他人无后既有人后之相为合配今已更往后之是配合之外更有竒也故云后人者一人而已既有为者而往竒之案经下云公罔裘上云之裘故知之是发声而即裘为名矣云射毕又使此二人举觯者古者于旅也语者郑释其公罔之裘序防觯而语之事古者于旅也语者乡射记文郑注云礼成乐备乃可以言语先王礼乐之义理也耆耋皆老也者案曲礼云六十日耆服防注僖九年传云七十日耋又郑注易大耋之嗟谓年余七十也又毛诗笺云八十曰耋大略言之七十八十皆谓之耋也云者不言有此行不可以在此实位者谓射毕旅酬之时众宾之位矣】
　　射之爲言者绎也或曰舍也绎者各绎己之志也故心平体正持弓矢审固持弓矢审固则射中矣故曰爲人父者以爲父鹄爲人子者以爲子鹄爲人君者以爲君鹄爲人臣者以爲臣鹄故射者各射己之鹄故天子之大射谓之射侯射侯者射爲诸侯也射中则得爲诸侯射不中则不得爲诸侯注大射将祭择士之射也以爲某鹄者将射还视侯中之时意曰此鹄乃爲某之鹄吾中之则成人不中之则不成人也得爲诸侯谓有庆也不得爲诸侯谓有让也音义【绎音亦徐音释舎如字旧音舍中丁仲反下及注皆同鹄古毒反徐如字注同射食亦反下射天地四方同】疏【正义曰此一经释称射之名及鹄之与侯之文射之为言绎也者此记者训释射之名射者是绎也绎陈也言陈己之志或日舍也者是记者又解射名故云射者舍也舍中也谓心平体正持弓矢审固则能中也绎者各绎己之志也者言君臣父子各舒陈己之志意则下云为人父者以为父鹄是也持弓矢审固则射中矣者此覆説释上或日舍也舎中也为人父者以为父鹄者凡射者大射则皮侯宾射则正侯燕射则兽侯唯大射有鹄此据大射而知然鹄则上下俱同无复君臣父子之别而言以为父鹄者谓升射之时既身为人父则念之云所射之鹄是为人父之鹄中则任为人父不中则不任为人父故为人之父者以为父鹄以下放此故射者各射己之鹄者谓众射之人虽共射一鹄各射己之所主之鹄也故天子之大射谓之射侯者言天子所射之物谓之射侯言射之中能服诸侯也举大射言之其实宾射燕射皆谓之射侯也射中则得为诸侯者谓数有庆赐堪得乆为诸侯也射不中则不得为诸侯者数被责让不堪乆为诸侯也非为射中封为诸侯不中不得为诸侯也注正义曰大射将祭择士之射者即下文云天子将祭必先习射于泽所以择士是也云将射还视侯中之时意日此鹄乃为某之鹄者案大射礼云耦升自西阶并行东皆当其物北面揖及物揖皆左足履物还视侯中谓于此之时南面回还视侯中也中谓身谓视侯中身也射者意云此鹄乃为某之鹄谓父之鹄子之鹄不定一故称某也云吾中之则成人不中之则不成人也者中之则能成其父子君臣若不中则不能成其父子君臣故知父鹄子鹄也云得为诸侯谓有庆也不得为诸侯谓有让也者郑恐得为诸侯始封以土不得为诸侯则夺其国故明之也凡天子诸侯及卿大夫礼射有三一为大射是将祭择士之射二为宾射诸侯来朝天子入而与之射也或诸侯相朝而与之射也三为燕射谓息燕而与之射其天子诸侯大夫三射皆具其士无大射故司裘职云大射唯明王及诸侯卿大夫不及于士故郑注云士不大射士无臣祭无所择是也其宾射燕射士皆有之故射人云士射豻侯二正是士有宾射也又乡射记云士布侯画以鹿豕是士有燕射矣其侯天子大射则射皮侯故考工记云张皮侯而栖鹄则春以功又司裘职云王大射则共虎侯熊侯豹侯设其鹄郑注考工记皮侯谓此侯也畿内诸侯大射则张熊侯豹侯故司裘职云诸侯则共熊侯豹侯设其鹄是也若畿外诸侯大射亦张三侯郑注云逺尊得伸故亦张三侯一日大侯郑注云则天子熊侯谓以熊皮饰之二日糁侯郑注云糁杂也豹鹄而麋饰三日豻侯郑注云豻胡犬皮饰侯若畿内卿大夫射麋侯故司裘云卿大夫则共麋侯是也其畿外卿大夫射侯无文于诸侯既得三侯其卿大夫盖降君一等则糁侯豻侯其大射之侯皆有鹄也其鹄则三分侯中而居其一故考工记云梓人为侯广与崇方参分其广而鹄居一焉凡皮侯者各以其饰侯之侧又方制其皮以为鹄故郑注司裘云以虎熊豹麋之皮饰其侧又方制之以为槀谓之鹄谓之鹄者取名于鳱鹄鳱鹄小乌而难中是以中之为隽亦取鹄之言较较者直也射所以直己志则是但取其名非是实鸟也此侯道郑注司裘云虎九十弓熊七十弓豹麋五十弓列国之诸侯大射大侯亦九十参七十干五十逺尊得伸可同耳其天子以下宾射则射人云王射三侯五正诸侯射二侯三正卿大夫射一侯三正士射豻侯二正郑云谓五正三正二正之侯五正者中朱次白次苍次黄居外三正损黄二正或以朱緑郑又云二侯者三正二正之侯也一侯者二正而已此皆与宾射于朝之礼也考工记梓人职云张五采之侯则逺国属宾宾射之侯谓之正郑注大射云正者正也亦鸟名齐鲁之间名题肩为正然则天子宾射用五正三正二正之侯畿内诸侯宾射用三正之侯卿大夫用二正之侯士亦用二正之侯又饰以豻畿外诸侯以下宾射其侯无文约大射礼文之意天子张三侯则宾射亦同天子用五正三正二正之侯其卿大夫射亦三正二正之侯士射二正之侯若五正者同虎侯九十弓三正者同熊侯七十弓二正者同豹侯五十弓其中央之赤皆方二尺以外之色皆分布之其外又画以云气天子以下燕射则尊卑皆用一侯故乡射记云天子熊侯白质诸侯麋侯赤质大夫布侯画以虎豹士布侯画以鹿豕郑注云白质赤质皆谓采其地其地不采者白布也熊麋虎豹鹿豕皆正面画其头象于正鹄之处耳君画一臣画二阳竒隂偶之数也燕射射熊虎豹不忘上下相犯射麋鹿豕志在君臣相养也梓人云张兽侯则王以息燕谓此也乡射记既不列畿内畿外之异则诸侯以下外内同也乡射记列天子以下各一侯下文云侯道五十弓弓二寸以为侯中则天子以下皆五十弓侯中同方一丈也降尊以就卑言燕主欢心故也而皇氏沈氏乃云天子熊侯或云九十弓或云七十弓乃同三侯上下之差文无准据其义非也其侯用布之数案乡射记乡侯五十弓则侯道五十歩也以弓之下制长六尺以射用弓故称弓一弓取二寸以为中则侯中方一丈也乡射记又云倍中以为躬注云躬身也谓中之上下幅也用布各二丈乡射记又云倍躬以为左右舌舌谓躬之上下横一幅布张于躬外左右而出谓之舌考工记谓舌为个躬既二丈上舌倍躬则用布四丈也乡射记又云下舌半上舌注云半者半其出于躬者也上舌出躬各一丈则下舌出躬各五尺然则下舌用布三丈总而计之侯中方一丈凡五幅用布五丈上下二躬用布四丈上舌复用布四丈下舌用布三丈故郑注乡射记云乡射侯用布十六丈也以此计之侯道七十弓则侯中方丈四凡七幅幅别丈四是用布九丈八尺上下二躬各倍中用布五丈六尺上舌倍躬亦用布五丈六尺上舌出躬各丈四尺下舌半上舌则左右各减七尺则下舌用布四丈二尺故郑注乡射记云七十歩之侯用布二十五丈二尺其九十弓之侯则侯中方丈八尺凡九幅幅别一丈八尺侯中用布十六丈二尺上下二躬各倍中用布七丈二尺上舌倍躬长七丈二尺其舌出躬各丈八尺下舌半上舌出躬者则左右各减九尺下舌长五丈四尺故郑注乡射记云九十歩之侯用布三十六丈其张三侯之体同道位之近者最下逺者渐高故大射云大侯之崇见鹄于参参见鹄于干干不及地武以此计之豻侯下畔去地尺二寸豻侯之体上下躬及舌总有四幅凡广八尺侯中方一丈是豻侯总髙一丈九尺二寸此豻侯上畔去地一丈九尺二寸以此豻侯上畔则是糁侯之鹄去地之数也其糁侯下舌及躬凡有四尺糁侯之中鹄下有三分之一糁侯中方丈四其三分之一得四尺六寸三分寸之二是糁侯自鹄以下凡有八尺六寸三分寸之二皆为豻侯所掩豻侯上畔去地一丈九尺二寸去其八尺六寸三分寸之二是糁侯下畔去地一丈五寸三分寸之一故郑注大射云糁侯去地一丈五寸少半寸也云少半寸则三分寸之一也豻侯既去地一丈九尺二寸更加糁侯之中三分之二九尺三寸三分寸之一又加糁侯上躬与个四尺则糁侯上畔去地三丈二尺五寸三分寸之一则是大侯鹄下之数也其大侯下舌及躬并侯中三分之一总一丈为糁侯所掩于三丈二尺五寸三分寸之一减其一丈则是大侯下畔去地之数故郑注大射云大侯去地二丈二尺五寸少半寸也其耦射人云王以六耦诸侯以四耦卿大夫士以三耦又射人云诸侯以下谓畿内也若畿外诸侯以下则皆三耦故大射及乡射并左传襄二十九年晋士鞅来聘射皆三耦是也其射宫所在天子大射必先习于泽宫而后射于射宫则此射义文也其射宫天子则在庙也故司服云享先公飨射则鷩冕司几筵云大朝觐大飨射依前南乡是也其服鷩冕天子宾射则在朝故射人云诸侯在朝则皆北面是也其服皮弁服矣天子燕射则在寝以诸侯燕于小寝天子路寝之朝谓之燕朝者故知天子诸侯燕射在寝故乡射记云君国中射则皮树中郑注云谓燕射也其服则冕缁衣素裳也诸侯以为朝服燕礼云燕朝服于寝是其诸侯大射不显畿内畿外之异案仪礼大射云公入骜射毕而云入谓从郊入国也谓射在郊学也故乡射记云于郊则闾中郑注云大射于大学仪礼所陈多据畿外诸侯即畿内诸侯或亦然也其服无文故用皮弁以射在学宫学记云皮弁祭菜故也其诸侯宾射若在国则亦在朝与天子同若在国外相防则在竟故乡射记云于竟则虎中郑注云谓与邻国君射也其服亦皮弁服也以聘礼君受聘皮弁故也其卿大夫以下射之所在及所服之衣无明文也此三射之外又有乡射谓乡大夫贡贤能之后行乡射之礼而询众庶故乡大夫职云献贤能之书于王退而以乡射之礼五物询众庶是也又有州长射于州序之礼其侯并同宾射之法故郑注云乡侯二正又有主皮之射凡主皮之射有二一是卿大夫君田猎班余获而射书传云凡祭取余获陈于泽然后卿大夫相与射也郑注乡射云主皮者无侯张兽皮而射之主于获也二是庶人亦主皮之射故郑注周礼云庶人无侯张皮而射之是也又有习武之射故司弓矢云弧弓以授射甲革椹质者是也】
　　天子将祭必先习射于泽泽者所以择士也已射于泽而后射于射宫射中者得与于祭不中者不得与于祭不得与于祭者有让削以地得与于祭者有庆益以地进爵绌地是也注泽宫名也士谓诸侯朝者诸臣及所贡士也皆先令习射于泽已乃射于射宫课中否也诸侯有庆者先进爵有让者先削地音义【与音预下皆同绌勑律反朝直遥反令力呈反已音以课口卧反】疏【正义曰前经已言数与于祭而君有庆数不与于祭而君有让此经又重言者前经明诸侯贡士之制故赏罚所贡之君此经论人君将祭择士赏罚其士之身故于此又重言也又前经贡士云容体合礼其节比乐此经直云射中与不中不云容体及射节者文不具也天子将祭必先习射于泽泽者所以择士也者泽是宫名于此宫中射而择士故谓此宫为泽泽所在无文盖于寛闲之处近水泽而为之也非唯祭而择士余射亦在其中故书传论主皮射云向之取也于囿中勇力之取也今之取也于泽宫揖让之取也是主皮之射亦近于泽也选士于泽不射侯也但试武而已故司弓矢云泽共射椹质之弓矢郑司农引此射义之文以释之是故于泽中射椹质而已又郑注司弓矢云树椹以为射正射甲与椹试弓习武也其主皮之射则张皮亦揖让也有让削以地有庆益以地者谓诸侯也注正义曰士谓诸侯朝者诸臣及所贡士也者以其助祭故知是此等之人前经论贡士与祭故知此经之士舍贡士也云诸侯有庆者先进爵有让者先削地者此解经进爵绌地之文以经之上文有让削以地有庆益以地更总云进爵绌地据有庆者先进爵有让者先绌地进则爵轻于地故先进爵而后益以地也退则地轻于爵故先削地而后绌爵也】故男子生桑弧蓬矢六以射天地四方天地四方者男子之所有事也故必先有志于其所有事然后敢用谷也饭食之谓也注男子生则设弧于门左三日负之人为之射乃卜食子也音义【弧音胡以桑木为弓蓬歩工反饭扶晚反食音嗣注同为于伪反】疏【正义曰此一经明男子重射之义以男子生三日射人以桑弧蓬矢者则有为射之志故长大重之桑弧蓬矢者取其质也所以用六者射天地四方也所以礼射唯四矢者示事有不用也四矢者象御四方之乱故必先有志于其所有事者言子初生三日用桑弧蓬矢六者欲使此子先有志意于其所有事之处谓于天地四方也然后敢用谷也者三日射罢之后然后敢用谷以食其子也饭食之谓也者至射毕用谷犹若事毕设饭食故云饭食之谓也】
　　射者仁之道也射求正诸己己正而后发发而不中则不怨胜己者反求诸己而已矣注诸犹于也孔子曰君子无所争必也射乎揖让而升下而饮其争也君子注必也射乎言君子至于射则有争也下降也饮射爵者亦揖让而升降胜者袒决遂执张弓不胜者袭説决拾却左手右加弛弓于其上而升饮君子耻之是以射则争中音义【争争鬭之争下及注有争皆同揖让而升下絶争而饮一句袒音但决古穴反説吐活反拾音十却邱逆反又羌略反弛式氏反又始氏反中丁仲反下文注同】疏【正义曰此一经明射是仁恩之道唯内求诸己不病害于物既求诸己耻其不胜乃有争心矣揖让而升下而饮者下犹降也言将饮射爵之时揖让而升堂又揖让而降下而饮此罚爵既以礼升降其事可慙故也其争也君子者言虽君子因射亦有争也注正义曰此饮射爵者亦揖让而升降者此解经揖让而升下经称揖让谓饮射爵时揖让非射时揖让也故云饮射爵者亦揖让而升降亦者亦如射时揖让今饮亦揖让故仪礼大射云耦进上射在左并行当阶北面揖及阶揖升堂揖皆当其物北面揖及物揖射毕北面揖揖如升射是射时升降揖让也大射又云饮射爵之时胜者皆袒决遂执张弓不胜者皆袭説决拾却左手右加弛弓于其上遂以执弣揖如始升射及阶胜者先升升堂少右不胜者进北面坐取丰上之觯立卒觯坐奠于丰下兴揖不胜者先降是饮射爵之时揖让升降也】
　　孔子曰射者何以射何以听循声而发发而不失正鹄者其唯贤者乎若夫不肖之人则彼将安能以中注何以言其难也声谓乐莭也画布曰正栖皮曰鹄正之言正也鹄之言梏也梏直也言人正直乃能中也发或为射音义【正音征注同夫音扶肖音笑栖音西梏音角下同】诗云发彼有的以祈尔爵祈求也求中以辞爵也酒者所以养老也所以养病也求中以辞爵者辞养也注发犹射也的谓所射之识也言射的必欲中之者以求不饮女爵也辞养让见养也尔或为有音义【的丁歴反养如字徐羊尚反识音式一音志女音汝】疏【正义曰前经论射求诸己乃有争心故此明射中之难以中为贵射者何以射者言为射之人何以能使射中与乐莭相应也何以听者言何人能聴此乐莭使与射中相合言射中乐莭两相应防至极难矣循声而发发而不失正鹄者其唯贤者乎者此论射中与乐莭相防为难之事循声若谓射者依循乐声而发矢不失正鹄言其中矣如此者其由贤者乃能然是难也若夫不肖之人则彼将安能以中者不肖谓小人也言小人则不能循声而发又不能持弓矢审固彼既如此则何能以中也诗云发彼有的以祈尔爵者此小雅宾之初筵之萹刺幽王之诗陈古之明王大射之礼发矢之时射彼所祈之的祈求也以求祈中辞尔所罚之酒爵也求中以辞爵者辞养也者酒既养老又以养病今射者非病非老故求射中以辞让此爵者辞让见养老也不敢当其养礼也注正义曰何以言其难者言此事难作何法以为之者言不可为也故云言其难也云声谓乐莭也者驺虞九莭之属也云昼布曰正则賔射也栖皮曰鹄则大射也云发犹射者解上发彼有的也云的谓所射之识也识犹记识之处即正鹄之中也云辞养让见养也若己有老病而可受养今己为射不中而受爵是无功受养不敢当之故让矣】
　　燕义
　　古者周天子之官有庶子官庶子官职诸侯卿大夫士之庶子之卒掌其戒令与其教治别其等正其位注职主也庶子犹诸子也周礼诸子之官司马之属也卒读皆为倅诸子副代父者也戒令致于大子之事敎治脩徳学道位朝位也音义【卒依注音倅七对反又苍忽反副也治直吏反注及下同别彼列反大子音泰后大子大学同朝音直遥反】国有大事则率国子而致于大子唯所用之若有甲兵之事则授之以车甲合其卒伍置其有司以军法治之司马弗正注国子诸子也军法百人为卒五人为伍弗不也国子属大子司马虽有军事不赋也音义【合如字徐音閤卒伍子忽反注同伍音五正音征】凡国之政事国子存游卒使之脩徳学道春合诸学秋合诸射以考其艺而进退之注游卒未仕者也学大学也射射宫也燕礼有庶子官是以义载此以为説音义【卒七内反注同】疏【正义曰此一莭明诸侯与庶子燕饮之礼萹首至末皆明燕饮之义但燕饮之礼有庶子官故方説燕礼之初先陈庶子之事各随文解之周天子之官有庶子官者此明庶子之义也谓作记之人在于周末追述周初之事故云古者言周之天子其下立官有庶子之官天子谓之诸子诸侯谓之庶子其所职掌诸子庶子同也故此记虽明诸侯庶子职掌其所载之事皆诸子职文也庶子官职诸侯卿大夫士之庶子之卒者言此官职主诸侯及卿大夫士众庶子之副倅于父之事所以官名庶子掌其戒令者此等众子须有戒法政令而庶子官掌之与其教治者与犹及也教谓教学治谓治身言非但掌戒令而已及其教治亦皆掌之别其等者谓分别其贵贱之等正其位者正其朝廷所立之位也此记云诸侯卿大夫士之庶子之卒周礼诸子职则云掌国子之倅唯此为别但诸子职总谓之国子此云诸侯卿大夫士之庶子者是其适子也谓之庶者庶众也以其适子众多故总谓之庶子非适子庶弟而称庶子也必知适子者以其云倅是副贰于父之言故郑注诸子职云国子者是公卿大夫士之副贰又引王制云王大子王子羣后之大子卿大夫元士之适子是也唯所用之者若国有大事之时而进致诸子于大子唯任大子随时所用也合其卒伍置其有司者言若国有甲兵之事则庶子之官传授以车甲合防之以卒伍置立之以有司谓立其主将使统领之用军旅之法治理之司马弗正者弗不也正也以此等诸子既统属大子随大子徴发王家之事司马不得征役之也凡国之政事国子存游卒者前经云国有大事谓祭祀或宿卫又云甲兵之事此经别云国之政事则非大事与甲兵也是国之寻常小小之政事谓力土功胥徒之属不与于国子唯民庶所为国子存游卒未仕者之中不干其事也使之脩徳学道者既不与国之寻常政事但使之脩行其徳学习道艺也春合诸学者谓仲春之时合此诸子在于大学秋合诸射者谓仲秋之时合其诸子在于射宫使之脩徳学道或容习射也以考其艺而进退之者是庶子之官考校其艺之髙下而进退其能否能者进之否者退之注正义曰云周礼诸子之官司焉之属也者案周礼诸子下大夫属司马云卒读皆为倅者以经云庶子之卒下文云国子存游卒以卒字非一故云卒皆为倅若旁置人者是副倅之倅若不置人者则百人为卒之卒故读卒倅也云诸子副代父者也此诸适子皆副代于父与父为倅故称倅也云戒令致于大子之事者则下文云国有大事则率国子而致于大子其事非一故云戒令致于大子之事云位朝位也者此等诸子虽未为官皆继父尊卑以为等级故有别其等正其位也游卒未仕者也案师氏职云凡国之贵游子弟学焉郑注云贵游子弟王公之子弟游无官司者则此游卒是游以为副倅故云未仕者云学大学也者以大胥云春释菜合舞文王世子云春夏学干戈秋冬学羽籥皆于东序初教在东序至合时则在周之大学故云学大学也云射射宫也择士习射之宫也又周礼大胥云秋颁学合声其合声之时则亦在大学文王世子云凡大合乐必遂养老郑云春合舞秋合声是养老在东序也故知大合乐在东序云燕礼有庶子官是以义载此以为説者案燕礼云主人升自西阶献庶子于阼阶上又云庶子执烛是燕礼有庶子官也以庶子于燕有事是以燕义于此説庶子职掌故云载此以为说也】诸侯燕礼之义君立阼阶之东南南乡尔卿大夫皆少进定位也君席阼阶之上居主位也君独升立席上西面特立莫敢适之义也注定位者为其始入踧踖揖而安定也音义【乡许亮反适音敌大歴反本亦作敌为于伪反下文为疑同踧本亦作蹴子六反踖子昔反又积亦反】疏【正义曰此经説燕礼之初君独升立于阼阶之上明君尊莫敢敌之义也皆引燕礼正经记者以义説之卿大夫皆少进定位也者案燕礼卿大夫皆入门右北面君南乡尔卿卿西面北上尔大夫大夫皆少进皆北面所以然者定羣臣之位也定位之语是记者之辞也君席阼阶之上居主位也者居主位之语亦记者辞也君独升立席上西面特立莫敢适之义也者莫敢适言臣下莫敢与君敌匹而为礼亦是记者之言也】
　　设宾主饮酒之礼也使宰夫为献主臣莫敢与君亢礼也不以公卿为宾而以大夫为宾为疑也明嫌之义也宾入中庭君降一等而揖之礼之也注设宾主者饮酒致欢也宰夫主膳食之官也天子使膳宰为主人公孤也疑自下上至之辞也公卿尊矣复以为宾则尊与君大相近音义【亢苦浪反使宰夫本亦作使膳夫上时掌反复扶又反大音泰旧他佐反近附近之近】疏【正义曰此经明燕礼臣莫敢亢君君又屈而礼之也而以大夫为宾为疑也者公卿朝臣之尊宾又敌主之义若以公卿为宾疑其敌君之义为其嫌疑故所以使大夫为宾明其逺嫌之义也君降一等而揖之礼之也宾既至庭君降阶一等而揖之是以礼待于宾也故云礼之礼之亦记者辞也注正义曰云天子使膳宰为主人者文王世子文云公孤也者此诸侯燕臣子之礼而称公故知是上公得置孤孤止一人而燕礼云诸公者郑注彼云诸公者容牧有三监也云疑自下上至之辞也疑拟也是在下比拟于上故云自下上至之辞也云尊与君大相近言公卿在朝位与君相近今若使为宾被君所敬则其尊与君大相逼近故经云以大夫为宾为其疑故也】
　　君举旅于宾及君所赐爵皆降再拜稽首升成拜明臣礼也君答拜之礼无不答明君上之礼也臣下竭力尽能以立功于国君必报之以爵禄故臣下皆务竭力尽能以立功是以国安而君寜礼无不答言上之不虚取于下也上必明正道以道民民道之而有功然后取其什一故上用足而下不匮也是以上下和亲而不相怨也和宁礼之用也此君臣上下之大义也故曰燕礼者所以明君臣之义也注言圣人制礼因事以托政臣再拜稽首是其竭力也君答拜之是其报以禄恵也音义【稽徐本作□音啓以道音导下司什音十匮求位反】疏【正义曰此一经明燕礼臣尽礼于下君答之于上上下交欢而不相怨明君臣之义也君举旅于宾者谓举旅酬之酒以酬宾及君所赐爵者特赐臣下之爵皆降再拜稽首升成拜者谓宾受君之酬及臣受君赐爵皆降自西阶再拜稽首以受君恩又升堂更再拜稽首以成拜也故燕礼云公酬宾宾降西阶下再拜稽首公命小臣辞宾升成拜郑云升成拜复再拜稽首也至礼杀之后宾下堂是欲拜君则辞之宾未拜也宾乃升堂再拜稽首郑注云不言成拜者以其下堂未拜故也燕礼云公卒觯宾下拜小臣辞宾升再拜稽首郑注云不言成拜者为拜故下宾未拜也下不敢輙拜礼杀也臣下竭力尽能以立功于国者案燕礼君赐爵之时再拜稽首示竭力尽能立功于国也君必报之以爵禄者以燕礼臣拜君皆答之者示君报之以爵禄也礼无不答言上之不虚取于下也者以燕礼凡臣之拜君无不答拜之示为上之道不虚取于下也上必须报之也上必明正道以道民民道之而有功者上下必须相报故在上明正教以教道于民民亦依君训道有功报上也然后取其什一者前明君臣相报此明君民上下相报君既薄敛于上民亦什一而税于下故国家用足而下不匮乏是上下和平亲睦而不相怨恨也和宁礼之用也者上下和亲是和也而不相怨是安宁也和之与宁礼之所用以结成上文也】
　　席小卿次上卿大夫次小卿士庶子以次就位于下献君君举旅行酬而后献卿卿举旅行酬而后献大夫大夫举旅行酬而后献士士举旅行酬而后献庶子俎豆牲体荐羞皆有等差所以明贵贱也注牲体俎实也荐谓脯醢也羞庶羞也音义【差初佳反又初宜反醢音海】疏【正义曰此明尊卑上下席位之所受献旅酬之差贵贱先后之义席小卿次上卿者案燕礼上卿在宾席之东小卿在宾席之西隔越于宾席而云次上卿者以俱南面东上遥相次耳大夫次小卿者案燕礼大夫在小卿之西故燕礼云辩献大夫遂荐之继宾以西东上士庶子以次就位于下者燕礼于西阶上献士既受献者立于阼阶下西面北上献庶子于阼阶上既献立于阼阶下故云士庶子以次就位于下也献君君举旅行酬者案燕礼宰夫为主人酌以献宾宾饮毕酌以酢主人主人饮毕酌以献君君饮毕酌以酢主人更爵以受酢于阼阶下饮卒爵主人又洗觚酬主人先饮卒爵酌以酬宾宾受觚坐奠于荐东讫小臣请媵爵者二人媵爵阼阶下皆北面媵爵于公媵爵者先自饮毕媵爵者洗象觯酌奠于公席之前公坐取所媵之觯以酬宾宾于时下再拜稽首公命小臣辞宾升成拜公立卒觯宾乃受公虚爵酌之酬大夫于西阶上众大夫相酬毕奠虚觯于篚此是献君君举旅行酬也而后献卿卿举旅行酬者案燕礼主人洗升实散献卿于西阶上献卿毕小臣又请媵爵者公使二人媵爵奠于公前公又行一爵若宾若长唯公所酬以旅于西阶上大夫辩而止此是为卿旅酬也燕礼直云卿不云大卿小卿之异则小卿大卿俱同献也而后献大夫大夫举旅行酬者案燕礼主人洗献大夫于西阶上大夫辩受献乃纳工献众工毕公又举奠觯唯公所赐以旅于西阶上此是献大夫为大夫而旅酬也而后献士士举旅行酬者案燕礼说屦升堂坐之后主人献士于西阶上献士辩又献旅食宾媵觯于公公坐取宾所媵觯兴唯公所赐乃就席坐行之终于大夫终受者兴以酬士士举旅于西阶上此是献士为旅酬也而后献庶子者庶子卑不为之举旅但无算爵之莭执爵者酌而旅之俎豆牲体荐羞皆有等差者公及卿大夫士等牲体荐羞之莭皆有等差但燕礼不载无以言也】










　　礼记注疏卷六十二
　　礼记注疏卷六十二考证
　　射义古之诸侯之射也必先行燕礼卿大夫士之射也必先行乡饮酒之礼○吕氏曰诸侯之射大射也卿大夫士之射乡射也【臣召南】按乡射礼云无介注云虽先饮酒主于射也其序宾之礼畧然则乡射之先行饮酒礼惟无介以辅宾爲异余俱同也
　　诸侯歳献贡士于天子○注疏读歳献絶句
　　者不【句】在此位也【句】音义者不此二字一句下及注皆同○集説以者字属上句不字一句
　　射之爲言者绎也注疏凡天子诸侯及卿大夫礼射有三云云○疏通论射之制度当合毛诗宾之初筵及行苇疏观之
　　己射于泽而后射于射宫○【臣召南】按宾之初筵疏曰将祭再为射礼泽宫言习射则未是正射射于泽宫乃行大射即此记之义也
　　揖让而升下【句】而饮【句】○此注疏读也朱子以揖让而升句下而饮句陈澔谓注疏读是
　　燕义升成拜疏为拜故下宾未拜也下不敢輙拜礼杀也○【臣召南】按仪礼注原文云为拜故下实未拜也下不輙拜礼杀也此文宾字当作实以字形相近而误敢字则衍文也
　　席小卿次上卿○【臣召南】按燕礼但言卿不分别上卿下卿惟献诸公当先于卿但大国之孤本不常设而三卿中自有命于天子命于其君之异席当不同以大射礼凖之则燕礼言卿之文不备赖有此记以明之也又按燕礼献卿献大夫献士庶子之后尚有献左右正与内小臣一莭此不言者省文从可知也疏按燕礼上卿在宾席之东小卿在宾席之西云云○【臣召南】按燕礼无明文但言卿席设于宾左东上而已小卿在宾西东上孔疏葢凖大射礼而为之说
  </div>
  <div class="pagination">
   <a href="礼记注疏_page34.html">
    上一页
   </a>
   <span>
    ...
   </span>
   <a href="礼记注疏_page30.html">
    30
   </a>
   <a href="礼记注疏_page31.html">
    31
   </a>
   <a href="礼记注疏_page32.html">
    32
   </a>
   <a href="礼记注疏_page33.html">
    33
   </a>
   <a href="礼记注疏_page34.html">
    34
   </a>
   <span class="current-page">
    35
   </span>
   <a href="礼记注疏_page36.html">
    36
   </a>
   <a href="礼记注疏_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
