<!DOCTYPE html>
<html>
<head>
    <meta charset="UTF-8">
    <title>仪礼析疑 - 第 10 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼析疑 - 第 10 页/共 29 页</h1>
    <div class="content">




　　仪礼析疑卷六
<经部,礼类,仪礼之属,仪礼析疑>
　　钦定四库全书
　　仪礼析疑卷七
　　翰林院侍讲衔方苞撰
　　大射仪
　　宰戒百官有事于射者
　　春秋传赵孟曰武请于冡宰矣南遗曰冢卿无路以此经及聘礼参证则侯国亦有宰旧典也盖假以尊称以临莅其吏民与五等之国皆称公大国之孤亦称公同义
　　射人戒诸公卿大夫射司士戒士射与赞者
　　曰戒士射则知赞者不射矣观此则士旅食乃升于司马掌于司士而未受职者作之以赞射事明矣用此推之乡射赞者有司之类射皆不与
　　前射三日宰夫戒宰及司马射人宿视涤
　　百官闻宰之戒则射前一日已官陈器与水三官闻宰夫之戒则届期已同视涤故下独举司马之命张侯设乏也疏谓涤射器非也射器拂拭而已无所用涤○自视涤至量侯道设乏张侯宿县并射前一日事故以宿视涤贯之注云前射三日张侯设乏非也量人量侯定植巾车张之可同时而毕事若张设于三日之前必别具帷幂以备风雨非事之宜○此篇主于射而言视涤则燕礼不待言矣戒三官之地所涤之器涤之之法视涤者之仪皆不载必已见于祭礼也
　　大侯九十参七十千五十
　　筋力不可强而侯道之逺近壹以贵贱为差何也臯陶陈谟以六德三德为有邦有家之差盖居君卿之位而德器才识不能及逺则无以驭其众临其属故寓其义于射传曰为人君者以为君鹄为人臣者以为臣鹄志力不足以中鹄则君卿与有司同罚以示才德不足以称位则不足以任国社而亦无以安于四民之上矣此义明则苟非至愚必将抚躬而自惧求贤以自助尚敢荒寜以自恣于民上乎位卑者虽力能中逺而非其鹄不获亦教以职思其居而无越志也传所谓射者各射已之鹄绎者各绎已之志其此义也与
　　遂命量人巾车张三侯
　　前承宿眠涤濯后接宿县则为射前一日事明矣
　　设乏西十北十凡乏用革
　　西十北十之文重见以上乃司马命量人定设乏之度此则巾车设乏之事也
　　乐人宿县于阼阶东
　　于乐人之县复特言宿事更端也盖张侯设乏与视涤同时而官事相聨无庸更言宿乐人之县则宗司所掌也故别言之
　　笙磬西面其南笙钟其南鑮皆南陈建鼓在阼阶西南鼓应鼙在其东南鼓
　　磬西面而笙钟与鑮皆南陈何也击者东面而立击西面南面皆便也钟鑮所以必南陈者以编钟同簴不可以西面也南陈之占地无多建鼓犹设于阼阶西以辟君降揖卿大夫之位可缩簴而西面乎阼阶之鼓声南面西阶之鼓鼙则东面何也凡考击必用右手东面而击者以南为便西面而击者以东为便也○笙钟颂钟以应笙管皆编钟也鑮则大钟以声羣乐奏九夏者○建鼓即楹鼔以木贯而建之遂以建名若以树詀则下云一鼔在其南一鼓在西阶之西簜在鼓西可矣皆特标建鼓义无所处于文为赘杨氏复承朱子之意为仪礼图最有功于治经者
　　但尚有宜补正处如燕礼但云乐人县详具于大射而乐器之陈设无图后之君子宜详订焉
　　一建鼔在其南东鼔朔鼙在其北
　　鑮建鼔大鼙小故设于鑮与鼓之间而少北于鼔以便先击鼙后击鼔也
　　幂用锡若絺缀诸箭盖幂加勺又反之
　　缀锡若絺于箭虑风之摇荡也盖幂谓以幂覆尊明勺加于幂上也又反之以覆勺也
　　皆尊酒在北
　　记称上酒以陈尊南上尊在南也
　　两壶献酒
　　献酒示为献服不设也注读献为沙疏因言祭侯用郁鬯故隶仆以下卑贱之人并得以郁鬯献汉唐人学而不思至此贸儒乃以不用注疏病程朱谬矣
　　司官设賔席于戸西南面有加席
　　大射之賔大夫也以为賔而有加席与卿同犹燕之主人士也以为献主而与大夫偕荐也卿之重席陈而不设以卿终辞且诸公无加席而卿之加席久设于其位非所宜也
　　小卿賔西东上
　　诸侯之国卿以下别有小卿春秋传鲁有宗伯小司冦乃小卿也盖礼事狱事最繁难以兼摄故特立小卿以主之其下各以大夫大夫之数所以必五人也冢宰则以司徒摄而不设小卿故见于春秋传者无小宰吴楚僭王故有太宰少宰卫有右宰谷盖僭设故易其名以自盖也
　　若有东面者则北上
　　惟大射卿大夫在国者无不与小卿位于賔西五大夫继之戸西不足以容其席位故有东面者燕则无此文衰老及有事于国中者可不与也
　　士西方
　　不着庭中南北之度以下旅食者在士南则其位约畧可知
　　小臣师从者在东堂下南面西上
　　非有礼事者不得升堂公将降阶揖公卿大夫故从公者预负东堂而立也周官司士治朝之位王族故士在路门之右南面东上大仆大右大仆从者在路门之左南面西上亦拟王出视朝南面故从王者亦南乡也彼或东上或西上以王位当路门之中也此皆西上以公降自阼阶也○燕礼小臣师一人在东堂下仪畧也大射仪繁故有从者
　　賔再拜稽首受命
　　燕以示慈惠故曰许诺大射以辨等威故曰受命文无防而不辨也
　　小臣自阼阶上北面请执幂者与修膳者乃命执幂者执幂者升自西阶立于尊南北面东上膳宰请羞于诸公卿者
　　羞膳者与执幂者同时而请而惟见执幂者升立之位何也羞膳者之职与其仪具详于后也羞于诸公卿者亦然燕礼请羞于诸公卿者壹与此同而篇中竟不目其人必已见于飨礼【公食大夫礼设洗如飨】而畧之也观此篇亦可互证
　　賔及庭公降一等揖賔賔辟
　　公之降揖同而燕则賔不辟何也燕主溥惠于羣臣而立一人以为賔礼犹轻大射择士以祭賔有加席与卿同升奏肆夏与异国之賔同奠爵执爵兴而乐阕且上拟于君故于君初接见时退辟以见其不敢当礼也
　　公升即席奏肆夏
　　燕礼记若以乐纳賔则奏肆夏此经三奏肆夏皆燕礼之所无也盖燕以示慈恵宜畧于仪节故纳賔公即席及受献皆不用乐大射以辨尊卑别贤能宜详于度数故公即度受献皆以乐尊尊也纳賔以乐贤贤也大夫以下无脀而获者释获者有脀报勤也肆夏之诗曰明昭有周式序在位又曰我求懿德肆于时夏与大射辨尊卑别贤能之义相应燕而摲用肆夏以纳賔其必臣有大勲劳功伐而加隆焉以厉羣下与
　　賔升自西阶主人从之賔右北面至再拜賔答再拜主人从賔之后既升堂则北面而立俟賔就席然后拜其至故不曰拜至而曰至再拜也
　　賔洗南西北面坐奠觚少进辞降主人西阶西东面少进对
　　礼与燕同而于賔増北面于主人増西阶然后賔主所立之位愈明
　　摈者以命升賔
　　燕礼射人按节而升賔不复请于君也此曰以命盖君重其礼而特命之
　　宰胥荐脯醢由左房庶子设折俎
　　燕礼轻献公献賔设俎者皆膳宰大射礼重转以宰胥庶子荐设以士皆与射故荐设用不与于射者
　　更爵洗升酌散以降酢于阼阶下
　　主人献公自酢燕礼酌膳志恩礼渥洽而不可忘也大射酌散示等级分明而不敢苟也
　　賔升席坐祭酒遂奠于荐东
　　凡奠于荐东之觯不饮何也燕与大射公卿皆未得献宾已受献且随当受君之酬故不饮主人之酬爵以示不敢再先于公卿俟受君之酬而以酬公卿大夫然后事顺而情安也主人之酬爵君不可用以酬宾故别举媵觯而荐东之觯又不得他用则俟礼终而彻之可矣乡饮乡射不用荐东之觯义与此同其举荐西之觯以旅则以事各不同而节文亦少异焉耳
　　公命长
　　长谓五大夫爵列之尊者故小臣以次作二大夫而不复请于君也公为公卿举旅曰若宾若长则非以长幼言可知
　　皆奠觯再拜稽首
　　上稽首拜媵爵之命也此稽首拜饮觯之赐也宾未酬而先赐媵爵者饮何也凡酬必先自饮而后致爵于人媵爵者之饮乃代君也酬爵四举非有代者君岂能媵
　　遂卒觯兴坐奠觯再拜稽首执觯兴公答再拜
　　燕礼主人自酢宾受酬二大夫媵觯公皆答再拜大射皆答一拜惟此答再拜何也燕示慈惠故过礼以明恩大射辨名分主人士也君于士不答拜以为献主而拜答焉礼已过矣宾与媵觯者大夫也本当答拜故一循其常而于二大夫卒觯时闲答再拜以别于士宾则公饮射爵而夹爵及媵觯于公并答再拜以别于众大夫又所以称礼之轻重而为之隆杀也
　　宾降西阶下再拜稽首小臣正辞宾升成拜
　　拜下礼也故主人献公大夫媵觯皆听其稽首于阶下而不辞惟于宾则畧君臣之分而执宾主之礼故命小臣辞而升成拜且始犹拜于下而后辞既则不待其拜而升之皆异敬也公以宾所媵觯赐人亦不待其拜而升之盖所赐必诸公若诸卿之长或君之师保故与宾同礼然君虽有异敬而臣宜守常礼故至君命彻幕则宾与公卿大夫皆降拜稽首公虽命辞而终不敢升成拜
　　宾告于摈者请旅诸臣
　　祭祀宾客献酬本无或遗而燕射举旅必使宾请者自宾言之则不敢専惠自君言之则推惠于宾而使浃于上下也公卿之请所以推惠于公卿而使浃于诸大夫也【卒爵者大夫】大夫之请所以推惠于大夫而使浃于羣士也士举旅而后献庶子有司则士之请又推惠于士而以浃于庶子有司也惟宾之请见于经而燕礼记曰凡公所酬既拜请旅侍臣盖据为公卿大夫士举旅受爵者皆曰如初请酬之文惟见大射何也大射礼重于燕于燕举之或疑大射辨尊卑简贤能一禀于君命或无此节于大射举之则燕不待言矣以告于摈者以射者无自请于君之仪也
　　若膳觯也则降更觯洗升实散
　　公命不易主恩也宾更觯臣礼也
　　卿辞重席司宫彻之
　　宾有加席而卿转辞因其辞而遂彻之何也上则体君之意以致隆于宾下则不敢过诸公也
　　乃荐脯醢卿升席庶子设折俎
　　不指言荐脯醢者以庶子仍设折俎而献大夫始言胥荐脯醢则公卿之脯醢荐者仍宰胥可知矣宾荐以宰胥一日之敬公卿贵有常尊不得降于宾
　　若有诸公则先卿献之如献卿之礼席于阼阶西北面东上无加席
　　燕与大射诸公皆无加席与卿辞重席之意同以成君致隆于宾之义也又位在阼阶若加席则上拟于君故设席时本无加席不待其辞
　　主人洗觚升献大夫于西阶上
　　燕礼为大夫举旅在献工之后笙入之前以其事与无算乐献士相连故使媵爵者递进而代献以息献主大射为大夫举旅退于既射之后献主之事至献大夫献工而中止则连而举之可也
　　胥荐主人于洗北西面脯醢无脀
　　大射以辨等威故惟公卿有折俎虽主人亦无脀以此知荐献获者之俎以祭侯设而释获者亦得以类及也
　　摈者升大夫大夫皆升就席
　　献公卿毕即为举旅献大夫直待射事毕而后为举旅义主于射礼重事繁恐日不足也工得献而笙否义亦然
　　乃歌鹿鸣三终
　　不合乡乐射以择士与彰女教之义无渉鹿鸣三终兼四牡皇皇者华左传歌鹿鸣之三可证
　　主人洗升实爵献工
　　乡饮酒乡射惟为大师洗以众工不过族党中知音乐者或国之中瞽下瞽耳燕与大射则歌者必大师小师即上工亦异日之小师大师也故皆洗以献而并及于笙大射礼繁故省献笙之节耳
　　大师少师上工皆降立于鼓北羣工陪于后乃管新宫三终
　　既无闲歌合乐则堂上之事毕矣故大师少师上工皆降也春秋昭公二十五年鲁叔孙婼聘于宋宋公享之赋新宫昭子赋车牵则新宫有辞与南陔六篇异而独以管奏射事殷故简其节也敖氏以无管入之文遂谓即大师管非也上经工六人四瑟仆人正相大师仆人师相少师仆人士相上工则上工谓四瑟明矣此经既曰大师少师上工皆降又曰羣工陪于后则非众管者而谁哉经于羣工陪于后下继言乃管则管者即羣工甚明无事复言管入言之法当然耳
　　摈者自阼阶下请立司正
　　乡射主人自作司正政学之常有司及时而发命国君之礼则宜有请者
　　公许摈者遂为司正
　　乡射礼曰作相为司正所作无定之辞也此则礼之秩节故曰公许摈者遂为司正无所用其辞也
　　为政请射
</div>
    <div class="pagination">
<a href="仪礼析疑_page9.html">上一页</a><span>...</span><a href="仪礼析疑_page5.html">5</a><a href="仪礼析疑_page6.html">6</a><a href="仪礼析疑_page7.html">7</a><a href="仪礼析疑_page8.html">8</a><a href="仪礼析疑_page9.html">9</a><span class="current-page">10</span><a href="仪礼析疑_page11.html">11</a><a href="仪礼析疑_page12.html">12</a><a href="仪礼析疑_page13.html">13</a><a href="仪礼析疑_page14.html">14</a><a href="仪礼析疑_page15.html">15</a><span>...</span><a href="仪礼析疑_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
