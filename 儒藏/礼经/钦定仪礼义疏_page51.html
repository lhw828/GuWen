<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 51 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 51 页/共 169 页</h1>
    <div class="content">　　正义郑氏康成曰反其位无事
　　宾降介逆出宾出
　　正义郑氏康成曰逆出由便宾出聘事毕　李氏如圭曰逆出后入者先出
　　公侧受宰玉
　　正义郑氏康成曰授于序端使藏之【贾疏下文公升侧受几于序端知此亦授于序端也】　敖氏继公曰授玉于上公尊也下放此公受玉时亦垂缫宰既受之则屈缫矣
　　裼降立【裼防益反注古文裼皆作赐】
　　正义郑氏康成曰裼者免上衣见裼衣【贾疏玉藻注云袒而有衣曰裼谓袒衿前上服见裼衣也】凡当盛礼者以充羙为敬【贾疏玉藻云执玉龟袭是也】非盛礼者以见羙为敬【贾疏玉藻云君在则裼尽饰也是也】礼尚相变也玉藻曰裘之裼也见羙也又曰麛裘青豻褎绞衣以裼之论语曰素衣麛裘皮弁时或素衣其裘同可知也裘者为温表之为其防也寒暑之服冬则裘夏则葛凡袒裼者左【贾疏吉凶皆袒左士丧礼主人左袒檀弓吴季札左袒右还其封大射亦左袒若受刑则袒右觐礼侯氏袒右是也】降立亦于中庭　敖氏继公曰裼者偏免上衣而见裼衣也朝祭之衣以裼为常故当盛礼则袭以为敬而盛礼毕则裼而复其常也凡裼衣不必与上衣同色　贾氏公彦曰凡服四时不同假令冬有裘衬身禅衫有襦襦上有裘裘上有裼衣裼衣之上又有上服皮弁祭服之等若夏以絺绤絺绤之上有中衣中衣之上复有上服皮弁祭服之等若春秋二时则衣袷褶袷褶之上加以中衣中衣之上加上服也
　　存疑贾氏公彦曰郑引玉藻论语谓裼衣君臣亦有异时诸侯与其臣视朔与行聘礼皆服麛裘但君麛裘麛褎臣麛裘青豻褎而同以素衣为裼若聘礼君臣衣同用麛裘但主君则用素衣为裼使臣则用绞衣为裼是以郑总云皮弁时或素衣其裘同可知也案近身有襦襗襦襗之上冬裘夏春秋以茧褶此因气候之寒暑温凉而异者也以裘言之裘上有裼衣裼衣上有袭衣袭衣即朝服皮弁服冕服之等所谓上服也曲礼孔疏谓袭衣上有常着之服如皮弁之属则多一衣矣玉藻羔裘豹饰缁衣以裼之狐裘黄衣以裼之此裼衣与裘同色者也君衣狐白裘锦衣以裼之君子青裘豹褎绡衣以裼之麛裘青豻褎绞衣以裼之此裼衣与裘不必同色者也不必与裘同色则亦不必与上衣同色矣然则上衣固与裘同色者与如缁衣羔裘朝服也素衣麑裘皮弁服也缁衣素衣皆上衣上衣即袭衣也然则论语所云固指袭衣而兼言裼衣者与裘外必备此二衣而裼衣比之袭衣为华观于锦衣绡衣绞衣者足以徴之矣玉藻尸袭执玉龟袭吊则袭无事则裼袭裘不入公门是则礼法之场以裼为常其或袭者有为为之耳古人礼服皆直领而对襟唯当膺左右各余一寸以为衽衽则以左掩右掩之则袭也开而折于左露其裼衣则裼矣故一裼一袭可以俄顷为之也裼衣盖亦对襟者衣裘则毛之文采闲露于当膺之闲与裼衣同为见羙若不衣裘则但以裼衣为羙而不及其里矣然则贾氏所云中衣者即指裼衣言之非白布之中衣与长衣深衣为类者也或言裼袭祗以裘言之而无此然则当夏月而聘将废裼袭之仪乎抑亦衣裘乎不可通矣或又言裼衣上加深衣曰袭不加深衣曰裼无论白布之衣不可以为国君与卿之聘服即其衣之外必有二带又有韎韐系焉受玉授玉俄顷之闲又无赞之者其何以旋服而旋说邪
　　右行聘礼
　　总论杨氏复曰裼袭是一事垂缫屈缫是一事不容混合为一方其始受君命贾人取圭垂缫以授宰宰执圭屈缫授使者使者受圭垂缫受命讫以授上介上介授圭屈缫以授贾人是时授受凡四易手有垂屈之文而无裼袭之礼也及至主国行聘礼宾在庙门之外贾人取圭垂缫授上介上介不袭屈缫以授宾是亦有垂屈之文而无裼袭之礼也逮夫主宾升堂宾乃袭执圭公亦袭受玉于中堂与东楹之闲及公授宰玉而后裼降立是唯主宾授受则袭此时曽不见垂屈之文焉聘礼既毕君使卿还玉于馆既归反命于公使者执圭垂缫北面上介执璋屈缫立于其左又有垂屈之文而无裼袭之礼盖圭聘礼之重也主宾授玉于中堂与东楹之闲礼之正也方其受于贾人授于上介及归而授于宰祗是受命复命之礼取玉藏玉之仪故但垂屈相变以彰其文主宾授受于中堂与东楹之闲斯为聘礼之正故乃裼袭相变以昭其重以玉为聘礼设故也两义不同各有其宜自郑氏始差熊氏皇氏从而傅防之而经意始汨然经文粲然岂得而终汨之邪
　　摈者出请
　　正义敖氏继公曰请即所谓请命也
　　存疑郑氏康成曰不必宾事之有无
　　案聘享相将摈者主相礼故出请事而入告乃出许焉不可听宾之自入而不请也如谓不必宾事之有无则防于诈矣
　　宾裼奉束帛加璧享摈者入告出许
　　正义敖氏继公曰璧降于圭故裼而奉之以行礼许之既受其大则不必辞其细也宾出则裼矣言于此者亦因事见之其辞盖如纳宾　郑氏康成曰许受之
　　庭实皮则摄之毛在内内摄之入设也【摄之渉反下同】
　　正义郑氏康成曰皮虎豹之皮【贾疏郊特牲云虎豹之皮示服猛也天子诸侯皆得用之齐语云桓公知诸侯归已令轻其币用麋鹿皮非其正也】摄之者右手并执前足左手并执后足【贾疏下文云皮左首】毛在内不欲文之豫见也内摄之者两手相乡也入设亦参分庭一在南【贾疏昏礼记纳徴执皮摄之内文兼执足左首随入西上参分庭一在南故知此亦然】言则者或以马也凡君于臣臣于君麋鹿皮可也【贾疏君于臣谓使者归君使卿赠如觌币及食飨以侑币酬币庭实皆有皮臣于君谓私觌庭实设四皮及介用俪皮】敖氏继公曰入设亦设于西方而西上摄皮说见
　　士昏礼
　　案注言右手并执前足左手并执后足盖据下文右首之云其实非也左右二字互易之乃得
　　余论贾氏公彦曰大宗伯职孤执皮帛郑云天子之孤用虎皮诸侯之孤用豹皮彼得用虎豹皮者执以为贽与庭实不同
　　宾入门左揖让如初
　　正义敖氏继公曰此时介亦入门左
　　升致命张皮
　　正义郑氏康成曰张者释外足见文也　贾氏公彦曰昏礼记主人受币士受皮注云主人受币庭实所用为节此亦然下受皮以受币为节也
　　公再拜受币
　　正义敖氏继公曰其仪亦如初惟不袭耳币亦兼玉而言下放此
　　士受皮者自后右客
　　正义郑氏康成曰从东方来由客后西居其左受皮也　敖氏继公曰受者自后右客则客既授亦自后而出皆与受马之仪相变也
　　存疑郑氏康成曰执皮者既授亦自前西而出【贾疏此约下私觌时牵马者自前西乡出相类故云亦也】
　　宾出当之坐摄之
　　正义郑氏康成曰象受于宾　敖氏继公曰宾降而当皮之西士乃坐摄之　贾氏公彦曰摄之者还如入时执前后足内文也
　　公侧授宰币皮如入右首而东【敖云右当作左】
　　正义郑氏康成曰如入左在前【贾疏皮四张四人入门时先者北面在左西头为上余取皮乡东者亦左在前乡东为次第也】　敖氏继公曰右当作左字之误也士昏礼皮左首此亦宜然入时不言左首故于此因见之东适东壁也亦逆退此庭实之仪当与昏礼参考
　　存疑郑氏康成曰皮右首者变于生也
　　案执皮者左在前则皮亦当左首不当右首矣疏引曲礼执禽者左首士相见贽用雉左头奉之下大夫执鴈上大夫执羔如执雉皆左首亦足证此之为左首矣夫以雉为贽非生者也而亦左首则何变于生之有敖氏谓字误者得之
　　右享
　　聘于夫人用璋享用琮如初礼
　　正义郑氏康成曰如公立于中庭以下　敖氏继公曰聘享皆致聘君之命也夫人不可以亲受君代受之其受之之礼皆与己之所受者同以夫妻一体也不言束帛加琮省文耳
　　右聘享夫人
　　若有言则以束帛如享礼
　　正义郑氏康成曰有言有所告请若有所问也记曰有故则束帛加书以将命无庭实也　敖氏继公曰若有言因聘以逹之故卒聘而后行此礼如秦伯使西乞术来聘且言将伐晋之类
　　存疑郑氏康成曰春秋臧孙辰告籴于齐公子遂如楚乞师晋侯使韩穿来言汶阳之田皆是也
　　案聘而有言敖氏引西乞术事得之郑引告籴乞师言汶阳之田三者传俱不及聘盖特事而行与此经所云者不合前疏引韩穿事亦谓特行也
　　右因聘有言
　　摈者出请事宾告事毕
　　正义郑氏康成曰公事毕　敖氏继公曰上云请命此云请事者以其将命之礼已毕故也
　　宾奉束锦以请觌【觌第戚反又杜斛反】
　　正义郑氏康成曰觌见也乡将公事【贾疏聘享是也】于是欲交其欢敬也【贾疏此行私礼为交欢敬】不用羔因使而见非特来【贾疏相见礼卿初仕见已君及卿皆以羔若从朝君而见天子若诸侯相朝其卿从君亦得执羔以见主君左传定八年公防晋师于瓦范献子执羔赵简子中行文子皆执鴈是见他国君之贽也】　敖氏继公曰觌卑见尊之称也公事毕欲伸其私敬也奉君命而使则其觌礼宜与他时见于国君者不同故不用其贽而用币与庭实也
　　摈者入告出辞
　　正义郑氏康成曰客有大礼【贾疏上行聘享是也】未有以待之【贾疏主人未礼宾故止客私觌欲先行礼宾也】　敖氏继公曰辞欲其后之也宾既将公事主人宜先尽其待宾之礼宾乃可行其私事也不辞其觌者已受其君礼则不必辞其臣礼也
　　请礼宾宾礼辞听命摈者入告
　　正义敖氏继公曰请礼之礼当作醴字之误也是礼主于醴故虽用币犹以醴名之此请醴之辞盖曰子以君命辱于敝邑寡君有不腆先君之礼请醴从者宾曰使臣既得将命矣敢辞曰寡君固曰不腆敢固以请曰某辞不得命敢不敬从　郑氏康成曰告告宾许也
　　案冠礼昏礼俱作醴宾敖说良是盖醴质而礼文醴亲而礼泛也
　　宰夫彻几改筵
　　正义郑氏康成曰将礼宾彻神几改神席更布也宾席东上【贾疏对前为神西上】公食大夫记蒲筵常缁布纯加莞席寻帛纯此筵上下大夫也周官曰筵国宾于牖前莞筵纷纯加缫席纯左彤几者则是筵孤也孤彤几卿大夫其漆几与【贾疏司几筵有五几从上乡下序之天子玉几诸侯雕几孤彤几卿大夫漆几下有素几丧事所用差次然也无正文故云与以疑之】　敖氏继公曰彻几筵入于房而改设宾席也公食大夫记宰夫筵出自东房
　　总论杨氏复曰聘礼授玉授享币则聘使之礼毕矣于是彻几改筵以礼宾焉前设几筵者为庙受聘礼宜依神也今彻几改筵所以礼宾席当室前之中宾席在牖前士冠礼醴子筵于户西士昏礼醴妇席于户牖闲乡饮礼席于牖前乡射礼宾席在户牖之闲周官筵国宾于牖前其名不同皆不越于此位也此礼宾有三节受几也受醴也受币也三者公亲受于序端而后授宾设几主为啐醴故宾受几受醴皆于筵前礼莫重于币故受币当东楹前聘享时宾东面主君西面讶受以宾奉君命不北面此以主君礼宾宾臣也故受币北面
　　公出迎宾以入揖让如初
　　正义郑氏康成曰公出迎者已之礼更端也　敖氏继公曰出出庙门也公于门内之揖不尽与向者同处乃云如初者见其亦三揖耳
　　案前及庙门公揖入立于中庭此则公迎賔偕入故揖处不尽同观此可见君行一臣行二之说之不然矣
　　存疑贾氏公彦曰前聘享俱是公礼故不出迎此礼宾私礼故公出迎
　　案聘享宾所以致其君之命礼之正也初已迎之于大门内矣至执圭时公先入不出迎宾致君命未全乎宾也此醴宾则已所以自尽宾乃全乎宾矣故迎之非公私之别也
　　公升侧受几于序端【注今文无升】
　　正义敖氏继公曰公升亦如初也公与宾升皆北面当而立不拜至醴宾之礼当拜至此不者其辟朝君之傧礼与周官司仪言诸侯相朝之礼云登再拜下云傧亦如之则其傧礼拜至矣　郑氏康成曰漆几也
　　宰夫内拂几三奉两端以进
　　正义郑氏康成曰内拂几不欲尘坋尊者以进自东箱来授君【贾疏觐礼记几俟于东箱又此经直云进不言升明不从下来从东箱来可知】敖氏继公曰内拂几以袂内乡而拂之也未至公所而内拂几敬也奉两端谓横执之凡执几皆横执之惟设时乃缩也宰夫横执几而奉两端别于宾主也宾主授受则各执一亷进进于序端南面以授公
　　公东南乡外拂几三卒振袂中摄之进西乡【摄如字】正义敖氏继公曰宰夫既拂几公又亲重拂之敬也卒谓既拂也振袂去尘也中摄之谓二手于几之中央摄之也授几而中摄之亦君礼异也进西乡于筵前宾是时犹在西阶上北面　郑氏康成曰摄持也贾氏公彦曰宰夫奉几两端故公中摄之拟宾用
　　两手在公手外取之故也
　　存疑陈氏祥道曰公以一手摄之
　　案宰夫内拂几而公外拂者亦相变也卒拂而后摄之则拂时犹宰夫执之有司彻主人二手横执几尸二手受于手闲故敖以中摄之为君礼异也贾疏于士昏礼授几有云聘礼公尊中执几以一手陈氏据此故云以一手摄之然摄几恐无一手之理有司彻云主人左手执几缩之右手推拂几三二手横执之然则拂几以一手而执之必两手矣
　　摈者告
　　正义郑氏康成曰告宾以公授几
　　宾进讶受几于筵前东面俟【讶吾驾反注今文讶为梧】
　　正义郑氏康成曰未设也　敖氏继公曰俟公拜当乡之下放此
　　公壹拜送宾以几辟【辟音避注古文壹作一】
　　正义郑氏康成曰公尊也　贾氏公彦曰公壹拜当空首　敖氏继公曰壹拜者送几之常礼必着之者以宾答再拜稽首嫌此为再拜也公及宾拜或不言北面者可知也
　　案经言拜送答拜不云再拜者皆壹拜也公自行拜送之常而宾再拜稽首者臣也敖说得之
　　北面设几不降阶上答再拜稽首
　　正义郑氏康成曰不降以主人礼未成也宾左几【贾疏对神右几】　敖氏继公曰公壹拜而宾答再拜稽首者公尊乃先拜而送几故宾当以此答之不降者辟盛礼也此醴宾之礼以用币之时为盛
　　存疑贾氏公彦曰乡饮酒义云啐酒成礼也据此以啐酒为成礼则此设几主为啐酒今未啐醴故云礼未成
　　案醴宾以宾之受币为成礼故下经送币公再拜注云事毕成礼也此设几礼之始未盛故公壹拜送宾亦不降但于堂上再拜稽首而已敖说与注本相备而相足也疏以啐醴为成礼非此处成礼之义
　　宰夫实觯以醴加柶于觯面枋
　　正义郑氏康成曰酌以授君也醴亦自东箱来【贾疏下记云醴尊于东箱瓦大一有丰是也】不面擸不讶受也【贾疏公西面乡宾宰夫自东箱来在公傍侧竝授与公也】　敖氏继公曰宰夫酌醴面枋而竝授赞者授觯之正礼也说见士冠礼　李氏如圭曰柶之大端为叶小端为枋面前也凡主人授宾醴者皆面枋宾迎受之皆面叶冠礼赞者酌醴以授主人主人迎受故赞者面叶主人受之得面枋此宰夫实醴公不迎受故宰夫面枋公受之亦面枋也
　　存疑郑氏康成曰君不自酌尊也宰夫亦洗升实觯以醴【贾疏经无宰夫升降之文上授几时从下而升东箱取几进以授君今又从下升东箱酌醴进以授君故亦之不言宰夫升降者贱略之也】
　　案冠昏醴宾主人皆不自酌赞者酌以授之则此宰夫酌醴乃常礼非必君尊而然也上言几筵设无设洗之文宰夫洗升无可据且宰夫奉几以进疏云进不言升明不从下来则此不得亦之也宰夫之位当在东房西面亦君礼之异者与
　　公侧受醴
　　正义郑氏康成曰将以饮宾　敖氏继公曰受醴不言序端者如受几可知公既受醴亦进筵前西北面
　　宾不降壹拜进筵前受醴复位公拜送醴
　　正义郑氏康成曰宾壹拜者醴质以少为贵　敖氏继公曰壹拜亦受醴之通礼必着之者嫌宾拜当再拜稽首也宾于公乃不降而壹拜亦辟受币之仪也授几授醴其礼均而宾之拜不同者彼答公拜此则先拜不无轻重也位西阶上北面位
　　案凡授醴之礼皆受者先拜
　　宰夫荐笾豆脯醢宾升筵摈者退负东塾
　　正义敖氏继公曰必言笾豆者经盖见一脯一醴之器也摈者退负东塾者是时宾方有祭荐祭醢啐醴之仪其事稍久故于此俟之摈者至此方退则是送几授醴之类皆摈者告之矣经不尽见之也凡摈者之退近则中庭逺则负塾皆视后事之久速以为节案堂上行礼有不须摈时则摈者退退而至中庭者以其为时短便于更进也退而负东塾者以其为时长宜复其本位而与承摈绍摈偕也
　　总论孔氏颖逹曰诸侯相朝设郁鬯无笾豆之荐义在少而不在味大夫以醴而又有脯醢卑者礼多也
　　宾祭脯醢以柶祭醴三庭实设
　　正义郑氏康成曰庭实乗马　敖氏继公曰宾祭醴而庭实设以为节也下公用束帛及摈者进之节皆放此庭实亦设于西方西上
　　降筵北面以柶兼诸觯尚擸坐啐醴【擸音猎】
　　正义郑氏康成曰降筵就阶上【贾疏乡饮酒宾主行礼献酢卒爵皆各于其阶此降筵啐醴明亦在西阶之上】　敖氏继公曰以柶兼诸觯以右手执柶并执觯也尚擸以擸乡上也必以柶兼诸觯者欲便于啐醴也必尚擸者欲便于建也北面于阶上乃兼之则是先时亦加柶于觯矣　贾氏公彦曰左手执觯右手以柶祭醴讫降筵北面以柶兼于觯两手奉之　李氏如圭曰擸即叶也
　　公用束帛
　　正义郑氏康成曰致币也亦受之于序端　敖氏继公曰醴宾而用束帛庭实所以将厚意亦如傧礼也案束帛亦宰夫授而公受之
　　存疑郑氏康成曰言用尊于下也
</div>
    <div class="pagination">
<a href="钦定仪礼义疏_page50.html">上一页</a><span>...</span><a href="钦定仪礼义疏_page46.html">46</a><a href="钦定仪礼义疏_page47.html">47</a><a href="钦定仪礼义疏_page48.html">48</a><a href="钦定仪礼义疏_page49.html">49</a><a href="钦定仪礼义疏_page50.html">50</a><span class="current-page">51</span><a href="钦定仪礼义疏_page52.html">52</a><a href="钦定仪礼义疏_page53.html">53</a><a href="钦定仪礼义疏_page54.html">54</a><a href="钦定仪礼义疏_page55.html">55</a><a href="钦定仪礼义疏_page56.html">56</a><span>...</span><a href="钦定仪礼义疏_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
