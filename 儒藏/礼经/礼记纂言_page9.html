<!DOCTYPE html>
<html>
<head>
    <meta charset="UTF-8">
    <title>礼记纂言 - 第 9 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记纂言 - 第 9 页/共 50 页</h1>
    <div class="content">　　【郑氏曰适他行朝防也资犹用也赠送也孔氏曰前明吉凶相见之礼此以下明吉凶送遗之礼此明送吉也君若朝防出徃它国而臣奉财物以充路费金玉货贝略举其梗槩尔君尊备物不有乏少故不言献恐君行有车马路中或须资给故云此物以充马资有司主典君物者也敌者当言赠于左右从行者】
　　○臣致襚于君则曰致废衣于贾人敌者曰襚亲者兄弟不以襚进【襚音遂贾音嫁】
　　【孔氏曰此明送凶襚者以衣送死人之称以衣送敌者死曰襚若臣以衣送君死不得曰襚但云致废衣言不敢必充君敛但充废致不用之列也贾人者识物价贵贱主君衣服者也不敢云与君故云贾人也然丧大记云君无襚注云无襚者不陈不以敛进谓执之将命亲者相襚直将进即陈之不须执以将命若非亲则摈者传辞将进以为礼节按士丧礼大功以上同财之亲襚不将命即陈于房中小功以下及同姓等皆将命】
　　○臣爲君丧纳货贝于君则曰纳甸于有司【爲云伪切下同孔氏曰此臣为君丧进物之辞纳献也入也甸田也言此物田野所出合献入于君有司必云田所出者臣受君地明地物本由君出也衣是送君故与贾人货贝但供丧用故付有司】
　　○赗马入庙门赙马与其币大白兵车不入庙门【赗芳仲切赙音附】
　　【孔氏曰此论赗赙之异以马送死曰赗以马助生人营丧曰赙币谓财货并助主人丧用之物大白兵车之旗为送丧之从车所以得有大白兵车来助主人者谓诸矦有丧邻国之君以此赙之或家国自有也庾氏曰礼旣祖讫而后赙马入设于庙庭入门者欲以供驾魂车也郑氏曰赗马入庙门以其主于死者赙马以下不入庙门以其主于生人也兵车革路也革路建大白以即戎战伐田猎之服非盛者虽为死者来陈之于外】
　　○赙者旣致命坐委之摈者举之主人无亲受也【孔氏曰此明赙者授受之礼坐犹跪也谓赙者旣致命跪而委物于地主人摈者举而取之吉时馈物主人自拜受丧主于哀戚不得拜受使摈者举之而已举谓币之属车马不举郑氏曰举之举以束】
　　○爲人祭曰致福爲己祭而致膳于君子曰膳祔练曰告凡膳告于君子主人展之以授使者于阼阶之南南面再拜稽首送反命主人又再拜稽首其礼大牢则以牛左肩臂臑折九个少牢则以羊左肩七个犆豕则以豕左肩五个【使色吏切臑奴报切折之设切下并同少去声犆音特】
　　【郑氏曰曰致福曰膳曰告此皆致祭祀之余于君子也摄主言致福申其辞也自祭言膳谦也祔练言告不敢以为福膳也展省具也折断分之也用左者右以祭也羊豕不言臂臑因牛序之可知孔氏曰为人祭谓摄祭致饮胙于君子其将命之辞谓致彼祭祀之福若已自祭而致胙则不敢云福言致其善味尔若已袝祥而致胙又不敢云膳但言以告使知己祥祔而已凡初遣膳告之时主人自省视饮食多少备具于阼阶南稽首拜送使者使者亦在阼阶南南面再拜稽首受命其礼而下明所膳礼数也若得太牢祭者则用牛膳周人牲体尚右右邉以祭所以献左也周贵肩故用左肩九个者取肩自上断折之至蹄为九臂臑谓肩脚也礼得少牢者则膳羊左肩折为七个大牢少牢并用上牲不并备馔故太牢唯牛少牢唯羊也若祭唯特豕亦用豕左肩为五段方氏曰致福言祭者获福致其余于人膳者葢祭祀不祈为己而祭非敢徼福以味之善乃致之尔练袝特告死者之已祔生者之已练而已展之省其善否也其授使者与反命皆再拜稽首敬之至也】
　　○其以乗壶酒束脩一犬赐人若献人则陈酒执脩以将命亦曰乗壶酒束脩一犬其以鼎肉则执以将命其禽加于一双则执一双以将命委其余【乗去声】
　　【郑氏曰陈重者执轻者便也乗壶四壶也不言陈犬或无脩者牵犬以致命也于卑者曰赐于尊者曰献鼎肉谓牲体已解可升于鼎也加犹多也孔氏曰四马曰乗乗酒亦然束脩十挺脯也陈列于门外也亦曰者谓将命之辞也虽陈酒犬而单执脯致命其辞亦曰乗壶酒束脩一犬也无脯而有酒肉则陈酒而执肉以将命加于一双谓或十或百唯执一双将命其余委于门外】
　　犬则执緤守犬田犬则授摈者旣受乃问犬名牛则执纼马则执靮皆右之臣则左之【緤息列切守手右切又如字纼文引切靮丁歴切】
　　【郑氏曰緤纼靮皆所以系制之者守犬甲犬问名畜养者当呼之名谓若韩卢宋鹊之属孔氏曰犬有三种守犬守御宅舎田犬田猎所用食犬充厨庶羞用田犬守犬有名食大无名右之以右手牵之此谓田犬守犬若食犬则左手牵之曲礼云效犬者左牵之是也臣谓征伐所获民虏左之左手操其右袂曲礼献民虏者操右袂是也】
　　车则说绥执以将命甲若有以前之则执以将命无以前之则袒櫜奉胄器则执葢弓则以左手屈韣执拊劔则啓椟葢袭之加夫襓与劔焉【说吐活切下说屦同袒音但橐音羔奉芳勇切韣音独拊芳武切椟音独夫襓上音扶下如遥切】
　　【郑氏曰甲铠也有以前之谓他挚币也橐弢铠衣也冑兠鍪也袒其衣出兠鍪以致命韣弓衣也椟劒函也袭却合之襓劔衣也加劔于衣上孔氏曰陈车而说绥执以将命有他物与铠同献则陈铠而执他物轻者以将命也袒开也若唯献甲无他物则开甲櫜出胄奉之将命曲礼云献甲者执胄是也凡器则陈底执葢葢轻便也拊弓把也左手屈弓衣并于把而执之右手执箫以将命曲礼云右手执箫左手承拊是也啓开也先开劔函之葢而以葢仰于函底之下加函底于上重合之故云袭又加劔衣函中而以劔置衣上也】
　　笏书脩苞苴弓茵席枕几颎杖琴瑟戈有刄者椟防籥其执之皆尚左手刀却刄授颖削授拊凡有刺刄者以授人则辟刄【苴子余切颎京领切却去略切颖役顶切削音笑刺七智切又七亦切辟匹亦切郑氏曰苞苴谓编束萑苇以裹鱼肉也茵着蓐也颎警枕也防蓍也籥如笛三孔皆十六物也左手执上上阳也右手执下下隂也却刄授颖削授拊辟用时颖镮也拊谓把以利刄授人则辟刄不以正乡人也孔氏曰笏也书也脩脯也苞苴也弓也茵也席也枕也几也颎也杖也琴也瑟也戈有刄者椟戈之有刄以椟韬之也防也籥也执此诸物皆左手在上而执之右手在下而承之若授人以刄却仰其刄授之以刀镮颖是颖发之义刀之在手禾之秀穗枕之警动皆谓之颖事异意同按丧礼后记苇苞长三尺内则云炮取豚编萑以苴之是裹鱼及肉亦兼容他物禹贡云厥包橘柚茵谓以物所蓍之蓐言有蓍谓之茵方氏曰禾首为颖颖刀头刀以柄为首也泽劔首吹劔首皆柄辅氏曰方氏谓颖为刀头似优】
　　○受立授立不坐性之直者则有之矣
　　【孔氏曰坐跪也尊卑相授以跪为礼尊者立卑者受其所与之物尊者立卑者以物授之此二事皆不坐若坐则尊者屈身也性谓天性若尊者天性直自如此短小则有坐而授受郑氏曰有之有跪者也谓受授于尊者而尊者短则跪不敢以长临之辅氏曰跪固礼也牲之直者徇礼而不度宜朱子曰按此句文义皆未通恐是记失礼尔性之直犹所谓直情而径行者与】
　　賛币自左诏辞自右
　　【孔氏曰此论賛辞之异賛助也为君授币之时由君之左为君传辞与人则由君之右】
　　○始入而辞曰辞矣即席曰可矣排阖说屦于户内者一人而已矣有尊长在则否【排薄皆切阖胡猎切长知两切下同】
　　【郑氏曰可犹止也摈者为賔主之节说屦于户内者一人虽众敌犹有所尊也在在内也尊长在则后来之众皆说屦户外孔氏曰始入门主人辞谢于賔摈者告主人曰辞谢賔矣谓辞让賔令先入至阶之时摈者亦应告主人曰辞让賔先登此不言者始入之文包入门登阶也至賔主升堂各就席而立摈者恐賔主辞让即席故告之曰可矣言止不须辞也賔主登席阖谓门扉众入户内虽尊卑相敌犹推一人为尊排推门扉说屦户内先有尊长在堂或室众人后入不得说屦户内也澄曰曰辞矣者令主人让賔也曰可矣者谓賔主可登席也】
　　○尊长于已逾等不敢问其年燕见不将命遇于道见则面不请所之丧俟事不犆吊侍坐弗使不执琴瑟不画地手无容不翣也寝则坐而将命【画音获翣所甲切】
　　【郑氏曰逾等父兄党也问年则已恭逊之心不全燕见谓自不用賔主之正来则若子弟然也遇于道可以隐则隐不敢烦动也不请所之恐尊长所之或卑防丧不犆吊亦不敢故烦动也事朝夕哭时侍坐弗使不执琴瑟至不翣皆端慤所以为敬尊长或使弹琴瑟则为之可命有所传辞也坐者不敢临之孔氏曰卑幼私燕而见不使摈者将传其命无賔主之礼若于道路遇逢尊者尊者见已则面见不见则隐虽面见而不得问何徃也吊于尊者当俟朝夕哭时不非时而独吊侍坐于尊者若不使已不执琴瑟而皷之不敢无故画地不弄手翣扇也虽热不敢摇扇皆以为敬也寝卧也坐跪也若尊者眠卧而侍者传辞当跪前立则临尊者也】
　　侍射则约矢侍投则拥矢胜则洗而以请客亦如之不角不擢马【擢直角切】
　　【郑氏曰约矢不敢与之拾取也投投壶也拥矢不敢释于地也角谓觥罚爵也于尊者与客如献酬之爵孔氏曰矢箭也凡射必计耦先设楅在中庭楅者两头为龙头中央共一身而倚箭于楅身上上耦前取一次下耦又进取一如是更进各得四箭而升堂揷三只于腰而手执一只若畀者侍射则不敢更拾进取但一时并取四矢故云约矢投壶礼亦賔主各进矢若柘若棘为之从委于身前坐一一取之若畀者侍投则不敢释置于地手并抱之拥抱也若敌射及投壶竟司射命酌而胜者当应曰诺胜者弟子酌酒南面以置丰上不胜者揖譲升堂北面就丰上取爵将饮之而跪曰赐灌胜者立于不胜者东亦北面跪而曰敬养若卑者得胜则不敢直酌当前洗爵而请行觞然后乃行也客若不胜则主人亦洗以请所以优賔也行罚用角爵诗云酌彼兕觥是也饮尊者及客则不敢用角投壶立筭为马马有威武射者所尚也凡投壶毎一胜輙立一马至三马而成胜但频胜三马难得若一朋得二马一朋得一马于是一马之朋彻取一马者是以为三马以成胜也今若卑者朋虽得二亦不敢彻尊者马足成已胜也朱子曰此皆是卑者与尊者为耦若已胜而司射命酌则不使它弟子酌酒以罚尊者必自洗爵而请行觞若耦胜则亦不敢烦它弟子酌而饮已必自洗爵而请自饮也注防说恐非是】
　　○请见不请退朝廷曰退燕游曰归师役曰罢【朝直遥切罢音皮】
　　【孔氏曰卑者于尊所有请见之礼去必由尊者朝还则称曰退论语子退朝冉有退朝若在燕及游还称曰归燕游礼防主于归家也郑氏曰不请退去止不敢自由也朝廷近君为进罢之言罢劳也春秋傅曰师还曰疲朱子曰易曰或鼓或罢与史记将军罢休就舎之罢亦同】
　　○侍坐于君子君子欠伸运笏泽劔首还屦问日之蚤莫虽请退可也【还音旋蚤音早莫音暮】
　　【郑氏曰此皆解倦之状伸频伸也运泽谓玩弄也金器弄之易以汗泽孔氏曰志倦则欠体疲则伸运动也谓君子摇动于笏泽谓光泽玩弄劔首则生光泽还转也尊者说屦于户内是屦恒在侧故得自还转之也问日之蚤莫尊者问也虽假令也前言侍者不得请退今若见君子有欠伸及以下诸事皆是坐乆体倦欲起或卧意侍者此时假令请退可也】
　　右记见遗之礼凡十四节
　　燕侍食于君子则先饭而后已毋放饭毋流歠小饭而亟之数噍毋为口容客自彻辞焉则止【饭扶晚切下同亟纪力切数色角切噍子笑在笑二切】
　　【孔氏曰先君子之饭若尝食然君子食罢而后已若劝食然小饭谓小口而饭备哕噎亟谓疾速而咽备见问也数噍谓数数嚼之无得弄口以为容食讫客欲自彻其俎主人辞其彻俎客则止而不彻】
　　○凡饮酒爲献主者执烛抱燋客作而辞然后以授人执烛不让不辞不歌【燋侧角子角二切】
　　【郑氏曰凡饮酒主人亲执烛敬賔示不倦也言献主容君使宰夫也孔氏曰献主主人也凡饮酒主人自献賔若尊卑不敌则使宰夫为主人以献賔执烛夜时也夜暗故执烛燋谓未爇之炬旣欲畱客又取未然之炬抱之也作起也客自起辞主人从辞而止乃以烛授执事之人也礼賔主有让及更相辞谢又各歌诗相显徳今旣夜暮所以杀此三事】
　　○其未有烛而后至者则以在者告导瞽亦然
　　【孔氏曰在者谓已在于坐者也若日已暗而坐中未有烛有人后至则主人以在坐中者而告之云某人在此某人在此导瞽亦如无烛时也郑氏曰以在者告为其不见意欲知之也师冕见及阶子曰阶也及席子曰席也皆坐子告之曰某在斯某在斯是也】
　　○尊者以酌者之左爲上尊尊壶者面其鼻
　　【郑氏曰尊者设尊者也孔氏曰人君陈尊在东楹之西于南北列之设尊之人在尊西向东以右为上则尊以南为上也酌谓酌酒人也酌人在尊东西面以左为上亦上南也二人俱以南为上故云以酌者之左为上尊也尊与壶悉有面面有鼻鼻宜向于尊者故言面其鼻方氏曰设尊必面其鼻示专惠也玊藻曰唯君面尊是也谓之鼻者以当前如人之鼻故也】
　　○客爵居左其饮居右介爵酢爵僎爵皆居右【酢音胙僎音遵郑氏曰客爵谓主人所酬賔之爵也以优賔尔賔不举奠于荐东介爵酢爵僎爵皆饮爵也介賔之辅也酢所以酢主人也孔氏曰乡饮酒礼主人酬賔之爵賔受奠觯于荐东是客爵居左也旅酬之时主人举觯于賔賔奠觯于荐西至旅酬賔取荐西之觯以酬主人是其饮居右也主人献介介饮献賔賔酢主人主人饮主人献僎僎饮是三爵皆饮爵也此三人旣不被优故爵并居右按乡饮酒三爵皆不明奠置之所故记者于此明之】
　　○酌尸之仆如君之仆其在车则左执辔右受爵祭左右轨范乃饮【轨范上媿美切下音与洪范之范同】
　　【郑氏曰如君之仆当其为尸则尊也周礼大御祭两轵祭轨轨与轵于车同谓轊头也轨范声同谓轼前也孔氏曰此明爲尸之仆祖道祭軷之宜尸之仆为尸御车之仆将欲祭軷酌酒与尸之仆令为軷祭如酌酒与君之仆也其在车谓仆在车中时也仆旣主尸车故于车执辔受爵尸位在左仆立在右故左执辔右受爵祭酒也君仆亦然轨谓毂末范谓轼前仆旣受爵将饮则祭之于车左右轨及前范所以祭者为其神助已使不倾危也祭徧乃自饮此云范周礼云軓声同字异但轼前之軓车旁着凡或作范字毂末之轨则车旁着九此记左右轨是也车辙亦谓之轨亦车旁着九】
　　○小子走而不趋举爵则坐祭立饮
　　【郑氏曰小子弟子也卑不得与賔介俱备礼容也孔氏曰小子但给役使故宜驱走不得趋翔为容趋徐趋也小子若得酒举爵时则先以坐祭祭竟而立饮之】
　　○饮酒者禨者醮者有折爼不坐【禨其记切醮子笑切】
　　【郑氏曰已沐饮酒曰禨酌始冠曰醮折爼尊彻之乃坐也孔氏曰饮酒者则禨者醮者是也緫以饮酒日之折俎者折骨体于爼也折俎为尊禨醮小事为卑故不得坐也折爼所以为尊者折俎则殽馔尊故冠礼庶子冠于房户之前而冠者受醮不敢坐及禨者并不敢坐也按乡饮酒燕礼有折俎者皆不坐独云禨者醮者不坐以禨者醮者无酒爼之时则得坐嫌有折俎亦坐故特明之】
　　○取爼进俎不坐
　　【孔氏曰取俎谓就爼上取肉进俎谓进肉于俎爼旣有足立而进取便故不坐方氏曰俎有足而髙陆氏曰弟子职曰柄尺不跪盖笾豆之属若俎无柄应坐郑氏曰以其有足亦柄尺之类】
　　○其有折爼者取祭反之不坐燔亦如之尸则坐【孔氏曰俎旣有足故立而就俎取所祭肺升席坐祭祭讫反此所祭之物加之于俎皆立而为之故云取祭反之不坐唯祭时坐尔燔谓燔肉虽非折骨其肉在俎其取及祭反时亦不坐故云如之此皆谓賔客若为尸尸尊虽折俎取祭反之皆坐也郑氏曰乡射賔奠爵于荐西兴取肺坐絶祭左手哜之兴加于爼坐帨手少牢馈食尸左执爵右兼取肺肝擩于俎盐振祭哜之加于菹豆】
　　○凡羞有爼者则于爼内祭
　　【孔氏曰若羞在豆则祭于豆间若羞在爼则祭于爼内近人之处俎在人间横设故不得祭于俎外及两俎间】
　　○羞首者进喙祭耳【喙许秽切】
　　【孔氏曰羞首谓膳羞有牲头者则进口以向尊者尊者若祭先取牲耳祭之也】
　　○羞濡鱼者进尾冬右腴夏右鳍祭膴【鳍音祈膴火吴切郑氏曰进尾擗之由后鲠肉易离也干鱼进首擗之由前理易析也冬右腴气在下腴腹下也夏右鳍气在上鳍脊也膴大向谓刳鱼腹也孔氏曰濡湿也冬时阳气下在鱼腹夏则阳气上在鱼脊凡阳气所在之处肥美故进鱼使向右以右手取之便也此寻常燕食所荐鱼体非祭祀及向食正礼也祭膴者此处肥美故食鱼则刳取以祭先也陈氏曰鱼之在俎或缩或横或右首或左首或进首或进尾或进鳍或进腴或右鳍则右首左首者于俎为缩于人为横进首进尾者于俎为横于人为缩公食大夫鱼缩爼寝右进鳍士丧卒涂之薁左首进鳍士虞亦进鳍少牢右首进腴盖鳍者体之所在腴者气之所聚礼虽贵右人之饮食贵体鬼神之祭贵气也公食与少牢皆右首而丧礼左首反吉故也少牢进腴公食进鳍而丧奠与虞进鳍未异于生故也仪礼大夫士祭皆薧鱼周礼人凡祭祀共其鱼之鱻薧曲僼曰槀鱼曰商祭鲜鱼曰脡祭少仪曰羞濡鱼者进尾先儒谓天子诸矦之礼备薧濡也陆氏曰凡食鱼进首唯羞濡鱼者进尾嫌软媚无骨鲠】
　　○未歩爵不尝羞
　　【郑氏曰歩行也孔氏曰羞殽羞也殽羞本为酒设若爵未行而先甞羞是贪食矣此谓无筭爵之时羞庶羞行爵之后始甞之若正羞脯醢折俎未饮酒之前则甞之故鄕饮酒乡射燕礼大射献后乃荐賔皆先祭脯醢哜肺乃饮卒爵】
　　○凡羞有湆者不以齐【湆起及切齐才细切下同】
　　【孔氏曰凡羞有湇湇汁也羞有汁则有盐梅齐和若食者更调和之则嫌薄主人味故不以齐也】
　　○凡齐执之以右居之于左
　　【郑氏曰齐谓食羮酱饮有齐和者也孔氏曰齐者以盐梅齐和之执此盐梅以右手居之于左者居处羮食于左手以右手所执盐梅调和之于事便也】
　　○牛羊之肺离而不提心【提丁礼切】
　　【郑氏曰提犹絶也刳离之不絶中央使易絶以祭孔氏曰祭肺之法刳离之不絶心心谓肺中央少许尔】
　　○牛与羊鱼之腥聂而切之爲脍麋鹿爲菹野豕为轩皆聂而不切麕爲辟鸡兎爲宛脾皆聂而切之切葱若薤实之醯以柔之【聂之渉切菹庄居切轩音献麕俱伦切辟音璧又补麦切宛鸟阮切孔氏曰此明脍及虀菹麤细之异聂而切之者先防为大脔而复报切之为脍也郑氏曰此轩辟鸡宛脾皆菹类也其作之状以醯与荤菜淹之杀肉及腥气也方氏曰菹酢菜也醢人所谓菁菹茆菹是也彼以菜为菹此以麋鹿为之者特制造之法如之而已膳夫通谓之酱者以此聂而不切则大聂而切之则小】
　　○爲君子择葱薤则絶其本末【薤何戒切】
　　【孔氏曰本根也葱薤根不浄末萎干故择者必絶其二处】
　　○君子不食圂腴【圂音豢】
　　【郑氏曰周礼圂作豢谓大豕之属食米谷者也腴有似于人秽孔氏曰腴猪犬肠也猪犬亦食米谷其肠与人相似君子辟其腴故鼎阙一也】
　　○未尝不食新
　　【郑氏曰尝谓荐新物于寝庙孔氏曰人子不忍前食新也方氏曰秋祭曰尝以物新成而可尝故也未尝则亲未尝新矣孝子其忍食之乎月令毎言先荐寝庙者以此然新物不待秋而有此止以尝言者以物成于秋故也月令特于孟秋言尝新者以此】
　　○凡洗必盥
　　【孔氏曰盥盥手也洗爵必先洗手郑氏曰先盥乃洗爵先自洁也盥有不洗也】
　　○洗盥执食饮者勿气有问焉则辟咡而对【辟匹亦切咡而志切孔氏曰洗谓与尊长洗足也盥谓与尊长洗手也及执尊者饮食之时尊者有事问己己则辟口而对不使口气及尊者陆氏曰洗爵及执饮食苟有气焉人或秽之方氏曰勿气屏气也凡以致恭而已】
　　右记饮食之礼凡二十三节
　　问国君之子长幼长则曰能从社稷之事矣幼则曰能御未能御问大夫之子长幼长则曰能从乐人之事矣幼则曰能正于乐人未能正于乐人问士之子长幼长则曰能耕矣幼则曰能负薪未能负薪【长知两切】
　　【孔氏曰长云能从君供社稷之事御治也谓已能治事未能治事此事谓寻常细事长已能习乐曰能从乐人之事幼则习乐未成但听政令于乐人曲礼问其身此问其子记人之意异尔辅氏曰御谓五御孔子曰吾何执执御乎吾执御矣谦辞也亦天下未有无生而贵者也教所以正之也犹言能受教于乐人负薪则贬于耕应氏曰曲礼之问乃他人之旁自相问故对之者其辞文此则人问其子于父故对之者其辞卑先儒误以此之问对为人之问对其辞意皆不适其中且人之对父必誉其子父之言子必承以谦此古今之常情天下之逹礼也尚何疑马然曲礼上焉则问天子之年下焉则问庶人之子而此则不及焉者盖彼亦旁问之辞而此则请问其父天子之前固无与之敌而敢问其子者矣庶人卑贱其自相答问之辞不足记也此诸矦之子亦必邻国之君陆氏曰曲礼记天子之大夫士礼少仪所记诸矦之大夫士礼知然者以冒问国君之子长幼知之也少仪视曲礼降一等以此且曰长则能从社稷之事矣幼则能御未能御其间容众子若曲礼所言是以一人之身长幼问答】
　　○问品味曰子亟食于某乎问道艺曰子习于某乎子善于某乎【亟去冀切】
　　【孔氏曰品味殽馔也亟数也若欲问彼人已尝食某殽馔与否者则不可斥问甞食否但当问其数食某食乎如言彼已尝经数食也问道艺则曰子习于某道乎子善于某艺乎道难故称习艺易故称善疑而称乎谦退之辞方氏曰人之情品味有偏嗜道艺有异尚问品味不可斥之以好恶而昭其癖问道艺不可斥之以能否而防其短】
　　○士依于德游于艺工依于法游于说【说如字】
　　【郑氏曰徳三徳至德敏徳孝德也艺六艺礼乐射御书数也法谓规矩尺寸之数说谓鸿杀之意所宜也孔氏曰依依附游敖游方氏曰依则无日不然游则有时而已徳本也故言依艺末也故言游法者常法规矩凖绳也故依之而不可违说则有变通存焉若器或利于古而害于今则有说故游之而不泥】
　　○问卜筮曰义与志与义则可问志则否不贰问【与音余郑氏曰义正事也志私意也义与志与太卜问来卜筮者也不贰问谓当正已之心以问吉凶于蓍孔氏曰公义则可为筮若所问是私意则不为之卜筮刘氏曰凡问卜筮之道先正其心决定所事之去就则从此而违彼无疑贰之心矣然后问于筮考诸卜吾所就而从者吉乎凶乎是之谓不贰问也辅氏曰问卜当诚壹惟诚然后此问彼应】
　　○执玉执防不趋堂上不趋城上不趋
　　【郑氏曰歩张足曰趋于重器于近尊于迫狭无容也辅氏曰趋所以为容也执重器则加谨近尊者则加恭于迫狭及临危则自敛故皆不趋非此时则行不可无容也】
　　○执虚如执盈入虚如有人
　　【郑氏曰重慎辅氏曰敬慎有常心勿以在外者变也谢氏曰或问敬慎同异曰执虚如执盈入虚如有人慎之至也敬则慎在其中矣敬则外物不能易甚物事换得方氏曰执虚犹如执盈况于有物之器而敢忽乎入虚犹如有人况于有人之室而敢怠乎故孔子执圭如不胜出门如见大賔者此也】
　　○凡祭于室中堂上无跣燕则有之【跣悉典切】
　　【郑氏曰祭不跣者主敬也燕则有跣爲欢也天子诸矦祭有坐尸于堂之礼祭所尊在室燕所尊在堂将燕降说屦乃升堂孔氏曰凡祭谓天子至士悉然跣说屦也下大夫及士隂阳二厌乃燕尸皆于室中上大夫隂厌及祭在室若傧尸则于堂正祭馈食卿大夫士并在室中此则贵贱通天子诸矦则有室有堂朝事延尸于户外是坐尸于堂然非礼之盛节初入室灌及馈孰之时事神大礼故注云祭所尊在室祭礼主敬故凡祭在室中者非惟室中不说屦堂上亦不敢说屦燕则有之者谓堂上有跣也凡燕坐必说屦屦贱不在堂也初时在堂行礼立而致敬故曰所尊在堂】
　　○泛埽曰埽埽席前曰拚拚席不以鬛执箕膺擖【泛芳劔切埽悉报切拚音粪鬛力涉切擖音叶】
　　【孔氏曰泛广也大賔来外内俱埽谓之埽小賔来则止埽席前名曰拚也拚是除秽埽是涤荡若拚席上不得用埽地帚也膺人之胷前擖箕之舌也持箕舌自向胷前不得向尊者郑氏曰鬛谓帚也帚恒埽地不洁清也持箕将去粪者以舌自向】
　　○衣服在躬而不知其名爲罔
　　【陆氏曰衣服在躬上至冠冕下及裳履皆兼之郑氏曰罔犹罔罔无知貌孔氏曰衣服文章所以表人之徳亦劝人之慕徳若着之而不识知其名义者则是罔罔无知之人也李氏曰冠圆冠者知天时履方履者知地形佩玦者事至而能断先王之制衣服岂徒然乎夫衣服者未尝去者也身者至近者也以未尝去之衣服被乎至近之身而有所未知故曰罔罔者神不明也】
　　○不疑在躬不度民械不愿于大家不訾重器【度大洛切訾子斯切】
　　【应氏曰在躬之疑若衣服而不知其名亦其一也郑氏曰不服行所不知使身疑也械兵器也不计度民家之器物使已亦有大谓富之广也訾思也重犹寳也孔氏曰当习学明了不得使疑事在其躬也大家谓大夫之家富贵广大士徃见彼富大不可愿效之非分而愿必有乱心也客思玩主人珍物重器则憎疾已贫贱生滛乱滥恶也方氏曰重器谓九鼎之属訾与国语訾相之訾同朱子曰訾犹计度也下毋訾衣服成器字义同此国语云訾相其质汉书云爲无訾者又云不訾之身皆此义此言不訾重器者谓不欲量物之贵贱亦避不审也或曰君子处富贵之中而人不疑其贪者视之如无也见富贵财利则有欲之之色安能使人不疑其贪乎在吾身有可疑者莫甚于此故此先言不疑在躬而下继以民械重器大家三者】
　　不窥宻不旁狎不道旧故不戏色
　　【郑氏曰宻隐曲处不窥宻嫌伺人之私也道旧故言知识之过失也孔氏曰人当正视不得窥觇隐宻之处旁犹妄也妄与人狎习或致忿争因狎而致讼也不戏色当尊其瞻视防慢则失敬也陆氏曰不旁狎虽在侧不狎也朱子曰旁泛及也泛与人狎习不恭敬也不道旧故旧事旣非今日所急且或扬人宿过以取憎恶如陈胜賔客言胜故情爲胜所杀之类是也戏色谓嘻笑侮慢之容】
　　毋拔来毋报徃毋渎神毋循枉毋测未至毋訾衣服成器毋身质言语【拔蒲末切报音赴】
　　【郑氏曰报读爲赴疾之赴拔赴皆疾也人来徃所之当有宿渐不可卒也渎谓数而不敬毋循枉谓前日之不正不可复遵行之测意度也成犹善也思衣服成器则疾贫也质成也闻疑则传疑若成之或有所误孔氏曰神明正直敬而逺之不可渎慢循犹追述也枉邪曲也未至之事圣人难之凡人固不可预欲测量之也朱子曰抜来赴徃抜是急走倒从这边来赴是又急再还倒向那边去来徃只是向背之意此二句文势犹云其就义若热则其去义若渇言人有个好事火急欢喜去做这様人不耐乆少间心懒意阑则速去之矣所谓其进锐者其退速也或曰毋抜来者事来则应毋报徃者事徃则已未来则拔而致之旣徃则追而报之此世所谓生事也胡氏曰拔犹拒也报犹追也测未至谓幸中如子贡身已也有疑毋断以己意】
　　○言语之美穆穆皇皇朝廷之美济济翔翔祭祀之美齐齐皇皇车马之美匪匪翼翼鸾和之美肃肃雍雍【美音仪齐如字皇旧音徃旺或云如字匪读如騑】
　　【郑氏曰匪读如四牡騑騑齐齐皇皇读如归徃之徃美皆当爲仪字之误也周礼教国子六仪一曰祭祀之容二曰賔客之容三曰朝廷之容四曰丧纪之容五曰军旅之容六曰车马之容孔氏曰穆穆皇皇皆美大之状济济翔翔厚重寛舒之貌孝子祭祀威仪严正心有所继属故齐齐皇皇诗小雅云四牡騑騑四牡翼翼皆是马之行容肃肃敬貌雍雍和貌鸾和声之形状方氏曰穆穆者敬以和皇皇者正而美济济者出入之齐翔翔者翕张之美齐齐言致齐而能定皇皇言有求而不得匪匪言行而有文翼翼言载而有辅肃肃言倡者之整雍雍言应者之和胡氏曰郑读匪匪爲騑今从之余不劳改读辅氏曰美如字自通】
　　○賔客主恭祭祀主敬丧事主哀防同主诩军旅思险隐情以虞【诩况矩切】
　　【郑氏曰恭在貌敬在心诩谓敏而有勇若齐国佐也险险阻出竒覆谖之处也隐意也思也虞度也当思念已情之所能以度彼之将然否也孔氏曰左传成二年齐晋战于鞍齐国佐陈辞以拒晋师是敏而有勇险是地形险阻谖诈也地形旣险得出竒谋覆诈也隐情谓以意思念彼情豫测度前敌知其所欲爲事刘氏曰恭敬哀诩同出一心也用之以应物各有所宜焉诩煦也德扬诩万物人君法天地治会同以建极而生成万物之德在焉辅氏曰交际以礼相示故以容貌之恭爲主祭祀以诚感格故以内心之敬爲主内外无二致恭敬无二理行军之道以临事而惧好谋而成爲上思险谓临事而惧虑败不虑胜也隐情以虞谓好谋而成且兵事露则不神也】
</div>
    <div class="pagination">
<a href="礼记纂言_page8.html">上一页</a><span>...</span><a href="礼记纂言_page4.html">4</a><a href="礼记纂言_page5.html">5</a><a href="礼记纂言_page6.html">6</a><a href="礼记纂言_page7.html">7</a><a href="礼记纂言_page8.html">8</a><span class="current-page">9</span><a href="礼记纂言_page10.html">10</a><a href="礼记纂言_page11.html">11</a><a href="礼记纂言_page12.html">12</a><a href="礼记纂言_page13.html">13</a><a href="礼记纂言_page14.html">14</a><span>...</span><a href="礼记纂言_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
