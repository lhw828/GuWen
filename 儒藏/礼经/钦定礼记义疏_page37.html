<!DOCTYPE html>
<html>
<head>
    <meta charset="UTF-8">
    <title>钦定礼记义疏 - 第 37 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定礼记义疏 - 第 37 页/共 122 页</h1>
    <div class="content">　　滋养也
　　通论方氏慤曰饮养阳气也食养隂气也养阳非无食养隂非无饮特各有主耳故此兼言饮焉　张氏虙曰养老古之盛礼也若衰老之人则其礼不同矣然授以几杖与致仕者同则其礼亦不薄为之糜粥悯其不能食也此与祝鲠祝噎之意同止未可轻视也
　　存疑徐氏师曾曰杖以赐国老非庶人之老可与故特言授
　　案此养衰老与养老礼不同养老是大礼此是通行之令彭氏谓养老于学有国常礼于是月申令之非也王制五十杖于家六十杖于鄊安见庶人之老不可杖五十养于乡六十养于国安见庶人之老不可授杖乎徐説亦非也
　　乃命司服具饬衣裳文绣有恒制有小大度有长短衣服有量必循其故冠带有常【淮南子作文绣有恒衣服冇量冠帯冇常必循其故】正义郑氏康成曰文绣谓祭服文画也祭服之制画衣而绣裳【孔疏书日月星辰山龙华虫作防宗彛藻火粉米黼黻絺绣是衣防而裳绣也画色轻故在衣以法天绣色重故在裳以法地】衣服则谓朝燕及他服【孔疏战伐田猎等之服】凡此为寒益至也诗云七月流火九月授衣于是作之可也冠帯因制衣服而作之　髙氏诱曰司服主衣服之官将饬正命服故命之也上曰衣下曰裳五色备谓之绣周礼司服掌王之吉服凡兵事韦弁服视朝皮弁服冠服者素帻也　孔氏颖逹曰饬正也具饬备具正理祭服裳绣而衣画朝燕等之衣服小大长短及制度采色皆有度量必循故法也存异方氏慤曰青赤为文赤白为章言文则章可知作绘于衣刺绣于裳言绣则绘可知衣裳之制大至衮冕之九章小至冕之一章衣在上而长裳在下而短变裳曰服见必服乎其事焉正言冠帯以男子重首妇人重要亦男女之异尚也　胡氏铨曰郑以具饬衣裳文绣有恒为祭服者以禹致美黻冕也以衣服有量为朝燕服者以禹恶衣服也　黄氏震曰小大长短皆主衣裳言之礼服也衣服则主燕服及他服言之
　　案具饬衣裳句提其纲下详其目具饬者朝祭燕私之服无不饬正之也衣裳以命服为重故先举文绣至于小大若袼之可以运肘长短若短毋见肤长毋被土其制度当各随其人以为量无定数而有定式当必循其故也诗以其带伊丝其弁伊骐明君子用心之一所谓有常也若子臧之鹬冠子玉之琼弁则非常矣人之变常弃礼每于衣服见端具饬而正之亦辨上下定民志之一事也时将授衣亦以顺秋令眀肃之义郑氏训文为绘得之方以青赤合为文与言冠带以别男女皆凿
　　乃命有司申严百刑斩杀必当毋或枉桡枉桡不当反受其殃【当去声桡女教反】
　　正义郑氏康成曰申重也当谓值其罪　髙氏诱曰有司理官刑非一故言百军刑斩狱刑杀人命至重故必当凌弱为枉违强为桡反还殃咎也　孔氏頴逹曰枉谓违法曲断桡谓有理不申应重乃轻应轻乃重是其不当也　方氏慤曰孟秋既命严断刑矣至此又申之酉为隂中故申命止于是月斩者必杀杀者不必斩必当虑其及无辜也大辟尤人所重故特申之斩杀不当则以枉桡故也先王奉天如此而有司或枉桡焉是逆天也逆天则天灾适当之矣徐氏师曽曰反受其殃言殃在有司也
　　余论张氏虙曰吕刑一书反覆用刑之道谓苗民杀僇无辜上帝防咎乃絶厥世反受其咎信不诬也夫人臣任用刑之责以枉桡受殃固其自取惟国家以若人掌刑使一妇衔寃三年大旱一夫茹苦六月陨霜怨恨所钟乖气成象至于促国之脉销国之福殃在一人而幷毒流四海掌刑之责可轻付哉
　　案抑彼听我曰枉屈己就彼曰桡考工记惟辕直且无桡也髙注凌弱违强于义甚明盖于弱者而但据法以断不得其情则彼必受枉矣于强者而遂屈法以就不正其理则我之法桡矣方谓枉在上不直桡在下不申黄谓枉以直为曲桡以是为非于枉字可通而桡字不甚明确
　　是月也乃命宰祝循行牺牲视全具按刍豢瞻肥瘠察物色必比类量大小视长短皆中度五者备当上帝其飨【行中当并去声】
　　正义郑氏康成曰于鸟兽肥充之时宜省羣牲也宰太宰祝太祝主祭祀之官【孔疏周礼太宰职纳亨賛王牲事】养牛羊曰刍犬豕曰豢【孔疏食草曰刍食谷曰豢】五者谓所视所按所瞻所察所量皆得其正则上帝飨之上帝飨之而无神不飨也　王氏肃曰纯色曰牺体完曰全　髙氏诱曰养祭祀之牺牲系于牢刍之三月祝大祝以骍牷事神祈福祥也循行牺牲视其全具恐毁伤也案所刍豢察其肥瘠恐失养也　孔氏頴达曰物色骍黝之别周礼阳祀用骍隂祀用黝望祀各以其方之色已行故事曰比品物相随曰类如五方各异其色是比也太皞配东亦用青是类也大谓牛羊豕成牲者小谓羔豚之属长短谓天地之牛角茧栗宗庙之牛角握之属上帝天也　方氏慤曰季夏之养牲盖授充人而刍之也至此特命宰祝循行之而已全者纯而不杂若毁事用駹非全也具者完而无伤若鼷鼠食郊牛角非具也物色毛物之色比类者各比其隂阳之类也　呉氏澄曰一全具二肥瘠三比类四小大五长短五者皆中其度是谓备当　徐氏师曽曰季秋将飨帝故豫命宰祝循行之
　　存异髙氏诱曰宰于周为充人掌养牲　方氏慤曰宰以宰牲为事者刍者豢之物豢者刍之事
　　案养牲者充人之事此又命宰祝循行之重其事也髙谓宰即充人非是天子郊禘之事必自射其牲岂有以宰牲为事者而命循牲哉方説尤非也刍豢説亦不的
　　天子乃难以达秋气【难傩同吕氏春秋难下有御佐疾三字】
　　正义郑氏康成曰此难难阳气也【孔疏季冬及季春皆难隂气恐此亦难隂气故云难阳气】阳暑至此不衰害亦将及人【孔疏秋凉之后阳气应退当凉反热故亦害人】所以及人者阳气在行此月宿值毕亦得大陵积尸之气气佚则厉鬼亦随而出行【孔疏季春隂气右行日在毕此月阳气左行斗建毕】扵是亦命方相氏帅百隶而难之王居眀堂礼曰仲秋九门磔攘以陈气御止疾疫【孔疏凉气新至去阳之陈气引明堂礼磔攘则此亦磔攘文不具耳】　髙氏诱曰通达秋气使不壅闭也　成氏伯璵曰天子难阳气诸侯不得难阳气避天子也　呉氏澄曰难以消去残暑烦郁之气而达秋月清凉之气扵民间　陈氏澔曰暑气退则秋之凉气通故曰以达秋气也通论孔氏頴达曰季冬称大难贵贱皆为也十一月阳气至虚危而不难十二月隂气至虚危而难者十一月阳气初起未能与隂气相竞十二月亦阳初起而隂在虚危又是一嵗之终总除疫气故为难也六月宿值栁鬼亦不难以隂至防未能与阳相竞也其磔之牲大难用牛余以羊犬及鸡　成氏伯璵曰方相氏官嵗有三时率领羣驱索厉疫之气于宫中禳送之义也天以气化物五帝各行其徳余气留滞则时为之不和而灾疫兴焉大难者贵贱至于邑里皆行之国难但于国城中行耳季春日在毕仲秋斗建毕俱当大陵有积尸之气季冬日在虚危又有坟墓之星天之道曰隂阳相沴则淫厉慿之而出助天行虐也　张氏虙曰圣人有以顺隂阳之气深虑夫邪之得以干正春气生有不正者干之则生之功不遂故难曰以毕春气令春气使毕出也秋气告成有不正干之则气必抑塞故难曰以达秋气令秋气得以行也夏不难阳气极盛邪气自消不待难也
　　存疑孔氏頴达曰季春云国难惟天子诸侯有之此云天子以其难阳气阳是君象诸侯以下不得难阳气也　张氏虙曰至冬大难则磔牲秋则不磔盖达秋气有辅相裁成之意焉惟天子能之不假有所磔也
　　案仲秋四隂之月秋气渐逹而当凉反暑则亢阳不正之气从而挠之达者亦塞矣圣人扶阳抑隂而郑以傩为逐阳气者盖逐阳气之不正者耳不正之气既逐则秋气无所挠所谓逹之者如此孔氏乃以阳为君道言之是误以此阳为正气也夫阳之正气而顾可逐乎不若成氏避天子説为确　又按季春季冬俱言磔此独不言磔故张説如此但注疏本王居明堂礼言不为无据也姑存张説以备一义
　　以犬尝麻先荐寝庙
　　正义郑氏康成曰麻始熟也　髙氏诱曰犬金畜也麻始熟故尝之
　　是月也可以筑城郭建都邑穿窦窖脩囷仓【窦音豆窖音教吕氏春秋作囷丘伦反】
　　正义郑氏康成曰为民将入物当蔵也穿地隋曰窦方曰窖【孔疏似圎非圎似方非方曰隋】王居眀堂礼曰仲秋农隙毕入于室曰时杀将至毋罹其灾【孔疏此时耘锄既了乗时入室以避隂灾然末尽成熟尚须出野収敛至十月之后又入室避寒诗曰入此室防是也】　髙氏诱曰穿窌以盛谷也仲秋大内谷故脩囷仓圎曰囷方曰仓　方氏慤曰此皆敛蔵之事故于建酉阖户之月言之　朱氏申曰城郭崇土为之故曰筑都邑画地为之故曰建　呉氏澄曰筑城郭建都邑以居民也穿窦窖脩囷仓以蔵物也　徐氏师曽曰农事毕故可以兴土功城郭都邑功之作于上者窦窖囷仓功之作于下者
　　通论董氏应曰左传凡土功水昏正而栽日至而毕则冬至以前皆土功之时也孙氏谓此仲秋筑城郭建都邑是秦法
　　乃命有司趣民収敛务畜菜多积聚【趣音促积子赐反畜菜吕氏春秋淮南子皆作蓄采】
　　正义郑氏康成曰始为御冬之备也　髙氏诱曰有司于周礼为人　方氏慤曰趣民急趣之也孟秋言命百官始収敛以其物初成至此则其物既成而収敛不可缓故趣之焉　又曰诗言我有防蓄亦以御冬不特菜而已　呉氏澄曰言菜之外他物皆当积聚而蓄之以备御冬也
　　乃劝种麦毋或失时其有失时行罪无疑【夏小正树麦在九月】正义郑氏康成曰麦者接絶续乏之谷尤重之【孔疏前年秋谷至夏絶尽后年秋谷未登是其絶也夏时人民粮食缺短是其乏也麦此时熟乃接续其絶乏黍稷百谷不言劝麦独言劝是尤重之也】　髙氏诱曰罪罚也　孔氏頴逹曰蔡氏云阳气初胎于酉故八目齐麦应时而生方氏慤曰麦以秋稼至夏乃穑其牟利迟虑民惰而不种故劝之
　　案南麦多种于仲冬北麦且有种于仲春者不惟秋也然惟秋种者得四时之气为全故食之最有益北麦秋种者至冬尽萎而根力已厚其収视春种者倍之
　　是月也日夜分雷始収声蛰虫坏户杀气浸盛阳气日衰水始涸【坏歩回反涸户角反】
　　正义郑氏康成曰又记时也雷始収声在地中动内物也坏益也蛰虫益户谓稍小之也涸竭也此甫八月中雨气未止【孔疏八月宿值毕毕主雨故云雨气未止】而曰水竭非也周语曰辰角见而雨毕天根见而水涸又曰雨毕而除道水涸而成梁【孔疏引周语以下证九月水始涸不得在八月也】辰角见九月本也天根见九月末也【孔疏辰角大辰苍龙之角朝见东方天根亢氐之间寒露后五日天根朝见】王居明堂礼曰季秋除道致梁以利农也【孔疏农既収便其运转】　髙氏诱曰是月秋分昼夜漏各五十刻雷始収藏其声不震　孔氏頴达曰雷是阳气主于动十一月其卦名复是雷动地中也时气尚温虫犹须出入但益戸使小十月寒甚乃尽闭之　方氏慤曰隂主杀阳主生浸若水之浸言与日加益隂之夷物至此而酷也阳盛于夏至此而衰矣朱氏申曰雷声于阳中之时故収声于隂中之
　　时蛰虫启户于雷声之时故坏户于雷収声之时陈氏澔曰水本气之所为春夏气至故长秋冬气
　　返故涸　彭氏亷夫曰隂气吸故水涸
　　日夜分则同度量平权衡正钧石角斗甬
　　正义方氏慤曰钧三十斤石四钧之称以其尤重而内实故谓之石　呉氏澄曰度量权衡总言之下二句分言之钧石五权之二斗甬五量之二举二而他可知正之角之所以同之平之也
　　通论张氏虙曰霜防水涸天地间肃肃乎严矣度量权衡亦以此时而一其制圣人所为一道徳而同风俗乃自器用始也舜讲于朝守之日而月令于春秋分后世之政治又详于古矣周礼质人同其度量一其淳制犯禁有罚其所以重之则一也汉志律度量皆用铜谓铜同也所以同天下齐风俗也未知舜亦用铜否
　　是月也易关市来商旅纳货贿以便民事四方来集逺乡皆至则财不匮上无乏用百事乃遂【易去声匮其位反】正义郑氏康成曰易关市谓轻其税使民利之商旅贾客也匮亦乏也遂犹成也　髙氏诱曰易关市不征税也市贱鬻贵曰商旅者行旅也以所有易所无民得其求是便也上无乏用所求得也遂成也　孔氏頴达曰易轻其赋税不为节碍也关市既易则商旅自来商旅既来则货贿自入以此便利民人之事四方縂来聚集逺乡于是皆至货贿既多则库财不匮所须皆供上下丰足故百事成也　方氏慤曰入以为利者商也行而从人者旅也易关市所以来商旅来商旅故货贿可得而纳也货贿以时而纳待时而出出纳皆以便民耳四方散而不一故言来集逺乡邈而在外故言皆至财货贿之名财以待用用以作事遂言遂其志之所欲为大曰财用足故百志成正谓是矣　朱氏申曰关者货之所入市者货之所聚易谓无重征以致其难也货谓化之以为利贿谓有之以为利凡此皆以便民事也　彭氏亷夫曰上下兼足皆由关市寛征以总结上文
　　余论张氏虙曰仲夏闗市毋索矣至秋则万寳告成焉先王之制关讥而不征市廛而不税此来商旅之至要其道未尝不易此商旅所以愿蔵于王之市愿出于王之涂也夫四方之集逺方之至岂有以号召之哉成周之时司关司市设官分职无非为民也以此理财财若无由而足而君有余财民有余力其道乃自易中得之后世设关则为暴于市则罔利岂知易之义哉
　　存疑方氏慤曰四方来集逺乡皆至则贡赋之职修矣
　　案本文止言商旅耳下半乃极言易关市之效未尝别言诸侯之职贡也分为二事非
　　凡举大事毋逆大数必顺其时慎因其类
　　正义郑氏康成曰大事谓兴土功合诸侯举兵众也季夏禁之孟秋始征伐此月筑城郭季秋教田猎是以于中为之戒焉　髙氏诱曰数天道时天时类事类顺其事类不干逆也　孔氏頴达曰兴举大事毋逆天之大数必顺其隂阳之时谨慎因其事类不可烦乱妄为　方氏慤曰凡物有数皆出阳而入隂所谓大数不过隂阳之出入而已事之作止岂可逆此哉数之所运而为时时之所从而为类时方来故欲顺之而无违类有守故欲因之而无变然顺之而或苟犹失时也故曰必因之而或妄犹非类也故曰慎此亦四时所同以当阖户尤不宜妄举故申戒之通论张氏虙曰季夏戒之言举大事之殃仲秋教之言举大事之道
　　仲秋行春令则秋雨不防草木生荣国乃有恐行夏令则其国乃旱蛰虫不蔵五谷复生行冬令则风灾数起収雷先行草木蚤死【复扶又反数音淮南子下有八月官尉其树柘】
　　正义郑氏康成曰行春令则夘气乗之行夏令则午气乗之行冬令则子气乗之也卯宿直房心心为大火故雨不防草木生荣应阳动也有恐以火讹相惊也【孔疏仲秋为金金克春木又仲秋雨水水又克火火不能为害故但以讹言相惊也】北风杀物故灾先犹蚤也冬主闭藏故蚤収声草木蚤死寒气胜也　髙氏诱曰秋阳而行温仁之令故雨不防尚生育故草木荣金木相干有兵象故民大恐行夏令夏气盛阳故旱使蛰伏之虫不潜蔵而五谷萌生也于洪范为恒燠之徴冬气寒猛故风灾数収蔵之雷先动行未当故曰先也　方氏慤曰春雨生物秋雨成物雨非不降所降非成物之雨故草木不枯而荣也国有恐少阳之所动也国乃旱阳亢故也虫不蔵隂欲执之而不胜也五谷复生盛阳作故也风灾数起以非时动也雷以阳中声隂中収声収雷先行则愆于阳故也雷风不莭故草木蚤死　张氏虙曰雨不降则无以助隂气之肃所以草木荣国之有恐杀气不行人有玩心也虫当蔵而不藏谷不当生而生皆非正也雷已収声谓之収雷先行者非时而也草木未当死而死亦失正也　陈氏澔曰行春令为夘木之气所仇行夏令为午火之气所克行冬令为子水之气所泄也
　　季秋之月日在房昏虚中旦栁中【夏小正九月内火日在房淮南子作招摇指戌】
　　正义郑氏康成曰季秋者日月防于大火【孔疏大火夘次之号】而斗建戌之辰　髙氏诱曰房东方宿宋之分野孔氏頴达曰九月建戌戌毕也毕入于戌三统厯九月莭日在氐五度昏虚二度中旦张初度中九月中日在房五度昏危三度中旦张十八度中元嘉厯九月节日在亢一度昏牛八度中旦井二十九度中九月中日在氐七度昏女十一度中旦栁十二度中案此谓寒露后三十日也房东方阳宿四星直下微曲广六度月建戌而日在夘戌与卯合也虚北方阳宿二星正直广九度唐月令作九月之节日在角昏牵牛中晓东井中斗建戌位之初九月中气日在氐昏须女中晓栁中斗建戌位之中通书寒露日在轸十六度霜降日在角十度今时宪书寒露日在轸七度霜降日在角九度大火古法初氐五度终尾九度今法初亢初度终房初度
　　其日庚辛其帝少皞其神蓐収其虫毛其音商律中无射【射音亦】
　　正义郑氏康成曰无射者夹钟之所生三分去一律长四寸六千五百八十一分寸之六千五百二十四季秋气至则无射之律应周语曰无射所以宣布喆人之令徳示民轨仪【孔疏喆人谓后稷布其徳教示以法仪当及时铚获而収藏之】汉志射厌也言阳气究物而使隂毕剥落之终而复始亡厌已也　班氏固曰射终也言万物随阳以终复随隂以始无厌射也　陈氏祥道曰无射建戌之律隂至戌而盛阳至戌而不厌故谓之无射　朱子曰无射长四寸八分八厘四毫八丝
　　存疑韦氏昭曰九月无射干上九也管长四寸九分阳气上升隂气収藏万物无射见者故可徧布前哲之令徳使民道法也　髙氏诱曰射出也隂气大升阳气下降万物随阳而蔵无射出着见者也　王氏乔桂曰无射五寸七分自南吕降九分
　　案曰无射者九月之卦为剥剥穷上反下无有厌斁上阳甫终下阳即始所谓不逺复也一阳在上为喆人其下五隂仰而戴之故曰喆人之令徳示民轨仪所谓君子得舆民所载也
　　其数九其味卒其臭腥其祀门祭先肝
　　鸿鴈来宾爵入大水为蛤鞠有黄华豺乃祭兽戮禽【蛤古答反鞠菊同华花同夏小正作遰鸿雁爵入于海为蛤荣菊树麦又有陟鸟蛰熊罴貊貉鼬鼪则穴豺祭兽夏小正在十月】
　　正义郑氏康成曰皆记时候也来賔言其客止未去也【孔疏仲秋初来则过去故不云賔此留正未去犹賔客之暂留】大水海也【孔疏国语云雀入于海为蛤】戮犹杀也【孔疏戮直杀之不以祭也后得者皆杀而不祭言兽禽互文耳】髙氏诱曰候时之鴈従北方来南之彭蠡八月来者其父母也其子羽翼穉弱未能及之故于是月而过商雒　方氏慤曰万物皆华于阳独鞠华于隂故特言有又独言其色以华于隂中其色正应隂之盛也豺所祭之兽惟可狩而获者尔其余凡可禽而获者皆戮之　陆氏佃曰来賔言寓中国如宾客也曰黄华以黄为美也祭言兽以大者祭也　张氏虙曰来宾言来而得所如宾之授馆也草木雕零而鞠始茂盛物皆黄而落鞠独黄而华记异也豺性贪祭兽知有先矣以为未足又用禽而戮之戒贪也　朱氏申曰爵入大水为蛤亦飞物化为潜物也　彭氏廉夫曰兽言其大禽言其小　陈氏澔曰鴈以仲秋先至者为主季秋后至者为宾如先登者为主人従之以登者为客也鸟不可曰兽兽亦可曰禽故鹦鹉不曰兽而猩猩通曰禽也攷工记天下之大兽五鳞羽皆在内是禽亦可言兽也
　　存异髙氏诱曰賔爵老雀也栖息于人房户之闲有似賔客故谓之賔雀
　　案鴈非中国之鸟也月令纪鴈为详以生于隂而能从阳非中国而知有中国故重之重之故详之十二月鴈北鄊则七月鴈南乡可知乡之未启行也正月鸿鴈归启行未至北也八月鸿鴈来启行未至南也九月则若賔之至矣九月来宾则三月至其乡可知而详于南其所见也畧于北其所不见也于北曰乡曰归乡其乡归其乡也于南曰来曰来賔客之也以鴈固非中国之鸟也爵亦号嘉賔髙氏宾爵之训不为无据而春秋孟仲皆言鸿鴈来则词复不若来賔之义正也爵不言化蛤不复为爵与鹰鸠之相复异也蛤无隂阳牝牡而能生珠一于隂也一于隂者须阳化也雉化蜃亦阳化隂而蜃五百年而化蛟蛟五百年而为龙隂老复化阳也祭仁者之事也豺獭鹰不仁之物也其皆言祭贵仁也獭言祭不言戮春生仁也仁不忍言杀也秋杀义也戮于是始可用也于鹰言戮犹不言禽豺乃明言戮禽于杀不忍遽尽其辞也其曰乃如不得已之辞也大曰兽小曰禽戮言禽终不忍尽其辞焉尔
　　天子居章右个乗戎路驾白骆载白旂衣白衣服白玉食麻与犬其器亷以深
　　正义郑氏康成曰总章右个西堂北偏也　张民虙曰当戌上九月位也
　　是月也申严号令命百官贵贱无不务内以防天地之藏无有宣出【内纳通】
　　正义郑氏康成曰申重也内谓収敛入之防犹聚也髙氏诱曰秋季物成故务入也防合也　孔氏頴
　　逹曰防犹趣也言人心皆趣向天地所蔵之事以物皆収敛时又闭藏无得有宣露出散其物以逆时气马氏睎孟曰申严号令天地方肃欲其听命悉也陈氏澔曰専务収敛诸物于内以合天地闭藏之
　　令也宣出则悖时矣
　　通论方氏慤曰藏冬事也内以防之则存乎秋矣不先防于秋则冬无所蔵也季春言不可以内季秋言无不务内季春言仓廪季秋言无有宣出皆所以顺隂阳之理而已　张氏虙曰天地之气有亦有藏人岂能自异于天地哉藏则不复宣出矣防犹参也人之一身与天地并顷刻之中或呼或吸皆有隂阳一日之中或作或息必须昼夜则一嵗之中或出或内岂能离春秋之舒惨乎
　　案申至于再也严在必行也号令由百官以布贵贱则自上而下尽乎人也
　　乃命冡宰农事备収举五谷之要藏帝籍之収于神仓祗敬必饬
　　正义郑氏康成曰备犹尽也举五谷之要防其租税之簿也帝籍所耕千亩也藏祭祀之谷为神仓重粢盛之委也【孔疏委谓委积之物重此粢盛委积之物故内之于神仓】祗亦敬也【孔疏恒以祗敬为心不有怠慢也】　髙氏诱曰冡宰于周礼为天官主治万事故命之饬正也不有倾邪　孔氏頴达曰帝籍供上帝之籍田也祭义云天子为籍千亩以其供神之物故曰神仓当敬而又敬必使饬正　方氏慤曰仲秋趣民収敛犹未备也至于备収然后五谷可举其多少之总数将以制国用也举要犹宰夫之治要司防之月防与此皆命之冡宰者以国用制于冡宰而甸师之耕耨王籍又隶于天官故也　马氏睎孟曰敬在内祗外见言内尽志外尽力也　徐氏师曽曰此养人事神之大礼皆不可苟故必谨其事而祗焉一其心而敬焉各致其力而饬焉
　　余论张氏虙曰冡宰将以制国用不举其要国用何由而制然此特举其要而已汉文帝问宰相一嵗钱谷出入之数防何周勃辞以不知是失举要之职陈平辞以有主者又失举要之义唐以宰相领度攴领盐鐡失之益逺矣
　　是月也霜始降则百工休
　　正义郑氏康成曰寒而胶漆之作不坚好也　朱氏申曰霜始降隂始凝也以将效功故休息也　张氏虙曰将休老劳农凡终嵗勤动者无不休矣百工之役使之少息亦圣人顺时之政也
　　通论方氏慤曰雨露生物霜成物季秋则天地成物之功极矣人工其可不休乎季春百工咸理创始之时也孟冬工师效功成终之时也将效功于孟冬矣休之于季秋不亦宜乎然亦有不休者若弓人冬析榦寒奠体也经之所言亦大致然耳
　　乃命有司曰寒气总至民力不堪其皆入室
　　正义郑氏康成曰总犹猥卒也　髙氏诱曰有司于周礼为司徒司徒主众故命之使民入室也诗云穹窒熏鼠塞向墐户嗟我妇子曰为改嵗入此室处此之谓也　陈氏澔曰总至凝聚而至也
　　通论方氏慤曰阳气散而成暑隂气聚而成寒寒气总至则民力或有所不堪故命入室以御之书言厥民隩谓是矣然寒气者冬之时入室者冬之事此盖先期而命之也夏言防台榭此言入室亦顺隂阳之理尔　张氏虙曰圣人视民犹父母之扵子疾痛苛痒甚于在已民未尝以力不堪告而上之人探其情为是恩勤之教呜呼仁哉
　　上丁命乐正入学习吹【吹去声】
　　正义郑氏康成曰为将飨帝也春夏重舞秋冬重吹髙氏诱曰周礼籥师掌教国子舞羽吹笙竽籥诗
　　云吹笙鼓簧此之谓也　陆氏佃曰此与孟春习舞相备孟春亦习吹季秋亦习舞释菜上下比义可知张氏虙曰以季冬大合吹故也
　　案吹有声无歌如南陔六萹本无辞而以笙吹之所谓笙吹也象武有辞而不歌以管吹之所谓管吹也飨帝不止用吹言吹则歌舞从可知矣
　　是月也大飨帝尝牺牲告备于天子【郑陈并以尝字为句今不従】正义呉氏澄曰大飨帝者以周礼言祀上帝于明堂而以文王配也　张氏虙曰仲秋告全具矣至此又告备焉古人于祭祀诚防如此不厌其烦也
　　存疑呉氏澄曰尝宗庙秋祭之名将举二祭其所用牺牲当前期告备于天子方氏曰以宗庙秋祭之牺牲告备于天子则以物成可尝之时尤所重故也尝如此则大飨可知然周之尝以仲月而此于季月者彼取时之中此取时之盛
　　存异蔡氏邕曰尝牺牲使有司展其牺牲而告备具也　郑氏康成曰大飨遍祭五帝也曲礼大飨不问卜谓此也尝谓尝羣神也天子亲尝帝使有司祭羣神礼毕而告焉　孔氏頴达曰尝牺牲谓尝祭羣神以牺牲也知非飨帝时使有司展牺牲告其备具而曰尝羣神者以四月雩上帝后雩祀百辟卿士眀九月大飨帝外亦当飨羣神也有司祭羣神毕乃告备于天子【案五帝説无考】
　　案尝本秋祭言四时之祭者或以为孟月或以为仲月季月则未之闻也此季秋之月而言尝故蔡郑二家并舎时祭而别为之説然展牲既不可以尝名群神亦不可言尝祭二家凭臆言之其不足训固不必言矣惟呉氏説较为近似盖秦不师古其为嵗也既可以十二辰之末为首则其为祭也又何不可以三秋之末而尝但扵古无据又季月秋气渐衰亦不可以言盛也惟是记文费解舍此别无稍合者姑以疑存之以俟之知礼者
　　合诸侯制百县为来嵗受日与诸侯所税于民轻重之法贡职之数以逺近土地所宜为度以给郊庙之事无有所私【上为去声】
　　正义郑氏康成曰秦以建亥之月为嵗首此为嵗终【孔疏史记秦文公获黒龙自为水瑞命河为徳承以十月为嵗首】使诸侯及乡遂之官受此法焉贡职所入天子凡周之法以正月和之正嵗而县扵象魏【孔疏周礼太宰职正月之吉始和布治于邦国都鄙小宰职正嵗县治象之法于象魏】　髙氏诱曰百县畿内之县也五家为隣五隣为里四里为鄼五鄼为鄙五鄙为县县二千五百家也逺者贡轻近者贡重各有所宜郊祀天庙祀祖取共事而已无多少不如法制也　孔氏頴达曰天子有日政令诸侯税民轻重之法贡职之数皆天子制之言与者兼事之辞诸侯谓畿外国百县谓乡遂税扵民者是积贮本国贡职之数是输纳天子方氏慤曰合合而同之制裁而制之合自内以合
　　外制自上以制下诸侯有君道故合之而已百县全乎臣则必制之焉然通而言之其实一也轻重之法取乎下贡职之数共乎上法以定数数以成法亦互相备也或以逺近所宜之事为度以详责近以畧责逺也或以土地所宜之物为度取其所有不责所无也　应氏镛曰税取于秋贡集扵春税之轻重所谓用地小大视年丰耗也贡职之数所谓旅币无方节逺迩之期而别土地之宜也税法不扵是亟颁之则诸侯之取扵民者无制贡法不扵是早防之则诸侯之贡扵上者无准故扵季秋颁之也　张氏虙曰逺近所宜若周礼男服贡器物卫服贡财物之类土地所宜如禹贡徐州贡土五色扬州贡金三品之类马氏睎孟曰阳终扵戌嵗功终焉故扵厯以自戌至戌为嵗终戌之月而来嵗受日终则有始也存疑郑氏康成曰合诸侯制者防其国家宫室车旗衣服礼仪也【孔疏据周官典命文】诸侯言合制百县言受互文【孔疏百县亦合制诸侯亦受】　刘氏敞曰合诸侯縂命诸侯之国也制犹也百县诸侯所统之县天子縂命诸侯各百县为来嵗受日与税法贡数
　　辨正呉氏澄曰合诸侯是一句制百县是一句旧注非也
　　案受日内而百县外而诸侯之所同若百县则畿内之地有赋无贡而赋法亦掌扵冡宰其法县之象魏不待颁也故别言诸侯若如郑説则宫室车服若典命之防扵夲文为増添如刘説则百县为诸侯之县而畿内无有亦太详外而畧内矣皆似不可従
　　是月也天子乃教于田猎以习五戎班马政
　　正义郑氏康成曰教扵田猎因田猎之礼教民以战法也五戎谓五兵弓矢殳矛戈防也【孔疏周礼五兵郑司农云戈殳防夷矛酋矛郑又注云歩卒五兵无夷矛而有弓矢】马政谓齐其色度其力使同乗也【孔疏毛诗传曰宗庙齐毫尚纯也戎事齐力尚强也田猎齐足尚疾也】校人职曰凡军事物马而颁之【孔疏物马齐其力也亦湏齐其色诗驷騵彭彭】　髙氏诱曰五兵刀劔矛防矢也为将田猎故习肄五兵选择田马取堪乗也　方氏慤曰上言习下言教我教之故彼习之也　马氏睎孟曰仲夏班马政以马为主此班马政以御为主
　　通论方氏慤曰田猎所以得利军旅所以致死人之所欲莫甚扵利所恶莫甚扵死以所恶寓所欲而习焉先王之深意也大司马秋狝治兵其以是与　陈氏祥道曰夷矛虽不施扵歩而弓矢未尝不设扵车故兵车射者居左庐人攻国之兵欲短守国之兵欲长司马法弓矢围殳矛守戈防助盖以殳对矛则殳可攻矛可守以弓矢对殳矛则殳矛可以守弓矢可以攻而五兵之用莫便扵戈其柲短而易持其胡援广而易入观富父终甥摏长狄侨如狼瞫斩秦囚子南击子晳长鱼矫杀郤犨皆以戈可见縂之五兵之用长以卫短短以救长人持其一足矣若盾则夫人有之
　　命仆及七驺咸驾载旌旐授车以级整设于屛外司徒搢扑北面誓之
　　正义郑氏康成曰仆戎仆及驭夫也【孔疏周礼戎仆掌驭戎车以其教战故不用田仆驭夫掌驭従车使车従车戎车之副使车驱逆之车也】七驺谓趣马主为诸官驾説者【孔疏趣马职掌驾説之颁颁谓贵贱等列也】既驾之又为之载旌旗司马职曰仲秋教治兵如整旅之陈辨旗物之用王载太常诸侯载旂军吏载旗师都载旜乡遂载物郊野载旐百官载旟是也【孔疏日月为常交龙为旂熊虎为旗通帛曰旜雑帛曰物蛇曰旐鸟隼为旟】级等次也整正列也设陈也屛所田之地门外之蔽司徒誓众以军法也【孔疏春搜用田猎之誓曰无干车无自后射冬大阅羣吏听誓扵阵前斩牲以左右徇曰不用命者斩之此以军法誓者必斩杀也】　髙氏诱曰仆扵周礼为田仆掌驭田辂七驺扵周礼为趣马田猎掌佐车之政级屛树垣也众当受田车者各以等级陈扵屛外搢揷也扑所以教也挿置帯间誓告其众　孔氏頴达曰大阅王建太常诸侯建旂孤卿建旜大夫士建物师都建旗州里建旟县鄙建旐道车载旞斿车载旌郑注空辟实也谓大阅空象治民之事故所建旌旗不如仲秋治兵实出军之事也【孔疏军吏诸帅师都遂大夫乡遂乡大夫郊鄊遂之州长县正以下野公邑大夫州里乡中州长党正族师遂中里宰县鄙遂中县正鄙师鄼长及乡之闾胥比长】　方氏慤曰仆主车驺主马载旌旐所以表识也旗物有九此止言二举其畧耳戎车以革车为正倅车为副田车以木车为正佐车为副各有等级故授之以级也掌次师田张幕故亦有屛王虽在野亦有内外之辨也朴夏楚也书言扑作教刑挿之扵帯示有事扵教无事扵刑也誓之欲其不犯令必北面以田主杀隂事故也　马氏睎孟曰为天子御者仆也为诸侯羣臣御者七驺也以帛为之者始扵太常终扵旐以羽为之者始扵旞终扵旌言旌旐则他可知
　　存疑徐氏师曽曰周礼有司表貉誓民郑据此以有司为大司徒案大司徒不可谓之有司而搢扑示众亦非大司徒之职司徒二字恐有误
　　存异皇氏侃曰七驺种马驾玉辂齐马驾金辂道马驾象辂戎马驾戎辂田马驾田辂驽马驾宫中役车并总六驺者为七
　　案田以习戎金辂玉辂象辂非所当驾且尚强尚疾驽马又安用之恐是天子六军分别左右亲军虎贲居中故为七也
　　天子乃厉饰执弓挟矢以猎命主祠祭禽于四方正义郑氏康成曰厉饰为戎服尚威武也今月令猎为射【熊氏曰戎服韦弁服若春夏则冠弁服】以所获禽祀四方之神司马职曰罗致禽以祀祊　髙氏诱曰是月天子尚武容服猛厉周礼司服凡田冠弁服戎服垂衣也主祠掌祀之官祭禽四方报其功也　孔氏頴达曰秋田主祭四方报成万物诗以社以方　方氏慤曰厉其容饰介胄则有不可犯之色也祭禽报成功扵百神且示非専为一人之养也　李氏觏曰先王之田外以彰事神
　　通论孔氏頴达曰四时田猎皆祭宗庙而分时各以为主春时土方施生猎则以祭社为主夏时隂气始起象神之在内猎则以祭宗庙为主秋时万物以成猎则以报祭社及四方为主冬时万物众多猎则主用众物以祭宗庙而亦报扵物有功之神扵四方也案仆及七驺咸驾此班马政之事执弓挟矢以猎此习五戎之事获兽必资扵兵驾车必资扵马咸驾是未猎之时先备事而致戒厉饰是方猎之时必亲事而行礼习武之事皆在其中天子猎后诸侯百姓皆以次而猎习与班之政行矣
　　是月也草木黄落乃伐薪为炭
　　正义郑氏康成曰伐木必因杀气　髙氏诱曰仲夏草木未成故禁烧炭至是斧斤入林乃烧之　方氏慤曰黄者土之色百昌皆主于土反扵土以其将反扵土故黄黄故落也落则反扵土矣伐薪为炭以御冬寒故也　张氏虙曰炭以御寒人之所资非不急也然必待草木黄落之后始取之物既归根用□随宜斧斤以时亦王政之一事也
　　蛰虫咸俯在内皆墐其户乃趣狱刑毋留有罪收禄秩之不当供养之不宜者【趣音促当去声】
　　正义郑氏康成曰墐为涂闭之辟杀气也杀气已至有罪者即决之禄秩不当恩所増加供养不宜欲所贪嗜若熊蹯之属非常食者天气杀而万物咸蔵可以去之也　孔氏頴达曰前月但蔵而坏户至此月既寒故垂头向下以随阳气阳气稍沉在下也又涂塞其户穴以辟地上隂杀之气春夏阳气寛舒故虽不当亦所权许今秋隂气急敛禁罚必当故悉収停之　黄氏震曰因蛰虫咸俯而趣刑杀气已至不敢留狱也収禄秩之不当谨扵养人収供养之不宜莭扵奉已凡以顺敛蔵之义而已
　　通论张氏虙曰为政无取乎督促狱刑则恶乎留滞入秋以来孟则严之仲又申严之至季乃趣之桎梏之苦棰椘之痛望而畏之此岂可留者易曰山上有火旅先王以眀慎用刑而不留狱旅不防也圣人以不留狱象之信夫　黄氏应曰汉陈宠奏月令孟冬之月趣刑狱毋留罪眀天刑毕扵立冬也仲冬身欲宁事欲静若以降威怒不可谓宁以行大刑不可谓静且子丑之月行刑则殷周嵗首流血所必无也鲁恭言中孚十一月之卦君子以议狱缓死则至十一月宜缓死矣汉世断死尽三冬至酷吏谓展一月足吾事何哉此后世决囚所以常在秋后冬至前也　黄氏干行曰禄秩滥恩供养僣逾若必待时而収岂非失政哉先王重爵禄之典眀贵贱之等自无此失縦或有之亦必随即修改以正纪纲记者之説恐未然也
　　是月也天子乃以犬尝稻先荐寝庙
　　正义郑氏康成曰稻始熟也　髙氏诱曰稻始升故尝之先荐寝庙孝敬亲也
</div>
    <div class="pagination">
<a href="钦定礼记义疏_page36.html">上一页</a><span>...</span><a href="钦定礼记义疏_page32.html">32</a><a href="钦定礼记义疏_page33.html">33</a><a href="钦定礼记义疏_page34.html">34</a><a href="钦定礼记义疏_page35.html">35</a><a href="钦定礼记义疏_page36.html">36</a><span class="current-page">37</span><a href="钦定礼记义疏_page38.html">38</a><a href="钦定礼记义疏_page39.html">39</a><a href="钦定礼记义疏_page40.html">40</a><a href="钦定礼记义疏_page41.html">41</a><a href="钦定礼记义疏_page42.html">42</a><span>...</span><a href="钦定礼记义疏_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
