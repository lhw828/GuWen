<!DOCTYPE html>
<html>
<head>
    <meta charset="UTF-8">
    <title>礼记正义 - 第 118 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 118 页/共 200 页</h1>
    <div class="content">　　○“发虑宪”者，发，谓起发。虑，谓谋虑。宪，谓法式也。言有人不学，而起发谋虑，终不动众，举动必能拟度於法式，故云“发虑宪”。
　　○“求善良”者，良亦善也，又能招求善良之士。
　　○“足以謏闻”者，謏之言小。闻，声闻也。言不学之人，能有片识谋虑法式，求善以自辅。此是人身上小善，故小有声闻也。
　　○“不足以动众”者，众，谓师役也。虽有以小善，恩未被物，若御军动众则不能，故云“不足以动众”也。
　　○“就贤体远”者，贤，谓德行贤良，屈下从就之。远，谓才艺广远，心意能亲爱之也。
　　○“足以动众”者，以恩被於外，故足以动众也。“未足以化民”者，虽复恩能动众，识见犹浅，仁义未备，故未足以化民也。
　　○“君子如欲化民成俗”者，君，谓君於上位。子，谓子爱下民。谓天子诸侯及卿大夫欲教化其民，成其美俗，非学不可，故云“其必由学乎”。学则博识多闻，知古知今，既身有善行，示民轨仪，故可以化民成俗也。
　　○注“宪，法也，言发计虑当拟度於法式也。求，谓招来也。謏之言小也。动众，谓师役之事。
　　○正义曰：“宪，法”，《释诂》文。“謏之言小也”，言謏音近小，故云“謏之言小也”。云“动众，谓师役之事”者，动众以与化民相对，化民事难，动众稍易，故知是师役之事。
　　○注“所学者，圣人之道在方策”。
　　○正义曰：郑恐所学惟小小才艺之事，故云“所学者，圣人之道”。以其化民成俗，非圣人之道不可。云“在方策”者，下篇“文武之道，布在方策”是也。
　　玉不琢不成器，人不学不知道。是故古之王者建国君民，教学为先。谓内则设师、保以教，使国子学焉；外则有大学、庠、序之官。
　　○琢，丁角反，治玉曰琢。太音泰，后“大学”皆同。《兑命》曰：“念终始典于学。”其此之谓乎！典，经也。言学之不舍业也。兑，当为“说”字之误也。高宗梦傅说，求而得之，作《说命》三篇，在《尚书》，今亡。
　　○兑，依注作“说”，音悦，下《兑命》放此，舍音舍。兑当，徒外反。 
　　[疏]“玉不”至“谓乎”。
　　○正义曰：此一节论喻学之为美，故先立学之事。
　　○“王者建国君民，教学为先”者，建国，谓建立其国。君民，谓君长其民。内则设师、保，外则设庠、序以教之，故云“教学为先”。
　　○“《兑命》曰：念终始典于学”者，记者明教学事重，不可暂废，故引《兑命》以证之。言殷相傅说告高宗云“意恒思念，从始至终，习经典於学也”。
　　○“其此之谓乎”者，言此经所谓教学为先，则《兑命》“念终始典于学也”。
　　○注“典经”至“今亡”。
　　○正义曰：“典，经也”，《释言》文。言“学不舍业”，即经云“终始思念经典”，是不舍业也。言“高宗梦傅说”者，《书序》云：“高宗梦得说，作《说命》三篇。”高宗，殷王武丁，其德高可尊，故号“高宗”。其事具《尚书》篇，见在。郑云“今亡”者，郑不见《古文尚书》故也。
　　虽有嘉肴，弗食不知其旨也；虽有至道，弗学不知其善也。旨，美也。
　　○肴，户交反。是故学然后知不足，教然后知困。学则睹已行之所短，教则见已道之所未达。
　　○睹，丁古反。行，下孟反，下注“德行”同。知不足，然后能自反也。知困，然后能自强也。故曰：“教学相长也。”自反，求诸已也。自强，脩业不敢倦。
　　○强，其丈反，又其良反，下注同。长，丁两反。下注“长稚”、“长者”皆同。《兑命》曰：“学学半。”其此之谓乎！言学人乃益已之学半。
　　○学学，上胡孝反，下如字。学人，胡孝反。又音教。 
　　[疏]“虽有”至“谓乎”。
　　○正义曰：此一节明教学相益。
　　○“虽有嘉肴，弗食不知其旨也”者，嘉，善也。旨，美也。虽有嘉美之肴，兼陈列于前，若不食，即不知其肴之美也。
　　○“虽有至道，弗学不知其善也”者，至，谓至极。虽有至极大道，若不学，则不知大道之善。
　　○“是故学然后知不足”者，若不学之时，诸事荡然，不知已身何长何短。若学，则知已之所短，有不足之处也。
　　○“教然后知困”者，不教之时，谓已诸事皆通。若其教人，则知已有不通，而事有困弊，困则甚於不足矣。
　　○“知不足，然后能自反也”者，凡人皆欲向前相进，既知不足，然后能自反向身，而求诸已之困，故反学矣。
　　○“知困然后能自强也”者，凡人多有解怠，既知困弊，然后能自强学，其身不复解怠也。
　　○“故曰：教学相长也”者，谓教能长益於善。教学之时，然后知已困而乃强之，是教能长学善也。学则道业成就，於教益善，是学能相长也。但此礼本明教之长学。“《兑命》曰：学学半”者，上“学”为教，音教，下“学”者，谓习也，谓学习也。言教人乃是益已学之半也。《说命》所云“其此之谓乎”，言学习不可暂废，故引《说命》以证之。言恒思念，从始至终，习礼典于学也。
　　古之教者，家有塾，党有庠，术有序，国有学。术，当为“遂”，声之误也。古者仕焉而已者，归教於闾里，朝夕坐於门，门侧之堂谓之塾。《周礼》：五百家为党，万二千五百家为遂。党属於乡，遂在远郊之外。
　　○塾音熟，一音育。术音遂，出注。比年入学，学者每岁来入也。中年考校。中，犹间也。乡遂大夫间岁则考学者之德行道艺。《周礼》：三岁大比乃考焉。
　　○中，徐丁仲反，注同。间，间侧之间，下同。比，毗志反。一年视离经辨志，三年视敬业乐群，五年视博习亲师，七年视论学取友，谓之小成。九年知类通达，强立而不反，谓之大成。离经，断句绝也。辨志，谓别其心意所趣乡也。知类，知事义之比也。强立，临事不惑也。不反，不违失师道。
　　○乐，五孝反，又音岳，下“不能乐学”同。断句，丁乱反。别，彼列反。趣，七住反。乡，许亮反。比，必履反，一音必利反。夫然后足以化民易俗，近者说服，而远者怀之。此大学之道也。怀，来也，安也。
　　○说音悦。记曰：“蛾子时术之。”其此之谓乎！蛾，蚍蜉也。蚍蜉之子，微虫耳，时术蚍蜉之所为，其功乃复成大垤。
　　○蛾，鱼起反，注同，本或作蚁。蚍音毗。蜉音孚。《尔雅》云：“蚍蜉，大蚁。”复，扶又反。垤，大结反，《毛诗传》云：“蚁冢也。” 
　　[疏]“古之”至“谓乎”。
　　○正义曰：此一节明国家立庠、序上下之殊，并明入学年岁之差。
　　○“古之教”者，谓上代也。
　　○“家有塾”者，此明学之所在。《周礼》：百里之内，二十五家为闾，同共一巷，巷首有门，门边有塾，谓民在家之时，朝夕出入，恒受教於塾，故云“家有塾”。《白虎通》云：“古之教民者里皆有师，里中之老有道德者，为里右师，其次为左师，教里中之子弟以道艺、孝悌、仁义也。”
　　○“党有庠”者，党，谓《周礼》五百家也。庠，学名也。於党中立学，教闾中所升者也。
　　○“术有序”者，术，遂也。《周礼》：万二千五百家为遂。遂有序，亦学名。於遂中立学，教党学所升者也。
　　○“国有学”者，国，谓天子所都及诸侯国中也。《周礼》天子立四代学，以教世子及群后之子，及乡中俊选所升之士也。而尊鲁，亦立四代学。馀诸侯於国，但立时王之学，故云“国有学”也。
　　○“比年入学”者，比年，谓每年也，谓年年恒入学也。
　　○“中年考校”者，“中”犹间也。谓每间一岁，乡遂大夫考校其艺也。
　　○“一年视离经辨志”者，谓学者初入学一年，乡遂大夫於年终之时，考视其业。离经，谓离析经理，使章句断绝也。辨志，谓辨其志意趣乡，习学何经矣。
　　○“三年视敬业乐群”者，谓学者入学三年，考校之时，视此学者。敬业，谓艺业长者，敬而亲之。乐群，谓群居，朋友善者，原而乐之。
　　○“五年视博习亲师”者，言五年考校之时，视此学者。博习，谓广博学习也。亲师，谓亲爱其师。
　　○“七年视论学取友”者，言七年考校之时，视此学者。论学，谓学问向成，论说学之是非。取友，谓选择好人，取之为友。“谓之小成”者，比六年巳前，其业稍成，比九年之学，其业小，故曰“小成”。
　　○“九年知类通达，强立而不反”者，谓九年考校之时，视此学者，言知义理事类，通达无疑。强立，谓专强独立，不有疑滞。“而不反”，谓不违失师教之道，谓之大成。“此大学之道也”者，言如此所论，是大学贤圣之道理，非小学技艺耳。
　　○“《记》曰：蛾子时术之”者，谓旧人之《记》，先有此语，记礼者引旧《记》之言，故云“蛾子时术之”。蚁子小虫，蚍蜉之子，时时术学衔土之事，而成大垤，犹如学者时时学问，而成大道矣。《记》之所云，其此学问之谓乎？
　　○注“术当为遂，声之误也。古者仕焉而已者，归教於闾里”至“在远郊之外”。
　　○正义曰：此云“术”，《周礼》作“遂”者，此《记》与“党”连文，故知“术”当为“遂”，以声相近而错误也。云“古者仕焉而巳者，归教於闾里，朝夕坐於门”者，“已”犹退也，谓仕年老而退归者。案《书传说》云：“大夫七十而致仕，而退老归其乡里。大夫为父师，士为少师。新穀已入，馀子皆入学，距冬至四十五日始出学，上老乎明坐於右塾，庶老坐於左塾，馀子毕出，然后皆归，夕亦如之。云“门侧之堂谓之塾”者，《尔雅 释宫》文。引《周礼》者，证党、遂之异。案《周礼》：六乡之内，五家为比，五比为闾，四闾为族，五族为党，五党为州，五州为乡。六遂之内，五家为邻，五邻为里，四里为酂，五酂为鄙，五鄙为县，五县为遂。今此经六乡举“党”，六遂举“序”，则馀闾里以上，皆有学可知，故此注云“归教於闾里”。其比与邻近，止五家而巳，不必皆有学。云“遂在远郊之外”者，案《周礼》：遂人，掌野之官，百里之外。故知遂在远郊之外。郑注《州长职》云：“序，州党之学。”则党学曰“序”。此云“党有庠”者，乡学曰“庠”，故《乡饮酒》之义云：“主人拜迎宾于庠门之外。”注云：“庠，乡学也。”州党曰序，此云“党有庠”者，是乡之所居党为乡学之庠，不别立序。凡六乡之内，州学以下皆为庠。六遂之内，县学以下皆为序也。皇氏云“遂学曰庠”，与此文违，其义非也。庾氏云“党有庠，谓夏殷礼，非周法”，义或然也。
　　○注“中犹间也。乡遂大夫、间岁则考学者之德行道艺。《周礼》：三岁大比乃考焉”。
　　○正义曰：间年，谓下一年、三年、五年、七年之类是也。云“乡遂大夫间岁则考学者”，计学者入学多少之间岁，非是乡遂大夫间岁三年入学也。云“《周礼》：三岁大比乃考焉”者，郑引《周礼》“三年大比考校”，则此中年考校，非《周礼》也。故《周礼 乡大夫职》云：“三年大比，而兴贤者能者。”皇氏云“此中年考校亦周法”，非也。皇氏又以此“中年考校”，谓乡遂学也，下文云“一年视离经辨志”以下，皆谓国学，亦非也。但应入大学者，自国家考校之耳。其未入大学者，乡遂大夫考校也。
　　○注“蛾，蚍蜉也。蚍蜉之子”。按《释虫》云：“蚍蜉，大蚁。小者蚁。”是蚁为蚍蜉大者，又云“蚁子”，故云“蚍蜉之子”也。
　　大学始教，皮弁祭菜，示敬道也。皮弁，天子之朝朝服也。祭菜，礼先圣先师。菜，谓芹藻之属。
　　○朝朝，并直遥反。芹音勤。藻音早。《宵雅》肄三，官其始也。宵之言小也。肄，习也。习《小雅》之三，谓《鹿鸣》、《四牡》、《皇皇者华》也。此皆君臣宴乐相劳苦之诗，为始学者习之，所以劝之以官，且取上下相和厚。
　　○宵音消。肄，本又作肆，同，以二反，注同。乐音洛。劳，力告反，又如字。为，于伪反。入学鼓箧，孙其业也。鼓箧，击鼓警众，乃发箧，出所治经业也。孙，犹恭顺也。
　　○箧，古协反。孙音逊，注及下皆同。警，京领反。
　　○夏、楚二物，收其威也。夏，槄也。楚，荆也。二者所以扑挞犯礼者收，谓收敛整齐之。威，威仪也。
　　○夏，古雅反，注同。槄，吐刀反。《尔雅》云：“槄，山槚。”扑，普卜反，《尚书》云：“作教刑。”挞，他达反。禘不视，学游其志也。禘，大祭也。天子诸侯既祭，乃视学考校，以游暇学者之志意。
　　○禘，大计反。斿音由，本亦作游。暇，户嫁反，旧古雅反。时观而弗语，存其心也。使之悱悱愤愤，然后启发也。
　　○语，鱼庶反。悱，芳鬼反。愤，扶粉反，一本直作“悱愤”。幼者听而弗问，学不躐等也。学，教也，教之长稚。
　　○学，胡孝反，注同。躐，音里辄反。稚，直吏反。此七者，教之大伦也。伦，理也。自大学始教至此，其义七也。《记》曰：“凡学，官先事，士先志。”其此之谓乎！官，居官者也。士，学士也。 
　　[疏]“大学”至“谓乎”。
　　○正义曰：此一节明天子诸侯教学大理，凡有七种，各依文解之。
　　○“大学始教”者，大学，谓天子诸侯使学者入大学，习先王之道矣。熊氏云：“始教，谓始立学教。”“皮弁祭菜”者，谓天子使有司服皮弁，祭先圣先师以蘋藻之菜也。
　　○“示敬道也”者，崔氏云：“著皮弁，祭菜蔬，并是质素，示学者以谦敬之道矣。”
　　○注“祭菜”至“先师”。
　　○正义曰：熊氏云：“以注‘礼先圣先师’之义解经。‘始教’谓始立学也。若学士春始入学，唯得祭先师，故《文王世子》云：‘春官释奠于其先师，秋冬唯祭先师。’巳不祭先圣，故《大胥》‘春释菜合舞’，郑云：‘释菜，礼先师。’是春始入学，不祭先圣也。”皇氏云：“以为‘始教，谓春时学始入学也’，其义恐非。”
　　○“《宵雅》肄三，官其始也”，宵，小也。肄，习也。当祭菜之时，便歌《小雅》，习其三篇，《鹿鸣》、《四牡》、《皇皇者华》，取其上下之官，劝其始学之人，使上下顺序也，故云“官其始也”。亦谓以官劝其始也。
　　○注“宵之”至“和厚”。
　　○正义曰：宵，音近小，故读从“小”。按《乡饮酒礼》、《燕礼》皆歌《鹿鸣》、《四牡》、《皇皇者华》。又襄四年穆叔如晋，歌《小雅》三篇，故知“《鹿鸣》、《四牡》、《皇皇者华》也”。云“为始学者，习之所以劝之以官者，《小雅》三篇，皆君臣燕乐及相劳苦。今为学者歌之，欲使学者得为官，与君臣相燕乐，各自劝励，故云“所以劝之以官也”。此云“始者”，谓学者始来入学，故云“始入学习之”也。
　　○“入学鼓箧，孙其业也”。
　　○入学，谓学士入学之时，大胥之官，先击鼓以召之。学者既至，发其筐箧，以出其书，故云“鼓箧”也。所以然者，欲使学者“孙其业”，谓恭顺其所持经业。
　　○注“鼓箧”至“业也”。
　　○正义曰：鼓，谓击鼓，故《大胥》云：“用乐者，以鼓征学士。”《文王世子》云：“大昕鼓征，所以警众也。”《文王世子》云：谓天子视学之时，击鼓警众也。若是凡常入学用乐，及为祭祀用乐者，“以鼓徵学士”是也。
　　○“夏、楚二物，收其威也”，学者不劝其业，师则以夏、楚二物以笞挞之。所以然者，欲令学者畏之，收敛其威仪也。
　　○注“夏槄”至“礼者”。
　　○正义曰：《尔雅 释木》云：“槄，山槚。”郭景纯云：“今之山楸。”卢氏云：“扑作教刑。”是扑挞犯礼者。
　　○“未卜禘，不视学，游其志也”。
　　○夏氏云：“禘，大祭，在於夏。”天子诸侯视学之时，必在禘祭之后。“未卜禘”，谓未为禘也。禘是大祭，必先卜，故连言之。是未为禘祭，不视学。所以然者，欲游其学者之志，谓优游纵暇学者之志，不欲急切之，故禘祭之后，乃视学考校优劣焉。
　　○注“禘大”至“考校”。
　　○正义曰：“禘，大祭”，《尔雅 释天》文。云“天子诸侯既祭，乃视学”者，谓於夏祭之时，既为禘祭之后，乃视学考校。当祭之年，故云“未卜禘，不视学”。若不当禘祭之年，亦待时祭之后，乃视学也。此视学，谓考试学者经业，或君亲往，或使有司为之，非天子大礼视学也。若大礼视学，在仲春、仲秋及季春，故《文王世子》云：“凡大合乐，必遂养老。”注云：“大合乐，谓春入学舍菜合舞，秋颁学合声。於是时也，天子则视学焉。”《月令》：“季春大合乐，天子率三公九卿而视学焉。”与此别也。视学既在夏祭之后，则天子春秋视学，亦应在春秋时祭之后。此举“未卜禘，不视学”，则馀可知也。熊氏云：“此禘谓夏正郊天，视学谓仲春视学。若郊天则不视学。”若如熊氏义，礼不王不禘，郑注何得云“天子诸侯既祭、乃视学”？既连诸侯言之，则此禘非祭天。熊说非也。
　　○“时观而弗语，存其心也”者，时观，谓教者时时观之，而不丁宁告语。所以然者，欲使学者存其心也。既不告语，学者则心愤愤，口悱悱，然后启之，学者则存其心也。
　　○“幼者听而弗问”。
　　○教学之法，若有疑滞未晓，必须问师，则幼者但听长者解说，不得辄问，推长者谘问，幼者但听之耳。
　　○“学不躐等也”者，学，教也。躐，逾越也。言教此学者，令其谦退，不敢逾越等差。若其幼者辄问，不推长者，则与长者抗行，常有骄矜。今唯使听而不问，故云“学不躐等”也。
　　○“此七者，教之大伦也”者，伦理也。言前七等之事，是教学大理也。
　　○“记曰”至“谓乎”，引旧记结上七事。“凡学”，谓学为官，学为士者。“官先事，士先志”者，若学为官，则先教以居官之事。若学为士，则先喻教以学士之志。故先七事，皆是教学居官及学士者。
　　○“其此之谓乎”者，记者所云：其此在上七事之谓乎。
　　大学之教也，时。教必有正业，退息必有居。有居，有常居也。学不学操缦，不能安弦。操缦，杂弄。
　　○操，七刀反，注同。缦，未但反。杂，徂合反。不学博依，不能安诗。博依，广譬喻也。依或为衣。
　　○依，於岂反，注皆同。不学杂服，不能安礼。杂服，冕服、皮弁之属。杂，或为推。不兴其艺，不能乐学。兴之言喜也，歆也。艺，谓礼、乐、射、御、书、数。
</div>
    <div class="pagination">
<a href="礼记正义_page117.html">上一页</a><span>...</span><a href="礼记正义_page113.html">113</a><a href="礼记正义_page114.html">114</a><a href="礼记正义_page115.html">115</a><a href="礼记正义_page116.html">116</a><a href="礼记正义_page117.html">117</a><span class="current-page">118</span><a href="礼记正义_page119.html">119</a><a href="礼记正义_page120.html">120</a><a href="礼记正义_page121.html">121</a><a href="礼记正义_page122.html">122</a><a href="礼记正义_page123.html">123</a><span>...</span><a href="礼记正义_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
