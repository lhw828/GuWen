<!DOCTYPE html>
<html>
<head>
    <meta charset="UTF-8">
    <title>周礼述注 - 第 15 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 15 页/共 64 页</h1>
    <div class="content">　　注曰帅帅而致于大司徒
　　○小军旅巡役治其政令
　　大军旅天子亲行小军旅谓使臣征伐役筑军垒修城堑之役宜有政令以齐一之小司徒则巡行而治之
　　大丧帅邦役治其政令
　　注曰丧役正棺引窆复土　疏曰邦役谓六乡众庶役使之事
　　凡建邦国立其社稷正其畿疆之封
　　疏曰建邦国者谓立畿外诸侯邦国社稷者诸侯亦有三社三稷国社侯社胜社皆有稷配之立其社稷谓以文书法度与之不可国国身往也正其畿疆者谓九畿畿上皆有疆界封树以为阻固也
　　凡民讼以地比正之
　　注曰郑司农云以田畔所与比正断其讼
　　地讼以图正之
　　注曰地讼争疆界者图谓邦国本图　疏曰凡量地以制邑初封之时即有地图在官府后有讼者则以本图正之
　　岁终则攷其属官之治成而诛赏
　　注曰治成治事之计
　　令羣吏正要会而致事
　　疏曰此亦是岁终之时正要会而致事者上经成据日小成之计此言要会谓是月计岁计总为簿书而致其事之功状以待攷也
　　○正岁则帅其属而观敎灋之象徇以木铎曰不用灋者国有常刑令羣吏宪禁令修灋纠职以待邦治注曰宪表县之
　　及大比六乡四郊之吏平敎治正政事攷夫屋及其众寡六畜兵器以待政令
　　四郊之吏谓比长闾胥以上布列在四郊主民事者夫屋即夫家也敎治政事夫屋之等各有成法以其三年大比行黜陟之礼而更平之正之攷之以待国家之政令所须则供之也上文大比者简阅民数也此大比者废置羣吏也更言攷夫屋之等亦犹冢宰司书三岁大计羣吏以知民财已下是也然大比六乡则稍甸县都邦国亦大比之矣
　　问九比解与注异曰司农以九比为九夫为井然国中四郊乃六乡之地六乡为沟洫法则十夫无九夫也后郑以九比为出九赋之人以为下文征之施舍张本得矣然口泉之法三代则无之故愚妄意但以九处之民为説分山泽而二之者本闾师文曰征役疏以征为税役为徭役子但以为力役之征何也曰以征为口泉之税则三代无是法以征为田税则田税无弛而不征之法夫粟米谓之征力役亦谓之征子不观遂人之文乎云以令贡赋以令师田以起政役赋贡之外别言政役彼注云政役出士徒役音释云政音征征役之説此解明矣　或问治洫治浍之説如何曰甸方八里县方十六里小都方三十二里大都方六十四里所有夫家是治田出税者注以甸旁各加一里为十里县旁各加二里为二十里小都旁各加四里为四十里大都旁各加八里为八十里凡所加一里二里四里八里之夫家皆治洫不出税者注又谓县加五里则二十五里为大夫采小都加十里则五十里为卿采大都加二十里则百里为公采而以此大都所加之二十里其夫家为治浍不出税坡谓以山川城郭三分乘除可见大凡如一县方二十里四百井而四甸仅方十六里二百五十六井者则山川城郭等除一百四十四井约近三分去一之法故一县只有四甸也县旁又加五里得井二百二十五者容地有一易再易以为消长度此为井也牧也推之卿采四十里一千六百井而四县方三十二里只一千竒二十四井者则山川城郭等除五百七十六井也旁加十里得井九百亦为井也牧也公采八十里六千四百井而四都方六十四里只四千竒九十六井者则山川城郭等除二千三百又四井也旁加二十里得三千六百井亦井牧法也妄意大凡多寡不能毕合故不敢附于注下　坡尝经河北及中州数日行皆平土无甚高下遇雨则四野沧溟禾稼皆淹车马失路泞蟠十日晴尚在水居渡黄河涉漳水又至塞外见桑干河其水浑赤河旁之地泥壅沙屯因仍汩没乃知郑子出税治洫之解真王道也邱甸县都缘边之民畀以百亩不税不役食其租竱力于沟洫长无他事之困彼出税者息然于耕凿无水旱崩袭之灾岂不两得其利乎然通率之治洫浍之夫多于出税此李悝商鞅之徒所以必欲尽之也岂知圣人寛然余裕多其功于除害释其气于阴阳岁岁有秋民足而君乐彼徒知富国而厉民尽利弃天地之性得不与善战连诸侯者同为罪乎且蓄泄无余所水旱伤之修其隄防补其困败揆之先王正大之道所得所亡亦无赢余也诸儒臆决为诋而横渠张子是之知道者所见自别朱子言其不见他据古书亡者多矣安得事求其据苟合先王廓然不尽之仁案之经久宜民之法则此即其据也王者有作出税之田少治洫浍之田多或者在所损益而此二法则不可易　泞音寜塞音赛汩音滑竱音转







　　周礼述注卷七
<经部,礼类,周礼之属,周礼述注>
　　钦定四库全书
　　周礼述注卷八
　　安溪李光坡撰
　　○乡师之职各掌其所治乡之教而听其治
　　疏曰聴其治者自乡大夫以下至伍长各自聴断其民今乡师又聴其治者恐乡官有滥失平察之
　　以国比之灋以时稽其夫家众寡辨其老幼贵贱废疾马牛之物辨其可任者与其施舍者掌其戒令纠禁聴其狱讼
　　国比之灋即小司徒之九比也可任者即上地家三人之类施舍谓免役即上废疾老幼者是也凡所戒令纠禁者亦小司徒祭祀饮食丧纪之类也狱讼即小司徒祭祀饮食丧纪之类也狱讼即小司徒民讼地讼与
　　大役则帅民徒而至治其政令既役则受州里之役要以攷司空之辟以逆其役事
　　注曰而至至作部曲也既已也役要所遣民徒之数辟功作章程逆犹钩攷也郑司农云辟灋也　疏曰大役者谓筑作隄防城郭等役
　　凡邦事令作秩叙
　　邦事凡有营作征行之事皆是也秩常食也叙功次也凡功作之事其食之多少功之次叙皆令监督者计而作之则无冗食无相冒也　辟必益反
　　大祭祀羞其牲共茅蒩
　　注曰郑大夫读蒩为借谓祭前借也谓蒩士虞礼所谓刌茅长五寸束之者是也祝设于几东席上命佐食取黍稷祭于苴三取肤祭祭如初此所以承祭既祭盖束而去之守祧职云既祭藏其隋是与　疏曰案甸师共萧茅彼直共茅与此乡师乡师得茅束而切之长五寸立之祭前以借祭故云茅蒩也　蒩子余反刌音忖苴子都反祧他雕反隋相恚反与音余
　　大军旅防同正治其徒役与其輂辇戮其犯命者注曰輂驾马辇人挽行所以载任器也止以为蕃营司马灋曰夏后氏谓辇曰余车殷曰胡奴车周曰辎辇辇一斧一斤一凿一梩一锄周辇加二版二筑又曰夏后氏二十人而辇殷十八人而辇周十五人而辇　疏曰正治其徒役者六军之外别有民徒使役皆出于乡故乡师治之　輂音匊挽音晚梩里其反
　　大丧用役则帅其民而至遂治之
　　注曰治谓监督其事　疏曰大丧用役谓若丧时挽六引之等
　　○及葬执纛以与匠师御匶而治役
　　注曰匠师事官之属其于司空若乡师之于司徒也乡师主役匠师主众匠共主葬引杂记曰升正柩诸侯执綍五百人四綍皆衔枚司马执铎左八人右八人匠人执翿以御柩天子六引礼依此云郑司农云翿羽葆幢也尔雅曰纛翳也以指挥挽柩之役正其行列进退
　　○及窆执斧以涖匠师
　　注曰匠师主丰碑之事执斧以涖之使戒其事郑司农云窆谓葬下棺也春秋传曰日中而塴礼记所谓封者涖谓临视也　纛音道匶音旧綍音弗翿音桃幢直江反行户刚反下行列同塴补邓反封彼騐反
　　凡四时之田前期出田灋于州里简其鼔铎旗物兵器修其卒伍
　　注曰田灋人徒及所当有
　　○及期以司徒之大旗致众庶而陈之以旗物辨乡邑而治其政令刑禁巡其前后之屯而戮其犯命者断其争禽之讼
　　司徒致众庶以熊虎之旗此又以之眀为司徒致之大夫致众当以鸟隼之旟陈之谓表正其行列辨别异也乡邑者田时非直六乡之众亦有公邑之民各有部曲以其所执旗物别异之前后之屯车徒异部也兵众屯聚各有车徒各于前后而巡行之　黄文叔曰致众庶而陈之句絶　旟音余
　　凡四时之徴令有常者以木铎徇于市朝
　　注曰征令有常者谓田狩及正月命修封疆二月命雷且声
　　以嵗时巡国及野而赒万民之囏阨以王命施恵注曰嵗时者随其事之时不必四时也囏阨饥乏也郑司农云赒读周急之周　朝直遥反囏古艰字
　　嵗终则攷六乡之治以诏废置正嵗稽其乡器比其吉凶二服闾共祭器族共丧器党共射器州共宾器乡共吉凶礼乐之器
　　注曰吉服者祭服也凶服者吊服也比长主集为之祭器者簠簋鼎爼之属闾胥主集为之丧器者夷槃素俎楬豆輁轴之属族师主集为之此三者民所以相共也射器者弓矢楅中之属党正主集为之为州长或时射于此党也宾器者尊俎笙瑟之属州长主集为之为乡大夫或时宾贤能于此州也吉器若闾祭器者也凶器若族丧器者也礼乐之器若州党宾射之器者乡大夫备集此四者为州党族闾有故而不共也此乡器者旁使相共则民无废事上下相补则礼行而教成　疏曰案载师职里布屋粟注云罚之以共吉凶二服及丧器郑知必用罚物者以其不为官事眀其不用官物可知自射器已下皆为国行礼得官物所为不出民物
　　若国大比则攷敎察辞稽器展事以诏诛赏
　　上文嵗终攷治正嵗稽器此则大比之时　郑刚中曰攷敎则察其辞稽器则展其事设敎而辞不逆理制器而事不废常是守职而可赏者也敎灋颁于上而为非圣之言器用制于乡而有不举之礼是旷职而可诛者也故以诏诛赏又不特诏废置而已　輁九勇反楅音福
　　○乡大夫之职各掌其乡之政教禁令
　　注曰郑司农云万二千五百家为乡
　　正月之吉受敎灋于司徒退而颁之于其乡吏使各以敎其所治以攷其徳行察其道艺
　　注曰其乡吏州长以下　王介甫曰攷攷知其实伪察见其精觕　朱子曰古人学校敎养徳行道艺宿衞征伐师旅田役皆只是一项事　行下孟反
　　以嵗时登其夫家之众寡辨其可任者国中自七尺以及六十野自六尺以及六十有五皆征之其舎者国中贵者贤者能者服公事者老者疾者皆舍以嵗时入其书
　　注曰登成也定也国中城郭中也晚征而早免之以其所居复多役少野早征而晚免之以其复少役多郑司农云征之者给公上事也舍者谓有复除舍不收役事也贵者谓若今宗室及关内侯皆复也服公事者谓若今吏有复除也老者谓若今八十九十复羡卒也疾者谓若今癃不可事者复之谓入其书者言于大司徒　坡谓郊门以内通谓之国中七尺谓谓年二十也六尺谓年十五也征之者力役之征也疏亦云所征税者谓筑作挽引道渠之役郑解冢宰九赋引此征为口率出泉今阙之　复音福
　　三年则大比攷其徳行道艺而兴贤者能者乡老及乡大夫帅其吏与其众寡以礼礼宾之
　　注曰贤者有徳行者能者有道艺者众寡谓乡人之善者无多少也郑司农云兴贤者谓若今举孝廉兴能者谓若今举茂才宾敬也敬所举贤者能者谓变举言兴者谓合众而尊之以乡饮酒之礼礼而宾之　朱子曰道艺是能者盖晓得许多事物之理所以属能
　　○厥眀乡老及乡大夫羣吏献贤能之书于王王再拜受之登于天府内史贰之
　　注曰厥其也其宾之眀日也献犹进也王拜受之重得贤者王上其书于天府天府掌祖庙之宝藏者内史副冩其书者当诏王爵禄之时　疏曰贤能之书亦是宝物故藏于天府
　　○退而以乡射之礼五物询众庶一曰和二曰容三曰主皮四曰和容五曰兴舞
　　以用也以乡射之礼者州长春秋二时习射于序名为乡射今乡大夫还用此乡射之礼询谋也问于众庶宁复有贤能者盖当射之时民必观焉因询之也和内志正也容外体直也主皮中也和容容体比于礼也兴舞其节比于乐也　疏曰退者谓献贤能之书于王退来乡内
　　○此谓使民兴贤出使长之使民兴能入使治之注曰言是乃所谓使民自举贤者因出之而使之长民敎以徳行道艺于外也使民自举能者因入之而使之治民之贡赋田役之事于内也言为政以顺民为本也书曰天聪眀自我民聪眀天眀威自我民眀威老子曰圣人无常心以百姓心为心如是则古今未有遗民而可为治　行下孟反长丁丈反藏才浪反中去声
　　嵗终则令六乡之吏皆防政致事正嵗令羣吏攷灋于司徒以退各宪之于其所治之国
　　坡谓上文正月所受曰教灋専指敎而言之此所攷曰灋则小司徒所云征役弛舍祭祀饮食丧纪之禁令皆在焉　防古外反宪音悬舎上声
　　大询于众庶则各帅其乡之众寡而致于朝
　　注曰大询者询国危询国迁询立君郑司农云大询于众庶洪范所谓谋及庶民　疏曰朝谓外朝三槐九棘之所
　　国有大故则令民各守其闾以待政令
　　疏曰大故谓灾变冦戎之等警急须人故使民皆聚于闾胥所治处以待国之政令
　　以旌节辅令则达之
　　注曰民虽以徴令行其将之者无节则不得通疏曰国有大故恐有奸寇故尔
　　○州长各掌其州之敎治政令之法
　　注曰郑司农云二千五百家为州
　　正月之吉各属其州之民而读灋以攷其徳行道艺而劝之以纠其过恶而戒之
　　注曰属犹合也聚也因聚众而劝戒之者欲其善坡谓所读之灋即乡之三物八刑之等也故继之以攷其徳行道艺而劝之纠其过恶而戒之意自眀矣
　　○若以嵗时祭祀州社则属其民而读灋亦如之春秋以礼防民而射于州序
　　注曰序州党之学也防民而射所以正其志也射义曰射之为言绎也绎者各绎已之志　疏曰上云嵗时皆谓嵗之四时此云嵗时惟有嵗之二时春秋耳春祭社以祈膏雨望五谷丰熟秋祭社者以百谷丰稔所以报功故云祭祀州社也春秋以礼防民而射于州序者州长因春秋二时皆以礼防聚其民而行射礼于州之序学中言以礼者亦谓先行乡饮酒之礼乃射也　属音烛
　　凡州之大祭祀大丧皆涖其事
　　注曰大祭祀谓州社稷大丧乡老乡大夫于是卒者也涖临也
　　若国作民而师田行役之事则帅而致之掌其戒令与其赏罚
　　注曰致之致之于司徒也掌其戒令赏罚则是于军因为师帅　疏曰师谓征伐田谓田猎行谓巡狩役谓役作
　　嵗终则防其州之政令正嵗则读敎灋如初
　　注曰虽以正月读之至正嵗犹复读之因此四时之正重申之　郑刚中曰观如初之言则知上正月所读者纯于敎灋
　　三年大比则大攷州里以赞乡大夫废兴
　　注曰废兴所废退所兴进也郑司农云赞助也　史直翁曰不曰诛赏而曰废兴者乡大夫之教民兴贤能废愚不肖而已至于诛赏则大司徒王之事也
　　○党正各掌其党之政令敎治
　　注曰郑司农云五百家为党
　　及四时之孟月吉日则属民而读邦灋以纠戒之注曰以四孟之月朔日读灋者弥亲民者于教亦弥数　坡谓州长曰灋此曰邦灋则不止于教也凡一年政令及十二敎皆兼之矣
　　○春秋祭禜亦如之
　　注曰禜谓雩禜水旱之神盖亦为坛位如祭社稷云禜音咏数所角反
　　国索神而祭祀则以礼属民而饮酒于序以正齿位一命齿于乡里再命齿于父族三命而不齿
</div>
    <div class="pagination">
<a href="周礼述注_page14.html">上一页</a><span>...</span><a href="周礼述注_page10.html">10</a><a href="周礼述注_page11.html">11</a><a href="周礼述注_page12.html">12</a><a href="周礼述注_page13.html">13</a><a href="周礼述注_page14.html">14</a><span class="current-page">15</span><a href="周礼述注_page16.html">16</a><a href="周礼述注_page17.html">17</a><a href="周礼述注_page18.html">18</a><a href="周礼述注_page19.html">19</a><a href="周礼述注_page20.html">20</a><span>...</span><a href="周礼述注_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
