<!DOCTYPE html>
<html>
<head>
    <meta charset="UTF-8">
    <title>周礼订义 - 第 34 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 34 页/共 96 页</h1>
    <div class="content">　　诵训中士二人下士四人史二人徒八人
　　郑康成曰能训説四方所诵习及人所作为乆时事○林氏曰土训之所训者土地之图诵训之所训者方志之书
　　掌道方志以诏观事
　　郑锷曰方志如宋有宋志郑有郑志一方之志载其一方之事则凡一方之可观者具载于书道其方志则王有游如少昊之墟如大庭之库如殽之二陵相之帝丘之类王可问而知
　　刘执中曰四方地里山川人物皆有其书以志之掌诵其书训其义从王有所观瞻而未知本末者则以其志诵训以诏之
　　掌道方慝以诏辟忌以知地俗
　　项氏曰方慝其方言语动作所恶者以诏人君辟忌而勿言之勿为之恐惑人瞻听且不茍于言行也诏之者如是则地俗皆可知矣或曰方慝五方之气能使邪以病人者诏其起居饮食毋犯其所忌也然此説近于土事非方志也
　　陆氏曰李巡曰兖信也徐舒也轸也荆强也豫舒也雍壅也冀近也【谓西河之间情性相近】其论方俗之情性大槩如此盖民生天地之闲刚柔缓急系水土谓之风好恶趋舍随君之情欲谓之俗故太平之人仁丹穴之人智大之人信崆峒之人武秦人尚气力先猎射燕人少思虑多轻薄此皆风使之然也吴楚之信巫重祀郑卫之亟防流淫魏之少恩生分周之高冨下仕韩之椎剽燕之轻急齐之伪诈不情吴越之好劒轻死豳贵正信而尚礼器鲁重亷耻而尚礼义宋多君子而多稼凡此皆俗使之然也地高者冝黍稷下者冝稻麦山气多男泽气多女东南多丝纩西北多织皮先王于民因其地以施教顺其俗以施政山者不使居川泽者不使居中原居山者不以鱼鼈为礼居泽者不以鹿豕为礼骍刚之地粪种不以羊赤缇之地粪不以牛然后五方之民各安其性乐其业无偏蔽之患此大司徒土均载师土方土训诵训所以有功于天下也○曹氏曰凡方慝辟忌地俗三者皆于训説之间而敷陈之则醇厚之风可囘而竒衺之俗可易
　　王巡守则夹王车
　　王昭禹曰土训道地图诵训道方志王尝闻之矣巡守夹王车备王或质所闻王且见而知之矣
　　山虞每大山中士四人下士八人府二人史四人胥八人徒八十人中山下士六人史二人胥六人徒六十人小山下士二人史一人徒二十人
　　贾氏曰山林皆土地之事故在此
　　愚案大者曰虞故山虞泽虞皆中士小者曰衡故林衡川衡皆下士然大山大泽大薮徒八十人小者皆徒二十人此等皆山泽之民有斩伐之事则共其役事已则还受职于山泽何尝有厚禄以养之王氏以山川林麓泽薮所出之冨足以禄此徒非也
　　薛平仲曰山泽天地之藏财用之渊国家之所资者厚民生之所赖者众如使括而归之于上适以开斯民竞利之心纵而委之于下重以启斯民忘本之念是以先王为之虞焉以虞度之以严其法也为之衡焉以权衡之以平其政也民知利之为可资而不知利之为可饵则土物爱而厥心臧教化之端孰切于此陈及之曰周礼有颁田法而山泽未尝颁之民太宰以九职任万民乃有虞衡以作山泽之材则知畿内山泽皆官物也特置虞衡之官以掌之分山林川泽为上中下三等而设官有多少之异却令山泽之农以时入山林川泽入山林者供薪蒸木材入川泽者共川泽之奠以当邦赋然则周制何以不颁之民而乃设官以掌之民自有之则有田不耕趋末者众矣今也设官以掌使旁近之民以时而入又俾各供所有以当邦赋则上之政令有制而下之取有节
　　掌山林之政令物为之厉而为之守禁
　　贾氏曰案下文林自有衡官掌之彼是竹木生平地者此是山内之林也○易氏曰山有虞林有衡此兼言掌山林之政令者以林衡受法于山虞也所受之法即所守之厉禁○林氏曰为之厉则别其地以为之限为之守则命其人以为之守为之禁则设其法以为之禁养之有道取之有时用之有礼则贪残之民不得以暴天物矣
　　李景齐曰利之出于山林川泽者先王与民共之而周礼皆有禁焉何也盖利之所在人所竞趋官不为之守禁则纷争力夺何时而巳虽山林川泽各置虞衡之官而有以示其禁焉则兼并者不得逞而其利可以均及于民矣【○王昭禹曰文王治岐泽梁无禁盖商之末世犹凶年也以荒政拯之而巳成王周公之时茍不禁之谓之无政矣】
　　仲冬斩阳木仲夏斩隂木
　　郑康成曰阳木在山南者隂木在山北者冬斩阳夏斩隂坚濡调【○曹氏曰日之所在木必坚刄可用故仲冬仲夏之斩木为材者必相其山之南北】
　　王氏曰考工记曰凡斩毂之道必矩其隂阳阳也者稹理而坚隂也者疏理而柔是故以火养其隂而齐诸其阳则毂虽敝不藃所谓阳木则稹理而坚者也所谓隂木则疏理而柔者也防理而柔冝以火养则斩以仲夏使盛阳之与火养同意隂木如此则阳木斩以仲冬冝矣【○王昭禹曰斩阳木必以仲冬以水之盛气养其坚则齐诸其隂也斩隂木必以仲夏以火之盛气养其柔以齐诸其阳也如此则坚者不失倔强柔者不失于弱矣】
　　凡服耜斩季材以时入之
　　贾氏曰服谓牝服即车平较皆有凿孔以轸子贯之所以谓之牝服耜谓耒耜随曲长六尺六寸车人所造二者皆须坚韧故斩季材少木为之【○王氏曰季标枝也盖因其材而揉焉】时即上文仲冬仲夏之时【○王昭禹曰夫财美工巧然而不良则不时不得地气也故以仲冬斩阳木以仲夏斩隂木凡服耜斩季材因天时以养材因天材以养气然后工之巧行焉】
　　令万民时斩材有期日
　　郑康成曰时斩材斩材之时也有期日入出有日数为乆尽物【○王昭禹曰草木零落斩木之时使终是时而斩之则将贪取而尽物故令之以时又期之以日有期日则节其时】
　　凡邦工入山林而抡材不禁
　　曹氏曰邦工朝廷之梓匠○郑康成曰抡犹择也○贾氏曰上文仲冬斩阳木仲夏斩隂木坚韧之极时但国家须材不在冬夏故此邦工入山林不禁又不言时节须即取之足故也
　　春秋之斩木不入禁
　　贾氏曰上文据国家使工择木故非冬夏亦得入山林此据万民取木故十月入山林春秋斩木不入禁斩四野之木可也虽斩四野未至于三月亦不得伐桑柘故月令季春云无伐桑柘【○曹氏曰抡材虽不禁而春秋之不可斩材则自有禁也】
　　凡窃木者有刑罚
　　郑康成曰窃盗也○刘执中曰谓厉禁之内○王昭禹曰窃木者有刑罚然后厉守禁令莫敢犯焉【○曹氏曰天之生物有限人之用物无穷若荡然无制暴殄天物则童山竭泽何所不至刑罚之施至是不得不行】
　　若祭山林则为主而修除且跸
　　郑康成曰为主主辨护之【○贾氏曰辨护者谓供时用相礼仪○项氏曰山虞山神之所依也故使之主祭焉】修除治道路塲坛【○王氏曰修修祭事除除地为墠】○王氏曰跸止人犯其祭虞主山林掌其政令且为之厉禁也
　　若大田猎则莱山田之野及田植虞旗于中致禽而珥【如志反】焉
　　郑康成曰莱除其草莱【○贾氏曰谓于防南拟教战之处芟去草莱南北二百五十步东西步数虽未闻广狭可容六军三三而居一偏○或曰舜使益烈山泽而焚之禽兽逃匿鸟兽之害人者消则虞人因田猎而莱山泽者亦以除民之害故也】弊田田止也山虞有旗以其主山得画熊虎其仞数则短也【○贾氏曰礼纬旌旗之杠天子九仞诸侯七仞大夫五仞士三仞若军吏是卿大夫则杠长五仞今山虞虽有熊虎为旗仞数则短冝三仞】田止树旗令者皆致其禽而校其耳知数也【○贾氏曰以听乡任左故皆取左耳也】
　　易氏曰大田猎者天子亲行之礼莱山田之野则聨于大司马之职田植旗则兽人所谓令禽注于虞中是已致禽而珥珥如小子珥于社稷之类田毕而祭也郑氏谓珥当为衈取其左耳以効功故曰衈盖取字之偏旁以为左耳其説未为不善如肆师小子羊人言祈珥郑氏亦曰珥当为衈羽牲曰衈且引杂记之言成庙则衅之与此効功之言不同人取左耳为毛牲谓羽牲曰衈之文自相背驰况大司马言致禽以祀祊致禽馌兽于郊皆行祭礼于致禽之后不应致禽之后方取左耳以効功刘执中释肆师之职曰珥当为弭字之误也弭谓小祝之弭兵灾盖田猎所以训兵弭兵烖正田猎之事肆师于狩之日涖卜来岁之戒亦弭兵烖之意义见肆师祈珥説
　　曹氏曰祭祀田猎凡有关于山林者皆使山虞掌之既身为之主以示神之所依又修除且跸以肃其坛墠之所既莱其田以开其可阵之地又植旗弭禽以示其田猎之当止一则以敬鬼神之森列凡一木斩伐不敢分幽明为异观一则以搜猎为不得已故于驱驰逐利之祭不敢使众欲无所限节先王于林木一物其谨重如此非仁矣乎
　　林衡每大林麓下士十有二人史四人胥十有二人徒百有二十人中林麓如中山之虞小林麓如小山之虞郑康成曰衡平也【○曹氏曰官以衡名惟欲其权衡之平耳有所偏重则非平矣】平林麓之大小及所生者竹木生平地曰林山足曰麓贾氏曰山虞尊使中士为官首下士为之佐林衡卑故下士为官首胥徒多于山虞者以林麓在平地盗窃材木者多故须巡行者众【○刘执中曰胥徒増多于山虞者麓在山下养材为多共国者众则用之者倍去民为近则其守为劳】
　　掌巡林麓之禁令而平其守
　　项氏曰山虞掌其政令衡巡察之而巳【○王氏曰林之政山虞掌之林衡掌其巡之禁令而已泽之政泽虞掌之川衡掌其巡之政令而已然则林衡正于山虞者也川衡正于泽虞者也】巡之则知其守而均平之使各得其冝郑康成曰平其守平其地之民守林麓之部分王氏曰泽虞言使其地之人守其财物而林衡不言林衡言平其守而泽虞不言互见也
　　以时计林麓而赏罚之
　　项氏曰以时防计林麓之繁耗而赏罚守者
　　若斩木材则受灋于山虞而掌其政令
　　郑康成曰法万民入出时日之期○贾氏曰山虞官尊故设之林衡若斩木材期于虞边受焉○王昭禹曰山林之政令林衡不得掌之其斩木材之政令而已仲冬斩阳木仲夏斩隂木斩木之法也服耜斩季材万民时斩材斩材之法也【○曹氏曰山虞以时斩材而林衡则受法于山虞以严其戒一有不平则计其守者之功过而赏罚之矣】
　　川衡每大川下士十有二人史四人胥十有二人徒百有二十人中川下士六人史二人胥六人徒六十人小川下士二人史一人徒二十人
　　郑康成曰川流水也禹贡曰九川涤源○贾氏曰官及胥徒多者以其川路长逺巡行劳役故也
　　掌巡川泽之禁令而平其守以时舍其守犯禁者执而诛罚之
　　郑康成曰舍其守者时案视守者于其舍申戒之【○刘执中曰时谓獭祭鱼之后则舍其守禁以纵万民渔焉不平其守则渊潜不可得以遂性不舍其守则鲜食不可得以养民】
　　刘执中曰犯禁谓以数入于污池非时取鱼鼈者也王氏曰泽亦必如此而不言亦互见也
　　祭祀賔客共川奠
　　郑康成曰川奠笾豆之实鱼鱐蜃蛤之属○王氏曰共川奠共川物之奠也不言物以泽虞见之
　　泽虞每大泽大薮中士四人下士八人府二人史四人胥八人徒八十人中泽中薮如中川之衡小泽小薮如小川之衡
　　郑康成曰泽水所钟水希曰薮禹贡曰九泽既陂尔雅有八薮
　　贾氏曰案郑诗云叔在薮火烈具举举薮明知无水又尔雅薮在释地篇故知水希曰薮若职方泽薮曰具区之类及毛传云薮泽皆为一者以其有水则为泽无水则为薮元是一物
　　又曰用中士尊于川衡者以泽中之所出物多也
　　掌国泽之政令为之厉禁使其地之人守其财物贾氏曰案上山虞林衡川衡皆不言国独泽虞云国泽者文有不同皆互见【○李嘉防曰泽属乎国惧民因地以致争今海之沙岸湖之陂渚凡利入之厚无不租税于官而后渔焉此之谓也】
　　王氏曰使其地之人守其财物则人自为守所以泽虽大莫或害其养蕃
　　以时入之于玉府颁其余于万民
　　黄氏曰国泽为有皮角珠贝非民所得有者故以时入于玉府而颁其余
　　郑康成曰入之以当邦赋○刘执中曰时取之有时泽薮之利非民田之正税故入于玉府以供王之好赐然玉府有常数也
　　王氏曰山林川泽皆有财物帷泽入于玉府者泽物最小也所以自养取薄所以养人从厚夫是之谓王德又颁其余于万民则虽泽物亦不尽利○黄氏曰蓤芡苇蒲与民共之【○刘执中曰谓令其守发其厉俾万民雉兎者徃焉刍荛者徃焉渔猎者徃焉期日既满则复其厉禁所以长育蕃阜俾之生生而不穷故曰薮牧养蕃鸟兽则山薮无物不遂其性】
　　凡祭祀賔客共泽物之奠
　　郑康成曰泽物之奠亦笾豆之实芹茆蓤芡之属
　　丧纪共其苇蒲之事
　　郑康成曰苇以闉圹蒲以为席
　　若大田猎则莱泽野及弊田植虞旌以属禽
　　王氏曰泽野所谓薮也
　　郑康成曰泽虞有旌以其主泽泽鸟所集故得注析羽【○王昭禹曰山虞以旗致禽则熊虎山物也泽虞以旗属禽则鸟羽泽物也】
　　贾氏曰云属禽者谓百姓致禽讫虞人属聚之别其等类每禽取三十焉若然则致禽与属禽不同而郑云属禽犹致禽者郑互见为义【○王氏曰或言致禽或言属禽则皆致而属之不言珥以山虞见之】
　　緫论
　　易氏曰有政令有禁令禁令即政令之所禁者也山林之政令山虞专掌之国泽之政令泽虞专掌之林衡川衡特巡山林川泽之禁令而已是林衡正于山虞川衡正于虞衡然林衡列于山虞之后川衡列于泽虞之前者以山林川泽为序也山虞物为之厉而为守禁泽虞为之厉禁使其地之人守其财物林衡川衡之所谓平其守者平此者也山虞以时入木材而令万民时斩材而林衡之斩木材则受山虞之法泽虞以时入财物于玉府颁其余于万民而川衡则以时舍其守山泽之利与民共之者也林衡正于山虞故以时计林麓而赏罚之川衡正于泽虞故犯禁者执而诛罚之平其守者之守其禁也若夫大田猎之日虞人莱所田之野为表百步此山虞泽虞之职林衡川衡无与焉山虞以旌致禽而泽虞以旌属禽者以熊虎之象冝于山而鸟羽之饰冝于泽也兹其辨尔
　　陈君举曰古者金玉之所出皆掌之王官侯国不得擅而有也关讥所禁皆归之公上侯国不得擅而私也是以名山大泽畿外不以封列土之诸侯畿内不以颁禄仕之王臣皆天子使吏治之而纳其贡赋诸侯自食税田之外余不敢过而问焉盖先王不以予诸侯之意所以抑制其强而防闲其侈心也考之周礼凡山泽之数司书掌之以计吏治山泽之赋大府掌之以待邦用九州之川浸山薮职方掌天下之图而诸侯无所焉至于伯禽侯于东鲁而锡之山川乃天子之加赐是固异恩而非可以例观也人谓周制山林川泽有虞衡之官为之厉禁疑若专利于上而无遗利在民矣考之山虞令万民时斩材有期日未尝不与民共之而有司特禁其过不使贼而已泽虞则使人守其财物以时入于玉府则实为民守之王官特以其赋入于玉府而推本先王领于王官之意盖使侯国不得以障管云尔非不知与民共财也周德既衰凡王国所恃者诸侯皆得专利之齐干山海之藏晏子告之以山泽各有所守不可为也是犹知守先王之法至于桃林之塞古函谷也晋守之郇瑕之地古解池也晋实有之凡天子之塞邑皆不领于王官而惟私意是取春秋之作于郑不系虎牢于卫不系楚丘其类非一盖所以别天下之重虑侯国擅而兼之也自秦殚天下之财赋归之公上凡山泽陂池之赋皆为天子私藏而汉制属之少府以供养天子然初制踈阔山海之在吴者得以铸钱煮盐而因以成七国之祸至武帝之时凡五岳尽在天子之郡而不诸侯而郡国亦置盐铁官以司农湖官云梦官凡郡有山泽之处皆使置吏掌之诸侯惟食租税而巳虽曰抑制诸侯之强而先王不尽利以遗民之意荡然无复存矣
　　迹人中士四人下士八人史二人徒四十人
　　贾氏曰掌邦田之政亦是地事故在此○王氏曰名曰迹人以迹知禽兽之处而后可得田而取矣薛平仲曰自虞衡有以司山泽之藏则山泽所出非民生日用之常者先王盖不以轻动斯民之心非国家经用之冝者先王亦不以强抑斯民之心故从禽可欲也而田猎之禁则有迹人以掌之寳货可欲也而金玉锡石之禁则有卝人以掌之夫然后自角人至于掌蜃其取诸山泽之农者皆以当邦赋之政令夫自太宰之九职言之其所以任山泽之农者盖如彼而所以取山泽之赋者则如此既已使民之不贪而又使民之易从此先王所以顺山者不使居川不使居渚者居中原而弗敝也其教化则流行乎中矣
　　掌邦田之地政为之厉禁而守之
　　郑康成曰田之地若今苑也○贾氏曰迹人主迹禽兽之处有禽兽处则为苑囿以林木为藩篱使其地之人遮厉守之
　　王氏曰邦田无地则鸟兽无所生有地而无政则其生不能蕃息虽有政不为厉禁以守之则侵地盗物所以干有司者众矣虽为厉禁以守之然雉兎者徃焉亦弗禁也
　　易氏曰邦田常田也田之义有三大田之时虞人莱所田之野教民以战陈之事天子为之乗革路建太常见于司马者是也其次牧畜于囿设囿游之禁以时取其兽而不废乎祭祀賔客之用天子为之载斿车之旌见于囿人者是也若夫邦田之地政非囿人所禁之囿亦非大司马所莱之野平田之地迹其鸟兽之所萃者谓之迹人迹人掌其地政则为之厉禁以守之当邦田之时天子为之载木路巾车言木路以田是也【○杨氏曰邦田之地自天子至诸侯大夫时田之所故天子杀则下大緌诸侯杀则下小緌大夫杀则止佐车佐车止则百姓田猎先王山林川泽皆有厉禁况邦田之地乎惟以时入则不禁如獭祭鱼然后渔人入泽梁之类】
　　曹氏曰太宰九职任民四曰薮牧养蕃鸟兽养蕃之任有二祭祀賔客之供囿人掌之其曰囿游之兽禁又曰牧百兽则牧是也搜苗狝狩之所取迹人掌之其曰掌邦田之地政为之厉禁而守之则薮是也兽而可牧不过羊豕六畜之类取于囿足以供矣若田猎之兽非可以常兽牧之其地之广将以备教兵之用不可以比于囿其兽之多非林薮之深茂不能养蕃于其中不为之厉禁则兽之奔轶四出不能遂其蕃息之性他日无以供田猎之取则于教战之典为有阙矣故凡邦田之地尽使迹人大为之防而为之厉禁焉而后踪迹以取之非若囿而牧之可以随取而得也
　　凡田猎者受令焉
　　郑康成曰令谓时与处也○项氏曰令之以所取之法○贾氏曰其受令者谓夏官主田猎者【○易氏曰受迹人之令则不至于罢民力】
　　禁麛卵者与其毒矢射者
　　刘迎曰麛卵庶禽之胎也皆不中杀之物毒矢毒弓矢以攻兽也所谓餧兽之药先王仁及禽兽岂专以生之为事哉取之而中于用则何恶于取杀之而得其死则何害于杀【○王昭禹曰禁麛卵者生之以其时禁毒矢者杀之以其礼】王氏详説曰迹人所谓禁麛卵与毒矢者一年之中未始不禁月令禁麛卵于孟春非孟春则不禁矣禁餧兽于季春非季春则不禁矣是三百六旬之中禽兽之得幸免者三十日耳则知周之与秦法意逺矣
　　卝人中士二人下士四人府二人史二人胥四人徒四十人
　　贾氏曰金玉出于地故在此○郑康成曰卝之言矿也金玉未成器曰矿○易氏曰金玉之函于石者谓之卝取玉则破卝而得取金则煅卝而成怪石黄金非卝所出緫名以卝人者举其类言之【○刘执中曰石而函金银者谓之卝卝或又函于石中必穿石而后见煅之以火则金石分焉而金多产于土中或杂于沙中今邕州之西南防山生竹皆方其下有黒石方如骰子中必函铜谓之块金石其土中有金或块登数两者耕种其田者多焉白金之卝多函于中夜有光如疋者其气也民多宿于山以候之】
　　郑锷曰宝货所在不设官以守则豪族巨室擅发地藏而利权不归于公上后世坑冶之官原起于此
　　掌金玉锡石之地而为之厉禁以守之
　　郑康成曰锡鈏也○贾氏曰为之厉禁亦谓使其地之民遮护守之【○刘执中曰全地之道以养五行】○易氏曰天地之宝生于山泽金玉锡石之贵饥不可食寒不可衣先王不尽以予民设之官为厉禁以守之非私之也上以资邦用下以使斯民之弃末厚本而已
　　若以时取之则物其地图而授之
　　王昭禹曰天之财地之利盛衰消息不能常齐取之者适其盛衰消息之时也○郑康成曰物地占其形色知咸淡也【○郑锷曰物其地则视其土色以别其所产】授之教取者之处【○易氏曰使其案图而取之】○曹氏曰物其地者乃示所当取之处不使之广肆其锄凿也图而授之者乃示以所冝取之品色不使之纵意旁搜也
　　巡其禁令
　　郑康成曰行其禁明其令○易氏曰利孔所在奸百出既禁之又令之又从而巡之【○郑锷曰巡其禁令以防窃取】然后卝人取之而入于职金职金受之而入其金锡于为兵器之府入其玉石丹青于受藏之府所以待邦之大用玉府所以共王之玩好者也









</div>
    <div class="pagination">
<a href="周礼订义_page33.html">上一页</a><span>...</span><a href="周礼订义_page29.html">29</a><a href="周礼订义_page30.html">30</a><a href="周礼订义_page31.html">31</a><a href="周礼订义_page32.html">32</a><a href="周礼订义_page33.html">33</a><span class="current-page">34</span><a href="周礼订义_page35.html">35</a><a href="周礼订义_page36.html">36</a><a href="周礼订义_page37.html">37</a><a href="周礼订义_page38.html">38</a><a href="周礼订义_page39.html">39</a><span>...</span><a href="周礼订义_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
