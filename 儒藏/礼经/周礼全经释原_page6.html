<!DOCTYPE html>
<html>
 <head>
  <meta charset="utf-8"/>
  <title>
   周礼全经释原 - 第 6 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼全经释原 - 第 6 页/共 27 页
  </h1>
  <div class="content">
   释曰盐所以调和食味故次醯人王氏曰盐之为物其用其利厚必有政令以治之先王之时山泽有虞衡物为之厉而为守禁至于盐则有守禁尤严以共百事之盐者盐之为用非一人人不可阙也若祭祀宾客及王后世子膳羞其大耳盐之所产不同有刮于地而得者其味苦谓之苦盐有熬其波而出者其盐散谓之散盐有风其水而成者其味甘甜谓之饴盐有积于卤而结者其形似虎谓之形盐祭祀则共苦盐取其成于自然与酒明水不异也宾客则共形盐取其如虎之形示服猛也然皆益以散盐者取其治洽四海能致逺物以奉先祖懐诸侯也王及后世子膳羞皆共饴盐者取其味之甘甜可甞食也齐事和五味之事防为煮盬者盐之陈而古者其色黒或化为水也用火以炼治之则洁白如初其味和矣
　　原曰盐民食之和不可一日阙也禹任土作贡而令青州贡盐盖贡其所有以供王用耳周礼盐人之职以共百事之盐盖亦以盐之用而共邦事未尝以盐之利而共邦财也其官则以奄二人为之掌其政令谓共盐耳待其戒令谓煮盬尔自祭祀宾客膳羞之外未尝有一毫之取于民是以其利则尝在民而不在官也上之人未尝资其利以富国下之人未尝谋其利以富家故周礼一书理财居半盐独无赋自管仲以后寝以为富国之计遂至官与民争利岂先王之意哉
　　幂人掌共巾幂祭祀以疏布巾幂八尊以画布巾幂六彛凡王巾皆黼【黼音甫】
　　释曰以疏布者天地之神尚质也礼器云大路素而越席疏布幂至敬无文者也六彛皆盛郁鬯以裸宗庙其巾幂皆画云气尚文也其实天地亦有秬鬯之彛宗庙亦有八尊则天地皆用疏布宗庙皆用画布可知刘氏曰凡王之燕射飨食当巾幂者皆绣为黼则有形为斧矣绣以设色所以示文章形以为斧所以示威断古之道也夫巾幂所以卫洁清而示恭敬也故设官以掌之其所以事天地宗庙君尊之诚可知也
　　原曰饮食祭祀燕飨宾客丧纪国之大事也周礼诸官各有其礼矣而所以备四者之用则自酒正至幂人九官掌之焉夫所以畅天地之和致事养之用者莫大乎五齐三酒四饮也而酒正酒人浆人职之极天地之产尽水陆之珍者莫盛乎五齐七菹七醢三臡醯酱也而笾人醢人醯人职之节天地之盛气以坚众味莫大乎冰取自然之味以和庶物莫大乎盐此二者用若小而关天地燮调之功则大也故特设凌人盐人以掌之至于巾幂致洁之物也而有天地宗庙及王之品节焉为是而设官可见先王致详致谨于礼义之中莫不有灋式存焉是故于饮食燕飨也则见先王不以口体而竭四海难得之物焉于祭祀也则不敢以天下而俭于天地宗庙百神而不尽诚尽物焉于宾客也则不敢以天下之富而缺上下之欢与懐柔之道焉至于丧纪则不敢不预其备焉九官之设实大义所在大礼所关可以万世循之而不敢苟者此职不明则四礼不尽其义备物致诚之道防矣
　　宫人掌王之六寝之脩为其井匽除其不蠲去其恶臭共王之沐浴凡寝中之事埽除执烛共鑪炭凡劳事四方之舍事亦如之【匽于建反蠲音涓去起吕反】
　　释曰宫人主安息王身者六寝路寝一小寝五路寝以治事小寝以时燕息诸侯三寝一路寝一燕寝一侧室焉脩埽除也王者外有三朝内有六寝隂阳之义也井以停止水备火烛匽猪也谓霤下之池以受水潦备洗涤也蠲洁也除不蠲去恶臭谓决匽以洗涤之所以谓之脩也沐以洁首浴以洁身则肤受之尘垢无所受也埽除所以洁室执烛所以为明鑪炭所以致热凡寝中之事宫人则兼治之凡劳防之事宫人则兼理之王防同征伐廵狩之所次舍皆宫人掌之此宫人所以司王之居处而舍幕次之官所以属也
　　掌舍掌王之防同之舍设梐枑再重设车宫辕门为坛壝宫棘门为帷宫设旌门无宫则共人门凡舍事则掌之【梐歩礼反枑户故反重直隆反壝遗季反】
　　释曰防同之舍发政为防施政为同王若廵狩则防诸侯于方岳之下不廵狩则为方明之坛于国门之外皆为王宫于其下梐枑行马也内外两重设之然后设车宫辕门于内所以营卫至尊也车宫环车以外向辕门仰辕以为门坛壝筑坛于中壝土于外以为宫以棘为门棘荆棘或曰矛防也君昼日息暂展肆焉则张帷以为宫设旌以为门无宫非企息之所在虽暂驻亦必设备故以卫士为门焉　刘氏曰设梐枑再重所以卫宫车也设车宫辕门所以卫坛壝也为坛壝棘门所以卫天子防同也为幄宫设旌门所以待王之休息也无宫则共人门亦以待王之休息也凡舍事王行所止舍皆掌舍职之也
　　幕人掌帷幕幄帟绶之事凡朝觐防同军旅田役祭祀共其帷幕幄帟绶大丧共帷幕帟绶三公及卿大夫之丧共其帟
　　释曰在旁曰帷在上曰幕皆布为之四合曰幄帟幄内之帐绶绦也四物皆以绶连系之也此即缀衣也掌舍幕人掌次三职相须而成事上掌帷幕幄帟绶者王在宫之时则幕人掌其事此朝觐以下言共之者共之掌次使张之不主其事也大丧用帷者以帷堂也或与幕张之于庭帟在柩上三公及卿大夫之丧应有帟故共之唯士无帟王有惠赐之檀弓曰君于士有赐帟是也
　　掌次掌王次之灋以待张事
　　释曰舍与次一也舍者久居之辞次者暂止之义故分为二职待张事者王出宫则幕人以帷与幕送与掌次张之灋者大小丈尺之差也
　　王大旅上帝则张氊案设皇邸朝日祀五帝则张大次小次设重帟重案合诸侯亦如之师田则张幕设重帟重案诸侯朝觐防同则张大次小次师田则张幕设案孤卿有邦事则张幕设案
　　释曰旅之为言众也陈也上帝合五帝言之大旅上帝者合五帝于圜丘以祭也国有故则旅上帝分五帝而祭也亦曰旅但不曰大旅也氊案张氊于案皇邸设鳯羽于版以为屏风此王斋宿之所设也朝日春分拜日于东门之外祀五帝谓四时迎气于四郊国有故亦于四郊祀五帝次谓幄也王不宿于外故初徃则设大幄以候息止既接祭则张小幄以候行礼师田出师田腊张幕不设幄者王临誓众或回顾瞻察也大次亦初往所居小次亦待事之处皆迩方明之坛为之师田者与诸候从王而师田也只言张幕设案则不重也敬宾客者也三公九卿将受命出使于四方亦张幕于庭所以籍弊设案为位王立于前而授之命焉
　　凡丧王则张帟三重诸侯再重孤卿大夫不重凡祭祀张其旅幕张尸次射则张耦次掌凡邦之张事
　　释曰凡丧王与诸侯孤卿大夫之丧也帟柩上承尘也三重再重不重尊卑之等也旅众也公卿以下即位所祭祀之门外以待事为之张大幕尸祭祀之尸则张幄以更衣亦尊之也耦两人为一耦俱升射者次在洗东射人云王以六耦张三候皆有次以待之丘氏曰先王设掌次之官其意若曰帷幕幄帟所
　　用非一次用罢彻之而复用其为费亦少矣后世离宫别舘竭万家生养之资为一日廵幸之备呜呼无怪乎生民息肩之无日也
　　原曰饮食起居养身之大务也王者端拱于穆清之上享天下之奉求遂欲得矣然过于安养则所以戕身之具亦甚蕃也不于饮食起居之间而致其谨可乎故天官于宫伯之下即设食官以保其身体而养之于无事之日又次以医官而药之于无病之时又次以酒官以和五味之防则于饮食之养亦备矣又设宫人以洁六寝使王致谨其起居于内又属以掌舍幕人掌次以卫其起居于外则所以保王躬于平日者至矣后世乃以天官不亲细事以食医宫禁付之近侍奄竪之手而不属之论经燮理之大臣则所以防防而杜渐葆和而毓粹者尚何望耶
　　大府掌九贡九赋九功之贰以受其货贿之入颁其货于受藏之府颁其贿于受用之府凡官府都鄙之吏及执事者受财用焉【藏财浪反】
　　释曰九功即贡赋中之布帛以其出于女功所成故谓之九功货则九赋之物与泉贿即九功之布帛也受藏之府内府也受用之府外府也内府金玉齿革兵器凡良货贿入焉以其可久藏故入受藏之府外府掌邦布之入以共王后世子衣服之用或布帛或泉均谓之贿故入受用之府官府谓王朝百官之府都鄙谓治采地之羣吏执事谓府史胥徒乃有公事之务合用财物皆受之大府焉　此只言二府受财用亦外府之贿也下文有式贡余财则择其可寳者以入玉府乃有三府焉大府则三府之总官而二府则分中士专主为守藏之吏故大府无中士玉府有上士者天子内帑专官守之亦统于大府故大府不自置府也诸侯只一府天子有三府　按郑以太宰无九功之赋遂以九职当之夫稍甸县都闗市山泽之赋非出于九职之三农园圃百工商贾虞衡乎九赋以地言九职以人言人必资于地而后赋可出也独嫔妇臣妾五职皆有之皆分以宅地者故闾师无职亦出夫布则九功诚嫔妇之所出谓之布缕之征焉观之外府只掌邦布以为衣服财用可知矣此所以先赋而后功也
　　凡颁财以式灋授之闗市之赋以待王之膳服邦中之赋以待宾客四郊之赋以待稍秣家削之赋以待匪颁邦甸之赋以待工事邦县之赋以待币帛邦都之赋以待祭祀山泽之赋以待丧纪币余之赋以待赐予【稍九式作刍】
　　释曰颁财亦于外府而分九藏式灋九式之灋也太宰定其式大府遵而行之关市以下即太宰之九赋膳服以下即太宰之九式关市商旅所聚百物珍竒于此乎在故以待王之膳服王者备天下之养也然有凶饥则关讥而不征市防而不税王则不举而素服此又灋外之深意吕氏曰膳服虽不防然不出关市之赋而已此所以为式也邦中之赋园防之所出也诸侯来朝卿大夫来聘致之则有积与饔饩接之则有飨燕故以邦中之赋待之以国宅之民近而易于备礼故也四郊逺郊逺郊有牛田牧田其赋取之以养公牛马及祭祀之六牲也匪颁者功懋懋赏所以驭其幸稍地家邑之赋出于诸臣之所奉亦以赏羣臣也甸地去国稍逺公邑未颁与人者故取其赋以待百工营造之事以公余之财给兴造之用苟无其财则营建之役亦可已矣此其式也邦县小都之田乃王子与公卿之采地也问劳赠贿酬爵侑食皆有筐实故以邦县之赋待之畿内诸侯所出以待畿外诸侯之礼事也邦都畺地王子母弟公孤所受百里之都其赋多矣国之大事莫重于祭内神外神牲帛庶品所须实多故以大都所入最多之赋待之夫小都以接人大都以事神盖畿内之赋莫多焉神人之礼莫重焉丧纪九式作丧荒山泽者虞衡所赋也丧有赙含襚吊奠葬祭防荒所为预备其用亦多也故以山泽之利待之以天下之余地余物为预备不虞之需也赐予九式作好用义亦同币余职币之余财也王有燕好不时颁恩苟不预之仓卒所取九式乱矣故以币余之赋待之以常礼待人以所余给非常赐予也王之好用无常不出乎币余之赋而已则有滥用横赐者太宰得以式灋而节之　此言畿内之赋以配九式之用者然皆外府之物
　　凡邦国之贡以待吊用凡万民之贡以充府库凡式贡之余财以共玩好之用凡邦之赋用取具焉嵗终则以货贿之入出防之
　　释曰邦国之贡即九贡之货贿司空所谓食者三之二一入于王者小行人所谓春入贡是也吊用即外府所谓共百物而待邦用者也畿内九赋以配九式矣畿外诸侯之贡货贿也则入于外府以待邦用焉大抵畿内畿外之贡赋功皆以入九式皆以入三府大府分言畿内入九式畿外入三府者以畿内之式先定为大本然后以诸侯之贡益之国用乃得充裕焉此皆入外府者万民之贡即王畿侯国赋贡之物祀也嫔也器也币也材也货也服也斿也物也皆民职之所成也府库则内府也故内府曰受良兵良器金玉齿革良货贿皆赋贡之物而王畿侯国之所敛者充府库所以待邦之大用与王好赐焉其他不用也此言内府也式即九赋待九式之用者贡即邦国万民之贡也余财者王畿邦国之赋贡入于大府之时即择其竒珍可寳者入于玉府以共玩好王者不以玩好妨国大用故谓之余财然亦竒珍可为国寳非如货贿之可常用者此言玉府也赋者九贡九赋九功皆言赋也用者九式及邦之大小用度也赋言其入用言其出也取具者一出一入皆取于大府也嵗终则总防计一年货贿出入之数此虽司防之职大府亦自防之
　　原曰成周理财之道大抵于大府一职可以见之故粟米之征则九赋之外也而公卿大夫之受地者取之为禄矣百官执事之稍食皆取于粟米也则有仓人廪人舍人以主之矣而大府所职则九贡九赋所入之货贿以待邦用焉故财非出于贡赋则大府不敢入用非出于九式则大府不敢出王后世子不得而妄用百官不得而妄供以有式灋在也故九式必用乎九赋九赋必出乎九职侯国之赋亦如王畿但二为国中之用一入于王为九贡则所以开财之源与节财之流者其本固有在矣是以大府既于外府置九藏以待九赋之入以预九式之用矣其邦国九贡之物则又配于三府焉府虽有内外之分然凡贡赋货贿庶品之入必因其地择其物而入之盖以畿内九赋九式定其大本然后以邦国之贡充裕国用焉则赋式一定之中未尝不通之以三府变易之权是以有余不足可以相兼而大故大荒可以移用也然三府虽有变通之权又有司防总其防司书总其书职内量入职嵗稽出职币振余而大府不得而欺之则成周理财之法大畧亦可覩矣
　　玉府掌王之金玉玩好兵器凡良货贿之藏共王之服玉佩玉珠玉王齐则共食玉大丧共含玉复衣裳角枕角柶
　　释曰玉府所掌乃式贡之余财金玉玩好良货贿物虽贵而不关于国用故谓之余财金玉人所寳者玩好可悦乐竒珍之物兵器如寳弓劒之类良货贿如文织之类又如兽人防人之皮角筋骨泽虞之财物皆入于玉府是也服玉王所服用之玉如大圭之类佩玉珩璜冲牙也珠玉琢玉为珠以贯冕弁食玉以玉为屑齐则食之助精明之养也含玉璧形而小为死者实口复用生时衣服升屋以招魂也角枕以枕尸角柶角匕以楔齿者
　　掌王之燕衣服袵席牀笫凡防器若合诸侯则共珠槃玉敦凡王之献金玉兵器文织良货贿之物受而藏之凡王之好赐共其货贿【敦音对好去声】
　　释曰燕衣服玉燕私所服袵卧席也席坐席也床笫牀箦也防器私防所用之器王燕服燕器皆掌于玉府者明其贵重也合诸侯谓盟誓也珠槃以珠饰槃所以盛牛耳玉敦以玉为敦所以盛牛耳血盟防所用也王之献诸侯来朝所献也文织帛之有文出于织成者玉府受于作治之工而藏之以待用焉好赐谓王有私恩颁赐臣下者玉府则共其物也
　　内府掌受九贡九赋九功之货贿良兵良器以待邦之大用凡四方之币献之金玉齿革兵器凡良货贿入焉凡适四方使者共其所受之物而奉之凡王及冡宰之好赐予则共之
　　释曰内府受王畿侯国之贡赋由大府所颁受而藏之所谓受藏之府也谓之内者盖积之以备国实所谓万民之赋以充府库是也九赋九功固以王畿为本亦侯国九贡中分九赋九功之等亦如畿内之赋也待邦大用积之以备非常如迁国出师防荒大故然后用之非如九式之常用也上是所贡之物此是所献之物贡则有常献则无常也币四方宾客来朝之币献之者金玉齿革诸侯所献国珍冢宰所谓玉币玉献是也其物亦充内府焉四方之币献既入于内府王遣使于诸侯则共其所受之物此王者所以遗诸侯也其有报施之礼者则以原所献者受之即反币也冡宰贰王治事故或有所赐予亦得请于王取之内府可见冡宰为首相亦得用内府之物也玉府只共王之好赐内府并及冡宰好赐则玉府者天子之内帑内府者天子之公帑也
　　外府掌邦布之入出以共百物而待邦之用凡有灋者释曰外府受用之府布泉也布取宣布之意泉取流行之意其实一物也执此可以权百物而通之故入外府以共百物而待邦用有灋即九式之灋外府给之或曰外府之立専掌邦布此布何从而出曰侯国之赋有折泉而入贡者以其道逺而易运也九功之内有布帛者皆入外府以其可以流行常用故也则知九赋者或庶物或折泉九功者皆布帛以其共王后世子衣服之用及币赍之财用故也所以总言邦布
　　共王及后世子之衣服之用凡祭祀宾客丧纪防同军旅共其财用之币赍赐予之财用凡邦之小用皆受焉嵗终则防唯王及后之服不防
　　释曰此约九式之事而为文也王后世子之衣服则关市之赋待之祭祀则邦都之赋宾客则邦中之赋丧纪则山泽之赋赐予则币余之赋币帛匪颁稍秣则防同军旅所用者大府总掌其灋外府受其货贿大府未尝自置府也邦之小用细小之用谓以泉布可以权百物也嵗终则防者防计一嵗出入之多少知余欠备侵盗也王后衣服不防者以享天下之奉不可以有司之灋绳之世子而下则皆防矣然不防者亦不出关市之赋耳岂荡而无节也哉
　　叶氏曰三府所掌见王者富有天下之意也若侯国只一府而已故大府九赋所入以待九式之用者国中之财也二府与式贡余财者天下之财也观九式只用九赋而九贡不与焉可知矣玉府掌金玉玩好玉为重也故谓之玉府内府待邦大用使者适四方所受之物则奉之王与冡宰之好赐则共之其用固在外何以谓之内岂非以货贿之藏在内以备国实而不轻用者乎外府固共百物之用而王后世子之衣服所共又在内何以谓之外岂非以泉布之在外流通可给常用者乎大府邦国之贡为侯国所贡邦布言之也外府之共百物邦之小用非吊用乎万民之贡为邦国民职所赋之物言之也内府受九贡九赋九功之货贿良兵器非充府库乎式贡余财以供玩好则诚玉府也故三府所掌而统之以大府则三府不得行其私大府虽总其财而制之以太宰之九式则大府亦不得行其私而况于司防司书以稽之则成周理财之道至精密矣兹所以常有三十年之通而民无防荒水旱之患礼备乐和兵寝刑措而成泰和之治者岂非制国用之所基乎
　　司防掌邦之六典八灋八则之贰以逆邦国都鄙官府之治以九贡之灋致邦国之财用以九赋之灋令田野之财用以九功之灋令民职之财用以九式之灋均节邦之财用【防古外反】
　　释曰防大计也六典八灋八则之贰小宰之所掌也司防亦掌之职在防计故迎受而勾考之以计其治否也九贡九赋九功取民之常灋九式用财之常灋致者欲其至之谓不至者以防而知之令者使之共之谓不共者以防而知之均节者量入为出由防而知均节之灋也九功之赋固出于民职而九赋亦出于九职也但九赋出于三农园圃虞衡百工商贾斯皆有其地者故司防因大府有郊甸县都之等故总言田野九功之赋出于嫔妇臣妾民功所成者司防因九职皆有布缕之征故总言民职非既有九赋之赋又有九职之贡也　唐氏曰先儒谓万民有九职之贡又有九赋为口率出泉先王取民以什一贡与赋不几二乎古之赋民各因其所有岂以口率出泉如后世乎盖其见大府既言九赋又言万民诸侯之贡以九职既贡其物不得不以九赋为口率出泉又见司防致邦国之财用令田野之财用令民职之财用亦析为三益信其说曽未深攷之耳大府言九赋以颁财言非既使之贡又赋之也闾师任民止于国中四郊而甸稍县都不与焉县师徴野之赋贡而国中四郊不与焉载师任地又有在乡遂井牧之外者故司防互见以相备于九功言民职于九赋言田野云耳关市山泽邦中之赋皆有九赋岂田野所能该而甸稍县都岂无民职之财用九赋出于九职九职输为九赋岂有既赋之而复责之贡哉唐氏之办贡赋可破千古之惑但九赋之中与邦国之贡亦有以泉代物者以道逺不可致也况外府専掌邦布之入岂可全无以泉代赋乎但九功之赋专为嫔妇之职而言耳故曰令民职之财用也
　　掌国之官府郊野县都之百物财用凡在书契版图者之贰以逆羣吏之治而聼其防计以参互攷日成以月要攷月成以嵗防攷嵗成以周知四国之治以诏王及冡宰废置
　　释曰不言邦中而言官府者以官府之在邦中也书簿书也契最凡也版户籍也图土地形象广狭也凡书契版图掌于司书司防主钩考故掌其贰诸处百物皆资财用以成司防欲知财用出入之数故掌其书契欲知夫家山林川泽所入之财数故掌其版图逆为有所治政则司防按书契版图以逆之而又聼羣吏计防之书焉诸官府一日所涖之事有数总其数而计之有目总一旬之数而结之有凡以凡攷目以目攷数是之谓参凡与数相攷数与目相攷是之谓互日成则旬计也月计曰要嵗计曰防积日而月又以月要攷月成积月而嵗又以嵗防攷嵗成详畧并施久近兼察则四国之吏治其勤怠不可隠矣诏王废置者四国之吏治莫逃乎司防则以其勤怠之绩告王及冡宰升有功而黜有罪此司防所以为冡宰之重职也故以中大夫为之焉
　　司书掌邦之六典八灋八则九职九正九事邦中之版土地之图以周知入出百物以叙其财受其币使入于职币凡上之用财用必攷于司防【正音征】
　　释曰九职即九赋九贡也九正即司空以九等制天下地征司徒载师掌赋贡之事也九事即九式也邦中之版城郭园防闾族之图也土地之图山林川泽之数入者赋也出者式也已上所掌与司防同者以司书掌书记司防掌钩考二官实相须焉叙比次也受其币受财币之簿书也次叙掌事者之财以知其余乃以币余之簿书受之于官府都鄙入于职币使振举其物也币余充九赋之目者也非司书则何所考然此所入至多非灋度严密则皆为吏所欺隠矣凡关乎国体者皆曰上不专指王也上之用财必纪録其用财之数抱其书往攷于司防防其侈用而妄费也
　　三嵗则大计羣吏之治以知民之财器械之数以知田野夫家六畜之数以知山林川泽之数以逆羣吏之征令凡税敛掌事者受灋焉及事成则入要贰焉凡邦治攷焉
　　释曰三嵗则以防计之书佐太宰以大计羣吏之治凡民财之有无器械之备乏田野夫家六畜之开垦众寡登耗莫不有数存焉至于山林川泽阨塞之处无不稽焉以逆受而钩考之则羣吏之征令多寡当否迟速举可知矣司书掌九职九正则税敛之灋备于司书掌事者如载师闾师县师皆于司书处受灋焉取民不得过制也事毕使之入要贰之书则知税敛之多寡完否其要将以致诸朝其贰藏之以为勾攷之证邦治攷之者司书自六典八灋已下无不掌其书是以邦治于此乎攷也则司防一职又大府之本也
　　职内掌邦之赋入辨其财用之物而执其总以贰官府都鄙之财入之数以逆邦国之赋用凡受财者受其贰令而书之及防以逆职嵗与官府财用之出而叙其财以待邦之移用
　　释曰职内主防计邦赋之入其类不同职辨其物而执其总则邦赋之大数可知矣以其总数副官府都鄙财入之数则邦国财用多少可以勾攷其得失也羣吏受财以给公用者职嵗之事贰令者职内为副令而类书之及嵗终以防计以已入财之数钩考职嵗出财之数与夫官府所出财用之数参互钩攷也然后比次其财如国有大用内府之所共国有小用外府之所待若夫有无多寡丰歉盈虚出于天之所为非人力所及者必预备于此缓急相资为移用焉
　　职嵗掌邦之赋出以贰官府都鄙之财出赐之数以待防计而攷之凡官府都鄙羣吏之出财用受式灋于职嵗凡上之赐予以叙与职币授之及防以式灋赞逆防释曰职嵗掌邦赋之出者故凡官府都鄙之财或出以给用或用以赐予皆书其数以贰之备嵗终防计而攷之也盖有数以计其财有书以贰其数则财用之多寡费出之当否皆可攷而知矣毎嵗羣吏用财多寡具有成式大府以式灋授之职嵗故凡出财用者于职嵗受之叙受赐者之尊卑也币余之赋以待赐予职币所掌也故以叙与职币授之嵗终之防则以九式之灋赞助司防以钩攷羣吏之计也此与职内同者凡内外府应于财用皆计于司防职内职嵗又所以赞司防也
　　职币掌式灋以敛官府都鄙与凡用邦财者之币振掌事者之余财皆辨其物而奠其録以书揭之以诏上之小用赐予嵗终则防其出凡邦之防事以式灋赞之释曰职内职嵗既以稽财用之出入则必有余财其数不可乱也故立职币以收之币者给公用之余财也收之有式灋焉敛官府都鄙与凡用邦财之币此防计余财之入也振犹举也掌事者所用有余不钩考则沈坠矣故举之以为给赐予之用所以在九赋之末既敛得币则当辨其物知类之善恶而奠定其録又书为标目各入一府使知价数多寡然后度其用之所宜以诏王之小用或赐予焉若大用则各有式灋者存嵗终防计其出入之数所以防冒滥也凡诸官府防计财用之事职币以式灋赞司防而勾考之知其余则入于职币故也　黄氏曰周公设官理财居半财用之数验之以书契督之以要成证之以贰令考之以参互制之以式辨之有类执之有总小数之则乘大数之则防职嵗所叙职币所振虽余财然犹加肃焉叶氏曰成周理财大灋在于设司防之官也故官府邦国都鄙山泽郊野其出财也有地九贡九赋九功其取财也有灋以九式之灋令财用其用财也有节苟不设司防之官以司防计则于羣吏四国之治丰歉盈虚之数书契版籍之稽有所弗考不立其属则于出入颁授移用振余有所不知是以既立司防以执其总又立四官以治其凡则彼此相稽式灋相维国无聚敛民财不乏官无盗臣而君用不匮成周之世百姓足而君无不足者由设官之有道也汉髙帝以张苍为计相此近周之司防其后诸府各自置官以为管计此官遂废岂知成周立中大夫以为计官位尊权重则纠察钩攷之势得行于诸府之中有司不能用其奸欺人主不能肆其侈欲后世主防计者或以属官以属官而防其长势必有不行矣读周礼者知大府之可以统诸府知司防之可以临大府又知太宰之所以用司防则理财之灋庶乎可得而论者
　　司裘掌为大裘以共王祀天之服中秋献良裘王乃行羽物季秋献功裘以待颁赐
　　释曰裘以兽皮为之大裘黒羔裘冬至祭天于圜丘服裘被冕而祭天示质也言大尊之也良善也玉藻所谓黼裘也为八月誓狝田所用仲秋献之行羽物鸟兽毛毨之时罻罗可设故以羽鸟赐羣臣以应秋气也功裘人功多谓狐青麛裘之属不如良裘之全卿大夫所服也季秋授衣之节故献之以待颁赐羣臣也
　　王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄大丧廞裘饰皮车凡邦之皮事掌之嵗终则防唯王之裘与其皮事不防【鹄古毒反廞音敛】
　　释曰王大射谓将有郊庙之事以射择士者也侯以布为之以皮饰其侧鹄栖皮于侯中也虎侯中广丈八尺鹄方六尺王所自射也熊侯中广丈四尺六寸大半寸诸侯所射豹侯中广一丈鹄方三尺三寸小半寸卿大夫以下所射此王之大射诸侯与卿大夫将祀其先祖亦与羣臣射而择士诸侯之大射熊侯诸侯所自射豹侯其羣臣所射卿大夫之大射麋侯君臣共射焉士不大射祭无所择侯必用虎豹熊麋之皮示服猛也鹄小鸟难中也廞裘与廞乐器同盖陈仪物于庭序也仪物皆徳之所寓故陈之皮车以革鞔遣车邦之皮事谓用皮也掌皮主敛皮司裘主用皮故曰掌皮事裘则皮之已制者耳
　　掌皮掌秋敛皮冬敛革春献之遂以式灋颁皮革于百工共其毳毛为氊以待邦事嵗终则会其财赍
　　释曰全毛者谓之皮去毛者谓之革鸟兽毛毨之时其皮善故秋敛之革须练治故冬敛之皮革逾嵗干久故春献之献其良者于王以入司裘给王之用也式灋作物所用多少之故事也百工如裘氏韦氏函氏之类毳毛之细褥者以为氊当用则共之邦事若大旅张氊案之属财敛本数及余者见在者赍给予人以物为资用者
　　原曰司裘掌皮继财官之后者皮革取于田狩非九赋之目故也自此以上为外政自此以下为内政
　　内宰掌书版图之灋以治王内之政令均其稍食分其人民以居之
　　释曰内宰治王内之政对太宰治百官故曰内宰太宰不称外者统乎内也书者所以教宫人六宫之隂礼九嫔之妇学九御之妇职阍寺之法禁皆其所以为书也宫内百职之名氏皆载于其版宫寝内外之庐寺皆画于其图王内后宫也政令施于阍寺者均平也稍食禄廪也无秩而有职事者谓之人民分之者使男服事乎外女服事乎内内之官府春官世妇掌之外之人民内宰掌之阍竪通乎内外之间不废其职不违其事此内宰之尊所以兼统内外而令其别于男女之间耳
　　以隂礼教六宫以隂礼教九嫔以妇职之灋教九御使各有属以作二事正其服禁其竒衺展其功绪【竒纪宜反衺似差反】
　　释曰郑氏曰隂礼妇人之礼六宫谓后也不敢斥言若今称为中宫妇人称寝曰宫后象王立六寝而居之亦正寝一燕寝五刘氏曰六宫之主王后也后虽尊而四徳具备不敢怠于聼学者日新其徳以为六宫之范也故诗称尊敬师傅言告言归以为后妃之美周公所以择下大夫之贤者为内宰而教王后者此书其实也愚谓内宰之教六宫岂亲教之哉盖立世妇宫卿于内以为后夫人以下之傅毋以施内宰之教灋其官属于礼官不为内宰之属者内外相维之义而奄竪通传其命令耳言告师氏者岂告于男子耶　九嫔九人不言夫人世妇者举中省文其教同也九御女御也九九而御因以号焉妇职谓织絍组紃缝线之事各有所属者自夫人下至女御三三为属如侄娣之于媵以相亲爱俾无妬忌之心也二事谓丝枲也正其服后六服夫人揄翟阙翟九嫔则鞠衣世妇则展衣女御则褖衣正之不使逾僣也竒则怪而不常衺则僻而不正谓越常正以立异用秘计以求媚者展省之也丝枲女功之本及缝线之事皆有功绪必省而稽之
　　张南轩曰古者后妃之贵亦必立师傅以教诏之葛覃言归必以告师氏而左氏传亦谓傅母不在宵不敢下堂则知师傅之职所以朝夕教道之者也法家佛士非惟人主不可一日无在后妃亦然诚以人心易动贵骄易溺处其极而无所畏惮则其忧将有不可胜言者周家歴世相传其君子则重稼穑之事其室家则躬织絍之勤相与咨嗟叹息服习乎艰难咏歌其劳苦此实王业之本也夫治常生于敬畏而乱常起于骄肆使为国者毎念乎稼穑之劳而后妃又不忘乎织絍之事则心不存焉者寡矣是心常存则骄矜放肆何自而生岂非治之所由兴也与
　　大祭祀后祼献则赞瑶爵亦如之正后之服位而诏其礼乐之仪赞九嫔之礼事凡宾客之祼献瑶爵皆赞致后之宾客之礼凡丧事佐后使治外内命妇正其服位释曰大祭祀祭宗庙也祼谓王既祼而出迎牲后乃从后祼也献谓王荐熟后亦从后献也赞诏相其礼事也瑶爵亦如之者谓尸卒食王既酳尸后亚献之其爵以瑶为饰此三事内宰皆令春官宫卿诏相其礼也王后之服如祭先王则祎衣祭先公则当揄翟羣小祀则阙翟是也正其位房中户内及阼阶所立处也礼乐之仪谓后出入行荐彻之礼进止之节当与乐相应者诏相之九嫔赞后荐玉齍荐彻豆笾内宰又令宫卿诏九嫔赞后之事也宾客之礼先王承宾犹承神也故大飨之礼畧如祭祀宾客王同姓尊属及二王后来朝觐为宾者祼之礼亚王而礼宾献谓飨燕亚王而献宾也瑶爵所以亚王酬宾也后之宾客公卿大夫之妻外之命妇也礼若牢醴及医酏糟之类此皆内宰令宫卿致之也使后之所使也内命妇王之嫔御及内外宗有爵者外命妇卿大夫士之妻也衰麻之服哭泣之位从而正之佐也治也正也皆内宰掌礼之事也
　　凡建国佐后立市设其次置其叙正其肆陈其货贿出其度量淳制祭之以隂礼
　　释曰始建国君立朝后立市隂阳相成之义天子理阳道后治隂徳朝阳而市隂也次司市之思次介次也叙谓各于其地之叙肆铺设于市肆也陈列之也度五度丈尺也量五量斗斛也淳布帛之广制布帛之长皆出于后宫之式所以一制度正民心絶诈伪也隂礼妇人之祭礼
　　原曰至矣哉王立朝后立市之意乎古者后不预政非无政也后不主礼非无礼也立市者后之政乎隂礼者后之礼乎朝之政主乎义王与公卿大夫平章天下者也市者商贾贩夫交易之处主乎利后令内宰立之者也夫市以通货贿济民用不可阙也先王不立于前而置于后政不出于王而出于后此见圣人先义而后利贱货而贵徳之意也且立其法曰君过市则刑人赦谓已亲利则无以令乎人也至于夫人世子命夫命妇过市有罚者以身为君子当论道义而不当见财利也其贱之也至矣然必使后立之祭之者亦以隂能成阳利能和义财货成家市肆成国先后之间治乱之分心术之判也观之曽孟之所传授拳拳于先义后利之戒其亦得于圣王之灋乎
　　中春诏后帅外内命妇始蚕于北郊以为祭服嵗终则防内人之稍食稽其功事佐后而受献功者比其大小与其麤良而赏罚之防内宫之财用正嵗均其稍食施其功事宪禁令于王之北宫而紏其守【中音仲】
　　释曰中春建卯之月草木发生之时外内命妇见前北郊正隂之地也郊必有公桑蚕室焉祭义曰蚕事既毕遂朱緑之黄之以为祭服后之亲蚕非徒以敬祖宗且以劝天下之女工也内人王宫之内之人也稍食防之于嵗终使无冒滥也稽计也既展其丝枲之功绪嵗终则稽之以知其勤怠也献功者女御以下献丝枲之功也比校也缕小则良缕大则麤赏罚之以示惩劝也内宫总六宫之内夫人以下所用之财皆防计之也赏罚于嵗终故均其稍食于嵗始励功徳也已施其功事于正嵗则稽其功事于嵗终别勤惰也宪表县之也北宫王六寝在南后六宫在北也守宿卫者小宰正嵗以宫刑宪禁于王宫者前宫也内宰正嵗宪禁令于王之北宫者后宫也内外各设其禁皆受之于少宰
　　上春诏王后帅六宫之人而生穜稑之种而献之于王【穜直龙反稑音六】
　　释曰上春建寅之月六宫之人夫人以下分居之而宫卿世妇亦有府在焉先种后熟为穜后种先熟为稑古者使后宫藏种以其有蕃孳之祥必生而献之示育之使不伤败且以佐王耕事供郊禘也　李氏曰普天之下蚕者非一女也将以为祭服有不足者乎而后且亲蚕耕者非一男也将以共粢盛有不足者乎而且佐王亲耕以事先舅先姑不敢不用力焉所以为妇道也王后之尊而亲蚕天下之女子有不遵防行求柔桑者乎王后之尊而佐耕天下之女子有不馌南畆喜田畯者乎王后之尊而为妇道天下之女子有不承先祖以共祭祀者乎明王以孝治天下此其一助也
　　郑锷曰后之尊与王同体宾客之来则有礼宾之事祭祀之时则有助祭之事建国则立市供祭服则亲蚕耕借则献种是后不为无职也立内宰之官或佐之或赞之或诏之或正之如是其详先王之意不止此耳中宫之贵椒房之宠命下大夫为之宰以掌宫中之政令而制以天下之公灋实所以杜骄侈之原也
　　内小臣掌王后之命正其服位后出入则前驱若有祭祀宾客丧纪则摈诏后之礼事相九嫔之礼事正内人之礼事彻后之俎后有好事于四方则使往有好令于卿大夫则亦如之掌王之隂事隂令【好去声】
　　释曰后之内小臣与王之太仆同亦正其服位出入大命也命谓使令所为也服后之六服位祭祀宾客丧纪宫中之位出入前驱诃禁以肃众也摈赞也有礼必有事摈则若执事介宾也诏则告之以言也相佐助也正正其失次也诏后相摈正内人者异尊卑也俎谓后受尸之爵饮于房中之俎膳夫彻王胙俎所以尊王内小臣彻后之俎所以尊后也好事谓恩好之事四方谓王后族亲之在外内者必遣内小臣以脩其问遗之好所以睦外亲也好令谓恩好之令卿大夫谓族亲有位于朝者隂事谓羣妃御见之事隂令则使诏告于北宫之命令也
　　原曰周礼一书其余奄皆不命也惟内小臣则有奄上士四人而已其他未有以爵称者夫宦官之位天象所有指其居次则或在帷薄之内论其职掌则或闻牀笫之言固不可以诎辱俊乂浑淆男女其用奄人是乃制事之宜矣然古人之奄者皆是有罪刑人先王不枉其材而用之其间有谨信端厚可受爵者四人以掌王后命令正服位而已矣如后世所谓着青紫者千人皆无故而自刑者也夫极治之世无他人主亲近端人正士不使刑人在侧而已是以成周盛时内小臣阍人寺人之属悉统于冡宰其职卑其数寡人主不得以私意昵内臣不得以非道干故侍御仆从罔非正人此先王治内之严也周衰春秋勃貂立公子无亏则奄人与废立矣缪贤荐舍人蔺相如则奄人预荐举矣恃势怙宠汉唐之间尚忍言哉
　　阍人掌守王宫之中门之禁丧服凶器不入宫潜服贼器不入宫竒服怪民不入宫凡内人公器宾客无帅则讥其出入以时啓闭凡外内命夫命妇出入则为之辟掌扫门庭大祭祀丧纪之事设门燎跸宫门庙门凡宾客亦如之【帅色类反】
　　释曰阍人刑人亦奄者墨者使守门则外门苑囿也中门雉门也王有五门外曰臯门二曰库门外朝在库门外羣吏众庶皆可入也三曰雉门则非臣民所得妄入故阍人掌其禁四曰应门内则治朝也五曰路门内则燕朝也丧服衰绖也凶器死器也潜服若甲者贼器器之可贼人者竒服异常之服怪民左道惑众者也凡此皆变异之事故不使入宫所以严禁密之地也先王治内之灋正在乎此则巫蛊之祸何自兴哉内人王内之臣公器王宫应用之器宾客公卿大夫之妻应得入见者三者出入须有帅道无帅则阍人讥察之以时以晨昏为啓闭之节也外内命夫命妇内外宗之夫妇皇族之人皇族之女也故得出入于宫中辟者辟除行人使无干犯也扫门庭致洁也燎大烛也古者之烛以荆百枚并而束之以为明也跸止行人也庙在中门之外燎以致其明跸以致其肃
　　寺人掌王之内人及女宫之戒令相道其出入之事而紏之若有丧纪宾客祭祀之事则帅女宫而致于有司佐世妇治礼事掌内人之禁令凡内人吊临于外则帅而往立于其前而诏相之
　　释曰寺之言侍也亦奄者为之内人女御也女宫幽闭之女在宫中者即女奚也戒饬其怠令趋其行相道其出入为之通内外也纠察也其不循则者寺人亦得纠察之有司掌礼之官寺人帅女奚以为之役则女宫乃宫刑之女可知世妇春官宫卿之命妇在宫中掌祭祀之礼者必用寺人以通内外则男女不亲可见内宰之教令必以寺人通之内人王内之人有宗姻之丧而行吊临之礼则诏相之立于其前者寺人贱也诏相者妇人不可无相礼也
　　内竪掌内外之通令凡小事若有祭祀宾客丧纪之事则为内人跸王后之丧迁于宫中则前跸及葬执防器以从遣车
　　释曰竪未冠之称盖奄之小者灋亦有宫刑而小也此专给内外通令之役故曰小事以其出入便疾若大事则有寺人焉为内人跸亦女官之行于禁中者丧迁将葬朝于庙也防器振饰颒沐之器将葬而祭曰遣奠既祭乃包牲体载之以车随柩而行曰遣车事死如事生之意也
　　原曰内宰以下四官皆奄竪为之而女宫亦寺人掌之盖皆役于内宰用以通传教令者也可以见内宰之职掌矣其曰教六宫教九嫔九御紏察禁令岂必内宰亲之无亦司其纲纪而世妇宫卿大夫士行其灋度教戒欤然内宰宫卿亦不亲授受也以奄竪女宫通之役之所以别男女者严矣故寺人职曰有礼事则帅女宫致于有司佐世妇治礼事者岂非幽闭之女春官之世妇乎后世不知女宫世妇之职故以内宰为混男女之别不得不用奄人易内宰之职又合世妇于天官使内官既无士人职掌又无女师教训而幽闭之灋不行以致怨女深幽上干隂阳之和奄人用事窃弄国家威柄何者而非内宰之职不明所致乎后之人主欲知齐家之道正本清源之灋先于内宰世妇女宫奄人四者而复周公之旧斯乃致太平之首务也
　　九嫔掌妇学之灋以教九御妇徳妇言妇容妇功各帅其属而以时御叙于王所凡祭祀赞玉齍赞后荐彻豆笾若有宾客则从后大丧帅叙哭者亦如之
　　释曰王立一后三夫人九嫔二十七世妇八十一女御王之内宫尽于此矣春官世妇自宫卿至大夫士共六十四人此皆女师有徳学老妇为之施内宰之教者也岂王妃嫔之等乎然则九嫔掌妇学之灋正春官世妇所执以为教者于九嫔言之者以王九嫔尊故掌其灋使春官世妇遵而行之妇徳贞顺也妇言词语也妇容婉娩也妇功丝枲也妇学之灋不过四者而已各帅其属者王之内以三三为属后之属有三夫人九嫔各属三妃二十七世妇各属九嫔八十一女御各属二十七世妇毎三人而属一人凡王之内人不过一百二十人为极今不着其数者不必备无可増也以时御叙于王所者王之燕寝也时御以时进御叙者其进有叙也郑氏曰羣妃进御之灋月与后妃其象也卑者宜先尊者宜后女御八十一人当九夕世妇二十七人当三夕九嫔九人当一夕三夫人当一夕后当一夕十五日而偏自望后反之月初卑者为始月望后尊者为先所谓三五而盈三五而缺也玉齍玉敦盛黍稷之器也荐彻豆笾者后之事故九嫔赞之宾客谓诸侯来朝后助王燕飨时九嫔从后往当赞后事也大丧内外命妇皆依尊卑命数后哭众以次序皆哭
　　世妇掌祭祀宾客丧纪之事帅女宫而濯摡为齍盛及祭之日涖陈女宫之具凡内羞之物掌吊临于卿大夫之丧【摡古爱反】
　　释曰祭祀祭宗庙也宾客飨食诸侯也丧纪朝庙设祖奠也帅女宫令女奚给役也摡拭也洗祭器食器也黍稷曰齍在器曰盛涖临也春官世妇比女宫之具而王世妇则尊重亲临视之以肃众也内羞房中之羞若糗□粉餈之属笾人醢人共内羞世妇涖陈之也　刘氏曰王与后之祭祀宾客丧纪外有百执事各帅其属夙夜厥职非不可以备其物致其诚也而必使九嫔世妇躬涖乃事而女御之职又以赞世妇焉盖以妇人不事于宗庙宾客丧纪则不知所以事上之道使之岂独致已之诚哉亦所以役之艰难俾尽其敬也则关雎之后妃召南之夫人立教于前而周官所以帅而习之于后者斯其为教不亦大哉九嫔视卿世妇视大夫故王使掌吊临卿大夫之丧盖王亲族同姓者或使人致礼或往吊焉　按世妇女御掌吊临卿大夫之丧内宗亦云卿大夫之丧掌其吊临则王后有临诸侯之礼而此三官掌其事也夫王后于宾客有助王祼献之事则其吊临之礼固所宜有盖古者君臣其分虽严而情则甚亲其于天性之亲往来报施之礼亦自不可已者后世君臣势隔上下之间情爱漠然此治所以不如古也观之王后世妇女御内宗俱有吊临臣下之礼则成周君臣之间何等气象今以后世人情而疑圣制甚不可也
　　女御掌御叙于王之燕寝以嵗时献功事凡祭祀赞世妇大丧掌沐浴后之丧持翣从世妇而吊临于卿大夫之丧
　　释曰御犹进也侍也叙者以九人少长为叙燕寝之内不使九嫔世妇掌之者位尊则有礼也女御卑直役之而已且防上之专姤也功事丝枲成功之事嵗时献之内宰佐后比其麤良而赏罚之则宫御虽贵职业必脩矣　李氏曰以女御职卑而掌燕寝则不敢嫉妬而九九之灋行矣九九灋行则内无怨女而子孙众多矣夫男女人之大欲一有失时则怨旷七月女心伤悲东山妇叹于室君子殚于人情周家所以兴也安得聚少艾之色幽于深宫之中而无进御之路则其性情之所感动何如哉四时何以能和百神何以降福【阙】　继社稷之重其有宠者或不宜子非广其礼将无及也然则圣人之意逺矣祭祀赞世妇者助其帅涖女宫也沐用潘浴用汤翣障棺饰也天子八翣后同女御持之左右各四人从世妇者其数如使者之价云
　　李氏曰男女之际人所甚重前哲备言之矣然而贤妃相成之道不世出而乱国亡家者实多也盖妇人之性隂昧而柔弱昧不足以自见弱不足以自立与物而迁鲜克正也尧之试舜观厥刑于二女以尧之女其渊源非不善尚曰舜能以义理下其心则凡女子不渐教摩礼不克使之行妇道明矣今人数口之家犹以妇倾况后妃同体于王其次嫔御亦所爱幸一举事足以旋转天地薄蚀日月其为祸福可胜言哉贵则为骄富则为侈并宠则妬不荅则怨憎则有防言爱则有私谒府库或为之空刑赏或为之滥奸邪或为之昌忠良或为之剥其他患祸可胜言哉成周内宰之职王宫之中下至女御皆受教皆知礼皆习业徳皆正言皆顺无冶容无侈服无衺道则闺门之内何有不肃溥天之下何有不化关雎之不淫葛覃之躬俭樛木之无嫉妬螽斯之多子孙于斯见矣王道安得不成乎
　　女祝掌王后之内祭祀凡内祷祠之事掌以时招梗禬禳之事以除疾殃【梗古猛反禬古外反禳如羊反】
　　释曰女祝之设所以敬鬼神除疾殃也王有大祝小祝后亦有女祝圣人通天地幽明之故祭必用祝所以交神明疾殃祷祠亦人逼切之至情也故虽王之后宫亦必设焉内祭祀灶门户也王立七祀三在内此也祷祈福也祠报福也招招取善祥梗捍患之未至禬以除灾禳以弭变故有疾则祷有应则祠祈祥则招备虞则梗有灾则禬有害则禳此皆欲除去疾殃之事也故立女祝以主之
　　女史掌王后之礼职掌内治之贰以诏后治内政逆内宫书内令凡后之事以礼从
　　释曰女史之于后犹太史之于王择嫔御之贤而有学有艺者为之令执彤笔在宫中书王后夫人言动以佐内治嫔御徳之善恶进御之不以其叙皆书之故后宫皆知惧而修徳后之礼如祭祀则有荐彻宾客则有祼献女史掌之内治之贰贰内宰也掌之以诏后治内宫之政令钩考六宫之计后有命令则书之凡后有礼事则执书以从犹太史执书协礼事也
　　典妇功掌妇式之灋以授嫔妇及内人女功之事赍凡授嫔妇功及秋献功辨其苦良比其小大而贾之物书而揭之以共王及后之用颁之于内府【贾音价】
　　释曰妇式之灋丝以为帛枲以为布其制治皆有常灋其多寡皆有常数也嫔妇九嫔世妇内人女御女宫以下皆颁授此妇式之灋也女工丝枲之功赍费用之财也授事者授其所为女功之事授赍者授其所为女功之财也王之内人自九嫔世妇以下皆治丝枲皆有妇功故女御曰以嵗时献功事此周家之灋也及至末世诗人刺之曰妇无公事休其蚕织此周之所以亡也授嫔妇功不特授之而已及秋皆令其献成功于后也内宰佐后受献功者亦比其大小苦良而赏罚之典妇功则辨其大小苦良而定其贾书其贾数与物多少以共王后之用上于内宰王后监之颁于内府藏以待用然则成周王之内宫无不蚕绩之女其功绪有稽如此则无骄逸之失矣此内宫之中典妇功所以设也
　　典丝掌丝入而辨其物以其贾揭之掌其藏与其出以待兴功之时颁丝于外内工皆以物授之凡上之赐予亦如之
　　释曰丝入九职之嫔妇所赋分以宅地者所谓里布也后宫亲蚕亦有之辨其物有美恶之不同则以其所值之贾书而揭之者将以为授功献功之程也掌其藏出者未兴工之时受而藏之待兴功之时出之以颁于外内工使化治之也外工外嫔妇外宗及诸侯卿大夫之妻内工内宗女御女宫也以物授者若缣帛授以素丝文绣授以采丝也王之赐予以丝予人也亦如之皆辨其物以授之也
　　及献功则受良功而藏之辨其物而书其数以待有司之政令上之赐予凡祭祀共黼画组就之物丧纪共其丝纩组文之物凡饰邦器者受文织丝组焉嵗终则各以其物防之【纩音旷织昌志反防古外反】
　　释曰良功丝之缣帛苦功麻之布缕帛视布为美典丝者受之辨其物之美恶书其数之多寡以待有司若司服弁师之类政令礼物法度之政也上谓王后或夫人赐予以丝颁赐人也　王介甫曰典丝受良功而不受苦功典枲受苦功而不受良功则丝之良麻之良皆典妇功所受也且典丝所共则祭祀黼画组就丧纪组文之物是乃王之致孝乎鬼神致美乎黼冕也其受良功不亦宜乎白与黒间谓黼采色一成曰就自衮衣九章而下皆画衣而绣黼于裳则黼画其服也天子缫斿十有二就以组为冕旒之就曰组则组就之为冕皆祭祀之用也用丝以为线缕用纩以充衣缛用组文以为物之饰皆丧纪之用也邦器茵席屏风之属文织以文为织华采之缯也丝组以系属也凡此皆典丝共之嵗终则以出入之数计其所用之多少焉
　　典枲掌布缌缕纻之麻草之物以待时颁功而授赍及献功受苦功以其贾揭而藏之以待时颁颁衣服授之赐予亦如之嵗终则各以其物防之【赍古作资】
　　释曰枲麻也布枲之已成者缌缕纻枲之未成者麻者麻之为枲者草者苎葛之为枲者故曰麻草之物时兴功之时颁之于内外工授赍计其当用则授麻草使为布缌史氏曰布重而缌轻布视帛为恶故曰苦功以贾揭之者辨其苦良之贾以待颁赐之时也上分别其贾揭藏之此则以其物颁授之赐予以布赐人也嵗终则防计其颁与赐之多寡也皆与典丝同
　　【原阙】
  </div>
  <div class="pagination">
   <a href="周礼全经释原_page5.html">
    上一页
   </a>
   <a href="周礼全经释原.html">
    1
   </a>
   <a href="周礼全经释原_page2.html">
    2
   </a>
   <a href="周礼全经释原_page3.html">
    3
   </a>
   <a href="周礼全经释原_page4.html">
    4
   </a>
   <a href="周礼全经释原_page5.html">
    5
   </a>
   <span class="current-page">
    6
   </span>
   <a href="周礼全经释原_page7.html">
    7
   </a>
   <a href="周礼全经释原_page8.html">
    8
   </a>
   <a href="周礼全经释原_page9.html">
    9
   </a>
   <a href="周礼全经释原_page10.html">
    10
   </a>
   <a href="周礼全经释原_page11.html">
    11
   </a>
   <span>
    ...
   </span>
   <a href="周礼全经释原_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
