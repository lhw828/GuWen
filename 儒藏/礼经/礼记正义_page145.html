<!DOCTYPE html>
<html>
<head>
    <meta charset="UTF-8">
    <title>礼记正义 - 第 145 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 145 页/共 200 页</h1>
    <div class="content">　　始死，迁尸于床，幠用敛衾，去死衣。小臣楔齿用角柶，缀足用燕几，君、大夫、士一也。床，谓所设床第当牖者也。《士丧礼》曰：“士死於適室。”幠用敛衾，去死衣，病时所加新衣及复衣也，去之以俟沐浴。
　　○幠，荒胡反。去死，起吕反，注同。楔，桑结反。柶音四。缀，丁劣反，又丁卫反，下注同。適室，丁历又。 
　　[疏]正义曰：此一节又明初死沐浴之节，此经论初死之时，下经论死后而沐浴，前经论浴后设冰，经文颠倒，故郑注前经云“此事皆沐浴之后，宜承濡濯弃於坎下”，今依郑次随文解之。
　　○“迁尸于床”者，尸初在地，冀生气复。而既不生，故更迁尸于床，而离初死处以近，南当牖也。即前所谓“既正尸”也。
　　○“幠用敛衾”者，幠，覆也。敛衾者，将拟大敛之时衾被也。既迁尸在床，而用敛衾覆之也。
　　○“去死衣”者，既覆之，故除去死时衣所加新衣及复衣，为尸将浴故也。
　　○“小臣楔齿用角柶”者，楔，柱也。柶以角为之，长六寸，两头曲屈。为将含，恐口闭急，故使小臣以楔柱张尸齿，令开也。
　　○“缀足用燕几”者，为尸应著屦，恐足辟戾，亦使小臣用燕几缀拘之，令直也。案《既夕礼》云“缀足用燕几，校在南，御者坐持之”。郑注云“尸南首，凡胫在南，以拘足”。如郑此言，则侧几於足，令几脚南出，以拘尸足两边，不令足戾。崔氏云：“燕几，今之燕几，其形曲仰而拘足。”与郑违，其义非也。
　　○“君、大夫、士一也”者，自始死至此，贵贱同。
　　○注“床谓”至“者也”。
　　○正义曰：笫，床箦也。初废床者，床在北壁当户。至复魄后迁之在床，而当牖南首，所以死后必迁当牖南首者，以平生寝卧之处。故《士昏礼》同牢在奥。又云：“御衽于奥，胜衽良席在东，北上。”又《曲礼》云：“为人子者，居不主奥。”是尊者常居之处。若昼日常居，则当户。故《玉藻》云“君子之居恒当户。若病时亦当户，在北牖下，取乡明之义”。故郑前注“病者恒居北牖下”，明不病不恒居北牖下也。
　　管人汲，不说繘，屈之。尽阶，不升堂，授御者。御者入浴，小臣四人抗衾，御者二人浴。浴水用盆，沃水用枓，浴用絺巾，挋用浴衣，如它日。小臣爪足，浴馀水弃于坎。其母之丧，则内御者抗衾而浴。抗衾者，蔽上，重形也。挋，拭也。爪足，断足瓜也。
　　○管人，如字，掌管籥之人；又古乱反，掌馆舍之人也，下同。汲音急。说，吐活反。繘，均必反。汲，水绠也。抗，苦浪反，举也。盆，蒲奔反。沃，乌谷反。枓音主，又音斗。絺，敕其反，一本作绤，去逆反。挋音震。它音他，下同。拭音式。 
　　[疏]“管人”至“而浴”。
　　○正义曰：此一经明浴时也。
　　○“管人”，主馆舍者，故郑注《士丧礼》：“管人，有司主馆舍者。”“汲”，谓汲水。
　　○“不说繘，屈之”者，繘，汲水瓶索也。遽促於事，故不说去井索，但萦屈执之於手中。
　　○“尽阶，不升堂”者，以水从西阶而升，尽，不上堂。知西阶者，以《士丧礼》云“为垼于西墙下”，故知从西阶而升也。
　　○“浴水用盆”者，用盆盛於浴水也。
　　○“沃水用枓”者，用枓酌盆水沃尸。熊氏云：“用盘於床下承浴水。”
　　○“浴用絺巾”者，絺是细葛，除垢为易，故用之也。《士丧礼》云：“浴巾二，皆用绤。”熊氏云：“此盖人君与大夫礼。”或可大夫上絺下绤，故《玉藻》云“浴用二巾，上絺下绤”是也。
　　○“挋用浴衣”者，挋拭也，用生时浴衣拭尸肉，令燥也。贺氏云：“以布作之。”生时有此也。《士丧礼》云“浴衣於箧”，注云“浴衣，已浴所衣之衣，以布为之，其制如今通裁”是也。
　　○“如它日”者，它日，谓平生寻常之日也。
　　○“小臣爪足”者，尸浴竟而小臣翦尸足之爪也。
　　○“浴馀水弃于坎”者，浴盆馀汁弃之於坎中。坎者，是甸人所掘於阶间取士为灶之坎。甸人，主郊野之官。
　　○“其母之丧，则内御者抗衾而浴”者，内外宜别，故用内御举衾也。内御，妇人，亦管人汲，事事如前，唯浴用人不同耳。
　　管人汲，授御者。御者差沐于堂上。君沐粱，大夫沐稷，士沐粱。甸人为垼于西墙下，陶人出重鬲。管人受沐，乃煮之。甸人取所彻庙之西北厞薪，用爨之。管人授御者沐，乃沐。沐用瓦盘，挋用巾，如它日。小臣爪手翦须，濡濯弃于坎。差，淅也，淅饭米，取其潘以为沐也。浴沃用枓，沐於盘中，文相变也。《士丧礼》沐稻，此云“士沐梁”，盖天子之士也。以差率而上之，天子沐黍与？
　　○差，七何反，注“差淅”同。沐音木。甸，田遍反。垼音役。郑注《仪礼》云：“块，灶也。”陶音桃。重，直龙反。鬲音历。煮，诸许反。厞，扶味反，隐也，旧作扉，音非，门扉也。爨，七逭反。淅，先历反。潘，方袁反，米汁也。差，初隹反。率音律，又音类。上，时掌反。 
　　[疏]“管人”至“于坎”。
　　○正义曰：此一节明沐也。
　　○“管人汲，授御者。御者差沐于堂上”者，差，谓淅米取其潘汁也。
　　○“君沐粱，大夫沐稷，士沐粱”者，皆谓用其米取其汁而沐也。
　　○“甸人为垼于西墙下”者，谓将沐之时，甸人之官为垼于西墙下，士垼，堑灶，甸人具此为垼灶以煮沐汁。
　　○“陶人出重鬲”者，陶人，作瓦器之官也。重鬲者，谓县重之罂也，是瓦瓶受三升，以沐米为粥实於瓶，以疏布幂口，系以篾，县之，覆以苇席。
　　○“管人受沐，乃煮之”者，淅於堂上，管人亦升，尽等，不上堂，而就御者受淅汁，下往西墙於垼灶鬲中煮之也。
　　○“甸人取所彻庙之西北厞薪，用爨之”者，爨，然也。甸人为灶竟，又取复魄人所彻正寝西北厞以然灶，煮沐汁也。谓正寝为庙，神之也。然旧云厞是屋檐也，谓抽取屋西北檐也。熊氏云“厞谓西北隅厞隐之处，彻取屋外当厞隐处薪”，义亦通也。何取此薪而用者？示主人已死，此堂无复用，故取之也。
　　○“管人授御者沐”者，煮汁孰，而管人又取以升阶，授堂上御者，使沐也。
　　○“乃沐”者，御者授汁，入为尸沐也。
　　○“沐用瓦盘”者，盘贮沐汁，就中沐也。
　　○“挋用巾”者，用巾拭发及面也。《士丧礼》云“沐巾一”，又云“挋用巾”，注云：“巾，晞也，清也。”
　　○“如它日”者，事事亦如平生也。
　　○“小臣爪手翦须”者，沐竟而翦手爪，又治须，象平生也。
　　○“濡濯弃于坎”者，皇氏云：“濡，谓烦润其发，濯，谓不净之汁也。”言所濡濯汁弃於坎中。郑注《士丧礼》云：“巾栉浴衣，亦并弃之其坎。”案《既夕礼》云：“掘坎南，顺广尺，轮二尺，深三尺，南其襄。”此沐汁弃於坎，则浴汁亦然。
　　○注“差淅”至“黍与”。
　　○正义曰：差是差摩，故云淅。《诗》云“泽之叟叟”，是释，淅米也。云“取其潘以为沐也”者，《士丧礼》云“受潘煮于垼，用重鬲”。云“浴沃用枓，沐於盘中，文相变也”者，谓沐与浴俱有枓，俱有盘。浴云“用枓”，沐云“用盘”是文相变也。云“《士丧礼》沐稻，此云士沐粱，盖天子之士也”者，若《士丧礼》云是诸侯之士而沐稻，今此云“士沐粱”，故疑天子之士也。云“以差率而上之，天子沐黍与”者，案《公食大夫礼》“黍稷为正馔，稻粱为加”，是稻粱卑於黍稷。就稻粱之内，粱贵而稻贱，是稻人所常种，梁是穀中之美，故下《曲礼》云“岁凶，大夫不食粱”。故诸侯之士用稻，天子之士用粱。黍稷相对，稷虽为重，其味短，故大夫用之。黍则味美而贵。故特牲、少牢“尔黍于席”，以其味美故也。《诗 颂》云：“其饟伊黍。”郑注：“丰年之时，虽贱者犹食黍。”是黍贵也。故天子用之，无正文，故疑而云“与”也。
　　君之丧，子、大夫、公子、众士皆三日不食。子、大夫、公子食粥，纳财，朝一溢米，莫一溢米，食之无筭。士疏食水饮，食之无筭。夫人、世妇、诸妻皆疏食水饮，食之无筭。纳财，谓食穀也。二十两曰溢。於粟米之法，一溢为米一升二十四分升之一。诸妻，御妾也。同言无筭，则是皆一溢。米，或粥或饭。
　　○粥，之育反，又音育，下同。溢音逸，刘昌宗又音实，下同。莫音暮。疏食音嗣，下及下注“疏食”皆同。 
　　[疏]“君之”至“无筭”。
　　○正义曰：此一节广明五服之丧，自初死至除服君及大夫、士食敛之节，今各依文解之。今此经特明君丧，食之礼。
　　○“纳财”者，财，谓穀也，谓所食之米也，言每日纳用之米，朝唯一溢米，莫唯一溢米也。“食之无筭”者，言居丧困病，不能顿食，随须则食，故云“无筭”。
　　○“士疏食水饮”者，疏，粗也。食，饭也。士贱病轻，故疏食粗米为饭，亦水为饮。
　　○“夫人、世妇、诸妻皆疏食水饮”者，妇人质弱，恐食粥伤性，故言“疏食水饮”也。
　　○注“纳财，谓食穀也，二十两曰溢”至“是皆一溢，米，或粥或饭”。
　　○正义曰：财，谓穀也，故《大宰》云“以九赋敛财贿也”，注云“财谓泉穀”，是穀为财。但米由穀出，经已称米，故郑云食穀必言纳财者，以一日之中，或粥或饭，虽作之无时，不过朝夕二溢之米，当须豫纳其米，故云“纳财”也。云“一溢为米一升二十四分升之一”者，案《律历志》：“黄锺之律，其实一籥。”《律历志》合籥为合，则二十四铢合重一两，十合为一升，升重十两，二十两则米二升。与此不同者，但古秤有二法，说《左传》者云“百二十斤为石”，则一斗十二斤，为两则一百九十二两，则一升为十九两有奇。今一两为二十四铢，则二十两为四百八十铢，计一十九两有奇为一升，则总有四百六十铢八参，以成四百八十铢，唯有十九铢二参在，是为米一升二十四分升之一。此大略而言之。云“同言无筭，则是皆一溢，米，或粥或饭”者，粥与疏食，俱言无筭，是疏食与粥者皆一溢米。或粥，谓食粥者，或饭，谓疏食也。
　　大夫之丧，主人、室老、子姓皆食粥，众士疏食水饮，妻妾疏食水饮。室老，其贵臣也。众士，所谓众臣。士亦如之。如其子食粥，妻妾疏食水饮。 
　　[疏]“大夫”至“如之”。
　　○正义曰：此经明大夫礼也。
　　○“室老、子姓皆食粥”者，室老，谓贵臣。子姓，谓孙也。不云众子者，主人中兼之。
　　○“众士疏食”者，谓非室老也。案《丧服传》云“卿大夫室老，士贵臣，其馀皆众臣”，郑注云：“士邑宰。”此不云者，邑宰虽贵，以其远於君，与众臣同。案《檀弓》主人、主妇歠粥，此夫人、世妇、妻皆疏食者，熊氏云“《檀弓》云主妇，谓女主，故食粥也。
　　既葬，主人疏食水饮，不食菜果，妇人亦如之，君、大夫、士一也。练而食菜果，祥而食肉。果，爪桃之属。 
　　[疏]“既葬”至“食肉”。
　　○正义曰：此一节明既葬至练祥，君、大夫、士之食节也。
　　○“主人疏食水饮”者，熊氏云“既葬，哀杀，可以疏食，不复用一溢米也”。
　　食粥於盛，不盥，食於篹者盥。食菜以醯、酱。始食肉者，先食乾肉，始饮酒者，先饮醴酒。盛，谓今时杯杅也。篹，竹筥也。歠者不盥，手饮者盥。篹或作簨。
　　○盥，古缓反。篹，本又作匴，又作算，悉缓反，又苏管反。醯，呼鸡反。杅音于。筥，居吕反。歠，昌悦反。饭，扶晚反。簨，息尹反，徐音撰。 
　　[疏]“食粥”至“醴酒”。
　　○正义曰：此一节明食之杂礼。“食粥於盛，不盥”者，以其歠粥不用手，故不盥。
　　○“食於篹者盥”者，篹，谓竹筥，饭盛於篹，以手就篹取饭，故盥也。
　　○“食菜以醯、酱”者，谓练而食菜果者，食之时以醯、酱也。
　　○“始食肉者，先食乾肉，始饮酒者，先饮醴酒”，文承既祥之下，谓祥后也。然《间传》曰“父母之丧”，“大祥有醯酱”，“禫而饮醴酒”，二文不同。文庾氏云：“盖记者所闻之异。大祥既鼓琴，亦可食乾肉矣。食菜用醯酱，於情为安。且既祥食果，则食醯酱无嫌矣。”熊氏云：“此据病而不能食者，练而食醯酱，祥而饮酒也。
　　期之丧，三不食。食疏食水饮，不食菜果。三月既葬，食肉饮酒。期，终丧不食肉，不饮酒。父在，为母为妻，九月之丧，食饮犹期之丧也。食肉饮酒，不与人乐之。食肉饮酒，亦谓既葬。
　　○期音基，下同。为母、为妻，并于伪反，下注“为其”同。与音预，下同。 
　　[疏]“期之”至“乐之”。
　　○正义曰：此一节论期与大功丧食之节也。
　　○“期之丧，三不食”者，谓大夫、士旁期之丧，三不食者，谓义服也。其正服则二日不食也。故《间传》云“齐衰二日不食”。
　　○“九月”至“丧也”者，谓事同期也。
　　五月，三月之丧，壹不食，再不食，可也。比葬，食肉饮酒，不与人乐之。叔母、世母、故主、宗子，食肉饮酒。义服恩轻也。故主，谓旧君也，言故主者，关大夫及君也。
　　○比，必利反。不能食粥，羹之以菜可也。谓性不能者，可食饭菜羹。有疾，食肉饮酒可也。为其气微。五十不成丧。成犹备也，所不能备，谓不致毁不散送之属也。 
　　[疏]“五月”至“成丧”。
　　○正义曰：此一经明五月、三月丧食之节。
　　○“壹不”至“可也”者，壹不食，谓緦麻。再不食，谓小功。并言之也，容殇降之，緦麻再不食，义服小功壹不食，故总以“壹不食，再不食”结之。故《间传》去“小功緦麻，再不食”，殇降者也。
　　○注“故主”至“君也”。
　　○正义曰：若是诸侯，当云旧君。主者，大夫之称，经云“故主”，关大夫、君也。
　　○注“谓不致毁不散送之属也”。
　　○正义曰：致毁，谓致极哀毁，散送谓绖带垂散麻以送葬。故《杂记》云“五十不致毁”。《玉藻》云：“五十不散送。”注云：“送丧不散麻。”
　　七十唯衰麻在身。言其馀居处饮食与吉时同也。既葬，若君食之则食之，大夫、父之友食之则食之矣。不辟粱肉，若有酒醴则辞。尊者之前可以食美也，变於颜色亦不可。
　　○食音嗣。辟音辟。粱音良。 
　　[疏]“既葬”至“则辞”。
　　○正义曰：此一经明已有丧，既葬，尊者赐食之礼，葬后情杀，可从尊者夺也。
　　○“君食之”，谓君食臣也，“大夫”，谓大夫食士也，父友，谓父同志者也，其人并尊，若命食孝子，则可从之食也。
　　○“不辟粱肉”者，粱，粱米也。虽以粱米之饭及肉命食，孝子食之。
　　○“若有酒醴则辞”者，若酒醴饮之，则变见颜色，故辞而不饮也。
　　小敛於户内，大敛於阼。君以簟席。大夫以蒲席。士以苇席。簟，细苇席也。三者下皆有莞。
　　○簟，徒点反。苇，于鬼反。莞音官，又音完。 
　　[疏]“小敛”至“苇席”。
　　○正义曰：此一节明君、大夫、士小敛大敛所用之席也。士以苇席，与咀墁者，士卑不嫌，故得与咀墁用簟也。
　　○注“三者下皆莞”。
　　○正义曰：“知下皆有莞”者，案《士丧礼记》云“设床，当牖，下莞上簟”，《士丧经》云“布席于户内，下莞上簟”，谓小敛席也。大敛云“布席如初”，注云“亦下莞上簟，如士始死”，至大敛，用席皆同也。士尚有莞，则知君及大夫皆有莞也。但此大夫辟君，上席以蒲也。若吉礼祭祀，则蒲在莞下，故《司几筵》“诸侯祭祀，席蒲筵、缋纯，加莞席、纷纯”，与此异也。
　　小敛：布绞，缩者一，横者三。君锦衾，大夫缟衾，士缁衾，皆一，衣十有九称。君陈衣于序东，大夫、士陈衣于房中，皆西领，北上。绞，紟不在列。绞，既敛所用束坚之者。缩，从也。衣十有九称，法天地之终数也。《士丧礼》“小敛陈衣於房中，南领，西上”，与大夫异。今此同，亦盖天子之士也。绞、紟不在列，以其不成称，不连数也。小敛无紟，因绞不在列见之也。或曰缩者二。
　　○绞，户交反，后同。缩，所六反。缟，古老反。称，尺证反，杜预云：“衣单复具曰称。”后於此。紟，其鸩反，后皆同。从，足容反。数，色主反。见，贤遍反。 
</div>
    <div class="pagination">
<a href="礼记正义_page144.html">上一页</a><span>...</span><a href="礼记正义_page140.html">140</a><a href="礼记正义_page141.html">141</a><a href="礼记正义_page142.html">142</a><a href="礼记正义_page143.html">143</a><a href="礼记正义_page144.html">144</a><span class="current-page">145</span><a href="礼记正义_page146.html">146</a><a href="礼记正义_page147.html">147</a><a href="礼记正义_page148.html">148</a><a href="礼记正义_page149.html">149</a><a href="礼记正义_page150.html">150</a><span>...</span><a href="礼记正义_page146.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
