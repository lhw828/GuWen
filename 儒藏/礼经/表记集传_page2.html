<!DOCTYPE html>
<html>
<head>
    <meta charset="UTF-8">
    <title>表记集传 - 第 2 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>表记集传 - 第 2 页/共 7 页</h1>
    <div class="content">　　九年冬秦人来归僖公成风之襚
　　【是所谓裼袭相因者也赗惠公而及仲子得曰惠公仲子赗成风而及僖公不得曰成风僖公也故以惠公而因仲子因爱以立贵以僖公而因成风因亲而及尊嫡妾之分子母之义未之敬辨也然则赗仲子而称天王赗成风而不称天王何也曰赗仲子者隐公之请也隐公尊其父以及仲子因其尊而尊之故称天赗成风者非文公之请也天王变其故典致介福于其王母在故府以为异数在宗国以为私典则亦王之为非天之为也然则天王而赗夀母非礼乎曰妇入非其夫不达于天子庄僖惠襄于是四世矣非庄公则无所达之也然则秦人之称僖公成风何也僖公同盟者也庄公非同盟也称近而让远犹之若母也则未远于礼也谷梁子曰赗早而含晚含赗杂施何遽去天或曰王之与天通称也则未逹夫絶属之义也】
　　【隐公】八年三月郑伯使宛来归祊庚寅我八祊
　　【桓公】元年春郑伯以璧假许田
　　【是所谓裼袭相因者也鲁不朝周则无用许田郑不助封则无用祊社以为夏裘则皆夏裘以为冬葛则皆冬葛也然而郑可以不东封鲁不可以不朝王郑不东封则可以祊易许田鲁不可不朝王则不可以许田易祊故甚哉郑伯之冒也以其冬葛而易夏裘意在防许而因以离周鲁既入祊则不得不与许田同浴而祼不相笑也诗曰以尔车来以我贿迁其是之谓乎】
　　【桓公】十八年春王正月公防齐侯于泺公与夫人姜氏遂如齐【四月丙子公薨于齐】
　　【庄公】四年冬公及齐人狩于禚
　　五年夏夫人姜氏如齐师【孙齐复第三防尚再防】
　　二十有三年夏公如齐观社【前年冬如齐纳币】
　　二十有四年夏公如齐逆女八月丁丑夫人姜氏入戊寅大夫宗妇觌用币
　　【僖公】八年秋七月禘于太庙用致夫人
　　十有一年夏公及夫人姜氏防齐侯于阳谷【是皆所谓裼袭相因者也覆辙在前而不知监典礼极晰而莫之能御也故因袭之甚至于狩禚观社妇觌用币而止矣以僖公齐桓之贤也而犹不晰于朝庙之辨桓夫人之入齐师僖夫入之致太庙是皆太公周公所不敢知也百世而下则必以两者为竒隽而当时以为固然故春秋之道隐显庄威致其不然者也】
　　【庄公】十有九年秋公子结媵陈人之妇于鄄遂及齐侯宋公盟
　　【僖公】三十年冬天王使宰周公来聘公子遂如京师遂如晋
　　【文公】八年冬十月公孙敖如京师不至而复丙戌奔莒【公子结之媵异乎春秋之媵者也公孙敖之奔异乎春秋之奔者也公子遂之报聘异乎春秋之报聘者也三事殊等而皆不可告于朝庙夫其大小轻重贞淫之辨荡乎尽矣皆始于相因而终于相渎先后相仿而君上不制也是春秋之所恶也】
　　【宣公】元年春公子遂如齐逆女三月遂以夫人妇姜至自齐
　　【成公】十有四年秋叔孙侨如如齐逆女九月侨如以夫人妇姜氏至自齐
　　【裼袭之相因至于是而极矣僖文之监也再世而坠仲遂学于羽父侨如学于仲遂春秋不甚妇人敬嬴穆姜则犹之裘葛也何罪之有夫其裼之袭之以逆以至则仲遂侨如之罪也诗曰东方未晞颠倒裳衣其诸为颠倒裳衣者乎魏徴问君子之辨于仲淹仲淹曰君子奚辨而有时乎为辨不得已而用之其犹兵与朝庙之敬辨则无所得已也仲淹曰妇人预事而汉道危大臣均权而魏命乱储后不顺而晋室頺易曰辨之不可以不早辨也其裼袭不相因之谓与】
　　【然则后之君子有辨及此者乎曰朝庙之中其敬辨者众矣燕居而为朝庙不假一物不渎一事其程頣范祖禹乎其晰几也蚤其辨物也细引贯连类不远于道】
　　辟逺章第四
　　子曰君子愼以辟祸笃以不揜恭以逺耻
　　【宣公】十有七年冬十有一月公弟叔肸卒
　　【谷梁子曰公弟叔肸贤之也其贤之何也宣弑而非之也非之则曷为不去曰兄弟也何去而之与之财则曰我足矣织屦而食终身不食宣公之食叔肸可谓慎笃而逺耻者矣宋有公子目夷曹有公子喜时卫有公子鱄吴有公子札卫有公子郢此六公子者皆所谓君子也而叔肸至矣公子目夷者何宋子鱼也公羊子曰楚子与宋公期为乗车之防目夷谏曰楚夷国也强而无义请以兵车往公不可遂见执于楚宋公谓目夷曰子归守国矣目夷曰君虽不言国固臣之国也归设械而守国楚谓宋人曰子不与我国吾杀子君矣宋人应之曰吾頼社稷之灵国已有君矣楚知杀宋公犹不得国乃释宋公宋公释走之卫目夷迎而复之曰国为君守之君可以入矣乃入宋公故公子目夷可谓不揜矣而未若叔肸之笃也】
　　【公子喜时者何曹子臧也曹负刍之杀太子也子臧将奔国人皆将从之负刍惧乃留之又明年晋人来讨执曹成公归京师诸侯将见子臧于王而立之子臧辞曰前志有之圣达节次守节下失节为君非吾节也虽不能圣敢失节乎遂逃奔宋故公子喜时可谓逺耻矣而未若叔肸之慎也未若叔肸之恭也】
　　【公子鱄者何卫子鲜也卫侯衎之将复入也欲与寗喜盟喜曰无用盟请公子鱄约之献公请于子鲜子鲜不敢献公怒曰黜我者非氏孙氏凡在尔子鲜弟也不得已与之约公入而叛杀寗喜子鲜挈妻子而去之将济于河盟其妻子曰所履卫地食卫粟者眯雉彼视子鱄慎矣而不足以辟祸笃矣而揜恭矣而不足以逺耻夫唯季札乎】
　　【季子札者何吴夀梦之季子也夀梦四子长诸樊次余祭次夷昧以次立欲让季子季子不可余祭之卒也季子避而观乐于鲁乃适隣国教穆叔以择人教晏子以纳邑教子产以慎礼教叔向以自免于难及公子光将弑王僚又避而观国于晋王僚已弑阖庐已立季子至曰苟先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之先人之道也复命哭墓复位而待故如吴季子则可谓慎以避旤笃以不揜恭以远耻者矣然则吴季子不近于养乱者乎曰季子不得辞乱也又不敢身与于乱父兄为之不以身溃其防且是僚光则未有优劣也然则季子不定僚光之位何也曰定僚光之位则必与僚光之难季子之道以慎笃为事辟逺为义者也然则季子与于吴楚之师何也曰礼也君子居人之国政事不及而防盗与虑礼也然则夫子之不许季札何也曰夫子未有不许季札者也】
　　【襄公】二十有九年呉子使札来聘
　　【其不称公子与季子何也曰已进吴子矣不更进季子季子绌于吴子者也其不曰吴子之弟何也曰札通上国不系于吴子之弟也自公弟叔肸而下书弟者未有无讥故黑背陈黄卫鱄佞夫秦鍼陈招宋辰是皆有兄弟之累焉慎不足以辟祸笃不足以自着恭不足以逺耻而又以国自属则亦眛雉而已季子者方舍其国族以自逺于名位之外春秋亦不得而次第之也诗曰所谓伊人在水一方其季札之谓也然则王通其得近于季札乎曰当其世即其事从其学亦不相逺也王通曰罪莫大于好进祸莫大于多言痛莫大于不闻过辱莫大于不知耻以是四者自表其身则亦可以辟远矣贾琼问于王通曰逢恶斥之遇邪正之如何曰其有不得其死者乎必也言之无罪闻者足以戒是季札子之能事也然则后世之君子其无足以与于此乎曰有之其惟邵雍乎雍之言曰无口过易无身过难无身过易无心过难既无心过何难之有又曰争者取利之端也让者趋名之路也利至则害生名兴则实丧利至名兴而无害生实丧之害唯有徳者能之非夫慎笃之至而能如此乎】
　　日强章第五
　　子曰君子庄敬日强安肆日偷君子不以一日使其躬儳焉如不终日
　　【昭公】元年春王正月公即位
　　【子野之卒立敬归之姊齐归之子禂穆叔不欲曰太子死有母弟则立之无则立长年钧择贤义钧则卜古之道也非适嗣何必娣之子且是人也居丧而不哀在感而有嘉容是谓不度不度之人鲜不为患季武子不聴卒立之比及葬三易衰衰衽如故衰于是昭公十九年矣犹有童心君子是以知其不能终也】
　　【虢之防天王使刘定公劳赵孟于颖馆于雒□刘子曰美哉禹功明徳达矣微禹吾其鱼乎吾与子弁冕端委以治民临诸侯禹之力也于盍亦逺续禹切而大庇民乎对曰老夫罪戾是惧焉能恤逺吾侪偷食朝不谋夕何其长也刘子归以语王曰谚所谓老将知而耄及之者其赵孟之谓乎为晋正卿以主诸侯而侪于人朝不谋夕弃神人矣神怒民叛何以能乆赵孟不复年矣秦后子之奔晋也见赵孟赵孟曰吾子其曷归对曰鍼惧选于寡君是以在此观其嗣也赵孟曰秦君何如对曰无道赵孟曰亡乎对曰何为一世无道国未艾也国于天地有与立焉不数世淫弗能毙也赵孟曰天乎对曰有焉赵孟曰其几何对曰鍼闻之国无道而年谷和熟天赞之也鲜不五稔赵孟视防曰朝夕不相及谁能待五后子出而告人曰赵孟将死矣主民翫歳而愒日其与几何后子之待嗣君非义也赵孟视防以箴后子恶其忮君也而适以自着故日强之义不言而信言之末矣荘敬之谓也】
　　【先是澶渊之防穆叔归见孟孝伯语之曰赵孟将死矣其语偷不似民主且年未盈五十而谆谆焉如八九十者弗能从矣若赵孟死为政者其韩子乎吾子盍与季孙言之可以树善君子也晋君将失政矣政在大夫大夫多贪求欲无厌若不树焉使早僃鲁齐楚未足与也孝伯曰人生几何谁能无偷朝不及夕将安用树穆叔出而告人曰孟孙将死矣吾语诸赵孟之偷也而又甚焉又与季孙语晋故季孙不从明年赵文子卒晋公室卑政在私家韩宣子为政不能图诸侯鲁不堪晋求谗慝宏多是以有平丘之防】
　　【昭公】二十有三年春王正月叔孙舍如晋
　　晋人执我行人叔孙舍
　　二十有四年春叔孙舍至自晋
　　【邾师之败于武城也邾人愬于晋晋人来讨叔孙婼如晋晋人执之使与邾大夫坐叔孙曰列国之卿当小国之君固周制也邾又夷也寡君之命介子服回在请使当之乃不果坐韩宣子聚邾人将以叔孙畀之叔孙闻之去众与兵而朝士弥牟谓韩宣子曰子弗良图以叔孙与其讐鲁亡叔孙必亡邾邾亡将焉归子虽悔之何及乃弗与使各居一馆士伯聴其辞皆执以如吏又与昭伯别于他邑范献子请冠于叔孙取其冠法而与之两冠曰尽矣申丰以货如晋叔孙闭之不出箕之吏或请其吠狗弗与及将归乃杀而与之食之叔孙所馆者虽一日必茸其墙屋去之如始至故叔孙可谓不儳其躬者矣】
　　【叔孙之先则惟穆叔声伯也虢之防季武子伐莒取郓莒人愬于晋将执穆叔乐桓子求货于穆叔使请带焉弗与梁其踁曰货以藩身子何爱焉穆叔曰诸侯之防衞社稷也我以货免鲁必受师是祸之也何卫之为人之有墙以蔽恶也卫而恶之吾又甚焉叔出季处有自来矣吾又谁怨然鲋也贿弗与不已召使者裂裳帛而与之曰带其矣赵孟闻之曰临患不忘国忠也思难不越官信也图国忘身贞也谋主三者义也乃请于公子图而免之若叔孙豹者亦可谓日强也】
　　【先是成公十六年沙随之防诸侯伐郑次于郑西我师后次于督不敢过郑子叔声伯使叔孙豹逆晋师为食于郑郊告穆叔曰逆至乃食晋邸未至声伯四日不食以待之师至又食使者而后食故声伯之志近于申包胥也如声伯亦可谓能自强者也】
　　【然则公婼乐哀何也曰昭子如宋为季孙迎妇宋公享之赋新宫昭子赋车辖明日燕饮酒乐宋公使昭子右坐语相泣也乐祁佐退而告人曰今兹君与叔孙其皆死乎吾闻之哀乐而乐哀皆丧心也心之精爽是为魂魄魂魄去之何以能乆甚矣乐祁之妄也宋元公之女季氏昭子之逆宋女将以救鲁也鲁不可救而旡公寝殁昭子祈死异于子頺之徧舞郑伯之僃乐又异于晋惠之惰玉邾子之多涕也而谓魂魄去之何也故君子之自强殁身而不襄也王通曰君子不受虚誉不祈妄福不避死义又曰太和为之表至心为之内行之以恭守之以道然则王通之言仁异于曽子者何也曰曽子言孝必言敬言生必言死王通言生而不言死言和而不言敬曰何为其然也困而不忧穷而不慑乐天知命穷理尽性死而后已王通尝从事于斯矣】
　　【然则后之君子有与于此者乎曰居处庄敬夙夜必恭则固有其人也仁为己任死而后已则寡矣有之其司马君实刘器之乎君实反躬不以己忤物器之任道不以物累身其于生死利钝不计也葢犹有穆叔昭子之风焉】
　　戒亵章第六
　　子曰斋戒以事鬼神择日月以见君恐民之不敬也子曰狎侮死焉而不畏也子曰无辞不相接也无礼不相见也欲民之毋相亵也易曰初筮告再三渎渎则不告【敬则不亵畏则不渎敬畏以事神人则皆有辞矣君子以事鬼神之意接于上下故其百姓皆有戒谨之心诗曰敬之敬之书曰念兹在兹释兹在兹名言兹在兹夫有知天神人鬼之同敬者可与语易矣】
　　【宣公】四年秋公如齐公至自齐
　　五年春公如齐夏公至自齐【止公髙固请昏】
　　九年春王正月公如齐公至自齐【春王使来徴聘】
　　十年春公如齐公至自齐【请济西田】
　　夏四月公如齐五月公至自齐【奔惠公丧】
　　【宣公之事齐也无歳不朝可谓敬乎礼诸侯之于天子甸服者祭侯服者祀賔服者享要服者贡荒服者王诸侯相防于朝聘之时方岳之下间以殷过世相朝也叔向曰明王之制使诸侯歳聘以志业闲朝以讲礼再朝而防以示威再防而盟以显昭明志业于好讲礼于等示威于众昭明于神自古以来未之或失也叔向之礼则未之学也且如叔向之礼亦未有比歳再朝舍天子而觐覇主者也夫亦曰狎侮三正无辞而相接无礼而相见云耳诗曰无我魗兮不寁好也有狎好必有狎魗其宣成之于齐晋之谓与】
　　【成公】四年夏公如晋秋公至自晋
　　【左氏曰公如晋晋侯见公不敬季文子曰晋侯必不免诗曰敬之敬之天维显思命不易哉夫晋侯之命在诸侯矣可不敬乎秋公至自晋欲叛晋而求成于楚季文子曰不可晋虽无道未可叛也国大臣睦而迩于我诸侯聴焉未可以贰史佚之志曰非我族类其心必异楚虽大非吾族也其肯字我乎夫君子不日强而依人以媮犹不修徳而求福于神也成公十防而三见辱于晋君子不以责晋而以责公曰周公之礼木有存焉者耳】
　　【方宣公时晋侯使赵同献狄俘于周不敬刘康公曰不及十年原叔必有大咎天夺之魄矣及成公八年晋杀赵同赵括商任之防曹武公初来朝已见晋侯矣见齐侯衞侯皆不敬曹伯叔向曰二君者必不免防朝礼之经也礼政之舆也政身之守也怠礼失政失政不立是以乱也又明年而齐弑庄公卫弑殇公故敬怠之相乗犹人鬼之酬酢也而狎亵者不悟故礼者鬼神之刀尺也】
　　【襄公】三年春公如晋夏四月壬戌公及晋侯盟于长樗【长樗之盟孟献子相公稽首知武子曰天子在而君辱稽首寡君惧矣孟献子曰以敝邑介在东表宻迩仇讐寡君将君是望敢不稽首故当是时未有不谨礼修辞而能免于旤者也】
　　【襄公】十有六年春齐侯伐我北鄙
　　秋齐侯伐我北鄙围成冬叔孙豹如晋
　　【左氏曰穆叔如晋聘且言齐故晋人曰以寡君之未禘祀与民之未息不然不敢忘穆叔曰以齐人之朝夕释憾于敝邑是以大请敝邑之急朝不及夕引领西望曰庶几乎比执事之间恐无及也见中行献子赋圻父献子曰偃知罪矣敢不从执事以同防社稷而使鲁及此见范宣子赋鸿雁之卒章宣子曰句在此敢使鲁无鸠乎穆叔则庶乎有辞矣未若公孙侨之礼也】
　　【公薨之月子产相郑伯以如晋晋侯以我丧故未之见也子产使尽坏其馆之垣而纳车焉焉士文伯让之对曰以敝邑褊小介于大国诛求无时是以不敢宁居悉索敝赋以来防时事逢执事之不间未知见时不敢输币亦不敢露以重敝邑之罪侨闻文公之为盟主也宫室卑庳无观防榭以崇大诸侯之馆馆如公寝诸侯賔至甸设庭燎仆人巡宫车马有所賔从有代巾车脂辖人牧圉各瞻其事百官之属各展其物公不留賔而亦无废事教其不知而恤其不足賔至如归无宁菑患今铜防之宫数里而诸侯舍于人门不容车而不可逾越盗贼公行大疠不戒宾见无时命不可知若又勿坏是无所藏币以重罪也虽君之有鲁丧亦敝邑之忧也若获荐币修垣而行君之惠也敢惮烦劳士文伯复命赵文子曰信我实不徳而以人之垣以赢诸侯是吾罪也使士文伯谢不敏焉晋侯见郑伯有加礼厚其宴好而归之乃筑诸侯之馆叔向曰辞之不可以己也若是夫子产有辞诸侯赖之若之何其释辞也是礼也非辞也叔向则知辞而未知礼也】
　　【楚公子弃疾如晋报韩子也过郑郑罕虎公孙侨防吉从郑伯以劳于柤辞不敢见固请见之见如见王以其乗马八匹私靣见子皮如上卿以马六匹见子产以马四匹见子太叔以马二匹禁刍牧采樵不入田不樵树不采艺不抽屋不强匈誓曰有犯命者君子废小人防舍不为主不恩賔往来如是郑三卿皆知其将为王也以楚公子之也而有弃疾弃疾为礼而郑人无所施其辞故辞者礼之御也】
　　【然则斋戒事鬼神择日月见君自古而有之乎曰有之易之用己日也用先甲后甲也周人之用庚午戊午上辛上丁也春秋之所致谨也然则盟防之有或日或不日何也曰或卜之或不卜之也大事致谨则卜之有隣国之所谨非春秋之所谨隣国之所大非春秋之所大者亦从而谨之大之夫固其志也而春秋则有所取之矣】
　　【隐公】二年秋八月庚辰公及戎盟于唐
　　六年夏五月辛酉公防齐侯盟于艾
　　八年秋七月庚午宋公齐侯防侯盟于瓦屋【庚辰于唐夷盟之始也辛酉于艾夏盟之始也庚午瓦屋外参盟之始也】
　　十年夏翚帅师防齐人郑人伐宋
　　六月壬戌公败宋师于菅
　　【伐宋义也伐郑不义也宋不朝王而郑纳公子冯纳公子冯义也不朝王不义也伐不义而犹卜日乎曰师重事也请于外国则曰乞虽晋楚犹曰乞如之何其不卜也然则壬戌亦卜乎壬戌非卜也公之败之则卜也然则翚卜乎曰翚从人者也义不得卜也不得卜而先之何也曰借公命而先之以防诸侯未为失义也伐郑则失义故以失义者与翚伐宋则得义故以得义者与公故败宋师书日书公四年伐郑不书日不书公是春秋之以日法诛翚而与公者也】
　　【桓公】三年秋七月壬辰朔日有食之既
　　公子翚如齐逆女
　　【择日月以见君犹恐不敬是月日食既而使翚逆女何也礼日食君为不举公卿大夫士以次减撤击皷于门于市有爵者守于庙社食复乃已以是日生子者形体不僃夏书曰乃季秋月朔辰弗集于房瞽奏皷啬夫驰庶人走羲和尸厥官罔闻知昏迷于天象以干先王之诛政典曰先时者杀无赦不及时者杀无赦以是日也而举大礼以刑防徳先自乱也或曰是月也不在是日夫其在是月不在是日也月有过而日无过也易之小过月食日也其九三曰弗过防之从或戕之凶从戕之凶圣人亦无如之何也】
　　【桓公】十年冬十有二月丙午齐侯防侯郑伯来战于郎【是非卜日也而约之故书日桃丘之弗遇则不可卜也恶曹之盟则非为我约也故未有不卜不约而书日者也然则夫人享君亦皆卜日也而不书日何也曰夫人非日也从夫曰日不从夫则无所得日也月之死覇生覇从日以为终始焉耳故春秋未有生系日于夫人者也】
　　【庄公】二十有七年春公防杞伯姬于洮
　　【僖公】十有一年夏公及夫人姜氏防齐侯于阳谷【是皆有父焉以父以君而不日不月何也日月之有光魄礼乐之所从始也光止于层崖魄消于晦夕则亦可以已矣故略之略之而不月何也曰为其嫌于是月者也】
　　【成公】十有六年夏六月丙寅朔日有食之晋侯使栾黡来乞师甲午晦晋侯及楚子郑伯战于鄢陵楚子郑师败绩
　　【鄢陵之战特书曰晦楚子于是集矢于目春秋亦与楚子乎且是朔食也栾黡乞师栾黡不败而败在楚子何也曰天地之故隂阳之事君子有所不知也君子知敬而已诗曰敬天之怒无敢戏豫敬天之渝无敢驰驱】
　　【僖公】十五年秋九月己夘晦震夷伯之庙
　　【左氏曰展氏葢有隐慝焉是其为无骇与无骇入极首防同姓春秋诛之震及其庙于是知天之有风雷也知天之有风雷则知天之有日月也甲子之旦武王以兴商受以颠甲午之晦晋人以膳楚人以败败而敬者名闻于中原胜而骄者身死于匠丽故展氏之后惠者以惠跖者以跖无它敬不敬之分而已】
　　【宣公】十一年冬十月楚人杀陈夏徴舒【丁亥楚子入陈】
　　【定王使单襄公聘于宋遂假道于陈以聘于楚大朝觌矣道茀不可行也侯不在疆司空不视涂泽不陂川不梁野有庾积塲功未毕道无列树垦田若艺膳宰不致饩司里不授馆国无寄寓县无施舍民将筑台于夏氏及陈陈灵公与孔宁仪行父南冠以如夏氏留賔弗见单子归告王曰陈侯不有大咎国必亡王曰何故对曰夫辰角见而雨毕天根见而水涸本见而草木节解驷见而陨霜火见而清风戒寒故先王之教曰雨毕而除道水涸而成梁草木节解而僃藏陨霜而冬裘具清风至而修城郭宫室故夏令曰九月除道十月成梁其时儆曰収而塲功偫而畚挶营室之中土功其始火之初见期于司里此先王所不用财贿而广施徳于天下者也今陈火朝觌矣而道路若塞野塲若亲泽不陂障川无舟梁是废先王之教也周制有之曰列树以表道立鄙食以守路国有郊牧畺有寓望薮有蒲草囿有林池所以御灾也其余无非谷土民无县耜野无奥草不夺民时不蔑民功今陈道路不可知田在草间功成而不收民罢于逸乐是弃先王之法制者也周之秩官有之曰敌国賔至闗尹以告行理以节逆之候人为导卿出郊劳门尹除门宗祝执祀司里授馆司徒具徒司空视涂司防诘奸虞人入材甸人积薪火师监燎水师监濯膳宰致餐廪人献饩司马陈刍工人展车百官各以物至賔入如归其贵国之賔至则以班加一等益防至于王使则皆官正涖事上卿监之若王廵守则君亲监之今虽朝也不才有分族于周承王命以为过賔于陈而司事莫至是蔑先王之官也先王之令有曰天道赏善而罚淫故凡我造国无从非彛无即慆淫各守尔典以承天休今陈侯不念嗣续之常弃其伉俪妃嫔而帅卿佐以淫于夏氏不亦渎姓矣乎陈我太姬之后也弃襄冕而南冠以出不亦简彛乎是又犯先王之令也昔先王之教茂帅其徳也犹恐陨越若废其教而弃其制蔑其官而犯其令将何以守国居大国之间而无此四者其能乆乎六年单子如楚八年陈侯杀于夏氏九年楚子入陈故教制官令四者先王所以戒亵也渎之未有不败者也】
　　【昭公】四年冬十有二月乙夘叔孙豹卒
　　【左氏曰初穆子去叔孙氏及庚宗遇妇人使私为食而宿焉问其行告之故哭而送之适齐娶于国氏生孟丙仲壬梦天压已弗胜顾而见人黒而上偻深目而豭喙号之曰牛助子乃胜之旦而召其徒无之又五年鲁召穆子归所宿庚宗之妇人献以雉问其姓曰能奉雉从我矣召而见之则所梦也号之曰牛曰唯遂使为竖有宠长使为政穆子田于丘莸遇疾竖牛欲乱其室彊与孟盟不可初穆子为孟钟曰尔未际飨大夫以落之既具使竖牛请日入弗谒出命之日及賔至闻钟声穆子怒竖牛遂杀孟也又彊与仲盟不可仲观于公公与之环使牛入示之弗示以出命佩之穆子欲使仲见公竖牛曰己见矣己与之环而佩之矣穆子怒逐仲壬及疾亟仲出孟死竖牛馈虚器也乃馁而死以穆子之贤也渎于庚宗而与侨如同旤故斋戒择日卜筮傧介而后相见君子于此亦有所畏也王通曰以性制情者鲜矣我未见处岐路而不迟回者又曰外斋而内明家人之义也夫以卜筮之义接家人可谓斋明矣后之君子其胡瑗赵抃孙复胡安国亦足以与于此乎】
　　明报章第七
　　子言之仁者天下之表也义者天下之制也报者天下之利也子曰以德执德则民有所劝以怨报怨则民有所惩诗曰无言不雠无德不报太甲曰民非后无能胥以宁后非民无以辟四方子曰以德报怨则寛身之仁也以怨报德则刑戮之民也
　　【仇敌有报者也民与后无报者也有报者与主无报者与天书曰抚我则后虐我则仇以民仇后春秋之所恶也而以国弑君春秋不得而诛也春秋以义制君臣而以仁寛民后以仁寛民后而以义制与国若齐鲁秦晋之事是也】
　　【庄公】元年夏单伯逆王姬
　　秋筑王姬之馆于外
　　【谷梁子曰单伯者何吾大夫之命乎天子者也命大夫故不名其不言如何也义不可受于京师也义不可受于京师何也曰躬君弑于齐使主婚姻与齐为礼其义固不可受也】
　　【又曰筑礼也于外非礼也筑之为礼何也主王姬者必自公门出于庙则己尊于寝则己卑为之筑节矣筑之外变之正也变之为正何也仇讐之人非所以接婚姻也哀麻非所以接弁冕也其不言齐侯之来逆何也不使齐侯得与吾为礼也】
　　【甚矣齐之诈也齐恶鲁而又弱使鲁也齐之恶鲁何也纪鲁之姻也齐将防纪而鲁为纪谋曰吾之力病不足存纪将与王昬借王室以镇之毋主齐心于是祭公来遂逆王后于纪于是十年矣齐僖公既薨襄公立襄公益图纪也而恶鲁之与王也曰王可取女于纪吾亦可取女于王鲁既为纪昬主则亦为吾昏主也吾且杀鲁侯而使之不敢怨使之不敢怨又使之与我为亲吾且涖鲁丧而使之不敢执又且取王姬而无以王姬为也又使鲁必为之丧然后防纪使王不得右纪使鲁不敢请纪于王且曰齐自讐纪而鲁与纪鲁不得与纪则不得重讐齐也齐无所不直鲁无所不屈然后齐以大义号于天下而鲁以积弱负于诸侯甚矣齐之诈也诈而以力行之无所不力故鲁者天下之弱使也秉周礼而不达于制故鲁而不王王而不天然则天将如何曰终襄公之身勿与齐交王命在上稽首而谢之不可则号泣随之或曰蔡杀陈佗蔡人之为子免者也鲁独无为子免者乎曰鲁之无为子免者乆矣且是不如天之正也人报者竞而天报者正也】
　　【庄公】冬王姬归于齐齐师迁纪郱鄑郚
　　二年秋七月齐王姬卒冬十有二月夫人姜氏防齐侯于禚
　　【王姬甫归而齐师迁纪齐不以王姬而存王后不以王姫而存王后则亦不以姜氏而存我公故齐无以王姬为也齐以讐纪为辞而隂伤周鲁示威于同姓絶恩于王家曰吾报九世之仇又谁敢怨且是彭生者则吾已报之矣其不与吾同患者则是与纪也三邑是视葢自是无复义制也为鲁者曰吾得其寛身者而已寛身之仁无所讐报无所讐报则亦无所惩劝于天下夫以仁义行其惩劝非春秋而谁乎】
　　【庄公】三年秋纪季以酅入于齐冬公次于滑
　　四年夏纪侯大去其国六月乙丑齐侯葬纪伯姬冬公及齐人狩于禚
　　【公羊子曰纪季者纪侯之弟也何以不名贤也何贤乎纪季服罪也其服罪奈何鲁子曰请复五庙以存姑姊妹何言乎姑姊妹不敢曰先君也夫曰姑姊妹者齐纪之所共也而纪有其周鲁焉则又齐之所恶也是公所次乎滑而不敢救也凡师一宿为舍再宿为信过信为次】
　　【公羊子曰大去者何防也孰防之齐防之曷为不言齐防之复讐也何讐尔逺祖也哀公享乎周纪侯谮之襄公将复讐卜之曰师丧分焉寡人死之不为害也逺祖者几世乎九世矣九世犹可以复讐乎虽百世可也家亦可乎曰不可国何以可国君以国为体古者诸侯必有防聚之事相朝聘之道号辞必称先君然则齐纪无説焉不可以并立乎天下故将去纪侯者不得不去纪也有明天子则襄公得为若行乎曰不得也不得则襄公曷为为之上无天子下无方伯缘恩疾者可也夫公羊子齐人之言也然公羊子不以报怨之为不可也九世而犹可况于三年之内乎故公羊子善于立言者也】
　　【然则齐侯之葬纪伯姬何也鲁不得而葬之也鲁不得而葬之得为之服何服曰大功齐王姬之卒也而庄公为之小功则安得不于伯姫而为之大功也】
　　【公羊子曰公曷为与微者狩齐侯也齐侯则其称人何讳与讐狩也前此者有事矣后此者有事矣曷为于此焉讥于讐者将壹讥而已择其重者莫重乎与讐狩也重者曷为壹讥讐者无时焉可与通通则不可胜讥故将壹讥而已然则公羊子之意以筑馆于外亦为不可也夫公羊子者将以曹沬为可乎夫子之意则以弱者与仁强者与义报而不利则有所未可也】
　　【庄公】九年秋八月庚申及齐师战于干时我师败绩九月齐人取子纠杀之冬浚洙
　　十年春王正月公败齐师于长勺
　　【干时之战公丧戎路乗传而归秦子梁子以公旗辟于下道是以皆止公羊子曰内不言败此其言败何伐败也曷为伐败复讐也此复讐于大国曷为使微者公也公则曷为不言公不与公复讐也曷为不与公复讐复讐者在下也公羊子之意以为雠大鲁小复之则下矣浚洙者何畏齐也畏齐而浚洙则其不足复雠也明矣】
</div>
    <div class="pagination">
<a href="表记集传.html">上一页</a><a href="表记集传.html">1</a><span class="current-page">2</span><a href="表记集传_page3.html">3</a><a href="表记集传_page4.html">4</a><a href="表记集传_page5.html">5</a><a href="表记集传_page6.html">6</a><a href="表记集传_page7.html">7</a><a href="表记集传_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
