<!DOCTYPE html>
<html>
<head>
    <meta charset="UTF-8">
    <title>周礼述注 - 第 19 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 19 页/共 64 页</h1>
    <div class="content">　　凡市伪饰之禁在民者十有二在商者十有二在贾者十有二在工者十有二
　　注曰郑司农云所以俱十有二者工不得作贾不得粥商不得资民不得畜谓王制曰用器不中度不粥于市兵车不中度不粥于市布帛精觕不中数幅广狭不中量不粥于市奸色乱正色不粥于市五谷不时果实未熟不粥于市木不中伐不粥于市禽兽鱼鼈不中杀不粥于市亦其类也于四十八则未闻数十二焉　坡谓此一节乃禁伪而除诈也　贾音古粥音鬻下同中丁仲反
　　市刑小刑宪罚中刑徇罚大刑扑罚其附于刑者归于士
　　注曰徇举以示其地之众也扑挞也郑司农云宪罚播其肆也　疏曰徇既将身以示之则宪是以文书表示于肆
　　○国君过市则刑人赦夫人过市罚一幕世子过市罚一帟命夫过市罚一盖命妇过市罚一帷
　　注曰谓诸侯及夫人世子过其国之市大夫内子过其都之市也市者人之所交利而行刑之处君子无故不游观焉若游观则施惠以为説也国君则赦其刑人夫人世子命夫命妇则使之出罚异尊卑也所罚谓宪徇扑也必罚幕帟葢帷市者众也此四物者在众之用也此王国之市而説国君以下适市者诸侯之于其国与王同以其足以互明之　疏曰宪徇刑之轻者而赦之使出帷幕难备之物者出物虽重而无耻宪徇虽轻而有愧故以出物为轻也　王介甫曰市人犯刑以利而已国君近利则市人何诛焉故赦之罚之　坡谓自市刑至此乃以刑罚禁虣而去盗也至量度质剂司在质人陈肆辨物职之肆长同货敛賖专自泉府各于当官详之　帟音绎説如字解説也
　　凡防同师役市师帅贾师而从治其市政掌其卖儥之事
　　注曰市司司市也儥买也会同师役必有市者大众所在来物以备之
　　○质人掌成市之货贿人民牛马兵器珍异
　　注曰成平也防者平物价而来主成其平也人民奴婢也珍异四时食物
　　凡卖儥者质剂焉大市以质小市以剂掌稽市之书契注曰质剂者为之劵蔵之也大市人民牛马之属用长劵小市兵器珍异之物用短劵稽犹考也治也书契取予市物之劵也其劵之象书两札刻其侧　坡谓此节所谓以质剂结信而止讼也质剂与书契有别质剂者民既贸易各有执信若今之买牛契之类也书契者取予之劵若今之借字限字也书契或有虚名诡书或取者有契而不还其贷或予者已収责而靳其契亦皆不信而可致讼者故又掌稽之　予音与
　　同其度量壹其淳制巡而攷之犯禁者举而罚之注曰杜子春云淳当为纯纯谓幅广制谓匹长也皆当中度量谓淳读如淳尸盥之淳　坡谓此节所谓以量度成贾而徴儥也同之壹之则无长短多少之差而贾自定矣　中丁仲反贾音嫁
　　凡治质剂者国中一旬郊二旬野三旬都三月邦国朞期内听期外不听
　　注曰谓赍劵契者来讼也以期内来则治之后期则不治所以絶民之好讼且息文书也郊逺郊也野甸稍也都大都小都　疏曰此经总上质剂与书契来诉者　赍音赍
　　○廛人掌敛布絘布总布质布罚布廛布而入于泉府注曰布泉也郑司农云絘布列肆之税布杜子春云总当为儳谓无肆立持者之税也质布者质人之所罚犯质剂者之泉也罚布者犯市令者之泉也廛布者货贿诸物邸舍之税　絘音次总读儳音才
　　凡屠者敛其皮角筋骨入于玉府
　　注曰以当税给作器物也　疏曰屠者其人亦有地税因其屠即取皮角筋骨堪饰器物者使入玉府以当邦赋
　　凡珍异之有滞者敛而入于膳府
　　注曰故书滞或作廛谓滞读如沈滞之滞珍异四时食物也不售而在廛久则瘦癯腐败为买之入膳夫之府所以纾民事而官不失实　癯其俱反
　　○胥师各掌其次之政令而平其货贿宪刑禁焉察其诈伪饰行儥慝者而诛罚之
　　刑宪徇扑也禁伪饰之禁也　坡谓行不坚固也唐韩琬传云器不行窳饰行巧饰其行也儥卖也慝恶也
　　听其小治小讼而断之
　　宪刑之宪音悬行下孟反
　　○贾师各掌其次之货贿之治辨其物而均平之展其成而奠其贾然后令市
　　郑刚中曰在肆之物美恶混淆故使之辨　贾师之贾音古下同奠音定其贾之贾音嫁
　　凡天患禁贵儥者使有恒贾
　　注曰恒常也谓若贮米谷棺木而睹久雨疫病者贵卖之因天灾害阨民使之重困　史直翁曰物价翔踊不可禁禁之则深藏而不出求者多则贾不得不贵虽有知巧何以弭之先王之市已先知其货贿多寡有无之所在故能使其必儥而市价可使不贰故曰使有常价后世无灋以处徒肆其刑威以禁之欲求其贾之有常不可得已
　　○四时之珍异亦如之
　　注曰荐宗庙之物　疏曰此珍异亦是富人贱时豫贮而后贵时卖之　贾音嫁注同贮贮同重直龙反
　　凡国之卖儥各帅其属而嗣掌其月
　　注曰儥买也故书卖为买郑司农云谓官有所斥令卖贾师帅其属而更相代直月为官卖之均劳逸
　　○凡师役防同亦如之
　　疏曰此亦从行所在当直为官买卖也
　　○司虣掌宪市之禁令禁其鬬嚣者与其虣乱者出入相陵犯者以属游饮食于市者
　　注曰嚣讙也　徐氏曰鬬者以力争嚣者以口竞虣者虐物乱者悖理出入陵犯谓恃强以相陵属游饮食谓羣饮而败礼
　　○若不可禁则搏而戮之
　　邱氏曰搏伺而禽之　史直翁曰先王有心于爱民故设吏以禁虣后世有心于取利故设吏以为虣民有一物吏思得之既不可以自取必借奸民以为囊橐民或不从则鬬嚣虣乱陵犯无所不至民不得已而予之吏既受矣奸民于是愈肆吏方拱手听命而敢搏而戮之乎是以欲行禁虣当先择吏之良者以处于上而下之奸民自化矣　嚣五羔反搏音博同捕予音与
　　○司稽掌巡市而察其犯禁者与其不物者而搏之注曰不物衣服视占不与众同及所操物不如品式
　　掌执市之盗贼以徇且刑之
　　疏曰市之盗贼亦无过小盗徇扑而已
　　○胥各掌其所治之政执鞭度而巡其前掌其坐作出入之禁令袭其不正者
　　注曰作起也坐起禁令当市而不得空守之属杜子春云袭谓掩捕其不正者
　　○凡有罪者挞戮而罚之
　　注曰罚之使出布
　　○肆长各掌其肆之政令陈其货贿名相近者相逺也实相近者相尔也而平正之
　　注曰尔亦近也俱是物也使恶者逺善善自相近郑司农云谓若珠玉之属俱名为珠俱名为玉而贾或百万或数万恐农夫愚民见欺故别异令相逺使贾人不得杂乱以欺人　坡谓此官所谓以陈肆辨物而平市也
　　○敛其总布掌其戒禁
　　注曰杜子春云总当为儳　逺于万反注同而贾音嫁贾人音古
　　○泉府掌以市之征布敛市之不售货之滞于民用者以其贾买之物楬而书之以待不时而买者买者各从其抵都鄙从其主国人郊人从其有司然后予之注曰郑司农云物楬而书之物物为椾书书其贾楬着其物也不时买者谓急求者也主者别治大夫也谓抵实柢字柢本也本谓所属吏主有司是也疏曰征布者即上廛人絘布已下之布并入泉府而蔵之故总云征布也　贾音嫁予音与椾音牋
　　凡賖者祭祀无过旬日丧纪无过三月
　　注曰郑司农云賖贳也以祭祀丧纪故从官贳买物
　　凡民之贷者与其有司辨而授之以国服为之息注曰有司其所属吏也与之别其贷民之物定其贾以予之　疏曰此经不言都鄙主者有司中兼之坡谓国服为息儒者因青苗之害改为説者不一抑无庸也其时孙觉奏曰成周賖贳特以备民之缓急不可徒与也故与国服为之息然国服之息説者不明郑氏释经乃引王莽为据不应周公取息重于莽时况国用专取具于泉府则冡宰九赋将安用取圣世宜讲求先王之灋不当取疑文虚説以图治安善哉言也古今异宜微文难知后圣有作或在损益此语似可阙疑　贾音嫁予音与
　　凡国事之财用取具焉嵗终则防其出入而纳其余注曰防计也纳入也入余于职币　坡谓邦之大用内府待之小用外府待之则此国事之财用者专指王之膳服也　防古外反
　　陈君举曰王荆公尝谓周礼一书理财居其半自有周礼以来刘歆辅王莽专为理财至荆公熈寜亦专理财所以先儒多疑于周礼今细攷之亦诚有可疑者且以廛人一官论之所谓絘布者郑氏谓列肆之税卽今之房廊钱所谓廛布者郑氏谓诸物邸舍之税即今之白地钱又有罚布者卖买不平之罚质布者质人巡攷犯禁之罚即今之搭地钱又有总布者子春谓无肆立持之税若熈寜间不系行钱人凡屠者敛皮角筋骨入于玉府即今所谓纳筋骨者敛珍异之滞者入于膳府则以供一人之玩好者徳宗宫市之弊其初只教官与百姓交易后乃用宦者为使买之多不偿其本钱熈寜不系行钱郑侠奏议谓负水拾发担粥提茶皆有免行然则廛人之弊安得不至于此其他自山虞以至泽虞自卝人以至掌炭又有上项征税如此其未至市肆者在川则有川禁泽则有泽禁金玉鈆锡则有禁齿革羽毛则有禁絺绤薪炭则有禁所以取民者无一不备与夫司门犯禁之财司闗举货之罚巾车之车折则入赍马质之马死则物更先王所以不与民争利者全不见于此书所以王莽用周礼遂有五均六干列肆里区无不征之荆公用周礼遂有坊河渡白地房廊搭罚六色免行市例之类无所不有至使周礼之书后人不得尝试夫周礼之灋果如是耶抑用之者失其实耶　坡谓此论详赡明快然刘王果能使其君自冡宰头一段渐次行到司市即无此患　卝音矿鈆铅同
　　周礼述注卷九
<经部,礼类,周礼之属,周礼述注>
　　钦定四库全书
　　周礼述注卷十
　　安溪李光坡撰
　　○司门掌授管键以啓闭国门
　　管籥键牡也入者为牡容者为牝管以闭而键以啓键其展反
　　几出入不物者正其货贿凡财物犯禁者举之
　　注曰不物衣服视占不与众同及所操物不如品式者正读为征征税也犯禁谓商所不资者举之没入官　陈及之曰犯禁即司市伪饰之灋在民商贾工者十有二是也　正音征贾音古
　　以其财养死政之老与其孤
　　注曰财谓门闗之委积也死政之老死国事者之父母也孤其子
　　祭祀之牛牲系焉监门养之
　　散祭祀之牲则不在牢系于门使监门养之不必三月也监门门徒
　　○凡嵗时之门受其余
　　注曰郑司农云受祭门之余　疏曰嵗之四时祭门非一故云凡以总之若月令秋祭门者是祭庙门此门亦谓国门十二者除四时祭外仍有为水祈祷故庄公二十五年秋大水有用牲于门之事　监古衔反
　　凡四方之宾客造焉则以告
　　注曰造犹至也告告于王而止客以俟逆　疏曰谓四方诸侯来朝觐至闗闗人告王至郊郊人告王至国门门人告王王得告皆遣人往迎
　　○司闗掌国货之节以联门市
　　注曰货节谓商本所司市之玺节也自外来者则案其节而书其货之多少通之国门国门通之司市自内出者司市为之玺节通之国门国门通之闗门参相连以检猾商　猾音滑
　　司货贿之出入者掌其治禁与其征廛
　　注曰征廛者货贿之税与所止邸舍也闗下亦有邸舍其出布如市之廛　疏曰司货贿出入即上经以聫门市者也
　　○凡货不出于闗者举其货罚其人
　　注曰不出于闗谓从私道出辟税者则没其财而挞其人　辟音避
　　凡所达货贿者则以节传出之
　　注曰商或取货于民间无玺节者至闗闗为之玺节及传出之其有玺节亦为之传传如今移过所文书疏曰此文重释上文国货之节上直云玺节此经
　　兼有传
　　国凶札则无闗门之征犹几
　　注曰郑司农云凶谓凶年饥荒也札谓疾疫死亡也越人谓死为札春秋传曰札瘥夭昏无闗门之征者出入闗门无租税犹防谓无租税犹苛察不得令奸人出入　疏曰此司闗所掌兼言门者门闗同类无征是同司门既不言故于闗并言门也　瘥才何反
　　凡四方之宾客敂闗则为之告
　　注曰谓朝聘者也敂闗犹谒闗人也敂犹至也郑司农説以国语曰周之秩官有之曰敌国宾至闗尹以告行理以节逆之　敂音叩
　　有外内之送令则以节传出内之
　　有送令谓奉贡献及文书以常事往来自王国来者以节传出之自畿外入者以节传内之　出内传内俱音纳
　　○掌节掌守邦节而辨其用以辅王命
　　注曰王有命则别其节之用以授使者辅王命者执以行为信　王龄曰邦节者下文所谓玉节角节用之于内外诸侯虎节龙节人节用之于邦国使者符节玺节用之于司门司闗司市及乡遂之间总而言之皆邦节也郑以典瑞之珍圭牙璋等为邦节未知是否　别彼列反使所吏反下同
　　守邦国者用玉节守都鄙者用角节
　　注曰玉节之制以命数为小大角用犀角其制未闻郑刚中曰命为诸侯使守邦国者用玉节以辅之
　　命为君长使守都鄙者用角节以辅之
　　凡邦国之使节山国用虎节土国用人节泽国用龙节皆金也以英荡辅之
　　注曰使节行道所执之信也土平地也山多虎平地多人泽多龙以金为节铸象焉必自以其国所多者于以相别为信明也今汉有铜虎符杜子春云荡当为帑谓以函器盛此节或曰英荡画函　郑刚中曰前言玉节角节则王命之守此言虎节人节龙节则王使者执行以为信　王光逺曰掌节所掌谓之邦节以辅王命所谓邦国之使节使邦国者所执也小行人所达谓之天下之节则邦国都鄙使者所执非王官所掌　坡谓虽非王官所掌其灋式亦必自掌节出　帑吐党反盛音成
　　门闗用符节货贿用玺节道路用旌节皆有期以反节注曰门闗司门司闗也货贿者主通货贿之官谓司市也道路主治五涂之官谓乡遂大夫也凡民逺出至于邦国邦国之民若入来由门者司门为之节由闗者司闗为之节其商则司市为之节其以征令及家徙则乡遂大夫为之节唯时事而行不出闗不用节也变司市言货贿者玺节主以通货贿货贿非必由市或于民家焉变乡遂言道路者容公邑及小都大都之吏皆主治五涂亦有民也符节者如今宫中诸官诏符也玺节者今之印章也旌节今使者所拥节是也将送者执此节以送行者皆以道里日时课如今邮行有程矣以防容奸擅有所通也凡节有灋式藏于掌节　黄文叔曰节皆邦节有守节有行节玉节邦国守之角节都鄙守之是谓守节使节及门闗道路之节皆行节也必自掌节出付使随事用之注言闗市通路之官皆得为节如此则杂主掌节何以设专职哉　涂音途
　　凡通达于天下者必有节以辅之
　　注曰必有节言逺行无有不得节而出者也辅之以者节为信耳说所赍操及所适　疏曰此经总解上经门闗诸有节并有辅成信騐或有节无或有无节或节俱无则不得通达于天下也
　　○无节者有几则不达
　　注曰圜土内之　疏曰此亦总解上文门闗已下应有节今无节者非直被防又不通达前所也　赍音赍内音纳
　　○遂人掌邦之野
　　注曰郊外曰野此野为甸稍县都　疏曰不言掌遂又下文云以达于畿明遂人掌野通至畿疆也
</div>
    <div class="pagination">
<a href="周礼述注_page18.html">上一页</a><span>...</span><a href="周礼述注_page14.html">14</a><a href="周礼述注_page15.html">15</a><a href="周礼述注_page16.html">16</a><a href="周礼述注_page17.html">17</a><a href="周礼述注_page18.html">18</a><span class="current-page">19</span><a href="周礼述注_page20.html">20</a><a href="周礼述注_page21.html">21</a><a href="周礼述注_page22.html">22</a><a href="周礼述注_page23.html">23</a><a href="周礼述注_page24.html">24</a><span>...</span><a href="周礼述注_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
