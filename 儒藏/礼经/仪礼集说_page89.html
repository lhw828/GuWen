<!DOCTYPE html>
<html>
<head>
    <meta charset="UTF-8">
    <title>仪礼集说 - 第 89 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 89 页/共 95 页</h1>
    <div class="content">　　被如被袗衣之被谓衣之也緆皆当作縁字之误也縁褖通内司服曰縁衣素沙是也内子祭服縁衣而又侈其袂焉所以甚别于士妻之祭服也卿大夫之妻展衣为上褖衣次之此自祭于家故服其次者辟助祭于公也不言首饰其亦纚笄与賛者亦被褖衣侈袂妇人助祭者其服宜与主妇同亦如賔客之皆朝服也然则虽非内子其衣亦得侈袂矣古者男女吉凶之衣其袂二尺二寸袪一尺二寸此制之正也侈袂之度则未详主妇賛者云一人见其数止于此耳以授主妇坐授之也故主妇不兴上不言主妇之位此不言盥如特牲可知大夫尊亦得用朝事之豆笾乃于此礼惟用其二豆者逺下君礼也国君之豆笾惟所用之而皆自其上者始
　　佐食上利执羊俎下利执豕俎司士三人执鱼腊肤俎序升自西阶相从入
　　此执俎皆匕者也不使载者设之亦大夫祭礼异也
　　设俎羊在豆东豕亚其北鱼在羊东腊在豕东特肤当俎北端
　　当豕俎北端乃云特者明不与之为列也
　　主妇自东房执一金敦黍有盖坐设于羊俎之南妇賛者执敦稷以授主妇主妇兴受坐设于鱼俎南又兴受賛者敦黍坐设于稷南又兴受賛者敦稷坐设于黍南敦皆南首主妇兴入于房
　　金敦以金饰之也四敦皆然特见其一耳妇賛者即主妇賛者一人也不言主省文也后放此以授主妇立授之也故主妇兴受敦与受豆笾不同礼贵相变也其后二敦则妇人賛者执以立于户外妇賛者一一反之以授于主妇盖妇賛者惟一人而已敦南首是北足也士防礼曰敦啓防面足敦从设之首足异乡盖有所象也但其制则不可得而攷矣执敦者面足而此设之南首则是设敦者亦乡席为之如设豆之面位矣
　　祝酌奠遂命佐食啓防佐食啓防盖二以重设于敦南【重直容反】
　　注曰特牲馈食礼曰祝洗酌奠重累之
　　继公谓已酌奠即奠之于韭菹之南而东当所设防之西此文省也设于敦南郤而设于其南两敦之南也云防复云盖以明防之为盖也
　　主人西面祝在左主人再拜稽首祝祝曰孝孙某敢用柔毛刚鬛嘉荐普淖用荐歳事于皇祖伯某以某妃配某氏尚飨主人又再拜稽首【祝祝下之又反淖女孝反】
　　主人固西面矣复见之者嫌此时或异面也羊曰柔毛
　　右设馔祝神
　　祝出迎尸于庙门之外主人降立于阼阶东西面祝先入门右尸入门左
　　注曰特牲馈食礼曰尸入主人及賔皆辟位出亦如之祝入门右者辟尸盥也既则后尸
　　宗人奉槃东面于庭南一宗人奉匜水西面于槃东一宗人奉箪巾南面于槃北乃沃尸盥于槃上卒盥坐奠箪取巾兴振之三以授尸坐取箪兴以受尸巾【奉并芳勇反】注曰庭南没霤
　　继公谓庭南于入门左之位为少北于此俟之亦异于士
　　祝延尸尸升自西阶入祝从
　　特牲馈食礼曰尸至于阶祝延尸祝从从其升而入也祝入亦南面
　　主人升自阼阶祝先入主人从
　　上云尸入祝从则祝固已入矣此复云祝先入者明其先于主人
　　右尸入
　　尸升筵祝主人西面立于户内祝在左
　　注曰祝从尸尸即席乃却居主人左
　　继公谓在左者当为主人释妥尸之辞也在左之义见聘礼
　　祝主人皆拜妥尸尸不言答拜遂坐
　　注曰尸自此答拜而卒食其间有不啐奠不尝铏不告防大夫之礼尸弥尊也
　　继公谓云尸不言则妥有辞矣尸于既拜乃坐亦变于士所以升筵而未即坐者以主人尊故也
　　祝反南面
　　注曰未有事也堕祭尔敦官各肃其职不命
　　继公谓妥尸事毕也南面云反以见从尸入时位在此不飨亦大夫礼异　案注云堕祭亦误堕宜作授
　　尸取韭菹辩防于三豆祭于豆间上佐食取黍稷于四敦下佐食取牢一切肺于俎以授上佐食上佐食兼与黍以授尸尸受同祭于豆祭【辩音徧下并同防如悦反】
　　牢一切肺羊豕各一也言兼与黍而不言稷见其尊者耳或曰黍下脱一稷字同犹兼也豆祭豆实所祭之处
　　上佐食举尸牢肺正脊以授尸上佐食尔上敦黍于筵上右之
　　注曰右之便尸食也重言上佐食明更起不相因继公谓此于所举者皆系以尸明其为尸物也肺脊先食举之亦明不与他举同重言上佐食者授举之后尸有事也不言振祭哜之文省耳右之盖当尸前之南　案注云右之便尸食谓黍在尸右则尸以右手取之便也
　　主人羞肵俎升自阼阶置于肤北
　　羞进也云升自阼阶者嫌进俎者必升自西阶故以明之置亦横设之也
　　上佐食羞两铏取一羊铏于房中坐设于韭菹之南下佐食又取一豕铏于房中以从上佐食受坐设于羊铏之南皆芼皆有柶尸扱以柶祭羊铏遂以祭豕铏尝羊铏
　　注曰芼羊用苦豕用薇皆有滑
　　继公谓上佐食受兴受之也故下云坐设芼以菜和物之名祭铏亦于豆祭也下篇曰以羊铏之柶扱羊铏遂以扱豕铏祭于豆祭若公食大夫礼用太牢则祭铏于上铏之间与此异
　　食举
　　特牲馈食礼曰乃食食举谓一饭则食举以安之也士昬礼亦然则此亦当先饭而后食举也不言乃食者文有脱漏也
　　三饭上佐食举尸牢干尸受振祭哜之佐食受加于肵上佐食羞胾两瓦豆有醢亦用瓦豆设于荐豆之北【饭扶晚反下并同】
　　注曰设于荐豆之北以其加也四豆亦防羊胾在南豕胾在北
　　继公谓荐豆兼二列而言也无臐膮其逺别于太牢之礼与礼用太牢庶羞乃有膷臐膮　案注云羊胾在南豕胾在北者谓羊在西列之南豕在东列之北也
　　尸又食食胾上佐食举尸一鱼尸受振祭哜之佐食受加于肵横之
　　注曰鱼横之者异于肉
　　继公谓尸食胾亦异于士横之象其在鱼俎也此亦于俎为缩于人为横然则佐食于加物于肵俎之时其亦西面与賔尸益送之俎皆于羊俎南载之与此礼同
　　又食上佐食举尸腊肩尸受振祭哜之上佐食受加于肵
　　注曰腊鱼皆一举者少牢二牲略之腊必举肩以肩为终也
　　继公谓肩右肩也骨体惟肩为尊腊但一举故即用其尊体也别举鱼腊大夫礼异也此言上佐食受则前后所谓佐食受者皆其上者也
　　又食上佐食举尸牢酪如初
　　注曰如举干也
　　又食尸告饱祝西面于主人之南独侑不拜侑曰皇尸未实侑
　　注曰实犹饱也祝既侑复反南面
　　继公谓侑尸之礼祝固不拜矣乃言之者嫌主人不拜祝独侑则或当拜也祝独侑亦与士礼异
　　尸又食上佐食举尸牢肩尸受振祭哜之佐食受加于肵
　　三举骨体始于干终于肩亦自卑而尊也此礼或三饭而举或一饭二饭而举又别其鱼腊各自为举数皆与士异也
　　尸不饭告饱祝西面于主人之南
　　注曰祝当賛主人辞
　　继公谓不饭而告饱又变于上
　　主人不言拜侑
　　祝为之辞故不言也
　　尸又三饭
　　注曰为祝一饭为主人三饭尊卑之差凡十一饭士九饭
　　继公谓于举肩之后又三饭为主人加也
　　上佐食受尸牢肺正脊加于肵
　　言受明尸未尝奠之也特牲礼既举干鱼尸实举于菹豆故食毕佐食自举加于肵与此礼异佐食亦反上敦黍于其所经文略也
　　右尸食
　　主人降洗爵升北面酌酒乃酳尸尸拜受主人拜送云北面酌酒见凡酌于此者之面位也尊东西设勺南枋而北面酌之则非酌于此者其面位亦可得而推矣
　　尸祭酒啐酒賔长羞牢肝用俎缩执俎肝亦缩进末盐在右【长知丈反下并同】
　　注曰盐在肝便尸防之
　　继公谓此缩执俎者执其左右廉也肝进末即体进下之意盐在肝右则羊肝在豕肝之左与祭礼进末则昬礼之肝从当进本也
　　尸左执爵右兼取肝防于俎盐振祭哜之加于菹豆卒爵主人拜祝受尸爵尸答拜
　　兼兼羊豕也于尸未受爵而主人拜故祝亦不相爵皆大夫礼异也下凡与特牲异者皆放此不悉见之
　　右主人酳尸
　　祝酌授尸尸醋主人主人拜受爵尸答拜主人西面奠爵又拜【醋才各反与酢同下不见之】
　　初拜固西面矣此言之者着受爵而反位也主人受酢而侠拜亦大夫礼异也
　　上佐食取四敦黍稷下佐食取牢一切肺以授上佐食上佐食以绥祭【绥当亦作授】
　　注曰右受佐食右手受祭于佐食也
　　继公谓言坐祭之者凡奠爵拜者执爵兴故至此云坐也
　　祝与二佐食皆出盥于洗入
　　三人皆为将执所嘏之物而盥敬其事也
　　二佐食各取黍于一敦上佐食兼受抟之以授尸尸执以命祝
　　注曰命祝以嘏辞
　　继公谓各取黍上者取于上敦下者取于下敦黍之上敦在西下敦在东
　　卒命祝祝受以东北面于户西以嘏于主人曰皇尸命工祝承致多福无疆于女孝孙来女孝孙使女受禄于天宜稼于田眉夀万年勿替引之【女并音汝来如字】
　　注曰工官也承犹传也耕种曰稼勿犹无也替废也引长也言无废止时长如是也
　　继公谓受受黍也东北面乡主人于户西者为尸致嘏宜近尸也来如来禹之来来之者欲其进而受黍也
　　主人坐奠爵兴再拜稽首兴受黍坐振祭哜之诗懐之实于左袂挂于季指执爵以兴坐卒爵执爵以兴坐奠爵拜尸答拜执爵以兴出宰夫以笾受啬黍主人尝之纳诸内【挂音卦】
　　注曰出出户也纳犹入也
　　继公谓云坐奠爵是立聼嘏也兴少进受黍复位乃坐祭哜之也宰夫受黍主人左执爵乃取而甞之而纳之内谓笾中既哜之复甞之亦大夫礼异也此嘏礼详于特牲者大夫尊尚多仪也
　　右尸酢主人
　　主人献祝设席南面祝拜于席上坐受
　　亦先设席乃酌献之
　　主人西面答拜
　　答拜即拜送也
　　荐两豆菹醢
　　荐者亦宰夫也下篇云主妇献祝宰夫荐糗此宜如之菹醢谓韭菹醓醢也盖祝笾以尸之上笾则其豆亦当以尸之上豆也不賔尸礼主人主妇之荐皆以韭菹醓醢则此可知矣其设之亦菹在西醢在东
　　佐食设俎牢髀横脊一短胁一肠一胃一肤三鱼一横之腊两髀属于尻【属音烛尻苦刀反】
</div>
    <div class="pagination">
<a href="仪礼集说_page88.html">上一页</a><span>...</span><a href="仪礼集说_page84.html">84</a><a href="仪礼集说_page85.html">85</a><a href="仪礼集说_page86.html">86</a><a href="仪礼集说_page87.html">87</a><a href="仪礼集说_page88.html">88</a><span class="current-page">89</span><a href="仪礼集说_page90.html">90</a><a href="仪礼集说_page91.html">91</a><a href="仪礼集说_page92.html">92</a><a href="仪礼集说_page93.html">93</a><a href="仪礼集说_page94.html">94</a><span>...</span><a href="仪礼集说_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
