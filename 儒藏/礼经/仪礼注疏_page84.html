<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 84 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 84 页/共 117 页</h1>
    <div class="content">　　君升自阼阶，西乡。祝负墉，南面，主人中庭。（祝南面房中，东乡君。墙谓之墉。主人中庭，进益北。）
　　[疏]注“祝南”至“益北”。
　　○释曰：祝必负墉南面乡君者，案《丧大记》云：“君称言，视祝而踊。”郑注：“视祝而踊，祝相君之礼，当节之也。”故须乡君也。云“主人中庭进益北”者，前主人先入门右，中庭之南，今云中庭，明益北至庭也。
　　君哭，主人哭，拜稽颡，成踊，出。（出，不敢必君之卒敛事。）君命反行事，主人复位。（大敛事。）君升主人，主人西楹东，北面。（命主人使之升。）升公卿大夫，继主人，东上。乃敛。（公，大国之孤，四命也。《春秋传》曰：“郑伯有耆酒，为窟室，而夜饮酒击锺焉，朝至未已，朝者曰：公焉在？其人曰：吾公在壑谷。”伯有者，公子子良之孙良霄。）
　　[疏]注“公大”至“壑谷”。
　　○释曰：案《典命》云：“公之孤四命。”故云“大国之孤四命”也。引《春秋》者，襄三十年《左氏传》文。郑为伯爵，不合立孤，但良霄郑之公族大夫贵重之极，以比大国之孤，故臣子尊其君，亦号为公。引之者，证经公是公之孤也。以其天子有三孤，副贰三公，大国无公，唯有孤，亦号为公，是以《燕礼》亦谓之为公也。
　　卒，公卿大夫逆降，复位。主人降，出。（逆降者，後升者先降，位如朝夕哭吊之位。）
　　[疏]注“逆降”至“之位”。
　　○释曰：卒者，谓卒敛也。云“主人降出”者，亦是不敢久留，君先出。下文君反主人，主人反乡中庭，君乃抚尸，主人乃拜稽颡，踊出，出谓主人出乡门外立。
　　君反主人，主人中庭。君坐抚，当心。主人拜稽颡，成踊，出。（抚，手案之。凡冯尸兴必踊。今文无成。）
　　[疏]注“抚手”至“无成”。
　　○释曰：云“凡冯尸兴必踊”者，《丧大记》文。此经直云“君坐抚，当心”，主人直踊，又不言冯尸，而郑云凡冯尸兴必踊者，欲见抚即冯之类，兴亦踊，故得与主人拾踊也。是以《丧大记》：“君於臣抚之，父母於子执之，子於父母冯之，妇於舅姑奉之，舅姑於妇抚之。冯尸不当君所。”又云：“凡冯尸，兴必踊。”是冯为总名，故君抚之亦踊也。
　　君反之，复初位。众主人辟于东壁，南面。（以君将降也。南面则当坫之东。）
　　[疏]注“以君”至“之东”。
　　○释曰：云“君反之复初位”，初位即中庭位。知者，以其文承中庭位故也。云“以君将降也，南面则当坫之东”者，下文“君降，西乡，命主人冯尸”，则君降当在阼阶下，西面命之，故众主人辟君东壁南面，南面则西头为首，者当堂角之坫，故云当坫之东也。
　　君降，西乡，命主人冯尸。主人升自西阶，由足，西面冯尸，不当君所，踊。主妇东面冯，亦如之。（君必降者，欲孝子尽其情。）奉尸敛于棺，乃盖。主人降，出。君反之，入门左，视涂。（聿在西阶上，入门左，由便趋疾，不敢久留君。）
　　君升即位，众主人复位。卒涂，主人出，君命之反奠，入门右。（亦复中庭位。）
　　[疏]注“亦复中庭位”。
　　○释曰：经云“入门右”，注复中庭位，谓在门右，南北当中庭也。
　　乃奠，升自西阶。（以君在阼。）
　　[疏]注“以君在阼”。
　　○释曰：以其凡奠皆升自阼阶，是为君在阼，故辟之而升西阶也。
　　君要节而踊，主人从踊。（节，谓执奠始升阶，及既奠由重南东时也。）
　　[疏]注“节谓”至“时也”。
　　○释曰：云“节谓执奠始升阶，及既奠由重南东时也”者，案上文大敛奠，升时丈夫踊，降时妇人踊，由重南而东，丈夫踊。此注不云降时踊者，以经直有君与主人丈夫踊节，故不言降时踊节也。
　　卒奠，主人出，哭者止。（以君将出，不敢ん嚣聒尊者也。）君出门，庙中哭，主人不哭，辟。君式之。（辟，逡遁辟位也。古者立乘，式，谓小亻免以礼主人也。《曲礼》曰：“立视五，式视马尾。”）
　　[疏]注“辟逡”至“马尾”。
　　○释曰：君入臣家，至庙门乃下车，则贰车本不入大门，下云“贰车毕乘主人哭拜送”者，明出大门矣。云“辟，逡遁辟位也。者，案《曲礼》云：“君出就车，左右攘辟。”则此云辟，亦是主人攘辟，故云逡遁辟位也。云“古者立乘”者，以其坐乘则不得式而小亻免，故云古者立乘也。知式是“礼主人”者，《曲礼》云“式宗庙”，《曾子问》卿大夫见君之尸，“皆下之，尸必式”，是凡式皆是礼前物为式。引《曲礼》者，欲见式小亻免。彼注：“犹规也。”车轮转之一匝为一规。案《周礼冬官》轮崇六尺六寸，围三径一，三六十八，一匝则一丈九尺八寸，五规则五个一丈九尺八寸，总为九丈九尺，六尺为一步，总十六步半。凡平立视，视前十六步半。若小亻免为式，则低头视马尾，故连引《曲礼》云“式视马尾”也。
　　贰车毕乘，主人哭，拜送。（贰车，副车也。其数各视其命之等。君出，使异姓之士乘之，在後。君吊，盖乘象路。《曲礼》曰：“乘君之乘车不敢旷左，左必式。”）
　　[疏]注“贰车”至“必式”。
　　○释曰：云“其数各视其命之等”者，案《周礼大行人》云：上公贰车九乘，侯伯贰车七乘，子男贰车五乘，故知视命数也。云“君出，使异姓之士乘之在後”者，《礼记坊记》云：“君不与同姓同车，与异姓同车。”彼谓与君同在一车为御，与车右者也。此经云“贰车毕乘”，明亦使异姓之上乘之在後可知。云“君吊，盖乘象路”者，案《周礼巾车职》王有五路：玉、金、象、革、木。诸侯，则同姓金路已下，异姓象路已下，四卫革路已下，蕃国唯有木路。若然，唯王与同姓异姓得吊乘象路。今云盖乘象路者，以诸侯言之，唯据上公与侯伯於王有亲者，得用象路吊临其臣以巾车。又云象路以朝，释曰王以朝及燕出入，虽不言吊临，然吊临亦是出入之事，故云“盖”以疑之。若四卫、诸侯、侯伯已下，与王无亲者，亦各乘己所赐之车，革路、木路之等。今郑於贰车之下言所乘车者，以其言贰车，其饰皆与正车同，故於贰车以下，言君之所乘车也。引《曲礼》者，乘君之乘车，则贰车是也。以其与君为副贰，即是君之乘车也，彼注云：“君存恶空其位。”则此乘车亦居左，以其人君皆左载，无御者在中，郑注《周礼》亦有车右也，云“左必式”者，不敢立相视常为式耳。
　　袭，入即位。众主人袭。拜大夫之后至者，成踊。（後至，布衣而後来者。）
　　[疏]注“後至”至“来者”。
　　○释曰：知布衣而後来者，若未布衣时来，即入前卿大夫从君之内，今承上君大夫之下，别君拜大夫之後至者，明布衣後来，不得与前卿大夫同时从君入者，故郑以布衣之後解之。
　　宾出，主人拜送。（自宾出以下，如君不在之仪。）
　　[疏]注“自宾”至“之仪”。
　　○释曰：上经君在之时，卿大夫士从君者，不得与主人为礼。君出後，有宾来，即乃得别与主人为礼，故云“自宾出以下，如君不在之仪”也。
　　三日，成服，杖。拜君命及众宾，不拜棺中之赐。（既殡之明日，全三日，始ヱ粥矣。礼，尊者加惠，明日必往拜谢之。棺中之赐，不施己也。《曲礼》曰：“生与来日。”）
　　[疏]注“既殡”至“来日”。
　　○释曰：云“既殡之明日”者，上厥明灭燎者，是三日之朝行大敛之事。今别言“三日成服”，则除上三日，更加一日是四日矣。而言三日者，谓除死日数之为三日也。云“全三日，始ヱ粥矣”者，谓成服日乃食粥，除此日已前，是未全三日，不食，至四日乃食也。案《丧大记》云“三日不食”，谓通死日不数成服日，故云三日不食，《孝经》“三日而食”者，是除死日数，故云三日而食也。云“礼尊者加惠，明日必往拜谢之”者，案《既夕》记云“主人乘恶车”，注云“拜君命”是也。引《曲礼》者，彼注云：“与犹数也，生数来日，谓成服杖以死明日数也。死数往日，谓殡敛以死日数也。此士礼贬於大夫者，大夫以上皆以来日数。”引之以证此《士丧礼》与大夫已上异也。
　　朝夕哭，不辟子卯。（既殡之後，朝夕及哀至乃哭，不代哭也。子卯，桀、纣亡日，凶事不辟，吉事阙焉。）
　　[疏]注“既殡”至“阙焉”。
　　○释曰：云“既殡之後，朝夕及哀至乃哭”者，此据殡後阼阶下朝夕哭，庐中思忆则哭。云“不代哭也”者，决未殡以前，大夫以上以官代哭，士以亲疏代哭，不绝声。云“子卯，桀纣亡日”者，《诗》云：“韦顾既伐，昆吾夏桀。”《左传》云乙卯，“昆吾稔之日”，昆吾与夏桀同时诛，则桀以乙卯亡。案《尚书牧誓》序云“时甲子昧爽”，武王伐纣之日，是纣以甲子日死，王者以为忌日。云“凶事不辟”者，即此经是也。云“吉事阙焉”者，《檀弓》云：“子卯不乐。”是吉事阙也。
　　妇人即位于堂，南上，哭。丈夫即位于门外，西面北上。外兄弟在其南，南上。宾继之，北上。门东，北面西上。门西，北面东上。西方，东面北上。主人即位。辟门。（外兄弟，异姓有服者也。辟，开也。凡庙门有事则开，无事则闭。）
　　[疏]注“外兄”至“则闭”。
　　○释曰：《丧大记》云“祥而外无哭者”，则此外位皆有哭。今直云妇人哭，则丈夫亦哭矣，但文不备也。案下注云“兄弟，齐衰大功者，主人哭则哭。小功缌麻，亦即位乃哭”是也。云“外兄弟，异姓有服者”，谓若舅之子，姑姊妹从母之子等，皆是有服者也。云“凡庙门有事则开，无事则闭”者，有事谓朝夕哭及设奠之时，无此事等则闭之，鬼神尚幽ウ故也。
　　妇人拊心，不哭。（方有事，止ん嚣。）
　　[疏]注“方有事止ん嚣”。
　　○释曰：云“方有事”者，谓下经彻大敛奠、设朝奠之事也。
　　主人拜宾，旁三，右还，入门，哭，妇人踊。（先西面拜，乃南面拜，东面拜也。）
　　[疏]注“先西”至“拜也”。
　　○释曰：知先西面、後东面者，以经云“旁三右还入门”，故知先西面，後乃东，遂北面。入门以一面，故云“旁”。
　　主人堂下直东序，西面。兄弟皆即位，如外位。卿大夫在主人之南。诸公门东，少进。他国之异爵者门西，少进。敌则先拜他国之宾。凡异爵者，拜诸其位。（宾皆即此位，乃哭尽哀止。主人乃右还拜之，如外位矣。兄弟，齐衰大功者，主人哭则哭。小功缌麻，亦即位乃哭。上言宾，此言卿大夫，明其亦宾尔。少进，前於列。异爵，卿大夫也。他国卿大夫亦前於列，尊之，拜诸其位，就其位特拜。）
　　[疏]注“宾皆”至“特拜”。
　　○释曰：既云“如外位”，又案外位，主人之南有外兄弟，其南乃有宾，此内位。主人之南即有卿大夫，不言兄弟者，以外兄弟虽在主人之南，以少退，故卿大夫继主人而言也。云“诸公门东，少进”者，谓门东有士，故云少进，少进於士。此所陈位不言士之属吏者，案大夫家臣位在门右，则士之属吏亦在门右，又在宾之後也。云“宾皆即此位，乃哭尽哀止，主人乃右还拜之，如外位矣”者，以其云外位，明拜之亦右还如外位也。云“兄弟，齐衰大功者，主人哭则哭”者，以其大功已上亲无门外内位，但主人哭则亦哭矣。小功缌麻疏，故入即进前於士之列也。云“异爵，卿大夫也”者，以主人是士，明异爵是卿大夫也。云“他国卿大夫亦前於列”者，以经云他国之异爵者，门西少进，亦当前於士之位也。云“拜诸其位，就其位特拜”者，以其异爵则亦卿大夫，故知特拜，一一拜诸其位也。
　　彻者盥于门外。烛先入，升自阼阶。丈夫踊。（彻者，彻大敛之宿奠。）祝取醴，北面，取酒立于其东，取豆、笾、俎，南面西上。祝先出，酒、豆、笾、俎序从，降自西阶。妇人踊。（序，次也。）
　　[疏]注“序次也”。
　　○释曰：序次者，次第人，使相当。此经所言先後，则祝执醴在先，次酒，次豆笾，次俎，为次第也。
　　设于序西南，直西荣。醴酒北面西上。豆西面错，立于豆北，南面。笾、俎既错，立于执豆之西，东上。酒错，复位。醴错于西，遂先，由主人之北馔。（遂先者，明祝不复位也。馔，新馔，将复奠。）
　　[疏]注“遂先”至“复奠”。
　　○释曰：云“遂先”者，明祝不复位也者。以其云遂先，先即祝不得复位，遂东相新馔也。
　　乃奠。醴、酒、脯、醢升，丈夫踊。入，如初设，不巾。（入，入於室也。如初设者，豆先，次笾，次酒，次醴也。不巾，无菹、无栗也。菹、栗具则有俎，有俎乃巾之。）
　　[疏]注“入入”至“巾之”。
　　○释曰：注云“入，入於室也”者，以其设奠在室中故也。云“如初设者，豆先，次笾，次酒，次醴也”者，以其大敛有俎，笾豆又多，今言如初设，直豆笾酒醴见用者，先後次第耳。云“不巾，无菹，无栗也”者，以大敛奠，兼有菹栗，则巾之。是以《檀弓》云：“丧不剥，奠也与？祭肉也与？”其大敛皆有俎，俎有祭肉，故巾之也。若然，朝庙之奠，亦是宿奠，无菹栗有巾者，为在堂而久设，尘埃故也。
　　错者出，立于尸西，西上。灭烛，出。祝阖户，先降自西阶。妇人踊。奠者由重南，东。丈夫踊。宾出，妇人踊，主人拜送。（哭止乃奠，奠则礼毕矣。今文无拜。）
　　[疏]注“哭止”至“无拜”。
　　○释曰：云“祝阖户，先降”者，以其出户时，祝阖户在後，故须云祝先降也。云“哭止乃奠”者，谓朝夕哭止，拜宾乃奠，奠则礼毕矣。是以《檀弓》云“朝奠日出”是也。
　　众主人出，妇人踊。出门，哭止。皆复位。阖门。主人卒拜送宾，揖众主人，乃就次。
　　朔月，奠用特豚、鱼、腊，陈三鼎如初。东方之馔亦如之。（朔月，月朔日也。自大夫以上，月半又奠。如初者，谓大敛时。）
　　[疏]注“朔月”至“敛时”。
　　○释曰：知“大夫以上月半又奠”者，下经云“月半不殷奠”，士不者，大夫以上则有之。谓若下文云“不述命”，大夫已上则有之。又若《特牲》云士“不诹日”，大夫已上则诹。诸士言不者，大夫已上则皆有之，故知大夫以上，又有月半奠也。云“如初者，谓大敛时”者，以其上陈大敛事，此言如初，故知如大敛时也。
　　无笾，有黍、稷。用瓦敦，有盖，当笾位。（黍稷并於С北也。於是始有黍稷。死者之於朔月月半，犹平常之朝夕。大祥之後，则四时祭焉。）
　　[疏]注“黍稷”至“祭焉”。
　　○释曰：云“於是始有黍稷”者，始死以来，奠不言黍稷，至此乃言之，故云於是始有黍稷也。云“死者之於朔月月半，犹平常之朝夕”者，谓犹生时朝夕之常食也。案《既夕》记云：“燕养馈羞，汤沐之馔如他日。”注云：“燕养，平常所用供养也。馈，朝夕食也。羞，四时之珍异。”若然，彼谓下室中不异於生时，殡宫中则无黍稷，今至朔月月半乃有之。若朔月月半殡宫中有黍稷，下室则无。故《既夕》记云“朔月若荐新，则不馈于下室”，注云“以其殷奠有黍稷也。下室如今之内堂”是也，是以云犹平常朝夕决之也。云“大祥之後则四时祭焉”者，《士虞礼》礻覃月，“吉祭犹未配”，是大祥之後，得四时祭，若虞祭之後，卒哭之等，虽不四时，亦有黍稷，是其常也。
　　主人拜宾，如朝夕哭，卒彻。（彻宿奠也。）举鼎入、升，皆如初奠之仪。卒匕，释匕于鼎。俎行，匕者逆出。甸人彻鼎，其序：醴酒、菹醢、黍稷、俎。（俎行者，俎後执，执俎者行，鼎可以出，其序，升入之次。）
　　[疏]注“俎行”至“之次”。
　　○释曰：云“俎行者，俎後执，执俎者行，鼎可以出”者，案下文设时，豆错、俎错，黍稷後设，则俎宜在黍稷前。今在黍稷後而言俎行者，欲见俎虽在黍稷前设，以执之在後，欲与鼎匕出为节，故云俎行，即匕鼎出也。云“其序，升入之次”者，谓如经醴已下次第也。
　　其设于室，豆错，俎错，腊特。黍稷当笾位。敦启会，却诸其南。醴酒位如初。（常笾位，俎南黍，黍东稷。会，盖也。今文无敦。）
　　[疏]注“当笾”至“无敦”。
　　○释曰：知“当笾位，俎南黍，黍东稷”者，依特牲所设为之也。
　　祝与执豆者巾，乃出。（共为之也。）主人要节而踊，皆如朝夕哭之仪。月半不殷奠。（殷，盛也。士月半不复如朔盛奠，下尊者。）
　　[疏]注“殷盛”至“尊者”。
　　○释曰：云“下尊”者，以下大夫以上有月半奠故也。
　　有荐新，如朔奠。（荐五若时果物新出者。）
　　[疏]注“荐五”至“出者”。
　　○释曰：案《月令》仲春“开冰，先荐寝庙”，季春云“荐鲔于寝庙”，孟夏云“以彘尝麦，先荐寝庙”，仲夏云“羞以含桃，先荐寝庙”。皆是荐新如朔奠者，牲牢笾豆，一如上朔奠也。
　　彻朔奠，先取醴酒，其馀取先设者。敦启会，面足。序出如入。（启会，彻时不复盖也。面足执之，令足乡前也。敦有足，则敦之形如今酒敦。）
　　[疏]注“启会”至“盖也”。
　　○释曰：以前设时即不盖，至彻亦不盖。今经云“敦启会”，嫌先盖，至彻重启之，故云“不复盖”也。
　　其设于外，如於室。（外，序西南。）
　　筮宅，冢人营之。（宅，葬居也。冢人，有司掌墓地兆域者。营犹度也。《诗》云：“经之营之。”）
　　[疏]注“宅葬”至“营之”。
　　○释曰：案《周礼》有冢人掌公墓之地，辨其兆域。此士亦有冢人掌墓地兆域，故云“冢人营之”也。
　　掘四隅，外其壤，掘中，南其壤。（为葬将北首故也。）
　　[疏]注“为葬”至“故也”。
　　○释曰：云“为葬将北首”者，解掘中南其壤，为葬时北首，故壤在足处。案《檀弓》云：“葬於北方北首，三代之达礼也。”是葬时北首也。
　　既朝哭，主人皆往，兆南北面，免。（兆，域也，所营之处。免者，求吉不敢纯凶。）
　　[疏]注“兆域”至“纯凶”。
　　○释曰：案《杂记》云：“大夫卜宅与葬日，有司麻衣、布衰、布带，因丧屦，缁布冠不蕤；占者皮弁。”下又云：“如筮，则史练冠、长衣以筮、占者朝服。”彼有司与占者之服，不纯吉，亦不纯凶，此乃主人之服，不纯吉，免，亦不纯凶也。
　　命筮者在主人之右。（命尊者宜由右出也。《少仪》曰：“赞币自左，诏辞自右。”）
</div>
    <div class="pagination">
<a href="仪礼注疏_page83.html">上一页</a><span>...</span><a href="仪礼注疏_page79.html">79</a><a href="仪礼注疏_page80.html">80</a><a href="仪礼注疏_page81.html">81</a><a href="仪礼注疏_page82.html">82</a><a href="仪礼注疏_page83.html">83</a><span class="current-page">84</span><a href="仪礼注疏_page85.html">85</a><a href="仪礼注疏_page86.html">86</a><a href="仪礼注疏_page87.html">87</a><a href="仪礼注疏_page88.html">88</a><a href="仪礼注疏_page89.html">89</a><span>...</span><a href="仪礼注疏_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
