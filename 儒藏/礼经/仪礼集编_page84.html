<!DOCTYPE html>
<html>
<head>
    <meta charset="UTF-8">
    <title>仪礼集编 - 第 84 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 84 页/共 159 页</h1>
    <div class="content">　　辞于主人降一等主人从
　　注曰辞谓辞其临己食
　　敖氏曰从者亦辞其降且许之此谓再入而辞者也然则初辞亦有此文明矣又公食礼有賔再入之拜上经乃不见其异者则是大夫礼无此拜也
　　卒食彻于西序端
　　注曰亦亲彻
　　东面再拜降出
　　注曰拜亦拜卒食
　　敖氏曰拜不当阶又不北面亦变于前主人亦于阼阶上西面答再拜也
　　其他皆如公食大夫之礼
　　疏曰云其他谓豆数俎体陈设皆不异上陈但礼异者谓亲戒速君则不亲迎賔公不出此大夫出大门公受醤湆币不降此大夫则降也公食大夫大夫降食于阶下此言西序端上公食卷加席公不辞此则辞之皆是异也【世佐案此疏监本亦误作注】
　　敖氏曰他谓在公食礼中而不见于上者也然上礼所不见者亦未可尽与公食礼相通经云皆如者大约言之耳又此不别见所馔者之异则是俎豆之属亦皆如公食者矣盖大夫此礼为公而举故其馔放之而不嫌与之同也大夫祭其宗庙惟用少牢且于其始也不敢纯用朝事之豆则此食礼之意可见矣张氏曰降而盥侑用锦降辞币时主人从而辞降受币时主人稽首送币降辞主人主人从降卒食彻于西序端不拜阶下亦皆异于公食者
　　右大夫相食礼
　　世佐案聘礼云大夫于賔壹飨壹食上介若飨若食此亦主国待賔之礼放公食而为之故附于其后云
　　若不亲食则公作大夫朝服以侑币致之
　　注曰作使也大夫有故君必使其同爵者为之致礼列国之賔来荣辱之事君臣同
　　敖氏曰不言其礼者与公致食之礼同可知
　　賔受于堂无傧
　　注曰与受君礼同
　　敖氏曰言此者嫌或与君礼异也賔受大夫饩不于堂故明之
　　右大夫致食礼
　　世佐案此亦见聘礼
　　记
　　不宿戒
　　注曰食礼轻也
　　郝氏曰不宿戒当日戒也
　　戒不速
　　注曰食賔之朝夙兴戒之賔则从戒者而来不复召
　　不授几
　　注曰异于醴也
　　防曰决礼賔时公亲授几也
　　无阼席
　　注曰公不坐
　　亨于门外东方
　　敖氏曰门外庙门外也门外东方雍爨在焉
　　司宫具几与蒲筵常缁布纯加萑席寻帛纯皆卷自末
　　注曰丈六尺曰常半常曰寻纯縁也萑细苇也末经所终有以识之必长筵者以有左右馔也今文萑皆为莞
　　疏曰云丈六尺曰常半常曰寻者据周礼考工记殳长寻有四尺崇于人四尺车防常崇于殳四尺之文而言也上陈馔之时正馔在左庶羞在右陈馔虽不在席上皆陈于席前当席左右其间容人故必长筵也
　　敖氏曰蒲筵而加莞席美者在上也筵常而加席寻是加席之度必半于其筵于此见之矣莞小蒲也加莞席郑本莞皆作萑注曰今文萑皆作莞继公案司几筵云诸侯祭祀席蒲筵缋纯加莞席纷纯是蒲筵之上冝加莞席也而萑乃苇属其为物麤恶故司几筵唯于丧事则用萑席焉似不可用之于此礼也宜从今文皆作莞
　　郝氏曰卷席者自下为末舒席者自上为本
　　世佐案几彤几也萑当从郑本敖改作莞则上下大夫何别乎
　　宰夫筵出自东房
　　注曰筵本在房宰夫敷之也天子诸侯左右房郝氏曰司宫具筵于东房宰夫设之故自东房出
　　宾之乘车在大门外西方北面立
　　注曰賔车不入门广敬也凡賔即朝中道而徃将至下行而后车还立于西方賔及位而止北面卿大夫之位当车前凡朝位賔主之间各以命数为逺近之节也
　　疏曰云凡賔即朝中道而徃者内则云男子由右女子由左车从中央故賔乘车中道云车还立于西方者少仪云仆于君子始乗则式君子下行然后还立注曰还车而立以俟其去是还立于西方郷外云賔及位而止北面者玉藻云賔立不当门彼亦谓聘使也云卿大夫之位当车前者大行人云上公立当轵侯伯立当前疾子男立当衡又云大国之孤朝位当车前者则卿大夫立亦与孤同一节兼云大夫者小聘曰问使下大夫立与孤卿同当车前故连言也云凡朝位賔主之间各以命数为逺近之节者大行人云上公朝位賔主之间九十歩侯伯七十歩子男五十歩注云朝位谓大门外賔下车及王车出迎所立处又云凡诸侯之卿其礼各下其君二等以下及大夫士皆如之是臣亦各依其君命数而降之故郑总以命数言之也【从通解节本】
　　敖氏曰唯云賔之乗车在此则上介以下之车不然矣车北面立者俟賔之出宜向之云立明其不説驾郝氏曰賔之乗车谓大夫所乗入朝之车曲礼客车不入大门觐礼偏驾不入王门臣子及朝门外下车则还车北向不税驾立以俟也西方賔位也
　　张氏曰经文北面立者指其车而言前经賔朝服即位于大门外如聘是下行入俟于次矣则所云立当车前者何时乎此叚注疏未能详俟质
　　世佐案立当车前谓旅摈之时也当遥当之也盖賔至大门外西方下车入于次及摈者出请事賔出次歩进直闑西北面立是时賔主之间相去七十歩五十歩三十歩不等车在西方北去门之节亦如之賔于车东东西相望当车前也以聘礼及周礼大行人注疏参之自见张云未详盖偶未之考耳
　　铏芼牛藿羊苦豕薇皆有滑
　　注曰藿豆叶也苦苦荼也滑堇荁之属
　　疏曰士虞记云铏芼用苦若薇有滑夏用葵冬用荁郑注云荁堇类也干则滑夏秋用生葵冬春用干荁此经云皆有滑不言所用之物故取彼记解之云之属者其中兼有葵也
　　敖氏曰案内则曰堇荁枌榆薧滫瀡以滑之故注以滑为堇荁之属
　　郝氏曰铏和羮之鼎羮有菜曰芼苦甜菜薇细豆苖滑味之滑利者犹今人以豆粉和羮之类
　　赞者盥从爼升
　　注曰爼其所有事
　　敖氏曰赞者之所有事于賔者簋爼庶羞之祭也而爼先二者而设故从之以升
　　张氏曰赞者佐賔祭故盥升以待事
　　簠有盖幂
　　注曰稻粱将食乃设去防于房葢以幂幂巾也郝氏曰簠以盛稻粱前云宰夫坐启簋防是簋有葢而不言簠葢于此记簠亦有葢有幂但黍稷先设用而稻粱后设不用耳
　　凡炙无酱
　　注曰己有咸和
　　敖氏曰凡凡三牲也此庶羞于三牲之炙皆为设醢唯鱼脍乃用芥醤是凡炙无酱矣不言胾者如炙可知
　　郝氏曰凡炙谓牛羊豕炙炙宜干食故不设酱
　　上大夫蒲筵加萑席其纯皆如下大夫纯
　　注曰谓三命大夫也孤为賔则莞筵纷纯加缫席画纯也
　　疏曰经云上大夫不辨命数则子男之卿再命其席亦同下大夫郑言谓三命大夫者欲见公侯伯之卿三命亦与子男下大夫同公之孤四命其席则异案周礼司几筵云筵国賔于牖前莞筵纷纯加缫席画纯与此记三命已下席不同故知彼国賔谓筵孤也无正文故云则也
　　世佐案此记上大夫加席之异也萑当从今文作莞郑本作萑则与下大夫无别何以复记为下大夫用萑上大夫用莞莞美于萑也皆皆筵与席也莞席不用纷纯而亦用帛纯者下君也据周礼司几筵天子诸侯之莞筵皆以纷为纯纷白绣也又此上大夫兼孤卿而言注误司几筵云筵国賔于牖前国賔谓诸侯来朝者耳郑以孤卿大夫当之亦误
　　卿摈由下
　　注曰不升堂也
　　张氏曰此谓上摈于堂下诏賔主升降周旋之事而不升堂
　　上赞下大夫也
　　注曰上谓堂上摈赞者事相近以佐上下为名敖氏曰上赞即经所谓赞者也以其佐宾食于堂上故云上赞葢对堂下之摈者而言也摈赞者事相近故以上下通之此以下大夫为之者欲其不尊于賔郝氏曰卿谓上大夫摈赞礼者卿摈谓食卿之摈凡宾主升降行礼摈赞之食卿则摈立堂下有事由下升其立堂上赞礼者食下大夫之摈也
　　张氏曰堂上之赞以下大夫为之摈佐于堂下赞佐于堂上故曰事相近言其相终始也
　　世佐案此二句是言主国摈赞之法不因賔之尊卑而异郝説非是
　　上大夫庶羞酒饮浆饮庶羞可也
　　注曰于食庶羞宰夫又设酒浆以之食庶羞可也以优宾
　　疏曰上经云上大夫庶羞二十豆此复记之者欲见上大夫食加饭之时得兼食庶羞其时宰夫更设酒饮浆饮以优賔也【从通解节本】
　　郝氏曰公食下大夫酒饮进于设正馔之时浆饮进于賔三饭之后如食上大夫加庶羞为二十则酒饮浆饮再设以酒浆食庶羞可也
　　张氏曰前经下大夫不言食庶羞言饮潄不言饮酒亦其礼之殊者
　　世佐案此句疑有脱误当阙之
　　拜食与侑币皆再拜稽首
　　注曰嫌上大夫不稽首
　　敖氏曰记此于上大夫之后恐或是为彼言之若然亦长语矣此篇中见上大夫礼之异者俎豆簋铏之加耳其他不见之则皆如下大夫礼可知固无不稽首之嫌也又何必赘言之哉
　　张氏曰虽上大夫必执臣礼故记特明之
　　世佐案此葢记賔明日拜赐之礼然已见于经矣简编断缺故重出于此而逸其上下文
　　刘氏敞曰食礼公飬賔国飬贤一也亲之故爱之爱之故飬之飬之故食之食而弗爱犹豢之也爱而弗敬犹畜之也飨礼敬之至也食礼爱之至也飨为爱弗胜其敬食为敬弗胜其爱文质之辨也公使大夫戒必以其爵恭也已轻则卑之已重则是以其贵临之也賔三辞听命言是礼之贵弗敢当也弗敢当故难进也公迎賔于大门内非不能至于外也所以待人君之礼也臣之意欲尊其君子之意欲尊其父故迎賔于大门内所以顺其为尊君之意也三揖至于阶三让而升堂充其意谕其诚也于庙用祭器诚之尽也君子于所尊敬不敢狎不敢狎故神明之神明之故忠臣嘉賔乐尽其心也大夫立于东夹南西面北上士立于门东北面西上小臣东堂下南面西上宰东夹北西面南上内官之士在宰东北西面南上百官有司备以乐飬贤也设筵加席几致安厚之义也公设醤然后宰夫荐豆菹醢士设俎公设大羮然后宰夫设铏启簋言以身亲之也賔徧祭公设粱宰夫膳稻士膳庶羞为殷勤也賔三饮饭粱以湆醤以君之厚已也賔必亲彻有报之道也庭实乗皮侑以束帛虽备物犹欲其加厚焉也公拜送终之以敬也有司巻三牲之俎归于賔馆不敢防其余也上大夫八豆八簋六铏九俎庶羞二十其余衰见是德之杀也君子言之曰爱人者使人爱之者也敬人者使人敬之者也亲人者使人亲之者也自卑者使人尊之者也是故公养賔国养贤其义一也未有爱之敬之亲之尊之而其位不安者也未有不爱不敬不尊不亲而能长有其国者也将由乎好德之君则将怡焉唯恐其不足于礼将由乎骄慢之君则将曰是食于我而已矣故礼君子所不足小人所泰余也孔子食于少施氏将祭主人辞曰不足祭也将飱主人辞曰不足飱也孔子退曰吾食而饱少施氏有礼哉故君子难亲也将亲之舍礼何以哉





　　仪礼集编卷二十
<经部,礼类,仪礼之属,仪礼集编>
　　钦定四库全书
　　仪礼集编卷二十一
　　龙里县知县盛世佐撰
　　觐礼第十
　　郑目録云觐见也诸侯秋见天子之礼春见曰朝夏见曰宗秋见曰觐冬见曰遇朝宗礼备觐遇礼省是以享献不见焉三时礼亡惟此存尔觐礼于五礼属賔
　　疏曰案曲礼下云天子当扆而立诸侯北面而见天子曰觐天子当宁而立诸公东面诸侯西面曰朝郑注诸侯春见曰朝受挚于朝受享于庙生气文也秋见曰觐一受之于庙杀气质也朝者位于内朝而序进觐者位于庙门外而序入王南面立于扆宁而受焉夏宗依春冬遇依秋春秋时齐侯唁鲁昭公以遇礼相见取易畧也是朝宗礼备觐遇礼省可知孔氏曰凡诸侯朝王一年四时案宗伯春曰朝夏曰宗秋曰觐冬曰遇郑注朝犹朝也欲其来之早宗尊也欲其尊王觐之言勤也欲其勤王之事遇犹偶也欲其若不期而俱至若通而言之悉曰朝从初受名觐礼云诸侯前朝皆受舍于朝又云乘墨车载龙旂弧韣乃朝又春秋僖二十八年夏五月经曰公朝于王所知朝通名也但朝觐宗遇礼异耳案大行人云侯服岁壹见甸服二岁壹见男服三嵗壹见采服四嵗壹见卫服五嵗壹见要服六嵗壹见随服更来周而复始然而六服分来又每方服别分为四分一分朝春一分宗夏一分觐秋一分遇冬四方竝然故郑注云其朝贡之嵗四方各四分趋四时而来或朝春或宗夏或觐秋或遇冬要服之外有夷镇藩三服案大行人云九州之外谓之藩国世壹见郑注云世谓父死子立及嗣王即位乃一来耳六服之中服数朝外又有四名一是时见曰防者若诸侯有不服者王将有征讨之事若东方诸侯不服则与东方诸侯共讨之若南方诸侯不服则与南方诸侯共讨之诸方皆然朝竟王乃爲坛于国外与之防盟春于国东夏南秋西冬北防则随事无有定期有时而然故曰时见曰防也二曰殷见曰同者天子十二年一廵守或应廵守之嵗而天下未平或王有他故不获自行则四方诸侯并朝京师朝竟亦于国外爲坛以命之政事殷众也其来既众故曰殷见曰同也三曰时聘曰问者谓王有事诸侯非朝王之嵗不得自来遣大夫来聘因而问王起居此亦无常期故曰时聘曰问也四曰殷頫曰视者谓元年七年十一年唯有侯服来朝朝者既少诸侯遣卿大夫以大礼来聘聘者既众故曰殷也頫亦见也爲来见王起居故曰頫也殷頫亦并依时春东夏南秋西冬北各随方逐时但不每方分为四耳故郑注大行人云其殷同四方四时分来如平时也郑既云四时分来如平时而前六服初时唯云四时虽不言四方后又云四方各分趋四时明其同也然所以殷頫不须分见四时者小礼不须更见四时法也又曰凡天子三朝其一在路门内谓之燕朝大仆掌之故大仆云王眂燕朝则正其位文王世子云公侯朝于内朝亲之也此则王与宗人图其嘉事及王退俟大夫之朝也其二是路门外之朝谓之治朝司士掌之故司士云正朝仪之位王南郷三公北面东上孤东面北上卿大夫西面北上王族故士虎士在路门之右南面东上大仆大右大仆从者在路门之左南面西上此是每日视朝之位其王与诸侯賔射亦与治朝同故射人云三公北面孤东面卿大夫西面诸侯在朝则皆北面不云王族故士虎士大仆大右者文不具耳不云士者郑注云此与诸侯射士不与案诸侯大射士立于西方东面是天子大射士亦预礼也其三是臯门之内库门之外谓之外朝朝士掌之故朝士云左九棘孤卿大夫位焉右九棘公侯伯子男位焉面三槐三公位焉此是询众庶之朝也
　　吕氏大临曰古者谓相见曰朝相问曰聘臣见于君子见于亲贱见于贵皆谓之朝以朝暮别之则朝见曰朝暮见曰夕以春秋别之则春见曰朝秋见曰觐然考之舜典二月东廵守肆觐东后则春亦曰觐盖朝觐互名至周始以春秋别之又有夏宗冬遇以备四时之朝又曰春朝以图天下之事秋觐以比邦国之功夏宗以陈天下之谟冬遇以恊诸侯之虑则四者非独时异事亦异矣曲礼言天子之立有当依当宁之别其朝位有诸侯北面及诸公东面诸侯西面之别则朝觐之礼非独事异仪亦异矣
</div>
    <div class="pagination">
<a href="仪礼集编_page83.html">上一页</a><span>...</span><a href="仪礼集编_page79.html">79</a><a href="仪礼集编_page80.html">80</a><a href="仪礼集编_page81.html">81</a><a href="仪礼集编_page82.html">82</a><a href="仪礼集编_page83.html">83</a><span class="current-page">84</span><a href="仪礼集编_page85.html">85</a><a href="仪礼集编_page86.html">86</a><a href="仪礼集编_page87.html">87</a><a href="仪礼集编_page88.html">88</a><a href="仪礼集编_page89.html">89</a><span>...</span><a href="仪礼集编_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
