<!DOCTYPE html>
<html>
<head>
    <meta charset="UTF-8">
    <title>日讲礼记解义 - 第 33 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲礼记解义 - 第 33 页/共 45 页</h1>
    <div class="content">　　此言臣为君讳之礼也或失误而举君之讳则当起立以示不安而改变之意诸臣之名有与君同讳者则称其字皆敬之至也
　　内乱不与焉外患弗辟也
　　此言人臣遇乱之义也人臣事君或遇同僚之中有异谋者是为内乱力能讨则讨之不能则谨守畏避而不干预焉若遇邻国来攻夷狄侵扰而为外患则弗得逃避当力捍以死义也黄氏干行曰内乱不与以力所不能讨者言如庆父主兵当国季子出奔是也若周公诛其兄石碏杀其子则力所能讨者大义灭亲何况同僚
　　赞大行曰圭公九寸侯伯七寸子男五寸博三寸厚半寸剡上左右各寸半玉也藻三采六等
　　此言圭藻之制也赞大行者古礼书之名盖赞大行人之职者也剡杀也画采曰藻以韦衣板而画朱白苍三色为六行以借玉也诸侯始封皆受命圭于天子而其职则掌于大行人故赞大行人之篇有曰圭制之长五等诸侯各视其命数以为寸数公则九寸侯伯七寸子男五寸圭之博三寸圭与璧之厚皆半寸剡削上左右角各寸半其为玉也借之以藻而用朱白苍之三采画为六等案采别二就三采则六等也藻或作缫冕织丝为之圭缫亦然盖玉与韦不相附故以五采之丝借之而因屈缫以为质垂缫以为文也
　　哀公问子羔曰子之食奚当对曰文公之下执事也此言子羔食禄之始也自文至哀凡七君哀公尝问子羔曰子之先人始仕食禄果当何君之时对曰是为文公时之下执事也案既问其先人即不当云子之食或谓有脱简者近之
　　成庙则衅之其礼祝宗人宰夫雍人皆爵弁纯衣雍人拭羊宗人祝之宰夫北面于碑南东上雍人举羊升屋自中中屋南面刲羊血流于前乃降门夹室皆用鸡先门而后夹室其衈皆于屋下割鸡门当门夹室中室有司皆乡室而立门则有司当门北面既事宗人告事毕乃皆退反命于君曰衅某庙事毕反命于寝君南乡于门内朝服既反命乃退路寝成则考之而不衅衅屋者交神明之道也凡宗庙之噐其名者成则衅之以豭豚此言衅庙之礼而因及于衅噐也衅以牲血涂其衅也雍人厨宰之官爵弁士服也纯衣谓丝衣则元衣纁裳也碑丽牲之碑也夹室谓东西厢也衈者未杀牲之时先灭耳旁毛以荐之耳聼声者告神欲其聼之也有司即宰夫祝宗人也周制王宫六寝路寝一小寝五考落成也谓与賔客燕防以酒食浇落之有名之噐若尊彛之属豭豚牡豚也凡初成庙必杀牲取血以涂其衅其衅之礼有祝与宗人宰夫雍人皆服爵弁元衣纁裳雍人拭羊以致其洁宗人与祝祝之宰夫北面立于碑南东上其余执事者以次而西雍人乃抗举其羊而升屋自于东西之中既升遂当屋之中而南面割羊使其血流于前乃降又衅庙门及东西之夹室则皆用鸡先门而后夹室鸡亦升屋而割之当未刲羊割鸡之时各于屋下先灭耳防之毛以荐神衈毕而割鸡以衅门则当门屋之中央夹室则当夹室之中室有司在夹室皆乡夹室而立在门则有司当门北面而立及既事宗人告事毕于摄主之宰夫众有司乃皆退宗人因反命于君曰衅某庙事毕维时君在路寝南面立于门内朝服而受之既反命而宗人乃退若路寝为治事之所于其初成但考之以示欢乐而不行涂衅之礼盖衅屋者以其为神之所栖乃所以交于神明之道也凡宗庙之噐虽用以事神然不能概衅唯其有名者成则衅之以豭豚盖路寝为生人所居既不可以神之噐之不名者又不足以神之故皆不衅也
　　诸侯出夫人夫人比至于其国以夫人之礼行至以夫人入使者将命曰寡君不敏不能从而事社稷宗庙使使臣某敢告于执事主人对曰寡君固前辞不教矣寡君敢不敬须以俟命有司官陈噐皿主人有司亦官受之
　　此言诸侯出妻之礼也噐皿谓嫁时所赍者如或诸侯而出有罪之夫人自夫人在道以至于其国犹以夫人之礼行既至而以夫人入则将命者曰寡君不敏不能复从而事社稷宗庙使使臣某敢以告于执事主人对曰寡君固前于纳采时辞以不教矣寡君敢不敬须以俟命使者于是使有司之官陈诸噐皿以还主国主国之有司亦官为受之凡以见付受之如法也案诸侯因夫人有罪不得已而出之则以义断恩之时矣然观其未致命而义弗絶致命而辞必谦不惟合以礼出亦有礼焉所以无伤于二国之好也
　　妻出夫使人致之曰某不敏不能从而共粢盛使某也敢告于侍者主人对曰某之子不肖不敢辟诛敢不敬须以俟命使者退主人拜送之如舅在则称舅舅没则称兄无兄则称夫主人之辞曰某之子不肖如姑姊妹亦皆称之
　　此言卿大夫以下出妻之礼也诛犹罚也兄谓夫之兄若卿以下之妻出则夫使人致辞曰某不敏不能复从而共粢盛使某也敢以告于侍者主人对曰某之子既不肖不敢辟诛敢不敬须以俟命于是使者退主人为拜而送之凡出妻必由尊者之命如舅在则称舅舅没则称兄并无兄则称夫主人之辞曰某之子不肖如为姑姊妹辞亦皆称之案不云舅没则称母者妇人之名不外接于人也
　　孔子曰吾食于少施氏而饱少施氏食我以礼吾祭作而辞曰疏食不足祭也吾飱作而辞曰疏食也不敢以伤吾子
　　此言少施氏之知礼也少施氏鲁惠公子施父之后飱以饮浇饭也礼始诸饮食君子恶无礼者故孔子有曰吾尝食于少施氏而饱为少施氏食我以礼之故当我之始食而祭主人起而辞谢曰粗疏之食不足以当祭礼也及食竟而飱又起而辞谢曰粗疏之食也不敢强食以伤吾子其礼意周至有如此者案此当与食于季氏互观之圣人时措之宜虽小可见
　　纳币一束束五两两五寻
　　此言纳币之礼也纳币即昏礼纳徴夫妇为人伦之始而纳币又夫妇之始盖币以一束为定制束凡五两两者每一匹从两端而卷至中计五匹得五个两卷是一束有五两也两凡五寻寻为八尺计五寻得四十尺是一两有五寻也案周礼媒氏凡嫁子娶妻八币纯帛无过五两两亦谓之匹者郑氏注曰犹匹偶之云与
　　妇见舅姑兄弟姑姊妹皆立于堂下西面北上是见己见诸父各就其寝
　　此言妇见舅姑及旁尊以下之礼也诸父谓夫之伯父叔父妇来之明日见于舅姑则夫之兄弟姑姊妹皆立于舅姑之堂下东边西面以北为上妇南入而过其前是即见己而不复特见之若见诸父则各诣于其寝而礼较隆也郑注曰妇来为供养也其见主于尊者
　　女虽未许嫁年二十而笄礼之妇人执其礼燕则鬈首此言女子加笄之礼也女子虽未许嫁年至二十则亦为成人而可以笄矣其以醴礼之使妇人执其礼寻常燕居则分髪为鬌紒以无事故不笄也案孔疏女子十五许嫁则主妇为之着笄女賔礼之今未许嫁故使妇人礼之不备仪也或曰此妇人正谓主妇女賔虽未许嫁必以礼为之笄也
　　韠长三尺下广二尺上广一尺防去上五寸纰以爵韦六寸不至下五寸纯以素紃以五采
　　此言韠之制也韠韨也上縁曰防即韠之颈也以其在两肩之中总防之处故谓之防旁縁曰纰爵韦雀色之皮也下縁曰纯素生帛也紃縧也服之有韠所以蔽前其制则长三尺而与绅齐下广二尺而与裳称上广一尺而可以上接革上縁之防去韠上畔五寸旁縁之纰用爵韦而其广六寸不至韠之下畔者凡五寸纰所不至之处横纯之以素又多以五采之縧施于诸缝之中而韠乃成焉案韠以韦为之必象裳色制长三尺上去五寸有防不至下五寸有纯其中余二尺也详见玉藻











　　日讲礼记解义卷四十六
<经部,礼类,礼记之属,日讲礼记解义>
　　钦定四库全书卷
　　日讲礼记解义卷四十七
　　丧大记
　　此篇所记皆丧礼之大者非若小记仅解丧服传中曲折而已故以丧大记名篇徐氏师曾曰仪礼止有士丧礼此篇则自天子而下皆有之可补其阙
　　疾病外内皆埽君大夫彻县士去琴瑟寝东首于北牖下废牀彻防衣加新衣体一人男女改服属纩以俟絶气男子不死于妇人之手妇人不死于男子之手此言谨终之礼也病疾之甚也县乐器室有南牖无北牖郑注牖或为墉案仪礼既夕记正作墉废去也体手足也纩新绵也人至疾困而病则外庭内室皆洒埽以致其洁君与大夫彻去乐县士去琴瑟寝东首而居北牖之下废牀而置于地以初生在地冀其气反而得生也彻其防衣加以新衣病者不能自屈伸手足四体各有一人持之男女首改服属纩于口
　　鼻以俟絶气当此之际男子不死于妇人之手妇人不死于男子之手恶其相防也案外内皆埽者乃致洁以谨其变男女改服亦养者皆齐之意郑注为宾客将来问病恐非是持体者若欲持而留之郑注新绵易动摇置口鼻之上以为候候占也候其生非候其死也黄氏干行曰絶气以上生者爱亲之至情男子以下死者谨终之正道也
　　君夫人卒于路寝大夫世妇卒于适寝内子未命则死于下室迁尸于寝士之妻皆死于寝
　　此言贵贱之死必各以正也诸侯与夫人皆有路寝余为小寝大夫通上大夫卿中下大夫而言卿妻谓之内子大夫妻皆谓之命妇此云世妇者世妇乃国君次妇其秩等故得通称也卿大夫与其妻有适寝其燕寝为下室士与其妻之寝谓之适室国君与夫人其卒必于路寝大夫与世妇其卒必于适寝卿之妻内子未受命者则死于下室而后迁尸于寝士与其妻皆死于寝以贱而无所嫌故也案春秋成公薨于路寝道也僖公薨于小寝讥即安也卿大夫之正妻已命称世妇未命但称内子
　　复有林麓则虞人设阶无林麓则狄人设阶小臣复复者朝服君以卷夫人以屈狄大夫以赪世妇以襢衣士以爵弁士妻以税衣皆升自东荣中屋履危北面三号卷衣投于前司服受之降自西北荣
　　此类言复礼也虞人主林麓之官阶梯也狄人乐吏之贱者小臣近臣也卷衮冕上公之服屈狄子男夫人之服元赪元衣赤裳也世妇大夫妻襢衣周礼作展荣屋翼也中屋当屋之中也履危立于高峻之处谓栋上也人始死而望其重生故有招魂复魄之礼如死者贵封内有林麓则虞人为之设阶以其能取材于林麓也官卑而无林麓则狄人为之设阶阶亦簨虡之类也君使小臣复小臣是君所亲近冀君魂神来依之复者必衣朝服以致敬其所持皆以死者之盛服如上公之君以卷循其等而下之即侯伯子男可知子男夫人以屈狄循其等而上之即公侯伯夫人可知大夫则以元赪世妇则以襢衣士则以爵弁士妻则以税衣皆升自屋之东荣中屋而履高危之处北面徧向上下中三号号毕卷衣以投于前司服箧受之复者乃降自西北荣盖死者固不可以复生而孝子则务求其生圣人惟因人心有所大不忍者故为此礼孔氏疏曰六冕则以衣名冠诸侯爵弁则以冠名衣今言爵弁但用其衣不用其弁也北靣求隂之义前谓阳生之道初复是求生故升东荣而上求既不得不忍虚从所求不得之道还故就幽隂而下也
　　其为宾则公馆复私馆不复其在野则升其乘车之左毂而复
　　説见曾子问及杂记上
　　复衣不以衣尸不以敛妇人复不以袡凡复男子称名妇人称字唯哭先复复而后行死事
　　此亦言复礼也绛缘衣下曰袡妇人嫁时之盛服复衣本以冀生故不衣尸以袭亦不以之为敛妇人之复不以嫁时所衣之袡凡复之所呼男子称其名妇人称其字人当始死事无急于复者唯气絶即哭为先于复至复之不生而后行一切之死事焉案刘氏敞曰复衣不以衣尸不以敛此于文为骈本但云复衣以衣尸不以敛也以衣尸者即士丧礼以衣衣尸者也不以敛者即士丧礼浴而去之者也此与注异
　　始卒主人啼兄弟哭妇人哭踊
　　此言哀死之有深浅也主人谓主丧之男子女子也妇人众妇也人当始死在主丧者哀痛之至则呜咽不成声如婴儿失母而啼兄弟之情稍轻则哭而有声妇人亦哭凡啼者哭者皆踊案孔疏宗妇亦啼妇人雀踊而此云踊者通自上诸条并踊也或以踊属妇人非是
　　既正尸子坐于东方卿大夫父兄子姓立于东方有司庶士哭于堂下北靣夫人坐于西方内命妇姑姊妹子姓立于西方外命妇率外宗哭于堂上北靣
　　此言国君丧之哭位也正尸谓迁于牖下南首子君未即位之称父兄君之诸父诸兄子姓其众子若孙也夫人君之妻内命妇宫中之命妇姑姊妹君之姑姊妹子姓其女若孙也外命妇卿大夫之妻外宗姑姊妹之女国君始丧既已正尸则当各就哭位其世子坐于东方卿大夫及诸父兄与子姓相继立于东方下至有司庶士则哭于堂下北靣其夫人坐于西方内命妇及姑姊妹与女孙相继立于西方下至卿大夫之外命妇统率异姓姑姊妹之外宗则哭于堂上北靣应氏镛曰男东女西隂阳之大分也丧遽哀廹人杂事丛必先谨男女之辨男主居东之上而内之家长虽母亦在西则示一国一家之有主而内外族姓之尊卑咸有所统矣
　　大夫之丧主人坐于东方主妇坐于西方其有命夫命妇则坐无则皆立士之丧主人父兄子姓皆坐于东方主妇姑姊妹子姓皆坐于西方凡哭尸于室者主人二手承衾而哭
　　此言大夫与士丧之哭位也主人主妇谓大夫之适子适妇命夫命妇谓父兄子姓中之命夫姑姊妹子姓中之命妇也若大夫之丧其主人坐于东方主妇坐于西方哭位中有命夫命妇虽名分卑于死者亦坐无则虽名分尊于死者皆立若士之丧主人及诸父兄与子姓皆坐于东方诸妇及姑姊妹与子姓皆坐于西方凡哭尸于室者主人必以二手承衾而哭盖哀慕而若欲攀援此又君大夫士之所同也孔氏疏曰君与大夫位尊故坐者殊其贵贱士位下故坐者等其尊卑
　　君之丧未小敛为公国宾出大夫之丧未小敛为君命出士之丧于大夫不当敛则出
　　此言未敛时为所尊而出之礼也公谓邻国诸侯失国而托于我者国宾他国来聘之卿大夫也出出迎也国君之丧主人于未小敛时唯为公与国宾至则出大夫之丧主人于未小敛时唯为君命及门则出若士之丧主人于大夫来吊唯不当敛时则亦出郑氏注曰父母始死悲哀非所尊不出也出者或至庭或至门
　　凡主人之出也徒跣扱衽拊心降自西阶君拜公国賔于位大夫于君命迎于寝门外使者升堂致命主人拜于下士于大夫亲吊则与之哭不逆于门外
　　此言拜迎委曲之仪也徒跣者小敛之时未着丧屦又不可着吉屦故徒跣也扱衽扱深衣之前襟于带也拊心击心也降自西阶不忍遽当主位也凡主人之出也不屦而徒跣扱襟衽拊心胷而降自西阶君拜公国宾各于其位大夫于君命迎于寝门之外使者既升堂而致君命主人拜于堂下士于大夫亲吊则与之俱哭而不逆于门外夫所谓拜于位者此时公位在门西国宾位在门东主人于庭各向其位而拜也与之哭不逆者士丧宾有大夫则特拜之即位于西阶下哭也
　　夫人为公夫人出命妇为夫人之命出士妻不当敛则为命妇出
　　此言妇人迎宾之节也妇人之尊卑与夫同故其所为出者亦同君之夫人则为公之夫人而出大夫之命妇则为君夫人之命而出士妻不当小敛时则为大夫之命妇而出孔氏疏曰妇人不下堂但出房而拜于堂上也
　　小敛主人即位于户内主妇东靣乃敛卒敛主人冯之踊主妇亦如之主人袒説髦括发以麻妇人髽带麻于房中彻帷男女奉尸夷于堂降拜
　　此言小敛之节也髦防持翦髪为之成人时垂于两旁父死脱左母死脱右所谓亲没不髦也夷陈也当小敛时主人即位于户之内主妇东靣而向乃敛既卒敛主人冯尸而踊主妇亦如之主人袒衣脱髦括发用麻妇人亦以麻为髽而带麻绖于西房彻去所设之帷相者举尸将出户男女皆扶捧之以陈于堂主人乃下堂而拜宾郑氏注曰士既殡説髦此云小敛盖诸侯之礼也士之既殡诸侯之小敛于死者俱三日也
　　君拜公国宾大夫士拜卿大夫于位于士旁三拜夫人亦拜公夫人于堂上大夫内子士妻特拜命妇汜拜众宾于堂上
　　此言小敛拜宾之节也君谓嗣君士有上中下三等每一靣三拜旁犹不正也众宾谓士妻汜拜亦旁三拜也小敛之后嗣君必下堂而拜公国賔若大夫士则拜卿大夫也各向于其位于士也向旁三拜君夫人亦拜公夫人于堂上若大夫之内子士之妻则特拜命妇而泛拜众宾于堂上案熊氏以大夫士属下拜卿大夫为句孔氏以大夫士属上为句夫卿大夫士同服斩衰非公国宾之为客者比也君安得拜之君不拜卿大夫士则夫人亦不拜大夫内子士妻矣君拜公国宾是君礼大夫士拜卿大夫以下是夫夫士礼下文夫人及大夫内子士妻亦然当从熊氏
　　主人即位袭带绖踊母之丧即位而免乃奠吊者袭裘加武带绖与主人拾踊
　　此申言小敛之节也带绖以麻为之斩衰括发齐衰免武冠卷也拾踊更迭而踊也主人拜宾之后即阼阶下之位掩袭其衣加要带首绖而踊母之丧拜毕即位不复括发而以免服代之乃设小敛之奠吊者掩袭其裘不改冠而加武要带首绖与主人更迭而踊孔氏疏曰士丧礼先踊乃袭绖此先袭绖乃踊诸侯礼也案弁与冠异制疏谓加素弁于吉冠之武恐非是盖吊者原素冠而无绖至此乃加绖于武郑注谓不改冠亦不免熊氏谓有朋友之恩以绖加于武连言带者是也
　　君丧虞人出木角狄人出壶雍人出鼎司马县之乃官代哭大夫官代哭不县壶士代哭不以官君堂上二烛下二烛大夫堂上一烛下二烛士堂上一烛下一烛此言代哭与设燎之礼也木薪木角防水之斗狄人谓乐吏主挈壶者壶漏水器也雍人主烹饪者具薪及鼎皆恐冬月漏水冻也司马夏官卿其属有挈壶氏代更也古未有蜡烛呼火炬为烛国君之丧未殡固有哭不絶声者于是虞人出木及角狄人出壶雍人出鼎以供漏水之具而司马亲视其县之乃以漏刻使官分次代哭以节君哀大夫亦有官代哭而不县壶士则有亲属与家人自相代哭而不以官君之堂上二烛下二烛大夫之堂上一烛下二烛士之堂上一烛下一烛盖有丧则于中庭终夜设燎至晓灭燎而日光未明故湏烛以照祭馔也
　　賔出彻帷
　　此言彻帷之次也人始死必设帷于尸前小敛后主人下阶拜宾賔出然后彻去其帷郑氏注曰此君与大夫之礼也士卒敛即彻帷或曰此脱简当在前文与主人拾踊之下
　　哭尸于堂上主人在东方由外来者在西方诸妇南乡此言哭尸之位也小敛陈尸于堂哭于堂上者主人在东方由外而来者在西方诸妇则退居北而南乡盖妇人本在西方今既有自外而来者故移避之而近北乡南也若奔丧者未小敛而至则与在家同位应在东方
　　妇人迎客送客不下堂下堂不哭男子出寝门外见人不哭
　　此言接宾之仪也小敛之后妇人迎客送客于敌者皆不下堂若君夫人来吊则下堂至庭稽颡而不哭男子于敌者不出门若有君命则出于寝门之外以迎賔不哭郑氏注曰妇人所有事自堂及房男子所有事自堂及门非其事处而哭犹野哭也
　　其无女主则男主拜女宾于寝门内其无男主则女主拜男宾于阼阶下子幼则以衰抱之人为之拜为后者不在则有爵者辞无爵者人为之拜在竟内则俟之在竟外则殡可也丧有无后无无主
　　此言主丧之礼也以衰抱之明其为主也竟谓国境凡有丧者男主拜男宾女主拜女宾礼也其无女主则男主从女主之位而拜女宾于寝门之内其无男主则女主从男主之位而拜男宾于阼阶之下若其子尚幼则以衰抱之人代为之拜为人后者即为丧主或以事客于外而不在其为有爵之人则辞以摄主无爵而不敢代拜无爵之人则摄主代之至于殡有期为后者在境内则俟其还而为主在境外则当殡期即殡当期即可也惟丧有无后而无无主所以有使人摄及以衰抱幼之礼也案丧有馈奠之主有宾客之主有主馈奠即主宾客者有主馈奠不主宾客者馈奠惟以亲者主之而宾客则视其爵若为后者有爵而在外在家者虽士亦主其馈奠而于宾必辞之所谓士不摄大夫也若在外之为后者无爵而在家者亦无爵则宾客可主在家者有爵则于宾亦当以主不在辞所谓大夫不主士之丧也孔疏于有爵无爵皆指为后不在者言而应氏乃谓有爵无爵系于吊者则于大夫于士有异礼前已言之矣
　　君之丧三日子夫人杖五日既殡授大夫世妇杖子大夫寝门之外杖寝门之内辑之夫人世妇在其次则杖即位则使人执之子有王命则去杖国君之命则辑杖听卜有事于尸则去杖大夫于君所则辑杖于大夫所则杖
　　此言国君丧之杖节也子者嗣君适庶子之通称以杖拄地曰杖举而敛之曰辑寝门殡宫门也次房内之次也听卜谓卜卜日有事于尸虞与卒哭及祔祭也国君之丧死后三日子与夫人皆当用杖五日既殡则授诸大夫及世妇以杖以亲疏为迟速也子与大夫于寝门之外得拄杖而行而于寝门之内辑之夫人与世妇在居丧之次则杖出房即位于堂上则使人执而随之皆以近尸殡也嗣子有王命至则去杖尊王也有邻国之君命则辑杖下成君也听卜及有事于尸则去杖敬卜与尸也大夫在嗣君之所则辑杖敬嗣君也若与诸大夫同在门外之位则杖以俱是为君不相下也孔氏疏曰子杖通女子在室者若嫁为他国夫人则不杖嫁为卿大夫妻同五日杖也子大夫庐在寝门外得扶杖拄地行以至寝门此大夫与子同者谓大夫特来不与子相随也若与子相随子杖则大夫辑子辑则大夫去故下文云大夫于君所辑杖也
　　大夫之丧三日之朝既殡主人主妇室老皆杖大夫有君命则去杖大夫之命则辑杖内子为夫人之命去杖为世妇之命授人杖
　　此言大夫之杖节也室老家臣之长大夫有君命之大夫指主人而言世妇君之世妇也大夫之丧于三日之朝既殡则主人主妇室老皆杖无亲疏逺近也大夫有君命之至则去杖尊君也有大夫之命则辑杖下实大夫也内子为夫人之命去杖同于君也为世妇之命授人杖以卑于夫人故随而不去也郑氏注曰大夫有君命去杖此指大夫之子也而云大夫者通实大夫有父母之丧也孔氏疏曰大夫之命谓嗣子对彼大夫之使则敛杖自卑下也两大夫自相对则不去杖经云大夫之丧不举命妇而举内子卿妻者互文也欲见卿丧与大夫同
　　士之丧二日而殡三日之朝主人杖妇人皆杖于君命夫人之命如大夫于大夫世妇之命如大夫
　　此言士之杖节也世妇大夫妻也士之丧二日而殡于三日之朝则主人杖妇人皆杖若于君命与君夫人之命则去杖如大夫若于大夫与世妇之命则辑杖授人杖如大夫重轻之礼同也郑氏注曰士二日而殡下于大夫然死与徃日于死者亦得三日也妇人皆杖谓主妇容妾为君女子子在室者
　　子皆杖不以即位大夫士哭殡则杖哭柩则辑杖弃杖者断而弃之于隐者
　　此承上而申言杖礼也子谓庶子凡君大夫士之庶子皆杖但不敢以杖即哭位避适子也大夫士哭殡于既涂则拄杖以不见柩也哭柩于既啓则辑杖以对柩为尊也至于大祥而弃杖者必断而弃之于隠者惧防也郑注曰大夫士之子于父父也尊近哭殡可以杖天子诸侯之子于父父也君也尊逺杖不入庙门庙门即殡宫门也
　　君设大盘造冰焉大夫设夷盘造冰焉士倂瓦盘无冰设牀襢第有枕含一牀袭一牀迁尸于堂又一牀皆有枕席君大夫士一也
　　此言丧事用冰与设牀之制也造犹纳也夷盘小于大盘瓦盘又小于夷盘并并也并设之如大盘襢袒也第箦也丧事之用冰也君设大盘纳冰焉大夫设夷盘纳冰焉士则并设瓦盘但盛水而无冰冰水在下设牀其上去席袒露牀箦而有枕使寒气得入以免腐壊凡尸在含设一牀当袭时设一牀迁尸于堂上又设一牀皆有枕席此君大夫与士一也郑氏注曰此事皆沐浴之后宜承濡濯弃于坎下札烂脱在此耳孔氏疏曰浴时无席为漏水也设冰无席为通寒气也含袭迁尸此三节各有牀惟含一时暂彻枕使面平故士丧礼商祝彻枕含竟并有枕含袭及堂皆有席也案礼自仲春之后袭小敛先纳冰盘中乃设牀于上不施席而迁尸秋凉而止士不用冰然士丧礼云士有冰用夷盘可也盖夏月而君赐之则亦得用之矣
　　始死迁尸于牀幠用敛衾去死衣小臣楔齿用角柶缀足用燕几君大夫士一也
　　此言初死之节也牀谓所设牀第当牖者幠覆衾被楔拄也用角为柶长六寸屈两头以拄齿缀拘也人当始死既生气不复因由地而迁尸于牀先时彻防衣加新衣以死至是则覆以大敛之衾而去此死时之新衣及复衣以俟沐浴尸当饭含故小臣楔齿用角柶尸当着屦故缀足令直用燕几此自君至大夫与士一也孔氏疏曰恐足辟戾亦使小臣侧几于足令几脚南出缀拘尸足两边令直既夕礼缀足用燕几校在南御者坐持是也
　　管人汲不説繘屈之尽阶不升堂授御者御者入浴小臣四人抗衾御者二人浴浴水用盆沃水用枓浴用絺巾挋用浴衣如它日小臣爪足浴余水弃于坎其母之丧则内御者抗衾而浴
　　此言浴尸之节也管人主馆舎者繘汲水瓶索也抗举也枓杓也挋拭也坎者甸人于阶间取土为灶所掘坎也内御者妇人也死者将浴则管人汲水以供事不暇解脱其繘而萦屈以执之从西阶升尽等而不升堂以水授御者御者入浴尸于户内小臣四人举所幠之敛衾以蔽尸御者二人以水浴盛此浴水则用盆酌此沃水则用枓蘸水以去垢则用精之巾拭尸而使干则用生时之浴衣仍如他日浴竟小臣为翦其足爪以浴之余水弃于坎若其母丧则内御者抗衾而浴盖以内外宜别故用人独有不同余事悉如前也
　　管人汲授御者御者差沐于堂上君沐粱大夫沐稷士沐粱甸人为垼于西墙下陶人出重鬲管人受沐乃煑之甸人取所彻庙之西北匪薪用爨之管人授御者沐乃沐沐用瓦盘挋用巾如它日小臣爪手翦须濡濯弃于坎
　　此言沐尸之节也差犹摩也谓摩粱或稷之汁以沐髪也垼土灶也称正寝为庙神之也湏与须同濡谓烦撋其髪濯谓不浄之汁将沐则管人汲水以授御者御者差摩沐汁于堂上君沐用梁大夫沐用稷士沐亦用粱甸人为土灶于西墙下陶人出重鬲之器管人受沐汁乃煑之令温甸人取复者所彻庙之西北厞为薪以然灶煑沐汁管人授御者沐乃沐沐用瓦盘拭尸用巾仍如他日沐竟小臣翦手爪理治其须而以所濡濯汁弃于坎案君与士同用粱者士卑不嫌也士丧礼作沐稻説文鬲属或从瓦曰防防是瓦釡即鬵也谓之重鬲者上小下大重叠设之下鬲煑熟则上鬲蒸亦熟矣士丧礼新盆槃瓶废敦重鬲皆濯又用二鬲于西墙下是鬲与盆盘瓶敦为五物二鬲即重鬲也孔疏谓县重之罂是瓦瓶非也取所彻庙之西北厞薪者郑注若云此室不可居故彻之盖以为殡宫即迁庙易檐之意
　　君之丧子大夫公子众士皆三日不食子大夫公子众士食粥纳财朝一溢米莫一溢米食之无算士疏食水饮食之无夫人世妇诸妻皆疏食水饮食之无此言君丧饮食之节也纳财谓有司供纳谷米郑注财谓谷是也一溢郑云为米一升二十四分升之一王肃则云满手曰溢数也诸妻御妾也君之丧子与大夫公子众士皆三月不食及其食也子大夫公子众士食粥日纳所食之谷朝唯一溢米莫唯一溢米以困病不能顿食随意食少许而无士疏食水饮食之无夫人及世妇诸妻亦皆疏食水饮食之无案记言众士食粥此朝廷之士又言士疏食此县都疏逺之士孔氏疏曰士贱病轻故疏食水饮夫人世妇诸妻皆妇人质弱恐食粥伤性故亦疏食水饮也
　　大夫之丧主人室老子姓皆食粥众士疏食水饮妻妾疏食水饮士亦如之
　　此言大夫士丧饮食之节也大夫之丧主人室老子孙于三日后皆食粥众士则疏食水饮妻妾亦疏食水饮士之丧亦如之郑氏注曰室老其贵臣也众士所谓众臣士亦如之如其子食粥妻妾疏食水饮
　　既主人疏食水饮不食菜果妇人亦如之君大夫士一也练而食菜果祥而食肉食粥于盛不盥食于篹者盥食菜以醯醤始食肉者先食干肉始饮酒者先饮醴酒
　　此言居丧饮食之杂礼也盛谓杯杅之属篹竹筥也既而哀杀则主人疏食水饮不复用一溢米但不得食菜果妇人亦如之君大夫士其礼一也练而后食菜果祥而后食肉其食粥于盛歠之以口则不湏盥饭于篹取之以手则盥凡食菜唯用醯醤始食肉者先食干肉始饮酒者先饮醴酒不敢遽御醇厚之味也案始食肉始饮酒谓祥后然间传曰父母之丧大祥有醯醤禫而饮醴酒疏谓二文不同盖记者所闻之异
　　期之丧三不食食疏食水饮不食菜果三月既食肉饮酒期终丧不食肉不饮酒父在为母为妻九月之丧食饮犹期之丧也食肉饮酒不与人乐之
　　此言期与大功饮食之节也三不食谓三次不食是一日不食也正服期则二日不食期之丧于当食之时三不食食唯疏食水饮不食菜果三月既则食肉饮酒如常然亦有期至终丧而不食肉不饮酒者如父在子为母夫为妻是已九月大功之丧其食饮犹期丧之节也食肉饮酒于既之后但不与人娯乐之呉氏澄曰上言期之丧谓不杖期下言父在为母为妻谓杖期故不同也
　　五月三月之丧壹不食再不食可也比食肉饮酒不与人乐之叔母世母故主宗子食肉饮酒
　　此言小功缌麻饮食之节也世母伯母也小功五月缌麻三月之丧或壹不食再不食依丧之轻重为节可也比则食肉饮酒如常但不与人娯乐之其叔母世母故主宗子亦皆食肉饮酒以义服恩轻故也案郑注云故主谓旧君也言故主者关大夫及君也孔疏云壹不食谓缌麻再不食谓小功并言之容殇降之缌麻再不食义服小功壹不食也
　　不能食粥羹之以菜可也有疾食肉饮酒可也五十不成丧七十唯衰麻在身
　　此言居丧之权制也居丧而性不能食粥为羹之以菜可也有疾虽食肉饮酒可也五十则不能备丧礼七十唯衰麻在身余皆畧矣郑氏注曰成犹备也所不能备谓不致毁不散送之属也七十居处饮食与吉时同
</div>
    <div class="pagination">
<a href="日讲礼记解义_page32.html">上一页</a><span>...</span><a href="日讲礼记解义_page28.html">28</a><a href="日讲礼记解义_page29.html">29</a><a href="日讲礼记解义_page30.html">30</a><a href="日讲礼记解义_page31.html">31</a><a href="日讲礼记解义_page32.html">32</a><span class="current-page">33</span><a href="日讲礼记解义_page34.html">34</a><a href="日讲礼记解义_page35.html">35</a><a href="日讲礼记解义_page36.html">36</a><a href="日讲礼记解义_page37.html">37</a><a href="日讲礼记解义_page38.html">38</a><span>...</span><a href="日讲礼记解义_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
