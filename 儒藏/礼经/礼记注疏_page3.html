<!DOCTYPE html>
<html>
<head>
    <meta charset="UTF-8">
    <title>礼记注疏 - 第 3 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记注疏 - 第 3 页/共 36 页</h1>
    <div class="content">　　冠义第四十三音义【冠音古乱反郑云名冠义者以其记冠礼成人之义】疏【正义曰案郑目录云名曰冠义者以其记冠礼成人之义此于别录属吉事但冠礼起早晚书传既无正文案略説称周公对成王云古人冒而句领注云古人谓三皇时以冒覆头句颔绕颈至黄帝时则有冕也故世本云黄帝造太食旃冕是冕起于黄帝也但黄帝以前则以羽皮为之冠黄帝以后乃用布帛其冠之年郎天子诸侯十二而冠故襄九年左传云国君十五而生子冠而生子礼也又云一星终也是十二年歳星一终案文王十五而生武王尚有兄伯邑考金縢云王与大夫尽弁时成王十五而着弁则成王已冠矣是天子十二而冠与诸侯同又祭法云王下祭殇五若不早冠何因下祭五等之殇大夫冠之年几无文案防服大夫为昆弟之长殇大夫既为昆弟长殇则不二十始冠也其士则二十而冠也曲礼云二十曰弱冠是也其天子之子亦早冠所以祭殇有五其诸侯之子皆二十冠也故下檀弓云君之适长殇及大夫之适长殇是也】
　　昏义第四十四音义【郑云昏义者以其记娶妻之义内教之所由成也】疏【正义曰案郑目录云名曰昏义者以其记娶妻之义内教之所由成也此于别录属吉事也谓之昏者案郑昏礼目录云娶妻之礼以昏为期因名焉必以昏者取其阳徃隂来之义日入后二刻半为昏以定称之壻曰昏妻曰姻故经解注云壻曰昏妻曰姻是也谓壻以昏时而来妻则因之而去也若壻之与妻之属名壻之亲属名之曰姻女之亲属名之为昏故郑注昏礼云女氏称昏壻氏称姻尔雅壻之父为姻妇之父为婚又云壻之党为姻兄弟妇之党为婚兄弟是也其天地初分之后遂皇之时则有夫妇故通卦騐云遂皇始出握机矩是法北斗七星而立七政礼纬斗威仪之篇七政则君臣父子夫妇及政等既称夫妇是始自遂皇也谯周云太昊制嫁娶俪皮为礼是俪皮起于太昊也其媒官之义具于月令疏孟子云舜不告而娶是娶告父母亦起于五帝也其五帝以前为昏不限同姓异姓三王以来文家异姓为昏质家同姓为昏其昏之年防案异义大戴説男三十女二十有昏娶合为五十应大衍之数自天子达于庶人同一也故春秋左氏説国君十五而生子礼也二十而嫁三十而娶庶人礼也礼夫为妇之长殇长殇十九至十六知夫年十四十五见士昏礼也许君谨案舜三十不娶谓之鳏文王十五而生武王尚有兄伯邑考知人君早昏娶不可以年三十非重昏嗣也若郑意依正礼士及大夫皆三十而后娶及礼云夫为妇长殇者关异代也或有早娶者非正法矣天子诸侯昏礼则早矣如左氏所释毛诗所用家语之説以男二十而冠女十五而筓自此以后可以嫁娶至男三十女二十是正昏姻之时与家语异也】乡饮酒义第四十五音义【郑云乡饮酒义者以其记乡大夫饮賔于庠序之礼尊贤飬老之义也别录属吉礼】疏【正义曰案郑目录云名曰乡饮酒义者以其记乡大夫饮賔于庠序之礼尊贤飬老之义此于别录属吉事仪礼有其事此记释其义也但此篇前后凡有四事一则三年賔贤能二则乡大夫饮国中贤者三则州长习射饮酒也四则党正蜡祭饮酒总而言之皆谓之乡饮酒知此篇合有四事者以郑注乡人乡大夫又云士州长党正郑又云饮国中贤者亦用此礼也郑必知此篇乡大夫賔贤能及饮国中贤者幷州长党正者以此经云乡人即郷大夫士则州长党正又云君子谓乡大夫饮国中贤者下又云六十者坐五十者立侍亦是党正饮酒之事下又云合诸乡射是亦州长习射之礼郑以此参之故知此篇兼有四事乡则三年一饮州则一年再饮党则一年一饮也所以然者天子六乡诸侯三乡卿二乡大夫一乡各有乡大夫而乡有乡学取致仕在乡之中大夫为父师致仕之士为少师在于学中名为乡先生教于乡中之人谓乡学每年入学三年业成必升于君若天子乡则升学士于天子若诸侯之乡则升学士于诸侯凡升之必用正月也将用升之先为饮酒之礼乡大夫与乡先生谋事学士最贤使为賔次者为介又次者为众賔皆乡大夫为主人与之饮酒而后升之故周礼乡大夫职云三年则大比攷其德行道艺而兴贤者能者乡老及乡大夫帅其吏与其众寡以礼礼賔之郑云贤者有徳行者能者有道艺者故郑云古者年七十而致仕老于乡里大夫名曰父师士名少师而教学焉恒知乡人之贤者是以大夫就而谋之贤者以为賔其次以为介又其次为众賔而与之饮酒是亦将献之以礼礼賔之也若州一年再饮者是春秋习射因而饮之以州长为主人也若党一年一饮者是歳十二月国于大蜡祭而党中于学饮酒子贡观蜡是也亦党正为主人也此郷饮酒之义説仪礼乡饮酒也但仪礼所据是诸侯之乡大夫三年賔贤能之礼故郑仪礼乡饮酒目录云诸侯之乡大夫三年将献贤者扵君以礼賔与之饮酒是也郑必知诸侯乡大夫者以乡饮酒礼云磬阶间缩霤注云大夫而特县方賔乡人之贤者从士礼也若天子之大夫特县则钟磬竝有今唯云磬故知诸侯之乡大夫也若诸侯之州长则士也故仪礼乡射是诸侯州长经称鹿中记云士则鹿中明非诸侯之乡大夫为之也】射义第四十六音义【郑云射义者以其记燕射大射之礼观德行取于士之义也别录属吉礼】疏【正义曰案郑目录云名曰射义者以其记燕射大射之礼观德行取于士之义此扵别录属吉事案此篇中有乡射又云不失正鹄正则賔射然则乡射賔射俱有之矣今目录唯云燕射大射者但此篇广説天子诸侯大射燕射之义不专于郷射賔射故郑目录特举大射燕射其射之所起起自黄帝故易系辞黄帝以下九事章云古者木为弧剡木为矢弧矢之利以威天下又世本云挥作弓夷牟作矢注云挥夷牟黄帝臣是弓矢起于黄帝矣虞书云侯以明之是射侯见于尧舜夏殷无文周则具矣】燕义第四十七音义【郑云名燕义者以其记君与臣燕饮之礼上下相报之义也】疏【正义曰案郑目录云名曰燕义者以其记君臣燕饮之礼上下相尊之义此扵别录属吉事案仪礼目录云诸侯无事若卿大夫有勤劳之功与羣臣燕饮以乐之勤劳谓征伐聘问诗曰吉甫燕喜是也臣有王事之劳亦燕之故燕礼记云若有王事是也】
　　聘义第四十八音义【郑云名聘义者以其记诸侯之国交相聘问重礼轻财之义】疏【正义曰案郑目录云名曰聘义者以其记诸侯之国交相聘问之礼重礼轻财之义也此于别录属吉事此聘义释仪礼聘礼之义但仪礼聘礼者谓大聘使卿故经云及竟张旜旜是孤卿所建也聘礼谓诸侯伯之卿故经云上介奉束锦士介四人皆奉玉锦介尼五人故知侯伯之卿此聘义所释包五等之卿故此经云上公七介侯伯五介子男三介皆谓其卿也】
　　丧服四制第四十九音义【郑云以其记丧服之制取其仁义礼智四者也别录属丧礼】疏【正义曰案郑目录云名曰丧服四制者以其记丧服之制取于仁义礼知也此于别录旧説属丧服郑云旧説案别录无丧服四制之文唯旧説称此丧服之篇属防服然以上诸篇每篇言义此不云防义而云丧服四制者但以上诸篇皆记仪礼当篇之义故每篇言义也此则记者别记防服之四制非记仪礼防服之篇故不云防服之义也】








　　礼记注疏原目
　　三礼注解传述人
　　唐国子博士兼太子中允赠齐州刺史呉县开国男陆德明录
　　安上治民莫善于礼郑子太叔云夫礼天之经地之义民之行也左传云礼所以经国家定社稷序民人利后嗣者也礼教之设其源逺哉帝王质文世有损益至于周公代时转浮周公居摄曲为之制故曰经礼三百威仪三千及周之衰诸侯始僭将逾法度恶其害已皆灭去其籍自孔子时而不具矣孔子反鲁乃始删定値战国交争秦氏坑焚惟故礼经崩坏为甚汉兴有鲁髙堂生传士礼十七篇即今之仪礼也而鲁徐生善为容孝文时为礼官大夫景帝时河间献王好古得古礼献之【郑六艺论公后得孔氏壁中河间献王古文礼五十六篇记百三十一篇周礼六篇其十七篇与髙堂生所传同而字多异刘向别録云古文记二百四篇艺文志曰礼古经五十六篇出于鲁淹中苏林云淹中里名】或曰河间献王开献书之路时有李氏上周官五篇失冬官一篇乃购千金不得取考工记以补之瑕邱萧奋以礼至淮阳太守授东海孟卿【孟喜父】卿授同郡后苍及鲁闾邱卿其古礼经五十六篇苍传十七篇所余三十九篇　付书馆名为逸礼苍说礼数万言号曰后苍曲台记【在曲台校书着记因以为名】孝宣之世苍为最明　授沛闻人通汉【字子方以太子舍人论石渠至中山中尉】及梁戴德【字延君号大戴信都太傅】戴圣【字次君号小戴以博士论石渠至九江太守】沛庆普【字孝公东平太傅】由是礼有大小戴庆氏之学普授鲁夏侯敬又传族子咸【豫章太守】大戴授琅邪徐良【字斿卿为博士州牧郡守家世传业】小戴授梁人桥仁【字季卿大鸿胪家世传业】及杨荣【字子孙琅邪太守】王莽时刘歆为国师始建立周官经以为周礼河南缑氏杜子春受业于歆还家以教门徒好学之士郑兴父子【兴字少赣河南人后汉太中大夫子众已见前并作周礼解诂】等多往师之贾景伯亦作周礼解诂礼记者本孔子门徒共撰所闻以为此记后人通儒各有损益故中庸是子思伋所作缁衣是公孙尼子所制郑云月令是吕不韦所撰卢植【字子干郡人后汉北中郎九江太守】云王制是汉时博士所为陈邵【字节良下邳人晋司空长史】周礼论序云戴德删古礼二百四篇为八十五篇谓之大戴礼戴圣删大戴礼为四十九篇是为小戴礼【汉刘向别録有四十九篇其篇次与今礼记同名为他家书拾撰所取不可谓之小戴礼】后汉马融卢植考诸家同异附戴圣篇章去其繁重及所叙畧而行于世即今之礼记是也郑亦依卢马之本而注焉范晔后汉书云中兴郑众传周官经后马融作周官传授郑作周官注【郑注引杜子春郑大夫郑司农之义郑三礼目录云二郑信同宗之大儒今赞而辩之】本治小戴礼后以古经校之取其于义长者顺者故为郑氏学又注小戴所传礼记四十九篇通为三礼焉汉初立髙堂生礼博士后又立大小戴庆氏三家王莽又立周礼后汉三礼皆立博士今庆氏曲台久亡大戴无传学者唯郑注周礼仪礼礼记并列学官而丧服一篇又别行于世今三礼俱以郑为主
　　马融注周官十二卷郑注十二卷王肃注十二卷干寳注十三卷
　　郑注仪礼十七卷马融王肃孔伦【字敬序防稽人东晋庐陵太守集众家注】陈铨【不详何人】裴松之【字士期河东人宋太中大夫西乡侯】雷次宗蔡超【字希逺济阳人宋丞相谘议参军】田儁之【字僧绍冯翊人齐东平太守】刘道防【彭城人宋海豊令】周续之【自马融以下并注防服】
　　卢植注礼记二十卷郑注二十卷王肃注三十卷孙炎注二十九卷【字叔然乐安人魏秘书监征不就】业遵注十二卷【字长儒燕人宋奉朝请】庾蔚之畧解十卷【字正随頴川人宋员外常侍】郑【三礼音各一卷】王肃【三礼音各一卷七录唯云撰礼记音】李轨【周礼仪礼音各一卷礼记音二卷】刘昌宗【周礼仪礼音各一巻礼记音五卷】徐邈【周礼音一卷七录无礼记音一卷】射慈【字孝宗彭城人吴中书侍郎齐王傅礼记音一卷】谢桢【不详何人礼记音一卷】孙毓【礼记音一卷】缪炳【礼记音一卷】曹耽【字爱道谯国人东晋临安人谘议参军礼记音二卷】尹毅【天水人东晋国子助教礼记音一卷】蔡谟【字道明济阳考城人晋司徒文】
　　【穆公子礼记音一卷】范宣【字宣子济阳人东晋员外郎不就礼记音二卷】徐爰【礼记音三卷】王晓【尝作周礼音一卷云定郑氏音义地土江南无此书不详何人】右作音人近有戚衮作周礼音沈重撰问礼礼记音梁国子助教皇侃撰礼记义疏五十卷又传防服义疏并行于世
　　钦定四库全书
　　礼记注疏卷一
　　汉郑氏注　唐陆德明音义　孔颖达疏
　　曲礼上
　　曲礼曰毋不敬注礼主于敬音义【毋音无説文云止之词其字从女内有一画象有奸之形禁止之勿令奸古人云毋犹今人言莫也案毋字与父母字不同俗本多乱读者皆朱防母字以作无音非也后放此疑者特复音之】俨若思注俨矜庄貌人之坐思貌必俨然音义【俨鱼检反本亦作严同矜庄貌思如字徐息嗣反矜居氷反】安定辞注审言语也易曰言语者君子之枢机音义【枢昌朱反】安民哉注此上三句可以安民説曲礼者美之云耳疏【正义曰此一节眀人君立治之本先当肃心谨身愼口之事曲礼曰者案下文安民哉是为君上所行故记人引仪礼正经毋不敬以下三句而为实验也毋不敬者人君行礼无有不敬行五礼皆须敬也俨若思者俨矜庄貌也若如也思计虑也夫人计虑状必端慤今眀人君矜庄之貌如人之思也安定辞者安定审也辞言语也人君出言必当虑之于心然后宣之于口是详审于言语也但人君发举不离口与身心既心能肃敬身乃矜庄口复审愼三者依于德义则政敎可以安民也云哉者记人美此三句者也注正义曰礼主于敬者孝经云礼者敬而已矣是也又案郑目录云曲礼之中体含五礼今云曲礼曰毋不敬则五礼皆须敬故郑云礼主于敬然五礼皆以拜为敬礼则祭极敬主人拜尸之类是吉礼须敬也拜而后稽颡之类是凶礼须敬也主人拜迎宾之类是宾礼须敬也军中之拜肃拜之类是军礼须敬也冠昏饮酒皆有宾主拜答之类是嘉礼须敬也兵车不式乗玉路不式郑云大事不崇曲敬者谓敬天神及军之大事故不崇曲小之敬熊氏以为惟此不敬者恐义不然也既云曲礼曰是引仪礼正经若引春秋曰诗曰之类所引者若冠礼戒辞云寿考惟祺介尔景福之等今不见者或在三千散亡之中也经惟云俨若思不云坐郑必知坐思者案大学云定而后能静静而后能安安而后能虑虑即思故知思必当坐也审言语也者论语云驷不及舌故审言语也易曰者易系辞之文也故彼云君子出其言善则千里之外应之况其迩者乎出其言不善则千里之外违之况其迩者乎言行者君子之枢机郑注枢谓戸枢机谓弩牙戸枢之发或眀或闇弩牙之发或中或否以喻君子之言或荣或辱引之者证审言语之事彼为言行郑云言语者既证经辞无取于行故变文为语也】
　　敖不可长欲不可从志不可满乐不可极注四者慢游之道桀纣所以自祸音义【敖五报反慢也王肃五髙反遨游也长丁丈反卢植焉融王肃并直良反欲如字一音喻从足用反放纵也乐音洛皇侃音岳极如字皇纪力反桀其列反夏之末主名癸纣直丑反殷之末主名辛】疏【正义曰此一节承上人君敬慎之道此亦据人君恭谨节俭之事故郑引桀纣以证之敖不可长者敖者矜慢在心之名长者行敖着迹之称夫矜我慢物中人不免若有心而无迹则于物无伤若迹着而行用则侵虐为甚倾国亡家必由乎此故戒不可长欲不可从者心所贪爱为欲则饮食男女人之大欲存焉是也人皆有欲但不得从之也志不可满者六情徧具在心未见为志凡人各有志意但不得自满故六韬云器满则倾志满则覆乐不可极者乐者天子宫县以下皆得有乐但主欢心人情所不能已当自抑止不可极为故乐记云乐盈而反以反为丈注正义曰案尚书史记説纣恶甚多不可具载皇氏云斮朝渉之胫剖贤人之心是长敖也糟邱酒池之等是从欲也玉杯象箸之等是志满也靡靡之乐是乐极也桀之为恶唯百民坠涂炭滛于妹喜之事虽史传不言四事亦应俱有四者之恶故纣焚宣室桀放南巢但天作孽犹可违自作孽不可逭桀纣皆自身为恶以致灭亡故云自祸也】
　　贤者狎而敬之注狎习也近也谓附而近之习其所行也月令曰虽有贵戚近习音义【狎户甲反近附近之近下注内不出者皆同戚音傶本亦作傶】畏而爱之注心服曰畏曾子曰吾先子之所畏爱而知其恶憎而知其善注谓凡与人交不可以己心之爱憎诬人之善恶音义【诬音无后并同】积而能散注谓己有蓄积见贫穷者则当能散以赒救之若宋乐氏音义【蓄许六反赒音周乐音岳谓宋司城乐喜】安安而能迁注谓己今安此之安圗后有害则当能迁晋咎犯与姜氏醉重耳而行近之音义【害如字本亦作难乃旦反咎其久反重直龙反】临财毋苟得注为伤亷也音义【为于伪反下为伤为近皆同】临难毋苟免注为伤义也音义【难乃旦反】很毋求胜分毋求多注为伤平也很防也谓争讼也诗云兄弟防于墙音义【很胡恳反胜舒证反分扶问反防呼歴反犹闘也争争闘之争下文皆同】疑事毋质注质成也彼已俱疑而已成言之终不然则伤知音义【知音智】直而勿有注直正也己若不疑则当称师友而正之谦也疏【正义曰此一节总眀爱敬安危忠信之事各随文觧之贤者狎而敬之者贤是有徳成之称狎谓近也习也贤者身有道艺朋类见贤思齐焉必须附而近之习其徳艺侪伦昜相亵慢故戒令相敬也畏而爱之者贤者有其徳行人皆心服畏之既有所畏必当爱其德义不可疎之爱而知其恶憎而知其善者爱谓己所亲幸憎谓己所嫌恨人多爱而不知其恶憎而不知其善故记人戒之云凡人虽爱必当知其心懐恶行崔氏云若石碏知子厚是也心虽憎疾亦当知其善能若祁奚知其仇觧狐是也若然乃可审知人之贤愚积而能散者凡人贪啬皆好积而不好散今谓己有蓄积能赈乏赒无则是仁恵也安安而能迁者上安据心下安据处凡人多居危如安故记人戒之云谓己心安于此所处之安当图谋于后有害与否若后当有害必须早迁则离害也临财母苟得者财利人之所贪非义而取谓之苟得故记人戒之今有财利元非两人之物两人俱临而求之若苟得入已则伤亷隅故郑云为伤亷也临难毋苟免者难谓有宼仇谋害君父为人臣子当致身授命以救之故记人戒之云若君父有难臣子若苟且免身而不闘则防君父于危亡故云毋苟免见义不为无勇也故郑云为伤义也很毋求胜者很谓小小防很凡人所争皆欲求胜故记人戒之云如有小小防很当引过归已不可求胜分毋求多者此元是众人之物当共分之人皆贪欲望多入已故记人戒之云所分之物母得求多也疑事毋质者人多专固未知而为己知故戒之云彼已俱疑而来问己质成也若己亦疑则无得成言之若成言疑事后为贤人所讥则伤己智也故孔子戒子路云不知为不知也直而勿有者此谓彼疑己不疑者仍须谦退直正也彼有疑事而来问己己若不疑而答之则当称师友所説以正之勿为己有此义也注正义曰引月令者案月令仲冬之月禁戒妇功不得奢慢贵戚谓王之姑姊妹近习谓王之所亲幸嫔御之属言近习者王附而近之习其色引之者证贤者附而近之习其道艺连引贵戚于义无所当也引曾子曰吾先子之所畏者孟子云或问曾西曰吾子与子路孰贤曾西蹴然曰吾先子之所畏也先子谓祖曾参不在四科而子路入四科故曾参心服子路引之者证经畏是心服之义引宋乐氏者案襄二十九年左传云郑国饥子皮贷民粟戸一钟乐氏者宋司城官姓乐名喜字子罕宋亦饥乐喜请于平公云邻于善民之望请贷民粟并使诸大夫亦贷之今不引郑罕氏而引宋乐氏者郑罕氏施而敛之宋乐氏施而不敛故晋叔向闻之曰郑之罕宋之乐施而不徳乐氏加焉熊氏云礼家施不及国大夫不收公利二家皆非也今郑为能散者直取一邉能散之义是同不据家施非礼之事郑不言是而言若者但礼与诸经事实是一惟文字不同郑则言是若檀弓云诸侯伐秦曹桓公卒于防郑注引春秋传云曹伯庐卒于师是也以其一事故云是也此礼本不为乐氏而作但事类相似引以为证故云若也晋舅犯者案左传僖二十三年晋重耳自翟之齐齐桓公妻之有焉二十乗重耳心安于齐不欲归晋从者重耳之舅字子犯谋于桑下蚕妾在其上以告姜氏姜氏杀之而谓公子曰子有四方之志其闻之者吾杀之矣公子曰无之姜氏曰行也懐与安实败名公子不可姜氏与子犯谋醉而遣之醒以戈逐子犯至秦秦伯纳之卒为霸主是安安而能迁之事郑不云是又不云若而言近之者安安能迁亦不为重耳而作不得云是迁又非重耳之意不得云若故云近之也所引诗者是小雅常棣闵管蔡失道之诗也彼云兄弟防于墙外御其侮引之者证经很亦是小小防很之事若大很则当报之故论语孔子云以直报怨是也】
　　若夫注言若欲为丈夫也春秋传曰是谓我非夫音义【夫方于反丈夫也】坐如尸注视貌正立如齐注磬且聼也齐谓祭祀时音义【齐侧皆反本亦作斋音同注同】礼从宜注事不可常也晋士匄帅师侵齐闻齐侯卒乃还春秋善之音义【丐本亦作匄音盖还音旋后放此】使从俗注亦事不可常也牲币之属则当从俗所出礼器曰天不生地不飬君子不以为礼神不飨音义【使色吏反币徐扶世反飨许两反】疏【正义曰此一节论为丈夫之法当坐如尸以下四行并偹乃可立身各依文觧之若夫者凡人若为丈夫之法必当如下所陈故目文关于上下乃论其行以结之坐如尸者尸居神位坐必矜庄言人虽不为尸若所在坐法必当如尸之坐故郑云视貌正也立如齐者人之倚立多慢不恭故戒之云倚立之时虽不齐亦当如祭前之齐必须磬折屈身礼从宜者皇氏云上二事丈夫为俨恪之仪此下二事丈夫为君出使之法义或然也礼从宜者谓人臣奉命出使征伐之礼虽奉命出征梱外之事将军裁之知可而进知难而退前事不可凖定贵从当时之宜也使从俗者使谓臣为君出聘之法皆出土俗牲币以为享礼土俗若无不可境外求物故云使从俗也皇氏云上礼从宜与此使从俗互而相通皆是以礼而使义或然也注正义曰案左传宣十二年邲之战楚侵郑晋救之及河闻郑既及楚平中军将荀林父欲还不济上军将士防曰善中军佐先縠曰不可成师以出闻敌彊而退非夫也又哀十一年齐伐鲁鲁武叔初不欲战为冉求所非武叔曰是谓我不成丈夫也退而搜乗二传之言当是先縠之辞也彼无是谓我郑君足之也磬且聼也者案士虞礼云无尸者主人哭出复位祝阖牖户如食间是祭时主人有聼法云磬者谓屈身如磬之折杀案考工记云磬氏为磬倨句一矩有半郑云必先度一矩为句一矩为股而求其既而以一矩有半触其则磬之倨句也是磬之折杀其形必曲人之倚立亦当然也又云齐谓祭祀时者凡齐皆在祭前自整齐之名并于适寝之中坐而无立今云立如齐者齐有立者但祭前有齐所以自整齐也则祭日神前亦当齐则齐者是先后通称此言立如齐非祭前坐齐故郑云齐谓祭祀时也若然此立谓侍尊者之时故玉藻云凡侍于君绅垂足如履齐视下聼上是也案春秋襄十九年齐侯环卒晋士匄帅师侵齐至谷闻齐侯卒乃还公羊云还者何善辞也何善尔大其不伐防也此受命于君而伐齐则何大其不伐防也大夫以君命出使进退在大夫也牲币之属当从俗所出者谓若郊特牲及聘礼朝聘皆有皮马龟金竹箭璧帛之等有则致之无则已故云不可常也礼器曰天不生者谓天不以四时而生若李梅冬实地不养者谓居山以鱼鼈居泽以鹿豕君子不以为礼者谓天不生地不飬之等君子不将为飨礼神不飨者言君子不以为礼者秪由鬼神不歆飨此非常之物明鬼神依人也】
　　夫礼者所以定亲疏决嫌疑别同异明是非也礼不妄説人注为近佞媚也君子説之不以其道则不説也音义【夫音扶凡发语之端皆然后放此疏所居反或作疎决徐古穴反嫌戸恬反别彼列反下注下文同説音悦又始悦反注同佞乃定反口才曰佞媚眉忌反意向曰媚】不辞费注为伤信君子先行其言而后从之音义【辞本又作词同説文以词为言词之字辞不受也后皆放此费芳味反言而不行为辞费】礼不逾节不侵侮不好狎注为伤敬也人则习近为好狎音义【侮徐亡抚反轻慢也好呼报反注同】修身践言谓之善行注践履也言履而行之音义【行下孟反下行修同】行修言道礼之质也注言道言合于道质犹本也礼为之文饰耳礼闻取于人不闻取人注谓君人者取于人谓髙尚其道取人谓制服其身音义【取于旧七树反谓趣就师求道也皇如字谓取师之道取人如字谓制师使从已】礼闻来学不闻徃教注尊道艺疏【正义曰此一节总明治身立行交接得否皆由于礼故以礼为目各随文觧之夫礼者所以定亲疎者五服之内大功已上服麄者为亲小功已下服精者为疎故周礼小史掌定系世辨昭穆也决嫌疑者若妾为女君期女君为妾若服之则太重降之则有舅姑为妇之嫌故全不服是决嫌疑者孔子之防门人疑所服子贡曰昔者夫子防顔囬若防子而无服防子路亦然请防夫子若防父而无服是决疑也则同异者贺玚云本同今异姑姊妹是也本异今同世母叔母及子妇是也眀是非也者得礼为是失礼为非若主人未敛子游裼裘而吊得礼是也曾子袭裘而吊失礼非也但嫌疑同异是非之属在礼甚众各举一事为证而皇氏具引今亦略之礼不妄説人者礼动不虗若説人之德则爵之问人之寒则衣之若无爵无衣则为妄説近于佞媚也不辞费者凡为人之道当言行相副今直有言而无行为辞费礼者所以辨尊卑别等级使上不逼下下不僭上故云礼不逾越节度也不侵侮者礼主于敬自卑而尊人故戒之不得侵犯侮慢于人也不好狎者贤者当狎而敬之若直近而习之不加以敬则是好狎故郑云习近为好狎也凡为礼之灋皆以忠信仁义为本礼以文饰行修者忠信之行修言道者言合于仁义之道质本也则可与礼为本也礼闻取于人不闻取人者熊氏以为此谓人君在上招贤之礼当用贤人德行不得虚致其身礼闻取于人者谓礼之所闻既招致有贤之人当于身上取其德行用为政教不闻直取贤人授之以位制服而已故郑云谓君人者皇氏以为人君取师受学之灋取于人谓自到师门取其道艺礼闻来学者凡学之法当就其师处北面伏膺不闻往教者不可以屈师亲来就已故郑云尊道艺也注正义曰论语文孔子曰君子説之不以其道则不説也不以其道説之是妄説故君子不説也引证经礼不妄説人之事】
　　道德仁义非礼不成教训正俗非礼不备分争辩讼非礼不决君臣上下父子兄弟非礼不定宦学事师非礼不亲班朝治军涖官行灋非礼威严不行祷祠祭祀供给鬼神非礼不诚不庄注分辩皆别也宦仕也班次也涖临也庄敬也学或为御音义【辩皮勉反徐方勉反上下上谓公卿下谓大夫士宦音患朝直遥反涖本亦作莅徐音利沈力二反又力位反祷丁老反郑云求福曰祷祠音词求得曰祠共音恭本或作供庄侧良反徐侧亮反学或为御郑此注为见他本也后放此】是以君子恭敬撙节退让以明礼注撙犹趋也音义【撙祖本反趋七俱反就也向也】婴母能言不离飞鸟狌狌能言不离禽兽今人而无礼虽能言不亦禽兽之心乎夫唯禽兽无礼故父子聚麀注聚犹共也鹿牝曰麀音义【婴本或作鹦厄耕反母本或作鹉同音武诸葛恪茂后反离力智反下同狌本又作猩音生禽兽虑本作走兽麀音忧牝鹿也牝频忍反徐扶尽反旧扶允反】是故圣人作为礼以教人使人以有礼知自别于禽兽疏【正义曰此一节明礼为诸事之本言人能有礼然后可异于禽兽也道德仁义非礼不成者道者通物之名德者得理之称仁是施恩及物义是裁断合宜言人欲行此四事不用礼无由得成故云非礼不成也道德为万事之本仁义为羣行之大故举此四者为用礼之主则余行须礼可知也道是通物德是理物理物由于开通是德从道生故道在德上此经道谓才艺德谓善行故郑注周礼云道多才艺德能躬行非是老子之道德也熊氏云此是老子失道而后德失德而后仁失仁而后义今谓道德大而言之则包罗万事小而言之则人之才艺善行无问大小皆须礼以行之是礼为道德之具故云非礼不成然人之才艺善行得为道德者以身有才艺事得开通身有美善于理为得故称道徳也教训正俗非礼不备者熊氏云教谓教人师灋训谓训説义理以此教训正其风俗非得其礼不能备具故云非礼不备但教之与训小异大同分争辩讼非礼不决者周礼司冦以两造禁民讼又云以两剂禁民狱故郑云争罪曰狱争财曰讼则万事通名故左传云凡有血气皆有争心又云锥刀之末当尽争之是也此争财曰讼对文异耳散则通名故左传云卫侯与元咺讼是争罪亦曰讼也君臣上下父子兄弟非礼不定者上谓公卿大夫下谓士也君父南面臣子北面公卿大夫则列位于上士则列位于下兄前弟后唯礼能定也白虎通云君羣也羣下之所归心也臣坚也厉志自坚也父矩也以法度教子也子孳也孳孳无己也兄况也况父灋也弟悌也心顺行笃也宦学事师非礼不亲者熊氏云宦谓学仕宦之事学谓学习六艺此二者俱是事师非礼不亲左传宣二年赵盾见灵辄饿问之云宦三年矣服防云宦学也是学职事为官也班朝治军涖官行灋非礼威严不行者班次也朝朝廷也次谓司士正朝仪之位次也治军谓师旅卒伍各正其部分也涖临也官谓卿大夫士各有职掌行灋谓司宼士师眀刑灋也皆用礼威严乃行也祷祠祭祀供给鬼神非礼不诚不庄者周礼都宗人云国有大故则令祷祠郑注云祠谓报赛又小宗伯注云求福曰祷求得曰祠熊氏云祭祀者国家常礼牲币之属以供给鬼神唯有礼乃能诚敬是以君子恭敬撙节退让以眀礼者君子是有德有爵之通称王肃云君上位子下民又康成注少仪云君子卿大夫若有异德者凡礼有深疑则举君子以正之恭敬者何云在貌为恭在心为敬何之所説从多举也夫貌多心少为恭心多貌少为敬所以知者书云奉先思孝接下思恭又云貌曰恭又少仪云宾客主恭祭祀主敬论语云巧言今色足恭又云至于犬马皆能有飬不敬何以别乎又孝经説君父同敬惟母不同敬以此诸文言之凡称敬多为尊故知貌多为恭心多为敬也又通而言之则恭敬是一左传云敬恭父命士昏礼云敬恭聼宗尔父母之言孝经云恭敬安亲此并恭敬连言眀是一也撙者趋也节灋度也言恒趋于灋度退让以眀礼者应进而迁曰退应受而推曰让以明礼者即道德仁义已下并须礼以成故君子之身行恭敬趋灋度乃退让之事以明礼也尔雅云猩猩小而好啼郭注山海经云人面豕身能言语今交趾封谿县出猩猩状如貛防声似小儿啼今案禽兽之名经记不同尔雅云二足而羽谓之禽四足而毛谓之兽今鹦鹉是羽曰禽猩猩四足而毛正可是兽今并云禽兽者凡语有通别别而言之羽则曰禽毛则曰兽所以然者禽者檎也言鸟力小可擒捉而取之兽者守也言其力多不易可擒先须围守然后乃获故曰兽也通而为説鸟不可曰兽兽亦可曰禽故鹦鹉不曰兽而猩猩通曰禽也故易云王用三驱失前禽则驱走者亦曰禽也又周礼司马职云大兽公之小禽私之以此而言则禽未必皆鸟也又康成注周礼云凡鸟兽未孕曰禽周礼又云以禽作六挚卿羔大夫鴈白虎通云禽者鸟兽之总名以此诸经证禽名通兽者以其小兽可擒故得通名禽也】
　　大上贵德注大上帝皇之世其民施而不惟报音义【大音泰注同大上谓三皇五帝之世施始豉反下同】其次务施报注三王之世礼始兴焉礼尚往来往而不来非礼也来而不往亦非礼也人有礼则安无礼则危故曰礼者不可不学也夫礼者自卑而尊人虽负贩者必有尊也而况富贵乎注负贩者尤轻恌志利宜若无礼然音义【贩方万反恌吐雕反】富贵而知好礼则不骄不淫贫贱而知好礼则志不慑注慑犹怯惑音义【好呼报反下同慑之渉反怯邱劫反何云惮所行为怯】疏【正义曰此一节明世变道殊所贵有异虽负贩者必须有礼各随文觧之大上贵徳者大上谓三皇五帝之世也其时犹淳厚其德不尚徃来之礼所贵者在于有德故曰贵德也德主务施其事但施而不希其反也皇是三皇帝是五帝不云皇帝者恐是一事不分故郑升帝于皇上以殊异代矣然五帝虽有三礼五玉陟方朝防而犹是揖让故上同三皇是以礼运注谓五帝为大道之时也熊氏云三皇称皇者皆行合天皇之星故诗纬含神雾宋均注云北极天皇大帝其精生人然则称皇者皆得天皇之气也郑意则以伏牺女娲神农为三皇故注中候勑省图引运斗枢伏牺女娲神农为三皇也然宋均注援神契引甄耀度数燧人伏牺神农为三皇谯周古史考亦然白虎通取伏牺神农祝融为三皇孔安国则以伏牺神农黄帝为三皇并与郑不同此皆无所据其言非也郑数伏牺女娲神农非谓其人身自相接其间代之王多矣六艺论云燧人至伏牺一百八十七代宋均注文耀钩云女娲以下至神农七十二姓谯周以为伏牺以次有三姓始至女娲女娲之后五十姓至神农神农至炎帝一百三十三姓是不当身相接谯周以神农炎帝为别人又以神农为木德女娲为水德皆非郑义也其五帝者郑注中候勑省圗云德合五帝座星者称帝则黄帝金天氏髙阳氏髙辛氏陶唐氏有虞氏是也实六人而称五者以其俱合五帝座星也五帝所以称帝者坤灵圗云德配天地在正不在私称之曰帝三王称王者庄三年谷梁传曰其曰王者人所归往也散而言之则三皇亦称帝即月令云其帝太昊是也五帝亦称皇则吕刑云皇帝清问下民是也至三王德劣不得上同于天唯称王而已此云大上贵德郑云帝皇之世则帝皇以上皆行徳也所以中握河纪云皇道帝徳非朕所专是三皇行道五帝行徳不同者但德由道生道为其本故道优于徳散而言之徳亦是道故总云贵德既三皇行道五帝行徳以次推之则三王行仁五覇行义五帝虽行德亦能有仁故大学云尧舜率天下以仁是也案老子云道常无名河上公云能生天地人则当大易之气也道徳经云上德不德其德稍劣于常道则三皇之世法大易之道行之也然则可行之道则伏牺画八卦之属是也三皇所行者也下徳不失徳河上公云下德谓号諡之君则五帝所行者也但三皇则道多徳少五帝则道少徳多此皆熊氏之説也今谓道者开通济物之名万物由之而有生之不为功有之不自伐虚无寂寞随物推移则天地所生微妙不测圣人能同天地之性其爱飬如此谓之为道此则常道人行大道也其以此善行为心于己为得虽不矜伐意恒为善谓之为徳此则劣于道也既能推恩济养恻隐矜恤于物谓之为仁又劣于徳若其以仁招物物不从己征伐刑戮使人服从谓之为义又劣于仁以义服从恐其叛散以礼制约苟相羁縻是之谓礼又劣于义此是人情小礼非大礼也圣人之身俱包五事遇可道行道可德行徳可仁行仁可义行义皆随时应物其实诸事并有非是有道徳之时无仁义有仁义之时无道徳也此道徳以大言之则天地圣人之功也以小言之则凡人之行也故郑注周礼云道多才艺徳能躬行谓于一人之上亦能间通亦于己为徳以此言之则周礼三徳六徳及臯陶九徳及洪范三徳诸经传道徳皆有分域小大殊名不足怪也其次务施报者其次谓三王之世也务犹事也三王之世独亲其亲独子其子货力为己施则望报以为恒事故云务施报礼尚徃来者言三王之世其礼主尚徃来贫贱而知好礼则志不慑者慑怯也惑也贫者之容好怯惑畏人使心志不遂若知礼者则持礼而行之故志不慑怯是以于负贩之中必有所尊也注正义曰惟思也世既贵德但有施恵而不思求报也慑犹怯惑者何云惮所行为怯迷于事为惑义或当然】
　　人生十年曰防学注名曰幼时始可学也内则曰十年出就外傅居宿于外学书计二十曰弱冠三十曰壮有室注有室有妻也妻称室音义【冠古乱反】四十曰强而仕五十曰艾服官政注艾老也音义【艾五盖反谓苍艾色也一音刈治也】六十曰耆指使注指事使人也六十不与服戎不亲学音义【耆渠夷反贺玚云至也至老境也与音预】七十曰老而传注传家事任子孙是谓宗子之父音义【传直専反沈直恋反】八十九十曰耄注耄惛忘也春秋传曰谓老将知耄又及之音义【耄夲又作旄同忘报反注同夲或作八十曰耋九十曰旄后人妄加之惛音昏一音呼困反忘亡亮反又如字知音智】七年曰悼注悼怜爱也音义【悼徙报反】悼与耄虽有罪不加刑焉注爱幼而尊老百年曰期颐注期犹要也颐养也不知衣服食味孝子要尽养道而已音义【颐羊时反要于遥反又如字下同养道羊尚反又如字】大夫七十而致事注致其所掌之事于君而告老若不得谢注谢犹听也君必有命劳苦辞谢之其有徳尚壮则不听耳音义【听吐丁反后可以意求皆不音劳如字又力报反】则必赐之几杖行役以妇人适四方乘安车自称曰老夫注几杖妇人安车所以养其身体也安车坐乘若今小车也老夫老人称也亦明君尊贤春秋传曰老夫耄矣于其国则称名注君虽尊异之自称犹若臣越国而问焉必告之以其制注邻国来问必问于老者以答之制法度疏【正义曰此一节明人幼而从学至于成徳终始之行皆遵礼制各随文觧之人生十年曰防学者谓初生之时至十岁依内则子生八年始教之让九年教之数目十年出就外传居宿于外学书计故以十年为节也防者自始生至十九时故檀弓云幼名者三月为名称幼冠义云弃尔幼志是十九以前为幼丧服传云子幼郑康成云十五已下皆别有义今云十年曰幼学是十岁而就业也二十曰弱冠者二十成人初加冠体犹未壮故曰弱也至二十九通得名弱冠以其血气未定故也不曰人生并承上可知也今谓庶人及士之子若卿大夫十五以上则冠故丧服云大夫为昆弟之长殇是也其冠仪与士同故郊特牲云无大夫冠礼是也其大夫之子亦二十而冠其诸侯之子亦二十而冠天子之子则十二而冠若天子诸侯之身则皆十二而冠具释在冠义三十曰壮有室者三十而立血气已定故曰壮也壮有妻妻居室中故呼妻为室若通而言之则宫室通名故尔雅云宫谓之室室谓之宫别而言之论其四面穹隆则曰宫因其贮物充实则曰室室之言实也今不云有妻而云有室者妻者齐也齐为狭局云室者含妾媵事类为广案媒氏云男三十女二十郑康成云二三者天地相承覆之数也易曰参天两地而倚数焉白虎通云男三十筋骨坚强任为人父女二十肌肤充盛任为人母合为五十应大衍之数生万物也四十曰强而仕者三十九以前通曰壮壮久则强故四十曰强强有二义一则四十不惑是智虑强二则气力强也五十曰艾服官政者四十九以前通曰强年至五十气力已衰髪苍白色如艾也五十是知天命之年堪为大夫服事也大夫得専事其官政故曰服官政也郑康成注孝经云张官设府谓之卿大夫即此之谓也熊氏云案中候运衡云年者既艾注云七十曰艾言七十者以时尧年七十故以七十言之又中侯凖纤哲云仲父年艾谁将逮政注云七十曰艾者云谁将逮政是告老致政致政当七十之时故以七十曰艾六十曰耆指使者贺玚云耆至也至老之境也六十耳顺不得执事但指事使人也郑注射义云耆耋皆老也七十曰老而传者六十至老境而未全老七十其老已全故言老也既年已老则传徙家事付委子孙不复指使也八十九十曰耄者耄僻谬也人或八十而耄或九十而耄故并言二时也七年曰悼者悼怜爱也未有识虑甚可怜爱也年七歳而在九十后者以其同不加刑故退而次之也悼与耄虽有罪不加刑焉者幼无识虑则可怜爱老已耄而可尊敬虽有罪而同不加其刑辟也周礼司刺有三赦一曰幼弱二曰老耄三曰惷愚郑注云若今时律令未满八嵗八十以上非手杀人他皆不坐故司刺有三赦皆放免不坐也百年曰期颐者期要也颐养也人年百嵗不复知衣服饮食寒暖气味故人子用心要求亲之意而尽养道也颐养也易序卦文大夫七十而致事者七十曰老在家则传家事于子孙在官致所掌职事还君退还田里也不云置而云致者置是废絶致是与人明朝廷必有贤代已也白虎通云臣年七十悬车致仕者臣以执事趋走为职七十耳目不聪明是以退老去避贤也所以长亷逺耻悬车示不用也致事致职于君君不使退而自去者尊贤也若不得谢者谢犹听许也君若许其罢职必辞谢云在朝日久劬劳嵗积是许其致事也今不得听是其有德尚壮犹堪掌事不听去也则必赐之几杖者熊氏云既不听致事则祭义云七十杖于朝是也听致事则王制云七十杖于国八十杖于朝是也案书传云七十杖于朝郑注云朝当为国者以其下有八十杖于朝故以朝当为国也与王制同并为听致事也行役以妇人者行役谓夲国廵行役事妇人能养人故许自随也适四方乘安车者适四方谓逺聘异国时乘安车安车小车也亦老人所宜然此养老之具在国及出皆得用之今言行役妇人四方安车则相互也从语便故离言之耳自称曰老夫者若此老臣行役及适四方应与人语其自称为老夫言已是老大夫也必称老者眀君贪贤之故而臣老犹在其朝也于其国则称名者于其国谓自与其君言也虽老犹自称名也越国而问焉必告之以其制者越国犹他国也若他国来问己国君之政君虽已逹其事犹宜问于老贤老贤则称国之旧制以对他国之问也注正义曰六十不与服戎不亲学者此王制文引之者证不自使也是谓宗子之父者然庶子年老亦得传付子孙而郑唯云谓宗子者为丧服有宗子孤为殇郑云言孤有不孤者谓父有废疾若七十而老子代主宗事者也郑今欲防成丧服义故引宗子之父也又一云宗子并谓五宗也五宗之子并是传祭之身故指之也庶子乃授家事于子非相传之事此既云传故郑知非庶子也必为宗子父者以经言传传者上受父祖之事下传子孙子孙之所传家事祭事为重若非宗子无由传之但七十之时祭祀之事犹亲为之其视濯溉则子孙故序卦注云谓父退居田里不能备祭宗庙长子当亲视涤濯鼎俎是也若至八十祭亦不为故王制云八十齐丧之事不及也注云不齐则不祭也耄惛忘也者惛忘即僻谬也所引春秋案左传昭元年周景王使刘定公劳晋赵孟定公劝赵孟纂禹之绩广树之功赵孟对云老夫罪戾朝不谋夕刘子归语王曰谚所谓老将知而耄及之者其赵孟之谓乎引之者证老为耄安车坐乘若今小车者古者乘四马之车立乘此臣既老故乘一马小车坐乘也庾蔚云汉世驾一马而坐乘也熊氏云案书传略説云致仕者以朝乘车輲轮郑云乘车安车言輲轮明其小也春秋传曰老夫耄矣者引左传证老臣对他国人自称老夫也此是春秋隐四年卫石碏辞也石碏子厚与卫州吁游吁弑其异母兄完而自立未能和民欲结强援时陈侯有宠于周桓王州吁与石厚徃陈欲因陈自逹于周而石碏遣人告陈曰卫国褊小老夫耄矣无能为也此二人者实弑寡君敢即图之君虽尊异之自称犹若臣者案玉藻云上大夫曰下臣士相见礼云士大夫于他邦之君曰外臣是上大夫于己君自称为下臣于他国君自称为外臣又玉藻云下大夫自名又郑注玉藻云下大夫自名于他国则曰外臣某是下大夫于己君称名于他国曰外臣某此既自称老夫宜是上大夫而称名从下大夫者既被君尊异故臣亦谦退从下大夫之例而称名也且玉藻所云是其从下大夫例然臣于君单称名无嫌也】
　　谋于长者必操几杖以从之注从犹就也音义【长丁丈反下皆同操七刀反】长者问不辞让而对非礼也注当谢不敏若曾子之为疏【正义曰此一节眀有事取谋议于长者各依文觧之操几杖以从之者操执持也杖可以策身几可以扶己俱是养尊者之物故于谋议之时持就也】
　　凡为人子之礼冬温而夏凊昏定而晨省注安定其牀衽也省问其安否何如音义【夏遐嫁反凊七性反字从冫冰冷也夲或作水旁非也衽而审反徐而鸩反席也】在丑夷不争注丑众也夷犹侪也四皓曰陛下之等夷音义【侪仕皆反等也沈才诣反皓戸老反四皓东园公绮里季夏黄公甪里先生】疏【正义曰此一节明人子事亲奉养之礼又去争讼今各随文觧之昏定而晨省者上云冬温夏凊是四时之灋今説一日之灋定安也晨旦也应卧当齐整牀衽使亲体安定之后退至明旦既隔夜早来视亲之安否何如先昏后晨兼视经宿之礼熊氏云晨省者案内则云同宫则鸡初鸣异宫则昧爽而期在丑夷不争者此一句明朋侪礼也丑众也夷犹侪也皆等类之名风俗语不同故兼言之夫贵贱相临则有畏惮朋侪等軰喜争胜负忘身及亲故宜诫之以不争注正义曰丑众也释诂文谓在众不忿争也云四皓曰陛下之等夷者证夷是等类也四皓汉时隐人高士也其四人一东园公二绮里季三夏黄公四甪里先生皆老髪白皓素因呼为四皓隐商山不仕髙祖数召不出后为髙祖欲废吕后之子盈而立戚夫人之子赵王如意为太子张良使太子卑辞安车遣辨士以请四皓四皓果来舍建成侯所至汉十一年黥布反髙祖令太子将兵击之四皓自相谓曰凡来欲以安太子太子将兵事危矣乃説建成侯曰太子将兵有功则位不益无功则从此受祸且太子所与诸将皆尝与上定天下骁将也今使太子将之此无异使羊将狼皆不肯为用其无功必矣臣闻母爱者子抱之今戚夫人日夜侍御赵王常居前上终不使不肖子居爱子之上明乎其代太子之位必矣君何不急请吕后承间为上泣言黥布天下猛将善用兵诸将皆陛下之等夷今令太子将此属莫肯为用于是吕后如四皓言以诣高祖高祖时疾自行十二年破黥布还而疾益甚愈欲易太子及燕置酒太子待四皓从太子髙祖惊曰吾召公数嵗公逃我今反从我儿乎四皓曰陛下轻士善骂臣等义不受辱故恐而亡匿】夫为人子者三赐不及车马注三赐三命也凡仕者一命而受爵再命而受衣服三命而受车马车马而身所以尊者备矣卿大夫士之子不受不敢以成尊比逾于父天子诸侯之子不受自卑逺于君音义【逺于万反】故州闾乡党称其孝也兄弟亲戚称其慈也僚友称其弟也执友称其仁也交游称其信也注不敢重受赐者心也如此而五者备有焉周礼二十五家为闾四闾为族五族为党五党为州五州为乡僚友官同者执友志同者音义【僚夲又作寮了雕反同官者弟大计反下注同】见父之执不谓之进不敢进不谓之退不敢退不问不敢对注敬父同志如事父此孝子之行也音义【行下孟反】疏【正义曰此一节明人子谦卑行着于外所敬又广今各随文觧之言夫者贵贱悉然也三赐三命也言为人子虽受三命之尊终不敢受车马车马则身有成尊便比逾于父故不受所以许受三命而不许受车马者命是荣羙光显祖父故受也车马是安身身安不闗先祖故不受也不云不受而云不及者受是已到之日明人子非唯外迹不受抑亦心所不及于此赐也故州闾乡党称其孝也者周礼司徒去王城百里逺郊逺郊之内为六乡六乡之民五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相宾又遂人职主六遂六遂之民在逺郊之外五家为邻五邻为里四里为酂五酂为鄙五鄙为县五县为遂今不言六遂者举近耳若六遂之中有此孝者则亦称之也兄弟亲戚称其慈也者亲指族内戚言族外慈者笃爱之名兄弟外内通称亲疎交接并见其慈而称之僚友称其弟也者僚友同官者也弟者事长次第之名孝子能接同官有所次序不敢逾越等级故同官之友称之执友称其仁也者执友执志同者也同师之友意趣相得绸缪切磋故其见仁恩之心而称之交游称其信也者交游泛交也结交游徃夲资信合故称信也熊氏云然此五句上始州闾下及交游亦其次也前孝后信又为差序畧举五者余行可知不敢受重赐者心也不受由心故有五称也见父之执者此亦承为人子之事也眀非惟见交游为善乃徧至父友也自上诣下曰见自下朝上曰见父之执谓执友与父同志者也或故徃见或路中相见也注正义曰云三赐不及者受命即受赐故三赐三命故公羊云命者何加我服锡者何赐也是其命赐相将也云凡仕者一命受爵再命受衣服三命受车马者皆约周礼大宗伯之文案大宗伯一命受职职则爵也又宗伯三命受位郑康成云始有列位于王朝今言受车马者但三命受位即受车马以经云车马故以车马言之云卿大夫士之子不受不敢以成尊比逾于父者以公侯伯卿三命其子不受不敢比于父公侯伯大夫子男卿再命公侯伯士一命子男之士不命其子三命不受车马者皆是不敢逾于父不言天子诸侯之子不敢受者以其父位既尊不得言不敢比逾故云自卑逺于君案周礼九仪壹命受职再命受服三命受位四命受器五命赐则六命赐官七命赐国八命作牧九命作伯案含文嘉九赐一曰车马二曰衣服三曰乐则四曰朱戸五曰纳陛六曰虎贲七曰斧钺八曰弓矢九曰秬鬯宋均注云进退有节行歩有度赐以车马以代其劳言成文章行成灋则赐以衣服以表其徳动作有礼赐以纳陛以安其体长于教诲内懐至仁赐以乐则以化其民居处修理房内不泄赐以朱戸以明其别勇猛劲疾执义坚强赐之虎贲以备非常抗扬威武志在宿卫赐以斧钺使得专杀内懐仁德执义不倾赐以弓矢使其专征慈孝父母赐以秬鬯以归祭祀郑司农以周礼九命与九赐是一也然则此三赐郑康成知非九赐之第三而云三命之赐者康成以九命与九赐不同九赐谓八命作牧九命作伯之后始加九赐知者王制云三公一命卷若有加则赐二曰衣服之属是也又宗伯八命作牧注云侯伯有功徳加命得专征伐王制云赐弓矢然后征诗云瑟彼玉瓒黄流在中传曰九命然后赐以圭瓒又尚书文侯仇受弓矢秬鬯左传晋文公受大路戎路弓矢秬鬯虎贲此皆九命之外始有衣服弓矢秬鬯等之赐故知九赐不与九命同也且此云三赐不及车马其九赐一曰车马何由三赐不及车马乎故知此三赐非九赐之三赐也若是九赐之三赐即是身八命九命之尊礼絶凡庶何得下文云州闾乡党僚友交游也故康成以为诸侯及卿大夫之子三命者其公羊説九赐之次与含文嘉不同一曰加服二曰朱戸三曰纳陛四曰舆马五曰乐则六曰虎贲七曰斧钺八曰弓矢九曰秬鬯异人之説故文有参差大畧同也异义许慎説九赐九命郑康成以为不同具如前説其大夫赐乐乡饮酒注云大夫若君赐乐及左传魏绛有金石之乐非九赐之正灋也车马之赐进退由于君命今言不受者君子仕辞位不辞禄其物终必受之故郑注下文不敢受重赐者心也】
　　夫为人子者出必告反必面注告面同耳反言面者从外来宜知亲之顔色安否音义【告古毒反】所游必有常所习必有业注缘亲之意欲知之恒言不称老注广敬年长以倍则父事之注谓年二十于四十者人年二十弱冠成人有为人父之端今四十于二十者有子道内则曰年二十惇行孝弟音义【冠工唤反惇都温反】十年以长则兄事之五年以长则肩随之注肩随者与之并行差退音义【差初佳反徐初宜反】羣居五人则长者必异席注席以四人为节因宜有所尊疏【正义曰此一节亦明人子事亲之灋游方习业及泛交之礼亦各随文觧之恒言不称老者老是尊称若其称老乃是已自尊大非是孝子卑退之情故注云广敬言广者非但敬亲因敬亲广敬他人或云子若自称老父母则甚老则感动其亲故舜年五十而慕是也年长以倍则父事之者此谓乡里之中非亲非友但二十以后年长倍已则以父道事之即父党随行也十年以长则兄事之者谓年二十于三十者全倍者父事之半倍故兄事之也兄事之则正差退而鴈行也五年以长则肩随之者谓并行而差退若未二十童子则无此礼以其不能惇行孝弟论语云与先生并行王制云父之齿随行兄之齿鴈行者举成人有此礼也童子礼则无也此谓二十于二十五者肩随则齐于鴈行也然则以此肩随而惟之上云父兄事之岂是温凊如亲正言其或行来坐席推前相类耳羣居五人则长者必异席者谓朋友居处灋也羣朋友也子夏曰吾离羣是也古者地敷横席而容四人四人则推长者居席端若有五人防应一人别席因推长者一人于异席也注正义曰人年三十而娶于后乃有子则三十于六十乃是倍年今郑言二十于四十者但二十加冠成人责以为人父为人子之礼虽未有妻子有为人父之端又内则云二十乃能敦行孝弟可责以孝子之行故二十于四十约之为倍年也以二十未合有子故郑云为人父之端有子道也熊氏云知四人为节者以此云羣居五人则长者必异席既长者一人异席余则四人矣案公食大夫礼云蒲筵常加萑席寻此以蒲席者故得容四人此羣居之灋若宾主礼席皆无同坐之法故乡饮酒宾介异席又云众宾之席皆不属焉不相连属也乡射众賔之席继而西谓相连属也燕礼及大射公三重大夫再重是皆异席也】
　　为人子者居不主奥坐不中席行不中道立不中门注谓与父同宫者也不敢当其尊处室中西南隅谓之奥道有左右中门谓枨闑之中央内则曰由命士以上父子皆异宫音义【奥鸟报反沈于六反处昌虑反下同枨直衡反闑也闑鱼列五结二反上时掌反凡言以上皆放此】食飨不为槩注槩量也不制待宾客馔具之所有音义【食音嗣飨夲又作享香两反槩古爱反馔士恋反】祭祀不为尸注尊者之处为其失子之道然则尸卜筮无父者音义【为其音于伪反下注除不为孤皆同】听于无声视于无形注恒若亲之将有教使然不登高不临深不苟訾不苟笑注为其近危辱也人之性不欲见毁訾不欲见笑君子乐然后笑音义【訾音紫毁也沈又将知反乐音洛】注【正义曰此一节明孝子居处及行立待宾祭祀敬慎之事各随文觧之此明孝子居处闺门之内不言凡者或异居礼则不然居不主奥者主犹坐也奥者室内西南隅也室向南戸近东南角则西南隅隐与无事故呼其名为奥常推尊者于闲乐无事之处故尊者居必主奥也既是尊者所居则人子不宜处之也坐不中席者一席四人则席端为上今不云上席而言中者旧通有二一云敬无余席非惟不可上亦不可中也一云共坐则席端为上独坐则席中为尊尊者宜独不与人共则坐常居中故卑者坐不得居中也行不中道者尊者常正路而行卑者故不得也男女各路路各有中也立不中门者中央有闑闑傍有枨枨谓之门梐今云不中门者谓枨闑之中是尊者所行故人子不得当之而行也食飨不为槩者熊氏云谓传家事任子孙若不传家事则子孙无待宾之事大夫士或相徃来设于飨食槩量也不制设待賔馔具事由尊者所裁而子不得輙豫限量多少也祭祀不为尸者尸代尊者之处故人子不为也听于无声者谓听而不闻父母之声视于无形者谓视而不见父母之形此明人子常礼也虽无声无形恒常于心想像似见形闻声谓父母将有教使已然也不苟訾不苟笑者苟且也相毁曰訾不乐而笑为苟笑彼虽有是非而已苟讥毁訾笑之皆非彼所欲必反见毁辱故孝子不为也注正义曰凡上四事皆谓与父同宫者尔若命士以上父子异宫则不禁所以尔者有命既尊各有臣仆子孙应敬已故也云不敢当其尊处者四事皆尊者之处室中西南隅谓之奥者尔雅释宫文郭璞注云隐奥之处西北隅谓之屋漏孙氏云日光所漏入东北隅谓之窅孙氏云日侧之明是宧明也东南隅谓之防郭氏云隐闇也云内则曰由命士以上父子皆异宫者证有异居之道也为其近危辱也者危觧不登高不临深辱释不訾不笑也云君子乐然后笑者引论语证不苟笑之事也此是公眀贾答孔子云夫子乐然后笑人不厌其笑也】
　　孝子不服闇不登危惧辱亲也注服事也闇冥也不于闇冥之中从事为卒有非常且嫌失礼也男女夜行以烛音义【暝夲亦作冥莫定反下同卒才忽反】父母存不许友以死注为忘亲也死为报仇雠不有私财疏【正义曰此一节明孝子自谨慎其身不许友以死及不得有私财之事各随文觧之不服闇者服事也谓不行事于闇中也一则为卒有非常二则闇中行事好生物嫌故孝子深戒之父母存不许友以死者谓不许为其友报仇雠也亲存须供养则孝子不可死也若父母存许友报仇怨而死是忘亲也亲亡则得许友报仇故周礼有主友之雠视从父兄弟白虎通云亲友之道不得行者亦不许友以死耳不有私财者家事统于尊财闗尊者故无私财】
　　为人子者父母存冠衣不纯素注为其有丧象也纯缘也玉藻曰缟冠武子姓之冠也缟冠素纰既祥之冠也深衣曰具父母衣纯以青音义【纯诸允反又之闰反下及注皆同缘悦绢反缟古老反沈又古到反纰婢支反徐补移反】疏【正义曰此一节明为人子父母存及孤子衣冠纯饰不同之事各随文觧之不言凡者若仕者或遇凶荒虽亲存亦须素服非要在亲没故不言凡父母存冠衣不纯素者冠纯谓冠饰也衣纯谓深衣领缘也礼具父母大父母存冠衣纯以绩若有父母无大父母则纯以青若少而并无则乃纯素也故亲存者不得纯素也注正义曰引玉藻缟冠武子姓之冠也者证冠纯有吉凶之别也缟冠者薄绢为之武者以黑缯为冠卷也子姓者姓生也孙是子所生故谓孙为子姓父有服未毕子虽已除犹未全吉也故缟冠武武是吉缟冠为凶明吉凶兼服也何云缯裹卷武也云缟冠素纰既祥之冠也又证有素为凶也当祥之日朝服缟冠祥祭之后则缟冠素纰何云素纰谓缘冠两边云深衣曰具父母衣纯以青者引证不纯以素之事】
　　孤子当室冠衣不纯采注早丧亲虽除丧不忘哀也谓年未三十者三十壮有室有代亲之端不为孤也当室适子也深衣曰孤子衣纯以素音义【早丧息浪反适丁歴反】疏【正义曰上言有亲而不素此言无亲而素者也孤子谓二十九以下而无父者当室谓适子也既少孤故虽除服犹自素也然深衣云孤子衣纯以素则嫡庶悉然今云当室则似庶子不同所以尔者通者有二云凡子皆然岂惟当室但嫡子内理烝尝外交宗族代亲既傋嫌或不同故特明之所以郑引深衣为注防证凡孤子悉同也崔灵恩云指谓当室不当室则纯采所以然者当室之孤内理烝尝外交宗族所履之事莫不伤心故特纯素示哀也深衣不云当室者文畧耳注正义曰三十以外遭丧者除服后即得纯采今所言虽是除丧未三十不得纯采若至三十则亦采也故云当室适子也深衣曰孤子衣纯以素也然注前觧适子后引深衣似崔觧也深衣不言冠者从可知也】
　　幼子常视毋诳注视今之示字小未有所知常示以正物以正教之无诳欺音义【视音示诳夲或作□注同九况反欺也】童子不衣裘裳注裘大温消隂气使不堪苦不衣裘裳便易音义【衣于既反下同大音泰徐他佐反便婢靣反易以豉反】立必正方不倾听注习其自端正长者与之提携则两手奉长者之手注习其扶持尊者提携谓牵将行音义【提大兮反携戸圭反奉芳勇反又扶恭反下及注奉扃奉席奉箕皆同】负劒辟咡诏之注负谓置之于背劒谓挟之于旁辟咡诏之谓倾头与语口旁曰咡音义【辟匹亦反侧也徐芳益反沈扶赤反注同咡徐如志反何云口耳之间曰咡挟音协】则掩口而对注习其乡尊者屏气也音义【掩于检反乡许亮反夲又作向后文注皆同屏必领反】疏【正义曰此一节眀父母教子及衣裘裳之灋也各随文觧之小儿恒习效长者长者常示以正事不宜示以欺诳恐即学之故曾子儿啼妻云儿莫啼吾当与汝杀豕儿闻辄止妻后向曾子説之曾子曰勿教儿欺即杀豕食儿是不诳也童子不衣裘裳者童子未成人之名也衣犹着也童子体热不宜着裘裘大温伤隂气也又应给役若着裳则不便故并不着也故童子并缁布襦袴也立必正方者立宜正向一方不得倾头属听左右也张逸云此説其威仪常然长者与之提携则两手奉长者之手者非惟教之听立至于行歩亦宜教之提携谓牵将行时因牵行之又教之为节也奉长者之手为儿长大方当供养扶持长者故先使学之令习便也张逸云説其见与行之灋也负劒辟咡诏之者岂但在行须教正在抱时亦令习也负谓致儿背上也劒谓挟于脇下如带劒也辟倾也咡口旁也诏告也长者或若负儿之时而与之语当倾头以告之也不正向之令气不触儿也亦令见长者所为而复习之也张逸云辟咡诏之倾头以告教之也此长者之为也此负谓儿在人背上曰负儿在懐中亦称负谓儿负之故内则云三日始负子注云负之谓抱之则掩口而对者向长者告语之此是童子答长者童子虽未能掩口而对长者亦教其为之其礼以为后法掩口恐气触人张逸云谓令小者如是所习向尊者屏气也注正义曰古者观视于物及以物视人则皆作示傍着见后世已来观视于物作示傍着见以物示人单作示字故郑注经中视字者是今之以物示人之示也是举今以辨古昏礼视诸衿鞶注云视乃正字今文视作示俗误行之言视正字也言古之以物示人作视字为正故云视乃正字今文仪礼应为古视字乃作今示字故言俗误也使不堪苦者热消隂气则不堪苦使也此童子不衣裘裳二十则可故内则云二十可以衣裘帛国君十二冠则裘裳早矣女子十五许嫁者则亦衣帛诗云乃生男子载衣之裳是初生暂行此礼口旁曰咡者案管子书弟子职云食已循咡覆手谓弟子食讫以手循覆于咡故知是口旁也】













　　礼记注疏卷一
　　礼记注疏卷一考证
　　曲礼上曲礼曰注疏是引仪礼正经○【臣召南】按古人以周礼为经礼仪礼为曲礼故贾公彦疏曰仪礼亦名曲礼言曲者见行事有屈曲也此文是作记者引旧礼经之语説见后文礼曰君子抱孙不抱子疏
　　乐不可极疏天子宫县以下皆得有乐云云○【臣召南】按以乐为音乐在郑注实无明文孔疏特依皇侃为説耳以上文三句推之陆氏音义谓乐音洛是也
　　若夫注言若欲为丈夫也○刘敞曰坐如尸立如齐乃大戴礼曽子事父母篇之辞曰孝子惟巧变故父母安之若夫坐如尸立如齐云云此成人之善也而未得为人子之道也此篇盖取其文而若夫二字失于删去郑氏不知其然乃谓此二句为丈夫之事误矣【臣召南】按宋儒以夫音扶作发语辞觧是也
　　决嫌疑疏若妾为女君期云云是决嫌疑者○【臣召南】按是决嫌疑者当作是决嫌也与下文是决疑也相对陈澔集説引此条甚明可知宋以前之本不误
　　凡为人子之礼注四皓疏一东园公二绮里季三夏黄公四甪里先生○【臣召南】按四皓名当云二绮里季夏三黄公据此疏则唐初人已误作夏黄公读矣又疏引臣闻母爱者子抱之按史汉原文无之字盖衍文也
　　夫为人子者三赐不及车马注疏然则此三赐郑康成知非九锡之第三而亡三命之赐者○【臣召南】按此疏亡字系云字之讹指注三赐三命也一叚各本俱误
　　故州闾乡党称其孝也疏周礼司徒去王城百里逺郊云云○【臣召南】按去字毛本作云字但此二句非周礼本文乃孔疏约其意耳王城百里为逺郊司马去文百里内为六乡外为六遂则大司徒序官郑司农注也此疏逺郊上脱为字
　　祭祀不为尸注然则尸卜筮无父者○【臣召南】按此注下无疏少牢馈食礼筮以某之某为尸注曰某之某者字尸父而名尸也字尸父尊鬼神也贾疏曰曲礼言父在不为尸然则凡为尸者父皆死矣死者当讳其名故云字尸父尊鬼神也可为此句确疏











　　礼记注疏卷一考证
<经部,礼类,礼记之属,礼记注疏>
　　钦定四库全书
　　礼记注疏卷二
　　汉郑氏注　唐陆德明音义　孔颖达疏
　　曲礼上
　　从于先生不越路而与人言注尊不二也先生老人教学者音义【从才用反下皆同】遭先生于道趋而进正立拱手注为有教使音义【拱俱勇反】先生与之言则对不与之言则趋而退注为其不欲与已并行从长者而上丘陵则必乡长者所视注为逺视不察有所问音义【上时掌反下同】疏【正义曰此一节明事师长之礼并自恭谨之法今各随文觧之从于先生者谓从行时先生师也谓师为先生者言彼先已而生其德多厚也自称为弟子者言己自处如弟子则尊师如父兄也故公西华子夏之徒答孔子皆自称弟子也雷次宗以为师如父兄故自称弟子也今明若从师行不得辄往路傍与他人言也而论语云有酒食先生馔则先生之号亦通父兄崔灵恩云凡言先生谓年徳俱髙又教道于物者凡云长者直以年为称也几为君子者皆为有德尊之不据年之长防故所称不同也遭先生于道者此明道路与师长相逢之法遭逢也趋疾也拱手见师而起敬故疾趋而进就之也又不敢斥问先生所为故正立拱手而聼先生之教先生与之言则对者此谓问时事之言则对若问已大事则辞让然后对故前文云长者问不辞让而对非礼也则必乡长者所视者长者东视则东视长者西视则西视从先生君子亦然注正义曰案书传畧説云大夫士七十而致仕大夫为父师士为少师教于州里仪礼乡射注云先生乡大夫致仕者此云老人教学者则通凡老而教学者是未必皆致仕者】
　　登城不指城上不呼注为惑人音义【呼火故反号呌也】
　　将适舍求毋固注谓行而就人馆固犹常也求主人物不可以旧常防时乏无周礼土训辨地物原其生以诏地求其类将上堂声必扬注警内人也音义【警京领反】疏【正义曰自此以下虽从师长兼明为賔客礼也适犹往也舍主人家也固犹常也凡往人家不可责求于主人觅常旧有之物故曰求毋固也注正义曰案地官土训职云辨地物郑注云别其所有所无原其生者生有时以告王之求也若地所无及物未生则不求与此相类也故引之证求毋固也】
　　戸外有二屦言闻则入言不闻则不入将入戸视必下入戸奉扃视瞻毋回注不干掩人之私也奉扃敬也音义【屦纪具反单下曰屦闻音问又如字下同视常止反下同徐音示沈又市志反扃古萤反何云关也一云门扇上镮钮毋徐音如字】戸开亦开戸阖亦阖注不以后来变先音义【阖胡腊反】有后入者阖而勿遂注示不拒人音义【拒其庶反】毋践屦毋踖席抠衣趋隅必愼唯诺注趋隅升席必由下也慎唯诺者不先举见问乃应音义【踖在亦反一音席躐也抠苦侯反提也下及注同趋七俱反向也注同本又作走除音奏又如字唯于癸反应辞也注同徐于比反沈以水反诺乃各反应应对之应】疏【正义曰此一节明谓室有两人故户外有二屦此谓两人体敌故二屦在外知者以乡饮酒无算爵賔主皆降脱屦于堂下以体敌故也若尊卑不同则长者一人脱屦于户内故少仪云排阖脱屦于户内者一人而已矣是也案屦人注云复下曰舄单下曰屦古人言屦以通于复今世言屦以通于单如郑此言古人之言无问单之与复皆名为屦今人言屦止谓单者也言闻则入言不闻则不入者若一屦有一人一人无非法之私事则外人可即入若有二屦二屦是有二人或请问密事若内人语闻于户外则外人乃可入也熊氏以为一人之屦在户内其户外有二屦则三人也下文云离坐离立无往参焉则知户内二人不得参之故知户外有二屦者当有三人义亦通也将入戸视必下者虽闻言而入亦不得举目而视恐覩人私故必下入戸奉扃者木扃之説事有多家今谓礼有鼎扃所以关鼎今关户之木与关鼎相似亦得称扃凡常奉扃之时必两手向心而奉之今入户虽不奉扃木其手若奉扃然以其手对户若奉扃言恭敬故言奉扃也是以注云奉扃敬也视瞻毋回者见初将入时视必下而竟不得回转广有瞻视也户开亦开者既入户不以后来变先若户本开则今入者不须阖也户阖亦阖者户若本阖则今入者不须开也有后入者阖而勿遂者有后入者谓己于先入后犹有人又应入者也虽已应还阖当徐徐欲作阖势以待后入不得遂阖以成拒后人故注云示不拒人毋践屦者践蹋也既并脱屦户外其人或多若后进者不得蹋先入者屦毋踖席者踖犹躐也席既地铺当有上下将就坐当从下而升当己位上不发初从上从上为躐席也玉藻云升席升席不由前为躐席也熊氏以为踖席犹逆席逆席谓从上升故郑云以由下玉藻所云者自是不由席前升与此别抠衣趋隅者抠提也衣裳也趋犹向也隅犹角也既不踖席当两手提裳之前徐徐向席之下角从下而升当已位而就坐也必愼唯诺者唯唋也唋诺应对也既坐定又愼于应对注正义曰案乡饮酒云賔升席自西方注云升由下也升必中席彼谓近主人为上故以主西为之下凡席皆升由下降由前云愼唯诺者不先举见问乃应者举犹问也谓不先问也】
　　大夫士出入君门由闑右注臣统于君闑门橛音义【闑鱼列反橛也橛求月反门中木】不践阈注阈门限也音义【阈于逼反又况域反】疏【正义曰此一节明大夫士出入君门之灋门以向堂为正右在东故卢注檀弓下云门以向堂为正主人位在门东客位在门西今此大夫士是臣臣皆统于君不敢自由賔故出入君门恒从闑东也其士之朝位虽在西方东面入时仍依闑东其大射注云左则由闑西者泛解賔客入门之灋也不践阈者践履也阈门限也出入不得践履门限所以尔者一则自髙二则不净并为不敬】
　　凡与客入者每门让于客注下賔也敌者迎于大门外聘礼曰君迎賔于大门内音义【下遐嫁反】客至于寝门则主人请入为席注为犹敷也虽君亦然音义【敷芳夫反】然后出迎客客固辞注又让先入主人肃客而入注肃进也进客谓道之音义【道音导】主人入门而右客入门而左注右就其右左就其左主人就东阶客就西阶客若降等则就主人之阶注降下也谓大夫于君士于大夫也不敢辄由其阶卑綂于尊不敢自专主人固辞然后客复就西阶注复其正音义【复音服后此音更不重出】主人与客让登主人先登客从之拾级聚足注拾当为渉声之误也级等也渉等聚足谓前足蹑一等后足从之并音义【拾依注音渉级音急阶等蹑女摄反并歩顶反】连步以上注重蹉跌也连步谓足相随不相过也音义【上时掌反下皆同重直勇反徐治恭反蹉本亦作差同七何反跌大结反过古卧反后不音者放此】上于东阶则先右足上于西阶则先左足注近于相乡敬疏【正义曰此一节明賔与主人送迎相让及升堂行步之灋各随文解之言凡者通贵贱也每门者天子五门诸侯三门大夫二门客敌者主人出门外迎客主人辄先让不先入故曰每门让于客也贵贱礼不并存且诸侯自相为賔之礼凡賔主各有副賔副曰介主副曰摈及行人若诸侯自行则介各从其命数至主国大门外主人及摈出门相接若主君是公则摈者五人侯伯则摈者四人子男则摈者三人所以不随命者谦也故并用强半之数也賔若是公来至门外直当闑西去门九十步而下车当轵北向而立郑注考工记云轵毂末也其侯伯立当前疾胡下地子男立当衡注衡谓车轭其君当轸而九介立在公之北逦迤西北并东向而列主公出直闑东南西向立摈在主人之南逦迤东南立并西向也使末摈与末介相对中间傍相去三丈六尺列摈介既竟则主君就賔求辞所以须求辞者不敢自许人来诣已恐为他事而至故就求辞自谦之道也求辞之灋主人先传求辞之言与上摈上摈传以至次摈次摈继传以至末摈末摈传与賔末介末介以次继传上至于賔賔答辞随其来意又从上介而传下至末介末介又传与末摈末摈传相次而上至于主人传辞既竟而后进迎賔至门知摈介朝位如此者大行人职云又知传辞拜迎賔前至门者司仪职文其传辞司仪之交摈也其列摈介传辞委曲约聘礼文若诸侯使卿大夫相聘其介与主位则大行人云卿大夫之礼各下其君一等郑注云介与朝位是也主君待之摈数如待其君其有异者主君至大门而不出限南面而立也若公之使亦直闑西北向七介而去门七十步侯伯使列五介而去门五十步子男使三介而去门三十步上摈出阈外闑东南西向陈介西北东面逦迤如君自相见也而末介末摈相对亦相去三丈六尺陈摈介竟则不传命而上摈进至末摈间南揖賔賔亦进至末介间上摈与賔相去亦三丈六尺而上摈揖而请事入告君君在限内后乃相与入也知者约聘礼文不传辞司仪及聘礼谓之旅摈君自来所以必传命者聘义云君子于其所尊弗敢质敬之至也又若天子春夏受朝宗则无迎灋受享则有之故大行人云庙中将币三享郑云朝先享不言朝者朝正礼不嫌有等也若秋冬觐遇一受之于庙则亦无迎灋故郊特牲云觐礼天子不下堂而见诸侯明冬遇依秋也此云凡与客入者谓燕也故下文云至寝门谓燕在寝也若相朝飨食皆在庙毎门让于客者每门让于客自谦下敬于賔也客至于寝门者寝门最内门也谓客与主人入至主人内门也则主人请入为席者为犹敷也客至于内门而主人请先独入敷席也然主人向已应正席今客至门方请先入敷席者其意有二一则自谦示不敢逆设席以招贤也二则重慎更宜视之然后出迎客者入铺席竟后更出迎客也客固辞者固如故也礼有三辞初曰礼辞再曰固辞三曰终辞主人入铺席竟出而迎客再辞不先入也主人肃客而入者肃进也谓先导之也客以再辞故主人进导客也故公食大夫礼云公揖入賔从是也客若降等则就主人之阶者降等卑下之客也不敢亢礼故就主人阶是继属于主人主人与客让登者客主至其阶又各让不先升也主人先登者让必以三三竟而客不从故主人先登亦肃客之义不言三者略可知也客从之者言主人前升至第二级客乃升中较一级故云从之也公食礼云公升二等賔升是也案燕礼大射賔先升者公以宰夫为主人賔尊也故下注云賔毎先升尊也案聘礼君使卿归饔饩于賔馆卿升一等賔从于时賔为主人不先升者卿衔主君之命尊故先升也至于賔设礼摈卿賔升一等大夫从升者以賔作主人故也拾级聚足者此上堦灋也拾涉也级等也聚足谓每阶先举一足而后足并之不得后过前也涉等聚足谓前足蹑一等后足从而并之也连步以上者上上堂也在级未在堂后足不相过故云连步也涉而升堂故云以上注正义曰迎于大门外证敌者则主人自出聘礼云君迎賔于大门内者证不敌者主人不出门也使者是彼引故主君迎至门内而不出也虽君亦然者知君迎臣君亦先入者案聘礼云及庙门公揖入于中庭是也若敌者则更出迎其不敌则不出迎故聘礼云立于中庭注不复出如此得君行一臣行二是也聘礼君使卿归饔饩于賔賔迎于门外及庙门賔揖俱入是敌体不重出迎者尊主君之命不敢当也聘礼賔见主国大夫及庙门大夫揖入不出迎者尊聘君之命不敢当也谓大夫于君士于大夫也者此大夫于君大夫皆他国大夫也案聘礼云公迎賔賔不就主人阶公食大夫礼云公迎賔賔入门左注云左西方此皆是降等不就主人阶者以聘礼及公食大夫礼并奉己君之命不可苟下主人故从客礼也若君燕于臣命宰夫为主人则主人与賔皆从西阶升与此异也案聘礼賔面主国大夫他国大夫是敌礼賔亦入门右郑注见私事虽敌賔犹谦入门右为若降等然】
　　帷薄之外不趋注不见尊者行自由不为容也入则容行而张足曰趋音义【帷位悲反帷幔也薄平博反帘也】堂上不趋注为其廹也堂下则趋音义【为于伪反下并同廹音伯】执玉不趋注志重玉也聘礼曰上介授賔玉于庙门外音义【介音界】堂上接武注武迹也迹相接谓每移足半蹑之中人之迹尺二寸堂下布武注布武谓每移足各自成迹不相蹑室中不翔注又为其廹也行而张拱曰翔并坐不横肱注为害旁人音义【并如字又步顶反后放此肱古反】授立不跪授坐不立注为烦尊者俛仰受之音义【跪求委反本又作危授坐本又作俛仰】疏【正义曰此一节言趋歩授受之仪帷幔也薄帘也趋谓行而张足疾趋而行敬也贵贱各有臣吏故其敬处亦各有逺近也礼天子外屏诸侯内屏卿大夫以帘士以帷外屏门外为之内屏门内为之邦君树塞门是也臣来朝君至屏而加肃敬屏外不敬故不趋也今言帷薄谓大夫士也其外不趋则内可趋为敬也此帷薄外不趋谓平常法也若祭祀之礼尔雅云室中谓之时堂上谓之行堂下谓之步门外谓之趋中庭谓之走大路谓之奔知尔雅是祭祀者以召诰云王朝步自周则至于丰注云告文王庙告文王则告武王可知出庙入庙不以逺为文是也若迎賔则乐师云行以肆夏趋以采齐行谓大寝之庭至路门趋谓路门至应门堂上不趋者亦谓不疾趋堂上廹狭故也下阶则趋故论语云没阶趋进翼如也然论语云是孔子见于君也执玉不趋者执玉须慎不论堂之上下皆不疾趋也若张足疾趋则或蹉跌失玉故不趋注云聘礼曰上介授賔玉于庙门外者引证賔有执玉于堂下时也賔当进聘故上介授賔玉于主人庙门外賔执玉进入门内不疾趋而为除趋徐趋者则玉藻云圈豚行不举足齐如流注云孔子执玉则然也又云执龟玉举前曵踵蹜蹜如也注云着徐趋之事疾趋者则玉藻云疾趋则欲发而手足毋移注云疾趋谓直行也疏数自若毋移欲其直且正也堂上接武者武迹也既不欲疾趋故迹相接也郑云毎移足半蹑之王云足相接也庾云谓接则足连非半也武迹相接谓每移足半蹑之也中人迹一尺二寸半蹑之是每进六寸也堂下布武者郑谓每移足各自成迹不半相蹑王云谓迹间容足若迹间容足则中武王説非也授立不跪者谓尊者立之时卑者以物授尊者不得跪烦尊者俯俛若尊者形短虽卑者得跪以授之故少仪云受立授立不坐性之直者则有之矣注云尊者短则跪不敢以长临之是也】
　　凡为长者粪之礼必加帚于箕上注如是得两手奉箕恭也谓初执而往时也弟子职曰执箕膺擖厥中有帚音义【为于伪反本又作粪除音奋扫席前曰帚之手反箕音基膺于陵反擖如字箕舌】以袂拘而退其尘不及长者注谓扫时也以袂拥帚之前扫而郤行之音义【袂武世反衣袖末拘古侯反徐音俱谓扫先报反又先早反拥于勇反】以箕自乡而扱之注扱读曰吸谓収粪时也箕去弃物以乡尊者则不恭音义【扱依注音吸许急反敛也去丘吕反下注同】奉席如桥衡注横奉之令左昂右低如有首尾然桥井上防橰衡上低昂音义【桥居庙反令力呈反卭本又作昻又作仰同五刚反又鱼丈反下同防本又作契又作絜同音结橰古毫反絜臯依字作桔橰见庄子】请席何乡请袵何趾注顺尊者所安也袵卧席也坐问乡卧问趾因于隂阳音义【袵而审反趾音止】席南乡北乡以西方为上东乡西乡以南方为上注布席无常此其顺之也上谓席端也坐在阳则上左坐在隂则上右音义【坐才卧反又如字】疏【正义曰此一节明为尊者埽除布席之仪各随文解之必加帚于箕上者谓初持箕往时也以帚加置箕上两手举箕也以袂拘而退者谓扫时也袂衣袂也退迁也当扫时郤迁以一手捉帚又举一手衣袂以拘障于帚前且埽且迁故云拘而退以箕自乡而扱之者扱敛取也谓以箕自乡敛取粪秽亦不以箕乡尊也奉席如桥衡者所奉席席头令左昻右低如桥之衡衡横也左尊故昻右卑故垂也但席舒则有首尾卷则无首尾此谓卷席奉之灋故注云如有首尾然言如有则实无首尾至于舒席之时则有首尾故公食礼云莞席寻卷自末注云末终也终则尾也请席何乡请袵何趾者既奉席来当随尊者所欲眠坐也席坐席也乡面也袵卧席也趾足也坐为阳靣亦阳也坐故问靣欲何所乡也卧是隂足亦隂也卧故问足欲何所趾也皆从尊者所安也席南乡北乡以西方为上者谓东西设席南乡北乡则以西方为上头也所以然者凡坐随于隂阳若坐在阳则贵左坐在隂则贵右南坐是阳其左在西北坐是隂其右亦在西也俱以西方为上东乡西乡以南方为上者谓南北设席皆以南方为上也坐在东方西乡是在阳以南方为上坐若在西方东乡是在隂亦以南方为上亦是坐在阳则上左坐在隂则上右此据平常布席如此若礼席则不然案乡饮酒礼注云賔席牖前南面主人席阼阶上西面介席西阶上东面与此不同是也注正义曰证加帚箕上弟子职者管子之书篇名也其书述为弟子职也膺胸前也擖箕舌也厥其也言执箕之礼以箕舌向胸而帚置于箕中箕是弃物之器故不持向尊也必读扱为吸者以其秽物少吸然则尽不得为一扱再扱故读从吸也袵卧席也者案昬礼同牢礼毕将卧云御袵于奥媵袵良席有枕北趾此是袵为卧席也】
　　若非饮食之客则布席席间函丈注谓讲问之客也函犹容也讲问宜相对容丈足以指画也饮食之客布席于牖前丈或为杖音义【函胡南反丈如字丈尺之丈王肃作杖画胡麦反牖羊九反】主人跪正席注虽来讲问犹以客礼待之异于弟子客跪抚席而辞注抚之者答主人之亲正客彻重席主人固辞注彻去也去重席谦也再辞曰固音义【重直龙反注同再辞曰固一本作曰固辞】客践席乃坐注客安主人乃敢安也讲问宜坐主人不问客不先举注客自外来宜问其安否无恙及所为来故音义【恙羊尚反尔雅云忧也为于伪反下同】将即席容毋怍注怍顔色变也音义【怍才洛反慙也】两手抠衣去齐尺注齐谓裳下缉也音义【齐音咨注同本又作斋缉七立反】衣毋拨注拨发扬貌音义【拨半末反发扬】足毋蹶注蹶行遽貌音义【蹶本又作蹷居卫反又求月反行急遽貌遽其据反】疏【正义曰此一节明客主之礼仪云若非饮食之客者饮食之客谓来共饮食者非饮食客谓来讲问者布席谓舒之令相对若饮食之客不须相对若讲问之客布席相对须讲説指画使相见也席间函丈者函容也既来讲説则所布两席中间相去使容一丈之地足以指画也文王世子云侍坐于大司成逺近间三席席之制三尺三寸三分寸之一则三席是一丈故郑云容丈也主人跪正席者客虽来讲问而主人宜敬故跪而正席示亲客之来也虽来讲问犹以客礼待之异于弟子也客跪抚席而辞者抚谓以手按止之也客跪以手按止于席而辞不听主人之正席也抚之者答主人之亲正席也客彻重席者礼器云诸侯三重大夫再重又乡饮酒之礼公三重大夫再重是尊者多卑者少故主人为客设多重席客谦而自彻也主人固辞者固辞再辞止客之彻也然尊卑有数而客必彻之者既言讲説本以德义相接不以尊卑为用故虽尊犹自彻也客践席者践犹履也客起彻重席主人止之故客还履席将坐乃坐者主人待客坐乃坐也主人不问客不先举者举亦问也客从外来宜问路中寒热无恙若主人未问则客不可先问也尔雅释诂文恙忧也将即席容无怍者此明弟子讲问初来之灋即就也怍顔色变也初将来就席顔色宜庄不得变动顔色两手抠衣去齐尺者抠提挈也衣谓裳也齐是裳下缉也亦谓将就席之时以两手当裳前提挈裳使起令裳下缉去地一尺恐衣长转足蹑履之也足毋蹶者蹶行急遽貌也亦谓客初至之时勿得行遽以为敬恐有蹶踬之貌也注正义曰凡饮食燕享则賔位在室外牖前列筵南向不得布席相对相对者唯讲説之客耳不在牖前或在于室云丈或为杖者王肃以为杖言古人讲説用杖指画故或容杖也然二家可防】
　　先生书策琴瑟在前坐而迁之戒勿越注广敬也在前谓当行之前音义【防本又作策初革反编简也】虚坐尽后注谦也音义【尽津忍反后放此】食坐尽前注为污席音义【污污辱之污又一故反后放此】坐必安执尔顔注执犹守也长者不及毋儳言注儳犹暂也非类杂音义【儳徐仕鉴反又苍鉴反又苍陷反】正尔容听必恭注听先生之言既说又敬音义【説音悦】毋勦説注勦犹擥也谓取人之説以为己説音义【勦初交反一音初教反擥取説如字注同徐舒鋭反擥徐力敢反】毋雷同注雷之发声物无不同时应者人之言当各由己不当然也孟子曰人无是非之心非人也音义【应应对之应下同】必则古昔称先王注言必有依据侍坐于先生先生问焉终则对注不敢错乱尊者之言音义【坐才卧反后放此】请业则起请益则起注尊师重道也起若今抠衣前请也业谓篇卷也益谓受説不了欲师更明説之子路问政子曰先之劳之请益曰无倦音义【倦音眷徐久恋反】父召无诺先生召无诺唯而起注应辞唯恭于诺音义【唯于癸反徐于比反注同】侍坐于所尊敬毋余席注必尽其所近尊者之端为有后来者音义【为于伪反下为馔同】见同等不起注不为私敬烛至起注异昼夜食至起注为馔变上客起注敬尊者烛不见跋注跋夲也烛尽则去之嫌若烬多有厌倦音义【见贤遍反跋本末反去起吕反下风去免去同烬才信反厌于艶反下同】尊客之前不叱狗注主人于尊客之前不敢倦嫌若风去之音义【叱尺质反狗古口反风音芳鳯反】让食不唾注嫌有秽恶音义【唾吐卧反秽纡废反徐乌外反恶乌路反】疏【正义曰此一节明弟子事师子事父之礼各随文觧之先生书策者策篇简也坐亦跪也坐通名跪跪名不通坐也越逾也弟子将行若遇师诸物或当已前则跪而迁移之戒慎勿得逾越广敬也虚坐尽后者凡坐各有其法虚空也空谓非饮食坐也尽后不敢近前以为谦也玉藻云徒坐不尽席尺是也食坐尽前者谓饮食坐也古者地铺席而爼豆皆陈于席前之地若坐近后则溅污席故尽前也玉藻云读书食则齐豆去席尺是也坐必安者凡坐好自摇动故戒之令必安坐执尔顔者执守也久坐好异故必戒之宜如向者无怍顔容也故注云执犹守也长者不及毋儳言者长者犹先生也互言耳及谓所及之事也儳暂也长者正论甲事未及乙事少者不得辄以乙事杂甲事暂然杂错师长之説正尔容者正谓矜庄也方受先生之道当正己矜庄也顔容通语耳听必恭者聴师长之説宜恭敬也毋勦説者语当称师友而言无得擥取人之説以为己语毋雷同者凡为人之灋当自立己心断其是非不得闻他人之语辄附而同之若闻而辄同则似万物之生闻雷声而应故云毋雷同但雷之发声物无不同时而应者人之言当各由己不当然也必则古昔者则法也虽不雷同又不得辄専故当必法于古昔之正称先王者既法古昔而所言之事必称先王先王圣人为天子者也如孔子説孝经称先王有至徳也言必有所依据请益则起者益谓己受説而不解了更谘问审之也侍坐于所尊敬毋余席者谓先生坐一席已坐一席已必坐于近尊者之端勿得使近尊者之端更有空余之席所以然者欲得亲近先生似若扶持然备拟先生顾问不可过逺且拟后人之来故阙其在下空处以待之见同等不起者虽见己之同等后来不为之起任其坐在下空处所以然者尊敬先生不敢曲为私敬也上客起者上客谓尊者之上客也尊者见之则起故侍者宜从之而起然食与烛至起则尊者不起烛不见跋者小尔雅云跋本也本把处也古者未有防烛唯呼火炬为烛也火炬照夜易尽尽则藏所然残本所以尔者若积聚残本客见之则知夜深虑主人厌倦或欲辞退也故不见残本恒如然未尽也尊客之前不叱狗者若有尊客至而主人叱骂于狗则似厌倦其客欲去之也卑客亦当然举尊为甚注正义曰人之言评议是非须自出己情不当然者然谓如此也谓不当如此随附他意孟子云人无恻隠之心非人也人无是非之心非人也引之者明是非由己不可一同余人起若今抠衣前请也者汉时受学有抠衣前请之法故郑引证之也请益者子路受师説不了故就孔子请益也案论语云子路问为政之道孔子答云为政先行恩惠后乃可使人为劳役子路嫌少就孔子更请益孔子答云但勤行前恩惠之事无倦怠则自足为政引之者证请益也云应辞唯恭于诺者父与先生呼召称唯唯□也不得称诺其称诺则似寛缓骄慢但今人称诺犹古之称唯则其意急也今之称□犹古之称诺其意缓也是今古异也】
　　侍坐于君子君子欠伸撰杖屦视日蚤莫侍坐者请出矣注以君子有倦意也撰犹持也音义【欠丘劒反伸音身撰仕转反屦纪具反下同蚤音早莫音暮】侍坐于君子君子问更端则起而对注离席对敬异事也君子必令复坐音义【离力智反令力呈反】侍坐于君子若有吿者曰少闲愿有复也则左右屏而待注复白也言欲须少空闲有所白也屏犹退也隠也音义【闲音闲注同】毋侧听注嫌探人之私也侧听耳属于垣音义【探音贪属之玉反垣音袁】毋噭应毋淫视毋怠荒游毋倨立毋跛坐毋箕寝毋伏敛发毋髢冠毋免劳毋袒暑毋褰裳注皆为其不敬噭号呼之声也淫视睇眄也怠荒放散身体也跛偏任也伏覆也髢髲也毋垂余如髲也免去也褰祛也髢或为肄音义【噭古吊反视如字徐市志反倨音据跛彼义反又波我反徐方寄反髢徒细反发垂如髲袒徒旱反露也褰起连反为于伪反下为妨为于皆为为其为后同号户髙反本又作啼字呼火故反又如字睇大计反眄莫遍反覆芳伏反髲皮义反祛丘鱼反肄以二反余也】疏【正义曰此一节明卑者事君子之礼君子欠伸者君子志疲则欠体疲则伸撰杖屦者则君子自执杖在坐着屦升堂脱之在侧若倦则自撰持之也视日蚤莫者君子或瞻视其庭影望日蚤晚也侍坐者请出矣者礼卑者贱者请进不请退退由尊者是以论语云杖者出斯出矣不请自専今若见尊者为上诸事皆是欲起之渐故侍坐者得请出矣侍坐于君子者此又明卑侍尊事异于上故又言侍坐也君子问更端者更端别事也谓向语已毕更问他事则起而对者事异宜新更敬又起对也侍坐于君子者此亦卑事于尊所明既异故更言侍坐若有告者曰少间愿有复也者间谓清闲也复白也卑者正侍坐于君子而忽有一人来告君子云欲得君子少时无事清闲已愿有所白也则左右屏而待者屏退也侍者闻告欲有所白则当各自屏退左右避之不得廹也毋侧聼者此以下亦是侍君子之法凡人宜当正立不得倾欹侧聼人之语嫌探人之私故注云侧听耳属于垣若侧听则耳属于垣壁听旁人私言也毋噭应者噭谓声响髙急如呌之号呼也应答宜徐徐而和不得髙急也毋淫视者淫谓流移也目当直瞻视不得流动邪眄也毋怠荒者谓身体放纵不自拘敛也游毋倨者游行也倨慢也身当恭谨不得倨慢也立毋跛者跛偏也谓挈举一足一足蹋地立宜如齐双足并立不得偏也坐毋箕者箕谓舒展两足状如箕舌也寝毋伏者寝卧也伏覆也卧当或侧或仰而不覆也敛发毋髢者髢髲也垂如髲也古人垂髪以纚韬之不使垂也冠毋免者免脱也常着于首不可脱也劳毋者露也虽有疲劳之事厌患其衣而不得露身体暑毋褰裳者暑虽炎热而不得褰祛取凉也然上诸事条目诫侍者左右屏隠之人也既屏隠则好生上事或私觇清闲或隔尊自恣故宜兼诫亦可通诫为人之法也】
　　侍坐于长者屦不上于堂注屦贱空则不陈于尊者之侧音义【上时掌反】解屦不敢当阶注为妨后升者音义【妨音方】就屦跪而举之屏于侧注谓独退也就犹着也屏亦不当阶音义【着丁略反】乡长者而屦跪而迁屦俯而纳屦注谓长者送之也不得屏迁之而已俯俛也纳内也迁或为还疏【正义曰此一节明觧屦着屦之法事异于上故别言侍坐也屦不上于堂者长者在堂而侍者屦贱故脱于阶下不着上堂若长者在室则侍者得着屦上堂而不得入室户外有二屦是也或云悉不得上也户外有二屦是狎客非须摈通也解屦不敢当阶者觧脱也屦既不上于堂故觧之于阶下也谓脱为觧者案内则云屦着綦郑云綦屦系也又冠礼云黒屦青絇郑云絇之言拘也以为行戒状如刀衣鼻在屦头案内则注有屦系之文冠礼有絇如刀衣鼻在屦头及行戒之间故师説云用物穿屦头为絇相连为行戒也今云解屦是解系也故隠义云古者屦头鼻綦防相连结之将升堂解之也不敢当阶者谓人与屦并不当阶侧就阶邉而解若留屦置阶道为妨后升也就屦跪而举之者此侍者或独暂退时取屦法也就犹着也初升时解置阶侧今下着之先徃阶侧跪举取之故云就屦跪而举之屏于侧者屏退也退不当阶也乡长者而屦者此明少者礼毕退去为长者所送之法也既为长者所送则于阶侧跪取屦稍移之面乡长者而着之故云乡长者而屦跪而迁屦者迁徙也就阶侧跪取稍移近前俯而纳屦者纳内也既取因俯身向长者而内足着之不跪者若跪则足向后不便故俯也虽不并跪亦坐左纳右坐右纳左耳】
　　离坐离立毋往参焉离立者不出中间注为干人私也离两也男女不杂坐不同椸枷不同巾栉不亲授嫂叔不通问诸母不潄裳外言不入于梱内言不出于梱女子许嫁缨非有大故不入其门姑姊妹女子子已嫁而反兄弟弗与同席而坐弗与同器而食注皆为重别防淫乱不杂坐谓男子在堂女子在房也椸可以枷衣者通问谓相称谢也诸母庻母也潄澣也庻母贱可使潄衣不可使潄裳裳贱尊之者亦所以远别外言内言男女之职也不出入者不以相问也梱门限也女子许嫁系缨有从人之端也大故宫中有灾变若疾病乃后入也女子有宫者亦谓由命士以上也春秋传曰羣公子之舎则已卑矣女子十年而不出嫁及成人可以出矣犹不与男子共席而坐亦逺别也音义【椸羊支反衣架也枷本又作架徐音稼古文无此字栉侧乙反嫂字又作防素早反潄悉侯反梱本又作阃苦本反别彼列反下及注同澣户管反】父子不同席注异尊卑也男女非有行媒不相知名注见媒徃来传昏姻之言乃相知姓名音义【媒音梅不相知夲或作不相知名名衍字耳传直専反】非受币不交不亲注重别有礼乃相纒固故日月以告君注周礼凡取判妻入子者媒氏书之以告君谓此也音义【判普叛反】齐戒以告鬼神注昏礼凡受女之礼皆于庙为神席以告鬼神谓此也音义【齐侧皆反】为酒食以召乡党僚友注防賔客也以厚其别也注厚重愼也取妻不取同姓故买妾不知其姓则卜之注为其近禽兽也妾贱或时非媵取之于贱者世无夲系音义【取七住反夲亦作娶下贺取妻同媵羊证反又绳证反繋音计又音户计反】寡妇之子非有见焉弗与为友注辟嫌也有见为有竒才卓然众人所知音义【见贤遍反辟音避本亦作避下同余皆放此】疏【正义曰此一节总明不干人私并逺嫌之法今各随文解之离坐离立毋往参焉者离两也若见彼或二人并坐或两人并立既唯二人恐宻有所论则已不得辄往参预也离立者不出中间者又若见有二人并立当己行路则避之不得輙当其中间出也不云离坐者道路中非安坐之地故不云坐也识与不识通如此也不亲授者男女有物不亲相授也内则云非祭非丧不相授器其相授则女授以篚无篚则皆坐奠之而后取之诸母不潄裳者诸母谓父之诸妾有子者潄浣也诸母贱乃可使潄浣盛服而不可使潄裳裳卑亵也欲尊崇于兄弟之母故不可使潄裳耳又欲逺别也外言不入于梱者外言男职也梱门限也男职在于官政各有其限域不得令妇人预之故云外言不入于梱也内言不出于梱者内言女职也女职谓织纴男子不得滥预故云不出于梱也女子许嫁缨者女子妇人通称也不要对文故不重云子也妇人质弱不能自固必有系属故恒系缨缨有二时一是少时常佩香缨二是许嫁时系缨此则为许嫁时系缨何以知然者内则云男女未冠笄紟缨郑以为佩香缨不云缨之形制此云许嫁有从人之端也又昏礼主人入亲説妇缨郑注云妇人十五许嫁笄而礼之因着缨明有系也盖以五采为之其制未闻又内则云妇事舅姑紟缨郑云妇人有缨示系属也以此而言故知有二缨也但妇人之紟缨即是五采者故郑云示系属也今此许嫁谓十五时非有大故不入其门者大故谓防病之属也女子已许嫁则有宫门列为成人维有防病等乃可入其门非大故则不入门也女子子者谓已嫁女子子是己之女不直云女子而云女子子者凡男子女子皆是父生同为父之子男子则单称子女子则重言子者案郑注丧服云重言女子子是别于男子故云女子子兄弟弗与同席而坐者虽已嫁乃成人犹宜别席不云侄及父唯云兄弟者侄父尊卑礼殊不嫌也弗与同器而食者熊氏以为不得传同器未嫁亦然今嫌嫁或有异于未出故明之皆为重别防淫乱也男女非有行媒不相知名者相知男女名者先须媒氏行传昬姻之意后乃知名见媒往来传昬姻之言乃相知姓名也故昏礼有六礼二日问名非受币不交不亲者币谓聘之纁束帛也先须礼币然后可交亲也故日月以告君者既男女须辨故妇来则书取妇之年月日时以告国君也齐戒以告鬼神者并厚重逺别也齐戒谓嫁女之家于受六礼并在于庙布席告先祖也明女是先祖之遗体不可专辄许人而取妇之家父命子亲迎乃并自齐洁但在已寝不在庙也所以尔者白虎通云娶妻不先告庙者示不必安也然夫家若无父母则三月庙见亦是告鬼神故云齐戒以告鬼神故买妾不知其姓则卜之者熊氏云卜者卜吉凶既不知其姓但卜吉则取之义或然也寡妇之子非有见焉弗与为友者明避嫌也见谓竒才卓异可见也寡妇无夫若其子有竒才异行者则已可与之为友若此子凡庸而己与其徃来则于寡妇有嫌也是以郑注有见谓竒才卓然众人所知也注正义曰离两也者案易象云明两作离是离为两也谓男子在堂女子在房也者熊氏云谓若大宗收族宗子燕食族人于堂宗子之妇燕食族妇于房也春秋传曰羣公子之舎则已卑矣者引公羊传证女子有别宫也庄元年秋筑王姬之馆于外公羊传曰路寝则不可小寝则嫌羣公子之舎则已卑矣何休云路寝是君聼事之处不可嫁他女小寝是夫人所居天王女宜逺别不可住也羣公子之舎则已卑矣者羣公子是鲁侯之诸女也鲁侯女宫为卑不可处王女也何休又云当筑夫人宫下羣公子宫上公羊以为筑宫于外非礼也左氏以为筑宫于外礼也郑康成亦以为筑宫当于宫外是也媒氏书之以告君谓此也者引媒氏职证必书告君也妻是判合故云判也入子者郑康成注云入子者谓容媵及侄娣不聘者也妾既非判合但广其子而已故云入子凡受女之礼者案昏礼纳采主人筵于户西西上右几注为神布席将以先祖之遗体许人不敢不告昏礼又云受诸礼于庙而设几筵也为其近禽兽也者郊特牲云无别无义禽兽之道此不取同姓为其近禽兽故也云妾贱或时非媵取之于贱者如诸侯取一国之女则二国同姓以侄娣媵媵送也妾送嫡行则明知姓氏大夫士取亦各有妾媵或时非此媵类取于贱者不知何姓之后则世无本系但卜得吉者取之】
　　贺取妻者曰某子使某闻子有客使某羞注谓不在賔客之中使人往者羞进也言进于客古者谓候为进其礼盖壶酒束脩若犬也不斥主人昏礼不贺疏【正义曰谓亲朋友有昏已有事碍不得自徃而遣人徃也案郊特牲云昏礼不贺人之序也此云贺者闻彼昏而送筐篚将表厚意身实不在为贺故云贺而其辞则不称贺曰某子使某者此使者辞也某子者贺者名使某者使自称名也言彼使我来也闻子有客者闻子呼娶妻者为子也昏礼既不称贺故云闻子有客也客者乡党僚友之属也使某羞者某是使者名也羞进也子既召賔客或须饮食故使我将此酒食以与子进賔客注正义曰羞进也言进于客也古者谓候为进者证呼送礼为进候犹进也古时谓迎客为进汉时谓迎客为候此记是古法故饮食与彼迎接呼为进也郑注周礼候人云候候迎賔客之来是也云其礼盖壶酒束脩若犬也者言于礼物用壶酒及束脩束脩十脡脯也若无脯则壶酒及一犬故云若犬也少仪云其以乘壶酒束脩一犬赐人若献人则陈酒执脩以将命是酒脩献人之法也此贺用酒或亦四壶也云不斥主人昏礼不贺者解所以不云贺主人昏而云有客之义主人有嗣代之序故不斥云贺也】
　　贫者不以货财为礼老者不以筋力为礼注礼许俭不非无也年五十始杖八十拜君命一坐再至音义【筋音斤】名子者不以国不以日月不以隠疾不以山川注此在常语之中为后难讳也春秋传曰名终将讳之隠疾衣中之疾也谓若黒臀黑肱矣疾在外者虽不得言尚可指擿此则无时可辟俗语云隠疾难为医音义【臀徒孙反擿徐吐歴反或音的医于其反】疏【正义曰此一节明与子造名字之法各依文觧之名子者不以国者不以本国为名故杜氏注春秋桓六年传云不以本国为名如是他国即得为名故桓十二年卫侯晋卒襄十五年晋侯周卒是也不以日月者不以甲乙丙丁为名殷家得以为名者殷质不讳名故也然案春秋鲁僖公名申蔡庄公名甲午者周末乱世不能如礼或以为不以日月二字为名也不以隠疾者谓不以体上幽隠之处疾病为名注正义曰案宣二年晋使赵穿迎公子黑臀于周而立之周语单子云吾闻晋成公之生梦神规其臀以黑使有晋国此天所命也有由而得为名昭元年楚公子黑肱昭三十一年邾黒肱得为名或亦有由或乱世而不能如礼云名终将讳之者案桓六年九月丁卯子同生公问名于申繻申繻对曰名有五有信有义有象有假有类以名生为信杜注云若唐叔虞鲁公子友以徳命为义若文王名昌武王名发以类命为象若仲尼首象尼丘取于物为假若伯鱼生人有馈之鱼因名之曰鲤取于父为类若鲁庄公与桓公同日生名之曰同也按传文云不以官不以畜牲不以器币此记文略耳传云以官则废职以山川则废主以畜牲则废祀以器币则废礼晋以僖侯废司徒宋以武公废司空先君献武废二山杜注云司徒改为中军司空改为司城鲁献公名具武公名敖按国语范献子聘鲁问具敖之山鲁人以乡名对献子云何不云具敖乎对曰先君献武之所讳也此等所以皆为名者以其不能如礼故申繻言之周人以讳事神者谓周人讳神之名而事神其名终没为神之后将须讳之故不可以为名也】
　　男女异长注各自为伯季也男子二十冠而字注成人矣敬其名音义【冠古乱反】父前子名君前臣名注对至尊无大小皆相名女子许嫁笄而字注以许嫁为成人音义【笄古兮反】疏【正义曰此一节明男女冠笄名字之法各依文解之男女异长者按冠礼加字之时伯某甫仲叔季唯其所当又檀弓云防名冠字五十以伯仲知女子亦各自为叔季者春秋隠公二年伯姬归于纪隠七年叔姬归于纪是也礼纬含文嘉云文家称叔质家称仲以此言之则周有管叔蔡叔之属是文家故称叔也礼纬又云嫡长称伯庻长称孟君前臣名者成十六年鄢陵之战公防于淖栾书欲载晋侯鍼曰书退鍼是书之子对侯而称书是于君前臣名其父也】
　　凡进食之礼左殽右胾食居人之左羮居人之右注皆便食也殽骨体也胾切肉也食饭属也居人左右明其近也殽在爼胾在豆音义【殽户交反熟肉有骨曰殽胾侧吏反大脔食音嗣饭也注食饭属同徐音自羮古衡反旧音衡便音婢面反下同近如字】脍炙处外醯酱处内注殽胾之外内也近醯酱者食之主脍炙皆在豆音义【脍古外反炙章夜反注同醢徐音海夲又作醯呼兮反醤子匠反】葱防处末注防烝葱也处醯醤之左言末者殊加也防在豆音义【防以制反烝之承反】酒浆处右注处羮之右此言若酒若浆耳两有之则左酒右浆此大夫士与賔客燕食之礼其礼食则宜放公食大夫礼云音义【浆子羊反字亦作将燕夲亦作宴于遍反放方两反公食音嗣此仪礼篇名也后放此下文及注执食同】以脯脩置者左胊右末注亦便食也屈中曰朐音义【朐其俱反】客若降等执食兴辞注辞者辞主人之临已食若欲食于堂下然主人兴辞于客然后客坐注复坐主人延客祭注延道也祭祭先也君子有事不忘本也客若降等则先祭音义【客祭礼饮食必祭示有所先也干寳注周礼云祭五行六隂之神与人起居道音导】祭食祭所先进注主人所先进先祭之所后进后祭之如其次殽之序徧祭之注谓胾炙脍也以其本出于牲体也公食大夫礼鱼腊湆酱不祭也音义【徧音遍下注同腊音昔湆音泣】三饭主人延客食胾然后辨殽注先食胾后食殽殽尊也凡食殽辨于肩食肩则饱也音义【饭扶晚反下注礼饭以手同依字书食旁作卞扶万反食旁作反符晚反二字不同今则混之故随俗而音此字辨音遍下同】主人未辨客不虚口注俟主人也虚口谓酳也客自敌以上其酳不待主人饱主人不先饱也音义【酳音又士觐反潄口也以酒曰酳以水曰潄】疏【正义曰此一节推明饮食之法也各随文解之今此明卿大夫与客燕食之礼左殽右胾者熟肉带骨而脔曰殽纯肉切之曰胾骨是阳故在左肉是隂故在右食居人之左羮居人之右者食饭燥为阳故居左羮湿是隂故右设之并在殽胾之内以脯脩置者设食竟所须也脯训始始作即成也脩亦脯也脩训治治之乃成郑注腊人云薄析曰脯棰而施姜桂曰腵脩今明置设脯脩与客之法故云以脯脩置者左胊右末者胊谓中屈也屈脯朐胊然也左朐朐置左也右末末邉祭置右右手取祭擘之便也脯脩则处酒左以燥为阳也脯脩皆左邉也注亦便至便也客若降等者降下等也谓大夫为卿之客其品等卑下也执食兴辞者执捉也食饭也兴起也客既卑故未食必先捉饭而起以辞谢主人之临已也又若欲徃堂下食然也堂下是卑者食处饭为食主故特执之也公食大夫礼云賔北面自间坐左拥簠梁右执湆以降是也郑云自间坐由两馔之间也辞主人临已食若欲食于堂下然此降等谓大夫于卿故欲降而不降若臣于君则降也故公食云賔拥簠梁以降是也若敌者全无欲降之礼故公食礼云大夫相食賔执梁与湆之西序端无降法也主人兴辞于客然后客坐者主人见客执饭起故主人亦起辞止之则客从辞而止乃坐食复坐也主人延客祭者延道也祭者君子不忘本有德必酬之故得食而种种出少许置在豆间之地以报先代造食之人也若敌客则得自祭不须主人之延道今此卑客聼主人先祭道之已乃从之故云延客祭也祭食祭所先进者凡祭食之法随主人所设前后次第种种而次祭之故主人所先进先祭之所后进后祭之所从如其次也殽之序徧祭之者序次序也谓脍炙胾之属也徧匝也炙胾之属虽同出于牲今祭之故种种次序徧匝祭之三饭主人延客食胾者三饭谓三食也礼食三飱而告饱须劝乃更食三饭竟而主人乃道客食胾也公食大夫礼云賔三饭以湆酱郑云毎饭歠湆以殽擩酱食正馔也案彼文是三饭但食酱及他馔而未食胾故三飱竟而主人道客使之食胾也所以至三飱后乃食胾者公食礼亦以胾为加故客三飱前未食之故郑注云以殽擩酱食正馔正馔则非胾也然公食礼三飱竟捝手起受浆潄口受束帛之物升降拜礼毕方是升还坐食取饱又三潄不云三饭延客食胾者与此异也然后辨殽者然后谓食胾竟后也辩匝也主人皆道客令食至饱食殽得匝也主人未辨客不虚口者虚口谓食竟饮酒荡口使清絜及安食也用浆曰潄令口以絜清为义用酒曰酳酳训演言食毕以酒演养其气主人若食殽未辨则客虽已辨而不得辄酳潄也主人恒让客不自先饱故客待主人辨乃得为酳也此谓卑客耳敌客以上则不待主人也酳隠义云饭毕荡口也注正义曰皆便食也者此中有三便一则纯肉在右先取为便也二则羮饭并近人之食先取羹饭亦便三则饭在左羮在右右手取羹羹重于右亦便故云皆便食云食饭属者知食是饭者春秋左氏传云粢食不凿论语云一箪食玉藻云子卯稷食皆饭也言属者诸饭悉然故云属也云居人左右明其近也者以其系人言之故云近也云殽在爼者春秋宣十六年王享士会殽烝下云宴有折爼又昏礼及特牲少牢皆骨体在爼是殽在爼知胾在豆者公食大夫礼庻羞十六豆有牛胾羊胾是胾在豆知殽胾之外内也者以此馔之设羮食最近人羮食之外乃有殽胾今云脍炙处外醯酱处内明其不得在羮食之内故知在殽胾之外内此醯酱徐音作海则醢之与醤两物各别依昏礼及公食大夫礼酱在右醢在左此醯酱处内亦当酱在右醯在左也按公食大夫礼宰夫自东房授醯醤公设之郑注云以醯和醤也又周礼醯人祭祀共齐菹醯物则醯酱共为一物也今此经文若作醯字则是一物也醢之与醯其义皆通未知孰是但郑注葱防云处醯酱之左则醯酱一物为胜云脍炙皆在豆者以公食下大夫十六豆有牛炙羊炙及芥酱鱼脍故知在豆知处醯酱之左者地道尊右既云处末则末在左上继醯酱文承其下故云在醯酱之左知葱防殊加者以仪礼正馔唯有菹醢无葱防故知葱防为殊加也以其菹类故知在豆也处羹之右者卑客则或酒或浆若尊客则有酒有浆案公食大夫礼云设酒于豆东是酒在左也公食大夫礼又云賔三饭设浆饮于稻西郑注云酒在东浆在西所谓左酒右浆是也云此大夫与賔客燕食之礼其礼食则宜故公食大夫礼云者从上进食之礼至此所陈馔具皆是卿大夫燕食也其礼食则似公食大夫礼所陈是也案公食大夫礼醯酱陈于席前豆六设于酱东西上韭菹以东醓醢昌本南麋臡以西菁菹鹿臡士设爼于豆南牛爼在西牛爼东羊俎羊爼东豕爼又牛爼南鱼爼鱼爼东腊爼腊爼东有肠胃爼又有肤爼在两行俎之东纵设之黍稷六簋设于俎西黍簋当牛俎西其西稷稷西黍黍南稷稷东黍黍东稷屈为两行大羮在酱西铏四设于豆西牛铏在东牛西羊羊南豕豕东牛饭酒设于豆东梁饭设于湆西稻于梁西庻羞十六豆设于稻南屈折而陈凡为四行膷东臐臐东膮膮东牛炙炙南醢醢西牛胾胾西醢醢西牛脍脍南羊炙炙东羊胾胾东醢醢东豕炙炙南醢醢西豕胾胾西芥醤酱西鱼脍此是公食下大夫礼云若上大夫八豆八簋六铏九俎庻羞二十也以其夲出于牲体也者案公食大夫礼云三牲之肺不离赞者辩取之一以授賔賔兴受坐祭捝手又云鱼腊酱湆不祭也先食胾后食殽殽尊也者纯肉为隂隂卑也带骨为阳阳尊也尊故后食之也云几食殽辩于肩食肩则饱者案特牲少牢云初食殽次食脊次食骼后食肩是辩于肩也故云食肩则饱也郑云举前正脊后肩自上而郤下防而前终始之次也案郑云是先食脇脊次食骼食骼竟又屈食脇脊竟乃食肩虚口谓酳也者案公食礼云賔卒食会饭三饮郑云三漱浆也明是食竟漱也又初三饭竟设浆稻西賔坐祭遂饮郑云饮漱也案此潄是三飱竟又有事故用浆漱口若如斯则公食之礼虽设酒为优賔不得用酳故郑注彼云设而不举明但以浆漱口而已也此是私客故用酒以酳所以异于公食礼也故郑此云谓酳也云客自敌已上其酳不待主人饱者客不敌故待主人主人不先饱者缘主人不先饱故待之也】
　　侍食于长者主人亲馈则拜而食注劝长者食耳虽贱不得执食兴辞拜而已示敬也音义【馈徐具类反】主人不亲馈则不拜而食注以其礼于己不隆疏【正义曰向是自为客法此明侍从尊长为客礼也主人亲馈则拜而食者馈谓进馔也已虽侍尊长而主人若自亲馈与己己则拜谢之而后食也注正义曰言已今侍食虽贱不得执食兴辞故但拜之以示敬也】
　　共食不饱注谦也谓共羮饭之大器也共饭不泽手注为汗手不絜也泽谓捼莎也礼饭以手泽或为择音义【为于伪反汗下半反本或作污捼乃禾反沈耳佳反莎息禾反沈又息随反】疏【正义曰共食谓同事聚居非礼食则有同器食法共食宜谦不辄厌饫为饱也共饭不泽手者亦是共器盛饭也泽谓光泽也古之礼饭不用箸但用手既与人共饭手宜絜浄不得临食始捼莎手乃食恐为人秽也注正义曰为汗手不絜也者絜净也若泽手手必汗生则不絜净一本汗生不圭圭絜也言手泽汗饭也】
　　毋抟饭注为欲致饱不谦音义【抟徒端反为于伪反下皆同】毋放饭注去手余饭于器中人所秽音义【去起吕反】毋流歠注大歠嫌欲疾音义【歠川悦反】毋咤食注嫌薄之音义【咤陟嫁反叱咤也】毋齧骨注为有声响不敬音义【齧五结反】毋反鱼肉注为己歴口人所秽毋投与狗骨注为其贱饮食之物毋固获注为其不廉也欲专之曰固争取曰获音义【固获并如字徐云郑横霸反一音防】毋扬饭饭黍毋以箸毋嚃羮注亦嫌欲疾也嚃为不嚼菜音义【饭扶晚反箸直虑反説文云饭攲也嚃他答反一音吐计反又音退嚼疾略反又序略反】毋絮羮注为其详于味也絮犹调也音义【絮勑虑反谓加以盐梅也】毋刺齿注为其弄口也口容止音义【刺七亦反弄鲁冻反】毋歠醢注亦嫌详于味也歠者为其淡故音义【淡度敢反】客絮羮主人辞不能亨客歠醢主人辞以窭注优賔音义【亨普彭反煮也窭其禹反贫也】濡肉齿决注决犹断也音义【□音濡字亦作濡断音短】干肉不齿决注坚宜用手毋嘬炙注为其贪食甚也嘬谓一举尽脔特牲少牢哜之加于俎音义【嘬初怪反炙章夜反脔力转反少徐式照反凡少牢皆同哜音才细反】疏【正义曰毋抟饭者共器若取饭作抟则易得多是欲争饱非谦也故注云为欲致饱不谦也毋放饭者手就器中取饭饭若黏着手不得拂放本器中者去手余饭于器中人所秽也当弃余于篚无篚弃余于防会谓簋盖也毋流歠者谓开口大歠汁入口如水流则欲多而速是伤廉也故郑云大歠嫌欲疾毋咤食者咤谓以舌口中作声也似若嫌主人之食也毋齧骨者一则有声二则嫌主人食不足以骨致饱故庾云为无肉之嫌三则齧之口唇可憎故不齧也为有声响不敬郑举一隅也毋反鱼肉者谓与人同器也已齧残不可反还器中为人秽之也故郑云谓已歴口人所秽崔灵恩云不可反于故处是以少牢礼尸所食之余肉皆别致于肵俎不反本处也毋投与狗骨者投致也狗犬也言为客之礼无得食主肉后弃其骨与犬故郑云为其贱饮食之物毋固获者专取曰固争取曰获与人共食不可专固独得及争取也卢植云固获取之为其不亷也毋扬饭者饭热当待冷若扬去热气则为贪快伤亷也饭黍毋以箸者饭黍无用箸当用匕故少牢云廪人溉七与敦注云匕所以匕黍稷是也毋嚃羮者人若不嚼菜含而歠吞之其欲速而多又有声不敬伤亷也故郑云亦嫌欲疾也嚃为不嚼菜羮有菜者用梜故不得歠当梜嚼也毋絮羹者絮谓就食器中调足盐梅也若得主人羹更于器中调和是嫌主人食味恶也毋刺齿者口容止不得刺弄之为不敬也谓其弄口少仪曰口容止容仪欲静止也毋歠醢者醢肉酱也酱宜咸客若歠之则是酱淡也客絮羮主人辞不能亨者亨煮也若客失礼而絮羮则主人宜有优賔之辞谢之云已家不能亨煮故羮味不调适也客歠醢主人辞以窭者窭无礼也若客失礼而歠醢则主人亦致谢云主人作醢淡而无盐故可歠也诗云终窭且贫毛云窭无礼也笺云君于己禄薄终不足以为礼也两辞皆优饶于賔也濡肉齿决者濡湿也湿软不可用手擘故用齿断决而食之决犹断也干肉不齿决者干肉脯属也坚肕不可齿决断之故须用手擘而食之郑注腊人云大物解肆干之谓之干肉也毋嘬炙者火灼曰炙炙肉濡若食炙先当以齿哜而反置俎上不一举而并食并食之曰嘬是贪食也注正义曰为其详于味也者详审也谓更详审嫌淡也为其贪食甚也者不细齧之是一举尽脔也特牲少牢哜之加于俎者哜至齿也特牲少牢馈食礼尸及祝佐食主人之徒得肉皆哜之哜之竟而加置于俎上也但此所哜取彼哜至齿反置于俎则同然前云无反鱼肉此得反于俎者上文谓共人同器而食者故郑云为其已歴口人所秽特牲少牢独食故得反也】
</div>
    <div class="pagination">
<a href="礼记注疏_page2.html">上一页</a><a href="礼记注疏.html">1</a><a href="礼记注疏_page2.html">2</a><span class="current-page">3</span><a href="礼记注疏_page4.html">4</a><a href="礼记注疏_page5.html">5</a><a href="礼记注疏_page6.html">6</a><a href="礼记注疏_page7.html">7</a><a href="礼记注疏_page8.html">8</a><span>...</span><a href="礼记注疏_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
