<!DOCTYPE html>
<html>
<head>
    <meta charset="UTF-8">
    <title>礼书 - 第 26 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书 - 第 26 页/共 66 页</h1>
    <div class="content"><经部,礼类,通礼之属,礼书,卷五十四>
<经部,礼类,通礼之属,礼书,卷五十四>
<经部,礼类,通礼之属,礼书,卷五十四>








　　四圭有邸
　　苍璧
　　大宗伯苍璧礼天黄琮礼地典瑞四圭有邸以祀天旅上帝两圭有邸以祀地旅四望玉人四圭尺有二寸以祀天两圭五寸有邸以祀地旅四望郑氏谓苍璧礼天冬至祀天皇大帝在北极者也四圭祀天夏至祀感生帝于南郊者黄琮礼地者昆仑之示两圭祀地者神州之示贾公彦谓黄琮以礼昆仑之示于夏至则两圭以祀神州之示宜于七月然感生帝与昆仑神州之説不见于经又分郊以异于丘别感生之礼以异于五帝王肃尝攷之矣要之苍璧礼天冬至之郊也四圭有邸非必冬至之郊也黄琮礼地夏至之祭也两圭有邸非必夏至之祭也冬至用苍璧夏至用黄琮牲币亦如之所谓牲币各放其气之色是也非冬至则四圭非夏至则两圭而牲币葢用骍黝矣所谓阳祀用骍牲阴祀用黝牲是也礼神之玉葢皆植于神位之前书曰植璧秉圭是也或曰大司乐言乐六变八变然后神示可得而礼又言歌黄钟太簇之类以祀天神地示则礼之固在降神之后祀之又在礼之之后璧琮礼天地四圭两圭祀天地葢皆一祭兼用之也是不然何则青圭礼东方赤璋礼南方白琥礼西方璜礼北方则四方有礼玉无祀玉圭璧以祀日月星辰璋邸射以祀山川则日月星辰山川有祀玉无礼玉周官之书虽或简略不应如是之缺也然则祀之乃所以礼之康成以祀为礼其神于义或然书曰璧在西序尔雅曰璧大六寸谓之瑄汉郊祀志言皇帝始郊见泰一云阳有司奉瑄玉葢与周之礼天者异矣然则冬至礼天必以璧何也苍春天之色圜钟春律之管乐以圜钟玉以苍璧而牲币皆苍以冬至者阳气之始故也
　　两圭有邸
　　黄琮
　　大宗伯曰黄琮礼地典瑞曰两圭有邸以祀地旅四望玉人两圭五寸有邸以祀地旅四望尔雅曰邸谓之柢郑氏谓四圭有邸中央为璧圭末四出两圭有邸僢而同邸圭璧者圭其邸为璧贾公彦曰四圭两圭及下璋邸皆言邸郑皆以邸为璧圭璧不言邸故郑还以邸解璧也然璧天象也祀天则四圭邸璧琮地象也祀地必两圭邸琮日月星辰天类也必一圭邸璧山川地类也必一璋邸琮谓地与山川皆邸璧非所称也四圭则无所不达尺有二寸天之备数也两圭则能地而巳五寸天地之中数也玉人言玉之制其长不过大圭之三尺其短不过瑁圭之四寸由四寸而上之则祀地之两圭祀日月星辰之圭璧宗后之驵琮皆五寸侯伯之信圭躬圭巡守之边璋起军治兵之牙璋中璋王之驵琮聘女之谷圭诸侯聘女之大璋皆七寸覜聘之瑑圭璋享夫人之瑑琮皆八寸公之桓圭象徳之琬圭除慝易行之琰圭享天子之璧琮巡守之大璋皆九寸璧羡度尺而镇圭四圭裸圭大琮玉案皆十有二寸土圭尺有五寸则大圭三尺三才之道也土圭尺有五寸夏至之景也其余长短不伦各有所称岂茍异哉
　　圭璧
　　典瑞圭璧以祀日月星辰璋邸射以祀山川以造赠賔客公羊传曰璋判白则璋于圭璧半于两圭两圭半于四圭以礼有隆杀故玉有等衰也先王以大采朝日少采夕月日月星辰有合祭有异祭有正祭有祷祈其礼虽不一而用圭璧一也
　　璋邸射
　　典瑞璋邸射以祀山川以造赠賔客玉人璋邸射素功以祀山川以致稍饩王制曰五岳视三公四渎视诸侯书大传曰其余山川视伯小者视子男周礼诸侯为賔诸臣为客山川賔客等衰虽殊其祀与造赠用邸射一也賔至致飱如致积致饔致赠如将币聘賔所过之邦饩之以其礼所聘之邦则卿致馆宰夫朝服设飱賔既聘享君使卿韦弁归饔饩夕夫人使下大夫韦弁归礼葢于是时用璋邸射欤璋邸射索功以其刮摩之功略也郑氏以素功为无瑑饰若然是四圭圭璧之类有瑑饰乎玉人大琮大璋中璋皆射四寸牙璋亦射四寸特璋邸射不言寸数其详不可以考
　　青圭
　　赤璋
　　白琥
　　璜
　　大宗伯以苍璧礼天以黄琮礼地青圭礼东方赤璋礼南方白琥礼西方璜礼北方葢璧圜以象天而天以始事为功故以苍璧方以象地而地以终功为事故以黄东生物之方也故圭鋭以象春西杀物之方也故虎严以象秋南正阳也隂居其半故璋以半圭北正隂也阳居其半故璜以半璧觐礼方明东方圭南方璋西方琥北方璜天府季冬陈玉以贞来歳之媺恶有天地四方玉有六器皆其类也六玉之制不同而虎特取其形者以形成于秋故也古者盐为虎形以示武敔为虎形以止乐亦此意欤然则礼神则璧琮重于圭璋圭璋无间于琥璜朝聘则圭璋重于璧琮而璧特重于琥璜而巳何也圭璋二王之后所以享王与后也璧琮五等诸侯所以享王与后也琥璜子男所以享诸侯者也又圭璋特达不加于束帛琥璜将送酬爵而巳此六玉轻重之别也至于礼神则上下四方各象其类以求之与朝聘之礼异矣昔成王赐伯禽以夏后氏之璜【定四年左】明堂位曰大璜天子之器则阳虎所窃之宝杜预所谓大璜是也公羊曰璋判白误矣昭公疾赐子家子双琥公薨子家子反赐于府人则双琥亦鲁之所宝也説文曰琥发兵瑞玉为琥又白虎通曰璜以征召然先王之时发兵用牙璋征守以镇圭召人以瑗后世发兵乃用铜虎符不知説文白虎通何据而言然
　　牙璋
　　中璋
　　典瑞曰牙璋以起军旅以治兵守玉人曰牙璋中璋七寸厚寸以起军旅以治兵守郑司农曰牙璋瑑以为牙牙齿兵象故以牙璋发兵郑康成曰牙璋中璋皆有鉏牙之饰于琰侧先言牙璋有文饰也贾公彦曰军多用牙璋军少用中璋中璋亦有鉏牙但牙璋文饰多故得牙名而先言也春秋之时宋司马请瑞【哀十四年左】以命其徒攻桓氏【杜预曰瑞符节以发兵】魏有兵符汉有铜虎符以发郡国兵岂牙璋之类欤白虎通曰璋位南方南方阳极而阴生兵亦阴也故以兵起于义或然









　　礼书卷五十四
　　钦定四库全书
　　礼书卷五十五
　　宋　陈祥道　撰













<经部,礼类,通礼之属,礼书,卷五十五>
<经部,礼类,通礼之属,礼书,卷五十五>
<经部,礼类,通礼之属,礼书,卷五十五>
　　圭瓉
　　璋瓉
　　大璋　【中璋　边璋】
　　郁人凡裸玉濯之陈之以賛裸事诏裸将之仪与其节【裸玉谓圭瓉璋瓉】大丧及塟共其裸器遂埋之【遣奠之彛与瓉也】典瑞裸圭有瓉以肆先王以裸賔客【郑司农云于圭头为器可以挹鬯裸祭诗曰瑟彼玉瓉黄流在中国语谓之鬯圭以肆先王裸先王祭也谓肆解牲体以祭因以为名爵行曰裸汉礼瓉槃大五升口径八寸下有槃口径一尺】玉人裸圭尺有二寸有瓉【裸谓始献酌奠也瓉如槃其柄用圭有流前注】大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以巡守宗祝以前马【射琰出者也郑司农云鼻谓勺龙头鼻也衡谓勺柄龙头也谓鼻勺流也凡流皆为龙口也衡古丈横假借字也衡谓勺径也三璋之勺形如圭瓉天子巡守有事山川则用灌马于大山川则用大璋加文饰也于中山川用中璋杀文饰也于小山川用边璋半文饰也】王制赐圭瓉然后为鬯未赐圭瓉则资鬯于天子郊特牲周人尚臭灌用鬯郁合鬯臭隂达于渊泉灌以圭璋用玉气也既灌然后迎牲致阴气也明堂位曰灌用玉瓉大圭祭统曰君执圭瓉裸尸大宗执璋瓉亚裸【大宗亚裸容夫人有故摄马】诗棫朴曰济济辟王左右奉璋【笺云璋璋瓉也祭祀之礼王裸以圭瓉诸臣助之】旱麓曰瑟彼玉瓉黄流在中【玉瓉圭瓉也黄金所以饰流鬯也九命然后锡以秬鬯圭瓉笺云瑟洁鲜貌黄流秬鬯也圭瓉之状以圭为柄黄金为勺青金为外朱中央圭瓉谓之玉瓉黄金所以饰流鬯可知矣】江汉曰厘尔圭瓉秬鬯一卣告于文人【卣器也九命锡圭瓉文人文徳之人也笺云王赐召虎以鬯酒一尊使以祭其宗庙告其先祖谓有徳美见记也正义曰秬鬯一卣者祭时在彛未祭在卣赐时未祭故卣盛之】书文侯之命曰平王锡晋文侯秬鬯圭瓉又曰用赉尔秬鬯一卣鲁语鲁饥文侯以鬯圭与玉磬如齐告籴白虎通言九锡之礼曰孝道备者锡以秬鬯圭瓉宗庙之盛礼也玉以象徳金以配情芬香条鬯以通神灵玉饰其末君子之性金饰其中君子之道金者和之至也玉者徳美之至也鬯者芬香之至也君子有玉瓉秬鬯乎郑氏释小宗伯云天子圭瓉诸侯璋瓉既不得鬯则用薰故王度记云天子以鬯诸侯以薰
　　圭以象阳之生物璋以象阴之成事王之肆先王礼賔客以裸圭后之亚祼与王之巡守以裸璋此王与后阴阳尊卑之分而宗庙賔客山川内外隆杀之辨也裸圭尺有二寸阳以偶成也大璋中璋九寸边璋七寸阴以竒立也圭璋其柄也瓉其勺也柄则圭璋纯玉为之勺则玉多石少者可矣郑康成许慎所谓瓉四玉一石是也圭瓉璋瓉则玉为之三璋之勺则饰以金焉玉人所谓黄金勺青金外是也三璋射四寸厚寸勺鼻寸衡四寸有缫则鼻寸所以流鬯也衡四寸勺径也缫借也圭璋瓉制葢亦如此先儒谓凡流皆为龙口瓉槃大五升口径八寸下有槃口径一尺然古者有圭瓉璋瓉而无下槃有鼻而无龙口先儒之説葢汉制欤周之时典瑞掌裸圭之名物郁人掌祼事之仪节涖玉鬯则大宗伯賛祼将则小宰而内宰賛后之裸献大宗伯摄后之载裸此王与后祭祀賔客之裸礼也惟天地之神无所用裸故典瑞裸圭止于肆先王玉人裸圭止于祀庙则天地无裸可知礼曰诸侯赐圭瓉然后为鬯故旱麓诗曰瑟彼玉瓉黄流在中江汉诗曰厘尔圭瓉秬鬯一卣而鲁晋之国皆用焉以其有功于民者也祭统所谓君执圭瓉裸尸大宗执璋瓉亚裸【郑曰容夫人有故摄焉】此诸侯用圭瓉之礼也周衰礼废而臧文仲以鬯圭如齐告籴岂知先王所以康周公之意哉书曰王入大室裸记曰既灌而后迎牲则尸入裸之然后后再裸焉后再裸则大祭祀而已凡小祭祀葢一裸也内宰大祭祀后裸献观周官行人裸侯伯子男一裸则小祭祀一祼可知记言诸侯相朝灌用郁鬯此亦赐圭瓉者之礼也【未赐圭瓉必资鬯于天子】
　　宗庙礼神之玉
　　大宗伯有礼天地四方之玉典瑞玉人有祀天旅上帝祀地旅四望祀日月星辰山川之玉特于宗庙言裸圭有瓉以肆先王裸圭尺有二寸有瓉以祀庙则裸圭非礼先王之玉也贾公彦释大宗伯谓天地有神玉无郁鬯宗庙有郁鬯神玉裸用圭璋用玊气也则宗庙之玉裸圭而已然考之大宰祀五帝賛玉币爵之事祀神示享先王亦如之大宗伯祀大神享大鬼祭大示涖玉鬯郑氏皆以玉为礼神之玉又书称周公之祷大王王季文王而植璧秉圭曾子问称天子诸侯将出以币帛皮圭告于祖庙反必设奠敛币玉藏诸两阶之间则宗庙之玉非特圭而巳且裸以求神及神之格斯然后可得而礼则裸圭非礼神之物也裸之所不用者天地而已其余祼以圭璋又礼以玉而賔客之仪犹且祼与造赠异玉况先王乎然则典瑞玉人不言宗庙有礼神之玉者特其文不备耳
　　谷圭
　　大璋
　　典瑞曰谷圭以和难以聘女玉人曰谷圭七寸天子以聘女葢谷圭以谷为文以善为义故可和难以释仇聘女以纳徴也圭贵于璋璋贵于皮天子纳征以谷圭诸侯以大璋士以俪皮此尊卑之所别也然皆纁束帛以将之此尊卑之所同也士婚礼纳征纁束帛周礼凡嫁子取妻入币纯帛无过五两杂记曰纳币一束束五两两五寻是也苏秦传曰锦绣千纯犀首传曰文绣千纯裴骃曰纯端名则周礼所谓纯帛者匹帛也郑氏改纯为缁与士婚礼纁之制不类其説非也考之经传大璋有三尔雅璋大八寸谓之琡玉人大璋中璋九寸边璋七寸射四寸厚寸天子以巡守而诸侯聘女之璋如边璋制亦谓之大璋则九寸八寸皆可以大璋命之也
　　琬圭
　　琰圭
　　书曰琬琰在西序典瑞曰琬圭以治徳以结好琰圭以易行以除慝玉人曰琬圭九寸而缫以象徳琰圭九寸判规以除慝以易行行人曰时聘以结诸侯之好殷覜以除邦国之慝郑康成谓琬圭王使之瑞节诸侯有徳王命赐之及诸侯使大夫来聘既而为坛防之使大夫执以命事焉琰圭亦王使之瑞节除慝亦于诸侯使大夫来覜既而使大夫执而命事于坛调人雠弗辟则与之瑞节而以执之郑康成曰瑞节琰圭也説文曰琰璧上起美色也葢琬圭圜而宛之也琰圭剡而有锋也圜而宛之仁也故以治徳以结好剡而有锋义也故以易行以除慝琰圭判规则圭上圜而判之与凡圭之琰上寸半者异矣康成谓琰圭琰半以上又半为瑑饰贾公彦曰判半也又云规明半以上琰至首规半以下为瑑饰可知然琬琰之有瑑饰于经无见此不可考



　　礼书卷五十五
　　钦定四库全书
　　礼书卷五十六
　　宋　陈祥道　撰













<经部,礼类,通礼之属,礼书,卷五十六>
<经部,礼类,通礼之属,礼书,卷五十六>
<经部,礼类,通礼之属,礼书,卷五十六>
<经部,礼类,通礼之属,礼书,卷五十六>
<经部,礼类,通礼之属,礼书,卷五十六>
<经部,礼类,通礼之属,礼书,卷五十六>



</div>
    <div class="pagination">
<a href="礼书_page25.html">上一页</a><span>...</span><a href="礼书_page21.html">21</a><a href="礼书_page22.html">22</a><a href="礼书_page23.html">23</a><a href="礼书_page24.html">24</a><a href="礼书_page25.html">25</a><span class="current-page">26</span><a href="礼书_page27.html">27</a><a href="礼书_page28.html">28</a><a href="礼书_page29.html">29</a><a href="礼书_page30.html">30</a><a href="礼书_page31.html">31</a><span>...</span><a href="礼书_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
