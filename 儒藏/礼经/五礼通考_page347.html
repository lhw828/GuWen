<!DOCTYPE html>
<html>
<head>
    <meta charset="UTF-8">
    <title>五礼通考 - 第 347 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 347 页/共 431 页</h1>
    <div class="content">　　【监官各二人】
　　马氏端临曰枢宻之名始于唐代宗宠任宦者故置内枢宻使使之掌机宻文书如汉之中书谒者令是也若内中处分则令内枢宻使宣付中书门下施行则其权任已侔宰相至僖昭间杨复恭西门季元之徒遂至于视事行文书矣昭宗天复元年既诛刘季述乃勅近年宰相延英奏事枢宻院侍侧争论纷然既出又称上旨未允复有改易挠权乱政自今并依大中旧制俟宰相奏事毕方得升殿承受公事葢当时所谓枢宻使者专横如此朱梁惩唐敝不用宦者然徒知宦者之不可用而不知枢宻院之不必存也乃复改为崇政院以敬翔为使至后唐而复枢宻院郭崇韬安重诲相继领其事皆腹心大臣则是宰相之外复有宰相三省之外复有一省矣宋兴始以枢宻与中书对持文武二柄号称二府然后枢宻院之设始专有职掌不为赘疣然祖宗时枢宻院官虽曰掌兵亦未尝不兼任宰相之事景德四年中书命秘书丞杨士元通判鳯翔府枢宻院命之掌内香药库两府不相知宣勑各下乃诏自今中书所行事闗军机及内职者报枢宻院枢宻院所行闗民政及京朝官者报中书是枢宻院得以预除授之事也又是年命宰臣王旦监修两朝正史知枢宻王钦若陈尧叟叅知政事赵安仁并修国史是枢密院可以预文史之事也至庆歴以后始以宰相兼枢密使及元丰官制行欲各正其名遂不复兼乃诏厘其事大小大事三省与枢密院同议进呈画旨称三省枢密院同奉圣防三省皆同签书付枢密院行之小事枢密院独取旨行讫闗三省每朝三省枢密先同对枢密院退待于殿庐三省始留进呈三省事退枢密院再上进呈独取旨遂为定例然熈宁初以司马温公为枢密副使公以言新法不见听力辞上使人谓之曰枢密兵事也官各有职不当以他事辞其时文潞公亦在枢府虽持正论终不能抑新法之行至哲宗初即位蔡确为相温公为门下侍郎章惇知枢密院温公欲复差役法而确言此大事当与枢密院同议取防惇果驳温公所言然则枢密院虽可以参谋三省之事而又在所以委任之者如何温公潞公当熈宁之时与国论不合则欲其专任本兵不预他事蔡确当元祐之初欲引章惇以自助则欲其共立异议隂排正人至绍圣以后则两府皆憸人附防绍述更无异议亦不复闻以文马之俦参错其间矣
　　【洪氏迈容斋随笔国朝枢宻之名其长为使则其贰为副使其长为知院则其贰为同知院如柴禹知院向敏中同知及曹彬为使则敏中改副使王继英知院王旦同知继冯拯陈尧叟亦同知及继英为使拯尧叟乃改签书院事而恩例同副使王钦若陈尧叟知院马知节签书及王陈为使知节迁副使其后知节知院则任中正周起同知惟熈寜初文彦博吕公弼已为使而陈升之过阙防王安石以升之曾再入枢府遂除知院知院与使并置非故事也安石之意以沮彦博耳绍兴以来唯韩世忠张俊为使岳飞为副使此后除使固多而其贰只为同知亦非故事也又使班视宰相而乾道职制杂压令副使反在同知之下】
　　蕙田案熈宁以后有提举修敕令制置三司条例司三司防计司编修条例经抚房提举讲议司仪礼局礼制局南渡则有御营使提举修政局制国用使都督诸路军马编修敕令所皆以宰执兼领因事剏名未久遄罢今皆畧之
　　宣徽院【宣徽南院使北院使掌总领内诸司及三班内侍之籍郊祀朝防宴飨供帐之仪二使共院而各设防事故事与知政事枢宻副使同知枢宻院事以先后入叙位熈寕四年诏位政枢副同知下官制行罢宣徽院以职事分省寺而使号犹存绍圣三年罢自后不复置】
　　三司使【国初沿五代之制置三司使号曰计省位亚执政太平兴国八年分置盐铁度支户部三使淳化四年复置使一员总领三部又分天下为十道在京东曰左计京西曰右计置使二员分掌俄又置总计使判左右计事左右计使判十道事五年罢十道左右计使复置三部使咸平二年罢三部使复置三司一员三司副使三部各有孔目官一人都勾押官一人勾覆官四人又有都磨勘司都主辖支收司拘收司都理欠司都凭由司开拆司放司勾凿司催驱司受事司衙司管辖官勾当公事官三司推勘公事勾当诸司马歩军粮料院官勾当马歩军专勾司官元丰官制罢三司并归户部】
　　翰林学士院【翰林学士承旨翰林学士知制诰掌制诰诏令撰述之事承旨不常置以学士久次者为之凡他官入院未除学士谓之直院学士俱阙他官暂行院中文书谓之权直乾道九年崔敦诗以秘书省正字兼翰林权直淳熈五年敦诗再入院议者以翰林乃应奉之所非专掌制诰之地更为学士院权直后复称翰林权直然亦互除不废】
　　翰林侍读学士【太宗初吕文仲为侍读真宋咸平二年以杨徽之夏侯骄并为翰林侍读学士始建学士之职元丰官制废翰林侍读侍讲学士但以为兼官然必侍从以上乃得兼之其秩卑资浅则为説书嵗春二月至端午日秋八月至长至日遇只日入侍迩英阁轮官讲读元祐七年复増学士之号元符元年省去建炎元年诏特差侍从官四员充讲读官】　翰林侍讲学士【咸平二年以邢昺为侍讲学士故事两省台端以上兼侍讲或以庻官兼之盖殊命也元丰以后多以宫观兼侍读南渡后台諌多兼读讲者】　崇政殿説书【仁宗景祐元年命贾昌朝等为崇政殿説书后为庻官兼经筵者之称】观文殿大学士学士【学士之职资望极峻无吏守无职事惟出入侍从备頋问而已观文殿即旧延恩殿仁宗时更名皇祐元年置大学士诏今后湏曽任宰相乃除宋初有文明殿学士仁宗时改为紫宸殿学士又改观文殿学士非曽任执政者不除】　资政殿大学士学士【资政殿在龙圗阁之东序景德二年特置学士在翰林学士下寻置大学士班文明殿学士下翰林学士承旨上康定中大学士置二员学士三员】　端明殿学士【端明殿即西京正衙殿也后唐置学士班翰林学士上宋初为文明殿学士后改紫宸又改观文明道二年复置端明殿学士在翰林学士之下以待学士之乆次者亦或以执政为之】
　　龙图阁学士直学士待制【大中祥符中建以奉太宗御书御制文集学士班枢宻直学士上直学士班枢宻直学士下待制班知制诰下】　天章阁学士直学士待制【天禧四年建仁宗即位以奉真宗御制学士罕以命人仁宗世才王贽一人秦堪自显谟阁进直天章阁以称呼非便改龙圗自是天章不为带职】　宝文阁学士直学士待制【旧曰夀昌阁改今名以藏仁宗御集】　显谟阁学士直学士待制【元符元年置藏神宗御集后改熈明阁寻复旧位序在寳文阁学士直学士待制下】　徽猷阁学士直学士待制【大观二年建藏哲宗御集】　敷文阁学士直学士待制【绍兴十年置藏徽宗圣制】焕章阁学士直学士待制【淳熈初建藏髙宗御制】　华文阁学
　　士直学士待制【庆元二年置藏孝宗御制】　寳谟阁学士直学士待制【嘉泰二年置藏光宗御制】　宝章阁学士直学士待制【寳庆二年置藏寜宗御制】　显文阁学士直学士待制【咸淳元年置藏理宗御制】
　　集英殿修撰【宋初有集贤殿修撰直龙圗阁直秘阁三等政和六年置集英殿修撰下待制一等】右文殿修撰【绍圣二年易集贤殿学士为修撰政和六年改名右文次于集英殿为贴职之】
　　【髙等】　秘阁修撰【政和六年置以待馆阁之资深者多自直龙圗阁迁焉】　直龙圗阁【祥符九年始置直闇凡馆阁久次者必选直龙圗阁皆为擢待制之基也中兴后凡直阁为庶官任藩阃监司者贴职随髙下而等差之直天章阁至显文阁并同】　直秘阁【国初以史舘昭文馆集贤院为三馆皆寓崇文院太宗于崇文院中堂建秘阁以右司諌直史馆宋泌为直秘阁直馆直院则谓之馆职以他官兼者谓之贴职元豊以前凡状元制科一任还即试诗赋各一而入否则用大臣荐而试谓之入馆官制行废崇文院为秘书监列为职事官罢直馆直院之名独以直秘阁为贴职皆不试而除盖特以为恩数而已马氏端临曰学士待制二官始于唐皆以处清望儒臣俾备頋问其初既无专职亦无定员宋因其制而以三馆为储才之地故职名尤多元丰新官制其职名之元不附丽于三省寺监者皆从废革然除昭文集贤二学士元丽中书门下省外独翰林学士一官在唐已无所系属而最为清要故不可废而诸学士待制则以其为三馆清流未欲遽废故以为朝臣补外加防之官盖有同于阶官而初无职掌矣龙圗阁为储祖宗制乍之所故其官视三馆自后列圣相承代代有宸奎之阁而监官亦如之于是学士直学士待制直阁之官始不可胜计矣野处讥其滥及俗吏童騃然职名既多自不容不滥施也又所谓学士直阁者尊卑不同故难槩称如观文为宰相资政为执政端明为签书龙圗以下为尚书然皆学士也直龙圗焕章等阁为蕃阃监司之贴职直秘阁则卑于诸阁然皆直阁也于是舍学士直阁之名而就以所掌殿阁呼之遂有丁紫宸秦天章之称则以为名称非便而改以他殿阁然所谓端明龙圗顕谟敷文焕章之类亦俱非人臣之称谓流传既久曰某端明曰某龙圗不觉其非宜耳】
　　蕙田案宋以翰林学士与中书舍人分典制诰谓之两制其侍读侍讲学士及崇政殿説书谓之经筵殿阁诸学士待制谓之侍从直馆直阁谓之馆职
　　东宫官【太子太师太傅太保太子少师少傅少保皆不常设恒以待前宰执为致仕官　太子賔客以他官兼不常置　太子詹事二人以他官兼中兴光宗正储以王十朋陈良翰为之不兼他官非常制　太子左庻子右庻子左谕德右谕德仁宗以后始置或除左虚右或除右虚左或并置　太子侍读侍讲神宗升储始置各一人中兴常并置　太子中舍人舍人各一人嘉定初除二人　资善堂翊善赞读直讲説书皇太子宫小学教授资善堂小学教授翊善以下皆旧制直讲以下中兴以后増置　主管左右春坊事二人以内臣兼同主管左右春坊事二人以武臣兼承受官一人以内侍充　太子左右卫率府率副率左右司御率府率副率左右清道率府率副率左右监门率府率副率左右内率府率副率官存而无职司中兴不置惟以监门率副率为环卫】
　　亲王府【傅长史司马俱有其官而未尝除谘议参军友记室参军王府教授小学教授俱无定数】吏部【掌文武官吏选试拟注资任铨叙防补考课之政令其属三曰司封曰司勲曰考功凡官十有三尚书一人侍郎一人郎中员外郎尚书选二人侍郎选各一人司封司勲考功各一人元祐初司封司勲各减郎官一员】
　　户部【掌天下人户土地钱谷之政令贡赋征役国初以天下财计归三司本部无职掌止置判部事一人元丰正官名始归户部其属三曰度支曰金郡曰仓部凡官十有三尚书一人侍郎二人郎中员外郎左右曺各二人度支金部仓部各二人】
　　礼部【掌国之礼乐祭祀朝防宴飨学校贡举之政令旧属礼仪院判院一人又有知院而礼部止设判部一人元丰官制始归礼部其属三曰祠部曰主客曰膳部设官十尚书侍郎各一人郎中员外郎四司各一人元祐初省祠部郎官一员以主客兼膳部绍圣改元主客膳部互置郎中兼领】
　　兵部【掌兵卫仪仗卤簿武举民兵厢军上军蕃军四夷官封承袭之事舆马器械之政天下地土之圗其属三曰职方曰驾部曰库部旧判部事一人元丰设官十尚书侍郎各一四司郎中员外郎各一元祐初省驾部郎中一员以职方兼库部绍圣改元诏职方库部互置郎中一员兼】
　　【洪氏容斋随笔唐因隋置尚书置六曹吏部兵部分掌铨选文属吏部武属兵部自三品以上官册授五品以上制授六品以下授皆委尚书省奏拟两部各列三铨曰尚书铨尚书主之曰东铨曰西铨侍郎二人主之吏居左右是为前行故兵部班级在户刑礼之上睿宗初政以宋璟为吏部尚书李义卢从愿为侍郎姚元之为兵部尚书陆象先卢懐谨为侍郎六人皆名臣二选称治其后用人不能悉得贤然兵部为甚其变而为三班流外铨不知自何时元丰官制行一切更改凡选事无论文武悉以付吏部苏东坡元祐中拜兵书谢表云恭惟先帝复六卿之名本欲后人识三代之旧古今殊制闲剧异宜武选于天官兵政总于枢辅故司马之职独省文书盖纪其实也今本曹所掌惟诸州厢军名籍及每大礼别书冩蕃官加恩告虽有所辖司局如金吾街仗司骐骥车辂象院法物库仪鸾司不过每季郎官一徃耳名存实亡一至于此】
　　刑部【掌刑法狱讼奏谳赦宥叙复之事其属三曰都官曰比部曰司门设官十有一尚书一人侍郎二人郎中员外郎刑部各二人都官比部司门各一人国初以刑部覆大辟案淳化二年増置审刑院有知院及详议官大中祥符三年置纠察刑狱司官制行悉罢归刑部元祐元年省比部郎官一员以都官兼司门绍圣元年诏都官司门互置郎官一员】
　　工部【掌天下城郭宫室舟车器械符印钱币山泽苑囿河渠之政旧制判部事一人元丰并归工部其属三曰屯田曰虞部曰水部设官十尚书侍郎各一人郎中员外郎四司各一人元祐元年省水部郎官一员绍圣元年诏屯田虞部互置郎官一员兼领】
　　御史台【掌纠察官邪肃政纲纪其属有三曰台院侍御史焉曰殿院殿中侍御史焉曰察院监察御史焉咸平中以御史二人充左右廵使祭祀则兼监祭使又有廊下使监香使称曰五使元丰正官制使名悉罢　御史大夫宋初为加官不除正员新制除去中丞一人为台长侍御史一人殿中侍御史二人监察御史六人其官卑而入殿中监察御史者谓之里行又有检法一人主簿一人】
　　秘书省【掌古今经籍图书国史实録天文术数之事监少监丞各一人其属有五著作郎一人著作佐郎二人秘书郎二人校书郎四人正字二人宋初置三馆长庆门北谓之西馆太平兴国初于升龙门东北剏立三馆书院三年赐名崇文院迁西馆书贮焉东廊为集贤书库西廊为史馆书库天禧初以三馆为额置检讨校勘等员先是端拱二年就崇文院中堂建阁谓之秘阁淳化元年诏置直阁校理元丰五年职事官贴职悉罢以崇文院为秘书省官属始有定员元祐初复置集贤院校理自校理而上职有六等内外官并许带五年置集贤院学士元符二年诏职事官罢带馆职悉复元丰官制绍兴中秘书省复建史馆以修神宗哲宗实録选本省官兼检讨校勘以侍从官充修撰以宰臣提举监修九年诏著作局惟修日厯遇修国史则开国史院遇修实録则开实録院嘉泰二年国史与实録院并置其防要所则以省官通任其事又有太史局钟鼓院筭学并属焉】
　　殿中省【掌供奉天子玉食医药服御幄帟舆辇舍次之政令监少监丞各一人縂尚食尚药尚醖尚衣尚舍尚辇六局各有典御奉御等员又置提举六尚局及管干官一员又有御药院勾当官无常员尚衣库使副使二人内衣物库监官二人新衣库监官二人朝服法物库监官二人】
　　太常寺【掌礼乐郊庙社稷坛壝陵寝之事卿少卿丞各一人博士四人主簿协律郎奉礼郎大祝各一人旧制判寺及丞一人别置太常礼院虽本寺其实专逹康定元年置判寺同判寺并兼礼院事元丰正名始专其职其属有郊社令太庙令籍田令宫闱令太医局大晟府】
　　宗正寺【掌叙宗派属籍卿少卿丞主簿各一人宋初置判寺事以宗姓充元丰官制行诏宗正长贰不专用国姓盖自有大宗正司以统皇族也渡江后卿不常置】
　　大宗正司【掌纠合族属知及同知官各一人丞二人熈寕三年以异姓朝臣知丞事】
　　光禄寺【掌祭祀朝防宴飨酒醴膳羞之事卿少卿丞主簿各一人旧卿少皆为寄禄元豊制行始归本寺中兴后废并入礼部其属有大官令法酒库内酒坊大官物料库翰林司牛羊司牛羊供应所乳酪院外物料库】
　　卫尉寺【掌仪卫兵械甲胄之政令卿少卿丞主簿各一人旧制判寺事一人凡武库武器归内库守宫归仪鸾司本寺无所掌元丰制行始归本寺其属有内弓箭库南外库军器枪库军器弩剑箭库仪鸾司军器什物库宣德楼什物库左右金吾街司左右金吾仗司六军仪仗司中兴后寺废并入工部】
　　太仆寺【掌车辂廐牧之令卿少卿丞主簿各一人所官司有车辂院左右骐骥院左右天驷监鞍辔库飬象所駞坊车营致逺务牧飬上下监左右天廐坊孳生监中兴后寺废并入兵部旧制羣牧司制置使副鞍辔库使副元丰并入太仆寺】
　　大理寺【掌折狱详刑鞫谳之事卿一人少卿二人正二人推丞四人断丞六人司直六人评事十有二人主簿二人】
　　鸿胪寺【掌四夷朝贡宴劳给赐送迎之事卿少卿丞主簿各一人其属有徃来国信所都亭西驿及管干所礼賔院懐逺驿中太一宫建隆观等提点所在京寺务司提点所传法院左右街僧録司同文馆及管勾所中兴后寺废并入礼部】
　　司农寺【掌仓储委积之政令卿少卿丞主簿各一人所仓二十五草十二排岸司四园苑四下卸司都麴院水磨务柴炭库炭中兴罢寺并仓部后复置】
　　太府寺【掌邦国财货之政令卿少卿各一人丞主簿各二人所有左藏东西库西京南京北京左藏库内藏库奉宸库祗库元丰库布库茶库杂物库粮料院审计司都商税务汴河上下锁蔡河上下锁都提举市易司市易上界市易下界杂买务杂卖塲榷货务交引库抵当所和剂局惠民局店宅务石炭塲香药库中兴寺罢并金部后复置】
　　国子监【掌国子大学武学律学小学之政令旧置判监事直讲丞主簿元丰官制祭酒司业丞主簿各一人大学博士十人正録各五人武学博士二人律学博士正各一人崇寜元年建外学于国之南设司叶丞各一人博士十人正録各五人三年诏辟雍置司成司叶各二员四年改辟雍司成为大学司成总国子监及内外学士宣和三年罢三舍法悉依元丰旧制中兴以国子监并礼部后复置】
　　少府监【掌百工伎巧之政令监少监丞主簿各一人所文思院绫锦院染院裁造院文绣院旧置南郊祭器库监官二人太庙祭器法物库监官二人旌节官二人铸印篆文官二人诸州铸钱监监官各一人并属焉】
　　将作监【掌宫室城郭桥梁舟车营缮之事监少监各一人丞主簿各二人所修内司东西八作司竹木务事材麦□窰务丹粉所作坊物料库第三界退材帘箔中兴以将作监并归工部后复置】军器监【掌监督缮治兵器什物国初戎器之职领于三司胄曹案熈寜六年废胄案乃按唐令置监以从官总判元丰始置监少监各一人丞二人主簿一人所东西作坊作坊物料库皮角南渡以军器监并工部置御前军器所后复置】
　　都水监【掌内外川泽河渠津梁堤堰之事旧三司河渠案嘉祐三年始置监又置局于澶州曰外监元丰置使者一人丞二人主簿一人元祐中复置外都水使者所有街道司绍兴十年以监归于工部不复置】
　　司天监【掌察天文祥异冩造厯书监少监丞主簿春官正夏官正中官正秋官正冬官正灵台郎保章正挈壶正各一人元丰官制行罢司天监立太史局秘书省】
　　殿前司【掌殿前诸班直及歩骑诸指挥之名籍都指挥使副都指挥使都虞各一人骑军有殿前指挥使内殿直散员散指挥散都头散祗金鎗班东西班散直钧容直及捧日以下诸军指挥歩军有御龙直骨朶子直弓箭直弩直及天武以下诸军指挥诸班有都虞指挥使有都军使都知副都知押班御龙诸直有四直都虞本直各有都虞指挥使副指挥使都头副都头十将将虞骑军歩军有捧日天武左右四厢都指挥使捧日天武左右厢各有都指挥使每军有都指挥使都虞每指挥有指挥使副指挥使每都有军使副兵马使十将将虞承局押官渡江后都指挥间虚不除则以主管殿前司一员任其事其属有干办公事主管禁卫二员凖备差遣凖备差使点检医药饭食各一员书冩机宜文字一员其下有统制统领将佐等分任其事】
　　侍卫亲军马军【掌马军都指挥之名籍都指挥使副都指挥使都虞各一人所领马军自龙卫而下有左右四厢都指挥龙卫左右厢各有都指挥使每军有都指挥使都虞每指挥有指挥使副指挥使每都有军使副兵马使十将将虞承勾押官】
　　侍卫亲军歩军【掌歩军诸指挥之名籍都指挥使副都指挥使都虞各一人所领歩军自神卫而下左右四厢设官与马军同】
　　环卫官【左右金吾卫左右卫左右骁卫左右武卫左右屯卫左右官军卫左右监门卫左右千牛卫凢十六卫各有上将军大将军将军无定员皆命宗室为之亦为武臣赠典又为武臣责降散官诸卫又有中郎将郎将】
　　皇城司【掌宫城出入之禁令干当官七人三卫官三卫郎一员中郎文武各一员博士二员主簿一员亲卫府勲卫府翊卫府各有郎十员中郎十员中兴初为行营禁卫府绍兴元年改称行在皇城司所有氷井务】
　　客省引进使【客省使副使各一人掌国信使见辞宴赐及四方进奉四夷朝觐贡献之仪引进司使副各一人掌臣僚蕃国进奉礼物之事】
　　四方馆使【掌进章表使二人建炎初客省四方馆并归东上閤门皆知閤总之】
　　东西上閤门使【掌朝防宴幸供奉賛相礼仪之事东上閤门使西上閤门使各三人副使各二人宣賛舍人十人祗十有二人旧制东西上閤门多以处外戚勲贵建炎初并省为一其引进司四方馆并归閤门客省】
　　带御器械【宋初选三班以上武干亲信者佩鞬御剑或以内臣为之止名御带咸平元年改为带御器械】
　　入内内侍省　内侍省【宋初有内中髙品班院淳化五年改入内内班院又改入内黄门班院又改内侍省入内内侍班院景德三年改入内内侍省又宋初有内班院淳化五年改为黄门又改内侍省与入内内侍省号为前后省入内内侍省有都都知都知副都知押班内东头供奉官内西头供奉官内侍殿头内侍髙品内侍髙班内侍黄门内侍省有左班都知副都知右班都知副都知押班内东头供奉官内西头供奉官内侍殿头内侍髙品内侍髙班内侍黄门其官称则有内客省使延福宫使宣政使宣庆使昭宣使自供奉官至黄门以二百八十人为定员政和二年改官名以通侍大夫易内客省使正侍大夫易延福宫使中侍大夫易景福殿使中亮大夫易宣庆使中卫大夫易宣政使拱卫大夫易昭宣使供奉官易内东头供奉官左侍禁易内西头供奉官右侍禁易内侍殿头左班殿直易内侍髙品右班殿直易内侍髙班而黄门之名如故其属有御药院勾当官内东门司勾当官合同凭由司监官管勾徃来国信所管勾官后苑勾当官造作所龙圗天章寳文阁勾当军头引见司勾当官翰林院勾当官】
　　开封府【牧尹不常置权知府一人其属判官推官四人司録参军一人功曺仓曺户曺兵曺法曺士曺军各一人左右军廵使判官各二人左右厢公事干当官四人崇寜三年罢权知府置牧一员尹一员少尹二人以士户仪兵刑工为六曹次序司録二员六曹各二员军事八员】
　　临安府【旧为杭州领浙西兵马铃辖南渡置知府一人通判二人签书节度判官防公事节度推官观察推官观察判官録事军左司理军右司理军司户军司法军各一人置南北左右厢官分使臣十员立五酒务监六都监两总辖乾道七年皇太子领尹事废通判签判职官置少尹一员判官二员推官三员未防复旧】
　　河南应天府【有牧尹少尹司録户曺法曺士曺尹阙则置知府事一人通判一人判官推官各一人】
　　次府【有牧尹少尹司録户曺法曺士曺司理文学助教尹阙则知府事一人通判一人】
　　节度使【宋初无所掌其事务悉归本州亦无定员恩数与执政同不轻授其兼中书令侍中中书门下平章事者谓之使相元丰新制改为开府仪同三司中兴诸州升改节镇勲臣有兼两镇及三镇者】承宣使【无定员旧名节度观察留后政和七年改】
　　蕙田案明立十三承宣布政使葢因于此
　　观察使　防御使　团练使　诸州刺史【俱无定员】
　　大都督府　都督府【设大都督长史左右司马録事军司户司法司士司理文学军助教凡大都督及长史阙则置知府事一人通判一人旧制都督州建官如上南渡后以现任宰相为都督次有同都督有督视军马多执政为之虽名称畧同然掌总诸路军马督防诸将非旧制比也】
　　制置使【不常置掌经画邉鄙军旅之事中兴以后置使多以安抚大使兼之地重秩髙者加制置大使位宣抚副使上或置副使以贰之开禧间江淮四川并置大使后惟四川守臣带安抚制置使又有沿海制置使以明州守臣领之】
　　宣谕使【掌宣谕德意不预他事归即结罢其后使权益重有预军政者】
　　宣抚使【不常置掌宣布威灵抚绥邉境统防将帅以二府大臣充　宣抚副使宣抚判官皆不常置】总领【四人掌措置移运应办诸军钱粮以朝臣充位在转运副使上】
　　留守　副留守【旧制天子廵守亲征命亲王大臣总留守事其西南北京留守各一人】经略安抚司【经畧安抚使一人掌一路兵民之事旧制以知州兼充中兴以后自二品以上出守者即称安抚大使】　走马承受【隷经畧安抚总管司政和五年改为亷访司靖康初复旧】运使　副使【掌经度山泽财货之源漕淮浙江湖六路储廪以输中都绍兴二年罢八年再置经制运使九年废运司立经制使未防并于逐路盐司乾道六年复置运使寻废】
　　都转运使　转运使　副使【掌经度一路财赋或诸事体当合为一则置都转运使总之】
　　招讨使【掌妆招讨杀盗贼之事不常置】　招抚使【不常置】
　　抚谕使【掌慰安存问采民之利病条奏而罢行之亦不常置】
　　镇抚使【旧所无有中兴假权宜以牧羣盗后遂罢弗置】
　　提点刑狱公事【掌察所部讼狱旧制用武臣熈寜初罢之中兴诏诸路分置武提刑一员其后稍横遂不复除】　提举常平司【掌常平义仓免役市易坊河渡水利之法熈寜中置元祐并其职于提点刑狱司绍圣初复置】　提举茶盐司【政和中置】　提举常平茶盐司【建炎元年常平职事并归提刑司二年复置常平官未防复罢绍兴二年复置主管其后置经制司改常平官为经制某路干办常平等公事未防经制司罢复为常平官十五年诏诸路提举茶盐官改充提举常平茶盐公事如四川无茶盐去处仍以提刑兼充】　都大提举茶马司【旧有主管茶马同提举茶马都大提举茶马皆考其资厯授之嘉定三年诏茶马官各差一员遂分为两司】　提举坑冶司【旧制一员元丰初増为二员分置两司在饶者领江东淮浙福建等路在防者领江西湖广等路元祐复并为一员绍兴五年将饶州司留属官一员外并减罢并归防州司又加都大二字于提点之上后省并归遂路转运使仍置提领诸路铸钱官一员于行在自此或复或罢不一乾道六年并归运司运司罢复置提点两司如初淳熈二年并贑归饶复加都大二字】　提举市舶司【元祐初诏福建路于泉州置司大观三年复置浙广福建三路市舶提举官建炎初罢闽浙市舶司归转运司寻复置乾道初罢两浙提举委各州县检视而转运使总之】　提举学事司【崇寜二年置宣和三年罢】提点开封府界诸县镇公事　提举河北籴便司
　　提举制置解盐司　经制邉防财用司【熈寜末置元祐初罢】　提举兵马提辖兵甲【皆守臣兼之】　提举保甲司【元祐初置于开封府界下其法于河北诸路既而悉置提举官知府界】　提举三白渠公事　检司辇运司　提举弓箭手
　　马氏端临曰古者牧伯之任后世之所谓监司也隋以前谓之刺史自唐以刺史名知州而后牧伯别有以名其官葢唐之初止有上中下都督府其后则有节度观察等使宋之初止有转运使其后则有安抚提刑等官然唐宋中叶以后监司尤多葢唐之多设监司也起于开元天寳之兴利如杨国忠为宰相所领四十余使元道州到官未五十日诸使徴求符牒三百余封是也宋之多设监司也起于熈寜元丰之行新法如苏轼所谓使者四十余軰事少员多人轻权重及司马光所谓提举司乃病民之本源是也
　　府州军监【诸府置知府事一人州军监亦如之二品以上及带两府职事者称判　通判大郡置二员余置一员州不及万户不置武臣知州小郡亦特置焉　幕职官有签书判官防公事两使防圑军事推判官节度掌书记观察支使凡员数多寡视郡大小及职事之繁简政和初改签书判官防公事为司録建炎初复旧　诸曺官有録事户曺司法司理诸军　教授庆厯中置】
　　县令【有丞主簿尉若京朝官则称知县事有戍兵则兼兵马都监或监押】
　　庙令【旧制五岳四渎东海南海诸庙俱置令丞主簿】
　　总管钤辖司【治军旅屯戍营房守御之政令崇寜四年京畿四辅置副总管钤辖各一员知州为都总管】
　　路分都监【掌本路禁旅屯戍邉防训练之政令】
　　诸军都统制副都统制【建炎初置御营司立都统制绍兴十一年设御前诸军都统制其后诸军皆除都统制权任在帅臣右官卑者称副都统制初渡江后大军又有统制同统制副统制统领同统领副统领其下有正将凖备将训练官部将队将等名皆偏禆也】
　　廵检司【有沿邉溪峒都廵检或蕃汉都廵检或数州数县管界或一州一县又有刀鱼船战棹廵检江河淮海置捉赋廵检及廵马廵铺廵河廵捉私茶盐等名】
　　蕙田案廵检在宋为邉徼典军之要职元明以后役属于县令其任益卑琐矣
　　监当官【掌茶盐酒税塲务征输及冶铸之事诸州军随事置名】
　　右宋官制














　　五礼通考卷二百十八
<经部,礼类,通礼之属,五礼通考>
　　钦定四库全书
　　五礼通考卷二百十九
　　刑部尚书秦蕙田撰
　　嘉礼九十二
　　设官分职
　　辽史百官志辽国官制分北南院北面治宫帐部族属国之政南面治汉人州县租赋军马之事初太祖分达喇额尔奇木为北南二大王谓之北南院宰相枢宻宣徽林牙下至郎君防卫皆分北南其实所治皆北面之事语辽官制者不可不辨凡辽朝官北枢宻视兵部南枢宻视吏部北南二王视户部额尔竒木视刑部宣徽视工部多啰伦穆腾视礼部北南府宰相縂之特哩衮治宗族林牙脩文告裕悦坐而论议以象公师朝廷之上事简职专此辽所以兴也
</div>
    <div class="pagination">
<a href="五礼通考_page346.html">上一页</a><span>...</span><a href="五礼通考_page342.html">342</a><a href="五礼通考_page343.html">343</a><a href="五礼通考_page344.html">344</a><a href="五礼通考_page345.html">345</a><a href="五礼通考_page346.html">346</a><span class="current-page">347</span><a href="五礼通考_page348.html">348</a><a href="五礼通考_page349.html">349</a><a href="五礼通考_page350.html">350</a><a href="五礼通考_page351.html">351</a><a href="五礼通考_page352.html">352</a><span>...</span><a href="五礼通考_page348.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
