<!DOCTYPE html>
<html>
<head>
    <meta charset="UTF-8">
    <title>仪礼集释 - 第 24 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集释 - 第 24 页/共 84 页</h1>
    <div class="content">　　郑注胥膳宰之吏也主人大夫之下先大夫荐之尊之也不于上者上无其位也脀爼实
　　释曰胥庶人在官爲什长者荐羞者皆膳宰知胥膳宰之吏也脀升也升牲体于爼故爲爼实
　　辩献大夫遂荐之继宾以西东上
　　郑注徧献之乃荐畧贱也亦献而后布席也
　　卒射人乃升大夫大夫皆升就席【案今注疏本脱此句升字】







　　钦定四库全书
　　仪礼集释卷八　　　　　宋　李如圭　
　　燕礼
　　席工于西阶上少东乐正先升北面立于其西
　　郑注工瞽蒙歌讽诵诗者也凡执技艺者称工少牢馈食礼曰皇尸命工祝乐记师乙曰乙贱工也乐正于天子乐师也凡乐掌其序事乐成则告备
　　释曰此乐正告乐备知当天子之乐师周礼乐师下大夫四人上士八人下士十六人乐师多矣故诸侯亦有大乐正小乐正也
　　小臣纳工工四人二瑟小臣左何瑟面鼓执越内右手相入升自西阶北面东上坐小臣坐授瑟乃降郑注工四人者燕礼轻从大夫制也面鼓者燕尚乐可鼓者在前也越瑟下孔也内爲主也相扶工也后二人徒相天子大仆二人也小臣四人祭仆六人御仆十二人皆同官
　　释曰大射仪工六人仆人正仆人师仆人士相
　　工歌鹿鸣四牡皇皇者华
　　郑注三者皆小雅篇也鹿鸣君与臣下及四方之宾宴讲道脩政之乐歌也此采其已有旨酒以召嘉宾嘉宾既来示我以善道又乐嘉宾有孔昭之明徳可则效也【案效今注疏本讹作效】四牡君劳使臣之来乐歌也此采其勤苦王事念将父母怀归伤悲忠孝之至以劳宾也皇皇者华君遣使臣之乐歌也此采其更是劳苦自以爲不及欲谘谋于贤知而以自光明也
　　卒歌主人洗升献工工不兴左瑟一人拜受爵主人西阶上拜送爵
　　郑注工歌乃献之贱者先就事也左瑟便其右一人工之长者也工拜于席
　　释曰王制曰八十拜君命一坐再至瞽亦如之一坐再至者一坐于地而首再至地也工北面酒从东来故空其右以受献诗兮曰左手执籥右手秉翟赫如渥赭公言锡爵锡爵谓此献工之爵
　　荐脯醢
　　郑注辄荐之变于大夫也
　　释曰礼尚异非谓贵工
　　使人相祭
　　郑注使扶工者相其祭荐祭酒
　　释曰相祭文承荐下则长一人祭荐
　　卒爵不拜
　　郑注贱不备礼
　　主人受爵
　　郑注将复献众工也
　　众工不拜受爵坐祭遂卒爵辩有脯醢不祭主人受爵降奠于篚
　　郑注遂犹因也古文曰卒爵不拜
　　公又举奠觯惟公所赐以旅于西阶上如初
　　郑注言赐者君又弥尊宾长弥卑
　　释曰此爲大夫举旅也
　　卒
　　郑注旅毕也
　　笙入立于县中奏南陔白华华黍
　　郑注以笙播此三篇之诗县中县中央也乡饮酒礼曰磬南北面奏南陔白华华黍皆小雅篇也今亡其义未闻昔周之兴也周公制礼作乐采时世之诗以爲乐歌所以通情相风切也其有此篇明矣后世衰防幽厉尤甚礼乐之书稍稍废弃孔子曰吾自衞反鲁然后乐正雅颂各得其所谓当时在者而复重杂乱者也恶能存其亡者乎且正考父校商之名颂十二篇于周大师【案且今注疏本讹作宋】归以祀其先王至孔子二百年之闲五篇而已此其信也
　　主人洗升献笙于西阶上一人拜尽阶不升堂受爵降主人拜送爵阶前坐祭立卒爵不拜既爵升授主人【案敖继公云句下当有爵字如乡饮酒乡射礼之所云此文脱耳】
　　郑注一人笙之长者也乡射礼曰笙一人辩于下
　　众笙不拜受爵降坐祭立卒爵辩有脯醢不祭乃闲歌鱼丽笙由庚歌南有嘉鱼笙崇丘歌南山有台笙由仪郑注闲代也谓一歌则一吹也六者皆小雅篇也鱼丽言大平年丰物多也此采其物多酒旨所以优宾也南有嘉鱼言大平君子有酒乐与贤者共之也此采其能以礼下贤者贤者累蔓而归之与之宴乐也南山有台言大平之治以贤者爲本也此采其爱友贤者爲家之基民之父母既欲其身寿考又欲其名徳之长也由庚崇丘由仪今亡其义未闻
　　遂歌乡乐周南闗雎蕈卷耳召南鹊巢采蘩采苹郑注周南召南国风篇也王后国君夫人房中之乐歌也闗雎言后妃之徳蕈言后妃之职卷耳言后妃之志鹊巢言国君夫人之徳采蘩言国君夫人不失职也采苹言卿大夫之妻能脩其法度也昔太王王季居于岐山之阳躬行召南之教以兴王业及文王而行周南之教以受命大雅云刑于寡妻至于兄弟以御于家谓此也其始一国耳文王作邑于丰以故地爲卿士之采地乃分爲二国周周公所食也召召公所食也于时文王三分天下有其二徳化被于南土【案南今注疏本讹作西】是以其诗有仁贤之风者属之召南焉有圣人之风者属之周南焉夫妇之道【案此下今注疏本衍者字】生民之本王政之端此六篇者其教之原也故国君与其臣下及四方之宾燕用之合乐也乡乐者风也小雅爲诸侯之乐大雅颂爲天子之乐乡饮酒升歌小雅礼盛者可以进取燕合乡乐者礼轻者可以逮下也春秋曰肆夏繁遏渠天子所以享元侯也文王大明緜两君相见之乐也然则诸侯相与燕【案诸侯下今注疏本衍之字】升歌大雅合小雅也天子与次国小国之君燕亦如之与大国之君燕升歌颂合大雅其笙闲之篇未闻
　　释曰歌者亦与众声俱作而歌之乡饮酒自歌其乐故不言乡乐也
　　大师告于乐正曰【案今注疏本脱于字】正歌备
　　郑注大师上工也掌合隂阳之声教六诗以六律爲之音者也子贡问师乙曰吾闻声歌各有宜也如赐者宜何歌也是明其掌而知之也正歌者升歌及笙各三终闻歌三终合乐三终爲一备备亦成也
　　乐正由楹内东楹之东告于公乃降复位
　　郑注言由楹内者以其立于堂廉也复位位在东县之北
　　释曰工席在乐正东故乐正由楹内以适东楹之东也位见下左右正注
　　射人自阼阶下请立司正公许射人遂爲司正
　　郑注君许其请因命用爲司正君三举爵乐备作矣将留宾饮酒更立司正以监之察仪法也射人俱相礼其事同
　　释曰三举爵者爲宾爲卿爲大夫举旅也晋语曰献公饮大夫酒令司正实爵与史苏曰饮而无肴
　　司正洗角觯南面坐奠于中庭升东楹之东受命西阶上北面命卿大夫君曰以我安卿大夫皆对曰诺敢不安
　　郑注洗奠角觯于中庭明其事以自表威仪多也君意殷勤欲留宾饮酒命卿大夫以我故安或亦其实不主意于宾【案此下今注疏本有也字】
　　释曰乡饮酒礼司正洗觯升不奠
　　司正降自西阶南面坐取觯升酌散降南面坐奠觯右还北面少立坐取觯兴坐不祭卒觯奠之兴再拜稽首郑注右还将适觯南先西面也必从觯西爲君之在东也少立者自严正慎其位【案此下今注疏本有也字】
　　左还南面坐取觯洗南面反奠于其所
　　郑注反奠虗觯不空位也
　　升自西阶东楹之东请彻俎降【案敖继公云降衍文大射仪无之】公许告于宾宾北面取俎以出膳宰彻公俎降自阼阶以东郑注膳宰降自阼阶以宾亲彻若君亲彻然
　　释曰乡饮酒主人取俎还授弟子弟子以降自西阶主人降自阼阶燕礼公不降故膳宰降自阼阶也
　　卿大夫皆降东面北上
　　郑注以将坐降待宾反也
　　释曰降立西阶下
　　宾反入及卿大夫皆说屦升就席公以宾及卿大夫皆坐乃安
　　郑注凡燕坐必说屦屦贱不在堂也礼者尚敬敬多则不亲燕安坐相亲之心【案此下今注疏本有也字】
　　释曰不言公降说舄则公说舄于堂上席侧也凡坐于堂者说屦于堂下于室者说屦于户外少仪曰说屦于戸内者一人而巳矣谓尊者也此君尊在堂上说舄于席侧可知春秋衞侯与诸大夫饮酒褚师声子韈而登席公怒葢古者见君以解韈爲敬也
　　羞庶羞
　　郑注谓肝膋狗胾醢也骨体所致敬也庶羞所以尽爱也敬之爱之厚贤之道
　　释曰案内则肝膋取狗肝一防之以其膋燕礼牲用狗知有肝膋狗胾醢也以经云庶羞知不但胾醢而巳
　　大夫祭荐
　　郑注燕乃祭荐不敢于盛成礼也
　　释曰受献礼成于祭荐五行礼爲盛
　　司正升受命皆命君曰无不醉宾及卿大夫皆兴对曰诺敢不醉皆反坐
　　郑注皆命者命宾命卿大夫也起对必降席司正退立西序端
　　释曰湛露天子燕诸侯之诗曰不醉无归乡饮酒礼司正升相旅退立于序端东面
　　主人洗升献士于西阶上士长升拜受觯主人拜送觯郑注献士用觯士贱也今文觯作觚
　　释曰士堂上无位故燕坐乃献之
　　士坐祭立饮不拜既爵其他不拜坐祭立饮
　　郑注他谓众士也亦升受爵不拜
　　释曰笙长受爵于阶上知士亦升受爵
　　乃荐司正与射人一人司士一人执幂二人立于觯南东上
　　郑注大子射人司士皆下大夫二人诸侯则上士其人数亦如之司正爲上
　　释曰司正在上庭长也此皆有事者故别在觯南北面而先荐司士士中之尊者
　　辩献士士既献者立于东方西面北上乃荐士
　　郑注每巳献而即位于东方葢尊之毕献荐于其位释曰庭中之位东方爲尊卿大夫己献升堂故士变即卿位
　　祝史小臣师亦就其位而荐之
　　郑注次士献之已不变位位自在东方
　　主人就旅食之尊而献之旅食不拜受爵坐祭立饮郑注北面酌南乡献之于尊南不洗者以其贱畧之也亦毕献乃荐之主人执虗爵奠于篚复位
　　释曰旅食之尊北面酌者尊后北面酌向君也
　　若射则大射正爲司射如乡射之礼
　　郑注大射正射人之长者也如乡射之礼者燕爲乐卿大夫宜从其礼也如者如其告矢既具至退中与筭也纳射器而张侯其告请先于君乃以命宾及卿大夫其爲司正者亦爲司马君与宾爲耦乡射记【案此下原本有云字今注疏本作曰竝衍文】自君射至龙旜亦其异者也荐旅食乃射者是燕射主于饮酒
　　释曰大射主于射大夫未举旅则射行苇之诗曰或肆之筵或授之几肆筵设席授几有缉御或献或酢洗爵奠斚醓醢以荐或燔或炙嘉殽脾臄或歌或咢敦既坚四鍭既钧舍矢既均序宾以贤敦既句既挟四鍭四鍭如树序宾以不侮王肃以爲燕射于燕旅酬后爲之春秋襄二十九年范献子来聘公享之射者三耦亦燕射也
　　宾降洗升媵觚于公酌散下拜公降一等小臣辞宾升再拜稽首公荅再拜
　　郑注此当言媵觯酬之礼皆用觯言觚者字之误也古者觯字或作角旁氏由此误耳
　　释曰考工记云献以爵而酬以觚马季长云觚当爲觯误同此宾受公赐多矣礼将终故媵觯以序厚意
</div>
    <div class="pagination">
<a href="仪礼集释_page23.html">上一页</a><span>...</span><a href="仪礼集释_page19.html">19</a><a href="仪礼集释_page20.html">20</a><a href="仪礼集释_page21.html">21</a><a href="仪礼集释_page22.html">22</a><a href="仪礼集释_page23.html">23</a><span class="current-page">24</span><a href="仪礼集释_page25.html">25</a><a href="仪礼集释_page26.html">26</a><a href="仪礼集释_page27.html">27</a><a href="仪礼集释_page28.html">28</a><a href="仪礼集释_page29.html">29</a><span>...</span><a href="仪礼集释_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
