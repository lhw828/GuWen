<!DOCTYPE html>
<html>
<head>
    <meta charset="UTF-8">
    <title>仪礼集编 - 第 123 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 123 页/共 159 页</h1>
    <div class="content">　　世佐案若醴若酒当以注疏为正
　　张氏曰记始死时复魂楔缀设奠诸礼中仪法器物
　　赴曰君之臣某死赴母妻长子则曰君之臣某之某死疏曰君之臣某之某死者上某是士名下某是母妻长子假令长子则云长子某若母妻则妇人不以名行直云母与妻也
　　敖氏曰母妻长子死亦赴于君者哀乐之事君臣同张氏曰记赴君之辞
　　室中唯主人主妇坐兄弟有命夫命妇在焉亦坐注曰别尊卑也
　　疏曰云兄弟有命夫命妇在焉亦坐者若无命夫命妇则皆立可知案大记君之丧主人主妇坐以外皆立若大夫丧主人主妇命夫命妇皆坐以外皆立也士之丧主人父兄主妇姑姊妹皆坐郑云士贱同宗尊卑皆坐此命夫命妇之外立而不坐者此谓有命夫命妇来兄弟为士者则立若无命夫命妇则同宗皆坐也
　　黄氏曰案疏文前后抵牾未详
　　敖氏曰经云众妇人尸外北面众兄弟堂下北面记乃见兄弟之命夫命妇者亦坐于室中然则经所言者惟指其为士者及士妻耳
　　世佐案云唯主人主妇坐则众主人及其妇皆不坐矣所以辨适庶也此谓在牀东西之位者也兄弟谓大功以上即经所谓亲者在室也兄弟皆不坐宜别于丧主也命夫命妇则坐所以贵贵也然则庶子妇有命夫命妇在焉亦坐可知矣旧解俱未安谨订之又案丧大记云士之丧主人父兄子姓皆坐于东方主妇姑姊妹子姓皆坐于西方与此异者各记所闻耳疏家欲牵合之宜不免抵牾之病也然以经文及君大夫之丧差之丧大记之言似合
　　张氏曰记室中哭位经所未及
　　尸在室有君命众主人不出
　　注曰不二主
　　疏曰众主人不出在尸东耳
　　敖氏曰凡居丧而为君命出者惟主人耳众主人则否记乃特着尸在室之礼者异时众主人与主人皆在庭嫌此时亦然故以明之
　　张氏曰经于君命吊禭直言主人不言众主人故记之
　　襚者委衣于牀不坐
　　注曰牀髙由便
　　疏曰曲礼云授立不跪授坐不立此牀髙亦如授立不坐之义故云由便也
　　郝氏曰襚者委衣于牀孝子不亲受财也不奠于地故不坐凶事尚质也
　　其襚于室尸西北面致命
　　注曰始死时也
　　疏曰未小敛之前尸在室中户西故北面致命若小敛之后奉尸侇于堂则中庭北面致命
　　张氏曰记禭者仪位
　　夏祝淅米差盛之
　　注曰差择之
　　疏曰经直云祝淅米于堂南面用盆不言夏与盛之故记人言之
　　郝氏曰夏祝淅米取潘也差盛以器分别盛潘世佐案必差之者择其粒之坚好者以饭尸而以其余为粥悬于重也盛盛于敦
　　御者四人抗衾而浴襢笫
　　注曰抗衾为其裸裎蔽之也襢袒也袒箦去席盝水便【世佐案坊本此下有盝音禄三字系释文误连于注】
　　敖氏曰四人抗衾而二人浴
　　郝氏曰襢袒通去其裀褥用单箦使浴水下易干也
　　其母之丧则内御者浴鬠无笄
　　注曰内御女御也无笄犹丈夫之不冠也
　　敖氏曰鬠笄虽短亦笄也故辟之
　　设明衣妇人则设中带
　　注曰中带若今之裈襂
　　疏曰经直云设明衣不辨男子与妇人故此记之敖氏曰明衣之制有衣有裳妇人生时衣不殊裳故此不用明衣也中带未详其制然与明衣对言则其连衣裳为之与
　　郝氏曰明衣既浴近体所着衣妇人着明衣加带束之示敛饬在内曰中带郑解中带为裈襂然则即今之裙袴岂妇人独然而男子否乎
　　卒洗贝反于笲
　　世佐案此当于贝字絶句谓主人既洗贝则反之于笲也经直云洗贝执以入而不言其反于笲故此记之郝以卒为着明衣毕洗贝二字为句张云卒洗洗贝也分句皆未安
　　实贝柱右齻左齻
　　注曰象齿坚
　　疏曰经直云实贝于尸左右及中不言逺近故记人辨之云右齻左齻谓牙两畔冣长者象生时齿坚也敖氏曰齻牙也含而因柱其左右齻盖恐其口复闭也
　　郝氏曰齿末曰齻以贝柱两旁大齿使口开易含
　　夏祝彻余饭
　　注曰彻去鬻
　　疏曰经不言夏祝彻故记人言之
　　张氏曰余饭饭尸余米也夏祝彻去煑之为鬻以实重鬲也
　　瑱塞耳
　　注曰塞充窒
　　疏曰经直云瑱用白纩不云塞耳恐同生人悬于耳旁故记人言之也
　　掘坎南顺广尺轮二尺深三尺南其壤
　　注曰南顺统于堂轮从也今文掘为坅
　　疏曰经直云甸人掘坎于阶间不辨大小故记人明之
　　敖氏曰南顺复南其壤明其掘之自北而南也张氏曰以埋弃潘者
　　垼用块
　　注曰块堛也
　　疏曰云块堛者尔雅释言文孙氏云堛土块也张氏曰以煑潘者
　　明衣裳用幕布袂属幅长下膝
　　注曰幕布帷幕之布升数未闻也属幅不削幅也长下膝又有裳于蔽下体深也
　　疏曰属幅不削幅者布幅二尺二寸凡用布皆削去边幅旁一寸为二寸计之则此不削幅谓缭使相着还以袂二尺二寸云长下膝者谓为此衣长至膝下敖氏曰必云袂属幅者嫌明衣或异于生也然则吉服之袂属幅也明矣属幅説见丧服记
　　郝氏曰幕布红色檀弓曰褚幕丹质是也袂袖也属幅方幅聨属为袂古布幅广二尺二寸袂长及膝下也
　　有前后裳不辟长及觳
　　注曰不辟积也觳足跗也凡他服短无见肤长无被土
　　疏曰凡男子裳不连衣者皆前三幅后四幅辟积其要间示文今此亦前三后四不辟积者以其一服不动不假上狭下寛也
　　敖氏曰裳前三幅后四幅不辟之则其要广而前后相掩者深旁不开体不见矣长及觳为蔽足也明衣之长下膝其裳之制复如是皆为重形且异于生也郝氏曰裳无辟积取其寛围足殊于生也觳觚通足尖也
　　縓綼緆
　　注曰一染谓之縓今红也饰裳在幅曰綼在下曰緆疏曰案深衣云纯袂纯边注云纯谓缘之也缘边衣裳之侧广各寸半则表里共三寸矣此在幅亦衣裳之侧缘法如彼也
　　郝氏曰縓浅红色綼緆疑作蔽膝犹今裙用浅红布缁布缘纯缘也送死亵服用红古今皆然论语不以红为亵服嫌袭也郑谓裳饰在幅曰綼在下曰緆然则纯也下又言缁纯文义不类
　　缁纯
　　注曰七入为缁缁黑色也饰衣曰纯谓领与袂衣以缁裳以縓象天地也
　　设握里亲肤系钩中指结于
　　注曰掌后节中也手无决者以握系一端绕还从上自贯反与其一端结之
　　疏曰经已云设握丽于与决连结据右手有决者不言左手无决者故记之案上文握手用纁里长尺二寸今里亲肤据从手内置之长尺二寸中掩之手才相对也两端各有系先以一端绕一匝还从上自贯又以一端乡上钩中指反与绕者结于掌后节中
　　敖氏曰握手唯一而已与决同设于右手其系则相闗经文详于设决畧于设握故记见之设握之法以纁里亲肤其中央正当于掌右端掩四指之后左端在其上乃以其组系环将指之本而与决之系相结于而连之所谓设握乃连者也
　　郝氏曰握手笼里亲肤谓手在握里钩即决以钩曰钩有组系钩中不系指也指两手大指掌后节以两决系交结两使手不旁垂
　　张氏监本正误云设握里亲肤里误作
　　世佐案此设左握法也里纁里云里亲肤者见其以握韬手纁在内而外其也系组系也先以系钩中指而后结于者欲其结之牢固也中指手第三指也説见上篇右手有决极先设而后设握则握之里虽在内而不与肤相亲矣握系与决系连结于则不必钩中指矣以是言之此为左手之握明甚敖郝二説非是
　　甸人筑坅坎
　　注曰筑实土其中坚之穿坎之名一曰坅
　　疏曰经直云甸人掘坎不云还使甸人筑故记人明之
　　郝氏曰坅坑通筑既埋渜濯实土筑之
　　张氏曰筑之坅之皆甸人也
　　世佐案坅掘通上注云今文掘为坅是也筑坅坎者谓筑其所掘之坎也或曰坅衍字因上有掘坎之文而误衍耳
　　人湼厠
　　注曰人罪人也今之徒役作者也湼塞也为人复往亵之又以鬼神不用
　　疏曰若然古者非直不共湢浴亦不共厠故得云死者不用也
　　郝氏曰湼犹洗也厠便器死者所用湼之不使人恶秽也
　　世佐案湼敜通书云敜乃穽传亦训为塞正与此合郝説非
　　既袭宵为燎于中庭
　　疏曰士之丧死日而袭
　　世佐案经言为燎于小敛后在死之第二日嫌始死之日不设燎故记明之
　　张氏曰记沐浴含袭时职司服物自记首至此皆始死日事也
　　厥明灭燎陈衣
　　注曰记节
　　疏曰记小敛陈衣当袭之明旦灭燎之时
　　凡绞紟用布伦如朝服
　　注曰凡凡小敛大敛也伦比也今文无紟
　　疏曰言类如朝服者杂记云朝服十五升是也敖氏曰紟不必言凡与绞连文耳大敛有紟小敛无之
　　设棜于东堂下南顺齐于坫馔于其上两甒醴酒酒在南篚在东南顺实角觯四木柶二素勺二豆在甒北二以并笾亦如之
</div>
    <div class="pagination">
<a href="仪礼集编_page122.html">上一页</a><span>...</span><a href="仪礼集编_page118.html">118</a><a href="仪礼集编_page119.html">119</a><a href="仪礼集编_page120.html">120</a><a href="仪礼集编_page121.html">121</a><a href="仪礼集编_page122.html">122</a><span class="current-page">123</span><a href="仪礼集编_page124.html">124</a><a href="仪礼集编_page125.html">125</a><a href="仪礼集编_page126.html">126</a><a href="仪礼集编_page127.html">127</a><a href="仪礼集编_page128.html">128</a><span>...</span><a href="仪礼集编_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
