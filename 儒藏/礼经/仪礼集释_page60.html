<!DOCTYPE html>
<html>
<head>
    <meta charset="UTF-8">
    <title>仪礼集释 - 第 60 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集释 - 第 60 页/共 84 页</h1>
    <div class="content">　　卒公卿大夫逆降复位主人降出
　　郑注逆降者后升者先降位如朝夕哭吊之位释曰主人降出不敢久留君
　　君反主人主人中庭君坐抚当心主人拜稽颡成踊出郑注抚手案之凡冯尸兴必踊今文无成
　　释曰抚抚尸也丧大记曰君于臣抚之子于父母冯之
　　君反之复初位众主人辟于东壁南面
　　郑注以君将降也南面则当坫之东
　　释曰初位中庭位也燕礼小臣师在东堂下南面则此亦南面辟于坫东东堂下
　　君降西乡命主人冯尸主人升自西阶由足西面冯尸不当君所踊主妇东面冯亦如之
　　郑注君必降者欲孝子尽其情
　　释曰冯尸不当君所不敢与君所抚同处也
　　奉尸敛于棺乃葢主人降出君反之入门左视涂郑注肂在西阶上入门左由便趋疾不敢久留君
　　君升即位众主人复位卒涂主人出君命之反奠入门右
　　郑注亦复中庭位
　　乃奠升自西阶
　　郑注以君在阼
　　君要节而踊主人从踊
　　郑注节谓执奠始升阶及既奠由重南东时也释曰丧大记曰君吊见尸柩而后踊然则涂之后虽徃不踊
　　卒奠主人出哭者止
　　郑注以君将出不敢讙嚣聒尊者也
　　君出门庿中哭主人不哭辟君式之
　　郑注辟逡遁辟位也古者立乘式谓小俛以礼主人也曲礼曰立视五巂式视马尾
　　贰车毕乘主人哭拜送
　　郑注贰车副车也其数各视其命之等君出使异姓之士乘之在后君吊葢乘象路【案路今注疏本作辂】曲礼曰乘君之乘车不敢旷左左必式
　　释曰周礼大行人上公贰车九乗侯伯七乘子男五乘案此礼君视敛亦与丧大记君视大夫敛之礼同彼主人房外南面而此西楹东北面为异尔丧大记又曰大夫士既殡而君徃焉使人戒之主人具殷奠之礼俟于门外见马首先入门右巫止于门外祝代之先君释菜于门内祝先升自阼阶负墉南面君即位于阼小臣二人执戈立于前二人立于后摈者进主人拜稽颡君称言视祝而踊主人踊大夫则奠可也士则出俟于门外命之反奠乃反奠卒奠主人先俟于门外君退主人送于门外拜稽颡亦与此礼同
　　袭入即位众主人袭拜大夫之后至者成踊
　　郑注后至布衣而后来者
　　賔出主人拜送
　　郑注自賔出以下如君不在之仪
　　三日成服杖拜君命及众賔不拜棺中之赐
　　郑注既殡之明日全三日始歠粥矣礼尊者加惠明日必徃拜谢之棺中之赐不施己也曲礼曰生与来日
　　释曰三日成服者除死日数之也孝经曰三日而食丧大记云三日不食者通死曰数之成服除死日数生与来日也殡敛以死日数死与徃日也此士礼贬于大夫大夫以上皆以来日数丧大记曰君之丧三日子夫人杖五日既殡授大夫世妇杖大夫之丧三日之朝既殡主人主妇室老皆杖士之丧二日而三日之朝主人杖妇人皆杖檀弓曰天子崩三日祝先服五日官长服服谓杖也子亦三日而杖七日国中男子服七日而殡殡后乃皆成服
　　朝夕哭不辟子卯
　　郑注既殡之后朝夕及哀至乃哭不代哭也子卯桀纣亡日凶事不辟吉事阙焉
　　释曰檀弓曰子卯不乐杂记曰国禁哭则止朝夕之奠即位自因也自因谓因其故惟止哭耳
　　妇人即位于堂南上哭丈夫即位于门外西面北上外兄弟在其南南上賔继之北上门东北面西上门西北面东上西方东面北上主人即位辟门
　　郑注外兄弟异姓有服者也辟开也凡庿门有事则开无事则闭
　　释曰妇人哭则门外亦哭矣丧大记曰祥而外无哭者则外位有哭也賔吊賔也少仪曰丧俟事不犆吊故以朝夕哭时而吊丧服小记曰无事不辟庙门哭皆于其次堂上之帷亦防之杂记曰朝夕哭不帷无柩者不帷自敬姜哭穆伯始帷殡非古也
　　妇人拊心不哭
　　郑注方有事止讙嚣
　　主人拜賔旁三右还入门哭妇人踊
　　郑注先西面拜乃南面拜东面拜也
　　释曰每面三拜檀弓记君之丧士备入而后朝夕踊
　　主人堂下直东序西面兄弟皆即位如外位卿大夫在主人之南诸公门东少进他国之异爵者门西少进敌则先拜他国之賔凡异爵者拜诸其位
　　郑注賔皆即此位乃哭尽哀止主人乃右还拜之如外位矣兄弟齐衰大功者主人哭则哭小功缌麻亦即位乃哭上言賔此言卿大夫明其亦賔尔少进前于列异爵卿大夫也他国卿大夫亦前于列尊之拜诸其位就其位特拜
　　释曰内位外兄弟亦在主人之南以其少退于主人故卿大夫继主人言之敌谓其爵等也先拜他国之賔优逺客也賔非异爵者皆士也主人为之旁三拜丧大记曰拜卿大夫于位于士旁三拜春秋传卫穆公卒晋大夫自役吊焉哭于大门之外卫人逆之妇人哭于门内异此者晋大夫未复命不敢成吊礼卫人于门外设丧位逆之故妇人亦自堂移位于门内
　　彻者盥于门外烛先入升自阼阶丈夫踊
　　郑注彻者彻大敛之奠
　　祝取醴北面取酒立于其东取豆笾俎南面西上祝先出酒豆笾俎序从降自西阶妇人踊
　　郑注序次也
　　设于序西南直西荣醴酒北面西上豆西面错立于豆北南面笾俎既错立于执豆之西东上酒错复位醴错于西遂先由主人之北适馔
　　郑注遂先者明祝不复位也适馔适新馔将复奠
　　乃奠醴酒脯醢升丈夫踊入如初设不巾
　　郑注入入于室也如初设者豆先次笾次酒次醴也不巾无菹无栗也菹栗具则有俎有俎乃巾之释曰初设谓大敛奠时无俎尔檀弓曰朝奠日出夕奠逮日杂记曰丧奠脯醢而已
　　错者出立于户西西上灭烛出祝阖户先降自西阶妇人踊奠者由重南东丈夫踊賔出妇人踊主人拜送郑注哭止乃奠奠则礼毕矣今文无拜
　　众主人出妇人踊出门哭止皆复位
　　释曰位东方西面位
　　阖门主人卒拜送賔揖众主人乃就次朔月奠用特豚鱼腊陈三鼎如初东方之馔亦如之
　　郑注朔月月朔日也自大夫以上月半又奠如初者谓大敛时
　　无笾有黍稷有瓦敦有盖当笾位
　　郑注黍稷并于甒北也于是始有黍稷死者之于朔月月半犹平常之朝夕大祥之后则四时祭焉
　　主人拜賔如朝夕哭卒彻
　　郑注彻宿奠也
　　举鼎入升皆如初奠之仪卒朼释匕于鼎俎行朼者逆出甸人彻鼎其序醴酒菹醢黍稷俎
　　郑注俎行者俎后执执俎者行鼎可以出其序升入之次
　　其设于室豆错俎错腊特黍稷当笾位敦启防却诸其南醴酒位如初
　　郑注当笾位俎南黍黍南稷防葢也今文无敦
　　祝与执豆者巾乃出
　　郑注共为之也
　　主人要节而踊皆如朝夕哭之仪月半不殷奠
　　郑注殷盛也士月半不复如朔盛奠下尊者
　　释曰士言不者大夫以上则有之
　　有荐新如朔奠
　　郑注荐五谷若时果物新出者
　　彻朔奠先取醴酒其余取先设者敦启防面足序出如入
　　郑注启防彻时不复葢也面足执之令足间乡前也敦有足则敦之形如今酒敦
　　其设于外如于室
　　郑注外序西南
　　筮宅冡人营之
　　郑注宅葬居也冡人有司掌墓地兆域者营犹度也诗云经之营之
　　释曰周礼大丧既有日冡人请度甫竁遂为之尸甫竁谓始穿地祭告后土则为之尸或曰谓成葬祭墓时荀子曰经纩听息之时则夫忠臣孝子亦知其闵已然而殡敛之具未有求也垂涕恐惧然而幸生之心未已持生之事未辍也卒矣然后作具之故虽备家必逾日然后殡三日而成服然后告逺者出矣备物者作矣故殡久不过七十日速不损五十日是何也曰逺者可以至矣百求可以得矣百事可以成矣其忠至矣其节大矣其文备矣然后月朝卜日月夕卜宅然后葬也卜宅大夫礼云月朝卜日月夕卜宅未详
　　掘四隅外其壤掘中南其壤
　　郑注为葬将北首故也
　　释曰壤柔土也九章曰穿地四为壤五檀弓曰葬于北方北首
　　既朝哭主人皆徃兆南北面免绖
　　郑注兆域也所营之处【案所今注疏本讹作新】免绖者求吉不敢纯凶
　　释曰免绖去绖也
　　命筮者在主人之右
　　郑注命尊者宜由右出也少仪曰赞币自左诏辞自右
　　筮者东面抽上韇兼执之南面受命
　　郑注韇藏防之器也兼与防执之今文无兼
　　命曰哀子某为其父某甫筮宅度兹幽宅兆基无有后艰
　　郑注某甫且字也若言山甫孔甫矣宅居也度谋也兹此也基始也言为其父筮葬居今谋此以为幽冥居兆域之始得无后将有艰难乎艰难谓有非常若崩壊也孝经曰卜其宅兆而安厝之古文无兆基作期
　　释曰哀子丧称也杂记曰祭称孝子孝孙丧【案此下原本缺】
　　筮人许诺不述命右还北面指中封而筮卦者在左郑注述循也既受命而申言之曰述不述者士礼畧凡筮因防命筮为述命中封中央壤也卦者识爻卦画地者古文述皆作术
　　释曰凡筮因述命以命筮士礼则否
　　卒筮执卦以示命筮者命筮者受视反之东面旅占卒进告于命筮者与主人占之曰从
　　郑注卒筮卦者写卦示主人乃受而执之旅众也反与其属共占之谓掌连山归藏周易者从犹吉也释曰冠礼筮者主人受眡知此亦然
　　主人绖哭不踊若不从筮择如初仪
　　郑注更择地而筮之
　　释曰不踊者得吉变也杂记曰大夫卜宅与葬日有司麻衣布衰布带因丧屦缁布冠不防占者皮弁如筮则史练冠长衣以筮占者朝服亦不纯凶也丧服小记曰祔葬者不筮宅
</div>
    <div class="pagination">
<a href="仪礼集释_page59.html">上一页</a><span>...</span><a href="仪礼集释_page55.html">55</a><a href="仪礼集释_page56.html">56</a><a href="仪礼集释_page57.html">57</a><a href="仪礼集释_page58.html">58</a><a href="仪礼集释_page59.html">59</a><span class="current-page">60</span><a href="仪礼集释_page61.html">61</a><a href="仪礼集释_page62.html">62</a><a href="仪礼集释_page63.html">63</a><a href="仪礼集释_page64.html">64</a><a href="仪礼集释_page65.html">65</a><span>...</span><a href="仪礼集释_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
