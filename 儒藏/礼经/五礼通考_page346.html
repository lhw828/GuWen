<!DOCTYPE html>
<html>
<head>
    <meta charset="UTF-8">
    <title>五礼通考 - 第 346 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 346 页/共 431 页</h1>
    <div class="content">








　　五礼通考卷二百十七
<经部,礼类,通礼之属,五礼通考>
　　钦定四库全书
　　五礼通考卷二百十八
　　刑部尚书秦蕙田撰
　　嘉礼九十一
　　设官分职
　　唐书百官志唐之官制其名号禄秩虽因时増损而大抵皆防隋故其官司之别曰省曰台曰寺曰监曰卫曰府各统其属以分职定位其辨贵贱叙劳能则有品有爵有勲有阶以时考覈而升降之初太宗省内外官定制为七百三十员曰吾以此待天下贤材足矣然是时已有员外置其后又有特置同正员至于检校兼守判知之类皆非本制又有置使之名或因事而置事已则罢或遂置而不废其名类繁多莫能徧举自中世以后盗起兵兴又有军功之官遂不胜其滥矣
　　宰相之职佐天子总百官治万事其任重矣然自汉以来位号不同而唐世宰相名尤不正初唐因隋制以三省之长中书令侍中尚书令共议国政此宰相职也其后以太宗尝为尚书令臣下避不敢居其职由是仆射为尚书省长官与侍中中书令号为宰相其品位既崇不欲轻以授人故常以他官居宰相职而假以他名自太宗时杜淹以吏部尚书参议朝政魏徴以秘书监叅预朝政其后或曰参议得失参知政事之类其名非一皆宰相职也贞观八年仆射李靖以疾辞位诏疾小瘳三两日一至中书门下平章事而平章事之名葢起于此其后李勣以太子詹事同中书门下三品谓同侍中中书令也而同三品之名葢起于此然二名不专用而佗官居职者犹假佗名如故自髙宗以后为宰相者必加同中书门下三品虽品髙者亦然惟三公三师中书令则否其后改易官名而张文瓘以东台侍郎同东西台三品同三品入衔自文瓘始永淳元年以黄门侍郎郭待举兵部侍郎岑长倩等同中书门下平章事平章事入衔自待举等始自是以后终唐之世不能改初三省长官议事于门下省之政事堂其后裴炎自侍中迁中书令乃徙政事堂于中书省开元中张説为相又改政事堂号中书门下列五房于其后一曰吏房二曰枢机房三曰兵房四曰户房五曰刑礼房分曹以主众务焉宰相事无不统故不以一职名官自开元以后常以领他职实欲重其事而反轻宰相之体故时方用兵则为节度使时崇儒学则为大学士时急财用则为盐铁转运使又其甚则为延资库使至于国史太清宫之类其名颇多皆不足取法故不着其详
　　通典唐侍中中书令是真宰相【尚书左右仆射亦尝为宰相其间或改为纳言内史左相右相黄门监紫防令等名其本即侍中中书令也共有四员其仆射贞观末始加平章事方为宰相】其余以他官参掌者无定员但加同中书门下三品【贞观十七年以兵部尚书李勣同中书门下三品同中书门下三品自此始也永淳道之际裴炎为正议大夫守侍中崔知温为正议大夫守中书令刘齐贤为中大夫守侍中并同中书门下三品按此当以阶卑官髙令所给禄秩同三品耳当时权时之制其后亦有阶卑为侍中中书令者即更不言】及平章事知政事参知机务参与政事及平章军国重事之名者并为宰相亦汉行丞相事之例也自先天之前其员颇多景龙中至十余人开元以来常以二人为限或多则三人天寳十五年之后天下多难勲贤并建故备位者众然其秉钧持衡亦一二人而已
　　蕙田案正议大夫阶正四品中大夫阶从四品而侍中中书令皆正二品故云阶卑官髙也髙宗以后官至侍中中书令则无同三品同平章事之称
　　又案唐书宰相表以他官参宰相之任者称号不一有云知政事平章政事参议朝政参预朝政参知政事参议得失专典机宻参知机务参掌机宻参预机务同掌机务同知军国政事平章军国重事者髙宗以后同中书门下三品同中书门下平章事二名兼用肃代以降宰相无不称平章事者矣
　　【马氏端临曰唐初始定制以三省为宰相之司存以三省长官为宰相之职任然省分为三各有所掌而其官亦复不一相职既尊无所不统则不容拘以一职于是始有同中书门下三品同平章事参知机务参预政事之名焉诸名之中所谓同平章事者唐初虽以称宰相乃以处资浅之人在参知政事之下中世以后则独为真宰相之官至宋元丰以前皆然】
　　学士之职本以文学言语被顾问出入侍从因得参谋议纳諌诤其礼尤宠而翰林院者待诏之所也唐制乗舆所在必有文词经学之士下至卜医伎术之流皆直于别院以备宴见而文书诏令则中书舍人掌之自太宗时名儒学士时时召以草制然犹未有名号干封以后始号北门学士元宗初置翰林待诏以张説陆坚张九龄等为之掌四方表疏批答应和文章既而又以中书务剧文书多壅滞乃选文学之士号翰林供奉与集贤院学士分掌制诏书敕开元二十六年又改翰林供奉为学士别置学士院专掌内命凡拜免将相号令征伐皆用白麻其后选用益重而礼遇益亲至号为内相又以为天子私人凡充其职者无定员自诸曺尚书下至校书郎皆得与选入院一嵗则迁知制诰未知制诰者不作文书班次各以其官内宴则居宰相之下一品之上宪宗时又置学士承防唐之学士文集贤分隷中书门下省而翰林学士独无所属
　　三师三公太师太傅太保【各一人】太尉司徒司空【各一人皆不设官属】
　　尚书省　尚书令【一人掌典领百官其属有六尚书庶务皆防决焉龙朔二年改尚书省曰中台废尚书令尚书曰太常伯侍郎曰少常伯光宅元年改尚书省曰文昌台俄曰文昌都省垂拱元年曰都台长安三年曰中台】　左右仆射【各一人掌统理六官为令之贰令阙则总省事龙朔二年改曰左右匡政光宅元年曰文昌左右相开元元年曰左右丞相天宝元年复】　左右丞【各一人掌辨六官之仪糺正省内左丞总吏户礼部右丞总兵刑工部左右司郎中各一人员外郎各一人都事各六人主事各六人龙朔元年改左右丞曰左右肃机郎中曰左右承务诸司郎中曰大夫永昌元年置员外郎神龙元年省明年复置】
　　吏部尚书【一人侍郎二人掌文选勲封考课之政其属有四曰吏部曰司封曰司勲曰考功吏部郎中员外郎各二人掌文官阶品朝集禄赐给其告身司封郎中员外郎各一人掌封命朝防赐予之级司勲郎中一人员外郎二人掌官吏勲级考功郎中员外郎各一人掌文武百官功过善恶之考吏部主事四人司封二人司勲四人考功三人武德五年改选部曰吏部七年省侍郎贞观二年复置龙朔元年改吏部曰司列主爵曰司封考功曰司绩咸亨初复旧武后光宅元年改吏部曰天官垂拱元年改主爵曰司封天宝十一载改吏部曰文部至徳二载复旧】　户部尚书【一人侍郎二人掌天下土地人民钱谷之政贡赋之差其属有四曰户部曰度支曰金部曰仓部户部郎中员外郎各二人掌户口田土赋役贡献蠲免优复婣婚继嗣之事度支郎中员外郎各一人掌天下租赋嵗计所出而支调之金部郎中员外郎各一人掌天下库藏出纳权冲度量之数仓部郎中员外郎各一人掌天下军储出纳租税禄粮仓廪之事户部廵官二人主事四人度支主事二人金部仓部主事各三人髙宗即位改民部曰户部龙朔三年改户部曰司元度支曰司度金部曰司珍仓部曰司庾光宅元年改户部曰地官天寳十二载改金部曰司金仓部曰司储】　礼部尚书【一人侍郎一人掌礼仪祭享贡举之政其属四曰礼部曰祠部曰膳部曰主客礼部郎中员外郎各一人掌礼乐学校衣冠符印表疏圗书册命祥瑞铺设祠部郎中员外郎各一人掌祠祀享祭膳部郎中员外郎各一人掌陵庙之牲豆酒膳主客郎中员外郎各一人掌二王后诸蕃朝见之事主事礼部祠部膳部主客各二人武德四年改仪曹郎曰礼部郎中司蕃郎曰主客郎中龙朔二年改礼部曰司礼祠部曰司禋膳部曰司膳光宅元年改礼部曰春官】　兵部尚书【一人侍郎二人掌武选地圗车马甲械之政其属四曰兵部曰职方曰驾部曰库部兵部郎中员外郎各二人掌武官阶品军戎调遣贡举杂请资厯考课职方郎中员外郎各一人掌地圗逺近及四夷归化之事驾部郎中员外郎各一人掌舆辇车乗传驿廐牧马牛杂畜之籍库部郎中员外郎各一人掌戎器卤簿仪仗兵部主事四人职方驾部库部各二人龙朔二年改兵部曰司戎职方曰司城驾部曰司舆库部曰司库光宅元年改兵部曰夏官天寳十一载曰武部驾部曰司驾】刑部尚书【一人侍郎一人掌律令刑法徒按覆谳禁之政其属四曰刑部曰都官曰比部曰司门刑部郎中员外郎各二人掌律法按覆奏谳都官郎中员外郎各一人掌俘簿録给衣粮医药而理其诉免比部郎中员外郎各一人掌句防内外赋敛经费俸禄賍赎徒役课程逋欠之物司门郎中员外郎各一人掌门闗出入及阑遗之物刑部比部主事各四人都官司门各二人龙朔二年改刑部曰司刑都官曰司仆比部曰司计司门曰司闗光宅元年改刑部曰秋官天寳十一载改刑部曰司宪比部曰司计】　工部尚书【一人侍郎一人掌山泽屯田工匠诸司公廨纸笔墨之事其属四曰工部曰屯田曰虞部曰水部工部郎中员外郎各一人掌城池土木之工役程式屯田郎中员外郎各一人掌天下屯田及文武职田诸司公廨田虞部郎中员外郎各一人掌苑囿山泽草木供顿畋猎之事水部郎中员外郎各一人掌津渠堤堰沟洫运漕之事工部主事三人屯田虞部水部各二人武德三年改起部曰工部龙朔二年曰司平屯田曰司田虞部曰司虞水部曰司川光宅元年改工部曰冬官天寳十一载改虞部曰司虞水部曰司水】
　　马氏端临曰汉成分尚书置四曹葢因事设员以司其务非拟于古制也汉魏以来或五或六亦随宜施制无有常典自宋齐以后稍定为六曹至隋六部而其制益明武太后遂以吏部为天官若参详古今徴考职任则天官太宰当为尚书令非吏部之任今之吏部特出于夏官之司士耳今户部之职与地官之任虽云颇同各徴其承受考其沿袭则户部合出于度支度支主计筭之官也计筭之任本出于周礼天官之司防云
　　蕙田案六部每部领四司昉于隋而唐宋皆因之吏部户部礼部兵部刑部工部六司谓之头司余为子司隋时诸曹皆称郎唐武德三年始名郎中初户部在礼部后武后以六部拟周礼六官改户部为地官由是居礼部之前矣通典载显庆元年改户部为度支尚书咸亨元年复为户部而唐志不载又天寳中改刑部曰宪部唐志称司宪亦误
　　门下省　侍中【二人掌出纳帝命相礼仪凡国家之务与中书令参总而专判省事武德元年改侍内曰纳言三年曰侍中龙朔二年改门下省曰东台侍中曰左相武后光宅元年曰纳言垂拱元年改门下省曰鸾台开元元年曰黄门省侍中曰监天寳元年曰左相】　门下侍郎【二人掌贰侍中之职龙朔二年改黄门侍郎曰东台侍郎武后垂拱元年曰鸾台侍郎天寳元年曰门下侍郎乾元元年曰黄门侍郎大厯二年复旧】　左散骑常侍【二人掌规讽过失侍从顾问隋废散骑常侍贞观元年复置十七年为职事官显庆二年分左右门下中书省皆金蝉珥貂左散骑与侍中为左貂右散骑与中书令为右貂谓之八貂龙朔二年曰侍极】　左谏议大夫【四人掌谏谕得失侍从賛相武德元年置谏议大夫龙朔二年曰正谏大夫贞元四年分左右又武后垂拱二年铸铜匦四列于朝堂以受四方之书以谏议大夫补阙拾遗一人充使知匦事御史中丞侍御史一人为理匦使其后同为一匦元宗改理匦使为献纳使至德元年复旧寳应元年命中书门下择正直清白官一人知匦以给事中中书舍人为理匦使建中二年以御史中丞为理匦使谏议大夫一人为知匦使】　给事中【四人掌侍左右分判者事门下省有録事四人主事四人】　左补阙左拾遗【各六人掌供奉讽谏大事廷议】　起居郎【二人掌録天子起居法度与舍人分侍殿左右龙朔二年曰左史天授元年亦如之】　典仪【二人掌賛唱及殿中版位之次】　城门郎【四人掌京城皇城宫殿诸门开阖之节】　符寳郎【四人掌天子八寳及国之符节】　宏文馆学士【掌详正圗籍教授生徒朝廷制度沿革礼仪轻重皆参议焉武德四年置修文馆于门下省九年改曰宏文舘其后又置讲经博士仪鳯中置详正学士校理圗籍武德后五品以上曰学士六品以上曰直学士又有文学直舘皆它官领之武后垂拱后以宰相兼领舘务号舘主给事中一人判馆事神龙元年改曰昭文舘二年曰修文馆景龙二年置大学士四人以象四时学士八人以众八节直学士十二人以象十二时景云中减其员数复为昭文舘开元七年曰宏文舘置校书郎又有校理雠校错误等官长庆三年与详正学士讲经博士皆罢颛以五品以上曰学士六品以下曰直学士未登朝为直舘】　校书郎【二人掌校理典籍】
　　蕙田案大学士之称始于景龙间其后张説崔圆李泌皆授大学士固辞乃止中叶以降如杨绾裴度牛僧孺皆加宏文馆大学士李勉裴垍李德裕贾餗皆加集贤殿大学士葢自宰辅以下固不轻授之矣宋初集贤院昭文馆大学士皆以宰相领之而观文殿资政殿大学士则以待宰执之就闲者自明以来殿阁大学士遂专为辅臣之职矣
　　中书省　中书令【二人掌佐天子执大政而縂判其省事武德三年改内书省曰中书省内书令曰中书令龙朔元年改中书省曰西台中书令曰右相光宅元年改中书曰鳯阁中书令曰内史开元元年改中书省曰紫防省中书令曰紫防令天寳元年曰右相至大厯五年紫防侍郎乃复为中书侍郎】侍郎【二人掌贰令之职朝廷大政参议焉】　舍人【六人掌侍进奏参议表章以久次者一人为阁老判本省杂事又一人知制诰其余分署制敕以六员分押尚书六曹　中书省有主书四人主事四人】右散骑常侍【二人】　右谏议大夫【四人】　右补阙右拾遗【各六人掌如门下省】　起居舍人【二人掌修记言之史后改曰右史】　通事舍人【十六人掌朝见引纳殿庭通奏】　集贤殿书院学士直学士侍读学士修撰官【掌刋缉经籍凡圗书遗逸贤才隐滞则承以求之开元五年乾元殿冩四部书置乾元院使有刋正官四人以一人判事押院中使一人知书官八人六年更号丽正脩书院置使及检校官为丽正殿直学士八年加文学直又加修撰校理刋正校勘官十一年置丽正院脩书学士光顺门外亦置书院十二年东都明福门外亦置丽正书院十三年改丽正修书院为集贤殿书院五品以上为学士六品以下为直学士宰相一人为学士知院事常侍一人为副知院事又置判院一人押院中使一人元宗尝选耆儒日一人侍读以质史籍疑义至是置集贤院侍讲学士侍读直学士其后又增脩撰官校理官待制官留院官知检讨官文学直之员募能书者为书直及冩御书人其后亦以前资常选三卫散官五品以上子孙为之又置画直至十九年以书直画直榻书有官者为直院至德二年置大学士贞元初置编録官四年罢大学士八年罢校理置校书四人正字二人元和二年复置集贤校理罢校书正字四年集贤御书院学士直学士皆用五品如开元故事以学士一人年髙者判院事非登朝官者为校理余皆罢永徽中命宏文舘学士一人日待制于武德殿西门永泰时勲臣罢节制无职事皆待制于集贤门凡十三人】　校书【四人】　正字【二人】　史馆修撰【四人掌修国史贞观三年置史舘于门下省以它官兼领或卑位有才者亦以直舘称以宰相涖脩撰又于中书省置秘书内省修五代史开元二十年李林甫以宰相监修国史建议以为中书切宻之地史官记事门下省疏逺于是谏议大夫史馆修撰初入为直馆元和六年宰相裴垍建议登朝官领史职者为修撰以官髙一人判馆事未登朝官皆为直馆大中八年废史馆直馆二员增修撰四人】
　　蕙田案尚书门下中书三省政本所出故纪其官属职掌特详
　　秘书省【监一人少监二人丞一人掌经籍圗书之事龙朔二年改秘书省曰兰台监曰太史少监曰侍郎丞曰大夫秘书郎曰兰台郎武后垂拱元年秘书省曰麟台太极元年曰秘书省秘书郎三人校书郎十人著作局郎二人佐郎二人校书二人正字二人龙朔二年改曰司文局郎曰郎中佐郎曰司文郎】
　　司天台【监一人少监二人掌察天文稽术数丞一人主簿二人主事一人武德四年改太史监曰太史局秘书省龙朔二年改太史局曰秘书阁局令曰秘书阁郎中武后光宅元年改局曰浑天监不麟台俄改曰浑仪监长安二年复曰太史局麟台如故景龙二年改曰太史监不秘书省景云元年又为局隷秘书省逾月为监嵗中复为局二年改曰浑仪监开元二年复曰太史监改令为监置少监十四年太史监复为局以监为令而废少监天寳元年太史局复为监自是不秘书省乾元元年曰司天台改令为监　春官夏官秋官冬官中官正各一人副正各一人五官保章正二人五官监三人五官司厯二人五官灵台郎各一人五官挈壶正二人五官司晨八人漏刻博士六人】
　　殿中省【监一人少监二人丞二人掌天子服御之事龙朔二年曰中御府监曰大监丞曰大夫侍御尚医二人主事二人进马五人　尚食局奉御二人直长五人食医八人龙朔二年曰奉膳局诸奉御皆曰大夫尚药局奉御二人直长二人侍御医四人司医五人医佐十人龙朔二年曰奉医局　尚衣局奉御二人直】
　　【长四人龙朔二年曰奉冕局　尚舍局奉御二人直长六人龙朔二年曰奉扆局　尚乗局奉御二人直长十人司廪司库各一人奉乗十八人龙　二年曰奉驾局尚辇局奉御二人直长三人尚辇　人龙朔二年曰奉轝局】
　　内侍省【监二人少监二人内侍四人掌内侍奉宣制令武德四年为内侍监龙朔二年改监为省垂拱元年曰司宫台天寳十三年置内侍监改内侍曰少监寻更置内侍　内常侍六人内给事十人主事二人内谒者监十人内谒者十二人内寺伯六人寺人六人掖廷局令二人丞三人宫教博士二人监作四人　宫闱局令二人丞二人　奚官局令二人丞二人　内仆局令二人丞二人　内府局令二人丞二人　太子内坊局令二人丞二人坊事五人典直四人】
　　御史台【大夫一人中丞三人掌以刑法典章纠正百官之罪恶其属为三院一曰台院侍御史焉二曰殿院殿中侍御史焉三曰察院监察御史焉龙朔二年改御史台曰宪台大夫曰大司宪中丞曰司宪大夫武后文明元年改御史台曰肃政台光宅元年分左右台景云三年废右台延和元年复置寻复废东都留台有中丞侍御史各一人殿中侍御史二人监察御史三人元和后不置中丞三院御史亦不常备侍御史六人以久次者一人知杂事谓之杂端主簿一人録事二人　殿中侍御史九人　监察御史十五人龙朔二年置监察御史里行武后文明元年置殿中里行后亦颛以里行名官长安二年置内供奉】
　　【叶氏梦得曰唐三院御史谓侍御史与殿中侍御史监察御史也侍御史所居曰台院殿中曰殿院监察曰察院比其公宇之号非官称也侍御史自称端公知杂事则称杂端而殿中监察称曰侍御近世殿院察院乃以名其官葢失之矣而侍御史复不称台院止曰侍御端公杂端但私以相号而不见于通称各从其所防袭而已】
　　蕙田案明制改御史台曰都察院而十三道监察御史则止称察院葢沿唐宋以来之称唐宋御史有里行谓未经正授而行署中之事如今之某处行走是也
　　太常寺【卿一人掌礼乐郊庙社稷之事少卿二人丞二人主簿二人龙朔二年改曰奉常寺九寺卿皆曰正卿少卿曰大夫武后光宅元年改曰司常寺　博士四人　协律郎二人録事二人　两京郊社署令一人丞一人　太乐署令二人丞一人乐正八人　鼓吹署令二人丞二人乐正四人　太医署令二人丞二人医监四人医正八人医博士助教各一人针博士助教各一人针师十人按摩博士一人按摩四人咒禁博士一人　太卜署令一人丞二人卜正博士各二人　廪牺署令一人丞二人　汾祠署令一人丞一人　三皇五帝以前帝王三皇五帝周文王武王汉髙祖两京武成王庙令一人丞一人】
　　光禄寺【卿一人掌酒醴膳羞之政少卿二人丞二人主簿一人録事二人龙朔二年改曰司宰寺武后改曰司膳寺　太官署令二人丞四人　珍羞署令一人丞二人　良醖署令二人丞二人　掌醢署令一人丞二人】
　　卫尉寺【卿一人掌器械文物少卿二人丞二人主簿二人録事一人龙朔二年改曰司卫寺　两京武库署令各二人丞各二人监事各一人　武器署令一人丞二人监事二人　守官署令一人丞二人监事二人】
　　宗正寺【卿一人掌天子族亲属籍少卿二人丞二人主簿二人知圗谱官一人修玉牒官一人知宗子表疏官一人録事二人武德二年置宗师一人后省龙朔二年改寺曰司宗寺武后曰司属寺　诸陵台令各一人丞各一人建初启运兴寕永康陵令各一人丞各一人诸太子庙令各一人丞各一人録事各一人诸太子陵令各一人丞各一人録事各一人　崇元署令一人丞一人】
　　蕙田案崇元署领僧道二教即北齐之昭元寺也隋鸿胪寺唐以老子为始祖置崇元学故僧道女冠并宗正
　　太仆寺【卿一人掌廐牧辇舆之政少卿二人丞四人主簿二人録事二人永徽中改寺曰司驭寺武后曰司仆寺　乗黄署令一人丞一人　典廐署令二人丞四人　车府署令一人丞一人　诸牧监上牧监监各一人副监各二人丞各二人主簿各一人中牧监副监丞各减一员东宫九牧监丞二人録事各一人】大理寺【卿一人掌折狱详刑少卿二人正二人丞六人主簿二人龙朔二年改曰详刑寺武后改曰司刑寺　狱丞六人司直六人评事八人録事二人】
　　鸿胪寺【卿一人掌賔客及凶仪少卿二人丞一人主簿一人録事二人龙朔二年改曰同文寺武后曰司賔寺　典客署令一人丞三人掌客十五人　司仪署令一人丞一人】
　　司农寺【卿一人掌仓储委积少卿二人丞六人主簿二人録事二人龙朔二年改寺曰司稼寺　上林署令二人丞四人　太仓署令三人丞五人监事八人钩盾署令二人丞四人监事十人　导官署令二人丞四人监事十人　太原永丰龙门等仓毎仓监一人丞二人　司竹监一人副监一人丞二人　庆善石门温泉汤等监毎监监一人丞二人　京都诸宫苑总监监各一人副监各一人丞各二人主簿各二人　京都诸园苑监苑四面监监各一人副监各一人丞各二人九成宫总监监一人副监一人丞一人主簿一人诸盐池监监一人诸屯监一人丞一人】
　　太府寺【卿一人掌财货廪藏贸易少卿二人丞四人主簿二人録事二人龙朔二年改曰外府寺武后攺曰司府寺　两京诸市署令各一人丞二人　左藏署令三人丞五人监事八人　右藏署令二人丞三人监事四人　常平署令一人丞二人监事五人】
　　国子监【祭酒一人司业二人掌儒学训导之政丞一人主簿一人録事一人武德初曰国子学太常寺贞观二年曰监龙朔二年改曰司成舘祭酒曰大司成司业曰少司成咸亨二年复曰监垂拱元年曰成均监　国子监博士五人助教五人直讲四人　王经博士各二人　太学博士六人助教六人　广文舘博士四人助教二人　四门舘博士六人助教六人直讲四人　律学博士三人助教一人　书学博士二人助教一人　算学博士二人助教一人】
　　少府监【监一人少监二人掌百工技巧之政丞六人主簿二人録事二人武德初废监以诸署隷太府寺贞观元年复置龙朔二年改曰内府监武后曰尚方监　中尚署令一人丞二人监作四人　左尚署令一人丞五人监作六人　右尚署令二人丞四人监作六人　织染署令一人丞二人监作六人　诸冶监令各一人丞各一人监作四人　诸铸钱监监各一人副各二人丞各一人监事各一人　互市监每监监一人丞一人】
　　将作监【监二人少监二人掌土木工匠之政丞四人主簿二人録事二人武德初改令曰大匠少令曰少匠龙朔二年改曰缮工监大匠曰大监少匠曰少监咸亨二年曰营缮监天寳十一载改大匠曰大监少匠曰少监　左校署令二人丞一人监作十人　右校署令二人丞三人监作十人　中校署令一人丞三人监事十人　甄官署令一人丞二人监作四人　百工就谷库谷斜谷太隂伊阳监各一人副监一人丞一人监作四人】
　　蕙田案通典咸亨元年复旧光宅元年改为营缮监神龙元年复旧大匠一人少匠二人唐志俱失载
　　军器监【监一人掌缮甲弩以时输武库丞一人主簿一人録事一人开元以前军器皆出左尚署三年置监十一年废为甲弩坊少府十六年复为监　弩坊署令一人丞二人监作二人　甲坊署令一人丞一人监作二人】
　　都水监【使者二人掌川泽津梁渠堰陂池之政丞二人主簿一人武德初废都水监为署贞观六年复为监改令曰使者龙朔二年改曰司津监使者曰监武后改曰水衡监使者曰都尉开元二十五年不将作监有録事一人　河渠署令一人丞一人河隄谒者六人　诸津令各一人丞二人】
　　十六卫　左右卫【上将军各一人大将军各一人将军各二人掌宫禁宿卫凡五府及外府皆总制焉武德五年改左右翊卫曰左右卫改左右骁骑卫曰左右骁骑府左右屯卫曰左右威卫左右御卫曰左右领军卫左右备身府曰左右府唯左右武卫府左右监门府左右卫仍隋不改显庆五年改左右府曰左右千牛府龙朔二年左右卫府骁卫府武卫府皆省府字改左右威卫曰左右武威卫左右领军卫曰左右戎卫左右卫曰左右金吾卫左右监门府曰左右监门卫左右千牛府曰左右奉宸卫后又曰左右千牛卫咸亨元年改左右戎卫曰领军卫武后光宅元年改左右骁卫曰左右武威左右武卫曰左右鹰卫左右威卫曰左右豹韬卫左右领军卫曰左右玉钤卫贞元二年初置十六卫上将军长史各一人録事参军事各一人仓曹参军事各二人兵曹参军事各二人骑曹参军事各一人胄曹参军事各一人　奉车都尉有其名而无其人驸马都尉无定员司阶各二人中各三人司戈各五人执防各五人长上各二十五人　亲卫府一勲卫府二翊卫府二凡五府每府中郎将一人左右郎将一人兵曹参军事各一人校尉各五人每校尉有旅帅二人每旅帅有队正二十人副队正二十人】　左右骁卫【掌同左右卫上将军以下官皆同左右卫无奉车驸马都尉无亲卫勲卫而有翊卫】　左右武卫【同上】　左右威卫【同上】　左右领军卫【同上】　左右金吾卫【掌宫中京城廵警道路水草之宜官同上又有左右街使各一人判官各二人】　左右监门卫【掌诸门禁卫及门籍官同左右骁卫惟省仓曹骑曹】　左右千牛卫【掌侍卫及供御兵仗官同左右监门卫】
　　诸卫折冲都尉府【每府折冲都尉一人掌领属备宿卫师役则縂戎左右果毅都尉各一人别将各一人长史各一人兵曹参军事各一人校尉五人旅帅十人队正二十人副队正二十人武徳元年改鹰郎将曰军头鹰击郎将曰府副又改军头曰骠骑将军府副曰车骑将军皆为府诸率府置骠骑将军五人车骑将军十人二年以车骑将军府骠骑府置十二军分闗内诸府皆焉六年废七年复骠骑将军府为统军府车骑将军为别将八年复置十二军贞观十年改统军府曰折冲都尉别将曰果毅都尉】蕙田案唐初兵皆折冲府而番上则诸卫领之
　　左右羽林军【大将军各一人将军各三人掌统北衙禁兵督摄左右厢飞骑仪仗长史録事参军事仓曹参军事兵曹参军事胄曹参军事各一人司阶各二人中各三人司戈各五人执防各五人长上各十人　左右翊卫中郎将府中郎将一人左右中郎一人左右郎将一人兵曹参军事一人校尉五人旅帅十人队正二十人副队正二十人】　左右龙武军【大将军各一人统军各一人将军三人掌同羽林长史以下同左右羽林军惟不领翊卫】　左右神武军【大将军各一人统军各一人将军三人总衙前射生兵长史以下同左右龙武军】　左右神策军【大将军各一人统军各二人将军各四人掌卫兵及内外八镇兵防军中尉各一人中防军各一人判官各三人都勾判官二人勾覆官各一人表奏官各一人支计官各一人孔目官各二人驱使官各二人长史以下如龙武军】
　　蕙田案唐之禁军分南北衙南衙则十六卫是也北衙则羽林诸军是也神策军之名始于肃代以后中官权重者领之谓之天子禁军非他军比兵柄下移宦监专政其由来渐矣左右龙武左右神武左右神策号六军德宗又置神威军并羽林龙武神武神策总曰左右十军
　　东宫官　太子太师太傅太保　少师少傅少保【各一人】太子賔客【四人掌侍从规谏賛相礼仪】　侍读【无常员掌讲导经学】　詹事府【太子詹事一人少詹事一人掌统三寺十率府之政丞二人主簿一人司直一人龙朔二年曰端尹府詹事曰端尹少詹事曰少尹武后光宅元年改曰宫尹府詹事曰宫尹少詹事曰少尹】　左春坊【左庻子二人中允二人掌侍从賛相駮正启奏司议郎二人左谕德一人左賛善大夫五人録事二人主事三人　崇文馆学士二人校书郎二人　司经局洗马二人文学三人校书四人正字二人　典膳局郎二人承二人　药藏局郎二人丞二人　内直局郎二人丞二人　典设局郎四人丞二人　宫门局郎二人丞二人】　右春坊【右庻子二人中舍人二人掌侍从献纳启奏太子舍人四人通事舍人八人右谕德一人右賛善大夫五人録事一人主事二人】
　　蕙田案左右春坊即隋之门下典书二坊也梁徐摛为太子宫官文体既别春坊皆效之则春坊之名固不始于唐矣后周王褒皇太子箴春宫养德秋坊通梦似春坊之外又有名秋坊者然别无可攷
　　又案左春坊以比门下省庶子比侍中中允比门下侍郎司议郎比给事中赞善大夫比谏议大夫谕德比散骑常侍右春坊以比中书省庶子比中书令中舍人比中书侍郎龙朔中又改司经局为桂坊比御史台不于左坊咸亨二年复旧
　　家令寺【家令一人掌饮膳仓储丞二人主簿一人龙朔二年改宫府寺　食官署令一人丞二人　典仓署令一人丞二人　司藏署令一人丞二人】　率更寺【令一人掌宗族次序礼乐刑罚及漏刻之政丞一人主簿一人龙朔二年改曰司更寺】　仆寺【仆一人掌车舆乗骑仪仗丧丞一人主簿一人　廐牧署令一人丞二人典乗四人】
　　太子左右率府【率各一人副率各二人掌兵仗仪卫武德五年改左右侍率曰左右卫率府左右武侍卫率曰左右宗卫率府左右宫门将曰左右监门率府龙朔二年改左右卫率府曰左右典戎卫左右宗卫率府曰左右司御率府左右虞率府曰左右清道卫左右内率府曰左右奉裕卫左右监门率府曰左右崇掖卫武后垂拱中改左右监门率府曰左右鹤禁卫神龙元年改左右司御率府曰左右宗卫府左右清道卫曰左右虞率府景云二年左右宗卫府复曰左右司御率府开元初左右虞率府复曰左右清道率府长史各一人録事参军事仓曹兵曹胄曹骑曹参军事各一人司阶各一人中各二人司戈各二人执防各三人散长上各十人　亲府勲府翊府三府每府中郎将各一人左右郎将各一人兵曹参军事各一人校尉各五人旅帅各十人队正各二十人】　太子左右司御率府【掌同左右卫设官亦同惟无散长上】　太子左右清道率府【掌昼夜廵警官同上】　太子左右监门率府【率各一人副率各二人掌诸门禁卫长史各一人録事参军事兵曹参军事兼领仓曹冑曹参军事各一人监门直长七十八人】　太子左右内率府【率各一人副率各一人掌千牛供奉之事长史録事诸曹参军同监门率府千牛各四十四人】
　　王府官【傅一人谘议参军事一人友一人侍读无定员文学一人东西阖祭酒各一人以上为王官长史一人司马一人掾属各一人主簿一人记室参军事二人録事参军事一人功曹仓曹户曹兵曹骑曹法曹士曹参军事各一人参军事二人行参军事四人典籖二人以上为府官　亲事府典军二人副典军二人校尉五人族帅队正队副视亲事多少乃置　帐内府典军二人副典军二人校尉以下与亲事府同】亲王国【令一人大农一人尉一人丞一人学官长丞各一人食官长丞各一人廐牧长丞各二人典府长丞各二人】
　　公主邑【司令一人丞一人主簿一人録事一人】
　　天下兵马元帅　副元帅　都统　副都统【元帅都统招讨使掌征伐兵罢则省行军长史行军司马行军左司马行军右司马判官掌书记行军参谋前军兵马使中军兵马使后军兵马使中军都虞各一人】　节度使　副大使知节度事【各一人搃军旅颛诛杀行军司马副使判官支使掌书记推官廵官衙推各一人同节度副使十人舘驿廵官四人府院法直官要籍逐要亲事各一人随军四人节度使封郡王则有奏记一人兼观察又有判官支使推官廵官衙推各一人又兼安抚使则有副使判官各一人兼支度营田招讨经畧使则有副使判官各一人支度使复有遣运判官廵官各一人京兆河南牧大都督大都防皆亲王遥领两府之政以尹主之大都督府之政以长史主之大都防府之政以副大都防主之副大都防则兼王府长史其后有持节为节度副大使知节度事者正节度也诸王拜节度大使者皆留京师】
　　观察使【一人掌察所部善恶举大纲副使支使判官掌书记推官廵官衙推随军要籍进奏官各一人贞观初遣大使十三人廵省天下诸州水旱则遣使有廵察安抚存抚之名神龙中有十道廵察使景云二年置都督二十四人益并荆四州为大都督中下都督各十寻以权重罢之唯四大都督府如故置十道按察使开元二年曰十道按察采访处置使四年罢八年复置十道按察使十年又罢十七年复置二十年曰采访处置使分十五道天寳末又兼黜陟使乾元元年改曰观察处置使】
　　蕙田案按察使之名起于此然唐时兼领一道权寄之重亚于节度非专以刑名为职今之按察使则宋提点刑狱之任也
　　团练使【一人副使判官推官廵官衙推各一人】
　　防御使【一人副使判官廵官各一人】
　　西都东都北都牧【各一人】　西都东都北都鳯翔成都河中江陵兴元兴徳府尹【各一人掌宣徳化嵗廵属县少尹二人司録参军事二人録事四人功曹仓曹户曹田曹兵曹法曹士曹参军事各二人参军事六人六府録事参军事以下减一人文学一人医学博士一人】
　　大都督府【都督一人掌督诸州兵马甲械城隍镇戍粮禀长史一人司马二人録事参军事一人録事二人功曹仓曹戸曹田曹兵曹法曹士曹参军事各一人参军事五人市令一人文学一人医学博士一人中都督下都督府俱有别驾一人减司马一人中府参军事四人下府二人武徳初邉要之地置总管以统军加号使持节有行台有大行台七年改总管曰都督总十州者为大都督贞观二年去大字凡都督府有刺史以下如故然大都督又兼刺史而不捡校州事其后都督加使持节则为将诸将亦通以都督称唯朔方犹称大总管邉州别置经畧使有屯田之州则置营田使安禄山反诸郡当贼冲者皆置防御守捉使乾元二年置团练守捉使都团练守捉使】
　　大都防府【大都防一人副大都防一人掌统诸蕃抚慰征讨副都防二人长史一人司马一人録事参军事一人録事二人功曹仓曹戸曹兵曹法曹参军事各一人参军事三人都防府都防一人副都防以下员数同】
　　上州刺史【一人职同牧守别驾一人长史一人司马一人録事参军事一人録事一人司功司仓司戸司田司兵司法司士参军事各一人参军事四人市令一人丞一人文学一人医学博士一人中州下州録事各一人中州参军事三人下州二人】
　　诸军使【各一人五千人以上有副使一人万人以上有营田副使一人军皆有仓兵胄三曹参军事刺史领使则置副使推官衙官州衙推军衙推】
　　京县令【各一人丞二人主簿二人録事二人尉六人畿县丞主簿各一人尉二人】
　　上县令【一人丞主簿各一人尉二人中县下县尉一人】
　　上镇将【一人镇副二人仓曹兵曹参军事各一人中下镇减镇副一人不置仓曹每镇又有使一人副使一人又有司马】
　　上戍主【一人戍副一人中下戍不置副】
　　五岳四凟令【各一人掌祭祀】
　　上闗令【一人掌禁末游察奸慝二人中下闗减丞一人】
　　右唐官制
　　宋史职官志宋承唐制三师三公不常置宰相不专任三省长官尚书门下并列于外又别置中书禁中是为政事堂与枢宻对掌大政天下财赋内庭诸司中外筦库悉三司中书省但掌册文覆奏考帐门下省主乗舆八寳朝防板位流外考较诸司附奏挟名而已台省寺监官无定员无专职悉皆出入分涖庻务故三省六曹二十四司类以他官主判虽有正官非别勅不治本司事事之所寄十亡二三故中书令侍中尚书令不预朝政侍郎给事不领省职谏议无言责起居不记注中书常阙舍人门下罕除常侍司谏正言非特旨供职亦不任谏诤至于仆射尚书丞郎员外居其官不知其职者十常八九其官人受授之别则有官有职有差遣官以寓禄秩叙位着职以待文学之选而别为差遣以治内外之事其次又有阶有勲有爵故仕人以登台阁升禁从为显宦而不以官之迟速为荣滞以差遣要剧为贵途而不以阶勲爵邑有无为轻重时人语曰寜登瀛不为卿寜抱椠不为监虚名不足以砥砺天下若此外官则惩五代藩镇专恣颇用文臣知州复设通判以贰之阶官未行之先州县守令多带中朝职事官外补阶官既行之后或带或否视是为优劣大凡一品以下谓之文武官未常参者谓之京官枢宻宣徽三司使副学士诸司而下谓之内职殿前都校以下谓之军职外官则有亲民厘务二等而监军廵警亦比亲民此其槩也神宗元丰三年八月下诏肇新官制省台寺监领空名者一切罢去而易之以阶九月详定所上寄禄格防明堂礼成近臣迁秩即用新制而省台寺监之官各还所职矣五年省台寺监法成六年尚书新省成帝亲临幸召六曹长贰以下询以职事因诫勅焉自元祐以后渐更元丰之制二府不分班奏事枢宻加置佥书户部则不令右曹专典常平而总于其长起居郎舍人则通记起居而不分言动馆职则増置校勘黄本凡此皆与元丰稍异也其后蔡京当国首更开封守臣为尹牧由是府分六曹县分六案又内侍省职悉仿机延之号已而脩六尚局建三卫郎又更两省之长为左辅右弼易端揆之称为太宰少宰是时员既滥冗名且紊杂甚者走马承受升拥使华黄冠道流亦滥朝品元丰之制至此大壊建炎中兴参酌润色因吕颐浩之请左右仆射并同中书门下平章事两省侍郎改为参知政事三省之政合乎一乾道八年又改左右仆射为左右丞相删去三省长官虚称道揆之名遂定然维时多艰政尚权宜御营置使国用置使脩政局置提举军马置都督并以宰相兼之总制司理财同都督督视理兵并以执政兼之因事剏名殊非经久惟枢宻本兵与中书对掌机务号东西二府命宰相兼知院事建炎四年实用庆厯故典其后兵兴则兼枢宻使兵罢则免至开禧初始以宰臣兼枢宻为永制当多事时诸部或长贰不并置或并郎曹使相兼之惟吏部户部不省不并兵休稍稍増置其后诏非曾任监司守臣不除郎官着为令又増馆阁员广环卫官葢自元祐以逮政和己未尝拘乎元丰之旧中兴若稽成宪二者并行而不悖故凡大而分政任事之臣防而筦库监局之官沿袭不革者皆先后所同便也或始剏而终罢或欲革而犹因则有各当其可者焉
　　三师三公【宋承唐制以太师太傅太保为三师太尉司徒司空为三公为宰相亲王使相加官其特拜者不预政事皆赴上于尚书省凡除授则自司徒迁太保自太傅迁太尉若太师则为异数惟赵普文彦博方特拜焉政和三年罢太尉司徒司空以太师太傅太保为三公为真相之任仍立三孤少师少傅少保亦称三少为次相之任而蔡京以三公任真相宣和末三公至十八人三少不计冗滥甚矣南渡绍熈以后三公未尝备官其后韩伉胄史弥逺贾似道专政皆至太师】
　　蕙田案自汉以来太尉司徒司空并为三公之官亦曰三司而周官之三公则号为三师政和中诏以司徒司空周六卿之官太尉秦主兵之任皆非三公遂命罢之而复周官公孤之名其见卓矣
　　宰相【宋承唐制以同平章事为真相无常员有二人则分日知印上相为昭文馆大学士监修国史其次为集贤殿大学士或置三相则昭文集贤二学士与监修国史各除神宗新官制以侍中中书令尚书令官髙不除而以尚书左右仆射为宰相左仆射兼门下侍郎行侍中之职右仆射兼中书侍郎行中书令之职政和中改左右仆射为太宰少宰仍兼两省侍郎靖康中复改为左右仆射建炎三年诏左右朴射并加同中书门下平章事改门下中书侍郎为参知政事废尚书左右丞乾道八年改左右仆射为左右丞相】
　　【叶氏梦得曰本朝沿习唐制官制行始用六典别尚书门下中书为三省各以其省长官为宰相则侍中中书尚书令是也既又以秩髙不除故以尚书令之贰左右仆射为宰相而左仆射兼门下侍郎以行侍中之职右仆射兼中书侍郎以行中书令之职而别置侍郎以佐之则三省互相兼矣然左右仆射既为宰相则凡命令进拟未有不由之出者而左右仆射又为之长则出令之职自己身行尚何省而覆之乎方其进对执政无不同则所谓门下侍郎者亦预闻之矣故批旨皆曰三省同奉圣防既已奉之而又审之亦无是理门下省事惟有给事中封骏而已未有左仆射与门下侍郎自駮已奉之命者则侍中侍郎所谓省审者殆成虚文也元祐间议者以诏令稽留吏员冗多徒为重复因有并废门下省之意后虽不行然事有当奏禀左相必批送中书右相将上而右相有不同徃徃或持之不上或退送不受左相无如之何侍郎无所用力事权多在中书自中书侍郎迁门下侍郎虽名进其实皆未必乐也】
　　【马氏端临曰以宰相而兼他官本非令典唐制所谓反轻宰相之体是也然时方用兵则兼节度使崇儒学则为大学士急财用则为盐铁转运使盖以国家方重其事而以宰相提纲则下不敢以泛泛之司存亲之犹有説也至于三省则俱为政本之地无所不统长官则宰相所谓中书门下同平章事是也佐官则参知政事是也今元丰改官制既以中书门下同平章事为左右仆射参知政事为中书门下侍郎尚书左右丞矣而复以左仆射兼门下侍郎右仆射兼中书侍郎则是既自有佐官而复以长官兼之赘疣甚矣盖神宗必欲复唐三省之职而蔡确以有中书造命之説已为次相兼中书侍郎王珪为首相兼门下侍郎实欲隂摈珪于门下使不得与造命取旨之事苟以便其专政之私而不复頋体统名称之不顺也】
　　蕙田案丞相之名始于秦而汉因之哀帝改为大司徒自后不置魏晋以后或置或否居之者多非寻常人臣之职隋唐五代及北宋俱无丞相之名南渡复置左右丞相明初始废
　　平章军国重事【元祐中置】
　　使相【亲王枢宻使留守节度使兼侍中中书今同平章事者皆谓之使相不预政事不书敕惟宣敕除授者敕尾存其御而已】
　　【马氏端临曰宰相者总百官弼天子既不当侪之他官而其上则不当复有贵官矣自唐开元以来郭元振李光弼相继以平章事为节度使谓之使相而宰相之职侪于他官自此始自宋元祐以后文潞公吕申公相继以平章军国重事序宰臣上而宰相之上复有贵官自此始然郭李以勲臣名将为之宜也自此例一开于是田承嗣李希烈之徒俱以节镇带同平章事者非一人极而至于王建马殷钱镠之軰蠭起盗地者皆欲效之盖鄙他官而不为而必欲侪于宰相以自附于郭李则唐中叶以后所谓平章者如此文吕以硕德老臣为之宜也自此例一开于是蔡京王黼相继以太师总知三省事三日一朝赴都堂治事以至于韩侂胄贾似道擅权专政之久者皆欲效之盖卑宰相而不屑为而必求加于相以自附于文吕则宋中叶以后所谓平章者如此盖平章之始立名也本非甚尊之官及其久也则强藩之窃地者为之权臣之擅政者为之盖虽官极尊而居之者多非其人矣】
　　参知政事【干德二年置以副宰相不押班不知印不升政事堂开寳六年诏参政于都堂与宰相同议政事至道元年诏宰相与参政轮班知印同升政事堂押勅齐衔行则并马元丰新官制废参知政事以门下中书二侍郎尚书左右丞代之建炎三年复门下中书侍郎为参知政事而省左右丞】
　　门下首【受天下之成事审命令駮正违失国初以中书门下平章事为宰相复用两制官一员判门下省事官制行始厘正焉凡官十有一侍中侍郎左散骑常侍各一人给事中四人左谏议大夫起居郎左司谏左正言各一人　侍中掌佐天子议大政审中外出纳之事国初以秩髙罕除自建隆至熈寜真拜侍中才五人官制行以左仆射兼门下侍郎行侍中职别置侍郎以佐之南渡省侍中不置　侍郎掌贰侍中之职省中外出纳之事与知枢宻院同知枢宻院中书侍郎尚书左右丞并为执政官南渡省不置　左散骑常侍左谏议大夫左司谏左正言同掌规谏讽谕国初置谏院知院官凡六人以司諌正言充职而他官领者谓之知谏院正言司諌亦有领他职而不预諌诤者官制行始皆正名　给事中掌读中外出纳及判后省之事若政令失当除授非人则论奏而駮正之故事诏旨付银台司封駮官制行给事中始正其职而封駮司归门下　起居郎掌记天子言动旧置起居院命三舘校理以上修起居注官制行改修注为郎舍人元丰六年诏左右史分记言动元祐元年仍诏不分　符寳郎二人掌外廷符寳之事　通进司进奏院俱给事中旧为通进银台司　登闻检院諌议大夫　登闻鼓院司諌正言中兴后捡鼓粮审官官告进奏谓之六院】中书省【掌进拟庻务官奉命令设官十有一令侍郎右散骑常侍各一人舍人四人右諌议大夫起居舍人右司谏右正言各一人　令掌佐天子议大政授所行命令而宣之国朝未尝真拜官制行以右仆射兼中书侍郎行令之职别置侍郎以佐之中兴省令不置侍郎掌贰令之职议大政南渡省不置　中书舍人掌行命令为制词分治六房国初为所迁官实不任职复置知制诰及直舍人院与学士对掌内外制官制行始正名而判后省之事　起居舍人掌同起居郎右散骑常侍右諌议大夫右司谏右正言与门下省同但左属门下右属中书通谓之两省官中兴初诏諌院不两省绍兴二年诏并依旧　检正官五房各一人掌纠正省务】
　　【叶氏梦得曰元丰既新官制四十年间职事官未有不经除者惟御史大夫左右散骑常侍至今未尝除人盖两官为台諌之长非宰执所利故无有启之者】
　　尚书省【掌施行制命举省内纲纪程式六部皆焉设官九令左右仆射左右丞左右司郎中员外郎各一人　令掌佐天子议大政奉所出命令而行之自建隆以来不除政和二年诏不复置宣和七年复置亦无除者南渡后并省　左右仆射掌贰令之职与三省长官皆为宰相官制行以左仆射兼门下侍郎右仆射兼中书侍郎行侍中中书令事政和中改左仆射为太宰右仆射为少宰靖康元年复旧南渡后置左右丞相省仆射不置　左右丞掌通治省事贰令仆射之职旧班六曹尚书下官制行升其秩为执政南渡省不置左右司郎中员外郎掌分治六曺之事左司治吏户礼右司治兵刑工建炎中诏减左右司郎官二员置中书门下检正诸房公事二员次年复旧　榷贺务都茶提辖官一员监官二员与杂买务杂卖场文思院左藏东西库提辖并称四辖　左藏封椿库监官一员监门官一员】
　　【洪氏迈容斋随笔中书尚书令在西汉时为少府官属与太官汤官上林诸令品秩畧等侍中但为加官在东汉亦属少府而秩稍増尚书令为千石然铜印墨绶虽居机要而去公卿甚逺至或出为县令魏晋以来浸以华重唐初遂为三省长官居真宰相之任犹列三品大厯中乃升正二品入国朝其位益尊叙班至在太师之上然只以为亲王及使相兼官抚单拜者见任宰相带侍中者才五人范鲁公质赵韩王普丁晋公谓冯魏公拯韩魏王尚书令又最贵除宗王外不以假人赵韩王韩魏王始赠真令韩公官止司徒及赠尚书令乃诏自今更不加赠盖不欲以三师之官赘其称也政和初蔡京改侍中中书令为左辅右弼而不置尚书令以为太宗皇帝曽任此官殊不知乃唐之太宗为之故郭子仪不敢拜非本朝也】
　　蕙田案侍中中书令尚书令魏晋以后为枢机之职比于宰相隋唐定为真相宋初因之以其秩髙不轻授人多为宗王宰辅加官及赠官而已南渡以后俱废元初耶律楚材尝为中书令其后但以东宫领之至尚书令及侍中更不复置矣明建文中尝置侍中在尚书下侍郎上名同而职异寻废
　　枢宻院【掌军国机务出纳宻命宋初以枢宻院与中书对持文武二柄号为二府神宗初政省其务之细者归之有司増置审官西院领閤门祗以上至诸司使差遣官制行随事分六曺而枢府专以本兵为职　枢宻使知院事佐天子执兵政而同知院事副使签书院事为之贰国初官无定制有使则置副有知院则置同知院资浅则用直学士签书院事熈宁元年知院与副使并置元丰改官制议者欲废宻院归兵部帝曰祖宗不以兵柄归有司故专命官以统之互相维制何可废也于是得不废定置知院同知院二人副使悉罢元祐初复置签书同签书徽宗朝又有领枢宻院事中兴复置枢宻使多以宰相兼之使与知院同知副使亦或并除其签书同签书并为端明殿学士恩数特依执政或以武臣为之　都承旨副都承旨旧用院吏逓迁其后或用文臣或武臣为之　检详官熈宁中置视中书检正官元丰新制罢之中兴复置　计议官四员编修官随事置无定员　主管三省枢宻院架阁文字一员　三省枢宻院激赏库三省枢宻院激赏酒库】
</div>
    <div class="pagination">
<a href="五礼通考_page345.html">上一页</a><span>...</span><a href="五礼通考_page341.html">341</a><a href="五礼通考_page342.html">342</a><a href="五礼通考_page343.html">343</a><a href="五礼通考_page344.html">344</a><a href="五礼通考_page345.html">345</a><span class="current-page">346</span><a href="五礼通考_page347.html">347</a><a href="五礼通考_page348.html">348</a><a href="五礼通考_page349.html">349</a><a href="五礼通考_page350.html">350</a><a href="五礼通考_page351.html">351</a><span>...</span><a href="五礼通考_page347.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
