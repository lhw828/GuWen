<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 55 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 55 页/共 118 页</h1>
    <div class="content">　　凡卿大夫之丧掌事而敛饰棺焉
　　正义贾氏公彦曰掌事者虽礼有降杀劝防以下皆掌之兼主敛事故总云掌事而敛饰棺焉
　　案士丧礼有商祝夏祝周祝之名袭含小大敛拂柩饰柩之事商祝王之淅米鬻余饭彻奠进奠之事夏祝主之取铭之事周祝主之因其所共之殊以为名称之别大抵皆公有司则皆丧祝也士尚如此则卿大夫可知职丧职凡公有司之所共职丧令之趣其事此其一也
　　甸祝掌四时之田表貉之祝号【甸音田貉读作祃莫驾反】
　　正义杜氏子春曰貉兵祭也甸以讲武治兵故有兵祭诗云是类是祃【贾疏诗大雅皇矣篇】尔雅曰是类是祃师祭也　郑氏康成曰田者习兵故亦祃祭祷气势之十百而多获　贾氏公彦曰四时之田谓搜苗狝狩也大司马仲冬大阅既陈乃设驱逆之车有司表貉于陈前其时甸祝为号
　　通论郑氏锷曰肆师掌为位甸祝掌其祝号
　　存疑陈氏祥道曰古人祭貉于立表之处无坛壝置甲胄弓矢于神坐之侧置矟于神坐之后故曰表貉
　　舍奠于祖庙祢亦如之【舍音释下同】
　　正义郑氏康成曰舍读为释释奠者告将时田若时征伐【贾疏大祝大师大防同皆造祖祢故兼言征伐】　郑氏众曰祢父庙贾氏公彦曰非时而祭曰奠不立尸奠之言停停馔具而已七庙俱告故祖祢竝言
　　师甸致禽于虞中乃属禽及郊馌兽舍奠于祖祢乃敛禽【甸音田属音烛馌于辄反】
　　正义郑氏康成曰师田谓起大众以田也致禽于虞中使获者各以其禽来致于所表之处【贾疏田猎在山山虞植旗田猎在泽泽虞植旌是所表之处也】属禽别其种类馌馈也以所获兽馈于郊荐于四方羣兆【贾疏四郊皆有羣神之兆田猎还过羣兆故以禽荐之无祭事】入又以奠于祖祢荐且告反也【贾疏上经释奠于祖祢谓出田此舍奠在馌兽之下是告反也】敛禽谓取三十入腊人焉【贾疏案昭八年谷梁传每禽择取三十王制一为干豆二为賔客三为充君之庖腊人职掌凡田兽之脯腊以共干豆　王氏应电曰不特入于腊人入于囿人服不氏以待不时而取皆是】
　　禂牲禂马皆掌其祝号【禂音诛一云与祷同】
　　正义杜氏子春曰禂祷也为马祷无疾为田祷多获禽牲诗云既伯既祷【案诗小雅吉日篇】尔雅曰既伯既祷马祭也　郑氏康成曰为牲祭求肥充为马祭求肥健
　　诅祝掌盟诅类造攻说禬禜之祝号【诅阻豫反造说音俱见大祝】正义郑氏康成曰八者之辞皆所以告神明也盟诅主于要誓大事曰盟小事曰诅　贾氏公彦曰盟者盟将来春秋诸侯或因防而盟是也诅者诅往过不因防而为之　王氏安石曰于人则盟诅以要之于神则类造攻说禬禜以求之
　　案类造何以有诅兵祭也以所伐国之罪昭告大神且与同者要言俾用命而无二心如春秋传所载坠命亡氏踣其国家之类义近于诅故诅祝作其辞辨正郑氏锷曰小人之情有不畏刑罚而畏鬼神者故为诅盟之法以待之荀卿曰盟诅不及三王是不考周礼也尧之时苖民泯泯棼棼以覆诅盟则是三王前已有是事　毛氏应龙曰张子谓周官盟诅之类必末世增入者考书盟诅见于有苖之时诗亦曰出此三物以诅尔斯则盟诅乃诗书所有于周官何疑
　　通论贾氏公彦曰类造已下是大祝六祈大祝不掌祝号故诅祝掌之秋官别设司盟者司盟掌盟载之法亦不掌祝号与载辞
　　作盟诅之载辞以叙国之信用以质邦国之剂信正义郑氏康成曰载辞为辞而载之于策坎用牲加书于其上也【贾疏襄二十六年左传宋寺人伊戾坎用牲加书为世子痤伪与椘客盟】国谓王之国邦国诸侯国也质正也成也文王修徳而虞芮质厥成郑司农云春秋传使祝为载书【贾疏哀二十六年左传】　贾氏公彦曰人多无信为辞对神要之使用信故曰以叙国之信用邦国之剂谓要劵对神成正之使不犯
　　案信用者示所要之必用也叙者次其事之小大也叙国之信用如鲁盟东门氏叔孙侨如之类质邦国之剂信如成王赐周公太公以盟之类
　　总论王氏应电曰大祝主逹诚于鬼神之大者小祝主逹诚于鬼神之小者若丧祝甸祝诅祝又各设官以分掌其事使大小祝得専致其寅清于天地宗庙之祀也
　　司巫掌羣巫之政令
　　正义王氏应电曰政令谓选择其贤否及降神祈祷等事
　　若国大旱则帅巫而舞雩
　　正义董氏仲舒曰雩呼嗟以求雨也　郑氏康成曰雩旱祭也天子于上帝诸侯于上公之神【案定元年谷梁传请乎应上公】　贾氏公彦曰帅巫谓帅女巫女巫职旱暵则舞雩月令大雩帝用盛乐命百县雩祀百辟卿士有益于民者百县谓畿内乡遂明畿外诸侯亦雩祀可知百辟卿士即古上公句龙柱弃等是也　郑氏锷曰建午之月雩祀上帝者礼之正大旱而雩出于非常故帅羣巫而舞之
　　国有大烖则帅巫而造巫恒【造郑音皂依杜音七报反】
　　正义杜氏子春曰司巫帅巫官之属防聚常处以待命也　郑氏康成曰恒久也巫久者先巫之故事造之当按视所施为
　　案二说皆可通而杜义稍长
　　祭祀则共匰主及道布及蒩馆【匰音丹蒩子都反】
　　正义郑氏康成曰杜子春云蒩读为鉏借也匰器名主谓木主也某谓道布者为神所设巾中霤礼以功布为道布属于几是也蒩之言借也祭食有当借者馆所以承蒩若今筐也主先匰蒩后馆互言之者明共主以匰共蒩以筐大祝取其主蒩陈之器则退也【贾疏以匰盛主以馆盛蒩向祭所俟大祝取主则以匰退取蒩则以馆退也】士虞礼苴刌茅长五寸实于筐馔于西坫上【贾疏刌切也堂西南隅谓之坫馔未用前陈于此】祝盥升取苴降洗之升入设于几东席上东缩【贾疏士虞礼设席于奥礼神东面右几故设于几东席上东缩缩从也据神东面为正东西设之故言东缩引之者见苴是借祭之物】　王氏应电曰蒩以借祭酒
　　通论郑氏锷曰主在庙则藏于石室谓之宗祏及合祭于大庙则以匰盛之蒩者乡师所谓共茅蒩也盛蒩名曰馆者如馆舍然谓茅托于其中也三者皆司巫所共以其与神交
　　凡祭祀守瘗【瘗于例反】
　　正义郑氏康成曰瘗谓若祭地只有埋牲玉者也【郑氏锷曰礼记瘗埋于泰折祭地也宗庙中亦有瘗缯之类】守之者以祭礼未毕若有事然祭礼毕则去之【贾疏祭地埋牲与禋祀同节作乐下神后即埋牲以后更有祭祀之节事故使司巫守埋祭毕乃去之】
　　凡丧事掌巫降之礼
　　正义郑氏康成曰降下也巫下神之礼【贾疏人死骨肉下沈于地精魂上归于天天地与神人通故使巫下神】今世或死既敛就巫下禓其遗礼
　　男巫掌望祀望衍授号防招以茅【衍音延】
　　正义郑氏康成曰衍读为延声之误也望祀谓有牲粢盛者延进也谓但用币致其神二者诅祝所授类造攻说禬禜之神号男巫为之招【贾疏男巫于他官祭此神时则以茅招之于四方也】　贾氏公彦曰望祀者类造禬禜遥望而祝之望衍者攻说之礼遥望延其神以言语责之　杜氏子春曰授号以所祭之名号授之　郑氏锷曰神来无方招之亦非一方故曰防招
　　冬堂赠无方无算【注故书赠为矰杜子春云当为赠】
　　正义郑氏康成曰冬嵗终以礼送不祥及恶梦皆是也【贾疏占梦职舍萌于四方以赠恶梦】行必由堂始巫与神通言当东则东当西则西可近则近可逺则逺无常数　杜氏子春曰无算道里无数逺益善也
　　辨正贾氏公彦曰子春以堂赠为逐疫后郑不从者逐疫乃方相氏及占梦之职也
　　春招弭以除疾病【弭注读如敉杜读如弥】
　　正义郑氏康成曰招招福也招弭皆有祀衍之礼杜氏子春曰弭读如弥兵之弥
　　王吊则与祝前【注故书前为先郑司农云先非是】
　　正义郑氏康成曰巫祝前王　贾氏公彦曰丧祝职王吊则与巫前　李氏嘉防曰王吊祝当往巫亦与焉者祝以辞巫则以桃茢除不祥也
　　女巫掌歳时祓除衅浴
　　正义郑氏康成曰嵗时祓除如今三月上已如水上之类衅浴谓以香薰草药沐浴　郑氏锷曰祓除衅浴盖宫中之事
　　旱暵则舞雩
　　正义郑氏众曰求雨以女巫故檀弓记嵗旱缪公召县子而问焉曰吾欲暴巫而奚若曰天则不雨而望之愚妇人无乃已疏乎　贾氏公彦曰此谓五月已后脩雩暵谓热气
　　存疑郑氏康成曰使女巫舞旱祭崇隂也【王氏应电曰按古者雩于北郊禜于南郊汉制雩衣皂禜衣朱各异其物董仲舒传求雨开诸隂门闭诸阳门求晴反是皆此道也】
　　若王后吊则与祝前
　　正义郑氏康成曰女巫与祝前后如王礼　贾氏公彦曰与天官女祝前后
　　凡邦之大烖歌哭而请
　　正义郑氏康成曰有歌者有哭者冀以悲哀感神灵也
　　总论孙氏之宏曰祠祀禬禳本天道之不可测人心所不能已者后世儒者乃欲一切去之不知其不容强禁也圣人设立巫祝领以礼官则非其鬼而祭之者自絶矣



　　钦定周官义疏卷二十五
　　钦定四库全书
　　钦定周官义疏卷二十六
　　春官宗伯第三之十
　　大史掌建邦之六典以逆邦国之治掌灋以逆官府之治掌则以逆都鄙之治
　　正义郑氏康成曰典则亦法也【贾疏大宰注典法则所用异异其名其实典则与法一也】逆迎也六典八法八则冢宰所建以治百官大史又建焉以为王迎受其治也大史日官也案曰建者废举损益得与大宰共酌定也法则不言建该于六典也　大史明于天道达于先圣之旧典累朝之故事故凡礼典之因时损益及五官和布于正月者皆得与大宰酌定既掌建典又逆其治则邦国都鄙官府之治成达于六官者皆别达于大史以听钩考可知矣本职于约剂则贰六官司民所献民数则与冢宰司防同贰天府惟建典不言贰着其异于诸职之相副也疏乃谓迎受治职文书义尚未该余论王氏应电曰大史非治事之官何以逆邦国官府都鄙之治盖史臣据事实录汉郡国上计亦先送大史也
　　存疑郑氏康成曰春秋传天子有日官诸侯有日御日官居卿以底日礼也日御不失日以授百官于朝【贾疏桓十七年左传】居犹处也言建六典以处六卿之职【贾疏左传服注日官日御典歴数者也尧典乃命羲和钦若昊天歴象日月星辰是卿掌歴数帝王异世设官不同周虽以下大夫为之然建邦之六典犹处六卿之职】
　　凡辨灋者攷焉不信者刑之
　　正义郑氏康成曰谓邦国官府都鄙以法争讼来正之者　易氏祓曰考之而是非审然后达之大宰以待废置诛赏司约职不信者服墨刑　王氏昭禹曰考其辨法所以伸在下之情刑其不信所以杜好辨之源
　　案冢宰体重而事繁故辨法者使正于大史
　　凡邦国都鄙及万民之有约剂者藏焉以贰六官六官之所登【剂津私反】
　　正义郑氏康成曰约剂要盟之载辞及劵书也【贾疏案司盟凡邦国有疑防同则掌其盟约之载故知约剂中有要盟之载辞万民约剂无盟要载辞惟有劵书】贰犹副也【贾疏约剂皆副写一通上于大史藏之】藏灋与约剂之书以爲六官之副其有后事六官又登焉
　　案司约所掌惟邦国及万民之约剂此职增都鄙盖经界水道工筑诸大政役比邑连井并有职焉易生争鬬都鄙及万民皆有之故入约剂于司约兼藏于大史恐其久而抵冒耳若官府之取予则有书契而无约剂丧祭所赊官物则各从其抵不逾时而入于泉府矣安得有约剂疏谓幷官府之约剂藏之非也若民间之质剂则自藏之讼而后以质于有地治者惟大约剂乃入于司约
　　通论易氏祓曰藏藏司约之所登也司约职凡大约剂书于宗彝小约剂书于丹图大乱则六官辟藏是司约以其约剂登于六官又以其副登于大史而大史以贰六官之所登也
　　存疑黄氏度曰重出六官二字疑衍
　　若约剂乱则辟灋不信者刑之【辟旁亦反】
　　正义郑氏康成曰谓抵冒盟誓者辟法攷案读其然否　贾氏公彦曰辟开也法即约剂也为之开故府攷案其然否不信者不依约剂　郑氏锷曰时移事变久而或乱彼此相疑则大史启旧藏以示之
　　正岁年以序事颁之于官府及都鄙
　　正义郑氏康成曰中数曰岁朔数曰年【贾疏一年之内有二十四气正月立春节雨水中二月启蛰节春分中三月清明节谷雨中四月立夏节小满中五月芒种节夏至中六月小暑节大暑中七月立秋节处暑中八月白露节秋分中九月寒露节霜降中十月立冬节小雪中十一月大雪节冬至中十二月小寒节大寒中皆节气在前中气在后节气一名朔气中气在晦则后月闰中气在朔则前月闰节气有入前月法中气无入前月法中气币则为岁朔气币则为年假令十二月中气在晦则闰十二月十六日得后正月立春节此即朔数曰年至后年正月一日得雨水中此中气币即是中数曰岁　案注意谓岁年有两法中气一币三百六十五日四分日之一稍弱此中数曰岁也朔者十二月朔如六大六小则三百五十四日为一年中数生于日朔数生于日月之防疏指节气为朔数非是】中朔大小不齐正之以闰【贾疏月有大小一年三百五十四日而已余仍有十一日是以三十三月已后中气在晦不置闰则中气入后月故须置闰以补之　案两气三十日有竒一朔二十九日半有竒是中朔大小不齐所谓合气盈朔虚而闰生者也】若今时作歴日矣定四时以次序授民时之事春秋传闰以正时时以作事事以厚生生民之本于是乎在【贾疏文六年左传】　贾氏公彦曰造歴正岁年以闰则四时有次序依歴授民以事故云序事　王氏应电曰叙事者若书之东作西成南讹朔易月令之春而布德秋而明刑之类颁于官府都鄙则王国之事叙矣又颁于邦国所以一正朔于天下也
　　颁告朔于邦国
　　正义郑氏众曰颁读为班布也以十二月朔布告天下诸侯故春秋传曰不书日官失之也【贾疏桓十七年左传】郑氏康成曰天子颁朔于诸侯诸侯藏之祖庙至朔朝于庙告而受行之
　　案不曰颁朔而曰颁告朔者并每月所行之政令布告于臣民也先儒以告于庙为告朔于侯国言之犹可于颁朔言之则赘矣【春秋闰月不告月犹朝于庙既朝于庙而曰不告月则为以是月之政令告于臣民审矣】
　　通论贾氏公彦曰论语称告朔玉藻谓之听朔春秋谓之视朔视者人君入庙视之告者使有司读之听者听治一月政令所从言之异耳
　　闰月诏王居门终月
　　正义郑氏众曰月令十二月分在青阳明堂总章堂左右之位惟闰月无所居居于门　郑氏康成曰门路寝门也【贾疏案玉藻闰月则阖门左扉立于其中不云居又不云终月此经言居门终月故知是路寝门】
　　辨正郝氏敬曰先郑谓于文王在门谓之闰按尧以闰月正四时帝世无王焉得以王在门为闰
　　大祭祀与执事卜日
　　正义郑氏康成曰执事大卜之属与之者当视墨【贾疏占人职史占墨】
　　戒及宿之日与羣执事读礼书而协事【注故书协作叶杜子春云协也书亦或为协或为汁】
　　正义郑氏康成曰协合也合谓习录所当共之事也贾氏公彦曰戒谓散齐七日宿谓致齐三日羣执
　　事与祭之官读礼书而协事恐事有失错物有不共也
　　祭之日执书以次位常
　　正义郑氏康成曰谓校呼之教其所当居之处　贾氏公彦曰祭祀之书若今仪注次位常者令各居所掌位次也
　　辨事者攷焉不信者诛之
　　正义郑氏康成曰谓抵冒其职事　王氏昭禹曰法者上所以制下辨而不信其罪重故刑之事者下所以事上辨而不信其罪轻故诛之诛者以言责之而已　王氏应电曰不知礼者与知礼者争辨于是乎攷焉而责其不知礼者
　　大防同朝觐以书协礼事
　　正义郑氏康成曰亦先习录之也
　　及将币之日执书以诏王
　　正义郑氏康成曰将送也诏王告王以礼事　贾氏公彦曰朝觐有三享之礼币谓璧帛之类
　　案诸侯执玉朝觐时正将币也将币可兼三享而不可专以三享为将币疏説未该详见大行人及司仪职
　　大师抱天时与大师同车【与大师之大音泰】
　　正义郑氏康成曰郑司农云大出师则大史主抱式以知天时处吉凶【贾疏据当时占文谓之式以其见时候有法式也】史官主知天道故国语曰吾非瞽史焉知天道【贾疏见周语】春秋传楚有云如众赤鸟夹日以飞楚子使问诸周大史【贾疏哀六年左传】某谓瞽即大师大师瞽官之长　王氏安石曰兼抱天时之器　王氏应电曰天时谓时日支干孤虚王相及星辰变动军众用以行止者
　　案大师听军声必与大史同车者同律之声必合时日以为占武王伐商吹律听声推孟冬以至季冬杀气相并而音尚宫是也
　　大迁国抱灋以前
　　正义郑氏康成曰法司空营国之法也抱之以前当先王至知诸位处
</div>
    <div class="pagination">
<a href="钦定周官义疏_page54.html">上一页</a><span>...</span><a href="钦定周官义疏_page50.html">50</a><a href="钦定周官义疏_page51.html">51</a><a href="钦定周官义疏_page52.html">52</a><a href="钦定周官义疏_page53.html">53</a><a href="钦定周官义疏_page54.html">54</a><span class="current-page">55</span><a href="钦定周官义疏_page56.html">56</a><a href="钦定周官义疏_page57.html">57</a><a href="钦定周官义疏_page58.html">58</a><a href="钦定周官义疏_page59.html">59</a><a href="钦定周官义疏_page60.html">60</a><span>...</span><a href="钦定周官义疏_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
