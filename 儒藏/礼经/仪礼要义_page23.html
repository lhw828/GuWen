<!DOCTYPE html>
<html>
<head>
    <meta charset="UTF-8">
    <title>仪礼要义 - 第 23 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼要义 - 第 23 页/共 43 页</h1>
    <div class="content">　　簋先设却防簠将食乃设设亦去幂
　　簠有盖鼏　释曰簠簋相将簋既有防明簠亦有防可知但黍稷先设故却防于敦南簠盛稻粱将食乃设故郑云去防于房盖以鼏鼏巾也至于陈设幂亦去之经云有盖鼏者据出房未设而言








　　仪礼要义卷二十六上
　　钦定四库全书
　　仪礼要义卷二十六下
　　宋　魏了翁　撰
　　觐礼一
　　朝位于内朝而序进觐位庙门外序入
　　觐礼第十郑目録云觐见也诸侯秋见天子之礼云云释曰郑云春见曰朝等大宗伯文云朝宗礼傋觐遇
　　礼省者案曲礼下云天子当扆而立诸侯北面而见天子曰觐天子当宁而立诸公东面诸侯西面曰朝郑注诸侯春见曰朝受摰于朝受享于庙生气文也秋见曰觐一受之于庙杀气质也朝者位于内朝而序进觐者位于庙门外而序入王南面立于扆宁而受焉夏宗依春冬遇依秋春秋时齐侯唁鲁昭公以遇礼相见取易略也觐礼今有朝宗遇礼今亡据此彼而言是朝宗礼备觐遇礼省可知
　　郑云觐遇礼省享献不见案下文有享
　　郑又云是以享献不见焉者享谓朝觐而行三享献谓二享后行私觌私觌后即有私献献其珍异之物故聘礼记云既觌宾若私献奉献将命注云时有珍异之物或宾奉之所以自序尊敬也犹以君命致之臣聘犹有私献况诸侯朝觐有私献可知是以周礼大宰云大朝觐防同賛玉币玉献注云币诸侯享币玉献献国珍异亦执玉以致之大朝觐防同既有私献则四时常朝有私献可知案下文有享亦当有献而云享献不见者案周礼大行人上公冕服九章介九人宾主之间九十步庙中将币三享侯伯子男亦云郑云朝先享不言朝者朝正礼不嫌有等彼据春夏朝宗而言不见秋冬者以四时相对朝宗礼备故见之觐遇礼省故略而不言此下文见享者不对春夏故言之郑云是以享献不见者据周礼大行人而説也必知郑据大行人者以其引周礼四时朝见即云是以享献不见明郑据周礼大行人而言也有人解享字上读以献不见为义者苟就此文有享无献不辞之甚也
　　侯氏至近郊王使人皮弁用璧劳
　　觐礼至于郊王使人皮弁用璧劳侯氏亦皮弁迎于帷门之外再拜　释曰自此尽乃出论侯氏至近郊天子使使者劳侯氏之事云郊谓近郊者案聘礼云至于近郊君使卿劳故知此郊者亦近郊也知近郊去王城五十里者成周与王城相去五十里而君陈序云分正东郊成周郑云今河南洛阳相去则然是近郊五十里也引小行人职者约近郊劳是大行人以其尊者宜逸小行人既劳于畿明近郊使大行人也案大行人上公三劳侯伯再劳子男一劳此虽不辨劳数案小行人云凡诸侯入王则逆劳于畿不辨尊卑则五等同有畿劳其子男唯有此一劳而已侯伯又加逺郊劳上公又加近郊劳则此云近郊据上公而言若然聘礼使臣聘而云近郊劳者臣礼异于君礼君礼宜先逺臣礼宜先近故也若然书传略説云天子之子十八曰孟侯者于四方诸侯来朝迎于郊孝经注亦云天子使世子郊迎者皆异代法非周礼也
　　王后有劳诸侯主国夫人有劳聘客之礼
　　案玉人职云案十有二寸枣栗十有二列诸侯纯九大夫纯五夫人以劳诸侯注云夫人谓王后劳诸侯皆九劳大夫皆五此文不见者以其聘礼于聘客主国夫人尚有劳以二竹簠方明后亦有略言王劳不言后文不具也
　　王在朝服皮弁入庙乃禆冕
　　王使人皮弁云云侯氏亦皮弁云云云皮弁者天子之朝朝服者司服云眡朝则皮弁故知在朝服皮弁至入庙乃禆冕也云璧无束帛者天子之玉尊者此对诸侯玉卑故聘礼云束帛加璧是诸侯臣所执小行人合六币云璧以帛琮以锦琥以绣璜以黼是诸侯所执以致享皆有束帛配之诸侯玉卑故也此乃行劳所用以享礼况之耳
　　不言诸侯言侯氏不凡之
　　侯氏亦皮弁云云云不言诸侯言侯氏者明国殊舎异礼不凡之也而所劳之处或非一国舎处不同故不摠言
　　郊舎狭寡为帷宫以受劳
　　迎于帷门之外使者不答拜至侯氏升云云注升者升坛　释曰云郊舎狭寡为帷宫以受劳者周礼十里有庐三十里有宿五十里有市市有郊馆郊关之所各自有舎或来者多馆是狭寡故不在馆舎以帷为宫以受劳礼也云掌舎职曰为帷宫设旌门者谓为帷宫则设旌旗以表四门彼天子所舎平地之事引之者证诸侯行亦有帷宫设旌为门之事也案聘礼使卿劳宾受于门内司仪诸侯之臣相为国客亦是受劳于馆不为帷宫者彼臣礼卿行旅从徒众少故在馆此诸侯礼君行师从徒众多故于帷宫襄二十八年左氏传云子产相郑伯以如楚舎不为坛注云至敌国郊除地封土为坛以受郊劳又外仆言曰先大夫相先君适四国未甞不为坛今子草舎无乃不可乎子产曰大适小则为坛小适大苟舎而已焉用坛彼亦是诸侯相朝当为坛以帷为宫受劳之事也
　　使者不拜送玉凡奉命使皆不拜送
　　使者左还而立侯氏还璧　释曰直云使者左还不云拜送玉者凡奉命使皆不拜送若卿归饔饩不拜送币亦斯类也若身自致者乃拜送下文傧使者及聘礼私觌私面皆拜送币是也云左还还南面示将去也者以其东面致命而左还明左还者南面也未降而南面示将去故也云立者见侯氏将有事于己俟之者经云而立即云侯氏还璧故知立者见侯氏将有还玉之事于己故俟之不降
　　圭璋还之璧琮加束帛受而报之
　　侯氏还璧使者受侯氏再拜稽首使者乃出　释曰云还玉重礼者案聘义圭璋还之璧琮加束帛报之所以轻财重礼彼以璧琮不还则为轻财者以其璧琮加束帛故为轻财不还此以天子之璧不加束帛尊之与圭璋同故亦还之为重礼也
　　宾在馆为主人故侯氏先升使者后
　　侯氏授几使者不坐而设几示优厚
　　侯氏乃止使者使者乃入侯氏与之让升侯氏先升授几侯氏拜送几使者设几荅拜　释曰自此尽遂从之论侯氏傧使者遂从入朝之事云侯氏先升宾礼统焉者行宾礼是宾客之礼是以宾在馆为主人主人先升使者为宾宾后升故云礼统焉谓宾统有此堂也云几者安宾所以崇优厚者案大宰云賛玉几注云立而设几优尊也此使者亦不坐而设几故云所以优厚也聘礼卿劳受傧不设几者诸侯之卿卑故不与此同也云上介出止使者则已布席者经不云上介止使者郑云上介出止使者案至馆皆不敢当皆使上介出请事又见此经云使者乃入始云侯氏与之让升是侯氏不出故知使上介止使者也云则已布席者以其素不云布席而云设几几不可设于地明有席席之所设唯在此时案聘礼受聘云几筵既设是几筵相将
　　侯氏傧使者宾主拜各于其阶
　　侯氏用束帛乗马傧使者使者再拜受侯氏再拜送币释曰云傧使者所以致尊敬也者案聘礼使卿用束
　　帛劳宾宾不还束帛宾傧卿以束锦此使者以玉劳侯氏侯氏还玉仍亦傧使者是致尊敬天子之使故也知拜各于其阶者此宾与使行敌礼者乡饮酒乡射宾主拜各于其阶也
　　侯氏陈四马与使者使者执左骖以出
　　释曰知左骖设在西者陈四马与人以西为上案聘礼礼宾时宾执左马以出此亦以左骖出故知左骖设在西也又知其余三马侯氏之士遂以出授使者之从者于外者亦案聘礼礼宾执左马以出记云主人之庭实测主人遂以出宾之士讶受之此侯氏在馆如主人明主马亦侯氏之士以出授使者从者可知云从之者遂随使者以至朝者亦如聘礼云下大夫劳宾使者遂以宾入至于朝
　　天子赐侯氏舎犹聘礼使卿
　　天子赐舎　释曰自此尽乗马论赐侯氏舎馆侯氏傧使之事云赐舎犹致馆者犹聘礼宾至于朝君使卿致馆此不言致馆言赐舎者天子尊极故言赐舎也云所使者司空与者聘礼使卿致馆此亦宜使卿知是司空非卿者周礼以天地春夏秋冬六卿无致馆之事司空主营城郭宫室馆亦宫室之事故知所使者司空也但司空亡无正文故云与以疑之
　　侯氏以束帛乗马傧使者尊王命
　　曰伯父女顺命于王所赐伯父舎侯氏再拜稽首傧之束帛乗马　释曰云王使人以命致馆无礼犹傧之者尊王使也者决聘礼卿无礼致馆宾无束帛傧卿此王使亦无礼致馆其宾犹傧使者用束帛乗马故云尊王使
　　天子使大夫戒侯氏觐日
　　天子使大夫戒曰某日伯父帅乃初事侯氏再拜稽首释曰自此尽再拜稽首论天子使大夫戒侯氏期日
　　使行觐礼之事知大夫是卿为讶者以其周礼秋官掌讶职云诸侯有卿讶故知大夫即卿为讶者云其为告使顺循其事也初犹故者以其四时朝觐自是寻常故使恒循故事之常也
　　前朝一日诸侯各遣上介受次于朝
　　诸侯前朝皆受舎于朝同姓西面北上异姓东面北上释曰此一经论前朝一日诸侯各遣上介受次于朝
　　之事云言诸侯者明来朝者众矣若其行礼自有前后故郑云顾其入觐不得并耳云受舎于朝受次于文王庙门之外者以其春夏受贽于朝无迎法受享于庙有迎礼秋冬受赘受享皆在庙并无迎法是以大门外无位既受觐于庙故在大门外
　　诸侯待朝聘之宾皆在大祖庙
　　受次知在文王庙门外者案聘礼云不腆先君之祧既拚以俟则诸侯待朝聘之宾皆在大祖之庙以其诸侯者无二祧迁主所藏皆在始祖之庙故以始祖为祧案天子待觐遇亦当在祧祭法云天子七庙有二祧又案周礼守祧职云掌守先王先公之庙祧郑注迁主所藏曰祧穆之迁主藏于文王庙昭之迁主藏于武王庙今不在武王庙而在文王庙者父尊而子卑故知在文王庙也若然先公木主藏于后稷庙受觐遇不在后稷庙者后稷生非王
　　春夏受享迎宾有外次在大门外
　　云言舎者尊舎也者此宾以帷为次非屋舎尊天子之次故以屋舎言之是尊舎也者天子春夏受享诸侯相朝聘迎宾客者皆有外次即聘礼记宗人授次是也有外次于大门外者则无庙门外之内次天子觐遇在庙者有庙门外之内次无大门外之外次此文是也云天子使掌次为之者案周礼掌次云掌次舎之法以待张事故知使掌次为之诸侯兼官无掌次使馆人为之故聘礼云馆人布幕于寝门外郑注云馆人掌次舎帷幕者
　　诸侯受舎于朝置旗于宫皆上介
　　云诸侯上介先朝受焉者知使上介者案下文诸侯觐于天子为宫方三百步上介皆奉其君之旗置于宫明知此亦使上介也
　　同姓异姓皆北面惟庙门外异面
　　云分别同姓异姓受之将有先后者案此经同姓西面异姓东面案下曲礼云天子当依而立诸侯北面而见天子曰觐彼此皆是觐礼彼诸侯皆北面不辨同姓异姓与此不同者此谓庙门外为位时彼谓入见天子时故郑注云觐者谓于庙门外而序入入谓北面见天子时引春秋者案隠十一年经书滕侯薛侯来朝左传曰争长薛侯曰我先封滕侯曰我周之卜正也薛庶姓也我不可以后之公使羽父请于薛侯
　　诸侯将觐释币于祢谓告行主
　　侯氏禆冕释币于祢　释曰此经明诸侯之在馆内将觐于王先释币告于行主之礼知将觐质明时者案聘礼宾厥明释币于祢故知此亦质明时也云禆之为言埤者读从诗政事一埤益我取禆陪之义云天子六服大裘为上其余为禆者天子吉服有九而言六服者据六冕而言以大裘为上无埤义衮冕以下皆为禆故云其余为禆云以事尊卑服之者即司服所云王祀昊天上帝则大裘而冕祀五帝亦如之祀先王则衮冕以下至羣小祀则冕举天子而言故云以事尊卑服之云而诸侯亦服焉者亦据司服而言诸侯唯不得有大裘上公则衮冕以下故郑云此差司服所掌也
　　上公衮无升龙天子升降俱有
　　云上公衮无升龙者案白虎通引礼记曰天子乗龙载大旗象日月升龙传曰天子升龙诸侯降龙以此言之上得兼下下不得僣上则天子升降俱有诸侯直有降龙
　　诸侯而用禆冕告祢以将入天子庙
　　案玉藻诸侯冕以祭不得服衮冕以下是以郑注司服云诸侯自于其家则降若然诸侯自家祭降鲁与二王之后皆不得用衮冕鷩冕毳冕则此等及孤卿大夫絺冕冕者是入君庙及入天子之庙故服也今云诸侯告祢用禆冕者将入天子之庙故服以告祢谓若曽子问云诸侯禆冕以朝郑注云为将庙受亦斯之类也
　　天子廵守以迁庙主行诸侯亦然
　　云祢谓行主迁主矣者案礼记曽子问云师行必以迁庙主行乎孔子曰天子廵守以迁庙主行载于齐车言必有尊也彼虽据天子其诸侯行亦然以其皆有迁庙木主若然大夫无木主聘礼宾释币于祢者大夫虽无木主以币帛主其神亦为行主也而云祢亲之者以其在外唯有迁主可事故不言迁主而云祢也云其释币如聘大夫将受命释币于祢之礼者案聘礼将行释币于祢此祢无文故约与之同乃受命即出行故云将受命释币于祢皆是告将行无祭祀知既则祝藏其币归乃埋之于祧西阶之东者此无正文案聘礼祝告祝又入取币降卷币实于笲埋于西阶东此亦与彼同云祧者诸侯迁主藏于始祖之庙诸侯既以始祖之庙为祧迁主归还入祧庙故知此币埋于祧西阶之东也诸侯偏驾不入王门乗大夫墨车以朝
　　乗墨车载龙旂弧韣乃朝以瑞玉有缫　释曰自此尽乃出论诸侯发馆至天子庙门之外以次行觐礼之事云墨车大夫制也者案周礼巾车职云孤乗夏篆卿乗夏缦大夫乗墨车士乗栈车庶人乗役车故知墨车大夫制也必言墨车大夫制者对玉路金路象路之等天子诸侯之制也云乗之者入天子之国车服不可尽同者巾车云同姓金路异姓象路四卫革路并得与天子同据在本国所乗下记云偏驾不入王门偏驾金路象路等是也既不入王门舎于客馆乗此墨车以朝也
　　龙旂弧韣瑞玉缫借之制
　　云交龙为旂诸侯之所建者司常职文也云弧所以张縿之弓也者尔雅説旌旗正幅为縿故以此弧弓张縿之两幅故云张縿之弓也云弓衣曰韣者案月令云瑞玉谓公桓圭之等皆大宗伯典瑞职文后云缫所以借玉至于六色其义疏己见于聘礼记
　　天子设斧依于户牖间左右玉几
　　天子设斧依于户牖之间左右几　释曰云依如今绨素屏风也者案尔雅牖户之间谓之扆以屏风为斧文置于依也孔安国顾命传云扆屏风画为斧文置户牖间是也言绨素者绨赤也素白也汉时屏风以绨素为之象古者白黒斧文云有绣斧文所以示威也云斧谓之黼者据绣次言之白与黒谓之黼即为此黼字也据文体形质言之刃白而銎黒则为此斧字故二字不同也云几玉几也者案周礼司几筵云左右玉几故知此几是玉几也注左右有几优至尊也亦与此同
　　衮衣禆之上衣缋裳绣法隂阳
　　天子衮冕负斧依　释曰云负斧依者负谓背之南面也云衮衣者禆之上也者但禆衣者自衮冕至冕五者皆禆衣故云禆之上也上文云禆衣者摠五等诸侯指其衣有三等不得定其衣号故摠言禆衣此据天子一身故指其衣体言衮冕云缋之绣之为九章者衣缋而裳绣衣在上为阳阳主轻浮故对方为缋次裳在下为隂隂主沈深故刺之为绣次是以尚书衣言作缋裳言紩
　　天子在朝在庙皆南乡立
　　云南乡而立者此文及司几筵虽不云立案下曲礼云天子当宁而立又云当扆而立在朝在庙皆云立故知此南面而立以俟诸侯之见也
　　啬夫盖司空之属为未摈承命侯氏
　　摈介当在庙门外有末摈上摈
　　啬夫承命告于天子　释曰云啬夫盖司空之属也者无正文知司空属者案五官之内无啬夫之名故知是司空之属但司空职亡故言盖以疑之云末摈承命于侯氏下介传而上上摈以告于天子者案周礼司仪职两诸侯相朝皆为交摈则此诸侯见天子交摈可知此所陈摈介当在庙之外门东陈摈从北乡南门西陈介从南乡北各自为上下此经先云啬夫承命告于天子则命先从侯氏出下文天子得命呼之而入命又从天子下至侯氏即令入故下注云君乃许入若然此觐遇之礼略唯有此一辞而已无三辞之事司仪云交摈三辞者据诸侯自相见于大门外法其天子春夏受享于庙见于大门外亦可交摈三辞矣云天子见公摈者五人以下并大行人文云皆宗伯为上摈者案大宗伯职云朝觐防同则为上相郑注云相诏王礼也出接宾曰摈入诏礼曰相若四时常朝则小行人为承摈
　　觐遇虽无迎法飨与春夏同有送逆
　　天子曰非他伯父实来予一人嘉之伯父其入予一人将受之　释曰此经直云伯父其入不云迎之礼记郊特牲云觐礼天子不下堂而见诸侯故无迎法若然案夏官齐仆云掌驭金路以宾朝觐宗遇飨食皆乗金路其法仪各以其等为车送逆之节者觐遇虽无迎法至于飨即与春夏同故连言之
　　卑者见尊奠挚而不授
　　侯氏入门右坐奠圭再拜稽首　释曰云卑者见尊奠挚而不授者案士昬礼云壻执鴈升奠鴈又云若不亲迎则妇入三月然后壻见主人出门壻入门奠摰再拜出郑注云奠摰者壻有子道不敢授也又士相见凡臣见于君奠摰再拜与此奠圭皆是卑者不敢授而奠之
　　摈者延之延进也谓从后诏礼
　　侯氏再拜稽首摈者延之曰升升成拜乃出　释曰云从后诏礼曰延延进也者以其宾升堂摈者不升若特牲少牢祝延尸使升尸升祝从升与此文同皆是从后诏礼之事













　　仪礼要义卷二十六下
</div>
    <div class="pagination">
<a href="仪礼要义_page22.html">上一页</a><span>...</span><a href="仪礼要义_page18.html">18</a><a href="仪礼要义_page19.html">19</a><a href="仪礼要义_page20.html">20</a><a href="仪礼要义_page21.html">21</a><a href="仪礼要义_page22.html">22</a><span class="current-page">23</span><a href="仪礼要义_page24.html">24</a><a href="仪礼要义_page25.html">25</a><a href="仪礼要义_page26.html">26</a><a href="仪礼要义_page27.html">27</a><a href="仪礼要义_page28.html">28</a><span>...</span><a href="仪礼要义_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
