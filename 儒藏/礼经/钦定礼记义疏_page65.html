<!DOCTYPE html>
<html>
 <head>
  <meta charset="utf-8"/>
  <title>
   钦定礼记义疏 - 第 65 页/共 122 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定礼记义疏 - 第 65 页/共 122 页
  </h1>
  <div class="content">
   存疑郑氏康成曰扞格不胜谓教不能胜其情欲燕犹防也燕朋防其朋友燕辟防师之譬喻
　　辨正朱子曰燕朋是私防之友所谓损者三友之类注説非也燕辟但谓私防之谈无益于学而反有所害也
　　君子既知教之所由兴又知教之所由废然后可以为人师也故君子之教喻也道而弗牵强而弗抑开而弗达道而弗牵则和强而弗抑则易开而弗达则思和易以思可谓善喻矣【道音强其良反又其两反易以豉反下同】
　　正义郑氏康成曰道示之以道涂也抑犹推也开谓发头角思而得之则深　孔氏颖达曰此明君子教人方便善诱之事道而弗牵但广开道示语学理而已人茍不晓亦不偪急牵令速晓也强而弗抑谓微劝学者使神识坚强随才而与之不甚推抑其义而教也开而弗达谓开发事端但为学者开发大义头角而已亦不事事使之通达也此下三句释上三事之所由但示正道寛柔教之则彼心和而意乃觉悟也但劝强其神识而不抑之令晓则受者和易亦易成也但开发义理而不为通达使学者用意思念也陈氏祥道曰道而使之和则所从者乐强而使之
　　易则所进者鋭开而使之思则所得者深
　　案此章言教必知兴废之由而后能启其志防其邪也
　　学者有四失教者必知之人之学也或失则多或失则寡或失则易或失则止此四者心之莫同也知其心然后能救其失也教也者长善而救其失者也【长丁丈反】正义郑氏康成曰失于多谓才少者【孔疏假或有人才识浅小而所学贪多则终无所成是失于多也】失于寡谓才多者【孔疏或有人才识深大而所学务少徒有器调而终成狭局是失于寡少也】失于易谓好问不识者【孔疏至道深逺非凡浅所识而人不知思求唯好泛滥外问此是学而不思则罔】失于止谓好思不问者【孔疏心未晓知而不肯咨问惟但止住而自思之终不能达其实理此是思而不学则殆】救其失者多与易则抑之寡与止则进之　孔氏颖达曰此明教者识学者之心而救其失也四失由人心之异师能随失而救之使学者和易以思是长善使学者无此四者之失是救失惟善教者能为之张子曰为人则多好髙则寡不察则易苦难则止方氏慤曰失虽见乎外而所存本乎心故知其心于内然后可救其失于外　陈氏祥道曰多者约之以礼寡者博之以文易者抑之以自反止者勉之以自强此长善救失之道也
　　案此章言教当因人而施也
　　善歌者使人继其声善教者使人继其志其言也约而达微而臧罕譬而喻可谓继志矣
　　正义郑氏康成曰言为之善者则后人乐仿效师説之明则弟子好述之其言少而解臧善也　孔氏颖达曰善歌谓声音和美感动人心能使听者继续其声善教者使后人继其志如今人传继周孔也下又释所以可继之事言善为教者出言寡约而显达易解义理微妙而説之精善其譬罕少而听者皆晓为教如此则可使后人继其志也　朱子曰继声继志者皆谓微发其端而不究其説使人有所玩索而自得之也约而达微而臧罕譬而喻三者皆不务多言而使人自得之意　吴氏澄曰教者之言虽至约不繁而能使人通之虽至微不显而能使人善之虽少有所譬而能使人晓之约微罕譬教者之不尽言也达臧喻学之能自得也如此可谓能使人继其志者矣
　　通论黄氏裳曰学之序能辨志然后能逊志能逊志然后能继志辨志求道之时也逊志从道之时也继志会道之时也
　　案此章言教当使人有自得之妙朱子合上为一章总以上五章皆言大学教人之法伦则有所持循安则无所乖忤善喻则诱其心知失则当其病继志则使自得之皆教之善也其法进而愈微然非出于躬行心得之余亦无以为教也故善教必由于善学
　　君子知至学之难易而知其美恶然后能博喻能博喻然后能为师能为师然后能为长能为长然后能为君故师也者所以学为君也是故择师不可不慎也记曰三王四代唯其师此之谓乎
　　正义郑氏康成曰长达官之长弟子学于师学为君也师善则善四代虞夏商周　孔氏颖达曰博喻广晓也若知四事为主触类长之后乃得为广有晓解也前能广解后乃可为人作师为师是学优学优宜仕故能为一官之长既能治一官之长有功能为一国之君也师既有君徳则弟子就师可学为君之徳故前云君子如欲化民成俗其必由学乎即是学能为君也三王四代虽皆圣人而无不择师为慎故云唯其师　张子曰知学者至于学之难易及知其资质才性之美恶知至学之难易知徳也知其美恶知人也知其人且知徳故能教人使入徳　陈氏澔曰至学至于学也钝者至之难敏者至之易质美者向道不美者叛道知乎此然后能博喻谓循循善诱不拘一涂也　吴氏澄曰知其难易美恶故能随其浅深髙下而喻之各有攸当不局于一涂所谓博喻也教人能各得其宜则治人亦各得其宜故能为教人之师者小而一官之长大而一国之君皆能为之也存疑郑氏康成曰美恶説之是非也　孔氏颖达曰随器与之是至学之易随失而救之是至学之难罕譬而喻言约而达是为美反此则为恶也
　　案天佑下民作之君师大君者天下之师邦君者一国之师下至党正族师其为民长者亦无非师故必能为师然后能为长为君是言其理之一必判作三项人则滞而难通矣难易美恶注疏亦未确当以张子及陈氏説为正
　　凡学之道严师为难师严然后道尊道尊然后民知敬学是故君之所不臣于其臣者二当其为尸则弗臣也当其为师则弗臣也大学之礼虽诏于天子无北面所以尊师也
　　正义郑氏康成曰严尊敬也尸主也为祭主也尊师重道不使处臣位也武王践阼召师尚父而问焉曰昔黄帝颛顼之道存乎【孔疏今大戴本无黄字或郑见古本】意亦忽不可得见与师尚父曰在丹书王欲闻之则齐矣王齐三日端冕【孔疏案大戴无此文郑所加】师尚父亦端冕奉书而入负屏而立王下堂南面而立师尚父曰先王之道不北面王行西折而南东面而立师尚父西面道书之言【孔疏此皆大戴礼武王践阼篇文皇氏云王在宾位师尚父主位此王庭之位若寻常师弟则师东面弟子西面其书之言曰敬胜怠者强怠胜敬者亡】　孔氏颖达曰此论师徳既善虽天子以下必须尊师也　方氏慤曰师所以传道故师严然后道尊学所以为道故道尊然后民知敬学
　　余论戴氏溪曰大抵古人行礼有教化存焉严师固所以尊道尊道则民知敬学率天下之人而皆知敬学天下岂不大治是故先王养老尊贤之义非特为其人也皆所以令众庶见也夫君之尊天也而君之于臣有答拜之礼臣之卑地也而臣之于君有无北面之义然则古人于君臣之际亦渊乎其有意矣案此章言师道所繋之重以申上章建国君民教学为先之意
　　善学者师逸而功倍又从而庸之不善学者师勤而功半又从而怨之善问者如攻坚木先其易者后其节目及其久也相説以解不善问者反此善待问者如撞钟叩之以小者则小鸣叩之以大者则大鸣待其从容然后尽其声不善答问者反此此皆进学之道也【説音悦撞文江反叩音口从读为舂】
　　正义郑氏康成曰从随也庸功也功之受其道有功于已先易后难以渐入也从读如富父舂戈之舂【孔疏左传文十一年富父终甥以戈舂长狄喉而杀之】舂容谓重撞击也【孔疏撞击以为声之形容钟之为体必待其击毎以一舂而为一容】始者一声而已学者既开其端意进而复问乃极説之如撞钟之成声矣　孔氏颖达曰此明善学及善问并善答不善答之事受者聪明易入是为学之善故师体逸豫而弟子所解又倍于他人恒言师特加功于我也劣者已既闇钝故师体勤苦而功裁半于他人又不自责已不明乃反怨师独不尽意于我也问谓论难善问之人如匠善攻治坚木先斫治其易处然后及于节目问者顺理答者分明及其经久师徒共相爱説以解义理不善问者先问其难心且不解则答问之人不相喜説义又不通也善能答问难者如钟之应撞随彼所问事之大小而答之待其一问然后一答乃后尽説理义不善答问者或问小而答大或问大而答小或暂问而説尽此皆无益于所问也　张子曰问学亦须发端不发端则无以起论议盖道若大路如不因端则指何者为先须是攻坚而不入有疑而未判者如此发问乃有得也善待问者如撞钟洪钟未尝有声由叩乃有声圣人未尝有知由问而有知答问者必知问之所由故所答从所问言各有所当也大鸣小鸣因所叩也不必数数告语待其来问至当皆实见处故易以喻所谓待其从容然后尽其声　朱子曰善问者如攻坚木先其易者后其节目非特善问读书求义理之法皆然置其难处先理防其易处易处通则坚节自迎刃而解矣若先其难者则刃顿斧伤而木终不可攻纵使能攻而费工竭力无自然説而解之之效终亦无益于事也　方氏慤曰节则木理之刚者説卦所谓坚多节是矣目则木理之精者弓人所谓斵目必荼是矣皆其至坚难攻之处也案朱子曰相説而解説只当如字而解音胡买切盖义理相説之乆其难处自然触发解防也又曰从容注説非是正谓声之余韵从容而将尽者也言必答尽所问之意然后止也此又一义也并存之
　　记问之学不足以为人师必也其听语乎力不能问然后语之语之而不知虽舎之可也【语鱼据反舎音舍】
　　正义郑氏康成曰记问谓豫诵杂难杂説至讲时为学者论之此或时师不心解或学者所未能问也听语谓必待其问乃説之舎之须后　孔氏颖达曰此论教者不可为记问之学听语谓听受其所问之语然后依问为説也若受业者才力苟不能见问待愤悱之间师然后语之语之不能知且舎住待后别更语之可也　方氏慤曰听所问而语之者教者之义也力不能问而语之者教者之仁也　辅氏广曰记问之学据已所有者以告人听语者因人之所疑以启之孟子所谓知言是矣此非心与道一而尺度权衡之在我者不足以与此也彼有质朴而讷于言虽欲问而力不能发者必有以知其情不待其问而语之若夫虽欲语之而彼无以受之则止而不以告非谓其既语而彼亦不知乃已也　吴氏澄曰因上文善答问不善答问而又言此
　　存疑辅氏广曰不待其问而语之如孔子曰吾道一以贯之是也
　　案此章言教学皆贵有心得之机以申前教学相长之意　又案力不能问孔疏以愤悱言是所谓愤而启悱而发也一贯之传是大成事不应举以为证
　　良冶之子必学为裘良弓之子必学为箕始驾马者反之车在马前君子察于此三者可以有志于学矣【冶音也箕音基】
　　正义郑氏康成曰良冶之子仍见其家锢补穿凿之器也补器者其金柔乃合有似于为裘【孔疏善冶之家见父兄世业陶铸金铁使之柔合以补治破器皆令全好故此子弟仍能学为袍裘补续兽皮以至完全也】良弓之子仍见其家挠角干也挠角干者其材宜调调乃三体相胜有似于为杨柳之箕【孔疏善为弓之家使角干挠屈调和成其弓故其子弟亦覩其父兄世业仍学取柳和软挠之成箕也】以言仍见则贯即事易也仍读先王之道则为来事不惑　孔氏颖达曰马子始学驾车之时大马本驾在车前今将马子系随车后日见车行其驹惯习而后驾之不复惊也三事皆积习所成君子察此则可有志于学矣存疑应氏镛曰冶铸难精而裘软易纫弓劲难调而箕曲易制车重难驾而马反则易驯皆自易以至于难自粗而至于精习之有渐而不可骤进学之以类而不可泛求是之谓有志矣　王氏应麟曰列子云古诗言良弓之子必先为箕良冶之子必先为裘张湛注云学者必先攻其所易然后能成其所难案此章言学必有渐乃底于成以申前小成大成之意郑氏冶弓之説谓易者生于所习与始驾在前习见一例如应説则未为冶先为裘使自易以至难则古未有攻皮之工进而为攻金之工者也
　　古之学者比物丑类鼓无当于五声五声弗得不和水无当于五色五色弗得不章学无当于五官五官弗得不治师无当于五服五服弗得不亲【当丁浪反】
　　正义郑氏康成曰比物丑类以事相况而为之丑犹比也丑或为计当犹主也五服斩衰至缌麻之亲孔氏颖达曰此论弟子当亲师之事物事也言古之学者以同类之事相比方则事学乃易成下四事皆比物丑类也鼔之为声不宫不商而五声不得鼓则无谐和之节鼓是声类也清水无色而五色画缋不得水则不明故五色须水亦其类也学先王之道本求博闻强识非主于一官而五官不得学则不能治官是学之类也五服斩衰齐衰大功小功缌麻也师于弟子不当五服之一而弟子若无师教诲则五服之情不相和亲是师情有在三之义故亦与亲为类戴氏溪曰天下之理固有不相为而实相用者如
　　鼓之于五声水之于五色是也学何有于五官然视听言貌思非学则不得其正师何与于五服然五服隆杀非师则恩义不笃学者苟知五声非得鼓则声不和五色非得水则色不章将以治五官安得不从事于学将以亲五服安得不有頼于师耶
　　存疑孔氏颖达曰五官金木水火土之官
　　案此章极言教学之重以申大学始教五章之意孔疏以水火金木土之官为五官张子从之然不若戴氏视听言貌思之説为长
　　君子曰大徳不官大道不器大信不约大时不齐察于此四者可以有志于本矣三王之祭川也皆先河而后海或源也或委也此之谓务本【齐如字源本作原】
　　正义郑氏康成曰大道不器谓圣人之道不如器施于一物【孔疏器谓物堪用者器各施其用而圣人之道大无所不施论语君子不器】本立而道生以学为本则其徳于民无不化于俗无不成源泉所出也委流所聚也始出一勺卒成不测　孔氏颖达曰此论学为众事之本大徳圣人之徳圣人在上垂拱无为不治一官而为诸官之本大道圣人之道大无所不施不器而为诸器之本也大信圣人之信孔子曰予欲无言天何言哉四时行焉不言而信是大信也大信本不为细言约誓不约而为诸约之本也若能察此在上四者之事则人当志学为本也三王祭百川之时皆先祭河后祭海河为海本源为委本也
　　存疑郑氏康成曰大徳不官谓君也大信不约谓若胥命于蒲无盟约大时不齐谓或时以生或时以死孔氏颖达曰大时谓天时也天生杀不共在一时
　　不齐而为诸齐之本也
　　辨正朱子曰注説非是大徳者不但能专一官之事若荀子所谓精于道者兼物物也大信不约谓如天地四时不言而信者也
　　案此章言学者务本以终一篇之意大时不齐谓如孔子仕止久速各当其时与上三句一类恐不应独以天时言
　　钦定礼记义疏卷四十九
&lt;经部,礼类,礼记之属,钦定礼记义疏&gt;
　　钦定四库全书
　　钦定礼记义疏卷五十
　　乐记第十九之一
　　正义孔氏頴达曰案郑目録云名曰乐记者以其记乐之义此于别録属乐记葢十一篇合为一篇有乐本乐论乐施乐言乐礼乐情乐化乐象有宾牟贾师乙魏文侯今虽合此畧有分焉案艺文志云黄帝以下至三代各有当代之乐名周衰礼坏其乐尤微以音律为节又为郑衞所乱故无遗法汉兴制氏以雅乐声律世为乐官颇能记其铿锵鼔舞而已不能言其义理武帝时河间献王好博古与诸生共采周官及诸子云乐事者以作乐记其内史丞王度之以授常山王禹成帝时为谒者数言其义献二十四卷乐记刘向校书得乐记二十三篇与禹不同今乐记断取十一篇余有十二篇其名犹在奏乐第十二乐器第十三乐作第十四意始第十五乐穆第十六説律第十七季札第十八乐道第十九乐义第二十昭本第二十一昭颂第二十二窦公第二十三是也　程子曰礼记除大学中庸惟乐记为近道学者深思自得之　黄氏震曰此书闲多精语如曰人生而静天之性也感于物而动性之欲也好恶无节于内知诱于外皆近世理学所防以为渊源如曰天髙地下万物散殊而礼制行矣流而不息合同而化而乐兴焉晦庵先生所深嘉而屡叹者也又曰此篇之外所余十二篇及河间献王之乐记孔氏作疏时其书已泯絶　黄氏干行曰以乐记名篇宜若専言乐也其多与礼对举而互言之何也周子曰古者圣王制礼法脩教化三纲正九畴叙百姓大和万物咸若乃作乐以宣八风之气以平天下之情故乐声淡而不伤和而不淫此得其序而和礼先乐后之道阙一不可者也故篇以乐记名而礼必对举而互言之也
　　案汉河间献王采周官及诸子言乐事者作乐记二十四卷成帝时王禹献入秘府其书遂亡此乃刘向校书时所得与河间献王所采絶不相同葢献王所采者其事此所陈者义也史记乐书全用其文或谓褚少孙所补褚与刘向同时必刘校定后禇取入之耳又攷史记与此目录次第各不同孔疏言郑目第三乐施第四乐言第五乐礼与刘目録正合而今易之疑传郑学者南皇北熊孔疏以皇为防则易郑次者或皇也今分篇如其旧而以异同附见之
　　凡音之起由人心生也人心之动物使之然也感于物而动故形于声声相应故生变变成方谓之音比音而乐之及干戚羽旄谓之乐【比毗志反而乐如字又音洛】
　　正义郑氏康成曰宫商角征羽杂比曰音【孔疏五音清浊相杂比和】单出曰声【孔疏单有一声无余声相杂】形犹见也乐之器弹其宫则众宫应然不足乐是以变之使杂也易曰同声相应同气相求【孔疏易文言文同声虽相应不得为乐必有异声相应】春秋传曰若以水济水谁能食之若琴瑟之専一谁能聴之【孔疏昭二十年晏婴语琴瑟一声不得成乐】方犹文章也干盾也戚斧也武舞所执也羽翟羽也旄旄牛尾也文舞所执周礼舞师乐师掌教舞有兵舞有干舞有羽舞有旄舞【孔疏周礼有干舞无兵舞郑司农云干舞兵舞也郑引乐师益以兵舞以经云干戚则是大武也】诗曰左手执籥右手秉翟【孔疏证羽舞是翟舞】　孔氏颖达曰此章论音声起于人心故名乐本人心既感外物而动口以宣心形见于声心若感死丧之物而兴动于口则形见于悲戚之声心若感于福庆而兴动于口则形见于欢乐之声也既有哀乐之声自然一髙一下或清或浊而相应不同故云生变变谓不恒一声变动清浊也声既变转和合次序成就文章谓之音也音则今之歌曲也以乐器次比音之歌曲而乐器播之并及干戚羽旄鼓而舞之乃谓之乐也　又曰初发口单者谓之声众声和合成章谓之音金石干戚羽旄谓之乐则声为初音为中乐为末也所以惟举音者举中见上下矣　张氏守节曰夫乐之起其事有二一是人心感乐乐声从心而生一是乐感人心心随乐声而变　陈氏旸曰文者音之杂方者音之节音之杂者音之始音之节者音之成故情动于中而形于声则成文声相应而生变然后成方此始与成之辨也　方氏慤曰人心之静性自然也及其动也物使然耳心静则蔵于默心动则发于言故形于声有声矣或倡或和则相应无常也宫变生徴徴变生商商变生羽羽变生角上下相通而方成则杂比之矣故谓之音音既杂比则节奏可听人斯乐之不知手舞足蹈也故曰比音而乐之及干戚羽旄谓之乐乐者乐也以人乐之故谓之乐
　　乐者音之所由生也其本在人心之感于物也是故其哀心感者其声噍以杀其乐心感者其声啴以缓其喜心感者其声发以散其怒心感者其声粗以厉其敬心感者其声直以防其爱心感者其声和以柔六者非性也感于物而后动是故先王慎所以感之者【噍子遥反杀色界反其乐之乐音洛啴昌善反散思旦反柔说苑作调】
　　正义郑氏康成曰言人声在所见非有常也噍踧也啴寛绰貌发犹扬也粗麄也　孔氏颖达曰此覆明上文感物而动之意结乐声生起所由也合音乃成乐是乐由此音而生本犹初也物外境也言乐初所起在于人心之感外境而变若外境痛苦则其心哀哀感在心故其声必踧急而速杀若外境所善心必欢乐欢乐在心故声必随而寛缓若外境会合其心心必喜说喜说在心故声必随而发扬放散无辄碍但乐是长久之欢喜是一时之说左传云喜生于好是喜与乐别也若忽遇恶事而心恚怒恚怒在心则其声粗以猛厉若外境见其尊髙心中严敬严敬在心则其声正直而有防隅不邪曲也性本静寂无此六事六事之生由应感外物而动故云非性也既六事随见而动非闗其本性故先代圣人在上制正礼正乐以防之不欲以外境恶事感之故云先王慎所以感之者也　方氏慤曰凡人之情得所欲则乐丧所欲则哀顺其心则喜逆其心则怒于所畏则敬于所说则爱此六者之别也噍则竭而无泽杀则减而不隆啴则阐而无余缓则纡而不廹发则生而不穷散则施而无积粗则疏而不精厉则危而不安直则无委曲防则有分际静者天之性动者人之情无所感则静有所感则动六者感于物而后动故曰非性也　辅氏广曰慎谓一嚬一笑不敢妄形一话一言不敢妄发
　　通论张子曰古乐不可见葢为后人求之太深但以虞书诗言志歌永言声依永律和声求而得之乐之意尽于是诗止言志歌但永转其声令人可听耳今学者亦以转声不变字为善歌既长言之要入于律则知音者察之知此声入得何律错综以成文矣存疑孔氏颖达曰若外境亲属死亡心起爱情爱情在心则声和柔也
　　案疏此语恐误亲属死亡必哀心感而声噍杀矣有何可爱而声和柔乎
　　故礼以道其志乐以和其声政以一其行刑以防其奸礼乐刑政其极一也所以同民心而出治道也【道音导行下孟反治直吏反】
　　正义郑氏康成曰极至也同民心而出治道此其所谓至也　孔氏颖达曰政法律也既防慎其感故用正礼教道其志用正乐谐和其声用法律齐一其行用刑辟防其凶奸贺氏云虽有礼乐刑政之殊及其检情归正同至理极其道一也　陈氏旸曰礼乐者政刑之本政刑者礼乐之辅其极则一于同民心使之无悖逆诈伪之心一于出治道使之无淫佚作乱之事慎所以感之之效也　邵氏囦曰此又言圣人养其乐之本如此志者心之所之声者心之所发行者心之形也奸者心之贼也四者既谨则民心同入于善而治道由是而出养其本者如是则心发于声有不得其所者哉
　　凡音者生人心者也情动于中故形于声声成文谓之音是故治世之音安以乐其政和乱世之音怨以怒其政乖亡国之音哀以思其民困声音之道与政通矣【乐音洛思息吏反又音笥】
　　正义郑氏康成曰言八音和否随政也玉藻曰御瞽几声之上下　孔氏颖达曰上云比音而乐之及干戚羽旄谓之乐此云音不云乐者乐以音为本变动由于音也治平之世其乐音安静而欢乐由君政和美而人心安乐故也祸乱之世其乐音怨恨而恚怒由其政乖僻而人心怨怒故也亡国谓将欲灭亡之国乐音悲哀而愁思由其人困苦哀思故也　陈氏旸曰治世以道胜欲其音安以乐雅颂之音也政其有不和乎乱世以欲胜道其音怨以怒郑卫之音也政其有不乖乎亡国之音则桑闲濮上非特哀以思而已其民亦已困矣书曰八音在治忽国语曰政象乐亦斯意欤
　　宫为君商为臣角为民征为事羽为物五者不乱则无怗懘之音矣宫乱则荒其君骄商乱则陂其官坏角乱则忧其民怨征乱则哀其事勤羽乱则危其财匮五者皆乱迭相陵谓之慢如此则国之灭亡无日矣【征音防怗昌防反懘昌制反又昌纸反陂彼义反匮其媿反】
　　正义管氏夷吾曰凡听宫如牛鸣窌中凡听商如离羣羊凡听角如雉登木以鸣音疾以清凡听徴如负猪豕觉而骇凡听羽如鸣马在野【案此一作鸣鸟在树】凡将起五音先主一而三之四开以合九九【朱子曰一而三之即四也以是四开合于五音九也又九之为八十一】以是生黄钟小素之音以成宫【原注素本宫八十一数生黄钟之宫为五音之本】三分而益之以一为百有八为征【原注本八十一益以三分之一二十七通前百有八是为徴数朱子曰百有八半之为五十四】有三分而去其乘适足以是为商【原注乘亦三分之一也三分百八而去一余七十二是商之数也】有三分而复于其所以是成羽【原注三分七十二而益其一分二十四合为九十六是羽之数也朱子曰九十六半之为四十八】有三分而去其乘适足以是成角【原注三分九十六去其一分余六十四是角之数朱子曰六十四】　司马氏迁曰下生者倍其实三其法上生者肆其实三其法上九商八羽七角六宫五徴九【朱子曰当作宫九徴六商八羽五角七】宫动脾而和正圣商动肺而合正义角动肝而合正仁徴动心而合正礼羽动肾而和正智故闻宫音使人温舒而广大闻商音使人方正而好义闻角音使人恻隠而爱人闻徴音使人乐善而好施闻羽音使人整齐而好礼　班氏固曰夫声者中于宫张于商触于角祉于徴宇于羽　郑氏康成曰五者君臣民事物也凡声浊者尊清者卑怗懘敝败不和貌君臣民事物其道乱则其音应而乱荒犹散也陂倾也　崔氏灵恩曰五音之次宫最浊自宫以下则稍清矣君臣民事物亦有尊卑故以次配之　孔氏颖达曰此论五声之殊所主之事上下不一得则乐声调和失则国将灭亡郑注月令云宫属土土居中央总四方君之象也又音以丝多声重者为尊宫最大用八十一丝声最浊故为君也商属金七十二丝次宫如臣次君之贵重也角属木六十四丝声居宫羽之中半清半浊民比君臣为劣比事物为优角清浊中民之象也征属火用五十四丝是微清所以为事之象羽属水用四十八丝最处末声最清所以羽为物也五者各得其所用不相坏乱则五音之响无敝败矣宫音乱则其声放散由其君骄溢故也商音乱则其声欹邪不正由其臣不治于官官坏故也角音乱则其声忧愁由政虐民怨故也徴音乱则其声哀苦由徭役不休民事勤劳故也羽音乱则其声危由君赋重民贫之故也迭互也陵越也五声不和则君臣上下互相陵越所以为慢也灭絶也无日言旦夕可俟无复一日也　陈氏旸曰宫商角征羽五声之名君臣民事物五声之实实治则声从而治实乱则声従而乱　辅氏广曰大而不治曰荒荒不治也陂不正也变臣言官者主有职者言之　周氏谞曰还相为宫而不相乱则其音和相陵谓声不依永也君臣民事物其道乱则其音应通论陈氏旸曰先王作乐以声配日以律配辰原乐声之始五声未始不先律要乐器之成十二律未始不先声书曰诗言志歌永言声依永律和声乐声之始也周官大师掌六律六同以合隂阳之声皆文之以宫商角徴羽之声乐器之成也古者考律均声必先立黄钟以本之黄钟之管九寸触类而长之数多者上生而有余数少者下生而不足一损一益皆不出三才之数而已故参分益一上生之数也参分损一下生之数也今夫乐始于声声始于宫宫声最大而中固足以纲四声覆四方君之象也参分宫数损一而下生徴征声微清而生变事之象也参分徴数益一而上生商商声则浊而下次于宫臣之象也参分商数损一而下生羽羽声最清而足以致饰物之象也参分羽数益一而上生角角声一清一浊其究善触而已宫徴商羽角上下相生之次也宫商角徴羽君臣民事物之次也传曰宫者音之主葢商非宫则失其所守不足以为臣角非宫则失其所治不足以为民徴非宫则失其所为不足以为事羽非宫则失其所生不足以为物五行主土五事主思亦犹是也
　　郑衞之音乱世之音也比于慢矣桑闲濮上之音亡国之音也其政散其民流诬上行私而不可止也【比毗志反濮音卜】
　　正义郑氏康成曰比犹同也桑闲在濮阳南诬罔也孔氏颖达曰此论乱世灭亡之乐郑国之音好滥
　　淫志卫国之音促速烦志并乱世之音也虽乱而未灭亡故云比于慢即同前谓之慢也君政荒散民自流亡诬罔于上行其私意违背公道不可禁止也通论张子曰郑国之音人闻之顿起留连光景之意又生怠惰之情従而致骄淫之生虽珍玩竒货其始感人也亦不如是之切従而生无限嗜好故孔子必曰放之是亦圣人经厯过但圣人不为物所移耳苟未成性则有时能为所移盖郑卫之地滨大河沙地土壤不厚其间人自然气轻浮其地气薄不费耕耨物亦能生故其人偸脱怠惰弛慢頽靡其人情既如此则其声音所感亦同故闻其乐亦使人如此又其地平下其闲人自然意气柔弱怠惰其土足以生古所谓息土之民不才者此也
　　案宫浊羽清宫大羽小清之至则愈微渺可爱孔子所谓郑声淫季札所谓其细已甚率羽音多即此所谓比于慢也若卫则季札称其忧而不困自必差胜于郑而诗小序摘卫采唐一诗以实桑闲郑又谓濮水之上地有桑闲合桑闲于濮上尝攷路史桀作东音操北里大合乐桑林孔疏亦云桑林之闲是桑闲桀乐濮上纣乐其为亡国之音坦然明白于本文乱世之音亡国之音二等亦了然矣
　　存疑郑氏康成曰濮水之上地有桑闲者亡国之音于此之水出也昔殷纣使师延作靡靡之乐已而自沈于濮水后师涓过焉夜闻而写之为晋平公鼓之是之谓也【孔疏于濮水之上桑林之间所得之乐则亡国之音矣】
　　凡音者生于人心者也乐者通伦理者也是故知声而不知音者禽兽是也知音而不知乐者众庶是也惟君子为能知乐
　　正义郑氏康成曰伦犹类也理分也禽兽知此为声耳不知其宫商之变也八音并作克谐曰乐　孔氏颖达曰音従声生声従心起故云生于人心比音为乐有金石丝竹干戚羽旄乐得则隂阳合失则羣物乱是乐能通伦理也隂阳万物各有伦类分理者也禽兽知其声不知五音之和变是声易识而音难知矣众庶知歌曲之音而不知乐之大体是音犹易而乐倍难也惟君子能知极乐之理　张氏守节曰音初生自君心形而成乐乐成则能通于百姓使各尽其类分故曰通伦理者也　刘氏敞曰所谓君子知乐者知其通伦理也知其扶性饰情而反之正也知其创业象功移风易俗也
　　通论方氏慤曰伦言人伦理言物理若君臣上下同听之则莫不和敬长防同听之则莫不和顺父子兄弟同听之则莫不和亲所谓通人伦也若草木茂区萌达羽翼奋角觡生所谓通物理也君子则通于道者也故惟君子为能知乐焉若瓠巴鼔瑟流鱼出听伯牙鼔琴六马仰秣此禽兽之知声者也魏文侯好郑卫之音齐宣王好世俗之乐此众庶之知音者也若孔子在齐之所闻季札聘鲁之所观此君子之知乐者也
　　是故审声以知音审音以知乐审乐以知政而治道备矣是故不知声者不可与言音不知音者不可与言乐知乐则几于礼矣礼乐皆得谓之有徳徳者得也【几音机一音巨依反】
　　正义郑氏康成曰几近也听乐而知政之得失则能正君臣民事物之理也　孔氏颖达曰音由声生先审识其声然后可以知音乐由音生先审识其音然后可以知乐政由乐生先审识其乐然后可以知政所以审乐知政者乐由音声相生声感善恶而起若能审乐则知善恶之理行善不行恶习是不习非而知为政化民政善乐和音声皆善人事皆无僻则治道备具矣　方氏慤曰声杂而为音故审声以知音音比而为乐故审音以知乐声音之道与政通故审乐以知政此皆由粗以致精故每言审焉　马氏睎孟曰礼者中也乐者和也中以和为用和以中为体故知乐则可以几于礼　辅氏广曰审声以知音审音以知乐顺而下之自源以寻流也审乐以知政逆而上之自末以反本也审始形之声以知他日之乐审已成之乐以知前日之政如表里形影之不诬也应氏镛曰伦理之中皆礼之所寓知乐则通于礼
　　矣不曰通而曰几者辨析精微之极也
　　是故乐之隆非极音也食飨之礼非致味也清庙之瑟朱而疏越壹倡而三叹有遗音者矣大飨之礼尚酒而俎腥鱼大羮不和有遗味者矣【食音嗣疏音疎倡昌谅反和胡卧反】正义郑氏康成曰隆犹盛也极穷也清庙谓作乐歌清庙也朱练朱练则声浊【孔疏虞书古者帝王升歌清庙大瑟练此云朱则练可知葢不练则体劲而声清练则丝熟而声浊也】越瑟底孔也画疏之使声迟也【孔疏乡饮酒礼二人皆左荷瑟后首洿越疏通之使两头孔相连孔小则声急大则声迟也】倡发歌句也三叹三人从叹之耳俎腥鱼谓以腥鱼为俎实不臑熟之【孔疏郊特牲郊血大飨腥熊氏云牛羊至荐熟时皆熟惟鱼始末不烹】大羮肉清不调以盐菜遗犹余也　孔氏颖达曰乐之隆盛本在移风易俗非崇重于钟鼓之音礼之隆重在于孝敬非在于致其美味歌清庙诗所弹之瑟声既浊瑟音又迟是质素之声初发声一倡惟有三人叹之言叹者少也然以其贵在于徳所以有遗余之音念之不忘也大飨尚酒在五齐之上虽有三牲而兼载腥鱼大羮肉湇不以盐菜和之此皆质素之食而大飨设之然以其有徳其味可重人爱之不忘也　陈氏旸曰徳为礼乐之本礼乐为徳之文乐之隆在徳不在音非极五音之铿锵而已大飨之礼在徳不在味非致五味之珍美而已老子所谓大音希声左所谓大羮不致是也
　　存疑郑氏康成曰大飨祫祭先王【孔疏以俎鱼故知为祫先王】熊氏安生曰声有五声但有三人叹之余两声未叹是有遗音也　刘氏敞曰遗者忘也弃也凡乐以音为之节而反忘音焉意不主于音也凡食飨以味为之文而反忘味焉意不主于味也主于音则不能遗音虽繁响淫声有不足矣主于味则不能遗味虽太牢庶羞有不足矣
　　存异陈氏旸曰周官大司乐以肆献祼享先王以馈食亨先王盖羞其肆而酌献焉则以祼犹生事之有飨也羞其熟而馈食焉则以食犹生事之有食也飨以阳为主而其祭为禘食以隂为主而其祭为祫由是观之食飨之礼未尝不致味谓之非致味者岂大飨之礼而误食飨与
　　辨正朱子曰一倡三叹盖一人倡而三人和也今解者以为三叹息非也
　　案郑谓祫重禘轻故以此为禘其实追享朝享皆大飨也
　　是故先王之制礼乐也非以极口腹耳目之欲也将以教民平好恶而反人道之正也【好呼报反恶乌路反后二字相连者皆放此】正义郑氏康成曰教之使知好恶也　孔氏颖达曰酒腥鱼大羮是非极口腹也朱疏越是非极耳目也将以教民均平好恶使好者行之恶者避之而反归人道之正也　陈氏旸曰周官五礼防民之伪而教之中六乐防民之情而教之和所谓防民之情伪者平好恶也教之中和者反人道之正也　马氏睎孟曰反人道之正非强其所无也使之复其性之本而已　陈氏澔曰教民平好恶谓不欲其好恶之偏私也人道不正必自好恶不平始好恶得其平则可以复乎人道之正而风移俗易也
　　人生而静天之性也感于物而动性之欲也物至知知然后好恶形焉好恶无节于内知诱于外不能反躬天理灭矣【诱音酉】
　　正义郑氏康成曰言性不见物则无欲至来也知知每物来则又有知也言见物多则欲益众形犹见也节法度也知犹欲也诱犹道也引也躬犹已也理犹性也　孔氏颖达曰自此至道也一节论人感物而动物有好恶所感不同若其感恶则天理灭为大乱之道故下文明先王所以制礼乐而齐之也人初生未有情欲其静本于自然是天性也感于外物而心遂动是性之所贪欲也每一物来则心知之为每一物皆知是物至知知也物至既众会意者则爱好之不会意者则嫌恶之是好恶形焉所好恶恣己之情是无节于内外见所欲心则从之是知诱于外也恣己情欲不能自反是天之所生本性灭絶矣　程子曰不能反躬天理灭矣天理云者百理俱备元无少欠　张子曰谓天性静则何常静谓之动则何常动天性难専以静言无物非天性静也感之而动气之性也何谓气之性人湏气以生其性即气之性也感者必待有物则有所感无物则何所起喜怒好恶去取莫非因物而有知知犹言能知能知其知则好恶形焉　刘氏敞曰人生而静者喜怒哀乐未发之中天命之性也感于物而动则性发而为情也人心虚灵知觉事至物来则必知之而好恶形焉好善恶恶则道心之知觉原于义理者也好姸恶丑则人心之知觉彂于形气者也好恶无节于内而知诱于外则是道心昧而不能为主宰人心危而物交物则引之矣不能反躬以思其理之是非则人欲炽而天理灭矣　朱子曰人生而静以上不容说人生而静以上即是人物未生时人物未生时只可谓之理说性不得此程子所谓在天曰命也说性时便已不是性谓之性便是人生以后此理已堕在形气中不全是性之本体矣此程子所谓在人曰性也然性之本体元未尝离亦未尝杂要人就此上面见得其本体原未尝离亦未尝杂耳凡人说性只是说继之者善也言性不可形容善言性者不过即其发见之端言之而性之理固可默识矣如孟子言性善与四端是也　又曰人生而静天之性也感于物而动性之欲也此言性情之妙人之所生而有者也盖人受天命之中以生其未感也纯粹至善万理具焉所谓性也然人有是性则有是形有是形则有是心而不能无感于物感于物而动则性之欲者出焉而善恶于是乎分矣性之欲即所谓情也　又曰物至知知然后好恶形焉此指情之动处为言而性在其中也物至而知知之者心之感也好之恶之者情也形焉者其动也所以好恶而有自然之节者性也好恶无节于内知诱于外此言情之所以流而性之所以失也情之好恶本有自然之节惟其不自知觉无所涵养而大本不立是以天则不眀于内外物又従而诱之此所以流滥放逸而不自知也茍能于此觉其所以然者而反躬以求之则其流庶乎其可制也不能如是而惟情是狥则人欲炽盛而天理灭息尚何难之有哉此一节明天理人欲之机闲不容息处惟其反躬自克念念不忘则天理益明存养自固而外诱不能夺矣上知字是体下知字是用　张氏栻曰反躬之义深矣反躬而求之则夫生而静者卓然可见而万理可得而穷矣平日致知力行无非反躬之功也辅氏广曰因上礼乐教民平好恶故此推人好恶所由生反躬谓反之于心也变性言理善言性也灭谓湮灭之实未尝亡也　黄氏震曰天理即指性而言变性言理理者天之所赋而具于性者也知者我之知而曰诱于外者我之心知诱于外物非知在外也辨正邵氏囦曰感物而动性始有欲欲非情欲逸欲之欲性而无欲则槁木死灰耳率性之谓道从何出哉
　　案本文性之欲即所谓情也未见不好处到下节穷人欲欲字则失性矣孔疏以性之欲为贪欲贪字疑衍
　　夫物之感人无穷而人之好恶无节则是物至而人化物也人化物也者灭天理而穷人欲者也于是有悖逆诈伪之心有淫佚作乱之事是故强者胁弱众者暴寡知者诈愚勇者苦怯疾病不养老幼孤独不得其所此大乱之道也【胁许劫反知音智】
　　正义郑氏康成曰穷人欲言无所不为　孔氏颖达曰物既众多来感于人无有穷已而人见物之来所好所恶无有法节物善则人善物恶则人恶是人化物也人既化物逐而迁之恣其情欲故灭其天生清净之性而穷极人所贪嗜欲也知者欺诈愚人勇者困苦怯者疾病者心所嫌恶不收养之老幼独无有哀矜者故不得其所也　陈氏旸曰自好恶无节于内至灭天理而穷人欲不能平好恶之患也自有悖逆诈伪之心至老幼孤独不得其所不能反人道之正之患也由是观之先王之于礼乐刑政独可已乎　朱子曰物之诱人固无穷然亦是自己好恶无节所以被物诱去若自有主宰如何被诱去　又曰上言情之所以流此以其流之甚而不返者言之好恶之节天之所以与我也而至于无节宰制万物人之所以为贵也而反化于物天理惟恐其存之有未至也而反灭之人欲惟恐其制之不力也而反穷之则人之所以为人者至是尽矣然天理秉彝终非可殄灭者虽化物穷欲至于此极苟能反躬以求则天理之本然者初未尝灭也但习染已深难觉而易昧难反而易流非厉知耻之勇而致百倍之功则不足以复其初耳
　　是故先王之制礼乐人为之节衰麻哭泣所以节丧纪也钟鼓干戚所以和安乐也昏姻冠笄所以别男女也射乡食飨所以正交接也【衰七雷反乐音洛冠古乱反笄音鸡别彼列反食音嗣】正义郑氏康成曰人为之节言为作法度以遏其欲男二十而冠女许嫁而筓成人之礼也射乡大射乡饮酒也　陈氏旸曰居丧以哀为主其发于衣服容体则斩衰三升而其貌若苴至缌麻十五升而去其半容貌可也其发于言语声音则斩衰唯而不对其若往而不返至缌麻议而不及乐所以节丧纪者如此有文必有武故钟鼓以声文事干戚以容武事所以和安乐者如此妇曰昏夫曰姻二姓之好自此和室家之道自此正所以别男女之亲也男娶以三十则参天之阳数女嫁以二十则两地之隂数则阳数者必成以隂故始之以二十之冠则隂数者必成以阳故始之以十五之笄所以别男女之成也诸侯之射先行燕礼卿大夫之射先行乡饮酒礼旌以诏之鼓以节之扑以戒之定其位有物课其功有尊使人存争心于揖逊之间奋武事于燕乐之际徳行由是可观齿位由是可正所以正交接于乡党也食以养隂而食在所主焉飨以养阳而饮在所主焉故诸侯飨礼七献食礼七举而诸伯如之诸子飨礼五献食礼五举而诸男如之礼事相于世妇乐事序于乐师所以正交接于宾客也然乱多而刑五治多而礼五故天之所秩不过五礼有庸而已由是观之节丧纪而使之不过者凶礼也和安乐而使之不乖者吉礼也别男女而使之不杂者嘉礼也正交接而使之不渎者宾礼也不言军礼者举干戚与射以见之方氏慤曰因人之有丧纪制为衰麻泣以节之因人之有安乐制为钟鼓干戚以和之以至昏姻冠笄之于男女射乡食飨之于交接亦若是而已且礼节乐和而总曰为之节者乐虽和而不流是乃为之以节也以至别男女正交接亦无非节而己丧在彼也而我以礼数纪之故谓之丧纪衰麻有重轻之节焉泣有多少之节焉于乐举钟鼓以见管籥于舞举干戚以见羽旄安则无危乐则无忧和则可否相济之谓也和其安则安不至于怠和其乐则乐不至于流昏姻所以别男女之名冠笄所以别男女之服朱子曰人为之节言人人皆为之节也
　　存疑孔氏颖达曰庾云人为犹为人也言为人作法节也
　　礼节民心乐和民声政以行之刑以防之礼乐刑政四达而不悖则王道备矣
　　正义孔氏颖达曰礼乐人为之节故此明其所节之事礼有尊卑上下故裁节民心乐有宫商角徴羽及律吕所以调和民声政谓禁令用禁令以行礼乐也若不行礼乐则以刑罚防止之此四事通达流行而不悖逆则王道备具矣　方氏慤曰礼以道其心然后能节民心乐以和其声然后能和民声政以一其行然后能行礼乐之道刑以防其奸然后能防礼乐之失四者如是则无所不达而无所不顺无所不顺之谓备前言出治道四者之始也此言王道备四者之终也既曰道其志又曰节民心葢礼达而分定礼达则所谓道其志也分定则所谓节民心也
　　右乐本章第一【史记乐书】
　　正义孔氏颖达曰此章论乐本名为乐本者乐以音声为本音声由人心而生也　张氏守节曰此章分三段第一段明人心感乐第二段明乐感人心第三段自凡音至反人道应乐感人心自人生至王道备应人心感乐
　　案此章分四节第一节言乐之乖和本于人心所感之邪正第二节言人所感之邪正本于政治所行之得失第三节言先王制礼乐以平人心之好恶第四节又推本于人生而静之初见好恶之失其平皆由于物感而非先王无以平之也
　　乐者为同礼者为异同则相亲异则相敬乐胜则流礼胜则离合情饰貌者礼乐之事也【胜始证反】
　　正义郑氏康成曰同谓恊好恶异谓别贵贱流谓合行不敬也离谓析居不和也合情饰貌欲其并行斌斌然也　王氏肃曰流流遁不能自还离离析而不亲　孔氏颖达曰乐者为同谓上下同听莫不和说也礼者为异谓尊卑各别恭敬不等也无所闲别故相亲有所殊别故相敬乐胜则流礼胜则离明虽有同异而又有相须也胜犹过也乐过和同而无礼则流漫无复尊卑之敬礼过殊隔而无和乐则亲属离析无复骨肉之爱惟礼乐兼有所以为美乐和其内是合情礼以检饬于外是饰貌二者无偏是礼乐之事也　张氏守节曰乐使率土合和是为同也礼使父子殊别是为异也　程子曰礼胜则离故礼之用和为贵先王之道斯为美小大由之乐胜则流故有所不行知和而和不以礼节之亦不可行也　陈氏旸曰乐主和而为同凡天下所谓同者丽焉礼主别而为异凡天下所谓异者丽焉周官大司徒以乐教和以仪辨等教和则其仁足以相亲而不乖辨等则其义足以相敬而不越二者不可偏胜也诗曰好乐无荒戒其流也易曰履和而至戒其离也　朱子曰礼胜些子便是离乐才胜些子便是流知其胜而归之中即是礼乐之正　真氏徳秀曰礼属隂凡天地闲道理一定而不可易者皆属隂乐属阳凡天地闲流行转运者皆属阳礼乐之不可阙亦如隂阳之不可偏胜有隂无阳则物不生有阳无隂则物不成礼胜则太严而不通人情故难合乐胜则太和而无所限节故流荡忘反所以有礼须用有乐有乐须用有礼此礼乐且是就性情上说然精粗本末亦初无二理　应氏镛曰同异者礼乐之理亲敬者礼乐之效流离者礼乐之偏内合其情而相与交致其亲敬外饰其貌而不使偏胜于流离此礼乐之见于事为者
　　礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣【着张虑反】
　　正义郑氏康成曰等阶级也　孔氏颖达曰义宜也若行礼得其宜则贵贱各有阶级矣文谓声成文也若行乐文采谐同则上下各自和好也好恶者谓所好得其善所恶得其恶则贤与不肖自然分别矣用刑罚禁止暴慢用爵赏以举贤良则政教均平矣用仁以爱之用义以正恶则民治行矣此经凡五事也陈氏旸曰礼粗而显而以义为之乐妙而幽而以
　　文阐之天尊地卑而君臣定卑髙以陈而贵贱位礼义立则贵贱等之谓也节奏合而成文父子以之和亲君臣以之和敬乐文同则上下和之谓也因礼乐以好恶因好恶以施刑爵赏以举贤仁不可胜用也刑以禁暴义不可胜用也仁以立人而有以爱之义以立我而有以正之则礼乐刑政四达而不悖固足以同民心出治道而民治不行未之有也　方氏慤曰贵贱以位言故曰等上下以情言故曰和上言不肖而下言暴者葢不肖虽为可恶然未至于可刑必至于暴然后有刑以禁之也
　　存疑陈氏澔曰仁以爱之则相敬而不至于离义以正之则相亲而不至于流此又以仁义为礼乐之辅者也
　　案所性之理不外仁义两端仁主亲义主敬而乐之和即仁乐之敬即义圣人仁育天下义正万民好恶刑赏未尝不用义而化民善俗总以行仁此礼乐之所以同源而用亦实相济也陈氏澔谓仁义为礼乐之辅恐未然
　　乐由中出礼自外作乐由中出故静礼自外作故文大乐必易大礼必简【易以防反】
　　正义郑氏康成曰乐由中出和在心也礼自外作敬在貌也文犹动也　孔氏颖达曰乐从心起在心故静礼肃人貌貌在外故云动也　张氏守节曰出犹生也为人在中和有未足故生此乐作犹起也为人在外敬有未足故起此礼　黄氏裳曰大乐所乐者性也故易大礼所履者理也故简　周氏谞曰乐由中出文在于外礼自外作本在于中所谓由中出者言其自然也所谓自外作者言其使然也以其自然故静以其使然故文　应氏镛曰静者言乐止其所虽铿锵备举而中之统一不可散也文者言礼备其节虽荘敬纯实而外之设饰不可略也盖乐和而易于流故虽动而必主乎静礼严而易以倦故虽质而必饰以文四肢百体皆由顺正乐之静也礼仪三百威仪三千礼之文也乐出于虚愈出而愈静礼饰其实愈饰则愈文此所以不同易以心言简以事言心和则易而顺事敬则简而略也
　　存疑郑氏康成曰易简若于清庙大飨然【孔疏清庙之瑟朱疏越大飨之礼酒腥鱼】
　　案乐之文亦外见而欣喜欢爱之情实本于中故静礼之义亦根心而等威隆杀之仪具见于外故文惟乐由中出故虽有五音六律之繁而总一人心之和是其本固易礼自外作故必极三千三百之详而总致吾心之敬是其本亦简也此简易字与易干以易知坤以简能同直探礼乐之原不当専在器物上说
　　乐至则无怨礼至则不争揖让而治天下者礼乐之谓也暴民不作诸侯宾服兵革不试五刑不用百姓无患天子不怒如此则乐达矣合父子之亲眀长幼之序以敬四海之内天子如此则礼行矣
　　正义郑氏康成曰至犹达也行也宾协也试用也孔氏颖达曰乐行于人由于和故无怨礼行于民由于谦敬则不争民无怨争则君上无为但揖让垂拱而天下自治其功由于礼乐故曰礼乐之谓也天子如此则礼行者言天子若能使海内如此则是礼道兴行也乐云达礼云行者互文也　张氏守节曰礼使父子孝是合父子之亲长坐幼立是明长幼之序孝经云教以孝所以敬天下之为人父教以弟所以敬天下之为人兄教以臣所以敬天下之为君即是敬四海之内也天子能躬行礼则臣下必行礼如此则礼行矣合父子以下悉是天子自身行之也陈氏旸曰乐不至不可以言极和礼不至不可以言极顺内极和则不乖于心何怨之有外极顺则不逆于行何争之有乐以治内为同礼以脩外为异同则相亲而无怨异则相敬而不争周道之衰民之无良相怨一方则乐不至可知受爵不让至于已斯亡则礼不至可知　陆氏佃曰乐至则无怨若神罔时怨神罔时恫是也礼至则不争若虞芮质厥成文王蹶厥生是也以敬四海之内所谓予视天下匹夫匹妇能胜予是也
　　存疑陆氏佃曰天子不怒当曰天下不怒以天子言礼以天下言乐相备也　辅氏广曰乐达言其终也礼行言其始也乐欲达之于下故于天下言乐礼欲率之于上故以天子言礼陆氏之说善矣然亦非相备而已　应氏镛曰四海之内四字恐在合字上案上言礼乐之本原此乃言用礼乐者之能事大乐必易则有一物不在太和之内即不易而非乐之至大礼必简则有一物不归主敬之中即不简而非礼之至故必由巳达之至暴民不作刑可措诸侯宾服兵可弭而天子絶无所怒则天下俱化于无怨而后为乐之达必躬行率之至海内父子之亲无不合长幼之序无不明乃为天子敬身以敬四海则天下俱化于无争而后为礼之行也易曰易简而天下之理得此之谓也　又案合父子之亲明长幼之序所谓立爱惟亲立敬惟长也以敬四海之内即书所谓始于家终于四海也盖谨守此礼而推广之是之谓敬应氏谓四海之内四字当在合字上恐非
　　大乐与天地同和大礼与天地同节和故百物不失节故祀天祭地明则有礼乐幽则有鬼神如此则四海之内合敬同爱矣
  </div>
  <div class="pagination">
   <a href="钦定礼记义疏_page64.html">
    上一页
   </a>
   <span>
    ...
   </span>
   <a href="钦定礼记义疏_page60.html">
    60
   </a>
   <a href="钦定礼记义疏_page61.html">
    61
   </a>
   <a href="钦定礼记义疏_page62.html">
    62
   </a>
   <a href="钦定礼记义疏_page63.html">
    63
   </a>
   <a href="钦定礼记义疏_page64.html">
    64
   </a>
   <span class="current-page">
    65
   </span>
   <a href="钦定礼记义疏_page66.html">
    66
   </a>
   <a href="钦定礼记义疏_page67.html">
    67
   </a>
   <a href="钦定礼记义疏_page68.html">
    68
   </a>
   <a href="钦定礼记义疏_page69.html">
    69
   </a>
   <a href="钦定礼记义疏_page70.html">
    70
   </a>
   <span>
    ...
   </span>
   <a href="钦定礼记义疏_page66.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
