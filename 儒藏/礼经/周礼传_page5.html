<!DOCTYPE html>
<html>
 <head>
  <meta charset="utf-8"/>
  <title>
   周礼传 - 第 5 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼传 - 第 5 页/共 46 页
  </h1>
  <div class="content">
   寺人掌王之内人及女宫之戒令【内小臣士也故所掌皆后及总宫中之事寺人卑所掌止内人已下之事而已内人女御也女宫民间妇女服公事于宫中者戒谓所当禁戒之事令所当脩之职寺人掌之】相道其出入之事而纠之【相去声○出入谓内人以礼事出宫还宫及女宫女奚以事出入宫门者寺人相助教道其所不及违禁者纠之】
　　若有丧纪賔客祭祀之事则帅女宫而致于有司佐世妇治礼事掌内人之禁令【春官宫卿世妇云掌女宫之宿戒及祭祀比其具故寺人于吉凶賔客三事则帅女宫之各司致于宫卿世妇而执事并佐相世妇之礼事及纠正女御之禁戒政令也】凡内人吊临于外则帅而往立于其前而诏相之【相去声○吊临于外谓哭其族亲也女御虽卑亦有父母兄弟不以贱废礼寺人帅而诏相之盖不使失仪寺之为言侍也王之正内五人主侍于王路寝之旁者也今攷经文唯曰掌王之内人及宫女之戒令乃其专职其余则于大礼之时佐世妇礼事掌内人之禁令及佐内人吊临于外而已故所谓侍者非以执事于王也王当总内宫之治而不可用夫士人故以属之奄盖侍于王所而代王以正其宫人也夫正其宫人而常在于王所得与王左右大夫士杂处岂憸人可得而容苟宫中有纎防差忒有不上闻者乎此周之内治所以至严且宻也且名虽侍于正内而实不近于王岂虞其窃弄之祸后世防寺至以数万计左右前后罔非是辈幽旷隔絶靡所不为天子以一人耳目安能照察之然后知周公正内五人之制所以不可易也】
　　奄人义【见学礼通今録】
　　内竪掌内外之通令凡小事【内北宫外治朝外朝王有命令若有所湏于内或有召于外也小事者左右使令之役不便于成人者皆内竪掌之以其出入便疾无与为礼也】○若有祭祀賔客丧纪之事则为内人跸【内人从世妇有事于庙者命妇阍人跸内人则内竪跸也】○王后之丧迁于宫中则前跸【自北宫之中迁而朝于祖以在内故亦内竪跸出宫则阍人跸矣】及葬执防噐以从遣车【遣去声○防噐巾以振饰盘以颒沭之类也丧车就道使内竪执而从之亦以其便于小事如生时也○音移颒月贵反】九嫔【嫔之为言賔也言其徳为王及后之所賔礼也郑氏曰夫人于后犹三公之于王坐而论妇礼故无官职】
　　世妇【秩比于大夫故大夫妻亦曰世妇】
　　女御【宫女得以进御故以名官秩比于元士　已上三官原不具数有徳者充之解见内宰六宫条下】女祝四人奚八人【妇人习于祭祀之礼者在天文为尾宿之传说星也】
　　女史八人奚十有六人【妇人贤而知诗书礼义者】
　　九嫔掌妇学之灋以教九御妇徳妇言妇容妇功各帅其属而以时御叙于王所○凡祭祀赞玉齍赞后荐彻豆笾若有賔客则从后大丧帅叙哭者亦如之【齍音咨】世妇掌祭祀賔客丧纪之事帅女宫而濯摡为齍盛及祭之日涖陈女宫之具凡内羞之物○掌吊临于卿大夫之丧【摡音盖】
　　女御掌御叙于王之燕寝○以岁时献功事○凡祭祀赞世妇大丧掌沐浴后之丧持翣○从世妇而吊于卿大夫之丧【翣恤甲反】
　　【宫中之事凡四曰教学曰进御曰礼事曰攷工○所谓教学者一妇徳非柔媚之谓也以顺正为主二妇言非便佞之谓也以和信为贵三妇容非冶容之谓也以无暴慢为善四妇功非文绣之谓也以丝枲为事九嫔自其家时受阿保之教比入宫内宰人以隂礼教之习于四事世妇女御采于民间防未知学故九嫔掌其灋以教之则王内无不学之人矣记称妇人未嫁三月教于公宫此灋诸侯之国亦莫不然也○所谓进御者郑氏谓羣妃御见之灋仿月纪朔后从微向着卑者宜先女御八十一人当九夕世妇二十七人当三夕九嫔当一夕三夫人当一夕后当一夕十五日而徧朢后从着向微卑者宜后自后妃以渐及于女御每以一嫔綂三世妇九女御自九九三九而属之九嫔故曰九御九嫔云各帅其属而以时御叙于王谓日常执役事王俾无失礼也女御云掌御叙于王之燕寝明其得进御也曰王之燕寝王不至后宫妇人徃承君子耳以此灋观之大较后之进御于王每月二夕三夫人每季人二夕九嫔世妇女御约一歳之中每人均得三进御焉岂若后世掖庭多怨女终身不得见君王之靣者哉○所谓礼事者一祭祀后主荐玉齍荐彻豆笾九嫔賛之六宫之人主供齍盛内羞之物世妇帅之濯概涖陈其具皆女御賛之也二賔客后有祼献酬之礼九嫔皆从世妇于齍盛内羞之事皆如祭祀三丧纪大丧后主正外内命妇服位及叙哭者九嫔皆从世妇于齍盛内羞之事亦如祭祀女御于大丧则掌沐浴在后则躳亲之王则男子抗衾女御盖掌其具而已后之丧特翣乃拥卫亲身之事亦不使男子近之其卿大夫之丧世妇掌其吊临女御从之也○所谓攷工者典妇功凡授嫔妇功及秋献功内宰教九御使各冇属以作二事正歳施其功事歳终佐后而授献功者故女御以歳时献其功事也】
　　女祝掌王后之内祭祀凡内祷祠之事【内祭祀六宫之中灶门户中□水泉及先蚕先啬高媒等出宫则有祓祭也祷疾病求瘳祷尔于上下神祗也祠报福也】○掌以时招梗禬禳之事以除疾殃【梗音鲠禬音怪禳日羊反○招迎善祥若春招弭梗御恶气若时傩及冬堂赠禬除灾害若祈水旱禳却变异若日月食鼔射凡此皆女祝掌之非以求福所以除疾病殃祸】
　　【内祭祀祷祠其说有五凡物必有神若五杞蚕桑之类古人用之者则有祈有报一也鬼有所归则不为厉夫人而下无子者或后有厉祭古人必有以处此二也天地之气有正和则有乖邪以时而迎其正和御其乖邪此亦理之所有三也水旱日月食虽皆天数然自古冇救却之理后与王一体同其休戚四也天道福善祸淫故疾病之祷若曰迁善改过以祈神祐五也鬼神之事妇人信之尤酷圣人深识鬼神之情状因人情之所不能已制为正祀则彼淫祠不禁而止矣后世不知此一切禁絶此淫祀之所以纷纭也】
　　女史掌王后之礼职○掌内治之贰以诏后治内政○逆内宫○书内令○凡后之事以礼从
　　【后匹天王非行侔天地无以奉神灵之綂理万物之宜故圣王立之史以佐之其职不隆且重欤礼职者凡后于行大礼执事有常者若经所称后祼献脩齍立市蚕于北郊等职事礼仪女史掌之贵用其中也内治者若内宰所掌版图之法六宫之礼职北宫之禁令女史贰之诏后以时而班以时而省治其不法以听天下之内治也逆内宫者人情无稽则废弛凡政事财用靡不钩考而司其防计犹天官之司防也书内令者后冇政令美恶直书以示劝戒此其专职也后冇事必在左右执礼以行因而献可替否犹大臣之以道事君不可则止也周人所以佐后者如此宜其克配君子以成内治欤按史之为官手持中而不失者也故主记人君言动纳之金匮为上者不得而与虽至暴如桀纣者亦无容其私人君设欲览之或有所更易为史者知冇灋而不知冇其身头可断而手不可易有死而已继之者亦然所以谓之信史春秋之时齐有大史之简晋冇董狐之笔此意尚存盖自古相传之灋也夫人君唯其言而莫予违后夫人深居禁中尤易纵恣然而好善名恶恶名之心人孰无之故垂象于天有柱史女史各司其职先王灋之故特设女史以妇人之贤且能者执彤管以待后犹王之左右史而兼掌夫礼职内治防计之事盖王政繁故分掌于大史内史诸职后事简故总一职而已】
　　典妇功中士二人下士四人府二人史四人工四人贾四人徒二十人【主妇人丝枲功官之长工以脩治织作之器贾以奠定布帛之直】典丝下士二人府二人史二人贾四人徒十有二人典枲下士二人府二人史二人徒二十人【枲音徙】
　　典妇功掌妇式之灋【妇人所常执之业冇定式即敬姜所言其余量物而粗细冇常灋计日而多寡冇常数也】以授嫔妇及内人女工之事赍【嫔妇内之九嫔世妇外之宫卿世妇也内人女御而下也女工民间女治丝枲于宫中者事赍丝枲之材也以妇功之式灋授外内命妇及内人女工之物料丝以为帛枲以为布】凡授嫔妇功及秋献功【隆冬寒沍非女工时故秋献功先授之功以齐其业然后受其献功以责其成母使之间旷以生骄侈与内宰以妇职之灋教九御以作二事互相成也】辨其苦良比其小大而贾之物书而揭之【贾音稼揭音竭○苦良者凡丝枲布帛湏用其美善者恶则无用丝之美者出于自然天成故曰良凡麻枲人工倍而苦则美省而逸则恶虽粗者调匀圆即人工加倍故麻枲谓之苦功亦犹良裘功裘之云皆其美善者非苦较良为不美也小大者犹云粗细各有所适用如冕之三十升衰则至于四升祭服当极精巾幂帷幕当稍疏也于献功之时辨而受之丝帛欲其良枲布欲其苦比者分配之使精粗各自为类大抵适用有苦良小大为美恶之异也于是每物使贾定贵贱之直并与其长短多寡之数书而掲于物之上则用时不忒内宰官尊故比其小大与其粗良而赏罚之此则但辨而受之耳】以共王及后之用【凡冕服之组画及赐予于典妇功即共之】颁之于内府【其余颁之于内府以内府受良贿存之以待用也】典丝掌丝入而辨其物以其贾曷之掌其藏与其出○以待兴功之时颁丝于外内工皆以物授之凡上之赐予亦如之○及献功则受良功而藏之辨其物而书其数○以待有司之政令上之赐予凡祭祀共黼画组就之物丧纪共其丝纩组文之物凡饰邦噐者受文织丝组焉○歳终则各以其物会之【画古画字纩音旷】
　　典枲掌布缌缕纻之麻草之物【纻音主】○以待时颁功而授赍○及献功受苦功以其贾掲而藏之○以待时颁颁衣服授之【时颁颁衣服衍一颁字盖上时颁授之赍以为功也下时颁授之布以为衣服也】赐予亦如之○歳终则各以其物防之
　　【二官职掌虽有丝枲之殊然其大要不过有五人而受之也兴工而颁之也献功则受而藏之也用而出之也歳终而防之也盖其时与事无不相同故其文多彼此互见合而观之可也物谓丝有黄白粗细白者宜为缣黄者宜染及粗细各有适用丝缕苎皆布名十五升布去其半曰缌七升半也白而细疏曰纻麻谓蕡麻草谓苎檾焦葛之属丝入若兖州厥贡漆丝青州厥篚檿丝及九职嫔妇所贡咸辨其物以其贾掲之枲亦有所入若青州之岱畎丝枲荆州之枲絺绤掌葛所征山农絺绤之材泽农之草贡皆当辨其物而以贾掲之此入而受之之灋也○兴功之时谓春和时也外工宫卿世妇等内工九嫔而下以物受之缣帛授以素丝文绣授以采丝也上谓王及后以丝赐与人亦以其物典枲言时颁功即兴功之时云授齍者谓枲之材料即以物授之上之以枲赐予亦必以其物矣此兴功而颁之之灋也○秋而献功典丝则受良功而藏之典枲则受苦功而藏之盖凡丝枲之或粗或细必欲其美善者丝以良为贵枲以苦为贵于是辨其物使粗细各以类聚用各有所宜奠其良贱之价及其长短多寡之数书而掲于其物即典妇功之比其小大物书而掲之此受而藏之之灋也○冇司之政令若司服内司服弁师追师屦人幂人幕人车马旗常与内外府之用布帛者以式灋于此典丝典枲而取之也上之赐予以布帛赐人也时颁衣服若宫伯之以时颁其衣裘也祭祀丧纪之所共者盖以布帛制为冕服冠屦则彼职各共之唯黼画组就等完成之物不必复有裁制者则典丝典枲掌共之也黼若黼扆黼巾画若画布巾组就瑞玉缫借巾车缨就也丧纪共其丝者若裁缝之线缕共其纩者丧大纪属纩也共其组文者士丧礼握手纁着组系也饰邦噐者茵席帷幄之属司几筵幂人等所职也但于此受文织丝组而已几此丝之用为广故于典丝特详时颁衣服则布缕为多故于典枲言之皆互文以相备此用而出之之灋也○歳终则计其所入之数攷其所出之数毋使侵牟此防之之灋也】
　　【按四方之奢俭勤惰皆起于后宫后夫人者佐天子以理天下之内治正以其贵而勤富而俭有以率先天下耳天文有扶筐星后妃亲蚕之噐也织女星者宫嫔亲织之象也咸列象于紫微垣故周礼特为典妇功一职以司后宫工作之事此内治之所以脩举而无怠荒之祸也敬姜冇云民劳则思思则善心生逸则淫淫则忘善忘善则恶心生沃土之民不材淫也瘠土之民莫不向义劳也是故王后亲织紞公侯之夫人加之以紞綖卿之内子为大带命妇成祭服列士之妻加之以朝服自庶士以下皆衣其夫社而赋事蒸而献功男女效绩愆则有辟古之制也敬姜可谓知言矣抑周之先自昔相传男勤于耕女勤于织故以丝枲之事不特典妇功掌之而已九嫔教之内宰职之又佐后而赏罚之宜其女有余布而财不可胜用也及其衰也后宫休其蚕织民间则杼轴其空贡禹諌元帝曰故时齐三服官输物不过十笥方今齐三服官工作各数千人一歳费数钜万三工官费五十万东西织室亦然夫一妇不织或受之寒柰何民不困竆也即周之内治如此宜其永世也欤○笥恤志反】
　　内司服奄一人女御二人奚八人【主后宫裁防官之长】
　　缝人奄二人女御八人女工八十人奚三十人【主裁防之事】染人下士二人府二人史二人徒二十人
　　【染人系于此者嫔妇染练之事欲其精美故与典丝典枲等职聮事而属之典妇功也其他染职属于冬官】
　　内司服掌王后之六服祎衣揄狄阙狄鞠衣展衣缘衣素沙【祎音翚揄音摇鞠音菊展古文作檀哲兖反缘音彖○郑氏曰后之服自翚衣至缘衣为六祎当作翚揄当作摇狄当作翟翚翟皆雉名伊雒而南素质五色皆备成章曰翚江淮而南青质五色皆备成章曰摇王后之服刻缯为之形而采画之缀于衣以为文章祎衣色画翚从王祭先王之服揄狄色青画摇从王祭先公之服阙狄色赤刻而不画从王祭羣小祀之服鞠衣色黄告桑事之服展衣即记之防衣诚也色白朝王及见賔客之服缘当作禒或作税色黒御于王之服亦以燕居男子上衣下裳异色妇人尚专一徳无所兼故衣裳同色王之祭服六常服三后之祭服唯三翟者以不与天地山川社稷之祭也】辨外内命妇之服鞠衣展衣縁衣素沙【外内命妇受服者辨而命之已命者则辨其不中式者也愚按六服之见于经传者祭綂云夫人副祎立于东房玉藻王后祎衣夫人揄狄君命屈狄再命袆衣一命禅衣士禒衣唯世妇命于奠茧其他则皆从男子丧大记朝服君以卷夫人以阙狄月令三月荐鞠衣于上帝告桑事诗国风玼兮玼兮其之翟也瑳兮瑳兮其之展也杂记曰夫人税衣揄狄丧大记曰士妻以褖衣其名之可见者如此而制则畧无可攷以愚观之天子之服九章则后之服亦当有九等之章诗所谓象服是也所画之象虽不可强为之説而其命数则有可言者以司服之例推之上自上公九命其服九章至再命受服二章而止故此袆衣九命服也揄狄七命服也阙狄五命服也鞠衣四命服也展衣三命服也缘衣再命服也素沙者即士昏礼之宵衣亦作绡衣沙宵绡古字以声相近而通用谓之素者犹素以为绚有质无文五色皆可非丧主素之谓上下之常服在六服之外者也凡妇人从夫之爵上公夫人九命服祎衣盖唯二王之后与天子三公加命为二伯者得服之故祭统谓副袆立于房也侯伯夫人七命服揄狄玉藻所谓夫人揄狄也子男夫人五命服阙狄丧大记所谓夫人阙狄也盖礼记本杂记故三等之服错见如此三公夫人八命天子之三夫人视之卿之内子六命天子之九嫔视之是皆当有八章六章之服大夫之世妇四命天子之二十七世妇视之大国孤之妇亦四命是皆当服鞠衣元士之妻三命天子之女御视之候国卿之内子亦三命当服展衣天子中士之妻侯国大夫之妇小国卿之内子皆再命当服缘衣丧大记所谓士妻以縁衣也其曰荐鞠衣与诗之展衣者皆上得以兼下云尔郑氏所云狄之为翟展之为禅皆为有理揄摇字古文亦通用但袆之为翚则无谓且以后之六服止画雉之一章何以为九命之别王与诸侯之衮名同制异则后与夫人之袆亦当冇辨后王议礼者当别取灋象九以为之等可也】
　　内司服图
　　凡祭祀賔客共后之衣服【祭祀谓先王先公羣小祀高媒先蚕招挭禬禳也賔客诸侯之防享女賔之礼见者后各有所应用之服】及九嫔世妇凡命妇共其衣服【凡命妇谓三夫人而下至九御之受命者其衣服内司服共之以祭祀賔客当一新也然此皆指王宫言追师称外内命妇之首服则外命妇锡命之服亦内司服共之矣】共丧衰亦如之【衰清雷反古文作褎】○后之丧共其衣服凡内具之物【郑氏曰后丧所共衣服谓袭时十二称小敛十九称大敛百二十称内具之物谓丝帨线纩鞶袠之属】
　　【掌王后与夫人而下之衣服及外内命妇衣服之制犹王之司服也不与王同属于春官者凡后之事咸属天官也后之服用故女御掌之统之以奄者制出于宗伯禁令掌于内宰可以通于内外也】
　　缝人掌王宫之缝线之事以女御以缝王及后之衣服【王宫缝线之事上为王及后之衣服其余凡内之缝事若世子三夫人而下之衣服及共命夫命妇之衣服与丧褎棺饰皆是也女御者年尊有徳而譱于缝事者主率女工八十人以成衣服此缝人听役之以通内外之令也】○丧缝棺饰焉【棺饰者既启殡载饰以行有龙帷锦褚等象生时居于帷幕中其制详见丧大记】衣翣栁之材【翣形如方扇画黼黻礼噐天子八翣诸侯六大夫四以蔽棺者栁栁车也二者之材必先以防缯纒衣其木乃以张饰○翣恤甲反】○掌凡内之缝事【凡针黹之事必女子为善以其心细宻而精専也女御王之御妻善于裁制者女工民间女之暁缝事者其次为奚以执役使统之以奄二人者凡衣服当随人身以为变通至尊衣服不可使女工度量且有布帛衣服内外出入之政令于奄为宜也○黹哲礼反】
　　染人掌染丝帛凡染春暴练夏纁秋染夏冬献功【暴音防○郑氏曰暴练者练其素而暴之春时阳气燥逹宜于暴练今呉人漂缕者亦以清明为及时防氏练丝帛皆昼暴诸日夜宿诸水也纁者天地之色以为祭服后染当及盛夏热润时钟氏以朱湛丹秫三月而识之是也染夏者染五色也谓之夏者禹贡羽夏狄其类有六曰翚曰摇曰□曰甾曰希曰蹲其毛羽五色皆备成章染者拟以为浅深之度秋凉乃大染至冬功成献之○□音夀】掌凡染事【布缌缕纻之物】追师下士二人府二人史二人工二人徒四人【追音堆】追师掌王后之首服为副编次追衡筓
　　【按诗副筓六珈祭统云夫人副祎立于东房少牢礼云主妇髲髢衣移袂士昏礼云女次纯衣特牲礼云主妇纚筓宵衣左传云衡紞綋綖又诗云鬒发如云不屑髢也玉之瑱也象之揥也妇人之首服见于经传者如此而已夫副以配袆衣是为首饰之上次以配纯衣纯衣即縁衣是为首饰之下编不知所配愚观夫衣之序展先于縁首服之序编先于次展衣者朝衣也其袂哆少牢之移袂盖哆字之误即展衣也夫以髲髢配展衣则编即髲髢而为首服之中也然衣有袆衣榆狄阙狄而首服止于副者犹王以一冕而兼五服也王后之首服副而诸侯夫人亦以是者其制虽同而所饰之数则有等威之异诗六珈之谓亦犹冕之旒自九至二也追亦首服盖以纚作防如堆故以为名士冠礼所谓纚长六尺以韬发是也宵衣或作绡衣盖即素沙在命服之外凡妇人皆可服之者如王之弁服也衡之为言横也与夫左传之紞诗之瑱盖横于副之上其两旁系之以紞悬瑱而垂于耳以蔽聪也筓所以固发凡妇人皆有之亦谓之揥或以玉诗所谓玉筓或以象仪礼所谓象筓诗言象揥也其名之可言者如此而其制则别无可攷郑氏云副之言覆于声近似但副解为覆字义不通又云次者次第发长短为之亦以意度之而已唯夫髲髢者观诗云鬒发如云不屑髢也知其以发为之则编为编发无疑也凡若此类姑当阙之天王议礼自当有通明博古之士取诸灋象而为之耳○珈音嘉袆音翚髲髢音避弟瑱音殿揥昌制反哆昌者反又按礼男子冠而妇人筓今以王后之首服不过如此然则珎寳盈头不防于冶容诲淫乎且以九章之所画与夫尊彝之所铸观之则见夫圣人逺取诸物皆人之所易见而有至理存焉后世妇人衣服首饰率凭织作金工鬪巧争妍无所不至皆当为之限制而禁絶之可也】
　　为九嫔及外内命妇之首服以待祭祀賔客丧纪【祭祀賔客九嫔等当新其首服皆追师为之外内命妇亦为之者盖必锡之而后得服也】共筓绖亦如之【筓绖者筓而加绖也仪礼丧服传有吉筓恶筓恶筓者箭筓也有首或以髽或以布总吉筓者象筓也折其首布总服之重轻以是为差】
　　【男子之冠曰委皃委者禾收于田间之称言在人上如委也殷曰章甫尔雅山正平曰章甫者大也羙也言其服之而平正羙大也夏曰牟追牟承黍稷噐一作毋声相同也追当作堆言其在首如牟之堆也故妇人之首服亦谓之追夫追非冠之上而以之命官者以其常服亦犹弁师不以冕而以弁称也】
　　屦人下士二人府一人史一人工八人徒四人
　　屦人掌王及后之服屦为赤舄黒舄赤繶黄繶青句素屦葛屦【句音居据仪礼当作絇繶音亿○郑氏云重底曰舄单底曰屦盖据当时言之未知是否繶者舄屦之合缝处别用异色绚夹缝之以为界絇着于舄屦之头以为行戒纯缘屦之口以为固仪礼所谓纯博寸也凡絇繶纯同一色郑氏谓凡舄之饰如缋谓六色相对而设屦之饰如綉谓五色相次而设然观爵弁纁屦黒絇繶纯亦是相对则知舄屦之饰或如缋之次或如綉之次盖亦不拘但不可杂耳服屦者吉服之屦也素屦者素服之屦凶丧去饰之用也已上王及后之屦皆屦人为之下文功屦者功裘所用盖即皮屦也散屦者常时所服不在等者王及后言葛屦则知有功屦命夫命妇言命屦则知有命舄言功屦则知有葛屦矣】○辨外内命夫命妇之命屦功屦散屦【诗锡韩侯以赤舄则凡外内命夫命妇自畿外上公王朝三公及其夫人而下以至于诸侯卿大夫及其世妇皆王及后锡之内命妇自三夫人而下以至御妻皆后锡之五命而上为命舄四命而下为命屦已上舄屦屦人辨而为之】○凡四时之祭祀以宜服之【四时祭祀各有所宜夏葛冬皮与夫春青夏赤之类王则共于莭服氏后则共于内司服】
　　【舄屦之见于经传者诗称周公曰赤舄几几又云王锡韩侯衮赤舄士冠礼冠黒屦青絇繶纯素积白屦以魁拊之缁絇繶纯爵弁纁屦黒絇繶纯纯博寸夏葛屦冬皮屦不屦繐屦唯此数语而已先儒所言王及后与命夫命妇之舄屦多缺误愚观月令天子于四时服色不同则舄屦当有五色之不同是故王之五冕皆冕其服皆衣纁裳则其下皆赤舄黒絇繶纯至于祀五帝与王居明堂则其衣各仿其方之色故衣青衣则白裳白舄而其饰为青衣赤衣则黒裳黒舄而其饰为赤衣白与黒反之后备服如王亦当有五等之舄又天子爵弁纁屦綦弁黒屦素积白屦王后展衣白屦縁衣黒屦此所言舄止于赤黒繶唯赤黄絇唯青而又不言纯旧说以为互见不应如此之太畧愚以为缺文耳不可为据制礼者当通其意而为之可也】
　　【按人受天地之中以生故万物之中独肖天地具体而防是故圣人为之服饰皆灋天地为之冕弁者天之覆也屦舄者地之载也腰已上属天故衣冠同色腰已下属地故裳屦同色又有与冠同色者取天运地下之意且足者人之所由以行者也善恶吉凶靡不由之圣人因屦以示戒焉夫屦虽小物而所系之重如此故特设官以掌之男女首服造灋异制故弁师追师分职能不可兼也男女屦舄造灋不殊非若后世妇人之鞋以刺綉与男子异故以一官兼之此亦事势自然旧以为冠尊而分屦卑而合説礼者求之过而失之类如此】
　　夏采下士四人史一人徒四人
　　【夏大也采取也以其招取之广逺故以名官犹广求逺招之云也此官主死中求生忠孝至情非不祥也故属天官之终】
　　夏采掌大丧以冕服复于大祖以乗车建绥复于四郊【精气妙合为生魂防魄降为死故人之死也大抵以其魂之升耳自古盖有死而复生者以其魂之复也此复之礼所由始欤礼曰哭先复谓气絶而哭哭而复所以尽人子徬徨以求之之心也复而不苏而后死事始矣凡魂之下必自体魄渐离而上也故升屋而号复于库门焉祖庙者平日致严之地心神所在又人本乎祖自明而幽也故复于庙及寝焉天子运量至广魂或至于祀天地致日月迎四时之所又人本乎天自近而逺也故复于四郊焉夏采者天官因事而设专綂复之礼故复于大祖之庙及四郊祭防者平日掌祭祀故复于小庙高祖已下四亲庙也防者平日掌五寝之扫除故复于小寝大寝冕服车旗皆平日体魄之所依庶防其魂因此而反冕服不岀郊故止于庙而以乘车建绥复于四郊祭防防不言以冕服当与夏采复于大庙同升屋及库门复之最先不见于经者其掌于冬官之属欤】

　　周礼传卷一下
&lt;经部,礼类,周礼之属,周礼传&gt;
　　钦定四库全书
　　周礼传卷二上　　　　明　王应电　撰
　　地官上
　　惟王建国辨方正位体国经野设官分职以为民极乃立地官司徒使帅其属而掌邦教以佐王安扰邦国【书周官曰司徒掌邦教敷五典扰兆民太宰教典曰以安邦国以教官府以扰万民小宰教职曰以安邦国以宁万民以怀賔客司徒主民必先教导之使得生养生养既遂又必教诲之使知礼义故曰掌邦教五典教之具也扰万民者寛柔以教习与性成也教官府者十二教通乎上下也怀賔客者设其门关符节供其委积刍薪以柔逺人也曰扰邦国曰安邦国曰宁万民者习于礼义自然易使故安宁也】
　　教官之属大司徒卿一人小司徒中大夫二人乡师下大夫四人上士八人中士十有六人旅下士三十有二人府六人史十有二人胥十有二人徒百有二十人【大司徒正也小司徒贰也职虽有烦简不同皆通掌乡遂都鄙邦国之教者六乡天子首善之地多近臣近亲司徒自治而教之乡师为之师长领防六遂以及都鄙皆天子畿内之地司徒不能遍及故于六逆特设遂人一职治而教之遂师为之师长领袖都鄙之治教则属诸其长而有都则都士都宗人朝大夫等官以提挈之若邦国之治教则在于诸侯而有牧伯以统率之其教灋皆本于司徒也】
　　乡老　乡大夫　州长　党正　族师　闾胥　比长【比音避已上□属郷大夫】　封人　鼔人　舞师【鼔人之属】　牧人牛人　充人【牧人牛人之属】　载师　闾师　县师　遗人均人【已上并属载师】　师氏　保氏　司谏　司救　调人媒氏【已上并属师保氏】　司市　质人　廛人　胥师　贾师【贾音古】　司虣【古暴字弼报反】　司稽　胥　肆长　泉府【已上属司市】　司门　司关　掌节【已上并属司门】　遂人　遂师遂大夫　县正　鄙师　酂长　里宰　邻长　旅师稍人　委人　土均　草人　稻人【已上属遂人】　土训诵训　山虞　林衡　川衡　泽虞　迹人　卝人
　　【古矿字教猛反】　角人　羽人　掌葛　掌染草　掌炭掌荼　掌【辰上声】　囿人　场人【已上属虞衡】　廪人舍人　仓人　司禄　司稼【已上属廪人】　舂人　饎人【昌乂反】　稾人【舂人之类】
　　【已上地官之属几七十五官地之道主任养万物故地官之职主教养斯民士农工商四者皆民六乡多士故乡大夫而下于庠序之教详六遂多农故遂人而下于田里之教详市商也司市而下治教商人之灋也工则见于冬官矣师氏保氏辅导王躬及教其左右司谏司救董畿内之教也饎人养之义也地之所生莫大于土故主建邦之土地之图载师任土地者也土均均人平土也封人制畿封国邑也虞衡若上下草木鸟兽也门关守土者也稍县寓兵于农也仓廪土地之所出也牧人蕃育牺牲也牛土畜也虞廷司徒敷五教后稷播百谷益作虞周礼并属于地官者后世地益开辟视古为易故兼此三事也六十属皆邦本之事地载象也】
　　大司徒之职掌建邦之土地之图与其人民之数以佐王安扰邦国
　　【土地人民立国之本司徒掌邦教非此无以为为政之基故掌建邦之土地之图与其人民之数以之爲准因列国封灭庆削为土地之损益因戸口生息衰耗为人民之増损大约或胜于前或不及于前则所以兢业自持务于开辟易治生聚教训唯恐至于野荒民散自有不能已者所以佐王安扰邦国也　土地之图有二有以土地为主而附载邦域其中者此堪舆之大图也有以邦国为主而附载土地人民其中者此每国各自为图者也司徒并存之】
　　以天下土地之图周知九州之地域广轮之数【地东西为横广南北为从长轮惟向前直行故谓从为轮九州荆豫青兖雍幽冀并也】辨其山林川泽丘陵坟衍原隰之名物而辨其邦国都鄙之数【隰音习师曰立地之道刚柔尽之矣融结之始势如漾沙刚者屹而独存柔者汹而渐去积石曰山竹木曰林山林至髙地脉所发源也注渎曰川水钟曰泽川泽至下地势之委所趋也土高曰丘大阜曰陵脉发土中若伏若连地有王气土随而起也水厓曰坟下平曰衍沃饶之地地脉隆起亘为大防支有止气水随而比也髙平曰原下湿曰隰水土所交会髙者广平其下卑湿也辨五等名物大以封国立君小以制邑居民辨邦国都鄙之数者去山林川泽等虚数用实地以封国邑其数自可知也】
　　制其畿疆而沟封之【畿犹限期谓地之所至也疆界也】设其社稷之壝而树之田主【壝回移二音土髙若岸者】各以其野之所宜木遂以名其社与其野
　　【此制封疆立社稷经野之灋畿疆者王畿内外之界外以建邦国内以建都鄙沟穿地以为阻封起土以为界此先王所以疆理天下书所谓申画郊圻愼固封守也社祀后土以勾龙配稷祀谷以后弃配一以报功一以保民也社稷不屋而坛起土以为壝树之木以为土之主所以依神也所宜木若松柏栗之类其以松为主者则名松社松野以柏为主者则名柏社柏野所以别方面也孟子言旱干水溢则变置社稷或谓易其神与其礼非也凡立社稷必择气之所聚能兴云致雨之处故变置者更易其地耳】
　　以土会之灋辨五地之物生【会音怪计也】一曰山林其动物宜毛物其植物宜皁物其民毛而方【皁字早反○山林气髙寒毛物狐貉之属穴居毛深温厚皁物柞栗之属有殻包固民毛而方者腠理密耐寒而形劲正也○柞音酢】二曰川泽其动物宜鳞物其植物宜膏物其民黑而津【川泽多水鳞物水族鱼龙之属膏物生于水中莲芡之属民黒色而津润血盛故也】三曰丘陵其动物宜羽物其植物宜覈物其民专而长【覈音核专音团○丘陵土髙厚羽物翟雉之属伏地而能飞核物李梅之属其仁在内民专而长其形魁梧禀气厚盛也】四曰坟衍其动物宜介物其植物宜荚物其民晳而瘠【荚教恊反晳音锡○坟衍边髙中下介物鼈之属有甲陆生而水居荚物荠棘之属皆外刚内柔晳者血不华色瘠露骨少肉也】五曰原隰其动物宜臝物其植物宜丛物其民丰肉而庳【隰字急反臝礼果反庳音婢○原隰髙卑错杂水土疏薄臝物虎豹之属浅毛者也丛物萑苇之属连生而不长其民肌体肥肉多于骨形卑弱筋力弛缓禀气柔弱也○萑音九】
　　【师曰五地随气异形气行地中人物之生复随形异禀盖天气以为父地质以为母子肖母形居多圣人仰稽天运俯察地理以土防之灋通计所生物何者为多因而知其土之所宜所以周知地利而能尽人物之性也】
　　因此五物者民之常而施十有二教焉【五物者五地之名物也】一曰以祀礼教敬则民不苟二曰以阳礼教让则民不争【祀礼阳礼二者乡大夫所掌】三曰以隂礼教亲则民不怨【此媒氏所掌饮射在门外故曰阳礼冠昏在门内故曰隂礼】四曰以乐礼教和则民不乖【此鼓人舞师所教乐之节奏比于礼故曰乐礼】五曰以仪辨等则民不越【即司仪九仪之礼掌于秩宋奉行于教官】六曰以俗教安则民不愉【愉偷同○本俗六安万民】七曰以刑教中则民不虣【虣暴通○书云制百姓于刑之中】八曰以誓教恤则民不怠【誓即凡征令有常徇以木铎者恤忧也】九曰以度教节则民知足【度即典命所称国家宫室车旗衣服礼仪各视其命之数而司徒以之为教也仪度二者相因仪自威仪礼节言度自物采言也】十曰以世事教能则民不失职【即职事十有二民各有世业】十有一曰以贤制爵则民愼徳十有二曰以庸制禄则民兴功【制爵禄乃冢宰司马之事然賔兴贤能始于郷大夫给禄由于舍人司禄其事并属司徒○按此十二教虽与五官聨事然皆司徒教民之事故列序之旧注多引他文为解终有未安不若专举司徒之事而义自足也】
　　【五方风气不同其民习以成俗若有恒性王制所谓广谷大川异制民生其间者异俗故曰五物者民之常也变化气质在于脩道之教大扺人情惰慢则事皆苟且五礼吉祭为先于国之祀礼祀物及祭社祭荣祭脯祭先皆极其诚敬此立敬之道故凡事不苟人有血气尚力则争乡射乡饮酒之礼相与揖让则民知贵徳而贱力婬僻怨讐多生于男女以婚冠之礼亲成男女则无怨旷人心不和则乖离寡合乐以导和则与人同而无乖刖人好髙自矜故越礼犯分自一命以至九命仪皆不同故尊卑有定分而不逾越人不土著则情浇薄各怀其土俗之美自生忠厚而不偷薄小人不威不惩刑以治其辠过务恊于中则民自畏灋而虣乱不作不戒则事不成忧民之犯灋常有以警戒之则民勤于事而不怠人心无节故不知止足上下辨则民志定而知止足民无常业则相率而废时失事世守其业则各有所能而不至于失职以至有徳而贱有功而贫则民无所劝以徳诏爵以功诏禄则民愼于徳而兴起事功敬让和亲安分知止不偷不愆无怠无荒而又劝之以徳行道艺皆圣王齐民之术此道徳所以一风俗所以同而斯民之不复囿于风气也】
　　以土宜之灋【地利有宜有不宜大者民居小者树蓄皆有已然之灋也】辨十有二土之名物【地理上应天文十二分野其精气相通因别为十二州辨其名者即上文山林川泽五者辨其物者其中又有肥瘠美恶之等也】以相民宅而知其利害以阜人民以蕃鸟兽以毓草木以任土事【相去声毓音育○阜康盛也自人民言蕃滋息也自动物言毓蕃育也自植物言土事若山之金玉锡石泽之鱼盐陆之田蚕任之以职】辨十有二壤之物【壤土耕治之名十二州之壤物色不同郑氏曰以万物自生焉曰土土吐也以人所耕而树蓺焉曰壤壤和缓之皃】而知其种以教稼穑树蓺
　　【人之于土必有所宜盖鸟兽草木人民所赖土宜则二者皆美而民盛不宜则二者皆恶而民衰故设土方□师等职必相其隂阳观其流泉察其物产莫非因土宜以奠民居之事稼穑之于土亦如之种同而所收异者土有宜有不宜也故设爲司稼草人等职辨穜稑之种周知其名与其所宜若宜黍宜稻宜三种宜五种及骍刚用牛等变化之术莫非因土宜以教稼穑之事也】
　　以土均之灋辨五物【辨山林川泽邱陵坟衍原隰五等之名物】九等【复差择参伍以上中下三而三之有九等之不同如禹贡所定】制天下之地征【制为征赋之式】以作民职以令地贡以敛财赋以均齐天下之政【于是任民以九职今邦国以九贡以此而敛其财赋卑高各随其土性轻重各适其地宜而天下之政事均平齐一可从而理也此主征敛财赋言肥瘠美恶之不同地之性也立法以均平之使无不齐圣人赞化育之功也然此不过举其大纲而已地里有变迁人道有兴衰故设均人掌国中以至于四郊土均自甸稍以及于天下使各有所司凡歳之上下地之媺恶以为力政礼俗之低昻庶不至于固滞不通而正月之吉所以有和布之教也】
　　以土圭之灋测土深正日景以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中天地之所合也四时之所交也风雨之所会也隂阳之所和也【景古影字】
　　【土圭之灋以玉爲之其长尺有五寸夏至日正中时树八尺之表以候日景景有长短偏侧每一寸为若干里则地之中边大小皆可得而知然地有髙卑则日景随而异犹今步天者北极出地之度数每州多寡各不同必先测土之深浅然后可正以土圭故先曰测土深也求地中者取天中心与地中心相对谓之地中天之中心东西以日升没之正中定之南北以各出地上九十一度下当嵩髙之处是也然无以知之故以夏至日行当昼漏午时正中之刻其景之所射尺有五寸而得之盖夏至日行去天中心南十一度每度为一千二百五十里其景下射于八尺之表却得尺有五寸之景使日行正当天之中即无景之可得矣此求地中之灋也或据释氏之説以葱岭爲地中者盖地西北有余东南不足故据舆地而论诚为正中殊不知东濵大海地虽若不足水独非地乎以此知为夷人一偏之见若以日景求之则天地之正中皆得圣人之道所以为大中至正也地在日之南则景短于尺五寸南方属火故多暑地在日之北则景长于尺五寸北方属水故多寒地在日之东则当日正中时而景已过故曰景夕东方属木故多风地在日之西则当日正中时而景尚早故曰景朝西方属金故多隂唯地之正中则日至之景尺有五寸与土圭合西北地髙天不足东南地下地不满中则天地平故曰天地之所合此以髙下言也南则多暑北则多寒四时皆偏中则四时正故曰四时之所交此以南北言也东则多风西则多隂风雨不时中则风雨时故曰风雨之所防此以东西言也凡地髙及西北为阳地下及东南为隂中则隂阳不愆故曰隂阳之所和四语本六合分言不必别为训释】
　　然则百物阜安乃建王国焉制其畿方千里而封树之【以上四者故百物皆阜盛而平安乃建王国者周公摄政四年营洛邑于成周即其事也千里之境为畿畿之界为沟沟之上为封封之上树之木以为阻固也】
　　凡建邦国以土圭土其地而制其域
　　【地理有髙深及山川限隔道路纡曲地之大小曷从而知日在天其景在地唯量夫景之长短则可以知夫道里之逺近故以土圭测日景之度而制其封疆之域也】
　　诸公之地封疆方五百里其食者半诸侯之地封疆方四百里其食者三之一诸伯之地封疆方三百里其食者三之一诸子之地封疆方二百里其食者四之一诸男之地封疆方百里其食者四之一【诸公其食者半当作其食者四之一诸子诸男其食四之一当作其食者半盖诸公之地方五百里其食半实封为二百五十里似于过大诸男之地方百里其食者四之一则实封止二十五里似于过小故诸公当为四之一实封田一百同出车千乘正合大国车数诸男食者恰得五十里与冉有所谓如五六十孟子小国地方五十里司马同十为封无不相符旧注因解食字爲王食其税小国地既小不应王又食其半遂谓大国贡重以正之小国贡轻以字之而改大国爲食者半小国爲食者四之一也今因各经传正之】
　　【诸公方五百里其食者四之一实封田一百同盖上公天子之賔郊祀之礼皆天子之事守故地独多诸侯方四百里其食者三之一实封田八十五同诸伯方三百里其食者三之一实封田四十六同诸子方二百里其食者半实封田三十二同诸男方百里其食者半实封田八同旧注食字指王言夫天子畿内之地自足以供九式之用岂于五等诸侯之分地而复食之乎详见封国攷】
　　【或疑天子之地方千里而侯国乃有五百里四百里末大必折尾大不掉无乃非居重驭轻之道乎夫有管辖之地有实封之地有所食之田此称方五百里已下者即诗所谓锡之山川土田附庸皆以管辖之地而言也其所称食者半三等及经传所载千乘之国皆以实封之地而言也孟子所言君十卿禄者一嵗君所自食之禄爲田三万二千畮爲井三百二十可食二千八百八十人之类也夫所食之禄实封之地皆有限制唯夫附庸之国各自有君大国特为之纲领名山大川之要害者又不以封而王官自监之且周之上公甚寡异姓唯宋同姓唯虞为公爵而已亦何自而生乱乎但愚详观周礼封国之制于周初孟子皆有不同者书武成曰列爵惟五分土唯三而周礼爵虽五其命数礼仪则公从上等以九为节侯伯从中等以七为节子男从下等以五为节分地虽五其所食则公以四之一侯伯以三之一子男以半大扺列爵惟五而其等则三分土亦五而其食则三视周初为更密盖周公制礼而稍更定者也】
　　凡造都鄙制其地域而封沟之以其室数制之不易之地家百畮一易之地家二百畮再易之地家三百畮【畮亩通】
　　【此造都鄙之灋也邦国主分地故以土圭度地制域都鄙主治民故地域大小以室数为差除山川邑居等虚数而以居民之实数计之谓之不易一易再易者地道虽敏树大勤则力竭故歳常种而地力不竭者爲不易之上地休一嵗而种者为一易之中地休二嵗而种者为再易之下地即赵过所谓代田也其灋地广六尺半为畮半为广尺深尺与垅相间今嵗播种中明嵗休其力以为垅嵗更代则地力完苗既滋长稍耨草因隤其土以附苗根比草尽垅平则根深耐风与旱故能以薄地而倍收此所谓一易也再易者间二垅而为也不易者人与之一夫之地一易者人与之二夫之地再易者人与之三夫之地故即其地可知室家之数因其室制为都鄙之域也○畎同耐音奈】
　　乃分地职奠地守制地贡而颁职事焉以爲地灋而待政令
　　【邦国都鄙既定于是分农圃山泽薮牧等之九职定名山大川要害之守制九畿之贡各以其所有颁方伯连帅甸稍县都之职事各以其所能以为地之常灋以待上之政教征令也○已上建王国及建邦设都制其大小之灋也司徒主地故掌封国度地之事】
　　诸侯封国图　两都建议
　　以荒政十有二聚万民一曰散利二曰薄征三曰缓刑四曰弛力五曰舍禁六曰去几七曰礼八曰杀哀九曰蕃乐十曰多昏十有一曰索鬼神十有二曰除盗贼【弛圣子反舍舍同恤井反少也杀去声损也蕃音凡闭也】
　　【凶年饥岁老羸转乎沟壑壮者散而之四方故特设荒政以聚之所以合其散也其一公家旧日积贮发散于民遗人县都之委积以待凶荒旅师之散利仓人之用有余蔵之以待凶荒而颁之也其二荒者捐之均人无财赋不收地职其有不尽荒而应征者如汉灋七八熟者征其半盖统体中使之寛裕则不足者自有通融后世率以荒地之税加熟地失此意矣二者损上以益下救荒之本也其三轻罪出之俾得自食其力朝士所谓虑刑贬其四释其力役均人无年则公旬用一日凶札则无力政二者不坊民力以便之也其五山林川泽恣民入不以时不设禁防其五关市之中不察异物听民有物则市以为食及司关国凶札则无关门之征使百货流通二者去其严密以寛之也其七礼其八杀哀礼有繁文末节有无不足为轻重而费财者吉礼则眚之凶礼则杀之掌客凶荒杀礼是也其九闭蔵乐器大司乐大凶札令弛县曲礼祭祀不设县其十会男女不必六礼使以礼物相养又得完聚以相保四者损缓以助急也其十一祈于鬼神凡饥荒必多疾疫靡神不举走羣望以弭天灾祈丰年其十二严于捕盗民迫于饥寒易于为暴或奸慝乘之以倡乱即士师之纠守益加谨之以絶祸乱之源二者防变之道也按人有恒言救荒无善策然观大司徒所陈曰眚礼杀哀蕃乐在上者自损以忧民之心可以想见曰缓刑舍禁去几多昏则施寛博之政而不一一以小礼束缚之民固得以先其所急矣薄征弛力则上无所求下无所输其悦豫孰大焉然非平日有所预备安能无取于民至于散利又非有十数年之积乌能有所施而不竭哉抑不特此耳此下云令邦移民通财盖天下无皆荒之理故为之移民以就食通财以给其不能移者又司市职云国凶荒札丧则市无征而作布盖采金为币或賖与民而用其力或以之而敛货之不售二者又在十二荒政之外后世救荒者当知此矣】
　　以保息六养万民一曰慈幼二曰养老三曰振竆四曰恤贫五曰寛疾六曰安富
　　【保息者保爱其民使之生息也凡民强壮者能有为自足以谋生幼则未能为老则不能为故幼者慈之若产子三人与之母二人与之饩十四不从征老者养之如七十养于乡五十异粮又如司刺一赦幼弱二赦老耄皆是也凡民天伦全者得以相生养鳏寡孤独天民之无告发政施仁必先施四者所以振起之使不遂毙也家道寛裕则有所资借身体康宁则志意舒展皆有以自得若贫无赀财则欲为不遂疾不能举动则有志不伸皆洪范所谓极也恤贫者若春省耕而补不足秋省敛而助不给泉府民之贷者国服为之息也寛疾者若司救嵗时有天患民病廵国野而以王命施惠汉灋癃不可事者不算也富者用有余暴君汚吏必掊克之使不自存以至于小户无所倚赖载胥贫困而已于富者则平其征役不专取而责备焉所以安之也夫老幼二者民生自然之数使各得其所穷贫疾三者天命不齐之理使不至于失所富者本天之所厚亦有以保全而不困之尚何有一犬之不获其所者哉】
　　以本俗六安万民一曰媺宫室二曰族坟墓三曰联兄弟四曰联师儒五曰联朋友六曰同衣服【媺美同】
　　【本俗旧俗也民安其故土乐其旧俗自然有忠厚之心无侥幸之意然所以安之其道有六宫室居身之所务为完媺则人重迁坟墓祖宗本根之地人死欲反本以族类相葬使人重本人与人同类而相亲门内则有兄弟以相亲门外则有朋友以相与习业则有师儒以明道制为族食之礼以合其同姓之亲制爲朋友之服以合其异姓之义设为庠序之教师以贤儒以道而使百姓之相宗此民所以内外维系固结而不离也衣服者身之章若宋之章甫鲁之防腋皆先王灋服而其制不能无小异者乡俗各有所便异服则有几民自不敢他适有此六者此民所以有赖借而乐于为善也】
　　正月之吉始和布教于邦国都鄙乃县教象之灋于象魏使万民观教象挟日而敛之【义见大宰】
　　【自正月之吉而上建土地之图制畿疆之封掌土会土宜土均土圭之灋及十有二教荒政十有二保息六本俗六皆司徒平日之事乃一官之灋守自正月之吉已下比闾族党之灋十二职乡三物乡八刑皆正月之后以天运一新而施之乃每嵗正月之定规盖比闾族党之长则有易置十二职亦有变更三物以举贤八刑以惩恶人事不齐复取而作新之也】
　　乃施教灋于邦国都鄙使之各以教其所治民【教灋者即十二教也使教其民者各立其长以帅之也○帅音率】令五家爲比使之相保【比弼志反】五比为闾使之相受四闾为族使之相葬五族爲党使之相救【党乃党恶字古用防】五党为州使之相赒五州爲乡使之相宾【赒音周】
　　【比闾族党州乡教民之灋施之于邦国都鄙者五家为比以比次之义善恶纎微必知使相保任不得为恶二十五家为闾左右为之门以稽其出入同巷而居者使相容受所居皆良民有为恶者则众共发觉无得相容隐百家为族以冋宗合族之义一家有丧百家助之五百家为党以相党与之意有患难合力救援守望相助二千五百家爲州州之为言周也有无相通赒其匮乏万二千五百家为乡六郷之中有贤者能者合众论之公相与賔兴之凡治民必从其有司此教民之本也凡邦国与都鄙近城郭者通谓之郷则以此灋纪而教之其逺于城郭者则谓之野遂人以邻里酂鄙之灋纪之也大国三郷三遂以次而降都鄙亦如之大抵王都侯国之郷遂皆卿大夫士所兼其秩尊若都鄙则赐民以秩耳】比闾族党州郷图
　　颁职事十有二于邦国都鄙使以登万民一曰稼穑【三农生九谷】二曰树蓺【蓺音乂○园圃毓草木】三曰作材【虞衡作山泽之材】四曰阜蕃【薮牧养蕃鸟兽】五曰饬材【百工饬化八材】六曰通材【商贾阜通货贿】七曰化材【嫔妇化治丝枲】八曰敛材【臣妾聚敛疏材】九曰生材【闲民转移执事】十曰学艺十有一曰世事十有二曰服事
　　【大司徒主天下人民之数故颂职事十有二于天下邦国及王畿都鄙使登万民之数必颁职事而后入其数盖以其民可任者将以施政教行征令故与司冦司民所登民数自生齿已上微不同也自一至九即大宰以九职任万民也形也有定人各类其祖世事者世其父祖之业使服习易也气化不齐亦有不系于世类自为别业而异于父祖学艺者因材而成就也服事庶人在官服公事者大宰百揆之职兼知民事其以九职任民者治其大凡而已司徒专主民事九职之中有变更损益皆因此三等之民故复益之以此三事也】
　　以乡三物教万民而賔兴之一曰六徳知仁圣义忠和二曰六行孝友睦婣任恤三曰六艺礼乐射御书数【婣音姻任去声】
　　【师曰物犹事也賔兴以賔礼举贤能于王也根于心爲德知者心体之良知开天聪明也仁者心德之全体克去己私也圣者知通乎微神明厥德也义者心之裁制揆事宰物也忠者发已自尽恳恻爲善也和者发皆中节无过不及也体于身爲行人生本于父母罔极之恩也故孝居先兄弟与吾同出于亲故友次之九族同出于祖宗故睦次之五服异姓之亲骨肉相联故婣次之朋友合志同方故任次之邻里乡党相安而居故恤又次之见于事爲艺五礼以道中六乐以道和五射以观徳五御以服事六书以攷文九数以会计先王之教本末具举内外交养所以成人材而正风俗也后世教以无用之空言是故下无实学上亦无由得眞材】
　　【按五礼六乐详见大宗伯大司乐五射者曰白矢谓弯弓彀率矢至弓靶而见白此弯弓之灋也曰参连谓先发一矢三矢夹于三指间相继拾发不至断絶此注矢之灋也曰剡注谓矢头剡处直前注于侯不从高而下犹今人所谓水平箭此发矢之灋也曰襄尺襄包也尺谓肱至手为尺射者常以肱蔽其胸脇无使他人之矢从虚而入此自防之灋也曰井仪谓四矢集侯如井字即诗四矢如树此射灋之妙也五驭者鸣和鸾疾徐之节过君表步乘之节逐水曲周旋之灋舞交衢折旋之灋逐禽左左右之灋也六书者曰象形谓肖万物之形而识之如日月山川此字学之本也曰防意谓以其形而反仄増损或重叠配合及配他文成字如本末□□比从幺孑干形不类而意则可通也曰处事谓以形以意合数文而为经纶之象如祭冠射相皆自人而言也曰形声谓主一字之形而以他字之声合之如露霆霖雩昃向歴景之类也曰转注谓一字而转为数声如令长辟冘之类也曰假借谓一字而借为数义如风气而借为风俗能兽而借爲才能也前人之论互有得失其详见于字学九数者算灋所谓方田粟米差分少广商功均输方程赢不足旁要郑氏又以为重差夕桀勾股其详见于算书也○彀率音构律拾干刼反剡月捡反】
　　以乡八刑纠万民【纠察举禁戒之意】一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑
　　【乡八刑者皆乡民之所犯司徒主民故所纠止此大宰则有官刑小宰则有宫刑宗伯则有教刑司马则有军刑司空则有野刑各不同而归于士自一至六皆六行之反六行之友专施于兄弟故在睦婣之前此则变言弟兼施于师长故在睦婣之次也造言者邪説诬民异端者流也乱民者桀黠犯灋败类者也】
　　以五礼防万民之僞而教之中以六乐防万民之情而教之和凡万民之不服教而有狱讼者与有地治者听而断之其附于刑者归于士
　　【上既陈大司徒施教之道然三物者教之灋也而莫要于礼乐八刑者治其罪也而必先于听断故复结之以此伪者外有所为丧其天真者也五礼以防其伪使其行得中情者中有所动离其天性者也六乐以防其情使其心应和中以立天下之大本和以行天下之达道而民岂有丽于刑者乎教之如此其至犹有不率教而狱讼者然未忍遽加以刑也与其郷遂亲民之官听而断之以息其争不幸而有丽于五刑者然后归之士师始终必欲成其善所以爲仁之至也】
　　祀五帝奉牛牲羞其肆享先王亦如之【牛土畜顺而能任载故属地官祭祀莫大于五帝先王故大司徒奉之进其肆解骨体】
　　大賔客令野修道委积
　　【畿内委积之入皆地官所掌大賔客诸侯来朝者使遂师廵其道修遗人共其委积小宰六职所谓怀賔客也】
　　大丧帅六郷之众庶属其六引而治其政令【引音引丧车之索执之以前道者自行而言故曰引綍举棺之索负之以下棺者自绳而言故曰綍六郷近掌殡及啓朝祖在道之事故止言大丧属其六纼六遂逺主下棺之事故云及葬帅而属六綍郷遂相为始终必均其役者使百姓各致其情也六乡之民大司徒亲率之治其政令者部署检校之使不杂乱也綍绋同纼引同】
　　【按周礼于丧纪之事必极其厚者人之所以有礼义者生全康乐则敬共慈爱以相与死亡患难则哀戚图猷加厚于平时故其爱敬皆为实若夫患邪婬者朝死而夕亡之遇患难委而弃之则其相与之情皆为虚假视彼鸟兽之哀鸣踯躅者反不若矣是故先王所以厚于丧礼者不过因夫人不背本之眞情而品节之使夫不肖者有以企而及之也且必均其职于百官府均其役于乡遂之万民者使夫委积之臣各致其臣子之诚王国之百姓靡不尽其如丧考妣之情是故疾病之祷祠医药患难之捍卫营救无所不用其极不幸而有败亾之祸则以身徇之而与之俱死皆此道也彼治丧以薄为道者则视夫患难丧亡如虚舟飘瓦然设国家有事何所寄托此所以为异端者流也】
　　大军旅大田役以旗致万民【旗即乡师遂人所谓大旗本大司马中军所建郷遂皆王亲兵司徒为王致民故得建之解见九旗图说军旅田役刻日树旗期民于其下遂人不用命者诛之此亦当然也】而治其徒庶之政令
　　【万民既至则致于大司马而司徒犹治其徒庶之政令盖伍两卒旅之吏本皆六卿之属但主以司马之灋治之而不易其人也】
  </div>
  <div class="pagination">
   <a href="周礼传_page4.html">
    上一页
   </a>
   <a href="周礼传.html">
    1
   </a>
   <a href="周礼传_page2.html">
    2
   </a>
   <a href="周礼传_page3.html">
    3
   </a>
   <a href="周礼传_page4.html">
    4
   </a>
   <span class="current-page">
    5
   </span>
   <a href="周礼传_page6.html">
    6
   </a>
   <a href="周礼传_page7.html">
    7
   </a>
   <a href="周礼传_page8.html">
    8
   </a>
   <a href="周礼传_page9.html">
    9
   </a>
   <a href="周礼传_page10.html">
    10
   </a>
   <span>
    ...
   </span>
   <a href="周礼传_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
