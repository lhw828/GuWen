<!DOCTYPE html>
<html>
<head>
    <meta charset="UTF-8">
    <title>礼经本义 - 第 38 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼经本义 - 第 38 页/共 40 页</h1>
    <div class="content">　　【度壶度其所设之处也司射位在西阶上于执壶之人处受壶来宾主筵前量度而置壶于筵之南不问矢之长短但使去宾主之席各二矢半也盖室中五肤者去席五尺堂上七肤者去席七尺庭中九肤者去席九尺也郑康成曰间相去如射物壶去坐二矢半则堂上去宾席邪行各七尺也】
　　反位设中
　　【司射度壶既毕反还西阶上位取中稍进东南而设中也】
　　右投壶设中　壶颈脩七寸腹修五寸口经二寸半容斗五升【修长也】壶中实小豆焉为其矢之跃而出也壶去席二矢半
　　东面执八算兴
　　【算计中之筹也八算者人各四矢算如矢数宾主各四故八算也司射既设中乃于中之西东面手执八算而起立以请宾俟投】
　　请宾曰顺投为入比投不释胜饮不胜者正爵既行请为胜者立马一马从二马三马既立请庆多马请主人亦如之
　　【投矢于壶以矢本入者为顺以矢未入者为逆顺则名为入逆则不名为入比连也以鼔为节宾主更迭而投中则释算于地以记之若一人连投虽中亦不释算也胜饮不胜以能养不能也正爵正礼之爵或以罚或以庆此指罚爵而言也马即算也未释谓之算以计多少为义既释谓之马以胜敌为义也投壶与射礼同三番而止每一番胜则立一马以表胜数也礼成于三三番皆胜则立三马而为一成但胜偶未必得三若胜偶得二劣偶得一一既劣于二故撤取劣偶之一以足胜偶之三使得为成也或频得三或取足三皆谓之三马既立则又酌酒以庆贺多马之人此告宾之辞告主人亦如之　吕与叔曰矢本入则本末之序正矣左右拾投则宾主之仪答矣不如是则虽投不为入虽入不释算不尚苟中也陆农师曰倒入幸入也故不名为入方性夫曰一马从二马者胜少者附胜多者以为数也数成于三数成则可以为多矣应子和曰胜者岂能全胜将有缺而不足之算不胜者间有得必有弃而不録之算两俱无所成而已今也取不胜者不用之马而补胜党未足之算则零算不遗而胜算有助所以成人之美所以逊已之能以与人可谓达观而无人已之见者矣】
　　右请宾主人　算七尺有二寸算多少视其坐【郝仲舆曰算之多少视坐上人数每人四矢即四算也】
　　命者曰请奏貍首间若一太师曰诺
　　【郝仲舆曰命者戒歌者射以乐为节投壶则鼓瑟歌为发矢之节貍首逸诗篇名间若一谓缓急作止之间均停如一太师歌工主人党为之　郑康成曰貍首诗今逸射义所云曽孙侯氏是也孔仲达曰投壶亦有鼔以为重故特云命者间若一者谓前后乐节中间疏数如似一也投壶者当听之以为志取投合于乐节故须中间若一也按乡射三番初一番耦射不释算第二番释算未作乐第三番乃用乐今投壶发初即用乐者以投壶礼轻主于欢乐故也】
　　右命工奏乐　曾孙侯氏今日大射干一张侯参之曰【七字有阙误不成文】今日大射四正具举大夫君子凡以庶士小大莫处御于君所以燕以射则燕则誉质参既设质旌既载干侯既元中获既置弓既平张四侯且良决拾有常既顺乃让乃揖乃让乃跻其堂乃节其行既志乃张射夫命射射者之声御车之旌既获卒莫【以上貍首诗首章残阙不可考下三章章各八句】
　　左右告矢具请拾投
　　【众宾居西为左众主人居东为右拾更也每耦两人更迭而投也徐伯鲁曰司射告矢具则左告宾右告主人且请更迭而投于是乃投壶也】
　　有入者则司射坐而释一算焉宾党于右主党于左【徐伯鲁曰有矢入壶者则司射坐而释一算于地前此东面而立释算则坐也其释算之位宾党于右在司射之前稍南主党于左在司射之前稍北此以司射东面之位为主而分其南北为左右也】
　　右拾投释算
　　卒投司射执算曰左右卒投请数
　　【投毕司射执算以告曰左右卒投矣请数所释左右算以别胜负也】
　　二算为纯一纯以取一算为奇遂以奇算告曰某贤于某若干纯奇则曰奇钧则曰左右钧
　　【纯全也一算为奇之奇只也遂以奇算告之奇余也谓左右数钧等之余算也贤犹胜也郝仲舆曰卒投算获左右不分耦通宾主之党左胜则宾党饮右胜则主党饮与射礼算法同余详乡射礼徐伯鲁曰奇则曰奇假令九算则曰九奇更不论四纯而一奇也】
　　右卒投数算
　　命酌曰请行觞酌者曰诺
　　【司射命酌酒以饮不胜者也酌者胜党之子弟也酌者既许诺乃于西阶上南面设丰洗觯升酌坐奠于丰上】
　　当饮者皆跪奉觞曰赐灌胜者跪曰敬养
　　【当饮者不胜者也灌饮也胜者与不胜者俱升西阶胜者在东不胜者跪取丰上之爵自奉之曰命赐之饮受以礼而不怨也胜者跪而答曰敬以奉养劝以礼而不矜也方性夫曰酒所以养老又所以养病故曰敬养】
　　右罚爵
　　正爵既行请立马马各直其算一马从二马以庆庆礼曰三马既备请庆多马宾主皆曰诺
　　【正爵饮不胜之爵也请立马司射请也直当也谓所立马各当其所释算之前也】
　　正爵既行请彻马
　　【正爵庆爵也郑康成曰饮庆爵者偶亲酌不使弟子无丰请彻马投壶礼毕可以去其胜算也既彻马无算爵乃行　马彦醇曰正爵既行请立马则中多者有庆矣正爵既行请彻马则礼毕而饮无算矣立马以表其胜彻马以掩其不胜则投壶一用而礼义为备也】
　　右庆爵
　　鼔
　　【言击鼔以为投壶之节也】
　　右鼔○□○○□□○□○○□半○□○□○○○□□○□○鲁鼓○□○○○□□○□○○□□○□○○□□○半○□○○○□□○薛鼓取半以下为投壶礼尽用之为射礼【郑康成曰圆者击鼙方者击鼓古者举事鼔各有节此鲁薛投壶击鼔之节】鲁鼓○□○○□□○○半○□○○□○○○○□○□○薛鼓○□○○○○□○□○□○○○○□○□○○□○半○□○□○○○○□○【郝仲舆曰此与前图异亦一家之説附録于此徐伯鲁曰鲁薛之鼔既异谱而传之者又异故记者两存之然年代乆逺无以知其得失阙之可也今按前图鼙声七鼔声五此鲁鼓之半也其全则鼙声十三鼔声十鼙声五鼔声七此薛鼔之半也其全则鼙声十六鼔声十二后图鼙声九鼔声四此鲁鼔之半也其全则鼙声十四鼓声七鼙声七鼓声三此薛鼔之半也其全则鼙声二十一鼔声十然以诗序考之恐当以前图为正】鲁令弟子辞曰毋幠毋敖毋偝立毋逾言偝立逾言有常爵薛令弟子辞曰毋幠毋敖毋偝立毋逾言若是者浮【郑康成曰弟子宾党主党年穉者也为其立堂下相防慢司射戒令之郝仲舆曰幠作呼戒号呼也敖傲慢也偝立不正所向也逾言逺谈外事也徐伯鲁曰常爵常例罚爵也浮谓罚爵之盈满者此记二国戒令弟子之辞意同而文小异故记者并列之】
　　巡守礼【宾】
　　天子巡守先告于祖祢命史告羣庙及社稷畿内名山大川告者七日而徧亲告用牲史告用币
　　右告宗庙羣神
　　申命冢宰而后道而出以迁庙之主行载于齐车毎舍奠焉及所经五岳四渎皆有牲币
　　右出巡在道
　　歳二月东巡守至于岱宗柴于上帝望秩于山川所过诸侯各待于竟天子先问百年者所在而亲问之然后觐方岳之诸侯
　　右至岱宗
　　命史采民诗谣以观其风命市纳贾察民之所好恶以知其志命典礼正制度均量衡考衣服之等协时月日辰
　　右观风俗考制度
　　入其疆遗老失贤掊克在位则君免山川社稷有不亲举土荒民逰为无教无教则君退民淫僣上为无法无法者则君罪入其疆土地垦辟养老尊贤俊杰在位则君有庆
　　右黜陟　诸侯有功徳则发爵赐服以顺阳义无功者则削黜贬退以顺隂义
　　遂南巡五月至于南岳又西巡八月至于西岳又北巡十有一月至于北岳其礼皆如岱宗
　　右至三岳如岱宗
　　归反舍于外次三日齐亲告祖祢用特命有司告羣庙社稷及畿内名山大川而后入听朝
　　右归告宗庙羣神
　　出师礼【军】
　　天子以歳之孟秋赏军帅武人于朝简练俊杰任用有功命将选士以诛不义于是孟秋以级授车司徒搢扑北面而誓之誓于社以习其事
　　右命将誓戒
　　先期五日太史筮于祖庙择吉日斋戒告于郊社稷宗庙既筮则献兆于天子天子使有司以特牲告社告以所征之事而受命焉舍奠于学以受成然后乃类上帝以出
　　右告祭乃出　凡类祃皆用甲丙戊庚壬之刚日
　　以齐车载迁庙主及社主行大司马职奉之无迁庙主则以币帛皮圭告于祖祢谓之主命亦载齐车凡行主皮圭币帛皆每舍奠焉而后就舘主车止于中门之外外门之内庙主居于道左社主居于道右其所经名山大川皆祭告焉
　　右军行舍奠祭告
　　及至敌所将战太史卜战日卜右御先期三日有司明以敌人罪状告之史史定誓命战日将帅陈列车甲卒伍于军门之前有司读诰誓使周定三令五申既毕遂祷战祈克于上帝然后即敌
　　右即敌
　　将士战全己克敌史择吉日复祃于所征之地柴于上帝祭社奠祖以告克者不顿兵伤士也战不克则不告也
　　右克敌祭告
　　有司简功行赏不稽于时其用命者则加爵受赐于祖奠之前其奔北犯命者则加刑罚戮于社主之前
　　右赏罚
　　然后鸣金振旅有司徧告防于时所有事之山川
　　右振旅告防
　　既至舍于国外三日齐以特亲格于祖祢然后入设奠以反主若主命则卒奠敛玉埋之于庙两楹间反社主如初迎之礼舍奠于学以讯馘告
　　右反国祭告
　　大飨于羣吏用备乐飨有功于祖庙舍爵防勲谓之饮至此天子亲征之礼也
　　右饮至策勲
　　天子命将出征亲洁齐盛服设奠于祖以诏之大将先入军吏毕从皆北面再拜稽首而受天子当阶南面命授之节钺大将受天子乃东向西面而揖之示弗御也然后告太社冡宰执脤宜于社之右南面授大将大将北面稽首再拜而受之承所颁赐于军吏其出不类其克不祃战之所在有大山川则祈焉祷克于五帝防则报之振旅复命简异功勤亲告庙告社而后适朝　将居军中之礼介胄在身执鋭在列虽君父不拜　若不幸军败则驿骑赴告不载櫜韔天子素服哭于库门之外三日大夫素服哭于社亦如之亡将失城则皆哭七日天子使使迎于军命将帅无请罪然后将帅结草自缚袒右肩而入盖防礼也
　　右命将出征之礼
　　诸侯应敌之礼命勇谋之将以御敌先使之迎于敌所从来之方为坛祈克于五帝衣服随其方色执事人数从其方之数牲则用其方之牲祝史告于社稷宗庙邦域之内名山大川君亲素服誓众于太庙曰某人不道侵犯大国二三子皆同心比力死而守将帅稽首再拜受命既誓将帅勒士卒陈于庙之右君立太庙之庭祝史立于社百官各警其事御于君以待命乃大鼓于庙门诏将帅命卒习射三发击刺三行告庙用兵于敌也五兵备效乃鼓而出以即敌
　　右诸侯应敌之礼
　　古者国容不入军军容不入国军容入国则民徳废国容入军则民徳弱故在国言文而语温在朝恭以逊修己以待人不召不至不问不言难进易退在军抗而立在行遂而果介者不拜兵军不式城上不趋危事不齿故礼与法表里也文与武左右也
　　右军容　将帅尚左士卒尚右出国先锋入国后刃
　　奔防礼【凶】
　　【郑康成曰此居他国闻防奔赴之礼实逸曲礼之正篇也方性夫曰四方男子所有事安能免离亲哉则奔防之事不幸而亦有焉先王所以作为之礼也　朱氏董祥曰古人于期功防皆弃官奔防杜佑云安帝初长吏多避事去官乃令非父母防不得去职考之于书如韦义杨仁以兄防去官谯以弟防去官马融遭兄子防自劾归諌实以期防贾逵以祖防去官范滂以兄忧不就征圉令赵君以兄忧不应辟刘衡以兄忧曹金以弟忧度尚以从父忧杨着以从兄忧皆弃官陈皇以姊忧去陶潜以妹防免嵇绍以长子防去是凡防皆谓之忧皆当去官也晋杨旌未除伯母服应举坐贬宋郭槙以缌防赴举引赴御史台劾问其严如此今人贪位夺情古人见之必羞与为伍矣】
　　奔防之礼始闻亲防以哭答使者尽哀问故又哭尽哀【郑康成曰亲父母也以哭答使者惊怛之哀无辞也问故问亲防所由也虽非父母闻防而哭礼亦然也孔仲达曰亲防兼五服而言故下文别云唯父母之防见星而行亦通】
　　遂行日行百里不以夜行唯父母之防见星而行见星而舍
　　【古者吉行日五十里今以凶变之遽故倍之不以夜行虽有哀戚犹避患也舍止息也见星行舍侵晨冐昏视凡防为尤遽也　郑康成曰哭则遂行者不为位也孔仲达曰兄闻父母之防其哭之不离闻防之处不得为位即奔之也若有君命未得奔防者既闻而哭又为位更哭也】
　　若未得行则成服而后行
　　【未得行若奉君命而使事未竟也成防服俟君命有人代己则可行也　奔防未成服者素委貌深衣大夫以上则素弁成服者固自防服矣】
　　过国至境哭尽哀而止哭避市朝望其国境哭
　　【过国至境谓所经过国之界上去时亲在今反亲亡故感触尽哀也哭避市朝恐惊众也望其国境将至本国界也】
　　右闻防遂行
　　至于家入门左升自西阶殡东西面坐哭尽哀括发袒【升自西阶者礼人子升降不由阼阶今父母新死未忍异于生也时已殡故位于殡东括发袒者寻常亲死则笄纚小敛毕乃括发今防已殡故不笄纚即括发而袒衣也】
　　降堂东即位西向哭成踊袭绖于序东绞带反位【殡后孝子位在阼阶下故自西阶下而即位于阼阶之东也凡言成踊者每一踊有三跳凡三踊九跳乃谓之成也袭绖者掩其袒衣而加绖也序东者在堂下而当堂上序墙之东盖又东于所即之位凡袒袭不相因位也任翼圣曰绖首绖腰绖也绞带以象吉时之革带小于腰绖五分之一一头有彄子以一头串于其中以束衣其腰绖则象吉时之大带乃申加于外者也士防礼既冯尸主人绞带在绖袭之前今奔防无冯尸礼故先袭加首绖乃系绞带而加腰绖也变于在家故特言绞带也郑谓绞垂其末不散带非是礼成服乃绞带大功奔防犹散带况父防乎郝仲舆曰反位自东序反东阶下之位】
　　拜宾成踊送宾反位有宾后至者则拜之成踊送宾皆如初
　　【凡拜宾皆就宾之位而拜之拜毕反位哭踊不言反位者畧也宾出又送之于门外而反位有宾后至则拜宾成踊送宾反位皆如前礼】
　　众主人兄弟皆出门出门哭止阖门相者告就次【出门出殡宫门将就次也相賛礼者次倚庐也在中门外】
　　于又哭括发袒成踊于三哭犹括髪袒成踊
　　【郑康成曰又哭至明日朝也三哭又其明日朝也皆升堂括髪袒如始至必又哭三哭者象小敛大敛时也】
　　三日成服拜宾送宾皆如初
　　【郑康成曰三日三哭之明日也既哭成其防服杖于序东】
　　奔防者非主人则主人为之拜宾送宾
　　【任翼圣曰非主人非嫡子也主人拜宾送宾防无二主故也凡齐衰以下奔防皆主人拜宾】右奔父防至家　凡奔防有大夫至袒拜之成踊而后袭于士袭而后拜之
　　奔母之防西面哭尽哀括发袒降堂东即位西向哭成踊袭免绖于序东拜宾送宾皆如奔父之礼于又哭不括发
　　【徐伯鲁曰奔母防之礼大畧与父防同所异者始至袭绖于序东即加免于又哭不括髪耳任翼圣曰礼斩衰括发齐衰者免唯母一括发小敛乃免降于斩衰重于凡齐衰也又恐象小敛故不括发】
　　右奔母防至家
　　奔防者自齐衰以下入门左中庭北面哭尽哀免麻于序东即位袒与主人哭成踊于又哭三哭皆免袒【哭不升堂以主人在东阶下故亦哭于下也麻首绖与带也麻乃变于为父母也又哭三哭亦入门左中庭北面如始至时也】
　　有宾则主人拜宾送宾
</div>
    <div class="pagination">
<a href="礼经本义_page37.html">上一页</a><span>...</span><a href="礼经本义_page33.html">33</a><a href="礼经本义_page34.html">34</a><a href="礼经本义_page35.html">35</a><a href="礼经本义_page36.html">36</a><a href="礼经本义_page37.html">37</a><span class="current-page">38</span><a href="礼经本义_page39.html">39</a><a href="礼经本义_page40.html">40</a><a href="礼经本义_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
