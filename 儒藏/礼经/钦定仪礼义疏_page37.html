<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 37 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 37 页/共 169 页</h1>
    <div class="content">　　众工不拜受爵坐祭遂卒爵辨有脯醢不祭主人受爵降奠于篚【注古文曰卒爵不拜】
　　正义敖氏继公曰工之长云不兴众工云坐祭遂卒爵文互见也
　　右工歌
　　案乐以娱宾此礼俟献大夫毕而工始入者以向者卿与大夫皆未升席不得先布工席也故既献大夫且不即为大夫举旅而工歌先之既歌乃举旅而笙间合继之盖乡饮射大夫之入以乐作为节此大夫虽早入亦放其意也抑又使情文错综相生而相间也
　　公又举奠觯唯公所赐以旅于西阶上如初卒
　　正义敖氏继公曰赐与酬其礼同立文异耳言唯公所赐则是觯或及扵大夫矣以此节为大夫举旅故也　郑氏康成曰卒旅毕也
　　案大射仪大夫卒受者以虚觯降奠于篚反位此文略也　又案举旅之礼各有所主始之举旅为宾也宾之斯酬之矣虽有公卿莫得而先之也继之举旅为公卿也宜酬公卿之长矣而曰若宾若长者宾虽大夫既为宾则可以先扵公卿公卿虽不为宾既为公卿则亦可以先扵宾故孰先孰后随公之意也此三举旅为大夫也宜赐大夫之长矣而曰唯公所赐者宾与公卿皆尊扵大夫故或先赐大夫可也或先赐宾与公卿亦无不可也其先赐大夫者则受赐之大夫必首以酬宾乃由公卿以辩扵众大夫若先赐宾与公卿则其行酬如酬卿之礼
　　右公为大夫举旅
　　总论杨氏复曰前二人皆致有两觯后命长致有一觯前后三觯燕礼自立司正以前凡三举旅用此三觯也至主人献士后宾媵觯公取为士举旅又在三觯之外
　　笙入立于县中奏南陔白华华黍【县胡渊反陔工才反白华音花】正义郑氏康成曰县中县中央也乡饮酒礼曰磬南北面　敖氏继公曰此云县中盖与乡饮酒磬南北面之文互见也磬南而云县中者县主扵磬也案饮射礼之县半卿大夫之判县也饮酒礼县于阶间缩霤北面故笙得于磬南北面若乡射礼县于洗东北西面则笙立于县中西面矣以其无西方之县也燕与大射轩县也虽阙北面犹备东西之县笙钟笙磬县于阼阶东西面颂钟颂磬县于西阶西东面故笙入立于两县之中而北面也又工既从大夫之制而用四人则此笙亦三笙一和与
　　主人洗升献笙于西阶上一人拜尽阶不升堂受爵降主人拜送爵阶前坐祭立卒爵不拜既爵升授主人众笙不拜受爵降坐祭立卒爵辩有脯醢不祭
　　正义郑氏康成曰一人笙之长者也乡射礼曰笙一人拜于下　敖氏继公曰升授主人下当有爵字如乡饮乡射礼此文脱耳　贾氏公彦曰言不拜受爵降者眀受爵者亦尽阶不升堂
　　案乡饮酒礼之献笙即因献工之爵此则献工之爵已前奠扵篚矣逮大夫举旅后乃重取爵以献笙故因而洗之然亦惟长者一洗耳众笙不洗
　　乃间歌鱼丽笙由庚歌南有嘉鱼笙崇丘歌南山有台笙由仪遂歌乡乐周南闗雎覃卷耳召南鹊巢采蘩采苹【闲古苋反丽力移反睢七徐反覃大南反卷九转反召上照反苹音频】
　　正义贾氏公彦曰二南是大夫士乐故名乡乐乡饮酒不言乡乐者以是已之乐不须言乡故直言合乐此是侯礼下歌大夫士乐故以乡乐言之又乡饮酒注云合乐谓歌与众声俱作此经无合乐字其实亦与众声俱作
　　案合乐而云歌者明众音并作究以人声为主也
　　大师吿于乐正曰正歌备
　　正义郑氏康成曰大师掌合阴阳之声教六诗以六律为之音者也正歌者升歌及笙各三终间歌三终合乐三终为一备备亦成也　杨氏复曰此礼歌笙闲合四节与乡饮酒同乡饮酒四节相继而作此扵工歌后公为大夫举旅举旅后乃笙入闲歌合乐而后乐备
　　乐正由楹内东楹之东吿于公乃降复位
　　正义郑氏康成曰言由楹内者以其立扵堂廉也敖氏继公曰由楹内堂上东行者之节也必着之者以其立扵堂防嫌或由便而自楹外过也吿扵公亦北面不吿宾者臣统扵君与乡礼异也云复位则是反其初位矣乡饮酒礼注云乐正降立西阶东北面存疑贾氏公彦曰乐正与工俱在堂廉则楹南无过处故由楹内　郑氏康成曰复位位在东县之北【贾防案大射小乐正升堂而经有左右正则知亦有大乐正至席工时小乐正降立扵其南北面工向东坫之东南时注云大乐正还北面立扵其南明工升时小乐正升大乐正东方西面工来东坫之东南时大乐正东县之北北面其小乐正则立扵西阶下东面此燕礼主扵乐故知大乐正升堂今降明复扵东县之北北面也】
　　案由楹内而东其节应尔楹南尽寛非以其窄而无过处也乐正之位不离乎工在堂则北面扵工之西乐备而工犹未降则西阶东北面乃近之盖工初入而将升时乐正即位乎此故云复也注云在东县之北良由以乐正为有二人故误耳不知大射仪亦无两乐正也
　　右乐备
　　射人自阼阶下请立司正公许射人遂为司正
　　正义郑氏康成曰君三举爵乐备作矣将留宾饮酒更立司正以监之察仪法也君许其请因命为司正敖氏继公曰射人以君三举觯正礼已备虑在堂
　　者或有不安之心故请立司正以安之公许而射人即为司正以其有常职故也　贾氏公彦曰燕礼轻不主扵射故射人为摈又为司正大射主扵射故大射正为摈又为司正乡饮射立司正后始行旅酬者彼是士礼此君燕臣子卿大夫皆堂上有位近君不敢失礼故虽举旅未立司正作乐后将献羣士士职卑位在堂下恐失礼故未献之前即立司正监之案司正之立大扺为堂下之意多乡饮射立司正后始行旅酬者以所酬辩扵堂下也此前三举旅皆不及士故至此始立司正
　　司正洗角觯南面坐奠于中庭升东楹之东受命西阶上北面命卿大夫君曰以我安卿大夫皆对曰诺敢不安
　　正义郑氏康成曰洗奠角觯扵中庭眀其事以自表威仪多也【贾防乡饮酒司正洗觯执以升自西阶不奠威仪少】君意殷勤欲留宾饮酒命卿大夫以我故安或亦其实不主意扵宾也　敖氏继公曰中庭亦南北之中盖阼阶前也司正不位扵阶闲者燕有时而射宜辟之也洗角觯为将酌也奠觯乃升受命者君命尊不敢执觯由便以受之也受命亦北面大射仪曰命宾诸公卿大夫此不言宾诸公者文省耳下文放此
　　案受命者受君安宾之命也命卿大夫君命也君曰以我安即命辞饮射礼惟宾最尊故曰请安扵宾此虽以宾为主而礼不必主扵宾故统言之曰以我安注谓或亦其实不主意扵宾者是也盖容君之本意或主扵其所与燕者也
　　司正降自西阶南面坐取觯升酌散降南面坐奠觯右还北面少立坐取觯兴坐不祭卒觯奠之兴再拜稽首【还音旋下同】
　　正义郑氏康成曰坐奠觯扵中庭故处少立者自严正慎其位也　敖氏继公曰南面坐奠觯以向者南面取之故也卒觯北面奠意亦如此将扵觯南北面则右还下文扵觯北南面则左还皆欲从觯东徃来也必从觯东者变扵在堂者升席降席之仪而由上也司正之位东上少立者定其位也再拜稽首谢君恵也酒君物也
　　存疑郑氏康成曰右还将适觯南先西面也【贾防奠时南面以右手向外西面乃从觯西南行而右还北面】必从觯西为君之在东也【贾防若从觯东左还北面则背君】
　　案南面取觯又南面奠者变扵乡礼也右还左还敖氏之説析矣如注防则左右适相反也此在阼阶前不嫌扵背君者堂上堂下异也
　　左还南面坐取觯洗南面反奠于其所
　　正义郑氏康成曰反奠虚觯不空位也　郝氏敬曰其所即中庭初奠之所
　　案取觯洗亦当右还自觯南而后适洗所既洗亦当南面扵觯北奠之反奠扵其所下大射仪云北面立又案此仪与乡饮射异者饮射之司正主人扵阼
　　阶下作之此则射人自阼阶下请之饮射司正许主人此则公许司正饮射司正许而主人拜之此则公许而射人遂为之饮射司正执觯以升受命此则奠觯乃升饮射司正受命于阼阶上此则扵东楹之东饮射惟吿扵宾此则辩命宾诸公卿大夫饮射请安扵宾其安也惟宾之故此则曰以我安其安也惟君之故饮射宾辞而后许此则不辞而曰敢不安饮射既安而賔主交拜此则既安而君臣自若在位饮射司正实觯而后降此则先降取觯乃升酌而复降饮射北面奠觯此则南面饮射退而少立此则右还北面而少立饮射拜此则再拜稽首饮射拜讫遂执觯洗此则左还南面而后取觯洗盖君礼之异扵乡礼者仪文多而义类宻故然也
　　右立司正
　　升自西阶东楹之东请彻爼降公许吿于宾賔北面取爼以出膳宰彻公爼降自阼阶以东
　　正义敖氏继公曰请彻俎下降字乃衍文大射仪无之向者司正受命安宾诸公卿大夫宾奉命而不敢辞以俎今司正请彻之所以逹其意吿扵宾亦西阶上北面吿之既则降燕宾乃执爼而出者臣也出授从者膳宰彻公爼降自阼阶为其已为君物也　郑氏康成曰膳宰降自阼阶以宾亲彻若君亲彻然【贾防臣升降当西阶今自阼当君降处故云若君亲彻】　郝氏敬曰彻君爼降由阼君物别扵诸臣也以东归东壁
　　案凡请扵君者皆自阼阶下乃司正之请安宾与此之请彻爼则扵东楹之东者既受安宾之命当以辩命扵堂既承彻爼之许亦当以吿扵宾二者皆将有事扵堂上故与它礼异也大射仪云北面吿扵公请彻爼此亦当然彻爼下降字疑当在吿扵宾下传写者误耳乡饮射礼司正既降命弟子复升立序端及宾彻爼乃受以出此礼宾自彻以出故司正直言降而已亦别扵臣礼者也乡饮射礼主人之爼虽降自西阶主人必降自阼阶以从之此礼君不从降故膳宰直降自阼阶以当君降注防之説是也然向之公爼升自西阶者以未经公祭犹为官至是则彻自公席矣故敖氏谓已为公物也
　　卿大夫皆降东面北上
　　正义郑氏康成曰以将坐降待宾反也　贾氏公彦曰大射云大夫降复位彼卿取爼以出故大夫不敢独在西阶下此卿无爼故大夫与卿同降西阶下东面北上也
　　案大夫虽与卿同东面其立盖亦少退与
　　右彻爼
　　宾反入及卿大夫皆説屦升就席公以宾及卿大夫皆坐乃安【説吐活反】
　　正义郑氏康成曰凡燕坐必説屦屦贱不在堂也礼者尚敬敬多则不亲燕安坐相亲之心也　贾氏公彦曰少仪云排阖説屦扵戸内者一人而已矣彼据尊者坐在室则説屦扵戸内今此燕在堂上则君尊説屦扵堂上席侧可知　敖氏继公曰宾入少立扵卿之北司正升宾賔乃及卿大夫説屦而升也云公以宾及卿大夫皆坐则是自此以前虽公扵无事时亦立也乃安谓宾及卿大夫之心至是乃安也自此以后有升降而行礼者皆跣也至醉而退乃屦案采菽之诗曰邪幅在下郑笺云邪幅行縢也偪束其胫自足至膝故曰在下朱传云邪扵足如今行縢所以束胫在股下也是先以邪幅纒足而后纳屦虽説屦未为跣矣然少仪云凡祭扵室中堂上无跣燕则有之注云祭不跣者主敬也燕则有跣为欢也则是扵燕宜跣矣疑采菽所称侯礼也少仪所称卿大夫之礼也惟诸侯乃得邪幅而不跣故诗歌之以为荣若卿大夫则不得尔禇师声子韈而登席乃为君所怒也
　　羞庶羞
　　正义郑氏康成曰羞进也庶众也庶羞众珍味可进者也所进众羞谓狗胾醢也【贾防此及大射其牲皆用狗故知有此狗胾也】敖氏继公曰亦先宾乃及公而后及其余未献士
　　而羞则是不及在下者矣
　　存疑贾氏公彦曰经云庶羞不惟二豆而已乡饮射云羞不云庶是以注云胾醢眀二豆无余物也案庶羞不逾牲燕射之牲一狗而已羞固不得多品也此亦二豆特以君礼而异其文耳郑氏又谓庶羞中有肝膋夫肝膋所以养老需时而成非速治之具亦未必有之
　　大夫祭荐
　　正义郑氏康成曰燕乃祭荐不敢扵盛成礼也　敖氏继公曰献时不得祭荐故至是乃为之必祭之者宜终此礼然后可以食庶羞也
　　案祭荐之法常在祭酒之先故左执爵右祭脯醢其常也此礼大夫献时未有席故祭酒扵西阶上卒爵而降逮乎辩献而席席而荐荐而升席则已无复执爵之事矣故至此乃祭之与特牲礼宗人吿祭脀之节相类
　　司正升受命皆命君曰无不醉宾及卿大夫皆兴对曰诺敢不醉皆反坐
　　正义郑氏康成曰皆命者命宾命卿大夫也起对必降席　敖氏继公曰惟云受命皆命不着其所如上文可知既对则司正降而复位　郝氏敬曰受命受君命也皆命以君命徧命也君曰无不醉命辞也案安宾时对不言兴又下不言反坐其时宾诸公卿大夫皆立也至此皆坐矣则无坐而受君命之理故注云降席也必降席者君弥仁而臣弥恭也
　　存疑郑氏康成曰司正退立西序端
　　案司正以相旅为职若献则无司正之事此后即献士且有荐司正于觯南之节故知敖氏之説为正右説屦升坐羞
　　主人洗升献士于西阶上士长升拜受觯主人拜送觯士坐祭立饮不拜既爵其他不拜坐祭立饮【注今文觯作觚敖云当从今文】
　　正义郑氏康成曰他谓众士也亦升受爵不拜　李氏如圭曰士堂上无位故燕坐乃献之　郝氏敬曰士长士之尊者也他谓长以下　敖氏继公曰不言主人受爵及士降又其他不拜之下不言受爵皆以其可知也
　　案饮射礼阶下之众宾虽士亦与而实不必皆士也然而未燕即献者以其为士礼也此礼西方之士尊扵旅食然而既燕乃献者君礼异也饮射礼堂下之众宾虽其长亦不拜受者以其为乡人略之也此士长则拜受者以其为士异之也凡饮射礼工长众宾长之类大抵皆以齿论若此礼之大夫长士长则当以官阶资次为别不以齿也
　　存疑郑氏康成曰献士用觯士贱也
　　辨正敖氏继公曰凡献无用觯者当从今文
　　乃荐司正与射人一人司士一人执幂二人立于觯南东上
　　正义郑氏康成曰天子射人司士皆下大夫二人诸侯则上士其人数亦如之【贾防夏官序官射人下大夫二人上士四人下士八人诸侯虽以士为之人数则同】司正为上　贾氏公彦曰此等皆士而先荐者以其皆有事司士亦先荐者司士掌羣士爵禄废置之事士中之尊者也云司正为上者以其为庭长故也　敖氏继公曰此皆士也献与士序当每献则荐之荐不与士序者亦异之也司正之位正当觯南射人而下以次而西执幂者既荐则复立扵尊南
　　案上经曰射人遂为司正则司正即射人也又言射人一人则两射人矣盖此礼之司正小射正也尚有大射正以其皆掌射事故先之若司士则掌治朝之位执幂则掌膳尊之幂故亦异之扵众士也此特言荐耳其献则仍与士序盖辩献乃荐也此等之荐先扵众士与先大夫而荐主人同意饮射礼之荐司正在司正奠觯之时此奠觯时不荐至此乃荐亦与主人酢时不荐至辩献大夫乃荐之意同也奠觯时司正南面变扵饮射礼也至此亦立于觯南者其位则北面不异也大射仪云乃荐司正与射人于觯南北面东上然则荐亦设于觯南与
　　辩献士士既献者立于东方西面北上乃荐士
　　正义郑氏康成曰每已献而即位于东方盖尊之【贾防庭中之位卿东方西面今卿升堂位空故士得献即东方位】毕献荐扵其位　敖氏继公曰士既献立于东方与大夫献而位于上者意微相类东方稍近于君故既献而立扵此所以尊之此易位当有命之者非必士自徃也
　　案此欲见荐士之位在扵东方故本其献讫而变位者言之耳非谓既荐司正之等而后辩献士也士之变位其义有二一则以卿大夫既献皆变而位扵上故士亦既献而变其位扵东也二则以卿大夫既升则东方虚无人而东为君方故变士之位以从君也燕义所谓士以次就位扵下者此也
　　祝史小臣师亦就其位而荐之
　　正义郑氏康成曰亦者亦士也次士献之辩献乃荐也已不变位位自在东方【贾防上设位时祝史在门东小臣师在东堂下】敖氏继公曰此见其既献而不变位耳其献则当与士序
　　主人就旅食之尊而献之旅食不拜受爵坐祭立饮正义郑氏康成曰不洗者以其贱畧之也亦毕献乃荐之主人执虚爵奠于篚复位　敖氏继公曰此尊北面则南乡酌之也献之扵尊南亦西南面既授则西面不洗者因献士之爵而遂用之不复别取扵篚也凡取爵扵下篚虽所为酌者贱亦必为之洗旅食者与士异尊矣乃继士献之而遂因士爵且不殊其长皆略贱也
　　案饮射礼之献众宾实因三宾之爵以三宾与众宾同为乡人也此礼献士不因大夫之爵者秩既异阶献又异节也若旅食则亦有士称而献又与士同节故因用士爵而不洗与饮射之众宾因用三宾之爵而不洗者同也扵士已不拜受爵矣此复见之者嫌旅食之长或当拜受如士长也大射仪注曰士旅食北面受之
　　存疑郑氏康成曰北面酌【贾防陈尊向君若东楹之西东向设尊酌者尊后东面酌此亦尊后北面酌也】南乡献之扵尊南
　　案惟君面尊酌者扵尊背酌之若非君尊则酌者乡尊面酌之如尊于房戸之间者尊南面酌者则北面也此门西之尊北面酌者南面可知
　　右主人献士
　　若射则大射正为司射如乡射之礼
　　正义郑氏康成曰大射正射人之长也如乡射之礼者燕为乐卿大夫宜从其礼也如者如其吿弓矢既具至退中与算也纳射器而张侯其吿请先扵君乃以命宾及卿大夫【贾防燕与大射皆国君礼每事先请于君大射司射自阼阶前请于公公许乃命宾及卿大夫】其为司正者亦为司马君与宾为耦乡射记自君射至龙旜亦其异者也荐旅食乃射者是燕射主扵饮酒　敖氏继公曰此大射正即上所云射人一人者也此记及乡射记言君燕射之仪与大射仪略同乃云如乡射之礼者以其惟一侯侯道五十弓而射器皆在堂西也如是则自君射之外凡他礼皆与乡射大同小异而扵大射则或有不可以相通者此所以惟防郷射礼也先彻阶间之县迁扵东方乃张麋侯纳射器其再射即用乐行之亦其异者又曰注云纳射器而张侯其为司正者亦为司马
　　君与宾为耦言其与乡射同者也云吿请先扵君乃以命宾及卿大夫言其与乡射异者也又云乡射记自君射至龙旜亦其异者也详其意盖谓中若郊若竟君皆得而燕射如乡射之礼惟旌与中则异于乡射者也此意与彼记之注不同疑此为得之但其前以乡射礼为据谓此亦纳射器乃张侯似未为当乡射扵纳射器之后云命张侯者谓系左下纲耳非谓始张侯也恐不必以之为据此礼则当先彻阶前之县迁扵东方乃始张麋侯赤质并系左下纲其侯道亦惟五十弓而已既张侯乃纳射器其节盖与乡射不得不异郑氏扵此盖偶攷之不详耳　朱子曰乡射记君国中射则皮树中以翿旌获白羽与朱羽糅当入此记　李氏如圭曰行苇诗序宾以贤序宾以不侮王肃以为燕射也春秋传范献子来聘公飨之射者三耦亦燕射也
　　案言若者不定之辞也或射或否唯君所命则燕有不射者矣此云大射正为司马则前之以射人而为司正者小射正无疑矣
　　右燕射
　　宾降洗升媵觚于公酌散下拜公降一等小臣辞宾升再拜稽首公答再拜【依注作觯】
　　正义郑氏康成曰宾受公赐多矣礼将终宜劝公也酬之礼皆用觯此言觚者字之误也古者觯字或作角旁氏由此误尔【贾防冬官梓人为饮器爵一升三升献以爵而酬以马季长云当为觯郑注云古者觯角旁氏似故误为时人又多闻寡闻觗是以误为此注与彼同】敖氏继公曰媵觯于公乃下大夫之事宾于是时为之者不敢以宾自处恭敬之至也执觯以下如下大夫媵觯者之为但拜扵西阶下异耳公乃降一等者重其媵觯之礼也宾从命则公升矣　郝氏敬曰酌散先自饮也公降一等敬其为宾也
　　案大射仪作媵觯宾之媵觯其义有四主人之献宾承公命也以卑不敢酢尊故宾酢主人而未尝酢公也至是而借此以示报焉所以成礼扵公也眀有尊也媵觯者下大夫而宾亦下大夫也向者以君命而尊扵其伍至是而亦事其事焉所以自伍扵下大夫也眀等夷也为宾卿举旅而使下大夫媵焉宜也为大夫举旅而亦用下大夫所媵之觯犹之可也若为士举旅而媵以下大夫则非等矣扵是宾自媵之所谓降尊以就卑也眀下贱也酬之为义实主扵周乡者虽三举旅未尝及士也至是宾则借其所媵者以使在燕之长幼卑尊无不饮公之徳公亦借宾之所媵者以使在燕之长幼卑尊无不饮宾之觯盖君臣之分益眀而宾主之道两得矣眀辩恵也一举而数善备者此礼之谓也
　　宾坐祭卒爵再拜稽首公答再拜
　　正义敖氏继公曰拜不下者拜受拜既本同一节不敢再烦君命也
　　宾降洗象觯升酌膳坐奠于荐南降拜小臣辞宾升成拜公答再拜宾反位【注今文曰洗象觚】
　　正义敖氏继公曰宾降奠角觯扵篚乃洗象觯降拜已再拜稽首故下云成拜　郑氏康成曰反位反席也
　　案公兴以酬宾公与宾为礼之始也宾媵觯扵公宾与公为礼之终也故皆升成拜余则从杀
　　右宾媵觯于公
　　公坐取宾所媵觯兴唯公所赐【注今文觯又为觚】
　　正义郑氏康成曰至此又言兴者眀公崇礼不倦也敖氏继公曰此酬主于士而所赐则不及之以其
　　贱而在下也
　　案知赐不及士者以下文云受者如初受酬之礼降更爵洗言降则非在下者矣
　　受者如初受酬之礼降更爵洗升酌膳下拜小臣辞升成拜公答拜乃就席坐行之
　　正义敖氏继公曰初受酬者宾也向者三举觯其末皆云如初此乃别云更爵洗盖先时或命勿易觯此则全不命之亦以礼杀也宾公卿大夫立而旅酬者屡矣故扵是可以略而坐行之亦以此酬主扵士故也　郑氏康成曰坐行之若今坐相劝酒
　　案公为宾举旅经曰宾升成拜至为卿大夫士举旅则不言成拜者统扵如初之文也宾为公所酬经曰升酌膳卿大夫为公所酬则无文至此乃复曰升酌膳则知凡为公所酬者皆酌膳矣为宾举旅扵酌膳后宾不成拜者礼杀也为卿大夫举旅则不言者亦统扵如初之文也至此乃复曰升成拜者以礼将终且宾之媵斯觯也实升成拜故受斯酬者不敢杀其礼也
　　有执爵者
　　正义郑氏康成曰士有盥升主酌授之者　贾氏公彦曰无算爵坐劝酒有执爵行之者此亦如之若然前三举旅皆酬者自酌授人也　敖氏继公曰坐而行酒故须有执爵者代酌授之
　　案前荐司正时司正降立扵觯南此时当升立扵序端以相旅而执爵者从之升
　　唯受于公者拜
</div>
    <div class="pagination">
<a href="钦定仪礼义疏_page36.html">上一页</a><span>...</span><a href="钦定仪礼义疏_page32.html">32</a><a href="钦定仪礼义疏_page33.html">33</a><a href="钦定仪礼义疏_page34.html">34</a><a href="钦定仪礼义疏_page35.html">35</a><a href="钦定仪礼义疏_page36.html">36</a><span class="current-page">37</span><a href="钦定仪礼义疏_page38.html">38</a><a href="钦定仪礼义疏_page39.html">39</a><a href="钦定仪礼义疏_page40.html">40</a><a href="钦定仪礼义疏_page41.html">41</a><a href="钦定仪礼义疏_page42.html">42</a><span>...</span><a href="钦定仪礼义疏_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
