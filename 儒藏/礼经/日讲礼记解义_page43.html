<!DOCTYPE html>
<html>
<head>
    <meta charset="UTF-8">
    <title>日讲礼记解义 - 第 43 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲礼记解义 - 第 43 页/共 45 页</h1>
    <div class="content">　　此言凡序立之礼也庭长司正也冠士既冠之士乐人国子能为乐者使者主人所使荐羞者此节注疏在尽用之为射礼之下今从陈澔本诸序立者司射以赞礼庭长以正礼冠士与立者以观礼皆属賔党乐人以乐賔使者以承賔童子以事賔皆属主党案属賔党者位在西阶下东向属主党者位在阼阶下西向
　　鼓○□○○□□○□○○□半○□○□○○○□□○□○鲁鼔○□○○○□□○□○○□□○□○○□□○半○□○○○□□○薛鼓取半以下为投壶礼尽用之为射礼鲁鼓○□○○□□○○半○□○□○○○○□○□○薛鼓○□○○○○□○□○□○○○□○□○○□○半○□○□○○○○□○
　　此记鲁薛击鼔之节也鲁薛之鼓既异而之者又异圜者击鼙方者击鼓用半鼔节为投壶礼用全鼓节为射礼盖古者举事鼓各有节闻其节则知其事矣图首一鼓字乃总辞前图则先图而因以鲁鼓薛鼓识之后图则先列鲁鼓薛鼓而因以图实之兼列之者郑氏谓礼衰乖异不知孰是也




　　日讲礼记解义卷六十一
　　钦定四库全书
　　日讲礼记解义卷六十二
　　儒行
　　儒行是记有道徳者所行也张子曰旧多疑儒行今观之亦多善处
　　鲁哀公问于孔子曰夫子之服其儒服与孔子对曰丘少居鲁衣逄掖之衣长居宋冠章甫之冠丘闻之也君子之学也博其服也乡丘不知儒服
　　此言儒服之名义也逢掖谓肘掖之所寛大大袂禅衣也宋殷之后章甫殷冠也孔子自衞反鲁哀公馆之问于孔子曰夫子之被服威仪与俗不同其儒者之服与孔子对曰某少居于鲁所衣者即鲁逄掖之衣长居于宋所冠者即宋章甫之冠某闻之也君子之学也宜于博其服也从乎乡某固不自知其爲儒服尔葢儒之名始见于周官曰儒以道得民不徒以服而已孔子欲以学立其本故不以儒服自居也
　　哀公曰敢问儒行孔子对曰遽数之不能终其物悉数之乃留更仆未可终也哀公命席孔子侍曰儒有席上之珍以待聘夙夜强学以待问懐忠信以待举力行以待取其自立有如此者
　　此言孔子侍坐而陈脩己立身之事也物犹事也仆臣之摈相者更仆乆则疲倦使之更代也珍美器也哀公曰敢问儒者之行孔子对曰此即猝遽数之有不能终其事详悉数之乆留至于更仆而犹未可终也哀公命设席孔子侍坐而言曰儒有席上之珍务成徳以待聘夙夜强学务穷理以待问懐忠与信务存诚以待举致力于行务实胜以待取其卓然自立有如此者案儒必自贵而后有以贵于物必自治而后可以治乎人此即藏器于身待时而动之意
　　儒有衣冠中动作慎其大让如慢小让如僞大则如威小则如愧其难进而易退也粥粥若无能也其容貌有如此者
　　此言儒者之容貌也粥粥卑让貌儒有以礼自治衣冠得其中动作致其谨大让以自抗则如慢小譲以致曲则如僞大则有所不敢犯而如威小则有所不敢放而如愧其难于进而易于退也谦恭自下粥粥若无能也其容貌有如此者
　　儒有居处齐难其坐起恭敬言必先信行必中正道涂不争险易之利冬夏不争隂阳之和爱其死以有待也养其身以有为也其备豫有如此者
　　此言儒者备豫之行也齐难齐庄可畏难也儒有居处必齐难其坐起必恭敬言必无妄而先信行必无邪而中正于道涂则不争险易之利于冬夏则不争隂阳之和凡所以爱其死者将于天之时而有所待也所以养其身者将于己之道而有所爲也其备豫有如此者案郑注云行不争道止不选处能敬与恕则有以先立乎诚矣
　　儒有不寳金玉而忠信以为宝不祈土地立义以爲土地不祈多积多文以为富难得而易禄也易禄而难畜也非时不见不亦难得乎非义不合不亦难畜乎先劳而后禄不亦易禄乎其近人有如此者
　　此言儒者近人之行也儒有不宝金玉而惟忠信居心即以为宝不祈土地而惟立义于身即以为土地不祈多积而惟积学多文即以为富难于得而实易禄也易于禄而实难畜也非其时有可为而不即见不亦难得乎非其义之所在而不苟合不亦难畜乎先劳于职业而后受君之禄不亦易禄乎其近人有如此者周子曰君子以道充爲贵身安为富故常泰无不足而铢视轩冕尘视金玉其重无加焉尔葢内重则外自轻而又不为己甚之行此儒之所以近于人也
　　儒有委之以货财淹之以乐好见利不亏其义劫之以众沮之以兵见死不更其守鸷虫攫搏不程勇者引重鼎不程其力徃者不悔来者不豫过言不再流言不极不断其威不习其谋其特立有如此者
　　此言儒者特立之行也淹浸渍也虫者鸟兽之通称程犹量也不极不问所从出也儒有或委之以货财淹之以乐好而能见利而不亏其义或劫之以众沮之以兵而能见死而不更其守勇足以犯难则如鸷虫之当攫搏有不待程量其勇者材足以任事又如引举重鼎而不待程量其力已徃者不至于可悔未来者不必其豫防过言则改之而不再流言亦听之而不极权足制物而不断挫其威知足应变而不试习其谋其特立有如此者
　　儒有可亲而不可劫也可近而不可迫也可杀而不可辱也其居处不淫其饮食不溽其过失可微辨而不可面数也其刚毅有如此者
　　此言儒者刚毅之行也溽浓厚也儒有可亲而不可劫以力也可近而不可迫以威也可杀而不可辱其志也唯自胜以义而无欲则刚故其居处正而不淫其饮食质而不溽其有过失止可微辨而不可面数也其刚毅有如此者吕氏大临曰子路闻过则喜成汤改过不吝推是心也虽怨詈且受之况面数乎
　　儒有忠信以为甲胄礼义以为干橹戴仁而行抱义而处虽有暴政不更其所其自立有如此者
　　此言儒者自立之行也甲铠也胄兠鍪也干小楯橹大楯也自立家语作自守儒有忠信以爲周身之甲胄礼义以爲御侮之干橹达则戴仁而行穷则抱义而处虽有暴政不能更变其所守其自立有如此者吕氏大临曰首条自立论其所学所行足以侍天下之用此则论其所信所守足以更天下之变也
　　儒有一亩之宫环堵之室筚门圭窬蓬户瓮牖易衣而出并日而食上答之不敢以疑上不答不敢以谄其仕有如此者
　　此言儒者出仕之行也径一歩长百歩爲亩此葢谓宫墙四方皆十歩也方丈爲堵环之爲围此谓四围各一堵也筚门以荆竹织爲门圭窬谓穿墙爲穴上鋭下方状如圭也蓬户编蓬为戸瓮牖谓牖圆如瓮易衣而出谓不人人有衣出则更着之并日而食谓不日日得食或二日而得一日之食也儒有贫乏而不遇止一亩之宫环堵之室筚门圭窬蓬户瓮牖而居至不堪易衣而后出并日而始食而养至不足曾不肯委曲迁就以爲居处衣食之计而必以其道道合而上答之可就则就而不敢以疑道不合而上不答可去即去而不敢以谄其仕有如此者葢人有恶贫贱贪富贵之心则进退皆无自主是故上交不谄惟守义之君子能之
　　儒有今人与居古人与稽今世行之后世以爲楷适弗逄世上弗援下弗推谗谄之民有比党而危之者身可危也而志不可夺也虽危起居竟信其志犹将不忘百姓之病也其忧思有如此者
　　此言儒者忧世之行也楷法也起居犹言举事动作危起居谓因事中伤之也信与伸同儒有今人而身与之居古人而心与之稽今世行之后世即可以爲楷适不幸而弗逄于世在上弗援以升在下弗推以进其谗谄之民又有比周爲党而共危之者身可危也而志则不可夺也虽危其起居而竟信其本志尚且无一日而忘百姓之病也其忧思有如此者案上言不疑不谄而此言忧思所谓乐天之志忧世之诚并行而不悖也
　　儒有博学而不穷笃行而不倦幽居而不淫上通而不困礼之以和爲贵忠信之美优游之法慕贤而容众毁方而瓦合其寛裕有如此者
　　此言儒者寛裕之行也儒有博学而知类不穷笃行而歴久不倦幽居而其守不淫上通而其道不困礼之用和爲贵故内焉有忠信之美外焉有优游之法量闳故慕贤而容众智圆故毁方而瓦合其寛裕有如此者案毁方而瓦合如云刓方以爲圜矣学未至于圣人不如言守节之有绳尺也
　　儒有内称不辟亲外举不辟怨程功积事推贤而进达之不望其报君得其忘苟利国家不求富贵其举贤援能有如此者
　　此言儒者举贤援能之行也称亦举也儒有内称不避私亲外举不避私怨但程量其功积累其事推以爲贤而进达之初不望其所报逮乎君得其忘惟有利于国家而不自求富贵其举贤援能有如此者案以人事君臣子之分故昔人举讐举子不失爲忠唯其公尔忘私也况儒者以天下爲度乎
　　儒有闻善以相告也见善以相示也爵位相先也患难相死也久相待也远相致也其任举有如此者
　　此言儒者任举同类之行也儒有于其同类闻善言则以相告也见善行则以相示也爵位则推譲而相先也患难则救援而相死也欲与之升则宁久而必相待也欲偕之进则虽远而必相致也其任举有如此者方氏慤曰任举谓相任以事相举以职
　　儒有澡身而浴徳陈言而伏静而正之上弗知也麤而翘之又不急爲也不临深而爲髙不加少而爲多世治不轻世乱不沮同弗与异弗非也其待立独行有如此者
　　此言儒者特立独行之事也翘与招其君之过招字同举也儒有澡其身浴其徳不自污浊正己以立正君之本及陈言于君而犹必自隠伏所谓以嘉谋嘉猷入告而顺之于外者当过之未形则静而正之黙爲之图而上弗知也过之已着则麤而翘之明爲之告然又缓而不急爲也行不必临深相形而后显其髙文不必加少相益而后成其多世治不以趋利而轻世乱不以避害而沮同乎已者不必与异乎已者不必非而一唯理之是从也其特立独行有如此者马氏曰立见于有守行见于有爲自立者以对人言之特立者以对众言之也
　　儒有上不臣天子下不仕诸侯慎静而尚寛强毅以与人博学以知服近文章砥厉廉隅虽分国如锱铢不臣不仕其规爲有如此者
　　此言儒者志操规爲之事也知服知力行之要也厉本作砺砥砺磨石也廉隅陛廉侧隅棱角分辨处也十黍爲絫十絫爲铢二十四铢爲两八两爲锱规者心之规度爲者身之作爲儒有上不臣于天子下不仕乎诸侯而一以自脩爲重谨慎安静而待人则尚乎寛然寛而有制则仍强毅以与人慎静而非苟安则仍博学以知服其学也近文章而其服行也砥砺廉隅虽或分国如锱铢之轻而欲专任之犹以爲未可事人治人而不臣不仕其规爲有如此者案先儒谓漆雕开已见大意要非有守者不能是故规爲过人必以廉隅爲要也
　　儒有合志同方营道同术并立则乐相下不厌久不相见闻流言不信其行本方立义同而进不同而退其交友有如此者
　　此言儒者交友之行也儒有与友合志而同乎所向之方营道而同乎所习之术并立而无忌心则见其乐相下而有逊心则见其不厌虽久不相见闻流言而能不信是以其素行而定之也本方而处得其正立义而行得其冝同则进而从之不同则退而避之其交友有如此者案闻流言不信则信之深矣而又曰不同而退所以爲君子之交也
　　温良者仁之本也敬慎者仁之地也寛裕者仁之作也孙接者仁之能也礼节者仁之貌也言谈者仁之文也歌乐者仁之和也分防者仁之施也儒皆兼此而有之犹且不敢言仁也其尊譲有如此者
　　此言儒者尊仁譲善之行也本谓根本也地犹践履也作充广也能能事也施施与也儒之行不同要归于仁焉而已是故居心温良者仁之本也持躬敬慎者仁之地也处事寛裕者仁之作也与人孙接者仁之能也礼仪有节者仁之貌也言谈有中者仁之文也歌以言志乐以合情者仁之和也分人以财积而能防者仁之施也儒皆兼此而有之则尽乎仁之实矣然其心犹且不敢自以爲仁也其尊譲有如此者案仁统四端兼万善故言儒而必归于仁其所谓仁之地者犹大传以履爲徳之基也
　　儒有不陨获于贫贱不充诎于富贵不慁君王不累长上不闵有司故曰儒今众人之命儒也妄常以儒相诟病孔子至舍哀公馆之闻此言也言加信行加义终没吾世不敢以儒爲戏
　　此总言儒行之可贵也陨者如有所坠失获者如有所割刈充者骄气之盈诎者吝气之歉慁犹辱也累犹系也闵穷也儒有正志而不陨获于贫贱行义而不充诎于富贵虽在贫困而能不慁于君王不累于长上不闵于有司以故谓之曰儒而无愧今众人之自命爲儒也妄而不实由是常以儒爲轻而动相诟病则固无怪其然矣当是时孔子至舍哀公馆之既得闻此言也于言则加信于行则加义且自言曰终没吾世不敢以儒爲戏盖知儒行之真而因以重孔子者如此案此篇所陈义寡而辞繁殆非所谓有伦有要者学者节而取焉可也
　　大学
　　朱子章句
　　冠义
　　冠以责成人其礼甚重古者士二十而冠仪礼有士冠礼而此释其义吕氏大临曰冠昏乡射燕聘天下之达礼仪礼所载谓之礼者礼之经礼记所载谓之义者皆举其经之节文以述其制作之义也
　　凡人之所以爲人者礼义也礼义之始在于正容体齐顔色顺辞令容体正顔色齐辞令顺而后礼义备以正君臣亲父子和长幼君臣正父子亲长幼和而后礼义立故冠而后服备服备而后容体正顔色齐辞令顺故曰冠者礼之始也是故古者圣王重冠
　　此言圣王重冠礼以正人道之始也顺谓顺理凡人之所以爲人者非徒血气之躯以其有礼义也礼义之所由始则在于正其容体齐其顔色顺其辞令至于容体既正而无失足顔色既齐而无失色辞令既顺而无失口则威仪不忒而后礼义备由是外以正其君臣内以亲其父子和其长幼至于君臣既正而朝廷肃父子既亲而闺门定长幼既和而宗族安则伦理克敦而后礼义立然此非幼者所能故必冠而后一身之服备服备而后容体正顔色齐辞令顺葢服以章徳故曰冠者礼之所由始也是故古者圣王重冠案容体颜色辞令乃徳之符曽子谓君子所贵乎道者三是也惟敬以直内义以方外自成童以至于终其身斯可以为成人矣
　　古者冠礼筮日筮宾所以敬冠事敬冠事所以重礼重礼所以爲国本也
　　此言筮日筮宾之义也古者冠礼筮日以求其吉筮宾以择其贤皆所以敬冠事敬冠事所以重乎礼之始重礼则人道立此所以为国本也郑氏康成曰古者有吉事则乐与贤者欢成之有凶事则欲与贤者哀戚之故士冠礼主人戒宾宾礼辞许
　　故冠于阼以着代也醮于客位三加弥尊加有成也已冠而字之成人之道也
　　此言冠礼以重成人之义也说并见郊特牲故适子冠于阼阶所以着明代父之义也醮必于客位三加以渐而弥尊是加礼于有成之人也已冠而宾字之敬其名而不称成人之道也
　　见于母母拜之见于兄弟兄弟拜之成人而与爲礼也冠端奠挚于君遂以挚见于郷大夫乡先生以成人见也
　　此言既冠而见于尊长之义也元冠齐冠元端齐服古者相见必执挚以爲礼士当执雉也乡先生谓乡老而致仕者已冠之后见于母则母拜之见于兄弟则兄弟拜之以其成人而与爲礼也于是服元冠元端奠挚于君遂以挚见于郷大夫与乡先生是皆以成人之道见于尊者也案仪礼冠者奠觯取脯北面见于母母拜受子拜送母又拜郑氏注云妇人于丈夫虽其子犹侠拜
　　成人之者将责成人礼焉也责成人礼焉者将责爲人子爲人弟爲人臣爲人少者之礼行焉将责四者之行于人其礼可不重与故孝弟忠顺之行立而后可以爲人可以爲人而后可以治人也故圣王重礼故曰冠者礼之始也嘉事之重者也是故古者重冠重冠故行之于庙行之于庙者所以尊重事尊重事而不敢擅重事不敢擅重事所以自卑而尊先祖也
　　此申明冠礼之重也嘉事谓嘉礼事言其实礼言其名以成人之道待之者非谓服备异于童稚将责以成人之礼焉故也责以成人之礼焉者将责以爲人子爲人弟爲人臣爲人少者之礼而使备行焉将责此四者之行于人则其礼岂可不重与故必孝于亲弟于兄忠于君顺于长四者之行立而后可以爲人可以爲人则有诸己而后可推之以治人也故圣王必重乎礼而礼有由始故曰冠者礼之始也乃嘉事之重者也是故古者必重乎冠重冠故行之于庙行之于庙者所以尊其重事尊其重事而不敢擅其重事不敢擅其重事凡所以自卑而尊先祖也案孔疏士冠礼注庙谓祢庙此云尊先祖者尊祢即尊先祖之义且下士祖祢共庙诸侯冠于太祖之庙故左传云以先君之祧处之天子当冠于始祖庙也吕氏大临曰昏礼自纳采至亲迎皆主人筵几于庙聘礼君亲拜迎于大门之外而庙受爵有徳禄有功君亲防命于庙丧礼既啓则朝庙皆示有所尊而不敢专也
　　昏义
　　昏者娶妻之礼以昏爲期取阳徃隂来之义仪礼有士昏礼而此释其义
　　昏礼者将合二姓之好上以事宗庙而下以继后世也故君子重之是以昏礼纳采问名纳吉纳征请期皆主人筵几于庙而拜迎于门外入揖譲而升听命于庙所以敬慎重正昏礼也
　　此总明昏礼之义也纳采者纳雁爲采择之礼纳吉者得吉卜而纳之也纳徴者纳币爲昏姻之证请期请昏期也筵以交神几以安神昏礼者将以合二姓之好上以事宗庙为祭祀之主下以继后世爲本支之传也以故君子重之是以昏礼首之以纳采次之以问名又次之以纳吉然后纳币以徴之请日以期之皆男氏遣使者将命女氏之主人先设筵几于庙中而拜迎使者于门外逮使者入揖譲而后升于是听男氏之命于庙所以敬慎重正乎此昏礼也案孔疏云纳采问名二礼一使兼行之唯纳徴无雁有币其余皆用雁又云问名者问其母所生之姓名或谓纳采时既告以某之子矣此是问女之名氏也
　　父亲醮子而命之迎男先于女也子承命以迎主人筵几于庙而拜迎于门外壻执雁入揖让升堂再拜奠鴈葢亲受之于父母也降出御妇车而壻授绥御轮三周先俟于门外妇至壻揖妇以入共牢而食合卺而酳所以合体同尊卑以亲之也
　　此言亲迎之义也奠置也奠鴈有四说程子曰取其不再偶朱子曰取其顺隂阳徃来之义亦所以摄盛又昏礼挚不用死故不得不越雉而用鴈也御轮以三周爲节取隂阳竒偶之数成也共牢而食者同食一牲合卺而酳者以一瓠分爲两瓢谓之卺壻与妇各执一片以酳酳演也谓食毕饮酒演安其气也亲迎之礼父必亲醮子于寝而命之迎爲男当先于女也子承父命以迎女氏之主人先设筵几于庙中而拜迎壻于门外壻执鴈以入揖譲而升堂北面再拜奠鴈葢亲受女于其父母也于是降阶而出御妇车而壻授之以绥御轮三匝御者代之壻自乘其车而归先俟于门外妇至寝门壻揖妇以入共牢而食不异牲合卺而酳不异爵合卺有合体之义共牢有同尊卑之义以示相亲而不相离也案隂阳之义不判则不合昏礼合二姓之好故曰敬而亲之
　　敬慎重正而后亲之礼之大体而所以成男女之别而立夫妇之义也男女有别而后夫妇有义夫妇有义而后父子有亲父子有亲而后君臣有正故曰昏礼者礼之本也夫礼始于冠本于昏重于丧祭尊于朝聘和于乡射此礼之大体也
　　此申言昏礼所系之重也乡谓乡饮酒礼射谓乡射礼昏礼必敬慎重正而后亲之者以其爲礼之大体所以成男女之别而立夫妇之义也男女有别则正始而后夫妇有义夫妇有义则端本而后父子有亲父子有亲则移孝作忠而后君臣有正故曰昏礼者礼之本也夫礼始于冠以责成人本于昏以继后世重于丧祭以慎终追逺尊于朝聘以明君臣之义和于乡射以合賔主之懽此礼之大体也
　　夙兴妇沐浴以俟见质明赞见妇于舅姑妇执笲枣栗叚脩以见赞醴妇妇祭脯醢祭醴成妇礼也舅姑入室妇以特豚馈明妇顺也厥明舅姑共飨妇以一献之礼奠酬舅姑先降自西阶妇降自阼阶以着代也
　　此言妇见舅姑与舅姑飨妇之礼也质明昏之次日正明也赞相礼者也笲形如筥叚脩见曲礼以特豚馈合升而分载之左胖馈舅右胖馈姑士昏礼妇见舅姑之日即舅姑飨妇此言厥明者容大夫以上礼多或异日也昏后夙兴妇沐浴以俟见于天正明时赞者见妇于舅姑妇执笲所盛之枣栗叚脩爲挚以见赞者设醴以礼妇妇因祭脯醢与祭醴所以成爲妇之礼也舅姑入室妇以特豚爲馈所以明爲妇之顺也又明日舅姑共飨妇以一献之礼奠酬既毕各还燕寝舅姑先降自西阶妇降自阼阶所以着明代姑之义也案此爲冢妇之礼庶妇则使人醮妇不馈郑注云妇见及馈飨于适寝谓舅姑之适寝也仪礼贾疏云舅献姑酬共成一献葢舅献妇则妇饮一爵妇酢舅则舅饮一爵姑酬妇则姑先导欲一觯然后实觯酬妇妇奠之而不举所谓正礼成也
　　成妇礼明妇顺又申之以着代所以重责妇顺焉也妇顺者顺于舅姑和于室人而后当于夫以成丝麻布帛之事以审守委积葢藏是故妇顺备而后内和理内和理而后家可长久也故圣王重之
　　此又申言昏礼之重以责成于妇顺也室人谓女妐女叔诸妇也女妐壻之姊女叔壻之妹诸妇娣姒之属当犹称也昏礼之重始成妇礼继明妇顺又申之以着代所以重责其妇以顺之道焉也所谓妇顺者必顺于舅姑和于室人而后能当于夫由是以成丝麻布帛之事则祭服有备以审守委积葢藏则粢盛有供而可以富其家是故妇顺备而后恩明谊美而内以和理内和理而后家可得而长久也故圣王必于昏礼而重以责之案夫妇人伦之始爲夫者必和于妻子宜于兄弟而后顺于父母爲妇者必顺于舅姑和于室人而后当于夫二义相备
　　是以古者妇人先嫁三月祖庙未毁教于公宫祖庙既毁教于宗室教以妇徳妇言妇容妇功教成祭之牲用鱼芼之以苹藻所以成妇顺也
　　此言妇顺之教有素也宗室宗子之家也与大宗近者于大宗教之与小宗近者于小宗教之妇徳贞顺妇言辞令妇容婉娩妇功丝麻也鱼与苹藻皆水物隂类也芼之爲羮也是以古者妇人先嫁期之三月必使女师教之如此女于祖庙未毁而有服即教于公宫若于祖庙既毁而无服斯教于宗室而其教则以妇徳妇言妇容妇功教成而告于所出之祖女乃祭之牲惟用鱼羮之以苹藻所以教之如此其豫者欲其知此而成妇顺也案注疏祭之祭其所出之祖也女亲行祭诗云谁其尸之有齐季女张子曰古者妇人亦须有教教于公宫宗室是也故知夙兴夜寐临祭祀事宾客承尊长又曰祖庙未毁教于公宫则知诸侯于有服族人亦引而亲之如家人焉推之自天子至卿大夫士礼皆可知矣
　　古者天子后立六宫三夫人九嫔二十七世妇八十一御妻以听天下之内治以明章妇顺故天下内和而家理天子立六官三公九卿二十七大夫八十一元士以听天下之外治以明章天下之男教故外和而国治故曰天子听男教后听女顺天子理阳道后治隂徳天子听外治后听女职教顺成俗外内和顺国家理治此之谓盛徳
　　此由昏义而极言之也郑注天子六寝而六宫在后六官在前内治妇学之法也或曰御妻当作御女古者天子后立六宫之职有三夫人九嫔二十七世妇八十一御妻以听天下之内治以明章妇顺故天下之凡爲妇者化之则内和而家以理天子立六官之职有三公九卿二十七大夫八十一元士以听天下之外治以明章天下之男教故凡爲男者化之则外和而国以治故曰天子所听者男教后所听者女顺天子所理者阳道后所治者隂徳天子所听者外治后所听者内治至于教既顺而成俗则外内莫不和顺而国家咸归于理治此由天子与后有以统正六官表仪六宫而致然夫是之谓盛徳也案九嫔世妇女御见于周礼而昏义始详列其数郑康成解小星诗及内则妻不在妾御莫敢当夕孔疏并从而附会之谓御见之法女御八十一人当九夕世妇二十七人当三夕九嫔九人当一夕三夫人当一夕后当一夕此缪说也后世之礼失而矫诬六经其不足信决矣
　　是故男教不脩阳事不得适见于天日爲之食妇顺不脩隂事不得适见于天月爲之食是故日食则天子素服而脩六官之职荡天下之阳事月食则后素服而脩六宫之职荡天下之隂事故天子之与后犹日之与月隂之与阳相须而后成者也天子脩男教父道也后脩女顺母道也故曰天子之与后犹父之与母也故爲天王服斩衰服父之义也爲后服资衰服母之义也此申言天子与后之爲教本也适之言责也荡荡涤其秽恶也资当爲齐惟天子重男教后重女顺是故男教若不脩则阳事不得谪必见于天而日爲之食妇顺若不脩则隂事不得谪必见于天而月爲之食此天子与后之责也是故日食则天子不敢安其常易素服而脩六官之职以荡涤天下之阳事月食则后不敢安其常易素服而脩六宫之职以荡涤天下之隂事故天子之与后犹日之与月隂之与阳必相须而后成其化者也天子脩男教勉天下之爲子者父之道也后脩女顺勉天下之爲妇者母之道也故曰天子之与后而天下戴之犹父之与母也故爲天王服斩衰即服父之义也爲后服齐衰即服母之义也真氏徳秀曰家人之卦曰女正位乎内男正位乎外男女正天地之大义也易言其理而礼述其法葢相表里云











　　日讲礼记解义卷六十二
<经部,礼类,礼记之属,日讲礼记解义>
　　钦定四库全书
　　日讲礼记解义卷六十三
　　乡饮酒义
　　乡饮酒者谓乡人以时防聚饮酒也孔氏疏谓此萹有四事一则三年賔兴贤能二则乡大夫饮国中贤者三则州长习射饮酒四则党正蜡祭饮酒乡则三年一饮州则一年再饮党则一年一饮此乡饮酒之义说仪礼诸侯之乡大夫三年賔贤能之礼
　　乡饮酒之义主人拜迎賔于庠门之外入三揖而后至阶三譲而后升所以尊譲也盥洗扬觯所以絜也拜至拜洗拜受拜送拜既所以敬也尊譲絜敬也者君子之所以相接也君子尊譲则不争絜敬则不慢不慢不争则逺于鬭辨矣不鬭辨则无暴乱之祸矣斯君子之所以免于人祸也
　　此言自迎賔以至卒爵之义也庠学名乡曰庠州党曰序觯爵也既尽也乡饮酒之为义方賔之未入主
　　人拜迎賔于庠门之外既入賔主三揖而后至于阶三譲而后升于堂所以其尊与譲也主人将献賔以水盥手而洗爵扬觯所以其絜也賔至升堂主人于阼阶拜至主人洗爵賔于西阶拜洗主人献爵賔于西阶拜受主于阼阶拜送賔既卒爵而又拜既所以其敬也尊譲絜敬也者乃君子所以相接也盖人之祸常生于争与慢之心惟君子尊譲则相从以义而不争絜敬则相推以诚而不慢不慢不争则礼行而成俗不至求胜以力取给以言而逺于鬭辨矣不鬭辨则各安其分而无暴乱之祸矣斯君子所以免于人祸之道也案主人孔疏谓是乡大夫故迎賔于庠门外若州射党祭则州长党正为主迎賔于序门外矣三揖者将进揖一也当陈揖二也当碑揖三也
　　故圣人制之以道乡人士君子尊于房户之闲賔主共之也尊有酒贵其质也羞出自东房主人共之也洗当东荣主人之所以自絜而以事賔也
</div>
    <div class="pagination">
<a href="日讲礼记解义_page42.html">上一页</a><span>...</span><a href="日讲礼记解义_page38.html">38</a><a href="日讲礼记解义_page39.html">39</a><a href="日讲礼记解义_page40.html">40</a><a href="日讲礼记解义_page41.html">41</a><a href="日讲礼记解义_page42.html">42</a><span class="current-page">43</span><a href="日讲礼记解义_page44.html">44</a><a href="日讲礼记解义_page45.html">45</a><a href="日讲礼记解义_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
