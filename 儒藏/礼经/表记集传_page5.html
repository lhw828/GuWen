<!DOCTYPE html>
<html>
 <head>
  <meta charset="utf-8"/>
  <title>
   表记集传 - 第 5 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   表记集传 - 第 5 页/共 7 页
  </h1>
  <div class="content">
   【襄公】二十有七年夏叔孙豹防晋赵武楚屈建蔡公孙归生衞石恶陈孔奂郑良霄许人曹人于宋秋七月辛巳豹及诸侯之大夫盟于宋
　　【宋向戌善于赵文子又善于令尹子木欲弭诸侯之兵以为名如晋告赵孟赵孟谋于诸大夫韩宣子曰兵民之残也财用之蠧小国之大菑也将或弭之虽曰不可必将许之弗许楚将许之以召诸侯则我失为盟主矣晋人许之如齐齐人难之陈文子曰晋楚许之我焉得已且人曰弭兵而我弗许则固携吾民矣将焉用之齐人许之告于秦秦亦许之皆告于小国为防于宋五月甲辰晋赵武至于宋丙午郑良霄至六月丁未朔宋人享赵文子叔向为介司马置折爼礼也仲尼谓是举也以为多文辞故多文辞者圣人所不尚也及七月乙酉宋公及诸侯之大夫盟于蒙门之外子木问于赵孟曰范武子之徳何如对曰夫子之家事治言于晋国无隐情其祝史陈信于鬼神无愧辞子木归以语楚子楚子曰尚矣哉能歆神人宜其光辅五君以为盟主也故为要约而不信于人为盟誓而不信于鬼神虽小人不为之矣】
　　【襄公】二十有九年夏仲孙羯防晋荀盈齐高止宋华定衞世叔仪郑公孙段曹人莒人滕人薛人小邾人城杞
　　【晋平公杞出也故治杞六月知悼子合诸侯之大夫以城杞孟孝伯与郑子太叔伯石往子太叔见公叔文子与之语文子曰甚乎其城杞也子太叔曰若之何哉晋国不恤周宗之阙而夏肄是屏其弃诸姬亦可知矣诸姬是弃其谁归之吉也闻之弃同即异是谓离徳诗曰洽比其隣昏姻孔云晋不隣矣其谁云之】
　　【昭公】二年冬公如晋至河乃复季孙宿如晋
　　【是吊少姜也少姜宠于晋侯谓之少齐数月而卒公如晋及河晋侯使士文伯辞曰非伉俪也请君无辱公还季孙宿遂致服焉明年正月郑防吉送少姜之梁丙与张趯见之梁丙曰甚矣子之为此来也子太叔曰将得已乎昔文襄之覇也其务不烦诸侯令诸侯三嵗而聘五歳而朝有事而防不协而盟君薨大夫吊卿共事夫人士吊大夫送足以昭礼命事谋阙而已无加命矣今嬖宠之丧不敢择位而数于守适犹惧获戾岂敢惮烦少姜有宠而死齐必继室今兹吾又将来贺不唯此行也张趯曰善哉吾得闻此数也然自今子其无事矣譬如火焉火中寒暑乃此其极也能无退乎晋将失诸侯诸侯求烦不获二大夫退子太叔曰张趯有知其犹在君子之后乎甚矣诸侯大夫之失所自也城杞犹可而贺吊其□嬖且以逆女非卿而执齐之大夫欲求不退其可得乎诗曰墓门有棘斧以斯之晋平公之谓也】
　　【昭公】七年三月公如楚
　　九月公至自楚
　　【楚子成章萃之防愿与诸侯落之太宰防啓疆来召公辞曰昔我先君成公命我先大夫婴齐曰吾不忘先君之好将使衡父照临楚国镇抚其社稷以辑宁尔民婴齐受命于蜀奉承以来弗敢失陨而致诸宗祧自我先君共王引领北望日月以冀于今四王矣嘉惠未至唯襄公之辱临我丧孤与二三臣悼心失图社稷之不皇况能懐思君徳今君若歩玉趾辱见寡君宠临楚国以信蜀之役致君之嘉惠是寡君既受贶矣何蜀之敢望其先君鬼神实嘉頼之岂唯寡君君若不来使臣请问行期寡君将承质帛而见于蜀以请先君之贶公将往梦襄公祖梓慎曰君不果行襄公之适楚也梦周公今梦襄公不果行子服惠伯曰先君未尝适楚故周公祖以道之襄公既适楚矣而祖公不行何之甚矣周公之衰也为蜀之防公衡逃质而至于此也然则公子遂乞师不至于此乎曰啓疆有辞葢鲁之下达于是四世矣】
　　【昭公】八年夏叔弓如晋
　　【叔弓如晋贺虒祁也游吉相郑伯以如晋亦贺虒祁也史赵见子太叔曰甚矣其相蒙也可吊也而又贺之子太叔曰若何吊也其非唯我贺将天下实贺甚矣正直之难也以诸君子之贤廹于晋楚城杞以降虽少姜虒祁章华亦奔走不暇况其它乎】
　　【昭公】十有二年冬十月公子憖出奔齐
　　【季平子立不礼于南蒯南蒯谓公子憖曰吾出季氏而归其室于公子更其位我以费为公臣子憖许之初蒯之将叛也枚筮之遇坤之比曰黄裳元吉以为大吉也示子服惠伯惠伯曰吾尝学此矣忠信之事则可不然必败外彊内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其饰事不善不得其极外内唱和为忠率事以信为共供养三徳为善非此三者弗当且夫易不可以占险将何事也且可饰乎中美能黄上美为元下美则裳参成可筮犹有阙也筮虽吉未也及公子憖从公如晋南蒯惧不克叛如齐子仲还及卫闻乱亦遂奔齐鲁之君臣父子皆出于齐者南蒯之为也南蒯之费辞也公子憖从之其下逹之人乎哉卫公孟絷狎齐豹夺之司防与鄄有役则反之无则取之豹怒将杀之谓宗鲁曰公孟之不善子所知也勿与乘吾将杀之宗鲁者豹所逹也对曰吾繇子亊公孟子假吾名焉故近我虽其不善吾亦知之抑以利故不能去是吾过也今闻难而逃是僭子也吾将死之以周事子而归死于公孟及公孟有事于葢获之门外宗鲁骖乘齐氏用戈击公孟宗鲁以背蔽之皆死琴张闻宗鲁死将往吊之仲尼曰齐豹之盗而孟絷之贼奚吊焉君子不食奸不受乱不为利疚于回不以回待人不葢不义不犯非礼故宗鲁之自非人不如苑何忌之辞赏也当齐豹之乱卫侯出外齐使公孙青聘不失礼卫侯告宁齐侯赏公孙青徧赐大夫苑何忌辞曰与人之赏必从其罚父子兄弟不相及也故苑何忌则可谓慎所自者矣逢丑父之殿齐人不受其功夙沙卫之言鲁人甘受其死而况于君子乎】
　　【昭公】二十五年冬十月戊辰叔孙舍卒
　　十有一月己亥宋公佐卒于曲棘
　　【阳州之难叔孙昭子在阚及归见季平子平子稽颡曰子若我何昭子曰人谁不死子以逐君成名子孙不忘不亦伤乎将若子何平子曰苟使意如得改事君所谓生死而肉骨也昭子从公于齐与公言子家子闭公馆昭子与公言于幄内曰将安众而纳公公徒将杀昭子伏诸道左师展告公昭子濳自铸归见平子有异志冬十月昭子齐于其寝使祝宗祈死八日卒宋元公为公如晋梦太子栾即位于庙己与平公服而相之亦遂薨于曲棘又数年叔诣谋纳公亦卒夫以臣复君皆正直者也而神之不与之何也臧防卜于偻句而得僭季孙祷于炀宫而得享是皆不正直者也而卒以荣终其季友之余泽乎季友杀两兄而泽及十世季友之正直昭子昭伯叔肸子家子葢未之及也张载曰以知人为难故不轻去未彰之罪以安民为难故不轻变未厌之君尧不去四凶及舜而去之尧以君徳厚其终舜以臣徳防其始不厚其终不防其始虽霍桓同讥矣鲁之君臣葢未足以语此也】
　　正虑章第二十四
　　子曰事君逺而谏则讇也近而不谏则尸利也
　　子曰迩臣守和宰正百官大臣虑四方
　　子曰事君欲谏不欲陈诗云心乎爱矣瑕不谓矣中心藏之何日忘之
　　【谏者近臣之事也近臣不谏则逺臣必不敢谏虽有讇而欲谏者则亦少矣楚之臣多谏者以正以虑虽败于吴而雄覇不絶晋之臣无有谏者相与守和虽一胜于楚而国家分裂卒不复反然则守和何义也曰即晏子所谓义也晏子曰和如和羹焉水火醯醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不乖民无争心谷亦如味一气二体三类四物五声六律七音八风九歌以相成也清浊大小短长疾徐哀乐刚柔迟速髙下出入周疏以相济也君子听之以平其心心平徳和故诗曰徳音不瑕若是者晏子所谓守和也以是守和则必有正有虑有正有虑则必不能无諌矣然则楚之有諌而晋之无諌何也曰楚之有諌自鬻拳始也鬻拳自刖以为大阍而不失令名于是伍举之諌淫乐蒍贾之諌徙都孙叔敖之諌国是申叔时之諌灭陈椒举之諌慎礼声子之諌逐臣申无宇之諌大城子革之諌求鼎越及于诸大夫多有闻諌者一听费无极之言诛伍奢走伍员而几以亡其国晋之无諌自灵公之欲杀赵盾始也灵公欲杀赵盾不克而卒以死于桃园厉公欲杀栾书中行偃不果而卒以弑于匠丽终晋之世无一諌臣之言遂使六卿起而分晋晋侯隤然瓦解而不悟然则齐有婴子而亦并于田氏何也曰守和正虑非一人之事也国有大臣将揽众政其先必有小惠以结言者之心其既必有大威以结言者之舌不言而赏则曰君赏之小言重诛则曰君诛之君便于遂非而臣便于苟禄君便于肆欲而臣便于容躯然后大臣因而收之使正者无以正虑者无以虑便辟左右誉者麇至谓之守和国家之败则必繇此也张载曰稽众舍己尧也与人为善舜也闻善言则拜禹也用人惟己改过不吝汤也不闻亦式不諌亦入文王也无五圣人之才而欲以饰非长世难矣哉】
　　【然则正者有諌而虑者无諌乎曰已虑之何为其无諌也且使大臣不諌则迩臣之諌亦无繇入矣然则范氏父子晋之良者也毎闻大事叹而不諌何也曰晋之政在于大夫大夫諌于君则谓之诤也諌于卿则谓之难也且范氏父子学于赵衰以諌为道者也郤献子怒齐之笑也归请伐齐范武自朝谓文子曰爕乎吾闻之千人之怒必获毒焉郤子之怒甚矣不逞于齐必诸晋国不得政何以逞怒余将致政焉以成其怒无以内易外也尔勉从二三子以敬从君命于是乃老鄢陵之役范文子谓郤至曰若以吾意诸侯皆畔则晋可为也唯有诸侯故扰扰焉凡诸侯难之本也得郑忧滋长安用郑郤至曰然则王者多忧乎文子曰我王者也乎哉夫王者成其徳逺人以其方贿归之故无忧今我寡徳而求王者之功故多忧子见无土而欲富者乐乎哉若是乎范文子之諌也曰是郤至也非君也曰郤至栾书皆君也然则范文子之不諌栾书何也曰桑隧之役己諌之矣强諌之道行于君不可行于友】
　　【然则左史倚相其陈矣乎曰倚相陈于臣不敢陈于君左史倚相廷见申公子亹子亹不出左史谤之举伯以告子亹怒而出曰女无亦谓我老耄而舍我而又谤我左史曰唯子老耄故欲见以交儆子若子方壮能经营百事倚相方奔走承序于是不给而何暇得见昔卫武公年九十有五矣犹箴饥于国曰自卿以下至于师长士苟在朝者无谓我老耄而舍我必恭恪朝夕以交戒我闻一二之言必诵志而纳之以训道我在舆有旅贲之规位宁有官师之典倚几有诵训之諌居寝有御之箴临事有瞽史之道宴居有工师之诵史不失书蒙不失诵以训御之于是乎作懿戒以自儆也及其没也谓之叡圣武公子实不叡圣于倚相何害周书曰文王至于日中昃不遑暇食惠于小民唯政之恭文王犹不敢惰今子老楚国而欲自安也以御数者王将何为子亹惧曰老之过也乃骤见左史是左史之陈也陈于子亹不敢陈于灵王子亹非执政者也凡諌正于王而虑于执政晋国多虑而楚国多正】
　　【然则正行于百官则宰可以不諌虑行于大臣则大臣亦可不諌也而曰近而不諌则尸利何也曰正諌者以官虑諌者以事正虑见于迩而着于逺以不諌为守和以諌为小臣之事者是春秋之所恶也然则逺臣不可以諌乎曰逺臣不与迩事逺臣而与迩事则乱也然则勃鞮蓝尹非乎寺人勃鞮者尝伐文公于蒲城公逾垣勃鞮斩其袪及入勃鞮求见公辞焉曰骊姬之防尔射余于屏内困余于蒲城斩予衣祛又为惠公从予于渭濵命曰三日女宿而至予于伯楚何旧怨也退而思之异日见我对曰吾谓君己知之矣故入犹未之知又将出矣事君不贰是谓臣好恶不易是谓君君君臣臣是谓明训明训能终民之主也二君之世蒲人翟人余何有焉除君之所恶唯力所及何贰之有今君即位其无蒲翟乎伊尹放太甲而卒以为明王管仲贼桓公而卒以为侯伯干时之役申孙之矢集于桓钩钩近于袪而无怨言今君之徳宇何不寛裕也恶其所好其能乆乎余戾之人也又何患焉今不见我后且有悔公遽见之乃知吕冀之谋以不焚于公宫竖头须之言则亦犹此也吴人入楚昭王出奔济于成臼见蓝尹亹载其孥王曰载予对曰自先王莫队其国当君之世而亡之君之过也遂去王归又求见王欲执之子西曰请听其辞王使谓之曰成臼之役而弃不谷今来何也对曰昔囊瓦唯长旧恶以败于柏举故君及此今又效之无乃不可乎臣避于成臼以儆君也庶悛而更乎今之敢见观君之徳也曰庶改而鉴前恶乎君若不鉴而长之君不爱国臣何有于死死在司败矣唯君图之子西曰使复其位以无忘前败君乃见之夫勃鞮则可以諌也蓝尹亹则不可以諌也諌者有救而无怼有规而无敎有救而规之虽奄竖自比于伊管有怼而教之虽伊管不比于奄竖蓝尹亦幸而值昭王也使值文公则其复位犹未可知也何也文公以奄竖为迩臣者也迩臣进言逹臣辍谟是介子推所终隐而不出者也】
　　【然则邹浩陈瓘足与于正虑之事乎曰逺迩异地大小异任固未可定也审括不出动而有获其向敏中吕端乎为迩臣不迩于情为逺臣而逺于名逺于名而使上闻之何也曰是亦有四方之虑焉善虑者不諌善諌者不陈然则李沆王曽不有四方之虑乎曰是皆古之君子也使之游于綘军则犹在韩厥荀首之间也】
　　逺辞章第二十五
　　子曰事君难进而易退则位有序易进而难退则乱也故君子三揖而进一辞而退以逺乱也子曰事君三违而不出竟则利禄也人虽曰不要吾弗信也
　　【天下之乱皆生于利禄利禄之臣多则正虑之臣少正虑之臣少则四方祸败上多所不知蟊贼之生不可得而禁矣春秋之臣自宋子鱼鲁叔肸曹子臧吴季札而外亦多为利禄也卫子鱄不为利禄而犹不免于乱夫使世之臣子皆必为五公子者则上无以使其臣下无以事其君使世之臣子而无五公子者则重地轻名窃王通滥者比比也然则蘧伯玉子家羁不为利禄者也而不见于春秋何也曰是无以名为也春秋之书名皆近于乱者也孝子弟弟亦不获己而着也若蔡季纪季公子友宋子衰是也】
　　【桓公】十有七年秋八月蔡季自陈归于蔡
　　【蔡季称字贤之也何贤之蔡桓公若将为宋宣公也蔡季不为穆公若将为公子目夷也献舞未立蔡季出于陈献舞已立三月而后归归则献舞立矣故蔡季逺于利禄者也然则癸巳称蔡桓侯何也曰已简也桓公之卒于六月丁丑是七十七日矣蔡季归而公已薄之不得厚速之不得缓嗣主为之客不得争也然则蔡季客乎曰客矣知献舞之不可而犹且为之臣献舞卒于楚而穆侯立于蔡宗社不坠乱贼不生是谁为之蔡季之为也故春秋之所许必有异许者焉谓陈人之有奉蔡季之请諡者未之乎知蔡季也夫使蔡季请諡而绌秩其君则亦春秋之所诛矣】
　　【庄公】三年秋纪季以酅入于齐
　　【纪季贤于许叔乎许叔入于许而能乆有许也纪季入于齐而不能乆于齐则无为贵纪季矣然且春秋贤之何也曰若曰纪侯不如纪季之能执覉靮以事大国也酅入于齐而能杀齐之怒则犹以伯叔兄弟存纪之祀酅入于齐而不能杀齐之怒则将以姑姊妹免兄之死也然则纪侯之大去其国是乎曰土地受之天子宗庙受之于祖如之何其大去之也曰酅则有祀矣纪何患乎无君纪侯之于纪季同徳也谷梁子曰纪侯去国民之从之四年乃衰惜乎其不在岐山之下也然则春秋之贵二季者何也曰恶夫世之不为二季者也臣弑其君子弑其父弟弑其兄岂有它哉利禄而已君以利禄饵其臣臣以利禄饵其君三揖不已则刀刄从之矣】
　　【闵公】元年秋八月公及齐侯盟于落姑
　　季子来归
　　【庆父杀子般季子不能讨也去而之陈闵公立季子可以归季子已杀其兄不能讨贼则势不可归公及齐侯盟而归之归而从政又将舍贼则是季子利禄者也春秋讳其出奔而书其来归谓季子之非利禄也三传之于季子皆曰嘉之也喜之也贲之初九舍车而徒义弗乘也其六五曰六五之吉有喜也夫季子何喜乎鲁之喜季子曰季子归庆父必革行是鲁之所喜也使庆父弑闵公而季子又出奔则无为贵季子矣季子以僖公出于邾赂莒人杀庆父于莒故季子之陈不为利禄也之陈而归不为利禄也归而出于邾不为利禄也伐莒而获莒拏不为利禄也虽受费与汶阳之田季子必曰臣之受此赏也不如国家之宴无事也是季子之志也】
　　【文公】十有四年秋宋子哀来奔
　　【左氏曰宋髙哀为萧封人以为卿不义宋公而出遂来奔书曰宋子哀来奔贵之也来则或贵之也来奔何贵乎谓惧选而来也异于逃来者也为卿而又惧选何也宋公子鲍将为君恶昭公于襄夫人夫人将攻昭公虽昭公亦知之也司城荡卒荡之子夀不敢为司城请使其子意诸为之谓人曰君无道为近官惧及焉弃官则族无所庇子身之贰也宁纾死于子犹不亡族及襄夫人攻杀昭公荡意诸死之又使荡虺为司马宋子哀之志亦犹之公孙夀之志也公孙夀曰吾宁纾死于子而庇吾之族髙哀曰吾宁行矣安能以子纾死而又无救于国故髙哀之奔春秋之所贵也春秋出奔十六大夫其得以子称者髙哀而已故公孙夀之志不如髙哀之志也见夫以族之利禄易子之死者乎权其穷也以为司城宁为封人】
　　【卫孙林父之将逐献公也并帑于戚而见蘧伯玉曰君之暴虐子所知也大惧社稷之倾覆将若之何对曰君制其国臣敢奸之虽奸之庸知愈乎遂行从近闗出孙子乃败公徒而立公孙剽及寗喜之将复献公也子鲜约之敬姒主之寗喜又告蘧伯玉伯玉曰瑗不得闻君之出敢闻其入又遂行从近闗而出夫蘧瑗之卷怀可谓不利禄者矣两闻其事一再出闗而圣人不以为非何也权不足则不足以讨贼不足以讨贼则不足以弭乱不足以弭乱而杀其身君子不为也然则宋髙哀贤于蘧伯玉乎夫亦各行其志也】
　　【定公元年叔孙成子逆公之丧于干侯季孙曰子家子亟言于我未尝不中吾志也吾欲与之从政子必止之且听命焉子家子不见叔孙易几而哭叔孙请见子家子子家子辞曰覊未得见而从君以出君不命而薨覊不敢见叔孙使告之曰公衍公为实使羣臣不得事君若公子宋主社稷则羣臣之愿也凡从君出而可以入者将唯子是听子家氏未有后季孙愿与子从政此皆季孙之愿也使不敢以告对曰若立君则有卿士大夫与守在羁弗敢知若从君者则貌而出者入可也防而出者行可也若羁也则君知其出也而未知其入也羁将逃也丧及壊隤公子宋先入从公者皆至壊隤而反然则子家羁之不入礼乎可以入矣从公之丧不越在他国然则事雠如何曰屏于墓道之南捆屦织席终身不食季氏之食然则季氏死可仕乎曰父母之国也何为其不可仕也】
　　【襄公】二十有三年冬十月乙亥臧孙纥出奔邾
　　【臧武仲之立悼子也孟孙恶之及孟孙死季氏又立羯也孟氏恶武仲谮于季孙曰臧氏将为乱孟氏将辟除臧孙使正夫助之甲而从已孟氏告季孙命攻臧氏乙亥臧纥斩鹿门之闗以出奔邾初臧宣叔娶于铸生贾及为继室以其侄穆姜之姨子也生纥长于公宫姜氏乃立纥臧贾臧为出于铸及是武仲以大蔡致臧贾曰纥不佞失守宗祧敢告不吊纥之罪不及不祀子以大蔡纳请其可贾曰是家之祸也非子之过也贾闻命矣再拜受使为以纳请为遂自为也臧孙如防使来告曰纥非能害也知不足也苟守先祀无废二勲敢不避邑鲁为之立为也乃致防而奔齐夫子曰臧武仲以防求为后于鲁虽曰不要君吾不信也鲁自季友臧纥之后世立少也武仲以蔡与贾欲以自葢而卒为为也利禄之念横于中即杀嫡立庶荡覆公室犹且为之何为其盟之而无辞也邵雍曰争也者取利之端也让也者趋名之本也利至则害兴名兴则实丧利至名兴而无害生丧实之患唯有徳者能之然则钱若水张九成其足与于此乎曰是非难为也三让而进一揖而五尺之童犹且为之至于大人皓首而不能为者舍子则不忍离族则不可终以身殉之是荡孙夀所借其髙蹈也】
　　敬终章第二十六
　　子曰事君慎始而敬终子曰事君可贵可贱可富可贫可生可杀而不可使为乱
　　【然则春秋亦与郤至乎曰与其佀郤至者也春秋之杀大夫与大夫之自出奔者未有深罪也而深罪夫与乱而不出奔者与乱而不出奔则是使人为乱也然则春秋之不讨栾书中行偃何也曰是犹之师旷之言也天之立君岂其使一人偃然肆于民上晋厉自兴乱而栾书中行偃因之桀纣幽厉不以死谢过也然则春秋之重贵臣者何也曰春秋体天以天而视天下皆臣也天子不得诛诸侯则诸侯不得诛大夫举国而弑其君犹以天讨独夫也然则栾书中行偃之罪轻于赵盾与曰书偃为乱者也赵盾使乱者也春秋不讨为乱而讨使为乱者是春秋之义也】
　　【成公】十有七年冬晋杀其大夫郤锜郤犨郤至
　　【晋之多杀大夫也自栾郤之杀赵同赵括始也于是千载矣晋厉公侈多外嬖反自鄢陵欲尽去羣大夫而立其左右胥童以胥克之废也怨郤氏而嬖于厉公郤锜夺夷阳五田郤犨梏长鱼矫而二子皆嬖于公知栾书之欲癈郤至也于是数譛三郤厉公田先妇人而后卿佐郤至奉豕寺人孟张夺之郤至射杀张公曰季子欺余胥童曰必先三郤族大多怨去大族不偪敌多怨有庸公信之郤锜欲攻公郤至曰人所以立信知勇也信不叛君知不害民勇不作乱失此三者其谁与我我之有罪吾死后矣若杀不辜将失其民待命而已受君之禄又聚党以争命罪莫大焉于是胥童帅甲八百将攻郤氏长鱼矫请无用众抽戈结袵伪为讼者遂杀驹伯苦成叔于榭温季逃威及诸其车乃杀之皆尸于朝胥童因刼栾书及中行偃也请皆杀之公曰一朝而尸三卿不忍益也畏鱼矫曰人将忍君臣闻乱在外为奸在内为宄御奸以徳御宄以刑徳刑不立奸宄并至臣请行遂奔狄公使辞于书偃曰寡人有讨于郤氏郤氏既伏其辜矣大夫无辱书偃再拜稽首曰君讨有罪而免臣于死君之惠也二臣虽死敢忘君徳公因使胥童为卿它日防于匠丽氏栾书中行偃遂执公召士匄士匄辞召韩厥韩厥辞曰昔吾畜于赵氏孟姬之谮吾能达兵古人有言曰杀老牛莫之敢尸而况君乎二三子不能事君安用厥也越月乃杀胥童使程滑弑公于翼东门之外以车一乘迎悼公于周悼公八而亦莫之讨也故为君弑于其臣而终莫讨者晋厉公是矣可杀可死而不至于乱者郤至是矣然使三郤不死必弑厉公郤至之言不如士匄韩厥之信也故不可使为乱士匄韩厥有焉】
　　【襄公】二十有一年秋晋栾盈出奔楚
　　二十有三年夏晋栾盈复入于晋入于曲沃【栾盈者范之出也范鞅恶栾黡以及栾盈盈之母犹赵庄姬也诉盈于范宣子谓其将叛也宣子逐之尽杀其党又再防诸侯于商任于沙随皆锢栾氏也栾盈少而得士不忘晋也谋于齐为媵藩者纳于曲沃夜见胥午而告之午曰不可天之所废孰能兴之吾非爱死知不集也盈曰虽然因子而死吾无悔矣伏之而享曲沃人乐作午言曰今也得栾孺子何如对曰得主而为之死犹不死也皆叹有泣者爵行又言皆曰得主何贰之有盈出徧拜之遂帅曲沃之甲因魏献子以昼入綘或告于范宣子曰栾氏至矣宣子惧乐王鲋曰奉君以走固宫必无害也栾氏多怨子执民柄又有利权将何惧焉王鲋使宣子墨衰冒绖二妇人辇以如公奉公以如固宫范鞅逆魏舒超乘而刼之皆如公宫韩赵中行无与栾氏者栾盈复奔曲沃乃杀栾盈遂防栾氏以栾郤之杀二赵也不四十年而栾郤俱防三卿尸朝戮于赵宗栾祁之口庄姫是似夫非天乎以栾盈之能渐于礼义可贫可贱可生可杀虽武子何过焉而匠丽之难醖酿反报七世之族一举而覆之故春秋之所谓天无以异于人所谓天春秋之所立王无以异于人所立王者也惜乎以范宣子之让耄老而贪横戮无辜莫之敢白则子女之言宻而富贵之营专宁负人而不负于人之筭胜也故晋之为乱者栾郤范中行同智也】
　　【定公】十有三年秋晋赵鞅入于晋阳以叛
　　冬晋荀寅士吉射入于朝歌以叛
　　【赵鞅之称叛何也利邑而擅杀使人乱者也其使乱何也赵鞅欲迁卫人之在邯郸者邯郸午未应命赵鞅遂杀之邯郸以是叛鞅荀寅士吉射方与邯郸睦将攻赵氏董安于请僃之赵鞅不可曰晋国有命始祸者死为后可也于是范中行氏先伐赵鞅之官赵鞅奔晋阳晋人围之荀跞言于晋侯曰君命大臣始祸者死载书在河今三臣始祸而独逐鞅刑不均矣请皆逐之冬十一月荀跞韩不信魏防多奉公以伐范中行氏弗克二子将伐公齐髙彊曰三折肱知为良医唯伐君为不可民弗与也我以伐君在此矣三家未睦可尽克也克之君将谁与若先伐君是使睦也弗听遂伐公国人助公二子败奔于朝歌荀寅士吉射则叛者也赵鞅未叛者也而先书叛何也赵鞅之杀邯郸午荀范必以叛目赵鞅也鞅不以此时自归于君引擅杀之罪待命于公宫而僴然欲兴晋阳之甲则鞅先为乱矣即不兴晋阳之甲而击柝自卫以待荀跞之请则犹之可使为乱也故世之为乱者无它曰恶贱恶贫恶死三者而已恶贱而适以贱恶贫而适以贫恶死而适以死又益之以乱故乐王鲋之智贤于髙彊之智髙彊之智贤于荀寅士吉射之智也】
　　【然则祝佗父申蒯得为志士乎齐庄公之难买举州绰等皆死祝佗父祭于髙唐至复命不説弁而死于崔氏申蒯侍渔者退谓其宰曰尔以帑免我将死其宰曰免是反子之义也与之皆死曰是可以无死也君为不义无复使为不义者亦可以免矣其唯晏子乎崔氏杀鬷蔑于平隂晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民社稷是主臣君者岂为其口实社稷是养故君为社稷死则死之为社稷亡则亡之君为己死而为己亡非其私昵谁敢仕之且人有君而杀之吾焉得死之而焉得亡之将庸何归门启而入枕尸股而哭兴三踊而出人谓崔子必杀之崔子曰民之望也舍之得民夫晏子之不为乱易为也然而晏子无泄冶之谊无蘧瑗之知负其空名以过乱门于慎始敬终之义则有所未逮也】
　　【然则郑詹解扬蹶繇得为仁人乎曰得为能臣矣文公之伐郑也以郑詹为将杀己也郑人以名寳行成公弗许曰予我詹而还师詹请往郑伯弗许詹固请曰一臣可以赦百姓而定社稷君何爱于臣也郑人以詹与晋人晋人将烹之詹曰臣愿获尽辞而死固所愿也公听其辞詹曰天防郑祸使淫观状弃礼违亲臣曰不可夫晋公子贤明其左右皆卿才若复其国而得志于诸侯祸无赦矣今祸及矣尊明胜患知也杀身赎国忠也乃就烹据鼎耳而疾号曰自今以往知忠以事君者与詹同晋侯乃令弗杀厚为之礼而归之郑人以詹为将军詹亦可为慎始敬终矣以詹之知岂复可使为不义者乎】
　　【解扬者晋贤大夫也楚子伐宋宋告急于晋晋侯将救之伯宗曰不可虽鞭之长不及马腹天方授楚未可与争瑾瑜匿瑕国君含垢天之道也君其待之乃使解扬如宋使无防楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命为义臣能承命为信信载义而行之为利谋不失利以卫社稷民之主也义无二信信无二命君之赂臣不知命也受命以出有死无贰又可赂乎臣之许君以成命也死而成命臣之禄也寡君有信臣下臣获考死又何求楚子乃舍之以归】
　　【楚子以诸侯及东夷伐吴遽不设僃吴人败诸鹊岸楚子以驲至于罗汭吴子使其弟蹶繇犒师楚人执之将以衅皷使问曰女卜来吉乎对曰吉寡君闻君将治兵于敝邑卜之以守曰余亟使人犒师请行以观王怒之疾徐而为之僃尚克知之兆告吉曰克可知也君若驩马好逆使臣兹敝邑休怠而忘其死亡无日矣今君奋焉震电冯怒虐执使臣将以衅皷则吴知所僃矣敝邑虽羸若蚤修完其可以息师难易有僃可谓吉矣且吴社稷是卜岂为一人使臣获衅皷而敝邑知僃以御不虞其为吉孰大焉国之守何事不卜一臧一否其谁能常之城濮之兆其执在邲今此行也其庸有执志乃弗杀是犹之行人之辞也未足以事君足以事君者其晋之狼瞫楚之子期子闾乎晋襄公时获秦囚使车右莱驹斩之囚呼莱驹失戈狼瞫执戈以斩囚禽之以从公乗遂以为右箕之役先轸黜之而立续简伯狼瞫怒其防曰盍死之瞫曰吾未获死所其防曰吾与女为难瞫曰周志有之勇则害上不登于明堂死而不义非勇也共用之为勇吾以勇求右无勇而黜亦其所也谓上不我知黜而宜乃知我矣子姑待之及彭衙既陈以其属驰秦师死焉】
　　【楚子期者楚子轸之庶兄公子结也楚子轸卒让位焉不受闘卒之乱以王奔随王在随宫之北吴人在其南必得王也子期似王曰以我与之王必免随人卜与之不吉乃舍子期及吴人退子期割其心以与随人盟白公之入刼子期子西于朝子期曰昔者吾以力事君不可以弗终扶豫章以杀敌而死子闾者王子啓也昭王让位五辞之而立惠王章及白公之入欲以子闾为王子闾不可遂刼以兵子闾曰王孙若安靖楚国匡正王室而后庇焉啓之愿也敢不聼从若将专利以倾王室不顾楚国有死不能遂杀之哉子期子闾可谓可杀不可乱者矣然则楚之贤者不有市南宜僚乎白公欲得五百人之士问于石乞石乞曰不可得也市南有熊宜僚者得之可当五百人矣乃从而见之与之言説告之故辞承之以劔不动白公曰不为利謟不为威惕不泄人言以求媚者乃舍而去之夫合狼瞫与熊宜僚可当千人矣其当千人者无它谓其富贵生死不足以动之也张载曰君子宁言之不顾不防规于非义之信宁身被困辱不狥人以非礼之恭宁孤立无助不失身于可贱之人夫是亦逺于乱矣后之君子其胡铨陈东洪皓之伦亦足以与于此乎】
　　厚事章第二十七
　　子曰事君军旅不辟难朝廷不辞贱处其位而不履其事则乱也故君使其臣得志则愼虑而从之否则孰虑而从之终事而退臣之厚也易曰不事王侯髙尚其事【是可谓肥遯者乎曰是蛊之遯也犹有事焉终事而退卑孙其志而髙尚其事是蛊之升者也蛊之升以山与地而谓之髙尚何也曰山有位而地无位也有位而高虽髙必颠无位而髙乃升于天故蛊之上九道之髙大者也天下未有自为髙大而能髙大者也然则不事王侯而犹谓之曰臣何也天覆之下无所逃臣也无所逃臣则无所逃事君子孰虑而归于天慎虑而栖于山故有卑事而无卑志有壊时而无坏事君子所振民育徳积小髙大其道亦繇此也】
　　【然则介之推得为髙尚者乎曰是亦可谓孰虑者矣世未有无难事而就显位者也临河不盟舅犯不来吕冀不惊勃鞮无功之推虽勤其能亲于竖头须乎晋侯赏从亡者一曰不失礼节一曰胼胝黧黒而之推无有则是之推无难也左氏曰之推不言禄禄亦弗及之推曰献公之子九人唯君在矣惠懐无亲外内弃之天未絶晋必将有主主晋祀者非君而谁天实置之而二三子以为己力不亦诬乎窃人之财犹谓之盗况贪天之功以为己力乎下义其罪上赏其奸上下相蒙难与处矣其母曰盍亦求之以死谁怼对曰尤而效之罪又甚焉且出怨言不食其食其母曰亦使知之君何对曰言身之文也身将隐焉用文之是求显也其母曰能如是乎与女偕隐遂隐而死晋侯求之不获以緜上为之田曰以志吾过且旌善人以之推之贤也而名不厠于五人之内以成季之让也而不之推于三徳之间以文公之厚也亲师爻収两雠人而之推独无与为明谚曰硗硗易缺皦皦易汚其介之推之谓与】
　　【然则展禽髙尚者乎曰亦可谓厚终者矣鲁无难事则黜展禽也有难事则众与展禽也问有位之事则展禽贱也问无位之事则展禽贵也齐孝公伐我北鄙公使展喜犒师使受命于展禽齐侯未入竟展喜从之曰寡君闻君亲举玉趾将辱于敝邑使下臣犒执事齐侯曰鲁人恐乎对曰小人恐矣君子则否齐侯曰室如悬罄野无青草何恃而不恐对曰恃先王之命昔周公太公股肱周室夹辅成王成王劳之而赐之盟曰世世子孙无相害也载在盟府太师軄之桓公是以纠合诸侯而谋其不协弥缝其阙而匡救其灾昭旧职也及君即位诸侯望曰其率桓之功我敝邑用不敢保聚曰岂其嗣世九年而弃命癈职若先君何君必不然恃此以不恐齐侯乃还异日有以赝鼎丐季子之言者季子不诺也季子有事则不辟难有位则不避贱终其身无可得志者而每多终事之虑故季子所谓厚终者也】
　　【然则烛之武可谓髙尚者乎曰亦可谓熟虑者矣晋侯秦伯之围郑讨其无礼且贰于楚也晋军函陵秦军汜南佚之狐言于郑伯曰国危矣若使烛之武见秦君师必退公从之辞曰臣之壮也犹不如人今老矣无能为也已公曰吾早不能用子今急而求子是寡人之过也然郑亡子亦有不利焉许之夜缒而出见秦伯曰秦晋围郑郑既知亡矣若亡郑而有益于君敢以烦执事越国以鄙逺君知其难也焉用亡郑以陪隣隣之厚君之薄也若舍郑以为东道主行李之徃来共其乏困君亦无所害且君尝为晋君赐矣许君焦瑕朝济而夕设版焉君之所知也夫晋何厌之有既东封郑又欲肆其西封若不阙秦将焉取之阙秦以利晋唯君围之秦伯説与郑人盟使杞子逢孙杨孙戌之而还是烛之武之不辟难也不辞贱也垂老在下位纾国家之急而不尸其功夫非熟虑而能如此乎故介之推展季烛之武者殊行异功其不薄于国家之事则一也然则谁为髙尚者其唯吴季子乎】
　　【襄公】二十有九年呉子使札来聘
　　【公羊子曰吴无君大夫此何以有君大夫贤季子也何贤乎季子让国也其让国奈何谒也余祭也夷昧也与季子同母者四季子弱而才兄弟皆爱之同欲立之以为君谒曰今若是迮而与季子国季子犹不受也请无与子而与弟兄弟迭为君而致国乎季子皆曰诺故诸为君者皆轻死为勇饮食必祝曰天苟有吴国尚速有悔于予身故谒也死余祭也立余祭也死夷昧也立夷昧也死则国宜之季子者也季子使而亡焉僚者庶长也即之季子使而反至而君之耳阖庐曰先君之所不与子国而与弟者凡为季子故也将从先君之命与则国冝之季子者也如不从先君之命与则我冝立者也僚恶得为君乎于是使专诸刺僚而致国乎季子季子不受曰尔弑吾君吾受尔国是吾与尔为簒也尔杀吾兄吾又杀尔是父子兄弟相杀终身无己也去之延陵终身不入吴国故君子以其不受为义以其不杀为仁贤季子则何以有君有大夫以季子为臣则冝有君者也札者何吴季子之名也春秋贤者不名此何以名许夷狄者不壹而足也季子者所贤也曷为不足乎季子许人臣者必使臣许人子者必使子也公羊子之论臣子则知春秋之义者矣春秋之义不贵书弟与公子也书季则疑于弟者也骤进之使得为人臣使得为人子虽比于楚椒秦术无所不可也然则季子聘国中变季子不慎虑熟虑与曰季子固虑之熟也防伯仲雍之事不可复为子期子闾之情无所复用吴之为僚光者正未有己也吾不以身酿乱得再世防定所借多矣季子躬耕延陵隐不辞贱期頥救陈出不辟难夫非慎虑熟虑能使子弟再变不倾其宗不撄其身夙往夙复坦然无咎者乎故季子者所谓干蛊而终以髙尚者也季子来聘见叔孙穆子説之谓穆子曰子其不得死乎好善而不能择人君子务在择人吾子为鲁宗卿而任其大政不慎举何以堪之旤必及子遂聘于齐説晏平仲谓之曰子速纳邑与政无邑与政乃免于难齐国之政将有所归未获所归难未歇也故晏子因陈桓子纳政与邑是以免于栾髙之难聘于郑见子产如旧相识与之缟带子产献纻衣焉谓子产曰郑之执政侈难将至矣政必及子子为政慎之以礼不然郑国将败适卫説蘧瑗史狗史防公子荆公叔公子朝曰衞多君子未有患也自衞如晋将宿于戚闻钟声焉曰异哉吾闻之也辨而不德必加于戮夫子获罪于君以在此惧犹不足而又何乐夫子之任此也犹燕之巢于幕上君又在殡而可乐乎遂去之文子闻之终身不听琴瑟适晋説赵文子韩宣子魏献子曰晋国其萃于三族乎説叔向谓叔向曰吾子勉之君侈而多良大夫皆富政将在家吾子好直必思自免于患以季子之慎虑熟虑一至于此也葢季子防归十八载夷昧始卒又十三载始有専诸之旤季子之所匡持乆矣所慎虑之熟矣所图终者厚矣弑君之旤何国蔑有欲以五六十载乱始正终无氷霜之衅非圣人而能之乎然则季子熟虑不知越之防吴何也曰越多君子吴无君子焉君子虑国终事而退不悔其身不辱其亲而已夫颛顼炎农之后今犹几存者乎】
　　【邵雍曰任天下之事易死天下之事难死天下之事易成天下之事难苟成之又何计乎死与生也如其不成虽死奚益况其有正与不正乎与其死于不正孰若生于正与其生于不正孰若死于正在忠智者之一择焉氏固可惜贵乎成天下之事也如败天下之事一死何以塞责生固可爱贵乎成天下之事也如败天下之事一生何以收功能成天下之事又不失其正而生者其汉之留侯唐之狄梁公乎然则春秋亦许狄梁公乎曰不许梁公也何知其不许梁公也曰于僖公元年知之也】
　　【僖公】元年冬十月壬午公子友帅师败莒师于郦获莒拏
　　十有二月丁巳夫人氏之丧至自齐
　　【公子友败莒师讨庆父之党也夫人去姜谓其与乎乱也夫人杀二子庆父弑二君齐桓公鲁季友执义而讨之春秋不殁其事而大其功如使柽之防不书齐侯郦之获不大季友则梁公可与也柽之防既书齐侯郦之获既大季友则是春秋不与梁公也然则世无齐侯季友者哀姜又方执命如之何曰熟虑而从之终事而退春秋之义也虑之不熟终之不退则是春秋之所诛也然则庄公之时文姜生存二十一载公子庆父公子结皆著名不删而于文姜无讨者何也曰文姜非弑桓公者也鲁既寛齐则不得严于文姜公子溺之防齐师而去其公子故使春秋书仁杰则必去仁杰之官五臣之从文公十九载而反晋国义士犹或非之又况其他者乎然则吕夷简吕好问可谓熟虑者乎曰亦可谓慎虑者矣夷简之黜母后好问之汚伪官可谓慎虑乎曰夷简处易好问处难干蛊之义葢犹未之学也而况于髙尚者乎】
　　顺命章第二十八
　　子曰唯天子受命于天士受命于君故君命顺则臣有顺命君命逆则臣有逆命诗曰鹊之姜姜鹑之贲贲人之无良我以为君
　　【此言夫春秋之以天治王以王治天下者也诸侯不顺于王则大夫不顺于诸侯家臣不顺于大夫君臣之义动相仿也诸侯曰君大夫曰主士三世仕于大夫则曰主君诸侯大夫士皆受于天子天子所不诛杀诸侯不得而诛杀之也楚者僣乱之国也八杀其大夫宜申公子侧公子申壬夫追舒成熊子比却宛也然而春秋皆不许杀之曰虽不命于天子亦皆有天子之义存焉宋者先世之后也三杀其大夫或名或不名春秋皆不许其私刑故春秋之义以谓诸侯敢叛天子则必自専杀大夫始矣诸侯専杀大夫大夫専杀士士大夫不得以礼义与诸侯相正则相率为逆命之事故诸侯盟王人则大夫盟诸侯家臣盟大夫积渐所底不可复挽也然则天下之制命者唯天子独也天王杀其弟佞夫春秋犹起而正之何也曰春秋者天也以天正王犹以春正正月也故有正春者必无乱秋春秋之义正则四时之气序四时之气序则万物之性理万物之性理而后帝天之命可得而见矣】
　　【隐公】二年春公防戎于潜
　　秋八月公及戎盟于唐
　　四年秋翚帅师防宋公陈侯蔡人衞人伐郑【防戎者何疏天子也伐郑者何党州吁也防戎而又盟之于是数年戎伐天子之使鲁不敢问则是鲁与戎者也州吁弑君不讨其罪而复从之伐郑于是数年公子翚弑君宋陈蔡卫无有讨者则是隐与州吁者也隠与戎则不能禁翚之不为戎隐与州吁则不能禁翚之不为州吁诗曰尔之逺矣民胥然矣尔之教矣民胥效矣隐公与公子翚之谓也夫隐公未为不顺也瑕罅生于中而奸慝应之易曰履霜坚氷至葢言顺也顺之者吉逆之者凶顺逆之间辨之不可不蚤也】
　　【庄公】二年夏公子庆父帅师伐于余丘
　　六年春王正月王人子突救衞
　　秋公至自伐衞
　　【翚两帅师不书公子庆父帅师而书公子夫谓共仲贤于羽父者与其仲之贤受之羽父者也隐公宠羽父以杀其身庄公宠共仲以杀其子夫谓共仲受之羽父者与受之于庄公也庄公抗王命以纳卫朔卫朔逐公子黔牟而放之于周春秋以救衞与子突以伐卫讨庄公若此其顺也朔杀两兄而抗天子犹得以用四国之师则庆父杀两君以要人国亦可以免天子之讨矣故庆父之不顺庄公之力也庄公忘雠以事大国庆父恃援以弑二君故蔇之盟与余丘之伐两者共为知命也】
　　【文公】八年十月乙酉公子遂防雒戎盟于暴
　　十有六年六月戊辰公子遂及齐侯盟于郪丘十有七年夏齐侯伐我西鄙六月癸未公及齐侯盟于谷
　　【是仲遂也受之庆父者也仲遂以立君之贵援也齐舍无援见杀于商人叔姬无援见执于齐国使立国有援虽篡弑为之无害耳以商人之恶外不得于阎邴内不得于公子元是犹之窭薮也而汲汲焉与之盟不得于阳谷而赂之于郪丘几失之郪丘而又寻盟之于谷仲遂必曰是大国之可畏也身杀其君执其国母汚天子之使辱宗国之女而莫之敢围也诚得大国之援身为商人甘心耳故杀赤及视襄仲之志也立宣公以安敬嬴季孙行父之志也襄仲之于羽父行父之于季友偶似之也夫使文公有讨商人之心行父有师季友之志而襄仲敢肆焉如此乎齐舍之立五月而书曰弑君子赤之立九月而书曰子卒诚痛之也诚哀之也夫谓文公所贻燕者若此也无它慕援之故也诗曰乃如之人也懐昏姻也大无信也不知命也其仲遂季孙行父之谓与】
　　【昭公】八年秋搜于红
　　十一年五月甲申夫人归氏薨大搜于比蒲【二十二年春大搜于昌间】
　　【定公】八年冬从祀先公盗窃寳玉大弓
　　【是三家也鲁地不加广而赋日益重红之搜自根牟至于商卫革车千乘于是侈其介士比嵗耀兵十年秋三家伐莒平子取郠始献俘用人于亳社十一年夏五国有大丧而大搜于比蒲内蔑君臣以外挟东夷其意以为邾莒见属则齐晋比大侈然有三晋革命之心曽未一年而南蒯畔费晋人讨郠身执君辱诸大邑家宰各捍主命定公八年阳虎窃寳玉大弓入于讙阳闗以叛十年侯犯以郈叛二卿帅师围之几乎不克故曰君命顺则臣有顺命君命逆则臣有逆命是之谓也然则天子受命于天其所诛杀无不顺者儋括之难委于五子而书曰天王杀其弟佞夫何也曰常棣之诗所为先觉也周室之难葢多于其兄弟焉非独周室天下之有权位者同同双双则皆常棣也郑之有忽突卫之有衎剽莒之有展舆去疾春秋皆无所去取以示夫兄弟之命受于天先后之命受于王非夫有众所得共乱也】
　　【襄公】三十年夏天王杀其弟佞夫
　　【昭公】元年夏秦伯之弟鍼出奔晋
　　秋莒去疾自齐入于莒莒展舆出奔吴
　　【莒之细也不得比于卫郑自兄弟视之则无以异于齐秦也天王杀其弟而秦鍼奔晋则不杀者是也展舆不杀去疾而去疾复入莒则杀之者是也杀不杀皆为利禄也非为兄弟自天视之则自管蔡而隐桓自隐桓而纠白自纠白而衎剽突忽无以异于齐之视鲁鲁之视莒也故春秋书曰天王杀其弟佞夫使周公见之亦为之动色也然则庄王放王子克于燕是乎曰是也贤于衞之放黔牟者也】
　　【昭公】二十有六年冬十月天王入于成周尹氏召伯毛伯以王子朝奔楚
　　【定公】十年冬宋公之弟辰暨仲佗石彄出奔陈
　　十有一年春宋公之弟辰及仲佗石彄公子地自陈入于萧以叛【十四年秋宋公之弟辰自萧来奔】
　　【佞夫得以称弟王子朝不得以称兄诸侯之兄穷于卫絷诸侯之弟穷于宋辰宋辰以无罪出奔虽入萧奔鲁犹书曰宋公之弟陈黄以无罪出奔虽奔楚复入亦书曰陈侯之弟故谓诸侯之尊絶属者过也天子受命于天谊不得以伯叔兄弟系于天子然天子之称同姓必曰伯父叔父故天子得以伯父叔父覆防同姓同姓不得以伯父叔父差等天子然则春秋之重言兄弟者何也曰兄弟者五伦之纲纪也兄弟定而君臣不争兄弟定而父子式序兄弟定而夫妇不乱兄弟定而朋友攸摄自王子克王子頺叔带子朝以来之皆兄弟也故春秋所书十一兄弟不及吴楚而吴楚友恭有子期子闾余祭夷昧是春秋之所伤也故春秋之所隠痛不一而足也然则君命逆则臣有逆命不为共世子伋寿楚太子建而发与抑为孟文伯之不弛宅申无宇之执阍人发与曰春秋之义不一而足也取其可以为训者曰自天子而下春秋皆得以天治之耳仰雍曰天与人相为表里天有隂阳人有邪正君择臣臣择君系乎人者也君得臣臣得君非系乎人也系乎天者也知其所系乎天者以各正其命虽君不得而系之矣是伊尹周公之道非后世所得而与也然则春秋之道大于伊尹周公子曰春秋天也何伊尹周公之有】
　　淡成章第二十九
　　子曰君子不以辞尽人故天下有道则行有枝叶天下无道则辞有枝叶是故君子于有丧者之侧不能赙焉则不问其所费于有病者之侧不能馈焉则不问其所欲有客不能馆则不问其所舍故君子之接如水小人之接如醴君子淡以成小人甘以坏小雅曰盗言孔甘乱是用餤
　　【是谓齐鲁晋郑之事与齐之夸诈晋之贪赂枝叶甘醴之所从生也郑则有辞而鲁无辞焉鲁卫之君子其犹尚质者与子家羇之质又不如寗武子之文也夫如子犹士鞅之言则谓之盗言也矣】
　　【昭公】二十有五年齐侯唁公于野井
　　【左氏曰公孙于齐次于阳州齐侯唁公于野井礼也将求于人则先下之礼之善物也齐侯曰自莒疆以西请致千社以待君命寡人将帅敝赋以从执事唯命是听君之忧寡人之忧也公喜子家子曰天禄不再天若祚君不过周公以鲁足矣失鲁而以千社为臣谁与之立且齐君无信不如蚤之晋弗从晋亦以是不力于公公羊子曰齐侯唁公于野井曰柰何君弃鲁国之社稷眧公曰丧人不佞失守鲁之社稷执事以羞再拜颡庆子家驹曰庆子免君于大难矣子家驹曰臣不佞防君于大难君不忍加之鈇锧赐之以死再拜颡髙子执箪食与四脡脯国子执壶浆曰吾寡君闻君在外馂饔未就敢致糗于从者昭公曰君不忘吾先君延及丧人锡之以大礼再拜稽首以袵受髙子曰有夫不祥君无所辱大礼昭公葢祭而不尝景公曰寡人有不腆先君之服未之敢服有不腆先君之器未之敢用敢以请昭公曰丧人不佞失守鲁之社稷执事以羞敢辱大礼敢辞齐侯再致之昭公曰以吾宗庙之在鲁也有先君之服未能以之服有先君之器未能以之出敢固辞齐侯三致之昭公曰丧人其何称景公曰孰君而无称昭公于是嗷然而哭诸大夫皆哭以人为菑以幦为席以鞍为几以遇礼相见孔子曰其礼与其辞足观矣是所谓枝叶之辞也】
　　【昭公】二十有六年夏公围成秋公防齐侯莒子邾子杞伯盟于鄟陵
　　【齐侯不围成而使公围成则无为贵盟矣子犹受货于季氏言于齐侯曰羣臣不尽力于鲁君者非不能事君也然据有异焉宋元公为鲁君如晋卒于曲棘叔孙婼求纳其君无疾而死不知天之弃鲁耶抑鲁君有罪于鬼神故及此也君若待于曲棘使羣臣从鲁君以卜焉若可师有济也君而继之若其无成君无辱焉齐侯从之使公子鉏帅师从公鲁成僃而后告战于炊鼻犹之戱也是秋乃盟于鄟陵三小国者之视齐师亦无所寘其櫜鞬矣故鄟陵之盟亦犹之扈也扈则所谓盗言也】
　　【昭公】二十有七年秋晋士鞅宋乐祁犁衞北宫喜曹人邾人滕人防于扈
  </div>
  <div class="pagination">
   <a href="表记集传_page4.html">
    上一页
   </a>
   <a href="表记集传.html">
    1
   </a>
   <a href="表记集传_page2.html">
    2
   </a>
   <a href="表记集传_page3.html">
    3
   </a>
   <a href="表记集传_page4.html">
    4
   </a>
   <span class="current-page">
    5
   </span>
   <a href="表记集传_page6.html">
    6
   </a>
   <a href="表记集传_page7.html">
    7
   </a>
   <a href="表记集传_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
