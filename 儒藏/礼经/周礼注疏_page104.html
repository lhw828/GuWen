<!DOCTYPE html>
<html>
<head>
    <meta charset="UTF-8">
    <title>周礼注疏 - 第 104 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 104 页/共 187 页</h1>
    <div class="content">　　凡赐阙之，（完败不计。）

　　[疏]注“完败不计”
　　○释曰：以其赐人以後，完败随彼受赐之人，在官不复须知，故阙之不计会。

　　毁折入赍于职币。（计所伤败入其直。杜子春云：“赍读为资。资谓财也。乘官车毁折者，入财以偿缮治之直。”
　　○赍，音咨。偿，时让反。）

　　[疏]注“计所”至“之直”
　　○释曰：谓乘官车者，毁损有折坏，其车不堪乘用者，或全输价直入官，或计所损处酬其价直入官，皆入其资，资即货物也。以此货物入於职币，职币主受给官物所用之馀，此之财物亦授之。职币既得此物，还与冬官缮治之，故郑云“以偿缮治之直”也。

　　大丧，饰遣车，遂之，行之；（，兴也。谓陈驾之。行之，使人以次举之以如墓也。遣车一曰鸾车。
　　○遣，弃战反，注同。）

　　[疏]“大丧”至“行之”
　　○释曰：大丧，谓王丧。遣车，谓将葬遣送之车，入圹者也。言饰者，还以金象革饰之，如生存之车，但粗小为之耳。
　　○注“兴”至“鸾车”
　　○释曰：後郑训“”为“兴”，即言谓陈驾之者，解为陈驾也。按下《车仆》云“大丧革车”，彼谓作之。此文既言饰遣车，已是作，更言遂之，故以陈驾解也。云“行之，使人以次举之以如墓也”者，按《檀弓》云：“诸侯大牢苞七个，遣车七乘，大夫亦大牢苞五个，遣车五乘。”郑注云：“诸侯不以命数，丧数略。天子当大牢苞九个，遣车九乘。”此时当在朝庙之时，於始祖庙陈器之明旦大遣奠之後，则使人以次抗举，人各执其一以如墓也。云“遣车一曰鸾车”者，按《冢人》云：“及葬，言鸾车象人。”是名遣车为鸾车，以其遣车亦有鸾铃故也。

　　及葬，执盖从车，持旌；（从车，随柩路。持盖与旌者，王平生时车建旌，雨则有盖。今蜃车无盖，执而随之，象生时有也。所执者铭旌。
　　○从，才用反，注同。）

　　[疏]“及葬”至“持旌”
　　○释曰：及葬者，谓至葬时将向圹。云“执盖从车”者，谓此巾车之官执盖，以随柩车之後。云“持旌”者，亦使巾车之官执持铭旌。此在柩车之前，而文在下者，以执盖是巾车，因言持旌耳，非谓持旌亦从车也。以车铭旌表柩，象殡时在柩前。是以《既夕礼》云“祝取铭置于茵”，注云：“以重不藏，故於此移铭加於茵上。”若然，茵既行时在柩车前，明铭旌亦与茵同在柩车前可知也。
　　○注“从车”至“铭旌”
　　○释曰：云“从车，随柩路”者，郑欲以经“车为蜃车柩路”解之。云“今蜃车无盖，执而随之，象生时有也”者，盖所以表尊，亦执而随之，所以御雨。今蜃车既设帷荒，不得设盖，是以执而随柩车，虽无用，但象生时有也。云“所执者铭旌”者，将葬之旌，士有二旌，大夫已上皆有三旌。知者，以《既夕礼》是士礼，而有乘车所建旃，是摄盛，故用孤卿所建通帛之旃也。又有铭旌，以其士无遣车，故无旌也。大夫以上有乘车，所建旌，卿已上尊矣，无摄盛，以寻常所建旌。王则大常，孤卿建旃，大夫亦应摄盛用旃，是一也。又有旌，又有铭旌也。

　　及墓，呼启关，陈车。（关，墓门也。车，贰车也。《士丧礼下篇》曰：“车至道左，北面立，东上。”）

　　[疏]注“关墓”至“东上”
　　○释曰：郑知车是贰车者，以其遣车在明器之中，按《既夕》，陈明器在道东，西面，此不言明器而别陈东，是贰车可知。天子贰车，象生时当十二乘也。“《士丧礼下篇》曰”者，是《既夕礼》也。而言《士丧礼下篇》者，以其《士丧礼》论初死并在殡之事，《既夕礼》论葬时事。《既夕》之下同有一记，记《士丧》及《既夕》不备之事，总为一记，故郑以《既夕》连《士丧》而言下篇也。此所引者引记。彼云“车至道左，北面立，东上”者，士无贰车，惟据乘车、道车、槁车三乘，此王礼亦有此三乘车，於後别有贰车十二乘。若然，则此车非止二车而已。郑直云贰车者，举其《士丧礼》不见者而言耳。

　　小丧，共柩路与其饰。（柩路，载柩车也。饰，棺饰也。）

　　[疏]注“柩路”至“饰也”
　　○释曰：言小丧者，上言大丧据王，不别言后与世子，则此小丧中可以兼之。郑云“柩路，载柩车也”者，即蜃车也。云“馆，棺饰也”者，即帷荒、柳た、池组之属，皆是棺之饰。

　　岁时更续，共其币车。（故书“更续”为“受读”，杜子春云：“受当为更，读当为续，更续，更受新。共其弊车，归其故弊车也。”玄谓俱受新耳。更，易其旧。续，续其不任用。共其弊车，巾车既更续之，取其弊车，共於车人，材或有中用之。
　　○弊，婢世反。任，音壬，注同。）

　　[疏]注“故书”至“用之”
　　○释曰：言“岁时更续”者，谓一岁四时，皆有受官车。更，谓车虽未破，日月已久，旧坏者更易以新者。续，谓虽未经久，其有破坏不中用者，复以新车续之。云“共其弊车”者，此言为二者而设，以其既易续以新车，其本或旧或坏，皆是弊车，巾车受取以共冬官车人耳。子春以为更续谓更受新。若然，则更续共为一事，不当经旨，故後郑不从也。云“共其弊车，归其故弊车”者，此言亦不从也。後郑以为俱受新者，谓更与续二者，於彼用车之人，俱受其新车也。云“更易其旧”者，释更也。云“续，续其不任用”者，别释续也。云“共於车人”者，此巾车，不专主车人所造大车、柏车而已，兼主轮人、舆人所造乘车、兵车，而云共车人者，则车人谓造车之人，兼轮人、舆人等造车人也。

　　大祭祀，鸣铃以应鸡人。（鸡人主呼旦，鸣铃以和之，声且警众。必使鸣铃者，车有和鸾相应和之象。故书“铃”或作“令”，杜子春云“当为铃”。
　　○和，胡卧反，下“应和”同。警，音景。令，音零，刘音领。）

　　[疏]注“鸡人”至“为铃”
　　○释曰：云“鸡人主呼旦”，《鸡人》职文。按《韩诗》云：“升车则马动，马动则鸾鸣，鸾鸣则和应。”是车有和鸾相应之象，故鸣铃以应鸡人。

　　典路掌王及后之五路，辨其名物与其用说。（用，谓将有朝祀之事而驾之。郑司农云：“说，谓舍车也。《春秋传》曰：‘鸡鸣而驾，日中而说。’用谓所宜用。”
　　○说，书锐反，注及下“驾说”并注同。朝，直遥反，下同。）

　　[疏]“典路”至“用说”
　　○释曰：上巾车已主王后之五路，今此又掌之者，以其冬官造得车讫，以授巾车，饰以玉金象之等，其王及后所乘者，又入典路别掌之。
　　○注“用谓”至“宜用”
　　○释曰：此经虽不言所用之处，典路所掌，还依巾车朝祀所用，故郑依《巾车》而言也。先郑所引《春秋》者，在《左氏传》宣十二年，楚与晋战於必阝之事。云“用谓所宜用”者，还是朝祀之等也。

　　若有大祭祀，则出路，赞驾说。（出路，王当乘之。赞驾说，赞仆与趣马也。
　　○趣，仓口反。）

　　[疏]注“出路”至“马也”
　　○释曰：按上《巾车》“玉路以祀”，此云“若有大祭祀，则出路”，郑云“王当乘之”，惟出王路也。按下文“大丧、大宾客亦如之”，注云“亦出路，当陈之”，不言王乘之者，以此惟云“大祭祀则出路”，据王所乘之，亦当陈之为华国。下注曰“当陈之”，谓陈之以华国，亦有当乘之法，但大宾客王乘金路也。其大丧则无乘吉时路，故注为陈之而说也。知“赞仆与趣马”者，夏官大驭、戎仆、齐仆之等及趣马之官主驾说，故知所赞驾说者，赞仆与趣马也。

　　大丧、大宾客亦如之。（亦出路当陈之。郑司农说以《书 顾命》：“曰成王崩，康王既陈先王宝器，又曰‘大路在宾阶面，赘路在阼阶面，先路在左塾之前，次路在右塾之前’。汉朝《上计律》，陈属车於庭。故曰大丧、大宾客亦如之。”
　　○赘，章锐反，又作缀，张卫反。塾，音孰。上，时掌反。属，音烛。）

　　[疏]注“亦出”至“如之”
　　○释曰：先郑引《顾命》云“康王既陈先王宝器”者，按彼上文云“陈宝”及“列玉五重大训”之等，乃陈车乘，故云既陈先王宝器。云“又曰大路在宾阶面”，注云：“大路，玉路。”云“赘路在阼阶面”，注云：“赘次，次在玉路後。”谓玉路之贰也。云“先路在左塾之前”，注云：“先路，象路。门侧之堂谓之塾。”谓在路门内之西，北面，与玉路相对也。云“次路在右塾之前”，注云：“象路之贰，与玉路之二相对，在门内之东，北面。”云“汉朝《上计律》，陈属车於庭”者，汉朝集使上计律法，谓上计会之法。《礼记 射义》注亦谓之计。然大祭祀亦陈车乘。但古典无陈列之事，故不引之也。

　　凡会同、军旅、吊于四方，以路从。（王出於事无常，王乘一路，典路以其馀路从行，亦以华国。
　　○从，才用反，注及下注同。）

　　[疏]注“王出”至“华国”
　　○释曰：郑云“王出於事无常，王乘一路，典路以其馀路从行”者，按经，会同、军旅及吊有三事，则是衣裳之会及吊王乘金路，兵车之会及军旅王乘革路，是王出於事无常也。王虽乘一路，典路以其馀路皆从，惟玉路祭祀之车，尊，不出，其馀皆出以华国也。

　　车仆掌戎路之萃，广车之萃，阙车之萃，苹车之萃，轻车之萃。（萃，犹副也。此五者皆兵车，所谓五戎也。戎路，王在军所乘也。广车，横陈之车也。阙车，所用补阙之车也。苹犹屏也，所用对敌自蔽隐之车也。轻车，所用驰敌致师之车也。《春秋传》曰“公丧戎路”，又曰“其君之戎，分为二广”，则诸侯戎路、广车也。又曰“帅ヵ阙四十乘”。《孙子》八陈有苹车之陈，又曰“驰车千乘”。五者之制及萃数，未尽闻也。《书》曰“武王戎车三百两”。故书“苹”作“平”，杜子春云：“苹车当为车。卒字当为萃，书亦或为萃。
　　○萃，七内反，下及注同。广，古旷反，注同。苹，薄轻反，又薄田反。轻，遣政反，注同。陈，直刃反，下同。屏，并领反，又薄经反。丧，息浪反。十乘，绳证反，下“千乘”、“乘车”同。，薄经反。）

　　[疏]注“萃犹”至“为萃”
　　○释曰：云“此五者皆兵车”者，以其广阙之等皆在军所用，故知皆兵车。云“所谓五戎也”者，凡言“所谓”者，谓他成文。检诸文，不见更有五兵车为五戎之文。惟有《月令 季秋》云“以习五戎”，郑彼注以五戎为弓矢、殳、矛、戈、戟，不为五兵车解之，则未知郑所谓五戎者，所谓何文。或可郑解彼五戎，或为此五兵车解之，以五戎之事无正文，故郑两解之也。云“戎路，王在军所乘也”者，此言戎路，则《巾车》所云革路即戎路，故知戎路是王在军所乘也。若然，此车仆惟掌五戎之萃，其五戎之正不言所掌者，巾车虽掌正戎之一，其下四戎之正，亦巾车掌之矣。其广车、阙车、苹、轻四者，所解无正文，皆郑据字以意释之也。云“《春秋传》”者，是庄九年，齐鲁战於乾时，我师败绩，公丧戎路，传乘而归。“又曰”下，是宣十二年，楚与晋战於必阝，楚子为乘，广三十乘分为左右，右广鸡鸣而驾，日中而说，左则受之，日入而说。楚子使潘党率游阙四十乘，从唐侯为左拒。栾武子曰“楚其君之戎，分为二广”是也。云“则诸侯戎路、广车也”者，以时楚虽僭号，其兵车仍号为广，故知馀诸侯兵车，为之，避天子，不得以戎路也。云“又曰帅游阙四十乘”者，即是潘党所帅者也。云“《孙子》八陈有苹车之陈”者，是《孙子兵法》有此言也。云“又曰驰车千乘”者，亦是兵书之言，引之以证广、阙、苹、轻为兵车之义也。云“五者之制及萃剩未尽闻也”者，言未尽闻，则亦有闻者，其游阙四十乘及驰车千乘并戎车三百两等，略得少闻之，其馀未闻，故云未尽闻也。“书曰”者，是《牧誓》武王伐纣，战於牧野之事也。

　　凡师，共革车，各以其萃。（五戎者共其一，以为王，优尊者所乘也，而萃各从其元焉。）

　　[疏]注“五戎”至“元焉”
　　○释曰：知戎惟共其一者，按《巾车》，王所乘惟革路而已，即此上文戎路是也。是王惟乘一路耳。今此经不云革路，总云“共革车”，则革车之言所含者多，五戎皆是，则王虽乘一路，四路皆从，是优尊所乘也。云“而萃各从其元”者，元即五戎，车之下皆云之萃，明萃皆从其元可知。

　　会同亦如之。（巡守及兵车之会，则王乘戎路。乘车之会，王虽乘金路，犹共以从，不失备也。）

　　[疏]注“巡守”至“备也”
　　○释曰：郑知巡守及兵车之会，王乘戎路者，以《戎仆》云“掌驭戎车，凡巡守及兵车之会亦如之”。云“乘车之会，王虽乘金路，犹共以从，不失备也”者，上经凡师，总云“共革车”，此文亦云共，明无问巡守乘车之会皆从，以不失备故也。

　　大丧，革车。（言兴革车，则遣车不徒戎路，广阙、苹、轻皆有焉。）

　　[疏]注“言兴”至“有焉”
　　○释曰：经不云戎路而云革车，亦是五戎之总名，故知不徒戎路，广、阙、苹、轻皆有可知。若然，王丧遣车九乘，除此五乘之外，加以金、玉、象、木四者，则九乘矣。

　　大射，共三乏。（郑司农云：“乏读为匮乏之乏。”）

　　[疏]注“郑司”至“之乏”
　　○释曰：乏，一名容，则《射人》云“三获三容”是也。以其为革车用皮，其乏亦用皮，故因使为之。若然，直云大射共乏，至於宾射、燕射之等，则亦使共乏矣，举大射尊者而言。先郑读乏为匮乏之乏者，以其矢於侯匮乏不去，故读从之。
</div>
    <div class="pagination">
<a href="周礼注疏_page103.html">上一页</a><span>...</span><a href="周礼注疏_page99.html">99</a><a href="周礼注疏_page100.html">100</a><a href="周礼注疏_page101.html">101</a><a href="周礼注疏_page102.html">102</a><a href="周礼注疏_page103.html">103</a><span class="current-page">104</span><a href="周礼注疏_page105.html">105</a><a href="周礼注疏_page106.html">106</a><a href="周礼注疏_page107.html">107</a><a href="周礼注疏_page108.html">108</a><a href="周礼注疏_page109.html">109</a><span>...</span><a href="周礼注疏_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
