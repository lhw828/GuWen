<!DOCTYPE html>
<html>
<head>
    <meta charset="UTF-8">
    <title>礼经本义 - 第 19 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼经本义 - 第 19 页/共 40 页</h1>
    <div class="content">　　【大夫介谓上介其丧与使者同】
　　士介死为之棺敛之君不吊焉
　　【士介谓众介】
　　若宾死未将命则既敛于棺造于朝介将命
　　【郑康成曰未将命谓俟间之后也以柩造朝以已至朝志在达君命】
　　若介死归复命唯上介造于朝若介死虽士介宾既复命往卒殡乃归
　　【介死使臣归复命惟上介以柩造朝众介则否柩归虽士介使臣复命出必往送其柩至家卒殡后归盖同行之侣夙夜必偕虽贱而不可不始终其事也】
　　右宾介卒
　　小聘曰问不享有献不及夫人主人不筵几不礼【句】面不升不郊劳
　　【不享无玉帛庭实也献随意献国所有不及夫人及君而已不筵几不行礼于庙也不礼不以醴礼宾也面不升谓私觌庭中受之不升堂也不郊劳不使人劳宾于郊也】
　　其礼如为介三介
　　【如为介如大聘之待上介也三介视大聘少一人也】
　　右小聘







　　礼经本义卷九
　　钦定四库全书
　　礼经本义卷十
　　无锡蔡徳晋撰
　　宾礼
　　觐礼
　　【郑康成曰觐见也诸侯秋见天子之礼春见曰朝受挚于朝受享于庙生气文也秋见曰觐一受之于庙杀气质也朝者位于内朝而序进觐者位于庙门外而序入王南面立于宁扆而受焉夏见曰宗其礼依春冬见曰遇其礼依秋朝宗礼备觐遇礼省觐礼今存朝宗遇礼今亡】
　　至于郊王使人皮弁用璧劳
　　【郊王畿内之郊也劳而用璧以为信天子于诸侯之礼也○郑康成曰小行人职凡诸侯入王则逆劳于畿则郊劳者大行人也贾洺州曰按大行人上公三劳侯伯再劳子男一劳盖五等同有畿劳而以多少为差】
　　侯氏亦皮弁迎于帷门之外再拜使者不答拜
　　【诸侯所次为帷宫略如宫室仪故曰帷门也侯氏拜天子之命故使者不答拜也】
　　遂执玉三揖至于阶使者不让先升侯氏升听命降再拜稽首遂升受玉使者左还而立侯氏还璧使者受侯氏降再拜稽首使者乃出
　　【执玉执璧也不让先升奉王命尊也帷宫无堂可升此所升者坛也升听命使者东面致命侯氏东阶上西面听之也左还而立既东面授玉乃左旋南面示将去少立以俟还璧也还璧不敢当天子之重礼也前降拜受玉也后降拜送玉也】
　　侯氏乃止使者使者乃入侯氏与之让升侯氏先升授几侯氏拜送几使者设几答拜
　　【止止其去将傧之也侯氏先升宾也傧而用几尊王使也设几必先布席当止使者时则已布席也】
　　侯氏用束帛乘马傧使者使者再拜受侯氏再拜送币使者降以左骖出侯氏送于门外再拜
　　【聘礼傧使者止用束帛乘皮今用乘马者亦尊王使也使者受傧不稽首同为王臣故不因其受币之礼也左骖庭实四马最西一马也马首北以西为左一车四马左右两骖西为左骖也使者由西阶降亲牵左骖出余三马侯氏士牵送使者从者门外受之也】
　　侯氏遂从之
　　【髙紫超曰遂从之者以天子劳使既至故不敢即安而急趋王所也】
　　右郊劳
　　天子赐舍曰伯父女顺命于王所赐伯父舍侯氏再拜稽首
　　【赐舍犹致馆也郑康成谓以其新至道路劳苦未受其礼且使即安也曰以下使者致馆之辞伯父天子称同姓大国之辞顺命顺天子之命于王所来朝天子之所也】
　　傧之束帛乘马
　　【傧之侯氏傧礼王使也王赐舍无币尊者之礼也犹傧之者尊王使也】
　　右赐舍　同姓大国则曰伯父其异姓则曰伯舅同姓小邦则曰叔父其异姓小邦则曰叔舅【郝仲舆曰此记天子称诸侯之辞伯叔父舅尊敬亲爱之称】
　　天子使大夫戒曰某日伯父帅乃初事侯氏再拜稽首【某日吿以觐日也帅乃初事帅循故事也○贾洺州曰初事者以其四时朝觐自是循常故事也髙紫超曰凡人行礼每厌常而喜新又或侯氏新即位不谙故典故戒之以帅乃初事】
　　右戒觐日【髙紫超曰觐王之日惟天子命盖其不敢自专如此】
　　诸侯前朝皆受舍于朝同姓西面北上异姓东面北上【言诸侯者明来觐者众也朝即觐也前朝谓先觐日也舍次舍朝外朝受舍于朝门外谓觐时待事之处也同姓西面从主人之位异姓东面从宾位也】
　　右受舍于朝
　　侯氏裨冕释币于祢
　　【裨犹副也天子衮冕为正诸侯以下冕服为副祢谓行主古者大事出奉迁庙主以行迁主矣而云祢亲之也释币者告以将入觐也○敖君善曰释币于祢之礼筵几于其馆堂户牖之间南面祝升自西阶君升自阼阶祝奠于几下君北向祝在左君及祝再拜兴祝曰孝嗣侯某将觐天子敢用嘉币告于皇考某侯又再拜君就东箱祝就西箱有间君反位祝乃取币藏之君反于阼乃降而遂出归则埋币于祢庙西阶之东】
　　右释币于祢
　　乘墨车载龙旂弧韣乃朝以瑞玉有缫
　　【墨车大夫制也乗之者入天子之国不敢以车服自侈也交龙为旂诸侯所建弧弓也韣弓衣也瑞玉公桓圭侯信圭伯躬圭子谷璧男蒲璧天子分封颁以为瑞诸侯来朝执以为信也○敖君善曰乗墨车屈也载龙旂不没其实也髙紫超曰弧韣弓韣也必载之者盖若负弩矢以先驱之意】
　　天子设斧依于户牖之间左右几
　　【斧依状如屏风绣为斧形设于座后天子所依也戸牖之间南面之位也左右皆几优至尊也○郝仲舆曰斧作黼考工记白与黑为黼色西北金水严凝象干之断也神几尚右人几尚左左右兼设以安至尊为神人共主也】
　　天子衮冕负斧依啬夫承命告于天子天子曰非他伯父实来予一人嘉之伯父其入予一人将受之
　　【衮冕衣衮而冠冕也负斧依背斧依而立也啬夫官名司空之属也承命承诸侯入见之命非他亲之之辞诗云岂伊异人兄弟匪他伯父实来言其专为觐天子而来也伯父其入命之使入不出迎也】
　　侯氏入门右坐奠圭再拜稽首摈者谒【句】侯氏遂取圭升致命王受之玉侯氏降【句】阶东北面再拜稽首摈者延之曰升升成拜乃出【髙紫超曰王受之玉玉上疑有抚字】
　　【入门右不敢趋宾位也坐奠圭跪而奠所执命圭于地不敢亲授也谒犹告也上摈告以天子辞其奠圭欲亲受之如宾客也其辞盖云伯父其升子一人将受之侯氏降降西阶也自西阶之东北面再拜稽首摈者延之升乃升成拜所以觐也乃出觐事毕也○髙紫超曰诸侯之大夫与君行礼其臣稽首再拜君无不答拜者盖君臣而若有宾主之礼焉今侯氏觐王凡再拜稽首天子皆不答拜则天子亦綦尊而侯礼亦綦肃矣厥后乃不免下堂而见夫岂始法之不臧也哉】
　　右觐　偏驾不入王门【郑康成曰同姓金辂异姓象辂四卫革辂蕃国木辂驾之与王同谓之偏偏驾不入王门故乘墨车以朝也】　几俟于东箱【待王将席乃设之于户牖间也】　奠圭于缫上【奠圭释于地时当以缫借承借之】
　　三享皆束帛加璧庭实唯国所有
　　【三郑本作四注云四读作三古书三四皆积画相似而误○大行人职庙中将币三享其礼差又无取于四也今从之享献也随国所有之物分为三享皆束帛加璧以致之郑康成谓初享或用马或用虎豹之皮其次享也金也丹漆丝纩竹箭也其余无常货然亦不可拘也】
　　奉束帛匹马卓上九马随之中庭西上奠币再拜稽首摈者曰予一人将受之侯氏升致命王抚玉侯氏降自西阶东面授宰币西阶前再拜稽首以马出授人九马随之
　　【奉侯氏亲奉也匹马卓上敖君善谓以一马卓然居前而先行不与九马相属也马必十匹者用成数敬也设于中庭西上先进者居西以次并列而东也予一人将受传王命将亲受也抚以手抚摩之也玉即束帛所加之璧也王抚玉者致其恵爱亲密之意爱其人而及其物也侯氏自奉其玉帛降西阶下授太宰不敢授之堂上也于西阶前拜送币以欲执马由便也马左马也侯氏亲牵左马以出授王人敬之至也○此初享用马之仪也其次二享庭实唯国所有故不复见也郝仲舆曰王抚其玉不亲受尊受卑者之礼与昏礼舅氏抚妇之挚同】
　　事毕
　　【三享礼毕也】
　　右享
　　乃右肉袒于庙门之东乃入门右北面立告听事【郝仲舆曰此诸侯述职待罪也觐享既毕黜陟未分惧王或谴乃右肉袒请事凡礼事袒左刑人袒右肉袒袒衣见肉门东趋右也凡刑事尚右听事犹言待罪告告摈者也】
　　摈者谒诸天子天子辞于侯氏曰伯父无事归宁乃邦侯氏再拜稽首
　　【谒犹请也无事者辞其聴也归宁乃邦安之之辞实未使之归也】
　　出【句】自屏南适门西
　　【屏南外屏之南侯氏既得天子命遂出庙门自屏南以适门西而袭也袒于东袭于西礼相变也】
　　右听事
　　遂入门左北面立王劳之再拜稽首摈者延之曰升升成拜
　　【劳之以其道路勤苦而慰劳之也】
　　降出
　　右王劳
　　天子赐侯氏以车服迎于外门外再拜
　　【郑康成曰赐车者同姓以金路异姓以象路服则衮也鷩也毳也书曰车服以庸诗云君子来朝何锡予之虽无予之路车乗马又何予之衮及黼髙紫超曰诸侯以时入觐天子是能恪遵侯度者故特赐车服以荣之不即赐于入觐之时而特遣使赐于侯氏之馆重其礼而不敢防也】
　　路先设西上路下四亚之重赐无数在车南
　　【路即车也设路亦于西方中庭路一而已乃云西上者以其与马同设也路下四谓驾车之四马也亚之次车而东也重赐加赐也如金帛器用牲畜之类】
　　诸公奉箧服加命书于其上升自西阶东面太史是右侯氏升西面立太史述命侯氏降两阶之间北面再拜稽首升成拜太史加书于服上侯氏受
　　【诸公天子三公师保傅言诸者其人不定唯所使也箧以盛服命书天子所锡命侯氏之策书也上箧上太史掌策命者右居诸公之右述命宣读命辞也两阶之间东西两阶中也加书服上宣读已毕乃加之于箧内服上也】
　　使者出侯氏送再拜傧使者诸公赐服者束帛四马傧太史亦如之
　　【郑康成曰既云拜送乃言傧使者以劳有成礼略而遂言也】
　　右赐车服
　　飨礼乃归
　　【天子于诸侯有飨有食有燕而飨为大此言飨以该食燕也掌客职上公三享三食三燕侯伯再飨再食再燕子男一飨一食一燕归反国也】
　　右飨
　　诸侯觐于天子为宫方三百歩四门坛十有二寻深四尺加方明于其上
　　【诸侯觐于天子谓大朝觐也王十二嵗若不巡狩则四方诸侯皆来朝于是为坛壝宫于国门外之南方而受之司仪职将合诸侯则令为坛三成官旁一门掌舍职为坛壝宫设棘门正谓此也八尺曰寻坛四方十有二寻每方九丈六尺也深犹长也髙也坛从上至地其深四尺方明者上下四方神明之象犹宗庙之有主也○髙紫超曰天子以诸侯来觐特设方明之主以象上下四方神明之象而祀焉盖协和万邦而懐柔百神之意与舜之类上帝禋六宗望山川徧羣神略同】
　　方明者木也方四尺设六色东方青南方赤西方白北方黒上下黄设六玉上圭【当作璧】下璧【当作琮】南方璋西方琥北方璜东方圭
　　【髙紫超曰大宗伯职苍璧礼天黄琮礼地青圭礼东方赤璋礼南方白琥礼西方璜礼北方此与其制合六色以象天地四方之色也六玉以礼天地四方之神也○此详方明之制下言天地日月四渎山川丘陵则上下四方之神悉该之矣】
　　上介皆奉其君之旂置于宫尚左公侯伯子男皆就其旂而立四传摈
　　【置于宫者建旂于宫之四旁豫为其君见王之位也尚左诸侯北面者皆以东为上也明堂位诸公中阶之前诸子门东诸男门西皆北面东上是也其东面西面者则以北为上不言者王立于北则上北可知也明堂位诸侯东阶之东西面北上诸伯西阶之西东面北上是也四传摈者髙紫超谓其宫四门四方诸侯各自其门而入故须四面传摈也】
　　天子乘龙载大斾象日月升龙降龙出拜日于东门之外反祀方明
　　【马八尺以上为龙象者绘日月升降龙之象于斾也东门即此坛之东门也日者众阳之宗天神之首故天子之出必先拜之而后反祀方明乃以防同之礼见诸侯也】
　　礼日于南门外礼月与四渎于北门外礼山川丘陵于西门外祭天燔柴祭山丘陵升祭川沈祭地瘗
　　【既总祀羣神于坛而于天地日月山川岳渎神之尊者又分礼之于南西北门之外日为阳精故于南门月与四渎隂精故于北门山川丘陵主成物故于西门皆于门外者望其神致礼也祭即礼也祭天亦于南门外祭地亦于北门外祭天神日月燔柴升禋以通之祭山丘陵升髙以加之祭川沈物以委之祭地瘗物以实之皆所谓礼而行之于各门之外者也○敖君善曰天子巡狩有懐柔百神望秩山川之祀此诸侯以天子不巡狩之故而来朝觐致天子于此亦略修祀事以仿巡狩之礼云】
</div>
    <div class="pagination">
<a href="礼经本义_page18.html">上一页</a><span>...</span><a href="礼经本义_page14.html">14</a><a href="礼经本义_page15.html">15</a><a href="礼经本义_page16.html">16</a><a href="礼经本义_page17.html">17</a><a href="礼经本义_page18.html">18</a><span class="current-page">19</span><a href="礼经本义_page20.html">20</a><a href="礼经本义_page21.html">21</a><a href="礼经本义_page22.html">22</a><a href="礼经本义_page23.html">23</a><a href="礼经本义_page24.html">24</a><span>...</span><a href="礼经本义_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
