<!DOCTYPE html>
<html>
 <head>
  <meta charset="utf-8"/>
  <title>
   仪礼经传通解 - 第 5 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   仪礼经传通解 - 第 5 页/共 47 页
  </h1>
  <div class="content">
   仪礼经传通解卷六
　　钦定四库全书
　　仪礼经传通解卷七
　　宋　朱子　撰
　　乡礼三之上
　　乡饮酒礼
　　乡饮酒之礼　主人就先生而谋宾介【介音界　主人谓诸侯之乡大夫也先生乡中致仕者宾介处士贤者周礼大司徒之职以乡三物教万民而宾兴之一曰六德知仁圣义中和二曰六行孝友睦婣任恤三曰六艺礼乐射御书数乡大夫以正月之吉受法于司徒退而颁之于其乡吏使各以教其所治以考其德行察其道艺及三年大比而兴贤者能者乡老及乡大夫帅其吏与其众寡以礼礼宾之厥明献贤能之书于王是礼乃三年正月而一行也诸侯之乡大夫贡士于其君盖如此云古者年七十而致仕老于乡里大夫名曰父师士名曰少师而教学焉恒知乡人之贤者是以大夫就而谋之贤者为宾其次为介又其次为众宾而与之饮酒是亦将献之以礼礼宾之也今郡国十月行此饮酒礼以党正每嵗邦索鬼神而祭祀则以礼属民而饮酒于序以正齿位之説然此篇无正齿位之事焉凡乡党饮酒必于民聚之时欲其见化知尚贤尊长也孟子曰天下有达尊三爵也德也齿也　知音智行下孟反颁音班比毗志反少诗照反索色白反属音烛长丁丈反　疏曰处士者有德行道艺而未仕者也贤者即德行者也能者即道艺者也乡老谓三公二乡公一人也云诸侯之乡大夫贡士于其君盖亦如此者无正文故云盖也又曰若据乡贡一人其介与众宾不贡之矣但立介与众宾辅宾行乡饮酒之礼待后年还以贡之耳案射义云古者天子之制诸侯嵗献贡士注引旧説大国三人次国二人小国一人大国三乡次国二乡小国一乡所贡之士与乡同则乡送一人至君所其国有遂数亦同其乡并有公邑采地皆有贤能贡之而贡士与乡数同不言遂与公邑采地所贡者盖当乡送一人至君所君又总校德之大小取以贡之纵取乡外仍准乡数为定乡大夫虽行饮酒礼宾之于君其简讫仍更行饮酒礼宾之于王又曰礼记云嵗十二月合聚万物而索飨之周谓之十二月即夏之十月农功毕而蜡祭是月党正聚民于序学中以三时务农将阙于礼此时农隙故行正齿位之礼六十者坐五十者立侍六十者三豆七十者四豆八十者五豆九十者六豆年长者在上是正齿位之法也汉时十月饮酒礼取党正之文此篇则无党正正齿位法也民聚之时谓大比大蜡之时尚贤据此篇乡饮酒尊长据党正乡饮酒也但党正饮酒以乡大夫临观行礼或乡大夫居此党内则亦名乡饮酒也引孟子者以证乡大夫饮酒是尚徳也党正饮酒尚齿也爵于此无所当连引之耳或曰宾若有遵者一章即尚爵之义也】右谋宾介
　　主人戒宾宾拜辱主人答拜乃请宾宾礼辞许主人再拜宾答拜【戒警也告也拜辱出拜其自屈辱至已门也请告以其所为来之事不固辞者素所有志警音景为于伪反　疏曰知宾出门者见冠礼主人宿宾宾出门左乡射戒宾亦出门故也士相见固辞此】
　　【礼辞即许者宾已知欲贡已又以学习德业情意相许也案冠礼主人先拜宾答拜此宾先拜主人答拜者彼冠礼主人戒同寮尊又使之加冠于子尊重之故主人先拜此则乡大夫尊矣宾是乡人卑矣又将贡已宜尊敬主人故宾先拜辱也是以下注云去又拜辱者以送谢之也　今按学成行修进仕于朝上以致君下以泽民此士之素所有志也】主人退宾拜辱【退犹去也去又拜辱者以送谢之】介亦如之【如戒宾也　疏曰不言众宾众宾德劣但谋介时亦当谋之故上注兼言其次为众宾至于戒速之日必当遣人戒速使知但略而不言故下云宾及众宾皆从之故乡饮酒义云主人亲速宾及介而众宾自从之也】右戒宾介　记乡朝服而谋宾介皆使能不宿戒【乡乡人谓乡大夫也朝服冠端缁带素韠白屦今郡国行乡饮酒之礼冠而衣皮弁服与礼异再戒为宿戒礼将有事先戒而复宿戒　韠音毕衣于既反】
　　乃席宾主人介【席敷席也夙兴往戒归而敷席宾席牖前南面主人席阼阶上西面介席西阶上东面　敷音孚牖音酉】众宾之席皆不属焉【席众宾于宾席之西不属者不相续也皆独坐明其德各特　疏曰乡射云席宾南面东上众宾之席继而西此众宾之席亦当然但乡射言继者甫欲习众庶未有所殊别此乃特贡于君故众宾之席皆不属焉虽不属犹统宾为位同南面也】尊两壶于房户闲斯禁有酒在西设篚于禁南东肆加二勺于两壶【斯如字又音赐勺上灼反　斯禁禁切地无足者酒在西上也肆陈也　疏曰凡设尊之法醴尊见其质皆在房内冠礼礼子昬礼礼妇是也酒尊皆于显处见其文此及醮子与乡射特牲少牢有司彻是也言东肆以头首为记从西向东为肆则大头在西也斯澌也澌尽之名故知切地无足昏礼冠礼皆云禁者士礼以禁戒为名是以玉藻云大夫侧尊用棜士侧尊用禁注云棜斯禁也大夫士礼之异也礼器云大夫士棜禁注云棜斯禁也谓之棜者特牲礼云实兽于棜注云棜之制如今大木舆矣则棜是舆非承尊之物以禁与斯禁无足似舆故名为棜若然士之棜禁大夫之斯禁名虽异其形同是以礼器同名棜禁也若天子诸侯承尊之物谓之豊上有舟也】设洗于阼阶东南南北以堂深东西当东荣水在洗东篚在洗西南肆【深申鸩反后皆放此更不音　荣屋翼　疏曰云南北以堂深者堂深谓从堂廉北至房室之壁堂下洗北去堂逺近取于堂上深浅假令堂深二丈洗亦去堂二丈以此为度云荣屋翼者荣在屋栋两头与屋为翼若鸟之有翼故斯干诗云如鸟斯革如翚斯飞与屋为荣故云荣也】
　　右设席　记蒲筵缁布纯【纯之闰反或章允反　筵席也纯缘也　缘以绢反疏曰公食记云蒲筵常缁布纯此不言常文不具也倍寻曰常文六尺也】尊绤幂宾至
　　彻之【绤葛也幂覆尊中】
　　羮定【定丁佞反　肉谓之羮定犹孰也　疏曰肉孰即定止然故以定言之不敢烦劳宾使之至而久俟故以羮定为速宾时节之限也】主人速宾宾拜辱主人荅拜还宾拜辱【速召也还犹退　疏曰聘礼云宾至近郊使下大夫至宾馆遂以宾入公食礼使大夫戒宾宾皆不拜送遂从之郑注云不拜送者为从之不终事皆不拜送此独拜送者亦是乡大夫尊宾卑又拟贡故特拜辱而送之异于余者】介亦如之【如速宾也】宾及众宾皆从之【从犹随也言及众宾介亦在其中】
　　右速宾　记其牲狗也【狗取择人】亨于堂东北【亨普庚反祖阳气之所始也阳气主养易曰天地养万物圣人养贤以及万民　疏曰此据乡饮酒义而言以正月三阳生之月万物出地盛于东南故云祖阳气之所始也引易頥彖辞者义取养贤能而宾举之事也】
　　主人一相迎于门外再拜宾宾荅拜拜介介荅拜【相息亮反相主人之吏摈赞传命者　传丈专反　疏曰主人于羣吏中立一相使传宾主之命主人乃自出迎宾于】
　　【大门外乡饮酒义云主人拜迎宾于庠门之外是也言一相者欲见使一相传命乃迎也】揖众宾【差益卑也拜介揖众宾皆西南面　疏曰上文主人迎宾而拜介是介差卑于宾今于众宾不拜直揖之而已故云差益卑也宾介众宾立位在门外以北为上主人与宾正东西相当则介与众宾差在南故主人正西面拜宾则侧身向西南拜介揖众宾矣】主人揖先入【揖揖宾也先入门而西面疏曰庠学唯有一门即向阶门内既有三揖故主人导宾揖而先入门至内霤西向待宾也】宾厌介入门左介厌众宾入众宾皆入门左北上【厌一涉反　皆入门西东面宾之属相厌变于主人也推手曰揖引手曰厌今文皆作揖又曰众宾皆入左无门　疏曰宾既北上主人西面相向揖讫乃相背各向堂涂介与众宾亦随宾至西阶下宾与介众宾等自用引手而入故不揖是变于主人也厌字或作擡字者古字义亦通也周礼司仪云王揖庶姓时揖异姓天揖同姓郑以推手小下之为土揖平推手为时揖推手小举之为天揖也云引手者以手向身引之也】主人与宾三揖至于阶三让主人升宾升主人阼阶上当楣北面再拜宾西阶上当楣北面荅拜【楣亡悲反　三揖者将进揖当陈揖当碑揖楣前梁也复拜拜宾至此堂尊之　复扶又反　疏曰云三让主人升者主人先升宾后升故乡射云主人升一等宾升是也尔雅陈堂涂也楣前梁封后梁为室户上拜宾至此堂者乡饮酒义亦云是知拜至也凡拜至者皆是尊之也】
　　右迎宾　记立者东面北上若有北面者则东上【贤者众寡无常也或统于堂或统于门　疏曰此谓堂下立者乡人贤者或多或少若少则东面北上统于堂也若多东面立不尽即门西北面东上统于门也】
　　主人坐取爵于篚降洗【将献宾也　疏曰篚在堂上尊南故取之乃降也】宾降【从主人也　今按下文云宾复位当西序东面注云言复位者明始降时位在此　疏曰上始降时直云宾降不言处所于此见之是举下以明上之义又按燕礼亦云宾降阶西东面故北当取下文附见以足之云】主人坐奠爵于阶前辞【重以已事烦宾也事同曰让事异曰辞　疏曰献宾是主人事故重以烦宾也事同谓若上文主人与宾俱升阶而云三让是也事异若此文主人有事宾无事则曰辞此对文为义若散文则通是以周礼司仪云主君郊劳交摈三辞车逆拜辱三揖三辞拜受是也】宾对【对荅也宾主之辞未闻】主人坐取爵兴适洗南面坐奠爵于篚下盥洗【已盥乃洗爵致洁敬也今文无奠　疏曰案乡饮酒义云主人盥洗扬觯所以致洁也拜至拜洗拜受拜送所以致敬也此止是致洁并言敬者郑注兼拜至拜受而言耳】宾进东北面辞洗【必进东行示情　疏曰乡射宾进东北面辞洗彼注云必进者方辞洗宜违其位也言东北面则位南于洗矣是其宾初降立至于序南东乡至于主人洗爵乃东行故此得北面辞洗也云示情者宾进前就主人示谦下主人之情也】主人坐奠爵于篚兴对宾复位当西序东面【言复位者明始降时位在此　疏曰上经奠爵于阶前者主人未洗见宾降即奠爵故在阶前奠爵此即至洗将洗爵见宾辞故奠爵于篚兴对故不同也】主人坐取爵沃洗者西北面【沃洗者主人之羣吏疏曰下记主人之赞者注云赞佐也谓主人之属佐助主人之礼事彻鼏沃盥设荐俎是也】卒洗主
　　人壹揖壹让升【俱升古文壹作一　疏曰乡射云主人卒洗一揖一让以宾升是俱升也上文主人先升宾乃升者以初至之时宾客之道进宜难故主人升导之至此以辞让讫故略威仪而俱升也】宾拜洗主人坐奠爵遂拜降盥【复盥为手坋污　为于伪反坋步困反　疏曰言奠爵遂拜者因事曰遂凡宾主行事相报皆言答此不言答省文也】宾降主人辞宾对复位当西序卒盥揖让升宾西阶上疑立【疑鱼乙反后疑立皆放此　疑读为疑然从于赵盾之疑疑正立自定之貌　盾徒本反　疏曰不言一揖一让从上可知疑然以下公羊传文然彼作仡然与此异也乡射注云疑止也有矜庄之色】主人坐取爵实之宾之席前西北面献宾【献进也进酒于宾　疏曰宾在西阶北面将就席受故西北面向其席也】宾西阶上拜主人少退【少退少辟辟音避】宾进受爵以复位主人阼阶上拜送爵宾少退【复位复西阶上位　疏曰以宾西阶上疑立今见主人西北面献于已席前故宾进将于席前受之也案乡射云宾进受爵于席前复位此文不具也】荐脯醢【荐进也进之者主人有司　疏曰案昬礼礼宾赞者荐脯醢周礼膳宰荐脯醢故知此亦非主人是有司也】宾升席自西方【升由下也升必中席　疏曰案曲礼云席南乡北乡以西方为上今升席自西方云升由下者以宾统于主人以东方为上故以西方为升由下也】乃设折俎【折之设反牲体枝解节折在俎　疏曰凡解牲体之法有全蒸其豚解为二十一体体解即此折俎是也是以下有宾俎脊胁肩介俎脊胁肫胳是体解也】主人阼阶东疑立宾坐左执爵祭脯醢【坐坐于席祭脯醢者以右手　疏曰上文宾升席下文降席故知坐在席经云左执爵明祭用右手是以乡射亦云右祭脯醢】奠爵于荐西兴右手取肺郤左手执本坐弗缭右絶末以祭尚左手哜之兴加于俎【缭音了哜才计反　兴起也肺离之本端厚大者缭犹紾也大夫以上威仪多紾絶之尚左手者明垂紾之乃絶其末哜尝也　紾音轸上时掌反　疏曰奠爵于荐右者为取肺奠之将举故奠于右记云取俎进俎不坐是以取时奠爵兴至加于俎又兴也云肺离之此是举肺刲者本谓根本肺之大端北乡饮酒大夫礼故云缭祭乡射士礼云絶祭但云缭必兼絶言絶不得兼缭也言大夫以上则天子诸侯亦缭絶兼有但礼篇亡无以知也周礼大祝辨九祭七曰絶祭八曰缭祭注云缭祭以手从肺本循之至于末乃絶以祭絶祭不循其本直絶以祭二祭本同礼多者缭之礼略者絶则祭之亦据此与乡射而言也哜至齿则尝之也】坐捝手遂祭酒【捝始兑反　捝拭也古文捝作说　疏曰内则士佩之中有帨则宾客自有帨巾以拭手也】兴席末坐啐酒【啐七内反　啐亦尝也　疏曰席末席之尾也乡饮酒义云于席末言是席之正非专为饮食也此所以贵礼而贱财也祭荐祭酒哜肺于席中唯啐酒于席末是贱财之义也云啐亦尝者以前肺云哜是至齿为尝此酒云啐谓入口为尝】降席坐奠爵拜告防执爵兴主人阼阶上荅拜【降席席西也防美也】宾西阶上北面坐卒爵兴坐奠爵遂拜执爵兴主人阼阶上荅拜【卒尽也于此尽酒者明此席非専为饮食起　为于伪反　疏曰非専为饮食乡饮酒义文言遂拜者亦因奠爵不起因拜也但此席为宾贤能起故不在席尽爵于此西阶上卒之然啐酒于席末亦兼为饮食故以不専言之也】
　　右献宾　记献用爵其他用觯【觯之鼔反　爵尊不防用之　疏曰献宾介献众宾等皆用一升之爵至酬及旅酬之等皆用三升之觯以献为初相敬故用爵以酬之等皆用为相欢故用觯也】凡举爵三作而不徒爵【谓献宾献大夫献工皆有荐　疏曰徒空也谓不空以爵献之而已皆有荐脯醢】荐脯五挺横祭于其上出自左房【挺大顶反本亦作脡同　挺犹膱也乡射礼曰祭半膱膱长尺有二寸左在东阳也阳主养房馔陈处也冠礼之馔脯醢南上曲礼曰以脯脩置者左朐右末　膱音职胊其于反　疏曰横祭者于脯为横于人为缩其挺有五通祭者六故乡射记云荐脯用笾五膱祭半膱横于上膱长尺二寸则祭半膱者长六寸此脯不言长短者记文不具也引冠礼者欲见此房中之馔亦南上也引曲礼者欲见此脯设之皆横于人前也】俎由东壁自西阶升【亨狗既孰载之俎馔于东方　疏曰亨狗于东方孰乃载之于俎馔陈于东壁恐由东阶升故辨之云自西阶升也】宾俎脊胁肩肺主人俎脊胁臂肺介俎脊胁胳肺肺皆离皆右体进腠【胳音格一音各腠千豆反　凡牲前胫骨三肩臂臑也后胫骨二胳也尊者俎尊骨卑者俎卑骨祭统曰凡为俎者以骨为主骨有贵贱凡前贵后贱离犹楏也腠理也进理谓前其本也今文胳作骼　胫户定反臑乃报反刘音纯防苦圭反骼古白反　疏曰此序体宾用肩主人用臂介用胳其间有臑肫在而介不用者盖为大夫俎故此阙焉乡射亦但记宾主之俎而不言介俎注云宾俎用肩主人用臂尊宾也若有尊者则俎其余体是臑肫为大夫明矣大夫虽尊不夺宾主正礼故用体卑于主人与宾而尊于介也或有介俎肫胳不言者欲见用体无常若有一大夫即介用肫若有二大夫则介用胳故肫胳两见亦是也云后胫骨二胳也者此皆如特牲少牢不取觳也云祭统者据祭祀归俎之法北据饮酒生人之礼引之者取一边骨有贵贱之义以其宾用肩主人用臂介用胳前贵于后也　今按介俎脊胁胳肺印本胳上有肫字然释文无音疏又云有臑肫而介不用明本无此字也成都石经亦误今据音疏删去】以爵拜者不徒作【作起也言拜既爵者不徒起起必酢主人　疏曰拜受爵者有不酢主人法故上经众宾之长一人受爵而不酢主人故郑知此是拜既爵也】坐卒爵者拜既爵立卒爵者不拜既爵【降杀各从其宜不使相错唯工不从此礼　杀所界反疏曰以工无目故不使立卒爵而坐卒爵虽坐卒爵而不拜既爵也】
　　宾降洗【将酢主人　疏曰尔雅云酢报也前得主人之献今将酌以报之故降洗而致洁敬也】主人降【亦从宾也降降立阼阶东西面　疏曰下云主人复阼阶东西面故知初降在此也】宾坐奠爵兴辞【西阶前也　疏曰乡射云宾西阶前东面坐奠爵兴辞降此亦然也】主人对宾坐取爵适洗南北面主人阼阶东南面辞洗宾坐奠爵于篚兴对主人复阼阶东西面宾东北面盥坐取爵卒洗揖让如初升主人拜洗宾答拜兴降盥如主人礼宾实爵主人之席前东南面酢主人主人阼阶上拜宾少退主人进受爵复位宾西阶上拜送爵荐脯醢主人升席自北方设折俎祭如宾礼【祭者祭荐俎及酒亦哜啐疏曰乡射宾盥讫将洗主人乃辞洗礼之常也此将宾举之故未盥而辞洗以重之也　今按此等恐或文有先后未必有此轻重之别也疏又曰云揖让如初升者谓前主人卒洗一揖一让升也云降盥如主人礼者谓如主人降盥礼则此宾降】
　　【主人亦降宾辞降主人对一与主人降辞已下同也云祭如宾礼者如上宾祭时坐左执爵右祭脯醢奠爵于荐西兴右手取肺郤左手执本坐弗缭右絶末以祭尚左手哜之兴加于俎坐捝手遂祭酒兴席末坐啐酒故云祭如宾礼云祭者祭荐俎及酒者荐谓脯醢俎即离肺也云亦哜啐者亦哜肺啐酒也】不告防【酒已物也】自席前适阼阶上北面坐卒爵兴坐奠爵遂拜执爵兴宾西阶上答拜【自席前者啐酒席末因从北方降由便也　疏曰曲礼席东乡西乡以南方为上南乡北乡以西方为上凡升席必由下降由上今主人当降自南方以啐酒于席末遂因从席北头降又从北向南北面拜是由便也】主人坐奠爵于序端阼阶上北面再拜崇酒宾西阶上答拜【东西墙谓之序崇充也言酒恶相充实　疏曰奠爵于序端者拟后酬宾讫取此爵以献介也宾告防甘主人之味故啐则拜之主人谢宾以酒恶相充实故饮讫乃拜】右宾酢主人　记主人介凡升席自北方降自南方【席南上升由下降由上由便　疏曰主人与介席南方为上故升由下降由上者便也】介爵酢爵僎爵皆居右【三爵皆饮爵也介宾之辅也酢所以酢主人也遵谓乡人为卿大夫来观礼者酢或为作僎或为驯古文礼僎作遵　疏曰三人既不被优故爵并居右示为饮之按乡饮酒介爵及主人受酢之爵并僎爵皆不明奠置之所故记者于此明之　少仪】
　　主人坐取觯于篚降洗宾降主人辞降宾不辞洗立当西序东面【觯之防反　不辞洗者以其将自饮　疏曰酬酒先饮乃酬宾故云将自饮亦盥洗者礼法宜洁故也主人辞应奠爵不言者文略也】卒洗揖让升宾西阶上疑立主人实觯酬宾阼阶上北面坐奠觯遂拜执觯兴宾西阶上答拜【酬劝酒也酬之言周忠信为周　疏曰宾疑立者待主人自饮故也主人将酬宾若不自先饮是不忠信恐宾不饮示忠信之道故先自饮乃饮宾为酬也忠信为周国语文】坐祭遂饮卒觯兴坐奠觯遂拜执觯兴宾西阶上答拜主人降洗宾降辞如献礼升不拜洗【不拜洗杀于献　杀所界反　疏曰辞如献礼者主人辞宾降宾辞主人为已洗爵此与献宾时同】宾西阶上立主人实觯宾之席前北面宾西阶上拜主人少退卒拜进坐奠觯于荐西【宾已拜主人奠其觯】宾辞坐取觯复位主人阼阶上拜送宾北面坐奠觯于荐东复位【酬酒不举君子不尽人之欢不竭人之忠以全交也　疏曰宾辞者乡射二人举觯于宾与大夫进坐奠于荐右宾与大夫辞坐受觯以兴注云辞辞其坐奠觯乡射注亦云辞主人复亲酌已是也】
　　右主人酬宾　记凡奠者于左【不饮者不欲其妨疏曰谓主人酬宾之觯主人奠于荐右客不尽主人之欢奠之于左是不欲其妨后奠爵也】将举于右【便也疏曰谓若下经一人举觯为旅酬始二人举觯为无算爵始皆奠于右是其将举者于右以右举之便也】客爵居左其饮居右【客爵谓主人所酬宾之爵也以优宾耳宾不举奠于荐东】
　　【是居左也　疏曰其饮居右者下经一人举觯于宾宾奠觯于荐西至旅酬宾取荐西之觯以酬主人是也少仪】
　　主人揖降宾降立于阶西当序东面【主人将与介为礼宾谦不敢居堂上】主人以介揖让升拜如宾礼主人坐取爵于东序端降洗介降主人辞降介辞洗如宾礼升不拜洗【介礼杀也疏曰按上主人迎宾之时介与众宾从入又主人与宾三揖至于阶之时介与众宾亦随至西阶下东面今此文云揖让升如宾礼则唯于升堂时相让无庭中三揖之事矣升堂而云拜者谓拜至亦如宾矣云介礼杀也者谓不拜洗是以乡饮酒义云三让以宾升拜至献酬辞让之节繁及介省矣是也】介西阶上立【不言疑者省文】主人实爵介之席前西南面献介介西阶上北面拜主人少退介进北面受爵复位主人介右北面拜送爵介少退【主人拜于介右降尊以就卑也今文无北面疏曰云西南面献介者以介席东面故邪向之也主人位在阼阶今于献介主人来在西阶介右是介卑故降主人之尊就西阶介之东北面拜也至旅酬皆同阶者礼杀故也】主人立于西阶东荐脯醢介升席自北方设折俎祭如宾礼不哜肺不啐酒不告防自南方降席北面坐卒爵兴坐奠爵遂拜执爵兴主人介右答拜【不哜啐下宾　疏曰云主人立于西阶东者始献介之时近西在介右今于设荐之时主人无事稍近东】右主人献介
　　介降洗主人复阼阶降辞如初【如宾酢之时　疏曰云如初者如宾酢主人之时介辞主人从已降主人辞介为已洗也】卒洗主人盥【盥者当为介酌　疏曰此主人自饮而盥者尊介也是以乡射注云盥者虽将酌自饮尊大夫不敢防是其类也】介揖让升授主人爵于两楹之间【就尊南授之介不自酌下宾酒者宾主共之　疏曰揖让升者谓一揖一让升也云授主人爵以爵授主人也知两楹间是尊南者以上云尊于房户间房户间当两楹之北也云下宾者以宾亲酌以酢主人此不自酌也乡饮酒义云尊于房户之间宾主共之】介西阶上立主人实爵酢于西阶上介右坐奠爵遂拜执爵兴介答拜主人坐祭遂饮卒爵兴坐奠爵遂拜执爵兴介答拜主人坐奠爵于西楹南介右再拜崇酒介答拜【奠爵西楹南以当献众宾疏曰主人既受爵介无事故于西阶上立知此奠爵为众宾者按下文云主人揖升坐取爵于西楹下是也】
　　主人复阼阶揖降介降立于宾南【疏曰向来主人与介行礼于西阶上事讫故复阼阶揖让降介降立于宾南者以将献众宾故介无事就宾南也】
　　右介酢主人
　　主人西南面三拜众宾众宾皆答壹拜【三拜一拜示徧不备礼也不升拜贱也　徧音遍下同　疏曰主人在阼阶下众宾在宾介之南故西南向拜之众宾各得主人一拜主人亦徧得一拜是不备礼乡射少牢有司彻皆有此文大夫尊故也士则答再拜故特牲云主人三拜众宾众宾答再拜郑云众宾再拜者士贱旅之得备礼是也　今按此疏云众宾各得主人一拜主人亦徧得一拜乡射疏又云众宾无问多少止为三拜是示徧也然则主人之拜众宾不能一一拜之但为三拜以示徧而众宾之长者三人各答一拜也然经及注疏但言众宾一拜而无三人之文未详其説乡射放此】主人揖升坐取爵于西楹下降洗升实爵于西阶上献众宾众宾之长升拜受者三人【长丁丈反　长其老者言三人则众宾多矣　疏曰云主人揖升者从三人为首一一揖之而升也云降洗升实爵者以下不更言洗则以下因此不复洗矣云西阶上献众宾者下别言众宾之长三人则众宾之中兼言堂下众宾故郑云众宾多矣自三人已下于下便以次歴言之矣云拜受者三人则堂下众宾不拜受矣】主人拜送【于众宾右　疏曰约上文介右而知也】坐祭立饮不拜既爵授主人爵降复位【既卒也卒爵不拜立饮立授贱者礼简疏曰宾贤能以贤者为宾其次为介不问长幼其三宾德劣于宾介则数年之长幼故此众宾之长坐祭与宾介同不拜既爵立饮立授则异贱故礼简也】众宾献则不拜受爵坐祭立饮【次三人以下也不拜礼弥简　疏曰此堂下众宾又简于三人也】每一人献则荐诸其席【谓三人也　疏曰以其言席又下别言众宾则此是三人也】众宾辩有脯醢【辩音遍亦每献荐于其位位在下今文辩皆作遍　疏曰以其言堂下立侍不合有席故不言席而云位在下也不言其数者乡人有学识者皆来观礼皆入饮酒之内是以乡射云旅酬堂上辩卒受者兴以旅在下者明众宾在堂下也】主人以爵降奠于篚【不复用也】
　　右主人献众宾　记众宾之长一人辞洗如宾礼【于三人之中复差有尊者余二人虽为之洗不敢辞其下不洗】　乐正与立者皆荐以齿【与音预　谓其饮之次也尊乐正同于宾党不言饮而言荐以明饮也既饮皆荐于其位乐正位西阶东北面】　主人之赞者西面北上不与【与音预　赞佐也谓主人之属佐助主人礼事彻鼏沃盥设荐俎者西面北上统于堂也与及也不及谓不献酒】无算爵然后与【燕乃及之】
　　揖让升宾厌介升介厌众宾升众宾序升即席【序次也即就也今文厌皆为揖　疏曰众宾序升者谓三宾堂上有席者以年长为首以次即席也云今文厌皆为揖不从者以宾相引以手不得为揖故也】一人洗升举觯于宾【一人主人之吏发酒端曰举　疏曰此一人举觯为旅酬也云发酒端曰举者从上至下徧饮讫又从上而起也】实觯西阶上坐奠觯遂拜执觯兴宾席末答拜坐祭遂饮卒觯兴坐奠觯遂拜执觯兴宾答拜降洗升实觯立于西阶上宾拜【宾拜拜将受觯　疏曰云宾席末答拜者谓于席西南面非谓席上近西为末以其无席上拜法也已下宾拜皆然】进坐奠觯于荐西宾辞坐受以兴【举觯不授下主人也言坐受者明行事相接若亲受谦也　疏曰上献宾皆亲授而奠之今不亲授是下主人乡射注云不授贱不敢也若于人手所授而已受之则名为受不于人取之不得言受今于地取之而言受者以主人奠之宾取之而无隔絶虽于地若手受之也】举觯者西阶上拜送宾坐奠觯于其所【所荐西也　疏曰宾奠于其所者待作乐后立司正宾乃取此觯以酬主人以其将举故且奠之于右也】举觯者降【事已　疏曰案乡射举觯者降后有大夫此不言者大夫观礼之人或来或否故不言也】
　　右一人举觯记乐作大夫不入【后乐贤者　疏曰大夫入当一人举觯之后未乐作之前以助主人乐贤若乐作之后则后于乐贤者故不入也　今按宾若有遵者其礼详见篇末及乡射礼一人举觯之后】
　　设席于堂廉东上【为工布席也侧边曰廉燕礼曰席工于西阶上少东乐正先升北面此言乐正先升立于西阶东则工席在阶东　疏曰引燕礼者欲证此席为工又以此经云堂廉东上不言阶东故取燕礼及此下文以见乐正于西阶东而立在工西则知工席更在阶东北面可知也】工四人二瑟瑟先相者二人皆左何瑟后首挎越内右手相【相息亮反何户可反挎口孤反　四人大夫制也二瑟二人鼔瑟则二人歌也瑟先者将入序在前也相扶工也众宾之少者为之每工一人乡射礼曰弟子相工如初入天子相工使视了者凡工瞽蒙也故有扶之者师冕见及阶子曰阶也及席子曰席也固相师之道后首者变于君也挎持也相瑟者则为之持瑟其相歌者徒相也越瑟下孔也内侧担之者　少申召反了音了瞽音古蒙音蒙见贤遍反为于伪反担丁甘反　疏曰此乡大夫饮酒而云四人大射诸侯礼而云六人若然士当二人天子当八人为差次也工四人二人瑟相二人则工二人歌虽不言相亦二人可知以空手无事故不言也天子相工使眡了为之者见周礼眡了职云凡乐事相瞽是也郑司农云无目眹谓之瞽有目眹而无见谓之蒙有目无眸子谓之瞍燕礼云小臣左何瑟面鼔注云燕尚乐可鼔者在前也此不面鼓是变于君也挎者瑟底有孔越以指深入谓之挎也徒空也无可荷空以右手相侧担之者以左手于外侧担之使向内也】乐正先升立于西阶东【正长也疏曰案周礼有大司乐乐师天子之官此乐正者诸侯及大夫士之官当天子大司乐】工入升自西阶北面坐相者东面坐遂授瑟乃降【降立于西方近其事　近附近之近　疏曰乡射云乐正适西方命弟子赞工迁乐故知西方是近其事也】工歌鹿鸣四牡皇皇者华【三者皆小雅篇也鹿鸣君与臣下及四方之宾燕讲道修政之乐歌也此采其已有防酒以召嘉宾嘉宾既来示我以善道又乐嘉宾有孔昭之明德可则效也四牡君劳使臣之来乐歌也此采其勤苦王事念将父母懐归伤悲忠孝之至以劳宾也皇皇者华君遣使臣之乐歌也此采其更是劳苦自以为不及欲谘谋于贤知而以自光明也　效户孝反劳力报反使所吏反更音庚知音智　疏曰凡歌诗之法皆歌其类此时贡贤能拟为卿大夫或为君所燕食以鹿鸣诗也或为君出聘以皇皇者华诗也或使反为君劳来以四牡诗也故宾贤能而预歌此三篇使习之也　今按鹿鸣即谓今日燕饮之事所以导达主人之诚意而美嘉宾之德也四牡言其去家而仕于朝辞亲而从王事于此乎始也皇皇者华言其将为君使而赋政于外也学记曰宵雅肄三官其始也正谓此也盖此三诗先王所制以为燕饮之乐用之乡人用之邦国各取其象而歌之也】卒歌主人献工工左瑟一人拜不兴受爵主人阼阶上拜送爵【一人工之长也凡工贱不为之洗　疏曰工之长者谓就四人之内为首者也案此乡饮酒及燕礼同是主懽心尚乐之事故有升歌笙间合乐及其献工献笙后间合不献以前已得献故不复重献乡射主于射略于乐无笙间唯有合乐笙工并为至终总献之大射亦主于射略于乐但不间歇不合乐故有升歌鹿鸣三终主人献工乃后下管新宫不复得献此君礼异于乡射也大射不略升歌而略笙间合者二南是乡大夫之正小雅是诸侯之正乡射不略合乐而大射不略升歌者不可略其正也】荐脯醢使人相祭【使人相者相其祭酒祭荐】工饮不拜既爵授主人爵【坐授之】众工则不拜受爵祭饮辩有脯醢不祭【祭饮献酒重无不祭也今文辩为徧　疏曰众工诸事皆不备尚祭饮则知得献酒无有不祭故云献酒重无不祭也其正酬亦祭至旅酬以下则不祭故下记云凡旅不洗不洗者不祭郑注云敬礼杀也不甚洁也】大师则为之洗宾介降主人辞降工不辞洗【大音泰为于伪反　大夫若君赐之乐谓之太师则为之洗尊之也宾介降従主人也工大师也上既言献工矣乃言大师者大师或瑟或歌也其献之瑟则先歌则后疏曰天子诸侯有常官则有大师也大夫则无常官若君赐之乐并乐人与之则亦谓之大师宾介降乡射】
　　【注云大夫不降尊也此礼虽有大夫亦不降可知也】笙入堂下磬南北面立乐南陔白华华黍【陔古才反　笙吹笙者也以笙吹此诗以为乐也南陔白华华黍小雅篇也今亡其义未闻昔周之兴也周公制礼作乐采时世之诗以为乐歌所以通情相风切也其有此篇明矣后世衰微幽厉尤甚礼乐之书稍稍废弃孔子曰吾自衞反鲁然后乐正雅颂各得其所谓当时在者而复重杂乱者也恶能存其亡者乎且正考父校商之名颂十二篇于周大师归以祀其先王至孔子二百年之间五篇而已此其信也　相如字风方鳯反重直用反父音甫】主人献之于西阶上一人拜尽阶不升堂受爵主人拜送爵阶前坐祭立饮不拜既爵升授主人爵【一人笙之长者也笙三人和一人凡四人乡射礼曰笙一人拜于下　和胡卧反疏曰案乡射记云三笙一和而成声注三人吹笙一人吹和凡四人尔雅曰笙小者谓之和是也献工之时拜送在西阶东以工在阶东故也此拜送笙之时在西阶上以其笙在阶下故不同也】众笙则不拜受爵坐祭立饮辩有脯醢不祭【亦受爵于西阶上荐之皆于其位磬南今文辩为徧　疏曰磬南者依前笙入立于磬南之处也】乃间歌鱼丽笙由庚歌南有嘉鱼笙崇丘歌南山有台笙由仪【间间厠之间丽力知反本或作离　间代也谓一歌则一吹六者皆小雅篇也鱼丽言太平年丰物多也此采其物多酒防所以优宾也南有嘉鱼言太平君子有酒乐与贤者共之也此采其能以礼下贤者贤者累蔓而归之与之燕乐也南山有台言太平之治以贤者为本此采其爱友贤者为邦家之基民之父母既欲其身之夀考又欲其名德之长也由庚崇丘由仪今亡其义未闻　累力追反蔓音万乐音洛治直吏反长如字　刘敞云此三篇皆笙诗也小序云有其义而亡其辞亡谓本无非亡逸之亡也乡饮酒礼鼔瑟而歌鹿鸣四牡皇皇者华然后笙入堂下磬南北面立乐南陔白华华黍燕礼亦鼔瑟歌鹿鸣四牡皇皇者华然后笙入立于县中奏南陔白华华黍南陔以下今无以考其名篇之义然曰笙曰乐曰奏而不言歌则有声而无词明矣下由庚崇丘由仪仿此　今按小序于此六笙诗皆着其义葢序者以意言之今郑此注云其义未闻则亦不敢信其説矣　疏曰此一经堂下吹笙堂上升歌间代而作故谓之乃间也又云谓一歌则一吹者谓堂上歌鱼丽终堂下笙中吹由庚续之以下皆然】乃合乐周南关雎葛覃卷耳召南鹊巢采蘩采苹【雎七徐反覃大南反卷九转反召音邵注同苹毗人反　合乐谓歌乐与众声俱作周南召南国风篇也王后国君夫人房中之乐歌也闗雎言后妃之德葛覃言后妃之职卷耳言后妃之志鹊巢言国君夫人之德采蘩言国君夫人不失职采苹言卿大夫之妻能循其法度昔太玉王季居于岐山之阳躬行召南之教以兴王业及文王而行周南之教以受命大雅云刑于寡妻至于兄弟以御于家邦谓此也其始一国耳文王作邑于丰以故地为卿士之采地乃分为二国周周公所食召召公所食于时文王三分天下有其二徳化被于南土是以其诗有仁贤之风者属之召南马有圣人之风者属之周南焉夫妇之道生民之本王政之端此六篇者其教之原也故国君与其臣下及四方之宾燕用之合乐也乡乐者风也小雅为诸侯之乐大雅颂为天子之乐乡饮酒升歌小雅礼盛者可以进取也燕合乡乐礼轻者可以逮下也春秋传曰肆夏繁遏渠天子所以享元侯也文王大明緜两君相见之乐也然则诸侯相与燕升歌太雅合小雅天子与次国小国之君燕亦如之与大国之君燕升歌颂合大雅其笙间之篇未闻　妃芳非反岐其宜反采地之采七代反被皮义反夏户雅反遏于葛反　疏曰歌乐众声俱作者谓堂上有歌瑟堂下有笙磬合奏此诗也燕礼记云有房中之乐注云歌周南召南之诗而不用钟磬之节谓之房中者后夫人之所讽诵以事其名子是也亦有用钟鼓奏之者诸侯卿大夫燕飨亦得用之故用钟鼓妇人用之乃不用钟鼓则谓之房中之乐也后妃夫人同是文王之化召南是文王未受命已前之事诸侯之礼故称夫人周南是文王受命称王之后天子之礼故称后也云国君与其臣下宾客燕之合乐者据燕礼而言也云乡乐者亦据燕礼记云遂合乡乐者也云小雅则升歌鹿鸣之等是也云大雅颂肆夏繁遏渠之等是也此须饮酒为飨礼升歌鹿鸣进取诸侯之乐飨礼盛也燕合乡乐以燕礼轻故可以逮下也郑君据仪礼上下而言其实飨燕同乐知者穆叔如晋晋侯享之歌鹿鸣之三是与燕礼同乐也若然小雅云飨或进取燕可以逮下者飨亦逮下也穆叔对曰三夏天子所以享元侯也文王两君相见之乐也鹿鸣所以嘉寡君也敢不拜嘉引之者证肆夏繁遏渠是颂谓天子之乐歌案钟师杜子春注引吕叔玉云肆夏时迈也繁遏执竞也渠思文也郑君不从以为诗篇名颂之族类也此歌之大者载在乐章乐崩亦从而亡之是以颂不能具也　今按二南之分注疏説皆未安唯程子曰以周公主内治故以畿内之诗言文王太姒之化者属之周南以召公掌诸侯故以畿外之诗言列国诸侯大夫之室家被文王太姒之化而成德者属之召南此为得之谓之南者言其化自岐雍之间被于江汉之域自北而南也诗曰以雅以南即谓此也】工告于乐正曰正歌备乐正告于宾乃降【乐正降者以正歌备无事也降立西阶东北面　疏曰以其上堂时在西阶之东北面知降堂下亦然在笙磬之西亦得监堂下之乐知位在此也】右乐宾　记磬阶间缩霤北面鼔之【缩所六反霤力又反　缩从也霤以东西为从鼔犹击也大夫而特县方宾乡人之贤者从士礼也射则磬在东古文缩为蹙　从子容反县音蹙子六反　疏曰郑知此是诸侯之卿大夫者案春官小胥掌乐县之法而云凡县钟磬半为堵全为肆注云钟磬者编县二八十六枚而在一虡谓之堵钟一堵磬一堵谓之肆半之者谓诸侯之卿大夫士也诸侯之卿大夫半天子之卿大夫西县钟东县磬士半天子之士县磬而已今此下唯县磬而无钟盖宾乡人之贤者又从士礼也若天子乡大夫宾贤虽从士礼亦钟磬俱有矣　今按此所引春官注文则全为肆者天子之卿大夫判县二肆钟磬各二堵也士特县一肆钟磬各一堵也半之者诸侯之卿大夫半天子之卿大夫判县一肆西钟东磬各一堵也士则县磬一堵而已射则磬在东者据乡射而言避射位故在东与此阶间异也】献工与笙取爵于上篚既献奠于下篚【明其异器敬也如是则献大夫亦然上篚三爵疏曰上篚三爵者献宾献介献堂上堂下众宾讫降奠于篚是其上篚一爵也献工与笙既献奠于下篚是上篚二爵也又乡射礼云主人以爵降洗献大夫此篇亦有大夫故知上篚有三爵也】其笙则献诸西阶上【谓主人拜送爵也于工拜于阼阶上者以其坐于西阶东也古文无上　疏曰上经主人献笙于西阶上此记人又言之为拜送爵而言也】
　　主人降席自南方【不由北方由便　疏曰主人之席南上升由下降由上是其常而言由便者解礼所以升由下降由上者是由便也】侧降【宾介不从　疏曰侧特也宾介不从故言侧以方燕礼杀故也】作相为司正司正礼辞许诺主人拜司正答拜【相息亮反作使也礼乐之正既成将留宾为有解惰立司正以监之拜拜其许　为于伪反解古卖反惰徒卧反监古】
　　【衔反　疏曰上经云一相迎于门外今将燕使为司正监察宾主之事也主人与宾行献酢之礼毕是礼成也升歌笙间合乐三终是乐成也故郑总言礼乐之正既成也】主人升复席
　　右立司正
　　司正洗觯升自西阶阼阶上北面受命于主人主人曰请安于宾司正告于宾宾礼辞许【为宾欲去留之告宾于西阶　疏曰乡射云司正升自西阶由楹内适阼阶上此不言由楹内者省文也乡射又云司正西阶上请安于宾】司正告于主人主人阼阶上再拜宾西阶上答拜司正立于楹间以相拜皆揖复席【再拜拜宾许也司正既以宾许告主人遂立楹间以相拜宾主人既拜揖就席　疏曰凡相拜者当在宾主拜前今在宾拜下者以经云司正告于主人因即拜宾宾即答拜文理切不得先言相拜故退之在下也乡射云司正告于主人遂立楹间以相拜主人阼阶上再拜宾西阶上答再拜是其相拜左前也】司正实觯降自西阶阶间北面坐奠觯退共少立【共九勇反注同　阶间北面东西节也其南北当中庭共拱手也少立自正慎其位也已帅而正孰敢不正燕礼曰右还北面　疏云阶间谓两阶之间东西等也乡射云司正中庭北面坐奠觯自正慎其位欲令宾主亦皆正慎其位也燕礼曰司正降自西阶右还北面取不背其君此亦当右还北面取不背大夫也】坐取觯不祭遂饮卒觯兴坐奠觯遂拜执觯兴洗北面坐奠觯于其所退立于觯南【洗觯奠之示洁敬立于其南以察众　疏曰乡射大射皆直云取觯洗南面反奠于其所不云盥此经本有盥者误今删去】
　　右司正举觯　记司正既举觯而荐诸其位【司正主人之属也无献因其举觯而荐之　疏曰记又云主人之贽者西面北上不与无算爵然后与是无献也】
　　宾北面坐取俎西之觯阼阶上北面酬主人主人降席立于宾东【初起旅酬也凡旅酬者少长以齿终于沃盥者皆弟长而无遗矣　长丁丈反弟大计反疏曰云取俎西之觯者谓前一人举觯奠于荐右今为旅酬而举之前主人酬宾奠于荐东者不举故言俎】
　　【西以别之云主人降席不云自南方北方者下记云主人介凡升席自北方降席自南方指此文也记云主人之赞者西面北上不与与及也不及谓不及献酒也言不及献酒则旅酬亦不与矣旅酬所以酬正献也记又云无算爵然后与此旅酬得终于沃洗者郑解酬之大法故连引无算爵旅酬而言终沃洗也其实此时未及沃洗也】宾坐奠觯遂拜执觯兴主人答拜不祭立饮不拜卒觯不洗实觯东南面授主人【宾立饮卒觯因更酌以乡主人将授　乡许亮反】主人阼阶上拜宾少退主人受觯宾拜送于主人之西【旅酬同阶礼杀　疏曰正酬时不同阶今同阶故云礼杀也】宾揖复席【酬主人讫】主人西阶上酬介介降席自南方立于主人之西如宾酬主人之礼主人揖复席【其酌实觯西南面授介自此以下旅酬酌者亦如之　疏曰知西南面授介者案宾酬主人时于阼阶上东南面向之则知此主人酬介于西阶上西南面可知云自此以下旅酬酌者亦如之者谓亦如主人酬介其酬酌介实觯西南面授之以其旅酬皆西阶上故也　今按宾主介相酬初皆北面但实觯之后授觯之时宾介则东南面授主人主人则西南面授介已受之后即授者又还北面之位宾介则拜送于主人之西主人则拜送于介之东皆北面也故下文受介酬者得由其东亦既受乃还北面拜送也】司正升相旅曰某子受酬受酬者降席【相息亮反下注升相同　旅序也于是介酬众宾众宾又以次序相酬某者众宾姓也同姓则以伯仲别之又同则以其字别之别彼列反　疏曰上文作相为司正为有懈惰立司正以监之今以宾主及介旅酬不监之至众宾乃监者以其主人与宾介习礼已久又各一位不嫌失礼至于众宾或不久习礼又同在一位恐其失礼故须监之也】司正退立于序端东南【辟受酬者又便其赞上赞下也始升相西阶西北面　辟音避疏曰司正初时在堂上西阶西北面命受酬者讫退立于西序端东面者一则案此下文众受酬者受自左】
　　【即是司正立处故须辟之二则东而时赞上赞下便也云始升相西阶西北面者虽无正文以众宾之席在宾西南面介酬在西阶上司正升相旅当在西阶西北面命宾故知位如此也】受酬者自介右【由介东也尊介使不失故位　疏曰北面以东为右故郑云由介东也凡授受之法者授由其右受由其左即下文众授酬者是也此受介酬者应自介左而自介右者介位在西故云尊介使不失故位也】众受酬者受自左【后将受酬者皆由西变于介也今文无众酬者　疏曰言众受酬者谓上众宾之内为首者一人自介右受之自第二以下并堂下众宾皆自左受之言变于介者即是授受之常法也】拜兴饮皆如宾酬主人之礼【嫌宾以下异也】辩卒受者以觯降坐奠于篚【辩辩众宾之在下者乡射礼曰辩遂酬在下者皆升受酬于西阶上　疏曰引乡射者经直言辩文不具故引以证也】司正降复位【觯南之位　疏曰以相旅毕堂上无事故降复觯南之位】右旅酬　记凡旅不洗【敬礼杀也　疏曰案一人二人举觯皆为旅始不可不自洁故洗自此以后旅酬皆不洗也】不洗者不祭【不甚洁也】　既旅士不入【后正礼也既旅则将燕矣　疏曰旅谓旅酬所酬献皆拜受故云正礼既旅之后无算爵行燕饮之法非正礼故士不入后正礼故也】
　　使二人举觯于宾介洗升实觯于西阶上皆坐奠觯遂拜执觯兴宾介席末答拜皆坐祭遂饮卒觯兴坐奠觯遂拜执觯兴宾介席末答拜【二人亦主人之吏若有大夫则举觯于宾与大夫燕礼曰媵爵者立于洗南西面北上序进盥洗　媵以证反　疏曰云宾介席末答拜者宾于席西南面答拜介于席南东面答云若有大夫则举觯于宾与大夫者以其大夫尊于介故也】逆降洗升实觯皆立于西阶上宾介皆拜【于席末拜　疏曰宾在席西南面介在席南东面以其俱是答拜故同前席末拜也】皆进荐西奠之宾辞坐取觯以兴介则荐南奠之介坐受以兴退皆拜送降宾介奠于其所【宾言取介言受尊卑异文今文曰宾受　疏曰一人之宾所奠觯于席西一人之介所奠觯于荐南又云尊者得卑者物言取是以家语云定公假马于季氏孔子曰君于臣有取无假故宾尊言取介卑言受也】
　　右二人举觯
　　司正升自西阶受命于主人主人曰请坐于宾宾辞以俎【至此盛礼俱成酒清肴干宾主百拜强有力者犹倦焉张而不弛弛而不张非文武之道请坐者将以宾燕也俎者肴之贵者辞之者不敢以礼杀当贵者　弛式氏反　疏曰乡射司正升自西阶阼阶上受命于主人适西阶上北面请坐于宾亦是使司正传语于宾也又云自此以上皆立行礼人皆劳倦故请坐于宾也云俎者肴之贵者谓骨体贵而肉贱也自旅以前立行礼是盛自此后无算爵坐以礼谓之杀故今将坐辞以俎不敢以礼杀当贵者按燕礼司正奠觯于中庭请彻俎而坐此礼司正监旅讫二人举觯后将行无算爵始请坐于宾燕礼司正之前云二人致爵三举旅得爵多故司正奠时即坐燕此礼由来未行旅酬故使二人举觯彻爼后乃坐也】主人请彻俎宾许【亦司正传请告之　传大专反】司正降阶前命弟子俟彻俎【西阶前也弟子宾之少者俎者主人之吏设之使弟子俟彻者明彻俎宾之义少申召反　疏曰宾敬主人而使弟子彻俎故云宾之义也】司正升立于席端【待事疏】
　　【曰司正已命即升立于席端弟子仍未彻俎故云待事也】宾降席北面主人降席阼阶上北面介降席西阶上北面遵者降席席东南面【皆立相须彻俎也遵者谓此乡之人仕至大夫者也今来助主人乐宾主人所荣而遵法者也因以为名或有无来不来用时事耳今文遵为僎或为全　疏曰皆立者将取俎以授人遵不北面者以其尊故席东南面向主人须待也待受俎之人至一时彻而授之也下文云宾若有遵言若者不定之辞故知或有或无来与不来事在常时故云用时事耳】宾取俎还授司正司正以降宾从之主人取俎还授弟子弟子以降自西阶主人降自阼阶介取俎还授弟子弟子以降介从之若有诸公大夫则使人受俎如宾礼众宾皆降【取俎者皆乡其席既授弟子皆降复初入之位　疏曰下云揖让如初升故知此降时亦复初入之位位在东阶西阶相让也】
　　右彻俎　记彻俎宾介遵者之俎受者以降遂出授从者【从才用反　阙送之　疏曰以上文无出之文故记之】主人之俎以东【藏于东方　疏曰以上文不言以东故记人辨之】
　　说屦揖让如初升坐【说吐活反　说屦者为安燕当坐也必说于下者屦贱不空居堂说屦主人先左宾先右今文说为税　疏曰云初升坐者谓宾主初入揖让而升堂也凡堂上行礼之法立行礼不说屦坐则说屦屦空则不宜陈于侧故降说屦然后升坐也曲礼云上于东阶则先右足上于西阶则先左足郑注云近于相乡敬也玉藻着屦之法坐左纳右坐右纳左今说之亦北面乡阶主人先坐左宾先坐右亦取近于相乡敬之义也】乃羞【羞进也所进者狗胾醢也乡设骨体所以致敬也今进羞所以尽爱也敬之爱之所以厚贤也　胾壮吏反乡许亮反作向同疏曰知所进者狗胾醢者案下记云其牲狗礼记又云荐羞不逾牲则所羞者狗胾也但醢是旧作之牲诸经又不见以狗作醢则胾必狗也醢则当兼有余牲也骨体贵人不食故云致敬胾醢贱人所食故云尽爱也】无算爵【算数也宾主燕饮爵行无数醉而止也乡射礼曰使二人举觯于宾与大夫又曰执觯者洗升实觯反奠于宾与大夫皆是　疏曰引乡射礼者此无算爵从首至末更从上至下唯醉乃止】无算乐【燕乐亦无数或间或合尽欢而止也春秋襄二十九年吴公子扎来聘请观于周乐此国君之无算　札壮八切疏曰上升歌笙问合乐皆三终言有数此即无也或间如上间歌用小雅也或合用二南也或用其一不并用也引春秋者彼是国君礼此是大夫礼见其异也但无算之乐还依尊卑用之案春秋为季札所歌大惟与颂者但季札请观周乐鲁为之尽陈又鲁周公之后歌乐得与元侯同故无算之乐雅颂并作也】
　　右燕
　　宾出奏陔【陔陔夏也陔之言戒也终日燕饮酒罢以陔为节明无失礼也周礼钟师以钟鼔奏九夏是奏陔夏则有钟鼔矣钟鼔者天子诸侯备用之大夫士鼔而已盖建于阼阶之西南鼔乡射礼曰宾兴乐正命奏陔宾降及阶陔作宾出众宾皆出　罢皮卖反刘音皮　疏曰钟师云凡乐事以钟鼔奏九夏王夏肆夏昭夏纳夏章夏齐夏族夏裓夏骜夏杜子春云王出入奏王夏尸出入奏肆夏牲出入奏昭夏四方宾来奏纳夏臣有功奏章夏夫人祭奏齐夏族人侍奏族夏客醉而出奏陔夏公出入奏骜夏言以钟鼔者庭中先击钟却击鼔而奏此九夏钟师天子礼有钟鼔大射诸侯礼亦具有钟鼔乡射云不鼔不释明无钟可知此且论钟鼔若用九夏则尊卑不同天子则九夏俱作诸侯则不用王夏得奏其肆夏以下大夫以下据此文用陔夏其余无文大射建鼓在阼阶西南鼔此无正文故云盖彼注云鼔不在东县南为君也此乡大夫无东县直有一鼔而已故县在阼阶之西南乡主人也】主人送于门外再拜【门东西面拜也宾介不答拜礼有终也　疏曰主人迎宾之时门东西面拜今送宾还依此位立也于迎宾介时宾介答拜今送宾主人再拜若宾介答拜是行礼无终毕故宾介不答是礼有终也不言众宾者迎送俱不拜故不言也】右宾出　记乐正命奏陔宾出至于阶陔作【疏曰宾降自西阶恐宾醉失礼故至阶奏之】
　　宾若有遵者诸公大夫则既一人举觯乃入【不干主人正礼也遵者诸公大夫也谓之宾者同从外来耳大国有孤四命谓之公　疏曰正礼谓宾主献酢是也是以一人举觯为旅酬始乃入若然即是作乐前入而于此篇末乃言之者以其无常或来或不来故于后言之也孤只一人而言诸者案郑注燕礼云容牧下三监案王制云天子使其大夫监于方伯之国国三人是殷法周公因而不改故云容也云大国有孤四命者周礼典命文谓之公者若天子有三公也】席于宾东公三重大夫再重【重直龙反　席此二者于宾东尊之不与乡人齿也天子之国三命者不齿于诸侯之国爵为大夫则不齿矣不言遵者遵者亦卿大夫疏曰宾在户牖之间酒尊又在户东席此二者又在酒尊之东但继宾而言耳乡人谓众宾之席在宾西故云不与乡人齿案上注云此篇无正齿位之事谓无党正饮酒之法此言齿者谓士已上来观礼乃有齿法云天子之国三命者不齿者周礼党正职文郑引之为证者欲见此篇之礼与天子乡饮酒三命不齿同也云诸侯之国爵为大夫则不齿矣者以此篇及乡射皆云若有大夫不辨命数故知爵为大夫即不齿也党正又云一命齿于乡里再命齿于父族三命不齿不齿者特为位不在父兄行列中一命齿于乡里者公侯伯之士一命与堂下乡人齿以其士立堂下故也子男之士不命与一命之士同齿于阶下子男之大夫一命坐于上与六十已上齿于堂再命齿于父族者谓子男之卿与公侯伯之大夫以父族为宾则与之齿异姓为宾则不与之齿席于尊束三命不齿者谓公侯伯之卿虽父族为宾亦不与之齿席于尊东也云不言遵者亦卿大夫者案上文宾若有遵者即诸公大夫也】公如大夫入主人降宾介降众宾皆降复初位主人迎揖让升公升如宾礼辞一席使一人去之【如音若出注去起吕反下同　如读若今之若主人迎之于门内也辞一席谦自同于大夫　疏曰以不言主人出故知迎于门内也　今按如读若今之若但谓如字读之似今人所用之若字耳无他义也疏説迂今不取】大夫则如介礼有诸公则辞加席委于席端主人不彻无诸公则大夫辞加席主人对不去加席【加席上席也大夫席再重　疏曰云大夫则如介礼者以其公如宾故大夫则如介礼主人迎宾宾厌介此公与大夫同入公亦厌大夫故云大夫如介礼云有诸公则辞加席委于席端主人不彻者大夫再重是其正大夫以公在故谦委加席于席端主人不彻也】
　　右遵入　记若有诸公则大夫于主人之北西面【其西面者北上统于公　疏曰若无诸公则大夫南面西上统于宾也】
　　明日宾乡服以拜赐【拜赐谢恩惠乡服昨日与乡大夫饮酒之朝服也不言朝服未服以朝也今文曰宾服乡服　朝直遥反下皆同　疏曰郑知乡服是朝服者记云朝服而谋宾介是也此宾言乡服其乡射宾言朝服不同者按乡射以公士为宾谓在朝着朝服是其常此宾是乡人子弟未仕虽着朝服仍以乡服言之故也　今按注云今文曰宾服乡服明古经文无服今有之衍文也今删去】主人如宾服以拜辱【拜宾复自屈辱也乡射礼曰宾朝服以拜赐于门外主人不见如宾服遂从之拜辱于门外乃退　复扶又反　疏曰此文不具故引郷射以为证明彼此宾主皆不相见造门外拜谢而已】右拜礼
　　主人释服【释朝服更服端也古文释作舍　疏曰昨日正行宾举饮酒之礼相尊敬故朝服此乃燕私轻故端也】乃息司正【息劳也劳赐昨日赞执事者独云司正司正庭长也　劳力报反长丁丈反　疏曰司正是庭长故独言之也】无介【劳礼略也司正为宾】不杀【杀所八反市买若因所有可也不杀则无俎　疏曰市买无正文郑以意言之又杀则俎以盛骨体既言不杀故知无俎也】荐脯醢【羞同也　疏曰与正行饮酒同】羞唯所有【在有何物　疏曰上文正行饮酒之时用狗胾今不杀故言在有何物杂物皆是也】徴唯所欲【徴召也　疏曰昨日正行饮酒不得唤亲友故今礼食之余可别召知友也】以告于先生君子可也【告请也先生不以筋力为礼于是可以来君子国中有盛德者可者召不召唯所欲　筋居懃反疏曰先生老人教学者君子则曲礼博闻强识敦善行而不殆者也云可者召不召唯所欲者上文云徴唯所欲上下相成解也】宾介不与【与音预礼渎则防古文与为预　疏曰宾介昨日正行礼今又召之则是数数则渎渎则不敬】乡乐唯欲【乡乐周南召南六篇之中唯所欲作不从次也不歌鹿鸣鱼丽者辟国君也　疏曰二南为乡大夫之乐小雅为诸侯之乐上正行饮酒歌小雅今燕不歌鹿鸣鱼丽是避国君也】
　　右息司正
　　乡礼三之下
　　乡饮酒义
　　孔子曰吾观于乡而知王道之易易也【易易皆以防反乡乡饮酒也易易谓教化之本尊贤尚齿而已】主人亲速宾及介而众宾自从之至于门外主人拜宾及介而众宾自入贵贱之义别矣【别彼列反　速谓即家召之别犹明也】三揖至于阶三让以宾升拜至献酬辞让之节繁及介省矣至于众宾升受坐祭立饮不酢而降隆杀之义辨矣【省所领切酢音昨杀色界反　繁犹盛也小减曰省辨犹别也尊者礼隆卑者礼杀尊卑别也　吕大临曰礼主乎别节文虽繁而不可乱也因亲疎长幼贵贱之差等以为屈伸隆杀之节文明辨密察然后尽乎制礼之意矣尊无二王非独为君臣言之国之所尊君也虽父不得抗之家之所尊父也虽母不得抗之羣居五人长者必异席则羣居所有尊也防制燕饮皆有宾有众宾则宾亦有尊也故饮酒之礼宾介与众宾送迎之节有等所以别贵贱也宾介与众宾异矣及三揖三让拜至献酬辞让之节则宾与介又有等矣故介之升也不三揖三让不拜洗主人不之阼阶拜送不哜肺不啐酒不告防不自酌酢授主人不举酬省于宾可知矣及众宾则升受坐祭立饮不酢其拜受者众宾之长三人余则不拜省于介又可知矣于一等之中寖有省焉乃所以辨隆杀也】工入升歌三终主人献之笙入三终主人献之间歌三终合乐三终工告乐备遂出一人扬觯乃立司正焉知其能和乐而不流也【笙音生间间厠之间合如字徐音閤和乐之乐音洛　工谓乐正也乐正既告备而降言遂出者自此至去不复升也流犹失礼也立司正以正礼则礼不失可知一人或为二人复扶又反　疏曰工入升歌三终者谓升堂歌鹿鸣四牡皇皇者华每一篇而一终也笙入三终者谓吹笙之人入于堂下奏南陔白华华黍毎一篇一终也两言主人献之者谓献工及笙人也间歌三终者间代也谓堂上与堂下更代而作也堂上人先歌鱼丽则堂下笙由庚此为一终又堂上歌南有嘉鱼则堂下笙崇丘此为二终也又堂上歌南山有台则堂下笙由仪此为三终也合乐三终者谓堂上下歌瑟及笙并作也若工歌闗雎则笙吹鹊巢合之若工歌葛覃则笙吹采蘩合之若工歌卷耳则笙吹采苹合之　今按合乐孔疏非是当从上篇贾疏之説谓堂上歌瑟堂下笙磬合奏此六诗也言三终者二南各三终也】宾酬主人主人酬介介酬众宾少长以齿终于沃洗者焉知其能弟长而无遗矣【少诗召反沃于木反弟音悌　遗犹脱也忘也　脱徒活反又音夺　疏曰齿以次相旅至于执掌盥洗之人以水沃盥洗爵者皆预酬酒之限此经虽据旅酬之时其终于沃洗是无算爵之节也礼见上篇弟少也言少之与长皆被恩泽而无遗弃也　今按弟悌也敬顺之意言能使少者皆承顺以事长者而无所遗弃也】降说屦升坐脩爵无数饮酒之节朝不废朝莫不废夕宾出主人拜送节文终遂焉知其能安燕而不乱也【说吐活反废朝之朝直遥反注朝夕既朝同莫音暮　朝夕朝暮听事也不废之者既朝乃饮先夕则罢其正也终遂犹充备也　先悉荐反　疏曰降说屦升坐者此谓无算爵之初也以前皆立而行礼未彻俎故未说屦至此彻俎之后乃说屦升堂坐也脩爵无数者谓无算爵也熊氏云脩谓行也朝不废朝莫不废夕此谓乡饮酒之礼若党正饮酒一国若狂无不醉也终谓竟也遂谓申也言制至饮毕主人备礼拜而送宾节制文章终竟申遂不有阙少也】贵贱明隆杀辨和乐而不流弟长而无遗安燕而不乱此五行者足以正身安国矣彼国安而天下安故曰吾观于乡而知王道之易易也【行下孟反　吕大临曰礼之所尊尊其义也其文则摈相习之其义则君子知之修其文达其义然后可以化民成俗也贵贱明隆杀辨和乐而不流弟长而无遗安燕而不乱此五者皆见于饮酒之礼而足以化民成俗矣故曰吾观于乡而知王道之易易者所以甚言其易也有贵贱隆杀之义则有别矣有别有礼也和乐而不流燕安而不乱则有节矣有节义也弟长而无遗则均均则仁矣仁义且有礼行乎一乡达乎一国所谓正身安国矣举斯术也达之于天下则天下安矣故由一乡而知王道可行于天下此礼是也】　乡饮酒之义主人拜迎宾于庠门之外入三揖而后至阶三让而后升所以致尊让也【庠音详庠乡学也州党曰序　疏曰此谓乡大夫故迎宾于庠门外若州长党正则于序门外也州长职云春秋射于州序党正云属民饮酒于序是州党曰序有室谓之庠无室谓之序乡学为庠州党为序学记云党有庠者谓乡人在州党但于乡之庠学不别立也】盥洗扬觯所以致絜也【盥音管觯之跂反絜音结扬举也今礼皆作腾　疏曰盥洗谓献宾时以水盥手而洗爵也扬觯谓酬宾时亦盥手而洗觯也】拜
　　至拜洗拜受拜送拜既所以致敬也【拜至谓始升时拜拜宾至　疏曰拜至者谓宾与主人升堂之后主人于阼阶之上北面再拜也拜洗者谓献酢者洗爵而升受者皆拜也拜受者拜受爵也拜送者拜送爵也拜既者饮酒既尽而拜也】尊让絜敬也者君子之所以相接也君子尊让则不争絜敬则不慢不慢不争则逺于鬭辩矣不鬭辩则无暴乱之祸矣斯君子之所以免于人祸也故圣人制之以道【逺于万反　道谓此礼吕大临曰学记云党有庠遂有序对序而言则党为乡之属盖指乡庠而云党有庠也盥手洗爵始献宾之节也既献之后举觯酬宾亦盥洗而扬之不敢慢也君子之相接尊让絜敬如此其至虽有争慢之心无从生矣尊让絜敬之礼行则尊让絜敬之俗成礼行而至于成俗则天下之人皆将逺于鬭辨而免于人祸则先王制礼也有道非苟为繁文饰貌升降之末节也】　乡人士君子尊于房户之间宾主共之也尊有酒贵其质也【共如字　乡人乡大夫也士州长党正也君子谓卿大夫士也卿大夫士饮国中贤者亦用此礼也共尊者人臣卑不敢专大惠　卿去京反饮于鸩反　疏曰卿大夫等唯有东房故设酒尊于东房之西室户之东在宾主之间示宾主之共有此酒也酒虽主人之设宾亦以酢主人也北面设尊酒在左谓在酒尊之西地道尊右贵其质素故也】羞出自东房主人共之也【共音防　羞燕私可以自专也　疏曰共之谓供于宾也】洗当东荣主人之所以自絜而以事宾也【荣如字　絜犹清也清如字刘才性反】宾主象天地也介僎象隂阳也三宾象三光也让之三也象月之三日而成魄也四面之坐象四时也【介音戒僎音遵魄普百反坐才卧反　隂阳助天地养成万物之气也三宾象天三光者系于天也古文礼僎皆作遵　疏曰天地则隂阳着成为天地故宾在西北天地严凝之气着主在东南天地温厚之气着介坐在西南象隂之微气僎在东北象阳之微气三宾谓众宾之长三人也四面之坐者主人东南象夏始宾西北象冬始僎东北象春始介西南象秋始其四时不离天地隂阳之内而坐也　今按自此以下至礼以体长幼曰德及后章立宾以象天以下至篇终皆牵合傅防迂滞之说不足深究其曰月三日而成魄尤为纰陋说见篇末】天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地之盛德气也此天地之仁气也【凝鱼矜反凝犹成也】　主人者尊宾故坐宾于西北而坐介于西南以辅宾宾者接人以义者也故坐于西北【宾者接人以义言宾来以成主人之德】主人者接人以仁以德厚者也故坐于东南而坐僎于东北以辅主人也【以僎辅主人以其仕在官也】仁义接宾主有事俎豆有数曰圣圣立而将之以敬曰礼礼以体长幼曰德【圣通也所以通宾主之意也将犹奉也】德也者得于身也故曰古之学术道者将以得身也是故圣人务焉【术犹艺也得身者谓成已令名免于刑罚也言学术道则此说宾贤能之礼　吕大临曰诚者天之道也不勉而中不思而得从容中道圣人也诚之者人之道也择善而固执之也诚者义理之所出人心之所同然者也是皆天之道圣人先得之动容周旋莫不中乎理义制之以为礼所以为天下法也虽节文之多皆出乎诚其理义皆可得而道也然而礼之节文虽见乎外莫非德之发也故学者必以自得为先学文为后盖有有其文而实不称未有有其徳而文不足者也乡人士君子盖乡大夫士所饮酒之主人者也尊于房户之间户室户也房在东室户居中房与室户之间乃宾主位之间故曰宾主共之也酒主人之物而曰宾主共之者主人献宾宾酢主人皆酌此尊且明君子之财当与人共不自有也酒水也饮之始也饮始于水极味于酒凡酒之设皆尚酒质之为贵不忘本也羞出自东房主人致味以养宾故曰主人共之而不与宾共也洗当东荣主人自絜以事宾宾虽亦就此洗不曰宾主共之者明所以敬人者各自尽也立宾以象天尊之也立主以象地所以养也介以辅宾僎以辅主人象隂阳之辅天地也三宾者众宾之长者也其所以辅宾也犹三光之辅于天也三光盖星之大者有三也其名不可得而考也先儒谓三大辰心为大辰伐为大辰北辰亦为大辰亦莫知其所稽也晦三日而后明生于魄故曰成魄让之三者取象成魄于三日也四面之坐象四时者谓宾主介僎之坐象春夏秋冬也东北至于东南生气也生气温厚而主仁故自孟春至于孟夏生气之所行万物所以发生天之盛德气也主坐于东南僎坐于东北仁之序也西南至于西北杀气也严凝而主义故自孟秋至于孟冬杀气之所行万物所以收敛天之尊严气也宾坐于西北介坐于西南义之序也饮酒之礼所以致主人之养而尊宾主以仁义接也仁义接宾主有事俎豆有数天下之理义存焉天下理义无所不通圣之谓也无所不通无所不敬礼之所由制也礼之行也不在乎他在乎长幼之分而已性之德也礼得于身之谓德由学然后得于身则与先得人心之所同然者同之故诚之而至于诚乃天道是亦圣人也】　祭荐祭酒敬礼也哜肺尝礼也啐酒成礼也于席末言是席之正非专为饮食也为行礼也此所以贵礼而贱财也卒觯致实于西阶上言是席之上非专为饮食也此先礼而后财之义也先礼而后财则民作敬让而不争矣【荐本亦作同哜才细反肺芳废反啐七内反为于伪反　非专为饮食言主于相敬以礼也致实谓尽酒也酒为觞实祭荐祭酒哜肺于席中唯啐酒于席末也　疏曰祭荐者主人献宾宾即席祭所荐时脯醢也敬礼者言宾敬重主人之礼也宾取俎上之肺哜齿之所以尝主人之礼也饮主人酒而入口成主人礼也于席末谓席西头也若此席专为饮食应于席中啐酒今乃席末啐酒此席之设本不为饮食是主人敬重于宾故设席耳祭荐祭酒哜肺敬主人之物故在席中啐酒入于已故在席末也于席上祭荐祭酒是贵礼席末啐酒是贱财也致实谓致尽其所实之酒也言此席之上非专为饮酒故不于席所而卒觯也啐才始入口犹在席末卒觯则尽爵故逺在西阶上也　吕大临曰孔子曰吾食于少施氏而饱少施氏食我以礼吾祭作而辞曰疏食不足祭也吾飱作而辞曰疏食也不敢以伤吾子然则君子之于饮食饱于敬而不饱于味也饮酒之礼尽主人之敬以养宾尽宾之敬以答主人者也主人献宾宾受爵荐脯醢宾升席设折俎宾祭脯醢奠爵取肺哜之坐祭酒兴席末啐酒主人之礼宾不敢不答故祭荐祭酒敬主人行此礼也宾敬主人在礼不在食故哜以尝之啐以成之也啐于席之末不于席之正主于行礼不可以饮食渎也此贵敬而贱食也宾卒爵于西阶之上不于席之上者明是席之上可以成饮食之礼不可卒饮食之事是先敬而后食也敬礼也食财也人之所以争者无礼而志于财也如知乎贵礼而贱财先礼而后财之义则敬让行矣一饮食之间可以化民成俗则升降之文不为末节也】　乡饮酒之礼六十者坐五十者立侍以听政役所以明尊长也六十者三豆七十者四豆八十者五豆九十者六豆所以明养老也民知尊长养老而后乃能入孝弟民入孝弟出尊长养老而后成教成教而后国可安也君子之所谓孝者非家至而日见之也合诸乡射教之乡饮酒之礼而孝弟之行立矣【弟音悌下同行下孟反　此说乡饮酒谓党正国索鬼神而祭祀则以礼属民而饮酒于序以正齿位之礼也其乡射则州长春秋以礼会民而射于州序之礼也谓之乡者州党乡之属也或则乡之所居州党乡大夫亲为主人焉如今郡国下令长于乡射饮酒从大守相临之礼也　索色百反属音烛大音泰守手又反相息亮反　疏曰案乡饮酒礼宾贤能则用处士为宾其次为介其次为众宾皆以年少者为之此正齿位之礼其宾介等皆用年老者为之其余为众宾宾内年六十以上于堂上于宾席之西南面坐若不尽则于介席之北东面北上其五十者则立于西阶下东面北上示有陪侍之义非即在六十者旁同南面立也以听政役者所以立于阶下示其听受六十以上政事役使也言欲明尊敬六十之长老故立而听政役也六十者三豆至九十者六豆者以其每十年加一豆非正礼故不得为笾豆偶也其五十者二豆而已则乡饮酒礼众宾立于堂下者皆二豆其宾介之豆无正文当依众宾之年而加之也豆是供养之物故云明养老立侍是陪侍之仪故云明尊长也入孝弟谓入门而能行孝弟出尊长养老者谓出门而能尊长养老也乡射谓春秋二时州长防射乡饮酒之礼谓十月党正饮酒郡治之下及王侯国治之下满万户以上之令不满万户之长于已县或射或饮酒则从郡之大守及主国之相来自行礼相监临之仪不用令长礼也州长党正饮射而乡大夫监临事亦类此故引以相证也　吕大临曰古之贵老也其政则导其妻子使养其老家植之桑畜之鸡豚狗彘则老者衣帛食肉矣其教则食三老五更于太学天子袒而割牲执酱而馈执爵而酳冕而总干四代之养皆于庠序更用飨燕食之礼皆所以使民不遗老穷知贵老之义故饮酒之礼老者加豆有至于六也尊长近乎事兄弟也养老近乎养亲孝也入则顺乎父兄出则顺乎长上则民德归厚矣强不犯弱众不暴寡人伦既正教行俗美薰沐涵濡迁善而不自知故曰非家至而日见之也春秋合诸州长之射冬行之党正正齿位乡党习见礼容之盛渐乎礼义之俗孝弟之行不肃而成行礼之效也】　乡饮酒之义立宾以象天立主以象地设介僎以象日月立三宾以象三光古之制礼也经之以天地纪之以日月参之以三光政教之本也【日出于东僎所在也月生于西介所在也三光三大辰也天之政教出于大辰焉　疏曰宾者主所尊敬故以宾象天主供物以养宾故以主象地前经隂阳据其气此云日月言其体昭十七年有星孛于大辰公羊曰大辰者何大火也伐为大辰北辰亦为大辰何休云大火与伐天所以示民时早晚天下取以为正故谓之大辰辰时也是天之政教出于大辰】亨狗于东方祖阳气之发于东方也【亨普庚反　祖犹法也狗所以养宾阳气生养万物】洗之在阼其水在洗东祖天地之左海也【阼才路反　海水之委也　委于伪反】尊有酒教民不忘本也【大古无酒用水而已　大音泰】宾必南乡东方者春春之为言蠢也产万物者圣也南方者夏夏之为言假也养之长之假之仁也西方者秋秋之为言愁也愁之以时察守义者也北方者冬冬之为言中也中者藏也是以天子之立也左圣乡仁右义偝藏也【乡许亮反蠢尺允反夏户嫁反假户雅反愁依注读为揫子留反藏如字偝音佩春犹蠢也蠢动生之貌也圣之言生也假大也愁读为揫揫敛也察犹察察严杀之貌也南乡乡仁贵长大万物也察或为杀　杀如字】介必东乡介宾主也【献酬之礼主人将西宾将南介覸其间也　覸音间厠之间】主人必居东方东方者春春之为言蠢也产万物者也主人者造之产万物者也【言礼之所在由主人出也】月者三日则成魄三月则成时是以礼有三让建国必立三卿三宾者政教之本礼之大参也【卿去京反参七南反　言礼者隂也大数取法于月也　疏曰魄谓明生傍有微光也此谓月明尽之后而生魄非必月三日也所以前月大则月二日生魄前月小则三日乃生魄乐既为阳故礼为隂月是隂精故礼之数取法于月也　今按魄者月之有体而无光处也故尝言哉生明旁死魄皆谓月二三日月初生时也凡言既生魄即谓月十六日月始阙时也今此篇两言月三日而成魄则是汉儒专门陋学未尝读尚书者之言耳疏知其缪而曲徇之故既有月明尽而生魄之说又言月二日三日而生魄何相戾之甚耶此其大义本不足言而疏于例亦当削去今特着之以明述此义者之缪不足深究云】



　　仪礼经传通解卷七
&lt;经部,礼类,通礼之属,仪礼经传通解&gt;
　　钦定四库全书
　　仪礼经传通解卷八
　　宋　朱子　撰
　　乡礼四之上
　　乡射礼
　　乡射之礼　主人戒宾宾岀迎再拜主人答再拜乃请【主人州长也乡大夫若在焉则称乡大夫也戒犹警也语也出迎出门也请告也告宾以射事不言拜辱此为习民以礼乐不主为宾已也不谋宾者时不献贤能事轻也今郡国行此礼以季春周礼乡老及乡大夫三年正月献贤能之书于王退而以乡射之礼五物询众庶诸侯之乡大夫既贡士于其君亦用此礼射而询众庶乎　长丁丈反警音景语鱼据反为于伪反　疏曰案大射前三日宰夫戒宰及司马此不言日数则戒宾与射同日矣乡射先行乡饮酒乡饮酒戒宾与饮酒同日知此戒宾与射亦同日也又云案乡大夫是诸侯乡大夫则此州长亦诸侯之州长以士为之是以经云释获者执鹿中而记云士鹿中也若天子州长中大夫为之矣云乡大夫若在则称乡大夫谓大夫来临礼之时州长戒宾不自称称乡大夫以戒宾也云周礼至众庶皆周礼乡大夫职文引之者证此乡射中之事五物一曰和二曰容三曰主皮四曰和容五曰兴舞郑注云和载六德容包六行也庶民无射礼因田猎分禽则有主皮主皮者张皮射之无侯也主皮和容兴舞则六艺之射与礼乐与当射之时民必观焉因询之也是也和载六德者和是六德之下举下以载上也容包六行者言人有孝行则性行含容孝是六行中之大故举上以包下也云主皮六艺之射者但六艺中射总言诸射其教万民射则唯有主皮此询众庶不兼士已上也以和容为礼者礼之用和为贵又行礼有容仪是以汉时谓礼为容故以礼为和容也以乐为兴舞者为乐必兴舞故兴舞以表乐也但六艺之中御与书数三者于施化民为缓故特举礼乐与射而言之也】宾礼辞许主人再拜宾答再拜主人退宾送再拜【退还射宫省录射事　疏曰射宫者乡庠州序是也知省录射事者即下文云张侯之等是也】无介【虽先饮酒主于射也其序宾之礼略】
　　右戒宾　记大夫与则公士为宾【与音预　不敢使乡人加尊于大夫也公士在官之士乡宾主用处士　疏曰据此乡射使处士无爵命者为宾故有大夫来不以乡人加尊于大夫故易去之使公士为宾乡饮酒贡士法有大夫来不易去之以其宾拟贡故也处士即君子者也】使能不宿戒【能者敏于事不待宿戒而习之】
　　乃席宾南面东上【不言于户牖之间者此射于序　疏曰此射于序乡饮酒在庠以其序无室庠有室序无室则无户牖设席亦当户牖之处耳言东上以主人在东故席端在东不得以曲礼席南向北向西方为上解之】众宾之席继而西【言继者甫欲习众庶未有所殊别　别彼列反　疏曰乡饮酒三宾之席不属殊别彼兴贤能故有殊别】席主人于阼阶上西面【阼阶东阶】尊于宾席之东两壶斯禁左酒皆加勺篚在其南东肆【斯禁禁切地无足者也设尊者北面西曰左尚之也肆陈也　斯如字刘音赐勺上灼反篚音匪　疏曰州长是士应言禁不言者其中兼有卿大夫礼故举大夫斯禁与乡饮酒同经云左酒据人设尊北面故西为左若据酒则以南面为正地道尊右以西为右故酒在右也】设洗于阼阶东南南北以堂深东西当东荣水在洗东篚在洗西南肆【深申鸩反荣屋翼也】县于洗东北西面【县音　此县谓磬也县于东方辟射位也但县磬者半】
　　【天子之士无钟　辟音避　疏曰县谓磬者对大射县钟磬镈具有也辟射位者决乡饮酒无射事县于阶间也诸侯之卿大夫半天子之卿大夫天子之卿大夫判县者东西各有钟磬为肆诸侯之卿大夫判县者分一肆于两厢东县磬西县钟若天子之士特县者直东厢有钟磬二虡为一肆诸侯之士分取磬而已县于东方为特县此既兼乡大夫询众庶当为判县而总云无钟者方以礼乐化民虽大夫亦同士特县也其天子诸侯钟磬镈具卿大夫天子士以下亦无镈盖若有镈添钟磬为三半不得也】
　　右设位　记尊绤幂宾至彻之【绤去逆反　以绤为幂取其坚洁　疏曰凡幂者皆为尘埃加故设之但用幂不用幂不同者凡用醴皆不见用　质故也即士冠礼子昬礼礼宾赞礼妇聘礼礼宾此等用醴皆无幂是也醮用酒亦无幂者从礼子质也或以尊厌卑亦无幂燕礼君尊有幂方圜壶则无幂昬礼尊于室内有幂尊于房户外为媵御贱故无幂乡饮酒乡射有幂者无所厌故也宾未至恐尘加宾至彻去不复用也燕礼君命彻幂则未命之前重用之者君尊久设恐尘故重覆之】蒲筵缁布纯【纯之闰反又诸允反注同　筵席也纯缘　缘以绢反　疏曰此与乡人习礼虽有公卿之尊无加席唯此一种郑注周礼云铺陈曰筵籍之曰席然共言之筵席通但在地者为筵取铺陈之义在上曰席取相承籍之义耳　今按郑注周礼筵席二字但谓一物而一名耳疏説非是】西序之席北上【众宾统于宾　疏曰众宾之席继宾已西南面东上今谓众宾有东面者则北上非常故记之也此虽不言众宾之数然上文云三拜众宾则众宾亦三人矣而复有东面者若公卿大夫多尊东不能受则于尊西宾近于西则三宾东面北上统于宾也】
　　乃张侯下纲不及地武【侯谓所射布也纲持舌绳也武迹也中人之迹尺二寸侯象人纲即其足也是以取数焉　射食亦反　疏曰周礼梓人云上纲与下纲出舌寻縜寸焉注云纲所以系侯于植者也中人之迹尺二寸者无正文汉礼云五武成步步六尺或据此而言也郑注梓人云上下皆出舌一寻者亦人张手之节也以侯下舌半上舌而两头纲皆出一寻即是上广下狭象人张足六尺张臂八尺而下纲象足是以取六尺之数也】不系左下纲中掩束之【中丁仲反　事未至也　疏曰案下记云东方谓之右个注云侯以向堂为面也则此左下纲以西畔而言也云中掩束之者案记云乡侯一丈躬二丈上舌四丈左右各出一丈下舌三丈左右各出五尺今将此五尺与下纲不繋者中掩左厢向东待将射乃解之也】乏参侯道居侯党之一西五步【容谓之乏所以为获者御矢也侯道五十步此乏去侯北十丈西三丈　为于伪反获如字疏曰乏参侯道者谓三分侯道云居侯党之一者党旁也谓在侯西北邪向之故以旁言之其居旁之一者谓侯道内三分之居一分之地十丈也云西五步者据侯之正北落西有五步即三丈也云容谓之乏者射人职王射三容盖以革为之可以容身者也云乏者谓矢于此匮乏不去也获者谓唱获者恐矢至其身故为作此以御矢也记云乡侯五十弓弓之下制六尺与步相应故郑云步也云此乏去侯北十丈者五十步计之步六尺五十步则三十丈三分取一为十丈云西三丈者经云西五步五六三十故云三丈也逺近如此者一得避矢二得去堂二十丈闻唱获声是其节也】右张侯　记凡侯天子熊侯白质诸侯麋侯赤质大夫布侯画以虎豹士布侯画以鹿豕【此所谓兽侯也燕射则张之乡射及宾射当张采侯二正而记此者天子诸侯之燕射各以其乡射之礼而张此侯由是云焉白质赤质皆谓采其地其地不采者白布也熊麋虎豹鹿豕皆正面画其头象于正鹄之处耳君画一臣画二阳竒隂偶之数也燕射射熊虎豹不忘上下相犯射麋鹿豕志在君臣相养也其画之皆毛物之　疏曰兽侯燕射则张之者周礼梓人云张兽侯以息燕注云息者休农息老物也燕谓劳使臣若与羣臣饮酒而射是也乡射及宾射当张采侯二正者射人掌宾射大夫士同二正是宾射二正乡射无文知亦采侯二正者周礼宾射与宾客为射此乡射虽与乡人习礼亦立宾主行射礼又非私相燕劳故约与宾射同也言采侯者梓人云张五采之侯则逺国属是宾射之侯也用乡射之礼谓张侯道五十步及三耦一与乡射同此侯则兽侯是也周礼掌蜃云共白盛之蜃则此亦蜃灰涂之使白为地赤质者亦以赤涂之使赤为地知皆画首者以其言貍首者射不来者之首此亦当然也正鹄处者案梓人云参分其广而鹄居一焉据大射之侯若宾射之侯则三分其侯而正居一若燕射之侯则兽居一耳熊虎豹皆猛兽不苟相下若君臣之道亦献可者替否者不苟相从辄当犯顔而谏似兽等故用之鹿麋豕并是可食之物故云相养也毛物之者此无正文但画五正三正之侯各以其色明画兽侯亦以毛物画之可知也　今按周礼梓人有皮侯采侯兽侯其曰张皮侯而栖鹄者天子大射三侯用虎豹熊皮饰侯之侧而画以五采之云气号曰皮侯而又各以其皮为鹄缀之中央似鸟之栖故谓之栖鹄其曰五采之侯者宾射之侯也正之方外如鹄亦三分其侯而居一中二尺画朱其外次白次苍次黄次黒充其尺寸使大如鹄而亦画其侧为五采云气三正之侯则去黄二正之侯则去青白直以朱绿也射义注所谓画布曰正栖皮曰鹄是也其曰兽侯则燕射之侯此记所谓天子熊侯白质诸侯麋侯赤质大夫布侯画以虎豹士布侯画以鹿豕者是也盖皆用布而皆画兽头于正鹄之处故名兽侯且天子诸侯则以白土赤土涂其布以为质士则用布而不涂其侧所画云气采色之数则亦如采侯之差等也但天子只云熊侯者此礼防天子以下唯有五十步侯而已无尊卑之别也又按郑注不忘上下相犯疏解忘为苟然则乃妄字也以文势考之似皆未安或恐射此野兽止是取其服猛除害之义未必如郑説也】凡画者丹质【宾射之侯燕射之侯皆画云气于侧以为饰必先以丹采其地丹浅于赤　疏曰乡射以采侯二正是宾射之侯也此兽侯又是燕射之侯故郑并言之云画云气者郑解经凡言画者皆画云气也若宾射之侯天子九十步侯不白苍黄五正者还画此五色云气于其侧七十步侯朱白苍三正者还画此三色云气于其侧五十步侯朱绿二正者还画此二色云气于其侧也欲画之时又必先用丹采其地乃于其上画云气也天子侯九十步之内更有七十五十步侯畿内诸侯七十步侯内更有五十步侯畿外诸侯之九十步侯之内更有七十五十步侯其画之采皆如其数也云丹浅于赤者案月令云朱路赤駵赤旗朱衣二色互言即为一物又案冬官钟氏云以朱湛丹秫四入为朱色深而湛丹秫故知丹浅于赤郑言此者欲见以丹为地丹上得见赤色云之义也】乡侯上个五寻【上个谓最上幅也八尺曰寻上幅用布四丈　疏曰以五寻寻八尺五八四十故四丈也】中十尺【方者也用布五丈今官布幅广二尺二寸旁削一寸考工记曰梓人为侯广与崇方谓中也疏曰方者谓侯中正方十尺也十尺用布五幅幅广二尺二寸两畔各削一寸为缝幅各二尺故五幅为一丈也汉法幅二尺二寸亦古制存焉】侯道五十弓弓二寸以为侯中【言侯中所取数也量侯道以貍步而云弓者侯之所取数宜于射器也正二寸骹中之博也今文改弓为肱也　骹苦交反肱古横反　疏曰周礼弓人云骹解中有变焉谓弓弣把中侧骨之处博二寸故于此处取数焉】倍中以为躬【躬身也谓中之上下幅也用布各二丈　疏曰身谓中上中下各横接一幅布者故郑云中之上下幅用布各二丈也】倍躬以为左右舌【谓上个也居两旁谓之个左右出谓之舌　疏曰言为上个者对下个不得倍躬故也个舌一也在躬之两傍则谓之个左右出则谓之舌谓此二个躬外两相各出一丈若人舒舌故谓之舌据出者而言也】下舌半上舌【半者半其出于躬者也用布三丈所以半上舌者侯人之形类也上个象臂下个象足中人张臂八尺张足六尺五八四十五六三十以此为衰也凡乡侯用布十六丈数起侯道五十弓以计道七十弓之侯用布二十五丈二尺道九十弓之侯用布三十六丈　疏曰上舌两相各一丈今下舌两相各五尺通躬二丈故云用布三丈也五八四十据上个四丈五六三十据下个三丈以此上下为衰差也云凡乡侯用布十六丈数起侯道五十弓以计者用布十六丈者中五幅幅一丈用布五丈上下躬各二丈总四丈上个四丈下个三丈是总十六丈也云道七十弓之侯用布二十五丈二尺者道七十弓弓取二寸二七十四侯中丈四尺七幅幅有丈四尺中用布九丈八尺上下躬各用布二丈八尺上下总用布五丈六尺上个倍躬为五丈六尺下舌半上舌上舌出者两相各出丈四尺下舌半之两相各出七尺下舌用布一丈四尺通躬二丈八尺总计用布四丈二尺也通计用布二十五丈二尺云道九十弓之侯用布三十六丈者弓取二寸九十弓侯中丈八尺侯中用布九幅愊别丈八尺中用布十六丈二尺倍中以为躬上下躬各用布三丈六尺上下总七丈二尺倍躬以为左右舌上舌用布亦七丈二尺下舌亦半上舌上舌出者丈八尺下舌半之则下舌总用布五丈四尺以此计之总用布三十六丈也】
　　羮定【定多佞反　肉谓之羮定犹孰也谓狗孰可食】主人朝服乃速宾宾朝服出迎再拜主人答再拜退宾送再拜【朝直遥反　速召也射宾轻也戒时端今郡国行此乡射礼皮弁服与礼为异　疏曰此主人与宾俱朝服案乡饮酒宾主俱不言服者以彼宾礼重故戒与速宾俱朝服故不言又其记云乡朝服而谋宾介亦可见也此习礼轻是故戒时端召时乃朝服故须言之也公食云宾朝服即位于大门外如聘注云于是朝服则初时端宜与彼同皆是戒时不言服后速时朝服故知此亦戒时端矣】宾及众宾遂从之
　　右速宾　记其牲狗也【狗取择人】亨于堂东北【亨普庚反乡饮酒义曰祖阳气之所发也】
　　及门主人一相出迎于门外再拜宾答再拜【相息亮反相主人家臣摈赞传命者传丈专反下传同】　揖众宾【差卑礼宜异　疏曰此宾与众宾同是乡人无爵者而云差卑者唯据立为宾者尊众宾即为卑不论有爵无也】主人以宾揖先入【以犹与也先入入门右西面】宾厌众宾众宾皆入门左东面北上宾少进【厌一涉反下宾厌同　引手曰厌少进差在前也今文皆曰揖众宾】主人以宾三揖皆行及阶三让主人升一等宾升【三让而主人先升者是主人先让于宾不俱升者宾客之道进宜难也】主人阼阶上当楣北面再拜宾西阶上当楣北面答再拜【楣忘悲反　主人拜宾至此堂】
　　右迎宾　记立者东面北上【宾党　疏曰此谓一命及不命来观礼者与堂下众宾齿东面北上而立】
　　主人取爵于上篚以降【将献宾也】宾降【从主人也　今按乡饮酒云当西序东面】主人阼阶前西面坐奠爵兴辞降【重以主人事烦宾也今文无阼阶】宾对【对答】主人坐取爵兴适洗南面坐奠爵于篚下盥洗【盥手又洗爵致絜敬也古文盥皆作浣　浣户管反】宾进东北面辞洗【必进者方辞洗宜违位也言东北面则位南于洗矣】主人坐奠爵于篚兴对宾反位【反从降之位也乡饮酒曰当西序东面】主人卒洗壹揖壹让以宾升宾西阶上北面拜洗主人阼阶上北面奠爵遂答拜乃降【乃降将更盥也今文壹皆作一】宾降主人辞降宾对主人卒盥壹揖壹让升宾升西阶上疑立【疑鱼乙反　疑止也有矜庄之色　疏曰乡饮酒注云疑正立自定之貌此言疑止也有矜庄之色二注相兼乃具也】主人坐取爵实之宾席之前西北面献宾【进于宾也凡进物曰献　疏曰凡进物曰献者欲见此宾乃是乡民而已无尊卑上下犹言献者此献直是进物而言献进之也周礼注云古者致物于人尊之则曰献彼据尊敬前人虽卑亦曰献若齐侯献捷于鲁之类义与此别也】宾西阶上北面拜主人少退【少退犹少辟也辟婢亦反一音避】宾进受爵于席前复位【复位西阶上位】主人阼阶上拜送爵宾少退荐脯醢【荐进】宾升席自西方【宾升降由下也　疏曰凡席升由下降由上下文降席不由上者以主人在东敬主人不得降由上又于席西拜便故云宾升降由下也】乃设折俎【折之设反后皆仿此　牲体枝解节折以实俎也】主人阼阶东疑立宾坐左执爵右祭脯醢奠爵于荐西兴取肺坐絶祭【谓左手执本右手絶末以祭也肺离上为本下为末】尚左手哜之【哜才计反　哜尝也右手在下絶以授口尝之】兴加于俎坐捝手执爵遂祭酒兴席末坐啐酒【捝始锐反啐七内反捝拭也啐尝也古文捝作说　拭音式】降席坐奠爵拜告防【降席席西也防美也】执
　　爵兴主人阼阶上答拜宾西阶上北面坐卒爵兴坐奠爵遂拜执爵兴【卒尽】主人阼阶上答拜
　　右主人献宾　记凡献用爵其他用觯【爵尊不可防也】　凡举爵三作而不徒爵【谓献宾献大夫献工皆有荐】荐脯用笾五膱祭半膱横于上醢以豆出自东房膱长尺二寸【膱音职脯用笾笾宜干物也醢以豆豆宜濡物也膱犹脡也为记者异耳祭横于上殊之也于人为缩膱广狭未闻也古文膱为胾今文或作植　疏曰豆宜濡物而王制云一为干豆者郑注醢人云作醢及向者必先干其肉乃后细莝之杂以梁麴及盐渍以美酒涂置甀中百日则成矣是干以为豆实是也】　俎由东壁自西阶升【狗既亨载于东方　疏曰上云亨于堂东北实俎曰载载则于东方东方东壁也既由东壁恐如祭馔由东阶升故记人明之若祭馔则东阶升时牲少牢是也尊神故由阼】

　　【阶升】宾俎脊胁肩肺主人俎脊胁臂肺肺皆离皆右体也进腠【腠七豆反　以骨名肉贵骨也宾俎用肩主人用臂尊宾也离犹防也腠肤理也进理谓前其本右体周所贵也若有尊者则俎其余体也防苦圭反　疏曰云以骨名肉者骨为本有名肉为末无名所食即肉故以骨名肉特牲注云凡解体皆连肉是也宾用肩主人用臂此据前三体而言有肩臂臑而周人贵肩也少仪云牛羊之肺离而不提心郑云提犹絶也离之不絶中央少者中央少者即是心也此将食举肺也前其本兴公食同生久食法少牢进下者是鬼神食法云右体周所贵则左体殷所贵也若有尊者则俎其余体者前有三肩臂臑以次用之宾主已用肩臂有一大夫则用臑二大夫则取后体用若有三大夫已上则用胳其脊胁与宾主同故下文云获者之俎折脊胁肺臑注云臑若】

　　【胳觳折之以为大夫之余体是也】　以爵拜者不徒作【以爵拜谓拜既爵徒犹空也作起也不空起言起必酢主人】
　　宾以虚爵降【将洗以酢主人】主人降【从宾也降立阼阶东西面当东序】宾西阶前东面坐奠爵兴辞降主人对宾坐取爵适洗北面坐奠爵于篚下兴盥洗【宾北面盥洗自外来　疏曰对主人自内出南面也】主人阼阶之东南面辞洗宾坐奠爵于篚兴对主人反位【反位从降之位也主人辞洗进也　疏曰降之位即上东序之西南面位　主人反位由前进乃反位故郑却本之】宾卒洗揖让如初升主人拜洗宾答拜兴降盥如主人之礼宾升实爵主人之席前东南面酢主人【酢报　疏曰言如初则一揖一让也】主人阼阶上拜宾少退主人进受爵复位宾西阶上拜送爵荐脯醢主人升席自北方乃设折俎祭如宾礼【祭荐俎及酒亦哜啐】不告防【酒已物】自席前适阼阶上北面坐卒爵兴坐奠爵遂拜执爵兴宾西阶上北面答拜【自由也啐酒于席末由前降便也便婢面反后仿此】　主人坐奠爵于序端阼阶上再拜崇酒宾西阶上答再拜【序端东序头也崇充也谢酒恶相充满也　疏曰奠爵于序端此拟下献众宾也】
　　右宾酢主人
　　主人坐敢觯于篚以降【觯之防反下同　将酬宾】宾降主人奠觯辞降宾对东面立主人坐取觯洗宾不辞洗【不辞洗以其将自饮】卒洗揖让升宾西阶上疑立主人实觯酬之阼阶上北面坐奠觯遂拜执觯兴【酬劝酒】宾西阶上北面答拜主人坐祭遂饮卒觯兴坐奠觯遂拜执觯兴宾西阶上北面答拜主人降洗宾降辞如献礼【以将酌已】升不拜洗【酬礼杀也杀所界反】宾西阶上立主人实觯宾之席前北面【酬宾】宾西阶上拜主人坐奠觯于荐西宾辞坐取觯以兴反位【宾辞辞主人复亲酌已　复扶又反】主人阼阶上拜送宾北面坐奠觯于荐东反位【酬酒不举】主人揖降宾降东面立于西阶西当西序【主人将与众宾为礼宾谦不敢独居堂】
　　右主人酬宾
　　主人西南面三拜众宾众宾皆答壹拜【三拜示徧也壹拜不备礼也献宾毕乃与众宾拜敬不能并　徧音遍　疏曰众宾无问多少止为三拜而已是示徧也众宾人皆一拜是不备礼此亦答大夫拜法若答士拜则亦再拜见于特牲也云献宾毕乃与众宾拜者自尔来唯与宾拜未与众宾拜今始拜之故云敬不能并今按众宾答一拜说见上篇】主人揖升坐取爵于序端降洗升实爵西阶上献众宾众宾之长升拜受者三人【长丁丈反　长其老者言三人则众宾多矣国以多德行道艺为荣何常数之有乎　行下孟反　疏曰此虽非宾贤能其众亦三人在堂上与乡饮酒数同其堂下众宾无定数故郑云众宾多矣】主人拜送【拜送爵于众宾右】坐祭立饮不拜既爵授主人爵降复位【既尽疏曰此还上三人者降复宾南东面位】众宾皆不拜受爵坐祭立饮【自第四以】
　　【下又不拜受爵礼弥略　疏曰此谓堂下众宾无数者也】每一人献则荐诸其席【诸于疏曰此还据堂上三人有席者故云荐诸其席谓席前也】众宾辩有脯醢【辩音遍荐于】
　　【其位　疏曰还据堂下无席者故郑云荐于其位不席也】主人以虚爵降奠于篚【不复用】
　　右献众宾　记众宾之长一人辞洗如宾礼【长丁丈反　尊之于其党】　凡奠者于左【不饮不欲其妨　疏曰谓若酬宾奠于右宾奠之于左】将举者于右【便其举也　疏曰谓若酬一人二人举奠之于荐右后举之者也】　乐正与立者齿【与音预　谓其饮之次也尊乐正同于宾党乡饮酒记曰与立者皆荐以齿】
　　揖让升宾厌众宾升众宾皆升就席一人洗举觯于宾【一人主人之吏　疏曰主人之吏亦谓府史以下非属官也】升实觯西阶上坐奠觯拜执觯兴宾席末答拜举觯者坐祭遂饮卒觯兴坐奠觯拜执觯兴宾答拜降洗升实之西阶上北面【将进奠鱓】宾拜【拜受觯】举鱓者进坐奠觯于荐西【不授贱不敢也】宾辞坐取以兴【若亲受然】举觯者西阶上拜送宾反奠于其所举觯者降【疏曰云反奠于其所者还于荐西以其射后宾北面举之为旅酬故不奠于荐东也】
　　右一人举觯
  </div>
  <div class="pagination">
   <a href="仪礼经传通解_page4.html">
    上一页
   </a>
   <a href="仪礼经传通解.html">
    1
   </a>
   <a href="仪礼经传通解_page2.html">
    2
   </a>
   <a href="仪礼经传通解_page3.html">
    3
   </a>
   <a href="仪礼经传通解_page4.html">
    4
   </a>
   <span class="current-page">
    5
   </span>
   <a href="仪礼经传通解_page6.html">
    6
   </a>
   <a href="仪礼经传通解_page7.html">
    7
   </a>
   <a href="仪礼经传通解_page8.html">
    8
   </a>
   <a href="仪礼经传通解_page9.html">
    9
   </a>
   <a href="仪礼经传通解_page10.html">
    10
   </a>
   <span>
    ...
   </span>
   <a href="仪礼经传通解_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
