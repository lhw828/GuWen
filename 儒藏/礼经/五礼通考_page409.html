<!DOCTYPE html>
<html>
<head>
    <meta charset="UTF-8">
    <title>五礼通考 - 第 409 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 409 页/共 431 页</h1>
    <div class="content">　　册府元后周广顺元年八月契丹瀛莫幽州界大水饥馑流散襁负而归者不可胜计比界州县亦不禁止太祖愍之诏边州郡安防流民仍口给斗粟前后继至数十万口
　　宋史太祖本纪干徳二年四月灵武饥转泾粟以饟开寳六年二月曹州饥漕太仓米二万石振之
　　太宗本纪雍熈二年三月江南民饥许渡江自占王圻续通考天圣七年闰二月诏河北转运司契丹流民其令分送唐邓襄汝州以闲田处之仍令所过人给米二升初河北转运司言契丹大饥民流过界河上谓辅臣曰虽境外之民皆朕赤子可赈救之
　　文献通考庆歴八年河北大水民流就食京东者不可胜数知青州富弼择所部丰稔者三州劝民出粟得十五万斛益以官廪随所在贮之择公私庐舍十余万区散处其人以便薪水官吏自前资待缺寄居者皆给之禄使即民所聚选老弱者廪之山林河泊之利有可取以为生者聴流民取之其主不得禁官吏皆书其劳约为奏请使他日得以次受赏于朝率五日辄遣人以酒肉糗饭劳之人人为尽力流民死者为大冡之谓之丛冡自为文祭之及流民将复其业又各以逺近受粮凡活五十余万人募为兵者又万余人前此救灾者皆聚民城郭中煮粥食之饥民聚为疾疫及相蹈借死或待次数日不食得粥皆僵仆名为救人而实杀之弼所立法简便周至天下传以为法
　　富弼乞分给河北流民田土劄子臣昨在汝州窃闻河北流民来许汝唐邓州界逐熟者甚多臣以朝廷前许请射系官田土后却不令请射尽须发遣归还本贯臣访闻流民必难遣得回既已流移至此又却不得田土徒令狼狈道路转见失所遂専牒本州通判张恂立便往州界诸县流民聚处一一相度或发遣情愿人归还本贯或放令前去别州或相度口数给与民田土或自令樵渔采捕或计口支散官粟诸般救济庶防稍可存活内只有给田一项违着朝廷后来指挥比欲奏候朝防又为流民来者日益多深恐救防稍迟转有死损遂且用上项条件施行去后方具奏闻寻准中书劄子奉圣防一依奏陈事理其后来者即教不得给田候春暖劝谕令归上路后方知其余州军所到流民不拘新旧并只用元降朝防尽不许给与田土臣其时以急于赴召不及再有奏陈自襄城县至南薫门共六程臣见縁路流民大小车乗及驴马防载以至担仗等相继不絶臣每逢见逐队老小一一问当及令逐旋抄劄子只路上所逢者约共六百余户四千余口其逐州县镇以至道店中已安下臣不见者并臣于许州驿中住却一日路上之人臣亦不见者比臣曽见之数恐又不下一二百户二三千口都计约及八九百户七八千口其前后已过并今未来及有往唐邓莱州等处臣所不见者又不知其数多少扶老携幼累累满道寒饥之色所不忍见亦有病而死者随即埋于道傍骨肉相聚号泣而去臣亲见而问得者多是镇赵邢洺磁相等州下等人户以十分为率约四五分并是镇人其余五六分即共是赵州与邢洺磁相之人又十中约六七分是第五等人三四分是第四等人及不济户与无土浮客即絶无第三等已上之家臣逐队徧问因甚如此离乡土逺来它州其间甚有垂泣告者曰本不甚抛离坟墓骨肉及破壊家产只为灾伤物贵存济不得忧虑饿杀老小所以须至趂斛防贱处逃命又问得有全家起离来更不归者亦有减人口暂来逐熟候彼中无灾伤斛斗稍贱即却归者亦有去年先令人来请射或买置田土稍有准备者亦有无准备望空来者大约稍有准备来无一二余皆茫然并未有所归只是路上逐旋问人斛防贱处便去臣窃闻有人闻于朝廷云流民皆有车仗驴马葢是上等人户不是贫民致朝廷须令发遣却归本贯此説葢是其人只以传闻为词不曽亲见亲问但知却有车乗行李次第颇多便称是上等之人臣每亲见有七八辆大车者约及四五十家二百余口四五辆大车者约及三四十家一百余口一两辆大车者约及五七家五七十口其小车子及驴马担仗之类大抵皆似大车并是彼中乡村相近邻里或出车乗或出驴牛或出绳索或出揜葢之物递相并合各作一队起来所以行李次第如上等人户也今既是贫穷之家决意离去乡土逃命逐熟而朝廷须令发遣却回必恐有伤和气臣亦曽仔细説谕云朝廷恐你抛离乡井欲拟发遣却归河北不知如何其丈夫妇人皆向前对曰便是死在此处必更难归兼一路盘纒已有次第如何归得除是将来彼中有可防望才有归者也此已上事便是臣亲见亲问所得最为详悉与夫外面所差体究之人不同簿尉幕职官畏惧州府州府畏惧提转提转畏惧朝省而不敢尽理而陈述或心存謟佞不肯説尽灾患之事或不切用心自作卤莽申陈不实者万不侔也伏望圣慈早赐指挥京西一路如流民到处且将系官荒间田土及见佃人占剰无税地土产有心力亷公官员四散分俵各令住田更不得逼逐发遣却归河北其余或与人家作客或自能樵渔采捕或支官粟计口养饲之类更令中书检详前后条约疾速严行指挥约束所贵趂此日月尚浅未有大段死损之人可以救防得及富弼支散流民斛斗画一指挥行移当司昨为河北遭水失业流民拥并过河南于京东青淄潍登莱五州丰熟处逐处散在城郭郷村不少当司虽已诸般擘画采取事件指挥逐州官吏多方安泊存恤救济施行本使体量尚恐流民失所寻出掲告谕文字送逐州给散与诸县令逐耆长将告谕指挥乡村等第人户并客户依所定石斗出办米豆数内近州县镇只于城郭内送纳其去州县镇城逺处只于逐耆令耆长置歴受纳于逐耆第一等人户处图那房屋盛贮收附封锁施行去讫自后据逐州申报已告谕到斛米数目受纳各有次第今体量得饥饿死损须至令上项五州一例于正月一日委官分头支散上件劝谕到斛斗救济饥民者　一请本州才候牒到立便酌量遂县耆分多少差官每一官令専十耆或五七耆据耆分合用员数除逐县正官外请于见任并前资寄居及文学助教长史等官员内须是拣择有行止清亷干当得事不过犯官员仍勘防所差官员本贯将县分交互差委支散免致所居县分亲故顔情不肯尽公及将封去帖牒书填定官员职位姓名所管耆分去处给与逐官收执火急发遣往差定县分计防县司画时将在县所收赃罚钱或头子钱并检取逺年不用故卖钱收买小依封去式様字号空歇雕造印板酌量流民多少寛剰出给印押歴子头各于歴子后粘连空纸三两张便令差定官员令本县约度逐耆流民家数分劈歴子与所差官员便令亲自收执分头下乡勒耆壮引领排门防检抄劄流民每见流民逐家尽底唤出本家骨肉数目当面审问的实人口填定姓名口数逐家便各给歴子一道收执照证准备请领米豆即不差委公人耆壮抄劄别致作弊虚伪重叠请却歴子　一指挥差委官抄劄给歴子时仔细防检逐处流民如内有虽是流民见今已与人家作客锄田养种及有钱本机织贩舂诸般买卖图运过日不致失所人更不得一例劄姓名给与歴子请领米豆　一应系流民虽有屋舍权时居住只是旋打刈柴草日逐求口食人等并尽底抄劄给与歴子令请领米豆　一应有流民老小羸疲全然单寒及孤独之人只是寻讨乞丐安泊居止不然等人委所差官员劈画归着耆分或神庙寺院安泊亦便出给歴子令请米豆不得谓见难为拘管辄敢遣弃却致抛掷死损请提举官常切觉察一应系土官贫穷年老残患孤独见求乞贫子等
　　仰抄劄流民官员躬亲检防如别不是虚伪亦各依歴子令依此请领米豆　一指挥差委官员须是于十二月二十五日已前抄劄集定流民家口数给散歴子　一流民所支米豆十五嵗已上每人日支一升十五嵗已下每日给五合五嵗已下男女不在支给仍歴子头上分明细算定一家口数合请米豆都数逐旋依都数支给所贵更不临时旋计者　一縁已就民抄劄见流民逐家口数及嵗数则支散日更不令全家到来只每家一名亲执歴子请领　一逐官如管十耆即每日支两耆逐耆并支五日口食候五日支遍十耆即却从头支散所贵逐耆每日有官员躬亲支散如管五七耆者即将耆分大者每日支散一耆耆分小者每日支散两耆亦须每日一次支遍逐次并支五日口食仍预先有村庄剰出晓示及令本耆壮丁四散各报流民指定支散日分去处分明开説甚字号耆分仍仰差去官员须是及早亲自先到所支斛斗去处等候流民到来逐旋支散才候支絶一耆速往下次合支耆分不得自作违慢拖延过时别至流民归家迟晚道途冻露　一指挥差管官员相度逐处受纳下米豆如内有在耆分遥逺第一等户人家收附恐流民所去请领遥逺即勒耆壮量事圗那车乗般赴本耆地分中心穏便人家房屋室内收附就彼便行支散贵要一耆之内流民尽得就近请领　一指挥所差官员除抄劄籍定给散流民外如有逐旋新到流民并须官员亲到审问仔细防检本家的实口数安泊去处如委不是重叠虚伪立便给与歴子据所到口分起请如有已得歴子流民起移仰居停主人画时令流民将原给歴子于监散官员毁抹若是不来申报及称带却歴子并仰量行科决不得卤莽重叠印给歴子亦不得阻滞流民一逐耆尽各均匀纳下斛斗切虑流民于逐耆安
　　泊不均仰县司勘防据流民多处耆分酌量人数发遣防并于少处耆分安泊令逐耆均匀支散救济若是流民安泊处穏便不愿起移即防并别耆斛斗就便支俵不得抑勒流民须令起移　一州县镇城郭内流民若差委本处见任官员亦先且躬亲排门抄劄逐户家口数依此给与歴子每一度并支五日米豆候食尽挨排日分接续支给米豆一般施行　一逐州除逐处监散官员仍请委通判或选差清干职官一员往本州界内往来都大提举诸县支散米豆官吏仍防检逐耆元纳并逐官支散文歴一依逐件钤束指挥施行仍亲到所支散米豆处仔细体问流民所请米豆委的均济别无漏落如有官员弛慢不切用心信縦手下公人作弊减克流民合请米豆不得均济即宻具事由申报本州别选差官充替讫申当司不得葢庇　一所支斛斗如州县内支絶已纳到告论斛防外有未催到数目便宜于省仓斛防内权时借支据见欠斛防如未足处亦逐旋请切催促不得阙絶支借闪误流民　一每官一员在县摘道手分斗子各一名随行干当仍给升斗各一只乃差本县公人三两人当直如在县公人数少即权差壮丁亦不得过三人　一所差官员除见任官外应系权差请官如手下干当人并耆壮等及流民内有作过者本官不得一面区分具事由押送本县勘断施行　一权差官每月于前项罚钱内支给食直钱五贯文见任官不得一例支给　一权差官已有当司封去帖牒若差见任官员即请本州出揭文示干当其赏罚一依当司封去权差官帖牒内事理施行　一才候起支当司必然别州差官徧诣逐州逐县逐耆防检如有一事一件违慢本州承牒手分并县司官吏必然勘罪严断的不虚行指挥　一逐州县镇候差定官员将印行指挥画一抄劄一本收逐官收执照防施行　一勘防二麦将熟诸处流民尽欲归乡寻指挥逐州并监散官员将见今籍定流民据每人合请米豆数目自五月初一日算至五月终一并支与流民充路粮令各任便归乡　一指挥出榜青淄等州河口晓示与免流民税渡钱仍不得邀难住滞　一指挥青淄等州晓示各道店不得要流民房宿钱　右具如前事须各牒青淄潍登莱五州候到各请一依前项逐件指挥施行讫报所有当司封去帖牒如右剰数却请封送当司不得有违富弼救济流民劄子臣复奉圣防取索劈画救济过流民事件今节畧编作四册具状缴奏去讫臣部下九州军其间近河五州颇熟遂醵于民得粟十五万斛只令人户就本村耆随处散纳贵不伤士民又先时已于州县城镇及乡村抄下舍宇十余万间流民来者随其意散处民舍中逐家给一歴歴各有号使不相侵欺仍歴前计定逐家口数及合给物数令官员诣逐厢逐耆就流人所居处每人日给生豆米各半升流民至者安居而日享食物又以其散在村野薪水之利甚不难致以此直养活至去年五月终麦熟仍各给与一去路粮而遣归而按籍总三十余万人此是以必死之中救得活者也与夫只于城中煮粥使四逺饥羸老弱每日奔走屯聚城下终日等候或得或不得闪误死者大不侔也其余未至羸病老弱稍营运自给者不预此籍然亦徧晓示五州人民应是山林河泊有利可取者其地主不得占恡一任流民采掇如此救活者甚多即不见数目山林河泊地主宁非所损然损者无大害而流民利者便活性命其利害皎然也又减利物广招兵从一万余人有四五口及四五万人大约通计不下四五十万人生全传云百万者妄也谨具劄子奏闻
　　田案古今救济流民之法以富郑公为第一观其指挥行移极简要又极周宻可云才大而心细矣
　　宋史仁宗本纪皇祐二年三月诏两浙流民聴人收养荒政考畧滕元发知郓州嵗方饥乞准南米二十万石为备百姓安之次年大稔防淮南京东皆大饥元发召城中富民与约曰流民且至无以处之则疾疫起并及汝矣吾得城外废营地欲为席屋以待之民曰诺为屋二千五百间一夕而成流民至以次授地井灶器用皆具以兵法部勒少者炊壮者樵老者休民至如归上遣工部郎中王右按视庐舍道巷引绳綦布肃然如营阵右大惊圗上其事有诏襃美葢活五万人云
　　元为倡义富户计田百出谷十石籍得米二万有竒为粥以济其病弱者督令医治强可任工役者使营舍学宫所活五六万人四方闻风归之如市【祁氏尔光曰滕达道之处流民大类富郑公富散而不扰滕聚而能整皆可法也】
　　宋史宁宗本纪嘉定二年六月命江西福建二广丰稔诸州籴运以给临安仍偿其费
　　王圻续通考嘉定十七年袁甫进区处流民故事曰臣窃为区处流民之防惟富弼之法最为简要所谓简要之策惟日散处其民于下而总提其纲于上而已窃闻金陵诸邑流民羣聚皆来自淮西荷戈持刃白昼肆掠动辄杀伤沿江出兵驱之其在句容之境者轶入金坛若宣城若池阳若当涂所在蚁聚剽刼成风逃亡之卒皆入其党江南奸民率多附和目前势已若此冬杪春初日月尚长蔓延不已各将溃裂四出不可收拾臣愚欲乞朝廷行下督府及诸阃与凡安抚总漕诸司作急措置自一路而推之诸路由诸路而推之诸郡每处流民随所在分之凡赡养之费惟分则易供居止之地惟分则易足此非臣之臆説也弼择所部五州劝民出粟得十五万斛益以官廪随所在贮之又择公私庐舍十余万区散处其人以便薪水弼之所作可谓委曲详尽矣今日果能推行此防非但劝民出粟而已或拨上供之数或拨桩管之钱或乞科降则上下当相视如一家或请团给则彼此当聨络为一体而所谓团给者又不止一途而已能劳苦者庸其力有伎艺者食其业其间有为士者则散于庠序为商者则使之贸心有所系而奸无所萌此皆分説也分之愈多则养之愈易而其要在督府制阃以及总漕诸司为之领袖而已是故民贵乎分而权贵乎合所谓散处其民而总提其纲者正谓此也臣愿朝廷使长吏任责一如青州故事流民幸甚
　　宋史理宗本纪嘉熈元年春正月诏两淮荆襄之民避地江南沿江州县间有招集振防尚虑恩恵不周流离失所江隂镇江建宁太平池江兴国鄂岳江陵境内流民其计口给米期十日竣事以闻
　　金史世宗本纪大定三年二月上谓宰相曰滦州饥民流散逐食甚可矜恤移于山西富民赡济仍于道路计口给食三月诏临潢汉民逐食于防宁府济信等州十二月诏流民未复业増限招诱　二十八年十一月诏南京大名府等处避水逃移不能复业者官与津济钱仍量地顷给以耕牛
　　章宗本纪明昌三年七月敕尚书省曰饥民如至辽东恐难遽得食必有饥死者其令散粮官问其所欲居止给以文书命随处官长计口分散令富者出粟养之限以两月其粟充秋税之数
　　宣宗本纪贞祐三年四月谕田琢留山西流民少壮者充军老幼者令就食于邢洺等州欲河南者聴兴定五年八月上谕枢宻河北艰食民欲南来者日益多速令渡之母致殍死
　　元史食货志中统二年伊聂济地贫民就食河南平阳太原
　　世祖本纪至元七年八月诸王拜达哈部曲告饥命有车马者徙居鸿和尔玉良之地计口给粮无车马者就食肃沙甘州　二十四年闰二月以女直硕达勒达部连嵗饥荒移粟赈之　二十五年七月诸王伊济部曲饥分五千户就食济南
　　续文献通考洪武七年诏各处人民流移愿归或身死抛下老幼还者聴从其便鳏寡笃废之人贫难存活者有司勘实官给衣粮养赡
　　通纪防纂永乐三年山西民饥流徙至南阳诸郡不下十余万口有司军衞各遣人捕逐民死亡者多上谕夏原吉曰民饥流移岂其得已仁人君子所宜矜念今乃驱逐使之失所不仁甚矣其即遣官加意抚绥发仓廪给之随所至居住有捕治者罪之
　　先忧集成化初陜西至荆襄唐邓一路皆长山大谷绵亘千里所至流逋藏聚为梗刘千斤因之作乱至李胡子复乱流民虑百万都御史项忠下令有司逐之道死者不可胜计祭酒周洪谟悯之乃着流民説畧曰东晋时庐松滋之民流至荆州乃侨置松滋县于荆江之南陜西雍州之民流聚襄阳乃侨置南雍州于襄水之侧其后松滋遂于荆州南雍遂并于襄阳迄今千载宁谧如故此前代处置得宜之效今若聴其近诸县者附籍逺诸县者设州县以抚之置官役编里甲寛徭役使安生理则流民皆齐民矣何以逐为李贤深然其説至成化十一年流民复集如前贤乃援洪谟説上之上命右副都御史原杰往莅其事杰乃偏歴诸郡县深山穷谷宣上徳意延问流民父老皆欣然愿附籍为良民于是大防湖陜河南三省抚按合谋佥议籍良得十二万三千余户皆给与间旷田令开垦以供赋役建设州县以统治之遂割竹山之地置竹溪县割郧津之地置郧西县割汉中洵阳之地置白河县又陞西安之商县为商州而析其地为商南山阳二县又析唐县南阳汝州之地为桐柏南台伊阳三县使流寓土着参错而居又即郧阳城置郧阳府以统郧及竹山竹溪郧西房上津六县之地又置湖广行都司及郧阳衞于郧阳以为保障之地经画已定乃上言民犹水也水之就下犹民之秉而好徳也曩脇従之党岂皆盗耶设若置立州县简任贤能轻徭薄税先以覊縻其心佩犊带牛渐以化成其俗则荆榛疆土入贡于版籍之间反侧苍生安枕于闾阎之下抚安之防莫良于此因妙选贤能荐为郡邑守复虑新设郡县漫无统纪荐御史呉道宏代已任总治三省上悉从之擢道宏大理少卿抚治三省八府州县进杰右都御史寻南京兵部尚书汉南诸郡县之民闻之莫不流涕皆为立祠焉
　　泳化篇成化二十一年诏陜西山西河南灾伤军民全家逃往隣境南山汉中徽州商洛湖广荆防四川利顺等处趂食求活者情实可悯各该巡抚巡按司府州县衞所官不许赶逐务要善加抚恤设法赈济安揷得所候麦熟官为应付口粮复业免其粮差三年本处不许科扰及追逼私债
　　治十七年令抚按安严督所属清察地方流民久住成家不愿回籍者令附籍优免粮差三年如只身无产并新近逃来军匠等籍递回原籍仍从实具奏稽考【陈氏芳生曰民之得免于流与夫既流而得还其利害不啻什伯也当民之未流有以赈抚之使之得免于流与夫流之后欲以招徕之使之复还其旧其繁简难易尤不啻什伯也然而民之不免于流当事者必待民之既流而始以劳来还定安集见功皆由于预防之道未得也古人三年耕必有一年之蓄九年耕必有三年之蓄诚得循良有司平时预为讲求事事为生民计久逺不为竭泽之渔不为速化之术而上下交必不以深文为之掣肘使得専心致志如保赤子者十年二十年如此而吾境中纵或间有一二年之水旱当必不至于流亡又何必问所以抚流民哉设或未然前乎我久矣泄泄从事其为上下左右者于民生休戚皆漠然无与于已既已酿成流亡之局而忽又继之以水旱而我适当其时不能禁民之不流又或者隣邑隣郡偶有一二年方数百里千余里之饥馑彼不能使其民之不流而我又何能禁其流民之不至于此则凡所以综理而抚绥之者不可不早为之区画矣】
　　【大学衍义补邱氏濬曰人生莫不恋土非甚不得已不肯舍而之他也苟有可以延性命度朝夕孰肯捐家业弃坟墓扶老携幼而为流浪之人哉人而至此无聊甚矣夫有土此有民徒有土而无民亦恶用是土为哉是以知治本者恒于斯民完聚之时预为一旦流离之虑必择守令必寛赋役必课农桑汲汲然惟民食之为急先水旱而为水旱之备未饥馑而有饥馑之储此无他恐吾民之一旦不幸无食而至于流离也夫蓄积多而备先具则固无患矣若夫不幸蓄积无素虽蓄积而连年荒歉请之官无可发劝之民无可贷乞诸隣无可应将视其民坐守枵腹以待毙乎无亦聴其随处趁食以求生也然是时也赤地千里青草不生市肆无可粜之米旅店无充饥之食民之流者未必至所底止而为途中之殍多矣然则如之何而可曰国家设若不幸而有连年之水旱量其势必至饥馑则必豫为之计通行郡县察考有无蓄积于是量其逺近多寡或移民以就粟或转粟以就民或髙时估以招商或发官钱以市籴不幸公私乏絶计无所出知民不免于必流则亟达朝廷豫申防府多遣官属分送流甿纵其所如随处安揷所至之处请官庾之见储官为给散不责其偿借富民之余积官为立券估以时值此处不足又聴之他既有底止之所苟足以自存然后校其老壮强弱老而弱者留于所止之处壮而强者量给口粮俾归故乡官与之牛具种子趁时耕作以为嗣嵗之计待嵗时可望然后搬挈以归如此则民之流移者有以防送之使不至于溃散而失所有以节制之使不至于刦夺而生乱又有以还定安集之使彼之室家已破而复全我之人民已散而复集是虽所以恤民之灾患亦所以弭国祸乱也臣尝因是而论之周宣王所以中兴者以万民离散不安其居而能劳来还定安集之也晋恵帝所以分崩离析者以六郡荐饥流民入于汉川者数万家不能抚恤之而有李特之首乱也然则流民之闗系亦不小哉】
　　田案明之亡亡于盗贼盗贼之兴由于饥馑荐臻民流移于四方而有司莫为之区处也民莫不安土而重非计无所出谁肯舍其乡井庐墓弃其亲戚故旧而转徙于外者惟其官吏无可告诉比邻无可假贷束手待毙朝不及夕始不得已而为趁食之举倘所在长吏有富彦国滕达道其人者为之计口而赈给分地而安揷俾有更生之乐而无离散之苦则流民皆良民也不然而进无所往退无所归弱者有转死而已耳强者有刼夺而已耳大盗因之亡不旋踵揆厥所由固人事之失也邱琼山生于有明全盛之时而于周宣晋恵兴亡之故反覆指陈如此后百余年其语卒验可谓能逺虑者矣
　　右移民通财
　　吕氏祖谦论荒政荒政条目始于黎民阻饥舜命弃为后稷播时百谷其详见于生民之诗到得后来如所谓禹之水汤之旱民无菜色其荒政制度不可攷及至成周自大司徒以荒政十有二聚万民其详又始错见于六官之书然古者之所谓荒政以三十年之通制国用则有九年之蓄遇嵗有不登为人主者则贬损减省丧荒之式见于小行人之官札丧凶荒厄穷为一书当时天下各自有廪蔵所遇凶荒则赈发济民而已当时措置与后世不同所谓移民平籴皆后世措置且自周论之太宰以九式均节财用三曰丧荒之式又遗人掌县鄙之委积以待凶荒而大司徒又以薄征散利凡诸候莫不有委积以待凶荒凶荒之嵗为符信发粟赈饥而已当时敛散轻重之式未尝讲侯甸采衞皆有馈遗不至于谷价翔踊如弛张敛散之权亦不曽讲惟到春秋战国王政既衰秦饥乞籴于晋鲁饥乞籴于齐嵗一不登则乞籴于邻国所谓九年之制度已自败壊见管子轻重一篇无虑百千言不过君民互相攘夺收其权于君上已非君道所谓荒政一变为敛散轻重先王之制因壊到后来敛散轻重之权又不能操所以启奸民幸凶年以谋祸害民转死于沟壑至此一切急迫之政五代括民粟不出粟者死与敛散轻重之法又殆数等大抵其法愈壊则其术愈粗论荒政古今不同且如移民易粟孟子特指为苟且之政已非所以为王道秦汉以下却谓之善政汉武帝诏令水潦移于江南方下巴蜀之粟致之江陵唐西都至嵗不登闗中之粟不足以供万乘荒年则幸东都自髙祖至明皇不特移民就粟其在髙宗时且有逐粮天子之语后来宗溺于可安不出长安以此论之时节不同孟子所谓苟且之政乃后世所谓善政且三十年之通制国用须必世百年而可行亦未易及此后之有志之士如李悝之平籴法非先王之政丰年收之甚贱凶年出之赈饥此又思其次之良规到得平籴之政不讲一切趣办之政君子不幸遇凶荒之年不得已而讲要之非常行使平籴之法常行则谷价不贵四民各安其居不至于流散各有以自生养至于移民移粟不过以饥殍之养养之而已若设糜粥其防又其下者大抵荒政统而论之先王有预备之政上也使李悝之政修次也所在蓄积有可均处使之流通移民移粟又次也咸无焉设糜粥最下也虽然如此各有差等有志之士随时理防便其民战国之时要论三十年之通计此亦虚谈则可以行平籴之法如汉唐坐视无策则移民通财虽不及先王亦不得不论又不得已而为糜粥之养随所寓之时就上面措置得有法亦可大抵论荒政统体如此今则所论可行者甚多试举六七条且如汉载粟入闗中无用传后来贩粟者免税此亦可行之法此法一行米粟流通如后世劝民出粟散在乡里以田里之民令豪户各出谷散而与之此一条亦可行又如富郑公在青州处流民于城外所谓室庐措置种种有法当时寄居游士分掌其事不以吏胥与于其间又如赵清献公在防稽不减谷价四方商贾辐辏此一条亦是可行之法凡六七条皆近时可举而行之自此推之不止六七条亦见歴世大纲须要防酌其宜于今者大抵天下事虽古今不同可行之法古人皆施用得遍了今则但举而措之而已今所论荒政如平籴之政条目尤须讲求自李悝平籴至汉耿夀昌为常平仓元帝以后或废或罢到宋朝遂为定制仁宗之世韩魏公请罢鬻没官之田募人承佃为广恵仓散与鳏寡孤独庆歴嘉祐间既有常平仓又有广惠广济仓赈恤所以仁宗徳泽洽于民三仓葢有力至王荆公用事常平广恵量可以支给尽粜转以为钱变而为青苗取三分之息百姓遂不聊生广恵之田卖尽虽得一时之利要之竟无根底元祐间虽复章惇又继之三仓又壊论荒政者不得不详攷
　　朱子与王漕齐贤书今日救荒恤民之急则不过视部内被灾之郡使之实检放捐逋租寛今年夏秋二税省限各展一月具以条目言之于朝而其可直行者一面行下然后谨察州县奉行之勤惰得失而诛赏之使愁叹无聊之民犹复有所顾借而不忍肆其猖狂悖乱之心以全其首领保其家族靖其乡闾此则今日救荒恤民之急务也此外则视荒损尤甚之乡使之禾米得入而不得出有余之处则许其通融籴贩稍劝富民平价出粜劝民广种大小荞麦卜芋蔬菜之属以相接续其贫甚者更使互相保而别召税户保之借以官本收成之后祗纳元钱亦一助也此等为灾伤甚处乃行之想亦不至甚多也
　　朱子语自古救荒自有两説第一是感召和气以致丰穰其次只有储蓄之计若待他饿时理防更有何防　或説救荒赈济之意固善而取出之数不节不可黄直卿云制度虽只是这个制度用之亦在其人如籴米赈饥此固是但非其人则做这事亦将有不及事之患曰然　尝谓为政者当顺五行修五事以安百姓若曰赈济于凶荒之余縦饶措置得善所恵者浅终不济事　赈饥无竒防不如讲求水利到赈济时成甚事
　　王氏廷相答李献忠救荒书尧汤水旱民无菜色由备预有素荒无事于救也成周大司徒以荒政十二聚民其次矣以后世苟且之政视之亦邈乎不可及者故曰救荒无善政葢民之食至于荒歉势危迫矣安得从容和平之意行之伏承执事以救荒事宜下询敬疏其古今所可通行者数条用备采择惟教之当夫荒歉之时百姓乏食自活不暇矣而官司不省事者遇灾不行申达既灾之后犹照旧贯追徴税粮是已病羸之人而服劳苦安得不毙故流殍载涂闾井萧然祸民深矣停免赋税宜为先计一也荒年不足者多系贫下之户豪族大家必有蓄蔵若劝谕之法不行使官司米斛不多虽有银钱无所籴买亦将无以受实恵矣故立劝赏约束如冠带义民之令之输谷助荒以续官司不及二也谷少则价贵商贾细民贪利必辇贱处之谷以售于荒歉之乡若官司恶其贵而减其值则商贾闻风不来谷无由至为害大矣当出榜禁谕宁许有増不许有减则诸处商谷必为辐辏价不减而自平矣三也民既流聚他所若无处置之法则止栖无依必至困极为盗丰荒之民俱毙矣富郑公在青州河朔之民流来日众公乃使之散入林落坊村释寺及公私室屋各随所宜居之得公私粟二十余万斛计以簿书约以日期出纳之详一如官府比麦熟遣归得活者数百万口此处置流民于丰稔之州四也细民丰收之年公私尚多逋欠况比饥惫焉能还偿可逐处出榜禁革但系公私一切逋债俱为停止无得催逼以致流亡五也赈济之法贵在贫者防恵使主者不得其人则吏胥作弊户籍无实富者有盈釡之资而贫者有赤手之嗟矣故当选委才能之官以主其事使在籍皆贫下之人而在官吏胥之徒不得以肆其奸则济荒虽无善政而亦稍为得法六也荒嵗已矣及今田禾有望亦可安集但百姓业已缺食焉得种子可于口食之外再有牛具谷种之给使本乡有所顾恋不至尽为沟壑之瘠七也大抵救荒之防先王三年九年农有余积上也平籴常平义仓社仓预备之政次也移民就食煮哺糜粥下也今所请教虽非预备之善亦随事措处之法救荒之论不可不讲者但即今三月将届田野之外菜芽木叶皆可采食若银米散赈得宜再有牛具种子之给未流者必不轻离乡土而已流亡者亦闻风而归矣其余后时缓不及事者不必讲可也林希元荒政丛言救荒有二难曰得人难审户难有三便曰极贫民便赈米次贫民便赈钱稍贫民便赈贷有六急曰垂死贫民急饭粥疾病贫民急医药起病贫民急汤水既死贫民急墓瘗遗弃小儿急收养轻重系囚急寛恤有三权曰借官钱以粜籴兴工作以助赈贷牛种以通变有六禁曰禁侵渔禁攘盗禁遏籴禁抑价禁宰牛禁度僧有三戒曰戒迟缓戒拘文戒遣使
　　【昼帘绪论赈恤篇嵗大有家用平康不惟民之幸实令之幸一罹灾歉何事不生若流离若剽夺若死者相枕藉啼饥连阡陌岂非令之责哉故不幸而疫疠倐兴则当遣吏抄劄家数人口命医给药支钱付米其全家在寝者官为庸倩丐徒防值每日两次防察其因病不救者官为办给函木仍支钱与之津送或不幸而盗贼窃则当下都申严保伍每五家为一甲五小甲为一大甲保长统之有警则鸣梆集众协力勦捕捕到则官支犒赏激厉其余若乞兵防拓若出榜抚谕皆当随宜行之其有水火挺灾人民离散者当禀白州郡借贷钱米人各以若干米给之若干钱贷之使之整理室庐兴复生业不赡则咨目徧白不被害上户量物力借贷并与贷给齐民许其一月之后日偿若干官却以其所偿者偿之上户偿之州家此防不官而便民最为尽善若但知赈给则恐如曽南丰所谓相率日待二升之廪于上势不暇乎他为吾恐官之所给无已时而民之不复业如故也其有旱涝伤稼民食用艰者当劝谕上户各自贷给其农佃直至秋成计贷过若干官为给文墨仰作三年偿本主其逃遁逋负者官为追督惩治盖田主资贷佃户此理当然不为科扰且亦免费官司区处官之所当处者只市户耳却以官钱贷米铺户令其往外郡邑贩米出粜但要有米可籴却不可限其价直米才辐辏价自亷平虽无待开广恵仓可也徐氏干学曰荒政之礼在备于未荒之时及其已荒而救之则有移民移粟散财止籴之术而已然犹胜于未备也天时不常水旱为沴气数使然而君相则黙有以转移之周官大司徒以荒政十有二聚万民皆所以赈救而存恤之者为临事之具也至其先事而豫防者则有仓人廪人遗人旅师诸职及冡宰余一余三诸制犹未也明政刑以先其教薄税敛以寛其力又有保息六以养之曰慈幼养老赈穷恤贫寛疾安富有本俗六以安之曰宫室族坟墓聨兄弟聨师儒聨朋友同衣服又以王会之法辨地之所生使民之阜其财为不匮施十有二教以顺其所安曰以祀礼教敬则民不苟以阳礼教譲则民不争以隂礼教亲则民不怨以乐教和则民不乖以仪辨等则民不越以俗教安则民不偷以刑教中则民不虣以誓教恤则民不怠以度教节则民知足以世事教能则民不失职以贤制爵则民慎徳以庸制禄则民兴功先王所以餋之教之者如此其至也及一旦有方一二千里之水旱则临事之备者自冡宰以下至丞簿百执事自畿辅省防以及僻壌下邑无不随位随地随时随事而一一预圗轸恤之必求至于精详切当而无遗憾则古人之成法具在变而通之以尽利焉以吾素所善办者应之而有余裕矣又何荒年之足虑是在父母斯民者加之意而已】
　　右统论荒政

　　五礼通考卷二百五十
<经部,礼类,通礼之属,五礼通考>
　　钦定四库全书
　　五礼通考卷二百五十一
　　刑部尚书秦田撰
　　凶礼六
　　札礼
　　田案大宗伯以荒礼哀凶札葢以疫疠之生多在灾伤之后故以荒礼包之至如大司徒膳夫司服则以大札与大荒对言大司乐以大札与大凶对言朝士小行人凡以神仕者以札丧与凶荒对言是二礼未可合而为一今别为札礼荒礼之后
　　周礼地官大司徒大札则令邦国移民通财舍禁弛力薄征缓刑【注大札大疫病也】
　　秋官朝士若邦札丧则令邦国都家县鄙虑刑贬小行人若国札丧则令赙补之【疏此札丧在丧礼中宗伯荒札荒礼中者欲见札而复荒则与荒礼同科若札而不荒自从丧礼也】
　　天官膳夫大札则不举
　　春官司服大札素服
　　大司乐大札令弛县
　　凡以神仕者以禬民之札丧
　　汉书成帝本纪河平四年三月癸丑遣光禄大夫博士嘉等十一人行举濒河之郡水所毁伤困乏不能自存者财振贷其为水所流压死不能自令郡国给槥椟葬埋已葬者与钱人二千
　　哀帝本纪绥和二年秋诏曰乃者河南颍川郡水出流杀人民败壊庐舍已遣光禄大夫循行举籍赐死者棺钱人三千
　　平帝本纪元始二年四月郡国大旱蝗民疾疫者舍空邸第为置医药赐死者一家六户以上葬钱五千四户以上三千二户以上二千
　　后汉书安帝本纪建光元年十一月郡国三十五地震或坼裂遣光禄大夫案行赐死者钱人二千
　　延光元年京师及郡国二十七雨水大风杀人诏赐压溺死者年七嵗以上钱人二千其败壊庐舍失亡谷食粟人三斛又田被淹伤者一切勿收田租若一家皆被灾害而弱小存者郡县为收敛之
　　桓帝本纪建和三年十一月诏曰朕摄政失中灾连仍今京师厮舍死者相枕郡县阡陌处处有之甚违周文掩胔之义其有家属而贫无以葬者给直人三千丧主布三匹若无亲属可于官壖地葬之表识姓名为设祠祭又徒在作部疾病致医药死亡厚埋蔵民有不能自振及流移者禀谷如科
　　田案漏泽园之设葢昉于此
　　永夀元年六月南阳大水诏被水死流失尸骸者令郡县钩求收葬及所唐突压溺物故七嵗以上赐钱人二千壊败庐舍亡失谷食尤贫者禀人二斛
　　永康元年秋八月六州大水勃海海溢诏州郡溺死者七嵗以上钱人二千一家皆被害者悉为收敛其亡失谷食禀人三斛
　　晋书武帝本纪泰始七年六月大雨霖伊洛河溢流居人四千余家杀三百余人有诏振贷给棺
　　唐书代宗本纪寳应元年四月即皇帝位十月诏浙江水旱百姓重困民疫死不能者为瘗之
　　文宗本纪太和六年五月给民疫死者棺十嵗以下不能自存者二月粮
　　册府元太和六年五月诏诸道应灾荒处疾疫之家有一门尽殁者官给凶具其余据其人口遭疫多少与减税钱疫疾未定处官给医药
　　宋史仁宗本纪天圣七年河北水瘗溺死者给其家缗钱
　　明道二年二月诏江淮民饥死者官为之葬祭
　　皇祐元年二月以河北疫遣使颁药
　　至和元年春正月诏京师大寒民多冻馁死者有司其瘗埋之壬申碎通天犀和药以疗民疫二月诏民有疫死者蠲户税一年无户税者给其家钱三千
　　英宗本纪治平二年八月赐被水诸军米遣官视军民水死者千五百八十人赐其家缗钱葬祭其无主者曽巩越州赵公救菑记熈宁八年呉越大旱明年春大疫为病坊处疾病之无归者募僧二人属以视医药饮食令无失所凡死者使在处随收瘗之
　　宋史徽宗本纪崇宁三年二月丁未置漏泽园
　　食货志初神宗诏开封府界僧寺旅寄棺柩贫不能塟令防县各度官不毛地三五顷聴人安厝命僧主之葬及三千人以上度僧一人三年与紫衣有紫衣与师号更使领事三年愿复领者聴之至是蔡京推广为园置籍瘗人并深三尺母令暴露监司巡歴检察安济坊亦募僧主之三年医愈千人赐紫衣祠部牒各一道医者人给手歴以书所治瘗人嵗终考其数为殿最诸城砦镇市户及千以上有知监者依各县増置漏泽园
　　田案诗称凡民有丧匍匐救之礼称无服之丧以畜万邦先王之于民有死丧而无告者必思所以瘗埋之故孟春有掩骼埋胔之令不独大札为然也漏泽园之设其亦犹行古之道乎顾宁人曰漏泽园起于蔡京不可以其人而废其法
　　宣和二年诏参考元丰旧法漏泽园除葬埋依见行条法外应资给若斋醮等事悉罢
　　髙宗本纪绍兴十四年十二月复置漏泽园
　　食货志髙宗南渡民之从者如归市既为之衣食以振其饥寒又为之医药以救其疾病其有陨于戈甲毙于道路者则给度牒瘗埋之若丐者育之于居养院其病也疗之于安济坊其死也葬之于漏泽园嵗以为常宁宗本纪嘉定二年三月庚申命浙西及沿江诸州给流民病者药壬戌出内库钱十万缗为临安贫民棺槥费
　　明防典永乐六年令福建瘟疫死絶人户遗下老幼妇女儿男有司验口给米税盐粮米各项暂且停徴待成丁之日自行立户当差
　　右札礼
　　烖礼
　　田案凶礼之目自丧荒而外即云以吊礼哀祸烖论烖之一字所包本广日月薄蚀天烖也山川崩竭地烖也水旱疾疫人烖也郑注祸烖惟以水火当之以邦交相吊之礼惟遭水火则有之其余不闻有吊也至于祈禳杀礼则凡遇烖变皆当行之今辑经传所载为烖礼而救日月伐鼓之仪亦附见焉
　　周礼春官大宗伯以吊礼哀祸烖【注祸烖谓水火宋大水鲁庄公使人吊焉廐焚孔子拜乡人为火来者拜之士一大夫再亦相吊之道】
　　【易氏祓曰神所祟谓之祸天所毁谓之烖】
　　天官膳夫天地有烖则不举【注天烖日月晦食地烖崩动也】
　　春官司服大烖素服【注大烖水火为害君臣素服缟冠若晋伯宗哭梁山之崩】大司乐凡日月食四镇五岳崩大傀异烖令去乐【注傀犹怪也去乐蔵之也】
　　大烖令弛县【注弛释下之　疏上文去乐据庙中时县之乐去而蔵之此文据路寝常县之乐弛其县而不作互文以见义也】
　　秋官掌客凡礼賔客祸烖杀礼
　　田案此四条因烖贬损之礼
　　春官小宗伯大烖及执事祷祠于上下神示【注执事大祝及男巫女巫也求福曰祷得求曰祠讄曰祷尔于上下神祗】
　　凡王之防同军旅甸役之祷祠肄仪为位国有祸烖则亦如之【注谓有所祷祈】
　　凡天地之大烖社稷宗庙则为位【注祷祈礼轻者依其正礼而为之】司巫国有大烖则帅巫而造巫恒【注杜子春云司巫帅巫官之属防聚常处以待命也元谓恒久也巫久者先巫之故事造之当按视所施为】
　　女巫凡邦之大烖则歌哭而请【注有歌者有哭者冀以悲哀动神灵也】
　　田案此三条因烖祈禳之礼
　　春秋庄公二十年夏齐大灾【杜注来告以大故书天火曰灾】　公羊传大灾者何大瘠也【注瘠病也齐人语也以加大知非火灾也】大瘠者何防也【注防者民疾疫也】何以书记灾也　谷梁传其志以甚也田案公羊以灾为瘠恐非理葢春秋之例天火曰灾其云大灾者从告而书犹云宋大水也
　　成公三年二月甲子新宫灾三日哭　公羊传新宫者何宣公之宫也宣公则曷为谓之新宫不忍言也其言三日哭何庙灾三日哭礼也【注善得礼痛伤鬼神无所依归故君臣素缟哭之】新宫灾何以书记灾也　谷梁传新宫者祢宫也三日哭哀也其哀礼也【注宫庙亲之神灵所凭居而遇灾故以哀哭为礼】迫近不敢称谥恭也其辞恭且哀以成公为无讥矣
　　襄公九年左氏传宋灾乐喜为司城以为政【注乐喜子罕也】使伯氏司里【注伯氏宋大夫司里里宰】火所未至彻小屋涂大屋【注大屋难撤就涂之】陈畚挶具绠缶【注畚篑龙挶土举绠汲索缶汲器】备水器【注盆之属】量轻重【注计人力所任】蓄水潦积土涂巡丈城缮守备【注巡行也丈度也缮治也行度守备之处恐因灾作乱】表火道【注火起则从其所趣标表之】使华臣具正徒【注华臣为司徒正徒役徒也】令隧正纳郊保奔火所【注隧正官名也纳聚郊野保守之民使随火所起往救之】使华阅讨右官官庀其司【注为右师讨治也庀具也使具其官属】向戌讨左亦如之【注向戌左师】使乐遄庀刑器亦如之【注乐遄司冦刑器刑书】使皇郧命校正出马工正出车备甲兵庀武守【注校正主马工正主车使各备其官　疏皇郧是司马】使西鉏吾庀府守【注鉏吾大宰也府六官之典】令司宫巷伯儆宫【注司宫奄臣巷伯寺人皆掌宫内之事】二师令四乡正敬享【注二师左右师也乡正乡大夫享祀也】祝宗用马于四墉祀盘庚于西门之外【注祝大祝宗宗人墉城也用马祭于四城以禳火盘庚殷王宋之逺祖城积隂之气故祀之凡天灾有币无牲用马祀盘庚皆非礼】
　　昭公十七年左氏传冬有星孛于大辰西及汉郑禆灶言于子产曰宋衞陈郑将同日火若我用瓘斚玉瓉郑必不火【注瓘圭也斚玉爵也瓉勺也欲以禳火】子产弗与【注以为天灾流行非禳所息故也】
　　十八年左氏传夏五月火始昏见【注火心星】丙子风梓慎曰是谓融风火之始也七日其火作乎戊寅风甚壬午大甚宋衞陈郑皆火梓慎登大庭氏之库以望之曰宋衞陈郑也数日皆来告火禆灶曰不用吾言郑又将火郑人请用之子产不可子太叔曰寳以保民也若有火国防亡可以救亡子何爱焉子产曰天道逺人道迩非所及也何以知之灶焉知天道是亦多言矣岂不或信【注多言者或时有中】遂不与亦不复火郑之未灾也里析告子产曰将有大祥民震动国防亡吾身冺焉弗良及也国迁其可乎子产曰虽可吾不足以定迁矣【注子产知天灾不可逃非所免故托以知不足】及火里析死矣未葬子产使舆三十人其柩火作子产辞晋公子公孙于东门【注晋人新来未入故辞不使前也】使司冦出新客【注新来聘者】禁旧客勿出于宫【注为其知国情不欲令去】使子寛子上巡羣屏摄至于大宫【注巡行宗庙不得使火及之】使公孙登徙大龟使祝史徙主祏于周庙告于先君【注周庙厉王庙也有火灾故合羣主于祖庙易救防】使府人库人各儆其事【注儆备火也】商成公儆司宫出旧宫人寘诸火所不及【注旧宫人先公宫女】司马司寇列居火道【注备非常也】行火所焮城下之人伍列登城明日使野司寇各保其徴郊人助祝史除于国北【注为祭处于国北者就大隂禳火】禳火于冥回禄【注冥水神回禄火神】祈于四鄘【注鄘城也城积土隂气所聚故祈祭之以禳火之余灾】书焚室而寛其征与之财【注征赋税也】三日哭国不市使行人告于诸侯宋衞皆如是陈不救火许不吊灾君子是以知陈许之先亡也七月郑子产为火故大为社祓禳于四方振除火灾礼也【疏祭社有常而云大为社者此非常祭之月而为火特祭葢君臣肃共礼物备异大于常祭故称大也祓禳皆除凶之祭徧于四方之神如尚书咸秩无文苟可祭者悉皆祭之所以振讯除去火灾礼也嫌多祭非礼故礼之】田案宋灾祝宗用马于四鄘郑灾祈于四鄘后世祀城隍之神其原出于此
　　哀公三年左氏传夏五月辛卯司铎火【注司铎官名】火逾公宫桓僖灾【注桓公僖公庙】救火者皆曰顾府南宫敬叔至命周人出御书俟于宫曰庀女而不在死子服景伯至命宰人出礼书以待命命不共有常刑校人乗马巾车脂辖百官官备府库慎守宫人肃给济濡帷幕郁攸従之蒙葺公室自太庙始外内以悛助所不给有不用命则有常刑无赦公父文伯至命校人驾乗车季桓子至御公立于象魏之外命救火者伤人则止财可为也命蔵象魏【注周礼正月县教令之法于象魏使万民观之故谓其书为象魏】曰旧章不可亡也富父槐至曰无备而官办者犹拾沈也于是乎去表之槀道还公宫孔子在陈闻火曰其桓僖乎
　　礼记檀弓有焚其先人之室则三日哭【注谓人烧其宗庙哭者哀精神之有亏伤】故曰新宫火亦三日哭【注火人火也新宫火在鲁成三年】
　　孔氏颖达春秋疏传例曰天火曰灾人火曰火三家经传火字皆为灾郑元以为人火虽非其义要天火人火其哭皆当三日也
　　春秋庄公二十五年秋大水鼓用牲于社于门　左氏传非常也凡天灾有币无牲【注天灾日月食大水也祈请而已不用牲也】非日月之不鼓【注犹灾也月侵日为隂阳逆顺之事贤圣所重故特鼓之】　公羊传其言于社于门何于社礼也于门非礼也　谷梁传髙下有水灾曰大水既戒鼓而骇众用牲可以已矣救日以鼓兵救水以鼓众
　　昭公十九年左氏传郑大水龙鬭于时门之外洧渊国人请为禜焉子产弗许曰我鬭龙不我觌也龙鬭我独何觌焉禳之则彼其室也吾无求于龙龙亦无求于我乃止也田案水火为灾而祈禳之周礼所载凡以为民也子产治国为政有经行已事上使民养民无一之勿尽焉其恭敬恵爱也至矣至于禳火则却禆灶之言禜龙则止国人之请而烖不为害焉君子是以贵尽其在已也
　　成公五年梁山崩　左氏传梁山崩晋侯以传召伯宗伯宗辟重曰辟传重人曰待我不如捷之速也问其所曰绛人也问绛事焉曰梁山崩将召伯宗谋之问将若之何曰山有朽壤而崩可若何国主山川【注谓所主祭】故山崩川竭君为之不举【注去盛馔】降服【注损盛服】乗缦【注车无文】彻乐【注息八音】出次【注舍于郊】祝币【注陈玉币】史辞【注自罪责】以礼焉【注礼山川】其如此而已虽伯宗若之何伯宗请见之【注见之于晋君】不可【注不肯见】遂以告而从之　谷梁传不日何也髙者有崩道也有崩道则何以书也曰梁山崩壅遏河三日不流晋君召伯尊而问焉伯尊来遇辇者辇者不辟使车右下而鞭之辇者曰所以鞭我者其取道逺矣伯尊下车而问焉曰子有闻乎对曰梁山崩壅遏河三日不流伯尊曰君为此召我也为之奈何辇者曰天有山天崩之天有河天壅之虽召伯尊如之何伯尊由忠问焉辇者曰君亲素缟帅羣臣而哭之既而祠焉斯流矣【注素衣缟冠凶服也所以凶服者山川国之镇也山崩川塞示哀穷】伯尊至君问之曰梁山崩壅遏河三日不流为之奈何伯尊曰君亲素缟帅羣臣而哭之既而祠焉斯流矣孔子闻之曰伯尊其无绩乎攘善也
　　田案伯宗谷梁作伯尊声之转也
　　右经传烖礼
</div>
    <div class="pagination">
<a href="五礼通考_page408.html">上一页</a><span>...</span><a href="五礼通考_page404.html">404</a><a href="五礼通考_page405.html">405</a><a href="五礼通考_page406.html">406</a><a href="五礼通考_page407.html">407</a><a href="五礼通考_page408.html">408</a><span class="current-page">409</span><a href="五礼通考_page410.html">410</a><a href="五礼通考_page411.html">411</a><a href="五礼通考_page412.html">412</a><a href="五礼通考_page413.html">413</a><a href="五礼通考_page414.html">414</a><span>...</span><a href="五礼通考_page410.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
