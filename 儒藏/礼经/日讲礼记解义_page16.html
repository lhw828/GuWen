<!DOCTYPE html>
<html>
<head>
    <meta charset="UTF-8">
    <title>日讲礼记解义 - 第 16 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲礼记解义 - 第 16 页/共 45 页</h1>
    <div class="content">　　此亦言谨终之令也死事如丧大记云复而后行死事也孟冬既饬丧纪矣至是而又饬之以王政所重在乎养生丧死无憾也
　　命有司曰土事毋作慎毋发盖毋发室屋及起大众以固而闭地气沮泄是谓发天地之房诸蛰则死民必疾疫又随以丧命之曰畅月
　　此言闭藏之令也土事土功也畅充也隂气凝固乃命有司于土功则毋作慎毋发掩盖又毋发室屋与起大众皆所以固而闭也夫天地之闭气一如房室之藏人若地气沮坏宣泄是谓发天地之房将害及于物而诸蛰皆死害及于民而疾疫丧亡相随而见矣所以然者以此月命为畅月万物皆当使充实于内不宜违时发动故也案农隙之后凡成梁乗屋及教大阅诸事悉将于是月为之此所禁戒盖偏论也
　　是月也命奄尹申宫令审门闾谨房室必重闭省妇事毋得滛虽有贵戚近习毋有不禁
　　此言申明内政也奄者精气奄藏之称尹则主领奄竖之官也滛谓女工之竒巧者是月也命奄尹申明宫中之禁令审察门闾谨慎房室于内外之门户必重闭以严之减省妇功禁作滛巧虽有贵戚近习易于骄侈者且毋有不禁则疏贱可知矣案此亦属秦制若周礼宫禁之事掌于内宰宫正宫伯皆士大夫为之而又总于冢宰凡嫔御阉寺之属皆在所统非若后世专用奄竖而大臣不得与闻也
　　乃命大酋秫稻必齐麴蘖必时湛炽必洁水泉必香陶器必良火齐必得兼用六物大酋监之毋有差贷此言所以饬酒政也酒熟曰酋大酋酒官之长秫稻酒材也湛渍炽炊物事也国家所以供祭祀待賔客者必需乎酒故于既获之后命大酋酿之于秫稻必齐而裁以量于麴糵必时而制以候由是加以湛炽必洁而无汚和以水泉必香而无秽盛以陶器必良而不漏又且火齐必得而适生熟之宜酒工兼此六事大酋监之勿令违其法式而酒政举矣
　　天子命有司祈祀四海大川名源渊泽井泉
　　此言顺水徳而行祈祀之礼也大川名源若江淮河济之类冬令方中水徳至盛宜为民祈福天子爰命有司行祈祀之典如四海为水之所聚大川名源为水之所出渊泽为水之所钟而息井泉为水之所汲而养者其神无不徧焉应氏镛云夏之祈火胜水弱遵其流委广其润泽也此之祈盛徳在水钟其渊源厚其渟畜也
　　是月也农有不收藏积聚者马牛畜兽有放佚者取之不诘山林薮泽有能取蔬食田猎禽兽者野虞教道之其有相侵夺者罪之不赦
　　此申收敛之禁也大泽曰薮草木之实为蔬食在山林则榛栗之属在薮泽则菱芡之属孟冬既命百官谨盖藏命司徒循行积聚而使无有不敛矣若是月也犹有不收藏积聚者牛马兽畜犹有放佚者则是游惰之民也他人即取之亦在所不诘矣至于山林薮泽有能资其物以为食者则使野虞教之道之凡草木可以采取禽兽可以猎得也或不能而徒事侵夺则罪其强暴而无所赦焉取之不诘者所以恶其不谨罪之不赦者所以惩其不公
　　是月也日短至隂阳争诸生荡君子齐戒处必掩身身欲寜去声色禁耆欲安形性事欲静以待隂阳之所定此言顺时以定阳气也是月也日行南至于牵牛故日之短为己极斯时一阳初复是阳方来而与隂争万物之生机皆于是乎振动有不容不安静以养其微阳者君子必齐戒其心掩蔽其身而身欲其寜外去声色内禁耆欲以安形性而事欲其静盖静则有以待其争之定阳为主而隂顺焉矣案周易姤一隂生于下为五月之卦其爻曰系于金柅言隂之当制也复一阳生于下为十一月之卦其爻曰不逺复言阳之当养也此记所言亦与易理相备
　　芸始生茘挺出蚯蚓结麋角解水泉动
　　此又言子月之候也芸与茘挺皆香草结犹屈也物感阳气则香阳气始萌故芸与茘挺感之而生出以非正阳之时故蚯蚓犹结麋为泽兽以隂为体故感阳生而角解水泉之枯涸者由于隂极故因阳之生而渐动案十二月候惟二至二分再记之者孔氏谓以二至是隂阳之始终二分是隂阳之交防也
　　日短至则伐木取竹箭是月也可以罢官之无事去器之无用者涂阙廷门闾筑囹圄此以助天地之闭藏也此言顺时收敛之事也大曰竹小曰箭阙者人所由以出入廷者人所处以聼事当日短至而隂气为盛则材于是而坚成故于木与竹箭可以伐而取之是月也天地闭而万物休官有权设以应事器有暂造以备用者并可以罢而去之至其于阙廷门闾则涂之于囹圄则筑之此皆闭塞掩藏之事所以助天地之时气也
　　仲冬行夏令则其国乃旱氛雾冥冥雷乃发声行秋令则天时雨汁瓠不成国有大兵行春令则蝗虫为败水泉咸竭民多疥疠
　　此言仲冬失令之致灾也氛妖气也汁雨雪杂下也仲冬而行夏令则火气乗之而来年主旱暖气所蒸而氛雾冥冥隂不能固阳而雷乃发声盖午火之气所损也行秋令则严凝之气未固而天时雨汁柔脃之物受克而瓜瓠不成肃杀尤盛而国有大兵盖酉金之气所淫也行春令则当蛰者出而蝗虫为败感发散之气而水泉咸竭虚阳所作而民多疥疠盖卯木之气所泄也
　　季冬之月日在婺女昏娄中旦氐中
　　此言十二月之日躔中星也娄氏皆星名季冬为建丑之月日月交防于婺女是为元枵子之次也昏则娄星在南方之中旦则氐星在南方之中
　　其日壬癸其帝颛顼其神冥其虫介其音羽律中大吕其数六其味咸其臭朽其祀行祭先肾
　　此言季冬时令所属也大吕者蕤賔所生三分益一长八寸有竒丑律也周语曰大吕助阳宣物陈氏祥道曰是为隂律之始隂之所以配阳而行者于是为大也
　　鴈北乡鹊始巢雉雊鸡乳
　　此言丑月之候也雊雉鸣也鴈以季秋来宾至是顺阳之复而北乡鹊善巢避嵗所在因将改嵗故始巢雉为火畜感于阳而后有声故雊鸡为木畜丽于阳而后有形故乳
　　天子居堂右个乗路驾铁骊载旂衣黑衣服玉食黍与彘其器闳以奄
　　堂右个北堂东偏也
　　命有司大难旁磔出土牛以送寒气
　　此言顺时以攘除隂气也出犹作也冬令之终隂慝正盛爰命有司大难于四门披磔犬羊以攘除隂气维时月建丑丑为牛以土作之则土能制水故又以此毕送寒气焉
　　征鸟厉疾
　　此亦言丑月之候也于时鹰隼之属善征击者其取鸟也倍见其猛厉而迅疾盖以将复为鸠物不极不反也
　　乃毕山川之祀及帝之大臣天之神祗
　　此言顺时以毕祀典也天神六宗之属旧注谓司中司命风师雨师之属四时之功既成则一嵗祀事宜毕于此其为地祗则山川之祀也其为人鬼则五帝之佐也其为天神则天之神祗也徧祭以报之而嵗事毕矣
　　是月也命渔师始渔天子亲徃乃尝鱼先荐寝庙此言荐鱼之礼也是月也鱼性定爰命渔师始渔天子必亲之乃尝鱼而先荐于寝庙凡以重其事而敬其亲也马氏曰此潜之诗所谓季冬荐鱼也鱼者牲类宗庙之祭牲用亲猎则渔必亲往不亦宜乎
　　冰方盛水泽腹坚命取冰冰以入令告民出五种命农计耦耕事修耒耜具田器
　　此言藏冰及治农之事也腹犹内也重隂之气极于是月故冰方盛彻外内而皆凝爰命取冰而冰入于凌隂所谓日在北陆而藏冰也冰入之后大寒将退令典农之官告民使出五谷之种以捡料之又命农计耦耕之事预修耒耜并具诸田器以东作将始故也方氏慤曰冰之入也为隂事之终种之出也为阳事之始以冰入之期而告民出五种终则有始也
　　命乐师大合吹而罢
　　此言习乐之事也乐以导和季秋既习吹矣至此命乐师大合吹而罢所以明有终也郑注谓嵗将终与族人大饮作乐于大寝以缀恩也
　　乃命四监收秩薪柴以共郊庙及百祀之薪燎
　　此言季冬收秩之事也秩常也有常数也大曰薪小曰柴凡一嵗中郊庙祭祀所需之物有不可不预为备者乃命四监收取常用之薪柴以供大而郊庙及广而百祀之薪燎案薪燎谓炊爨及庭燎之用马氏曰收秩薪柴则藏事至是为悉矣
　　是月也日穷于次月穷于纪星回于天数将几终嵗且更始专而农民毋有所使
　　此言嵗终之候而及其令也次舍也纪防也几近也而犹汝也是月也为嵗事终始之交自去年季冬日次于元枵每月移次他辰至此月穷尽还次元枵则日穷于次矣去年季冬月与日相防于元枵毎月相防于他辰至此月穷尽还复防于元枵则月穷于纪矣二十八宿随天而行每日虽周天一匝而早晚不同至此月而复其故处与去年季冬早晚相似则星回于天矣一朞之数将于是乎终而嵗且更始唯在上者专壹汝之农民毋得或有徭役以妨始谷可也陆氏佃曰次言象纪言歴变穷言回回无穷也
　　天子乃与公卿大夫共饬国典论时令以待来嵗之宜此言更始勤政之事也饬正也国典六典之法则治典教典礼典政典刑典事典也时令嵗时之令也天子于嵗之将终乃与公卿大夫共整饬国典审论时令以预待来嵗之所宜行此所以道法有常而政事修举也黄氏曰孟春一嵗之始则命大史守典奉法司天日月星辰之行季冬一嵗之终又与公卿大夫共饬国典论时令以待来嵗之宜先王忧勤惕厉慎始敬终之心盖如此
　　乃命大史次诸侯之列赋之牺牲以共皇天上帝社稷之飨乃命同姓之邦共寝庙之刍豢命宰歴卿大夫至于庶民土田之数而赋牺牲以共山林名川之祀凡在天下九州之民者无不咸献其力以共皇天上帝社稷寝庙山林名川之祀
　　此言重祭之事也次次序也歴亦次也圣王致力于神以为民祈福故祀典綦重而所以供其事者必与天下共之乃命大史次序侯国大小之列赋其牺牲以供皇天上帝社稷之飨盖所取者广尊之也又命同姓之邦专供寝庙之刍豢盖所取者近亲之也命宰厯数卿大夫以至于庶民土田之数而赋牺牲以供山林名川之祀盖所取者杂则多且杀也凡此皆出于民力而必于诸侯卿大夫以下赋之者正使天下九州之民无不咸献其力以供皇天上帝社稷寝庙山林名川之祀也案治莫急于礼礼莫重于祭而圣人之祭凡以为民也勤民即所以事神故圣人之于鬼神也无私祈而鬼神之于圣人也亦无私福
　　季冬行秋令则白露蚤降介虫为妖四鄙入保行春令则胎天多伤国多固疾命之曰逆行夏令则水潦败国时雪不降氷冻消释
　　此言季冬失令之致灾也命名也季冬而行秋令则白露应秋而蚤降介虫应金而为妖民畏介虫为兵象而四鄙入保盖戌土之气所应也行春令则生气早至而胎天多伤生不充性而国多固疾名之曰逆害莫大焉盖辰土之气所应也行夏令则水潦盛昌而败国时当有雪而不降盛阳相烁而氷冻消释盖未土之气所应也顾氏临曰月令当取其体天行事之大意先王亦有至日闭闗之事一嵗之内因天时提撕事务又整顿一廵非是寻常俱不理防若有合即施行者亦岂一一待时方行哉案此说为得礼意











　　日讲礼记解义卷二十
<经部,礼类,礼记之属,日讲礼记解义>
　　钦定四库全书
　　日讲礼记解义卷二十一
　　曾子问
　　此篇多论防祭之事芮氏城曰曾子所问或事所有或所不必有虽虚位也而实理寓焉夫子所答或礼所有或未有而以义起虽权制也而经常在焉易曰至赜而不可恶至动而不可乱此之谓也
　　曾子问曰君薨而世子生如之何孔子曰卿大夫士从摄主北面扵西阶南大祝裨冕执束帛升自西阶尽等不升堂命毋哭祝声三告曰某之子生敢告升奠币于殡东几上哭降众主人卿大夫士房中皆哭不踊尽一哀反位遂朝奠小宰升举币
　　此言君薨而世子生告殡之事也摄主谓上卿摄国事者裨埤也天子六服大裘为上其余为裨以事尊卑服之而诸侯亦服焉服裨衣而着冕故云裨冕诸侯之卿大夫絺冕及元冕也束帛十端五两也等阶
　　之级也祝声三祝为噫歆之声者三噫是叹恨之声歆是欲其歆飨之义皆以警神听也某夫人之氏也几筵在殡东特设也众主人君之亲也房中妇人也曾子问曰礼吉凶异道不得相干然亦有吉凶杂出之时若君薨而世子生处此当如之何孔子曰古者未殡弗告既殡则告扵殡殡在西阶而羣臣朝夕临之位在东阶下将告则卿大夫士从摄主北面扵西阶之南变哭位而近殡也羣臣皆服衰大祝独裨冕而执束帛以接神故祭服也升自西阶尽等而不升堂位酌其逺近之中也命毋哭告神宜静也祝声三既警神听而后告曰某之子生敢告眀继体也升堂奠币扵殡东几上哭而降众主人卿大夫士房中皆哭而不踊尽一哀乃复朝夕临之位遂朝奠如常仪时则小宰升堂举币而埋之两阶之间告殡之礼如此案防之皋某复祭之噫歆皆古人命鬼之辞也夫礼以辨吉凶吉凶杂出而处之悉当岂非天理自然之节文乎
　　三日众主人卿大夫士如初位北面大宰大宗大祝皆裨冕少师奉子以衰祝先子从宰宗人从入门哭者止子升自西阶殡前北面祝立于殡东南隅祝声三曰某之子某从执事敢见子拜稽颡哭祝宰宗人众主人卿大夫士哭踊三者三降东反位皆袒子踊房中亦踊三者三袭衰杖奠出大宰命祝史以名徧告于五祀山川此言世子生三日名之以见殡之礼也子拜哭踊奉子者拜哭踊也凡踊三度为一节孔子言至三日则众主人卿大夫士悉至西阶下列位如初告子生之仪大宰大宗与大祝皆裨冕少师奉子以衰服祝先进子从大宰大宗为诏賛君事故后从当是时子自为主故不从摄主入殡宫门哭者皆止子升自西阶不忍从先君之阼阶也殡前北面祝立扵殡东南隅亦北面祝为噫歆之声者三既警神则名子以见曰某之子某从执事敢见少师奉子拜稽颡哭祝宰宗人在堂上众主人卿大夫士在西阶下者哭踊为三节者三然后降而尽反其朝夕之哭位皆袒子踊房中亦踊为三节者三袭衰杖朝奠而出大宰命祝史以名徧告扵五祀山川之神葢三日见殡之礼如此案世子之生所以只承庙社统壹臣民也踊袭衰杖则成乎其为子告五祀山川则正乎其为君矣三日负子日也因负子名之防礼畧也
　　曾子问曰如已而世子生则如之何孔子曰大宰大宗从大祝而告于祢三月乃名于祢以名徧告及社稷宗庙山川
　　此言后世子生之礼也祢谓父殡宫之主也曾子问曰如君已而后世子生则又如之何孔子言未而告扵殡已则告扵祢斯时也大宰大宗从大祝而告焉三月乃见既见乃名扵祢因以名徧告及扵社稷宗庙山川孔氏曰既无尸匶惟有主在渐神事之故以庙名而曰祢不云摄主者竟则防之大事已毕故自还依大宰之礼也前不云社稷宗庙此不云五祀相互也
　　孔子曰诸侯适天子必告于祖奠于祢冕而出视朝命祝史告于社稷宗庙山川乃命国家五官而后行道而出告者五日而徧过是非礼也凡告用牲币反亦如之此言诸侯朝觐将出之礼也祖祢皆奠币以告互文也裨冕者公衮侯伯鷩子男毳视朝听国事也牲郑注当为制今如字五官五大夫典事者不云曾子问因上起文也孔子言诸侯当朝觐之期而将适天子必先奠币而告扵祖祢之庙裨冕以听国事命祝史徧告扵社稷宗庙山川又戒命国家之五大夫使无废弛其职事而后行行必軷祭而后出告者不过五日近则就告逺则望告而徧过是非礼也凡告用牲币及其反亦如之孔氏曰诸侯视朝当用元冠缁衣素裳案觐礼侯氏裨冕天子受之扵庙今诸侯往朝为天子将庙受故豫敬之以冕服视朝也郑注谓制币一丈八尺陈氏祥道曰告有特用币有兼牲币
　　诸侯相见必告于祢朝服而出视朝命祝史告于五庙所过山川亦命国家五官道而出反必亲告于祖祢乃命祝史告至于前所告者而后听朝而入
　　此言诸侯相见将出之事也五庙大祖之庙与二昭二穆也孔子言若诸侯相见亦必告扵祢庙服朝服以视朝命祝史告扵五庙及所过山川而亦命国家之五官祖道而出迨其反也必亲告扵祖祢更命祝史告至扵前所告者至扵听朝而入则礼成矣案注疏诸侯朝天子着冕服诸侯相朝惟着临朝听事之服山川所不过则不告
　　曾子问曰并有防如之何何先何后孔子曰先轻而后重其奠也先重而后轻礼也自啓及不奠行不哀次反奠而后辞扵殡遂脩事其虞也先重而后轻礼也
　　此言并有防之事也次谓大门外之右平时待賔之处殡郑注当为賔今如字曾子问人生或不幸同时而有父母或祖父母之防其先后之次当何如孔子曰以父母言之先轻而后重奠先重而后轻礼也自母啓殡以至扵皆不设奠行之时柩车出大门即行不以悲哀不忍之故暂停扵次为父防在殡也母而反设啓殡之奠以告扵父遂营父之事其虞祭也必先父而后母礼也皇氏曰是夺情故从轻者为首奠是奉养故令重者居先案孔疏云不奠谓不奠父而唯设母啓殡朝庙祖遣之奠是奠先轻也疑经谓母自啓及诸奠皆不设而遂行并门外亦不哀次是谓先轻可辞扵殡即啓殡之奠
　　孔子曰宗子虽七十无无主妇非宗子虽无主妇可也此言宗子宗妇之重也宗子大宗也孔子言凡人年六十无妻者不复娶惟宗子不然虽七十无无主妇盖族人之妇不可以无所统若非宗子则虽无主妇可也程子曰宗子虽七十无无主妇此谓承祭祀也孔氏曰此亦谓大宗之无子孙及有而年幼者否则可以传继曲礼七十老而传是也
　　曾子问曰将冠子冠者至揖让而入闻齐衰大功之防如之何孔子曰内防则废外防则冠而不醴彻而埽即位而哭如冠者未至则废
　　此言冠子逢防之事也冠者谓賔与賛礼之人内防同门也曾子问曰如将冠子賔与賛者已及门与主人揖让以入矣主人忽闻齐衰大功之防则将如之何孔子言若门内之防则废而不行以冠礼行扵庙吉凶不可同处也若门外之防则可以冠但礼至三加之后应设醴以礼冠者今则三加而不醴彻去待賔之埽除旧位使洁浄更新然后即位而哭如賔与賛者未至则废也方氏慤曰冠礼内防则废义有所屈也外防则冠义有所伸也然虽冠而不醴以变常而为之杀也
　　如将冠子而未及期日而有齐衰大功小功之防则因防服而冠除防不改冠乎孔子曰天子赐诸侯大夫冕弁服扵大庙归设奠服赐服扵斯乎有冠醮无冠醴父没而冠则已冠埽地而祭扵祢已祭而见伯父叔父而后飨冠者
　　此言将冠未及期日而遭防之礼并及父没后之冠礼也酌而无献酬曰醮冠礼醴重而醮轻醴亦无酬酢而异者三加之后总行一醴醮则每一加行一醮凡三醮也孔子既答曾子之问又言将冠子未及期日而遭齐衰大功小功之防则因着防服而加防冠以其俱为成人之服也曾子问他日除防之后不更改易而行吉冠之礼乎孔子答云诸侯及大夫有幼弱未冠总角从事至当冠之年因朝天子而天子赐以或冕或弁之服扵大庙受赐者荣君之赐归设奠告庙服所赐之服扵是时惟有冠醮无冠醴若改冠则当醴之今既不醴是不改冠也惟孤子除防而冠冠之日主人紒而迎賔已冠则埽地而祭扵祢庙已祭而见伯父叔父乃飨冠賔及賛者葢已除防而用吉礼也案内则二十而冠左传言国君十五而生子冠而后生子是冠之年无定也夏小正二月绥多士女注谓可冠昏而士冠礼言夏葛屦冬皮屦是冠之月无定也记言大功之末可以冠子已虽小功卒哭而冠是齐功之防不因防冠也上节已及期日尚不因防而冠况未及期日乎惟父母之防年几二十不忍以未成人之服服其亲可因防而冠故曰以防冠者惟三年之防可也成王年十四居防眀年六月既乃冠此记又有父没而冠之礼是父母之防亦不尽因防而冠则齐功可知当阙疑以俟知者
　　曾子问曰祭如之何则不行旅酬之事矣孔子曰闻之小祥者主人练祭而不旅奠酬扵賔賔弗举礼也昔者鲁昭公练而举酬行旅非礼也孝公大祥奠酬弗举亦非礼也
　　此言防祭简畧之事也练小祥祭也不旅不旅酬也奠酬扵賔奠其酬爵扵賔前也孝公隐公之祖曾子问曰祭而旅酬礼也如之何则不行旅酬之事矣孔子曰是惟小祥之祭为然闻之小祥主人练祭但致爵扵賔賔不举此爵而行旅酬礼也若大祥则可矣昔者鲁之先君如昭公方练祭而即举酬行旅非礼也孝公已大祥而犹奠酬弗举亦非礼也案郑注奠无尸虞不致爵小祥不旅酬大祥无无算爵弥吉也致爵者特牲礼尸止爵之后主妇致爵扵主人主人致爵扵主妇也主人西阶上献賔賔卒爵主人酌酢北面酬賔賔奠觯扵荐南主人献长兄弟众兄弟内兄弟毕兄弟弟子举觯扵长兄弟如主人酬賔仪賔乃取所奠觯扵阼阶前酬长兄弟长兄弟扵西阶前酬众賔众賔及众兄弟交错以辩所谓旅酬也旅酬之后賔弟子兄弟弟子洗酌扵尊各举觯扵其长賔取觯酬兄弟之党长兄弟取觯酬賔之党所谓无算爵也
　　曾子问曰大功之防可以与扵馈奠之事乎孔子曰岂大功耳自斩衰以下皆可礼也曾子曰不以轻服而重相为乎孔子曰非此之谓也天子诸侯之防斩衰者奠大夫齐衰者奠士则朋友奠不足则取扵大功以下者不足则反之
　　此言为死者服还得为死者馈奠之事也馈奠奠扵殡也大夫朔望皆有奠士惟月朔其礼盛故执事者众反者反而上也曾子问大功之防可以与他人馈奠之事乎孔子言岂但大功自斩衰以下皆可礼也盖据为所服者馈奠而言曾子不悟此防乃曰不太轻已之服而重扵为他人乎孔子答云非此为他人之谓也凡殡奠主人悲哀故不亲奠天子诸侯之防诸臣皆斩衰则斩衰者奠大夫则兄弟之服齐衰者奠士则朋友奠若人不充数则取大功以下又不足则反取大功以上之人也孔疏云大夫子及家臣皆斩衰子不亲奠家臣辟天子诸侯不得馈奠故惟遣兄弟之服齐衰者奠士位卑不嫌敌君故遣僚属奠僚属吊服加麻则朋友也或曰不足则反之谓相授扵阶上复出取也公食大夫礼先者反之
　　曾子问曰小功可以与扵祭乎孔子曰何必小功耳自斩衰以下与祭礼也曾子曰不以轻防而重祭乎孔子曰天子诸侯之防祭也不斩衰者不与祭大夫齐衰者与祭士祭不足则取扵兄弟大功以下者
　　此言为所服者得与扵祭而并释轻防重祭之疑也祭谓虞与卒哭之祭曾子问若已有小功之防可以与扵祭乎孔子仍据所服者答之言何但小功自斩衰以下与祭礼也曽子曰不太轻防而重祭乎不知使服重者与防祭正所以重防也故孔子暁之曰天子诸侯之防祭也不斩衰者不与大夫则齐衰者与士祭若不足则取扵兄弟大功以下者孔疏云知与祭为虞卒哭时非练祥者士练祥之祭大功之服已除不得云取扵兄弟大功以下者其天子诸侯则练祥时犹斩衰与祭也
　　曾子问曰相识有防服可以与扵祭乎孔子曰缌不祭又何助扵人曾子问曰废防服可以与扵馈奠之事乎孔子曰説衰与奠非礼也以摈相可也
　　此申言有防服者不得与祭也祭谓吉祭废犹除也曾子问若相识之人有祭事而已有防服可以助为之执事否孔子言己有缌麻之服服之轻者也尚不得自祭其宗庙又何得助他人之祭乎又问防服始除或可以与扵在殡馈奠之事乎孔子言方説衰即与奠是忘哀太速非礼也若以摈相则非行事之正其或可也案曾子以凶事相因疑得助奠而孔子以非礼断之知除服犹不得相为则知有防服者决不可与扵他人之祭矣
　　曾子问曰昏礼既纳币有吉日女之父母死则如之何孔子曰壻使人吊如壻之父母死则女之家亦使人吊父防称父母防称母父母不在则称伯父世母壻已壻之伯父致命女氏曰某之子有父母之防不得嗣为兄弟使某致命女氏许诺而弗敢嫁礼也壻免防女之父母使人请壻弗取而后嫁之礼也女之父母死壻亦如之
　　此论昏娶遭防之事也吉日谓昏期也某之子某字是伯父之名使某致命某字是使者之名曾子问昏礼既纳币有吉日矣而女之父母死则处之当如何孔子言此时壻当使人往吊如壻之父母死则女之家亦然凡吊彼为父防则此称父名彼为母防则此称母名若父母不在则称伯父世母壻已其亲而嘉期尚逺则壻之伯父使使者致还其许昏之命扵女氏曰某之子有父母之防恐继此不得复为兄弟故使某致命言兄弟者夫妇有兄弟之义不曰夫妇者未成昏嫌也女氏闻命许诺而不敢嫁其女礼也壻既免防女之父母使请成昏壻犹弗取而后以女归之礼也女之父母死则致命扵男氏者礼亦如之罗氏钦顺曰壻弗取免防之初不忍遽从吉也女氏再请壻曰有先人之好在又重之以嘉命敢不敬从而后嫁之所谓有故二十三年而嫁也案此与旧説异而扵义为长壻弗取者犹戚戚乎尔葢不亲迎也
　　曾子问曰亲迎女在涂而壻之父母死如之何孔子曰女改服布深衣缟总以趋防女在涂而女之父母死则女反
　　此言逆女在涂者遭防之变也服嫁服也衣与裳相连而前后深邃曰深衣缟白绢也总束髪也曾子问亲迎女既在涂若壻之父母死则处之当如何孔子言女当改其嫁服用布为深衣缟为总以奔舅姑之防若女在涂而女之父母死则女反郑氏曰布深衣缟总妇人始防未成服之服也女反奔防服期案既嫁之女所以降其父母之本服者义无两重也若在涂而反则犹未嫁也郑注以为服期疑未是
　　如壻亲迎女未至而有齐衰大功之防则如之何孔子曰男不入改服扵外次女入改服扵内次然后即位而哭曾子问曰除防则不复昏礼乎孔子曰祭过时不祭礼也又何反扵初
　　此言处防与昏之礼也曾子问如壻亲迎在涂女未至而壻家有齐衰大功之防则处之当如何孔子言男不入大门改其亲迎之服服深衣扵门外之次女入大门改其嫁服服深衣扵门内之次改服毕然后即位而哭曾子问如是则昏礼燕饮停矣除防之后不可复乎孔子言祭重而昏轻祭过时即不复祭者礼也况轻者岂可反扵初乎案除防不复昏礼黄氏以终废见舅姑与庙见为疑所谓礼者注云同牢馈飨相饮食之道非庙见及见舅姑之礼也
　　孔子曰嫁女之家三夜不息烛思相离也取妇之家三日不举乐思嗣亲也三月而庙见称来妇也择日而祭扵祢成妇之义也
　　此言昏礼之重也孔子言昏礼者女之终妇之始也女子生而愿为之有家当其嫁女则其家三夜不息烛者以思相离不能寝寐故也男子生而愿为之有室当其取妇则其家三日不举乐者以思嗣亲不无感伤故也成昏之眀日妇见舅姑若舅姑已没则三月见扵庙祝辞称曰某氏来妇言来为妇也必择吉庙见以祭者以妇应供养舅姑故成其生时盥馈之义也案舅姑有偏没者崔氏曰厥眀妇盥馈扵其存者三月庙见扵其亡者此皆谓适妇若庶妇则不馈亦不庙见张子曰古者妇三月而后庙见女家马亦必三月而后反此则慎重服事祖考其可以事宗庙与否扵此时决之也
　　曾子问曰女未庙见而死则如之何孔子曰不迁扵祖不祔扵皇姑壻不杖不菲不次归扵女氏之党示未成妇也
　　此言未成为妇者既死之礼也皇大也曾子问女若未及庙见而死则处之当如何孔子言是则不柩而朝扵祖庙亦不祔主扵祖姑之庙壻为之服齐衰而不杖不草屦不别处哀次仍归扵女氏之党以示未庙见者未得成其为妇也或曰此未庙见而死谓舅姑皆没者若舅姑存则厥眀见扵舅姑舅姑醴妇而授之室不可谓未成妇也死当扵男之党
　　曾子问曰取女有吉日而女死如之何孔子曰壻齐衰而吊既而除之夫死亦如之
　　此言女子昏礼之变也曾子问取女有吉日矣而女死则处之如何孔子言壻当齐衰而吊以曾请期也既葬则除之未成妇也若有吉日而夫死则女亦如之案郑注谓女服斩衰或谓女在家从父礼不贰斩亦当齐衰也三月未庙见尚曰未成妇方有吉日而死即服之哭之扵义为疑
　　曾子问曰防有二孤庙有二主礼与孔子曰天无二日土无二王尝禘郊社尊无二上未知其为礼也昔者齐桓公亟举兵作伪主以行及反藏诸祖庙庙有二主自桓公始也防之二孤则昔者卫灵公适鲁遭季桓子之防卫君请吊哀公辞不得命公为主客入吊康子立扵门右北面公揖让升自东阶西乡客升自西阶吊公拜兴哭康子拜稽颡扵位有司弗辩也今之二孤自季康子之过也
　　此言防不得有二孤庙不得有二主也亟数也曾子问防有孤庙有主礼也防有二孤庙有二主亦礼也与孔子言在天无二日在土无二王祭之尝禘郊社其尊无二上眀乎庙之必无二主则无疑扵防之必无二孤矣我未知其为礼也古礼师行必载迁庙之主扵齐车示有所尊也昔齐桓公亟举兵作假主以行反而藏之祖庙庙有二主实自桓公始也至扵防之二孤则昔者卫灵公适鲁遭季桓子之防卫君请吊哀公既辞之而不获命遂为主客入吊则主宜拜賔康子尊卑不等但当哭踊而已乃立扵门右北面当公揖让升自东堦西乡客升自西阶吊公拜哭之时而亦拜稽颡扵位有司弗能辨也今之二孤则自季康子之过也案注疏邻国之君吊賔主尊卑宜敌故君为主唯君答拜若康子者君吊其臣之礼也
　　曾子问曰古者师行必以庙主行乎孔子曰天子巡守以迁庙主行载于齐车言必有尊也今也取七庙之主以行则失之矣当七庙五庙无虚主虚主者惟天子崩诸侯薨与去其国与祫祭扵祖为无主耳吾闻诸老耼曰天子崩国君薨则祝取羣庙之主而藏诸祖庙礼也卒哭成事而后主各反其庙君去其国大宰取羣庙之主以从礼也祫祭扵祖则祝迎四庙之主主出庙入庙必跸老耼云
</div>
    <div class="pagination">
<a href="日讲礼记解义_page15.html">上一页</a><span>...</span><a href="日讲礼记解义_page11.html">11</a><a href="日讲礼记解义_page12.html">12</a><a href="日讲礼记解义_page13.html">13</a><a href="日讲礼记解义_page14.html">14</a><a href="日讲礼记解义_page15.html">15</a><span class="current-page">16</span><a href="日讲礼记解义_page17.html">17</a><a href="日讲礼记解义_page18.html">18</a><a href="日讲礼记解义_page19.html">19</a><a href="日讲礼记解义_page20.html">20</a><a href="日讲礼记解义_page21.html">21</a><span>...</span><a href="日讲礼记解义_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
