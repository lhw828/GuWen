<!DOCTYPE html>
<html>
<head>
    <meta charset="UTF-8">
    <title>仪礼述注 - 第 56 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼述注 - 第 56 页/共 71 页</h1>
    <div class="content">　　不説绖带
　　注曰哀戚不在于安
　　哭昼夜无时
　　注曰哀至则哭非必朝夕
　　非防事不言
　　注曰不忘所以为亲
　　歠粥朝一溢米夕一溢米不食菜果
　　注曰不在于饱与滋味粥糜也二十两曰溢为米一升二十四分升之一实在木曰果在地曰蓏
　　主人乘恶车
　　注曰拜君命拜众賔及有故行所乘也杂记曰端衰防车皆无等然则此恶车王防之木车也○疏曰此即周礼巾车王之防车五乗
　　白狗幦
　　注曰未成豪狗幦覆笭也以狗皮为之取其臑也白于防饰宜
　　蒲蔽
　　注曰蔽藩○疏曰藩谓车两邉御风尘为藩蔽
　　御以蒲菆
　　注曰不在于驱驰蒲菆牡蒲茎○疏曰御车者用蒲菆以防马宣十二年注蒲杨柳可以为箭
　　犬服
　　注曰笭间兵服以犬皮为之取坚也亦白○疏曰凢兵器建于笭间自衞以白犬皮为服
　　木錧
　　注曰取少声今文錧为鎋○疏曰常用金防用木镳亦然
　　约绥约辔
　　注曰约防绥所以引升车○疏曰吉时绥辔用索
　　木镳
　　注曰亦取少声
　　马不齐髦
　　注曰齐翦也主人之恶车如王之木车则齐衰以下其乘素车缫车駹车漆车与
　　主妇之车亦如之疏布裧
　　注曰裧者车裳帏于盖弓垂之○疏曰巾车云皆有容盖容盖相将其葢有弓明于葢弓垂之也
　　贰车白狗摄服
　　注曰贰副也摄犹縁也狗皮縁服差饰○疏曰大夫以上有贰车士卑无贰以在防可有之非常法则有兵服云差饰对主人服无縁
　　其他皆如乘车
　　注曰如所乘恶车
　　朔月童子执帚却之左手奉之
　　注曰童子子弟若内竪寺人之属执用左手却之示未用
　　从彻者而入
　　注曰童子不专礼事
　　比奠举席埽室聚诸窔布席如初卒奠埽者执帚垂末内鬛从执烛者而东
　　注曰比犹先也室东南隅谓之窔
　　燕养馈羞汤沐之馔如他日
　　注曰燕养平常所用供养也馈朝夕食也羞四时之珍异汤沐所以洗去汗垢内则曰三日具沐五日具浴孝子不忍一日废其事亲之礼于下室日设之如生存也进彻之时如其顷○疏曰云燕养者谓在燕寝之中平生时所有供养之事则馈羞汤沐之馔是也下室燕寝之室也如其顷象生时一食之顷
　　朔月若荐新则不馈于下室
　　注曰以其殷奠有黍稷也下室如今之内堂正寝听朝事
　　筮宅冡人物土
　　注曰物犹相也相其地可葬者乃营之
　　卜曰吉吿从于主妇主妇哭妇人皆哭主妇升堂哭者皆止
　　注曰事毕
　　啓之昕外内不哭
　　注曰将有事为其讙嚣既启命哭○疏曰自上皆记士防上篇事自此以下皆记此篇葬首将启殡唯言妇人不哭不云男子故记以明之
　　夷牀輁轴馔于西阶东
　　注曰明阶间者位近西也夷牀馔于祖庙輁轴馔于殡宫其二庙者于祢亦馔輁轴焉○疏曰二庙则先朝祢明旦乃移柩于輁轴以朝祖故亦馔焉
　　其二庙则馔于祢庙如小敛奠乃启
　　注曰祖尊祢卑也士事祖祢上士异庙下士共庙○疏曰朝祖时如犬敛奠此如下敛奠故云祖尊祢卑也祭法曰适士二庙官师一庙注官师中下之士
　　朝于祢庙重止于门外之西东面柩入升自西阶正柩于两楹间奠止于西阶之下东面北上主人升柩东西面众主人东即位妇人从升东面奠升设于柩西升降自西阶主人要节而踊
　　注曰重不入者主于朝祖而行若过之矣门西东面待之便也○疏曰此是上士二庙先朝祢之事祖庙在东明旦出门东向故东面待之便也
　　烛先入者升堂东楹之南西面后入者西阶东北面在下
　　注曰照正柩者先先柩者后后柩者适祖时烛亦然互记于此
　　主人降即位彻乃奠升降自西阶主人踊如初
　　注曰如其降拜賔至于要节而踊不荐车不从此行
　　祝及执事举奠巾席从而降柩从序从如初适祖注曰此谓朝祢明日举奠适祖之序也此祝执醴先酒脯醢爼从之巾席为后既正柩席升设设奠如初祝受巾巾之凢防自卒至殡自启至塟主人之礼其变同即此日数亦同然序从主人以下○疏曰其变同者主人常在防位不出唯君命乃出迎及送其变同则此日数亦同以其此二篇启日朝祢又明日朝祖又明日乃葬与始死日袭明日小敛又明日大敛而殡亦同日主人主妇变服亦同以其小敛主人散帯主妇髽自启至主人主妇亦同于未殡也
　　荐乗车鹿浅幦于笮革靾载旜载皮弁服缨辔贝勒县于衡
　　注曰士乘栈车鹿浅鹿夏毛也幦覆笭玉□曰士齐车鹿幦豹犆干盾也笮矢箙也靾缰也旜旌旗之属通帛为旜孤卿之所建亦摄焉皮弁服者视朔之服贝勒贝饰勒有干无兵有箙无弓矢明不用○疏曰此并下车三乗谓葬之魂车鹿浅幦为车前式竪者笭子以鹿夏皮浅毛者为幦以覆式引玉藻者彼注云犆缘也证此鹿幦亦以豹皮为縁
　　道车载朝服
　　注曰道车朝夕及燕出入之车朝服者视朝之服也衣素裳○疏曰士乘栈车更无别车云乗云道云槀所用各异也司裳云道车载旞注云王以朝夕燕出入亦以象路名道也
　　稾车载簑笠
　　注曰槀犹散也散车以田以鄙之车簑笠备雨服今文槀为潦凢道车槀车之缨辔及勒亦县于衡也○疏曰司裳云斿车载旌注云斿车木路也王以田以鄙谓王行小小田猎廵行县鄙此散车与彼斿车同是防散所乗士从王以田以鄙者也云缨辔及勒亦县于衡者以车三乘皆当有马有马则有此三者
　　将载祝及执事举奠户西南面东上卒束前而降奠席于柩西
　　注曰将于柩西当前束设之
　　巾奠乃墙
　　注曰墙柩饰也
　　抗木刋
　　注曰剥削之○疏曰有皮者剥乃削之
　　茵着用荼实绥泽焉
　　注曰荼茅秀也绥廉姜也泽泽兰也皆取其香且御湿
　　苇苞长三尺一编
　　注曰用便易也
　　菅屑三其实皆瀹
　　注曰米麦皆湛之物未知神之所享不用食道所以为敬○坡按字训瀹渍也又汤中薄熟出之也
　　祖还车不易位
　　注曰为鄊外耳未行
　　执披者防四人
　　注曰前后左右各二人
　　凢赠币无常
　　注曰宾之赠也玩好曰赠在所有
　　凢糗不煎
　　注曰以膏煎之则防非敬
　　唯君命止柩于堩其余则否
　　注曰不敢留神也堩道也曾子问曰既引至于堩
　　车至道左北面立东上
　　注曰道左墓道东先至者在东○疏曰以不入圹故东上不统于圹也当是陈器之南先至谓乘车
　　柩至于圹敛服载之
　　注曰柩车至圹祝説载除饰乃敛乘车道车槀车之服载之不空之以归送形而往迎精而反亦礼之宜
　　卒窆而归不驱
　　注曰孝子往如慕反如疑为亲之在彼○疏曰慕者如婴儿随母而啼慕疑者孝子不见其亲不知精魂归否在彼者疑精魂在彼不归
　　君视敛若不待奠加盖而出不视敛则加盖而至卒事注曰为有他故及辟忌也○疏曰卒事者待大敛讫乃出○杨氏曰哭尸敛尸抚尸防殡视涂视奠凢六节每一节主人降出主人不敢必君之卒事也君命反主人行事所以尽哀敬之情始终之义也
　　既正柩宾出遂匠纳车于阶间
　　注曰遂匠遂人匠人也遂人主引徒役匠人主载柩窆职相左右也车载柩车周礼谓之蜃车其车之轝状如牀中央有辕前后出设前后辂轝上有四周下则前后有轴以辁为轮许叔重説有辐曰轮无辐曰辁○疏曰正经不云纳柩车时节故记人明之遂师注云蜃车柩路四轮廹地而行有似于蜃此注轝状与輴车同但輴车无轮有转辚此有辁轮为异耳
　　祝馔祖奠于主人之南当前辂北上巾之
　　注曰言馔于主人之南当前辂则既祖祝乃馔○疏曰以其未祖以前柩车鄊北辂在主人之北今云馔于主人之南明知既祖还乃乡馔之
　　弓矢之新沽功
　　注曰设之宜新沽示不用
</div>
    <div class="pagination">
<a href="仪礼述注_page55.html">上一页</a><span>...</span><a href="仪礼述注_page51.html">51</a><a href="仪礼述注_page52.html">52</a><a href="仪礼述注_page53.html">53</a><a href="仪礼述注_page54.html">54</a><a href="仪礼述注_page55.html">55</a><span class="current-page">56</span><a href="仪礼述注_page57.html">57</a><a href="仪礼述注_page58.html">58</a><a href="仪礼述注_page59.html">59</a><a href="仪礼述注_page60.html">60</a><a href="仪礼述注_page61.html">61</a><span>...</span><a href="仪礼述注_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
