<!DOCTYPE html>
<html>
<head>
    <meta charset="UTF-8">
    <title>仪礼要义 - 第 43 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼要义 - 第 43 页/共 43 页</h1>
    <div class="content">　　主人旅众宾三拜众宾皆答一拜
　　释曰自此尽宾降论主人献长宾已下并主人受酢之事云拜于门东明少南就之也者以其继门言之明少南就之云言三拜者众宾贱旅之也者案周礼司士职孤卿特揖大夫以其等旅揖注云特揖一一揖之旅众也大夫爵同者众揖之此云旅之者旅众也众人共得一拜云众宾一拜贱也者以贱不得备礼故云贱也云纯臣也位在门东者此对特牲记云公有司门西北面东上献次众宾私臣门东北面西上献次兄弟此宾皆在门东故云纯臣者指北面时也得献讫在西阶下亦不纯臣故下经云献私人于阼阶上注云私人家臣已所自谒云献私人于阼阶上注云私人家臣已所自谒除也大夫言私人明不纯臣也若然大夫云私人见不纯臣士言私臣不言人者大夫尊近君若言私臣则臣与君不异故名私人士卑无辟君臣之名不嫌故名私臣
　　礼得献即荐今徧献乃荐畧之
　　辩受爵其荐脯醢与脀设于其位　释曰即荐谓若燕礼三卿已上得献即荐大夫徧献乃荐亦其类云亦宰夫荐司士脀者此约上宾
　　士献长宾即酢此辩献乃酢
　　乃升长宾主人酌酢于长宾西阶上北面宾在左　释曰特牲主人献长宾讫即酢此辩献乃酢者主人益尊先自达其意特牲主人献内宾辩乃自酢注云爵辩乃自酢以初不殊其长也则此大夫尊初则殊其长故也
　　主人酬长宾于堂下
　　宰夫洗觯以升主人受酌降酬长宾于西阶南　释曰自此尽于荐左论主人酬长宾于堂下之事也云宰夫授主人觯则受其虚爵尊于篚者谓上主人受宾之酢爵今宰夫既授觯讫因受取酢之虚爵降奠于篚也知然者上文主人受爵讫宾降主人无降文即云宰夫授觯主人受之明主人手中虚爵宰夫受之奠于篚可知若然知不待酬宾虚觯受之奠于篚者以其下文宾之虚觯奠于荐左故知非宾虚觯其宾奠荐左者后举之以为无筭爵也
　　大夫之兄弟虽贱而亲故亲酌
　　主人洗升酌献兄弟于阼阶上兄弟之长升拜受云云释曰自此尽其众仪也论主人献兄弟于阼阶之事
　　云兄弟长防立饮贱不别者案特牲云献长兄弟于阼阶上如宾仪者士卑长兄弟为贵殊贵贱故云如宾仪长宾坐饮也此大夫礼长宾坐饮众宾立饮至于大夫贵兄弟贱兄弟长防皆立饮不得如宾仪故立饮贱不别也云大夫之宾尊于兄弟宰夫不賛酌者兄弟以亲昵来不以官待之者决上文大夫宾贵使宰夫賛酌今兄弟酌不使宰夫賛酌者为兄弟是亲昵不以官待之故兄弟虽贱于宾不得使人賛酌而亲之也
　　士兄弟位继主人大夫兄弟在洗东
　　其位在洗东西面北上升受爵其荐脀设于其位云位不继于主人而云洗东卑不统于尊者案特牲主人卑故兄弟助祭之位得继主人于阼阶下南陈又得辟大夫不敢自尊也此以大夫尊故兄弟之位在洗东不继主人卑不统于尊故也云此荐脀皆使私人者上献宾长及众宾使宰夫设荐司士设俎又使宰夫替酌至于此献兄弟为亲昵不以官待之主人亲酌明亦不以官使私人荐脀可知
　　先生之脀谓长兄弟非教学者
　　先生之脀折胁一肤一　郑知先生是长兄弟者以其文承长兄弟之下故知先生非老人教学者知折是豕左肩之折者以上初亨牲体明侑俎豕左肩折注云折分为长兄弟俎是也
　　主人献内宾南面拜不与为宾主礼
　　主人洗献内宾于房中南面拜受爵主人南面于其右答拜　释曰自此尽亦有荐脀论主人献姑姊之等于房中之事知内宾是姑姊妹及宗妇者约特牲记而知也云献于主妇之席东主人不西面尊不与为宾主礼也者案特牲献内兄弟于房中如献众兄弟之仪主人西面答拜此大夫礼主人南面拜故决之不与为宾主之礼也云南面于其右主人之位恒左人者谓人在主人左若乡饮酒乡射之等于西阶上北面主人在东宾在西北南面则主在西宾在东故云恒左人也
　　大夫献私人下拜升受主人答长拜
　　主人降洗升献私人于阼阶上拜于下升受主人答其长拜　释曰自此尽主人就筵论主人献私人之事云私人家臣已所自谒除也者此对公士得君所命者此乃大夫自谒请于君除其课役以补任为之云大夫言私人明不纯臣也者大夫尊近于君故屈已之臣名为私人云士言私臣明有君之道者士卑不嫌近君故得名属吏为私臣也云北上不敢専其位者以其兄弟北上今继兄弟之南亦北上与兄弟位同故云不敢专其位
　　至宾长三献备因号上宾为三献
　　尸作三献之爵　释曰自此尽降实于篚论举三献之爵宾长又献侑并致爵之事云上宾所献爵者若然三献是上宾不言上宾而言三献者以其主人主妇并此宾长备三献因号上宾为三献是以事名官者也云不言三献作之者对特牲云三献作止爵故决之下大夫不傧尸自作爵者顺上大夫为文作其爵者以神恵均于庭讫欲使尸饮此酒但此一节之内有四爵行事四者尸作三献之爵一也献侑二也致爵于主人三也受尸酢四也
　　饮礼至旅酬及无筭乃为殷勤
　　二人洗觯升实爵西楹云云尸侑答拜坐祭云云尸侑答拜皆降　释曰自此尽及私人论旅酬从尸及上下无不徧之事云三献而礼小成者以此献为正后仍有举奠加爵之等终备乃是礼之大成故云小成也云使二人举爵序殷勤于尸侑者饮酒之礼酬无筭爵乃尽欢心故以旅酬及无筭乃为殷勤于尸侑也案乡饮酒及乡射特牲等皆一人举觯为旅酬始二人举觯为无筭爵始今傧尸乃以二人为旅酬始者此傧尸别一体与彼不同以其初时主人酬尸尸奠之侑未得酬故使二人举觯侑乃得奠而不举即与亦奠一爵一爵遂酬于下是以湏二人举觯兄弟之后生者举觯于其长为无筭爵者以其宾长所举奠酬亦无筭爵以此二觯者皆在堂下故为无筭爵尸不与无筭爵故举堂下觯为无筭爵其为旅酬皆从上发尸为首故特牲等使一人举觯为旅酬与宾长所举荐右之觯此宾不举旅酬皆从尸举故所奠者为无筭一爵亦是异于特牲
　　上经主人与尸分东西楹今同阼阶
　　尸遂执觯以兴北面于阼阶上酬主人主人在右　释曰决上文尸酢主人主人东楹东北面拜受爵尸西楹西北面答拜是各各于其阶今尸酬主人同于阼阶故云礼杀也
　　私人之长拜下升受兄弟之爵下饮
　　遂及私人拜受者升受下饮　释曰私人位在兄弟之南今言下饮之则私人之长一人在西阶下饮之其余私人皆饮于其位故下经云卒爵升酌以之其位相酬辩是也
　　末受酬者虽无所旅犹自饮
　　卒饮者实爵于篚释曰凡旅酬之法皆执觯酒以酬前人前人领受其意乃始自饮此私人末受酬者后虽无人可旅犹自饮之讫乃实爵于篚以其酒是前人所酬不可不饮故也
　　私人得旅酬房中内宾旅可知
　　乃羞庶羞于宾兄弟内宾及私人　释曰此经论无筭爵时羞庶羞于宾及兄弟之等事云比羞同时羞则酌房中亦旅者旅酬之下云乃羞庶羞内宾羞在私人之上私人得旅酬则房中内宾亦旅可知注其始主妇举酬于内宾遂及宗妇
　　古文觯皆作爵延熹校书定作觯
　　兄弟之后生者举觯于其长　释曰自此尽爵止论后生举觯于长兄弟主人酬兄弟之事古文觯皆作爵延熹中诏校书定作觯
　　长兄弟北面而长在西辟主人
　　释曰凡献酬之法主人常在左若北面则主人在东今长兄弟北面云长在左则在西故辟主人
　　拜受答拜皆不北面傧尸礼杀
　　长拜受于其位举爵者东面答拜爵止　云傧尸礼杀者案特牲兄弟之后生举觯于其长为旅酬又兄弟弟子举觯于其长为无筭爵拜送皆北面此云东面决上傧尸礼杀
　　长宾言奠兄弟言爵止互明
　　长在左奠爵拜云云举爵者东面拜爵止　云长宾言奠兄弟言止互相发明者上文主人酬宾奠爵于荐左是长宾言奠此言爵止是兄弟言止长宾言奠明止而未行此言止明亦奠荐左故云互相发明也云相待也者酬宾虽在前及其行之相待俱时举行故下文云宾及兄弟交错其酬皆遂及私人爵无筭是也若二人举觯于尸侑侑奠于右不举尸即酬主人主人酬侑侑酬长宾至于众宾遂及兄弟遂及私人依次第行徧不交错所谓旅酬也
　　爵不止即饮用爵爵尊于觚
　　宾长献于尸如初无湆爵不止　释曰此一经论众宾长加为爵数多与上宾异何者上宾献侑致爵于主人时皆有湆鱼从今无湆鱼从故经云无湆也云爵不止者上宾献尸时亦止爵待献堂下毕乃举觯今尸不止爵即饮故云爵不止言献者尊大夫用爵者爵尊于觚
　　次宾举爵于尸更为旅酬如初
　　宾一人举爵于尸如初亦遂之于下　释曰此一经论次宾举觚于尸更为旅酬如上旅酬之事但前二人举觯于尸侑尸举旅酬从上至下皆徧饮今亦从上至下故云亦遂之于下云上言无湆爵不止互相发明者上经云爵止与上宾奠爵云互相发明今此又与上文无湆爵不止相发明是以二文皆在如初之下
　　宾及兄弟交错行无筭爵
　　宾及兄弟交错其酬皆遂及私人爵无筭　释曰自此尽有司彻论堂下行无筭爵礼终尸侑出主人送于庙门外之事云长宾取觯者是主人酬宾觯云长兄弟取觯者是兄弟之后生者举觯于其长之觯也
　　有司彻堂上下荐俎外实尸虽堂上妇人不彻
　　有司彻　释曰云彻堂上下之荐俎也者案上文堂上有尸侑之荐俎堂下有宾及兄弟之荐俎皆彻之也云外宾尸虽堂上妇人不彻者案特牲云宗妇彻祝豆笾入于房彻主妇荐俎此篇首云有司彻郑注云彻室中之馈及祝佐食之俎为将傧尸故使有司彻之下大夫不傧尸改馈馔于西北隅云有司官彻馈馔于室中西北隅至篇末礼终云妇人乃彻注云彻祝之荐及房中荐俎不使有司者下上大夫之礼然此篇首云有司彻别无妇人也下大夫有司馔阳厌妇人彻之篇末云彻室中之馔注云有司馔之妇人彻之外内相兼礼杀此户外傧尸亦礼杀嫌妇人亦彻之故云虽堂上妇人不彻妇人必不彻者异于下大夫也堂上傧尸犹如堂内之阳厌故郑注篇首云傧尸则不设馔西北隅以此荐俎之陈有祭象而亦足以厌饫神是也
　　下大夫不宾尸不得备礼
　　若不宾尸注不宾尸谓下大夫也其牲物则同不得备其礼耳旧説云谓大夫有疾病摄昆弟祭曽子问曰摄主不厌祭不旅不假不绥祭不配布奠于宾宾奠而不举而此备有似失之矣　释曰自此尽牢举如傧论下大夫不宾尸之事云不宾尸谓下大夫者从尸饮七已前皆与上大夫宾尸者同已后则以此祝侑续之是傧尸之礼故云不宾尸谓下大夫也云其牲物则同不得备其礼耳者谓不备傧尸礼也引曽子问者破旧説案彼上云若宗子有罪居于他国庶子为大夫其祭也祝曰孝子某使介子某执其常事摄主不厌祭不旅不假不绥祭不配注云皆辟正主厌厌饫神也厌有隂有阳迎尸之前祝酌奠奠之且飨是隂厌也尸谡之后彻荐俎敦设于西北隅是阳厌也此不厌者不阳厌也不旅不旅酬也假读为嘏不嘏不嘏主人也不绥祭谓今主人也又云布奠于宾宾奠而不举是也云而此备有似失之矣者谓此不傧尸者不厌已下皆有则非如旧法使昆弟摄者
　　乃盛于肵俎以归尸故
　　乃盛俎臑臂肫脡脊横脊短胁代胁皆牢释曰云盛者盛于肵俎也者以特牲云盛肵俎俎释三个故知盛于肵以归尸故也云此七体羊豕者以其五鼎下有鱼腊肤又不升故唯羊豕凡骨体之数左右合为二十一体云而俎犹有六体焉者谓三脊三胁皆取一骨盛于肵各有一骨体在俎不取以备阳厌也
　　主人献尸祝佐食酳尸
　　主人洗酌酳尸宾羞肝皆如傧礼自此尽荐脀皆如傧礼论主人献尸祝及佐食之事此主人献有五节主人献尸一也酢主人二也献祝三也献上佐食四也献下佐食五也
　　绥祭读如藏其隋之隋
　　尸酢主人亦如傧其绥祭其嘏亦如傧　云绥皆当作挼者案经唯有一挼而云皆者郑并下佐食绥摠破之故云皆也云读为藏其隋之隋者读从周礼守祧职云既祭则藏其隋必读从之者义取隋减之事也
　　主妇献尸祝佐食同主人唯不受嘏
　　主妇其洗献于尸亦如傧　释曰自此尽入于房论主妇亚献尸及祝并献二佐食之事此一节之内献数与主人同唯不受嘏为异云与傧同者经既云如傧而注复云与傧同者为事在上篇而发也
　　士妻献尸不夹爵拜此夹拜
　　尸以酢主妇主妇主人之北拜受爵尸答拜案特牲主妇献尸不夹爵拜上篇上大夫宾尸主妇献尸夹爵拜下大夫既不宾尸主妇宜与士妻同今夹爵拜者为不宾尸降崇敬故夹爵拜与上大夫同言降谓降宾尸之礼也
　　卿妻为内子今郑于下大夫妻亦称
　　注内子不荐笾祝贱使官可也云云　案礼记注内子卿妻引春秋赵姬请逆叔隗以为内子证卿妻为内子今此下大夫妻得称内子者欲见此下大夫妻于祝不荐笾兼见上大夫妻亦不荐笾故变言内子也或可散文下大夫妻亦得为内子也
　　尸欲神恵均故止爵待之
　　宾长洗爵献于尸尸拜受宾尸西北面答拜爵止　释曰自此尽庶羞在左论宾长献尸祝佐食并致爵之事此一节之内凡有十爵献尸一也主妇致爵于主人二也主人酢主妇三也尸作止爵饮讫酢宾长四也宾献祝五也又献上佐食六也又献下佐食七也宾致爵于主人八也又致爵于主妇九也宾受主人酢十也云宾尸西北面答拜者案上少牢正祭宾献与此篇首宾长献皆云拜送此特言答拜者下大夫故也言拜送者礼重云答拜者礼轻
　　祭见夫妇之别
　　主妇洗于房中酌致于主人主人拜受主妇拜送爵司宫设席　释曰此下大夫夫妇致爵之礼祭统云夫祭有十伦之义七曰见夫妇之别焉又曰尸酢夫人执柄夫人受尸执足夫妇相授受不相袭处酢必易爵彼据夫妇致爵而言又诗既醉序云醉酒饱徳谓见十伦之义志意充满是天子诸侯皆有夫妇致爵之事但少牢上大夫受致不酢下大夫受致又酢不致士受致自致是上大夫尊辟君受致不酢下大夫与士卑不嫌得与人君同夫妇致爵也云拜受乃设席变于士也者案特牲礼未致爵已设席故云异于士其上大夫正祭未致爵至宾尸尸酢主人设席以有尸宾故设席在前也案周礼司几筵云祀先王胙席亦如之郑注云谓祭祀及王受酢之席彼受酢时已设席与大夫礼异也郑注周礼司几筵又云后诸臣致爵乃设席与此礼同者士卑不嫌多与君同故也
　　特牲无祭酒之文大夫作止爵乃祭酒
　　尸作止爵祭酒卒爵宾拜祝受爵尸答拜　释曰云作止爵乃祭酒亦变于士者特牲宾三献如初燔从如初爵止无祭酒之文至三献作止爵尸卒爵亦无祭酒之文知特牲祭酒讫乃止爵者以经云燔从如初乃云爵止郑注云初亚献也亚献时祭酒讫乃始燔从则三献燔从如初始云爵止明是祭酒既讫乃始止爵今大夫作止爵乃祭酒故云变于士云自爵止至作止爵亦异于宾者此篇首宾尸礼宾长献尸奠爵又云尸作三献之爵不解以为与宾同云异者宾尸止爵在致爵后其作之在献私人后欲神恵之均于庭此止爵在主妇致爵前作之在致爵后欲神恵均于室中与特牲燔从如初爵止同少牢上篇所以不致爵者为宾尸宾尸止爵者欲室中神恵均于庭故止爵也特牲再止爵者一止爵欲神恵均于室中一止爵者顺上大夫之礼也
　　主人献众宾兄弟内宾私人皆堂下
　　主人降拜众宾洗献众宾云云献兄弟内宾私人此一经论主人献堂下众宾兄弟下及私人并房中内宾皆与上大夫礼同之事
　　次宾长献尸为加爵
　　宾长献于尸尸醋献祝致醋宾以爵降实于篚此经论次宾长献尸已下之事以其上宾长上已献尸讫明此是次宾长为加爵也致致爵于主人主妇
　　下大夫阙旅酬直行无筭爵
　　宾兄弟交错其酬无筭爵案此一经论堂下宾及兄弟行无筭爵之事此堂下兄弟及宾行无筭爵似下大夫无旅酬故郑云此亦与傧同者在此篇若此经兼有旅酬郑不得言与傧同案特牲尸在室内亦不与旅酬之事而堂下宾及兄弟行旅酬又使弟子二人举觯为无筭爵者下大夫虽无傧尸之礼堂下亦与神灵共尊不敢与人君之礼同既与神灵共尊故阙旅酬直行无筭爵而已特牲堂下得献之后与神别尊故旅酬无筭爵并皆行之士贱不嫌与君同故得礼备也
　　利献不及主人傧尸礼杀
　　利洗爵献于尸尸醋献祝祝受祭酒啐酒奠之此一经论佐食事尸礼将毕为加爵献尸及祝之事云利献不及主人杀也者此对上文宾长为加爵及主人此不及主人是杀也又云此亦异于宾者案上少牢无利献宾三献尸即止此篇首傧尸之礼佐食又不与故无佐食献故云异也
　　官彻谓司马司士举俎宰夫取敦豆
　　卒有司官彻馔于室中西北隅南面如馈之设右几自此下尽篇末论馂讫改馔于西北隅为阳厌之事云官彻馈者司马司士举俎者经云官彻则司马主羊司士主豕明还遣此二人举俎可知即上经云司马刲羊司士击豕是也云宰夫取敦及豆者以其宰夫多主主妇之事







　　仪礼要义卷五十
</div>
    <div class="pagination">
<a href="仪礼要义_page42.html">上一页</a><span>...</span><a href="仪礼要义_page38.html">38</a><a href="仪礼要义_page39.html">39</a><a href="仪礼要义_page40.html">40</a><a href="仪礼要义_page41.html">41</a><a href="仪礼要义_page42.html">42</a><span class="current-page">43</span>
    </div>
    <div class="pagination"><a href="index.html">返回目录</a></div>
</body>
</html>
