<!DOCTYPE html>
<html>
<head>
    <meta charset="UTF-8">
    <title>礼书 - 第 48 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书 - 第 48 页/共 66 页</h1>
    <div class="content">　　宋　陈祥道　撰













<经部,礼类,通礼之属,礼书,卷一百七>
<经部,礼类,通礼之属,礼书,卷一百七>
<经部,礼类,通礼之属,礼书,卷一百七>
　　天子熊侯白质
　　诸侯麋侯赤质
　　大夫布侯
　　士布侯
　　乡射记曰凡侯天子熊侯白质诸侯麋侯赤质大夫布侯画以虎豹士布侯画以鹿豕凡画者丹质郑氏曰此所谓兽侯也白质赤质皆谓采其地其地不采者白布也葢白徳之成赤事之着故天子之侯白质诸侯之侯赤质天子诸侯言质而不言布大夫士言布画而不言质则大夫士其地不采可知也君阳而竒故画一臣阴而耦故画二画非特其首而已郑氏之徒为六兽皆正正靣画其首于正鹄之处犹貍首射不来者之首也然天子歌驺虞大夫歌采苹士歌采蘩三诗皆为射节而无射事孰谓貍首必射不来者之首耶考工记曰张兽侯以息燕郑氏以息为休农息老物于义或然古者燕服黄衣狐裘蜡亦黄衣狐裘燕蜡同服则射之同侯不亦可乎
　　主皮之射
　　周礼乡大夫以乡射之礼五物询众庶有主皮之射乡射记曰礼射不主皮主皮之射者胜者又射不胜者降郑氏释周礼曰庶民无射礼因田猎分禽则有主皮释乡射曰礼射大射賔射燕射也不主皮者贵其容体比于礼其节比于乐不待中为备也言不胜者降则不复升射也主皮者无侯张兽皮而射之主于获也尚书大传曰战鬭不可不习故于搜狩以闲之也闲之者贯之也贯之者习之也凡祭取余获陈于泽然后卿大夫相与射也中者虽不中也取不中者虽中也不取所以贵揖让之取也而贱勇力之取向之取也于囿中勇力之取也今之取也于泽宫揖让之取也泽习礼之处非所以行礼其射又主中此主皮之射与葢主皮之射庶人之礼也卿大夫或用之于泽宫卿大夫或用之以询众庶用之以询众庶在和以容之后则主皮之射虽君子之所不废亦非其所尚也晚周之时射尚主皮故孔子讥之曰射不主皮为力不同科古之道也
　　贯革之射
　　司弓矢王弓弧弓以授射甲革椹质者弓人曰往体寡来体多谓之王弓之属利射革与质礼记曰散军而郊射左射貍首名射驺虞而贯革之射息也春秋传曰楚使潘尫之党与养由基蹲甲而射之彻七扎焉【杜预曰党潘尫之子蹲聚也一发逹七扎言其能陷坚成十六年】郑氏释司弓矢曰甲革革甲也释弓人曰革谓干盾释乐记曰贯革穿革甲也考之国语有三革之制【齐语曰定三革韦曰甲胄盾也】则射革非特甲也
　　射服【大夫鷩冕燕射皮弁】
　　司服王祀先公飨射则鷩冕贾公彦曰王飨食在庙故服鷩冕大射在西郊虞庠亦服鷩冕燕射在寝则朝服【燕礼记燕朝服于寝】賔射在朝则皮弁服然王燕以朝服则燕射亦皮弁也诗以有頍者弁刺幽王之不宴同姓以侧弁之峩刺幽王之饮酒无度此燕射用皮弁之证也射人掌国之三公孤卿大夫之位三公北靣孤东靣卿大夫西靣其摰三公执璧孤执皮帛卿羔大夫鴈诸侯在朝则皆北靣葢大射賔射燕射之位一也大射王服七章之鷩冕故三公执五命子男之璧执五命子男之璧则五章之毳冕矣王降衮冕以接賔三公降鷩冕以从王卿大夫而下不降故执其等之摰服其等之服
　　扑
　　乡射记曰楚扑长如笴刋本尺又曰射者有过则挞之葢众之所在非威不足以制之故古者闾胥于乡小胥于学有觵挞司市于市有扑罚司徒于誓田亦有扑书称扑作教刑以记之礼称夏楚二物收其威也则射之有扑宜矣乡射司射既诱射乃适阶西取扑搢之及升堂告賔则去扑降而及位则搢扑升而去扑所以敬尊也降而搢扑所以威重也

　　礼书卷一百七
　　钦定四库全书
　　礼书卷一百八
　　宋　陈祥道　撰





















　　贡士与射
　　射仪曰古者诸侯嵗献贡士于天子天子试之于射宫其容体比于礼其节比于乐而中多者得与祭其容体不比于礼其节不比于乐而中少者不得与祭数与于祭而君有庆数不与于祭而君有让数有庆而益地数有让而削地故曰射者射为诸侯也书传称诸侯之于天子三年一贡士一适谓之好徳再适谓之贤贤三适谓之有功一不适谓之过再不适谓之敖三不适谓之诬其适则有衣服弓矢秬鬯虎贲之赏其不适则有绌爵之罚汉武纪有司奏类其言亦类于此则贡士与射其来尚矣葢人之贤不肖不能逃于威仪揖让之间而好恶趍舍常见于行同能偶之际故射于泽宫饰之以礼乐以观其徳比之以偶以观其类则人材其有遗乎
　　射乐
　　天子驺虞九节
　　诸侯貍首七节
　　孤卿大夫采苹五节
　　士采蘩五节
　　射人王射以驺虞九节诸侯射以貍首七节孤卿大夫以采苹五节士以采蘩五节射仪曰驺虞乐官备也貍首乐防时也采苹乐循法也采蘩乐不失职也仪礼大射郷射皆司射命射者曰不鼓不释大射奏貍首间若一乡射奏驺虞间若一又曰歌驺虞若采苹皆五终郑氏曰乡射之鼓五节歌五终所以将八矢一节之间当拾发四节四拾其一节先以聴也然则王之九节五节先以聴诸侯七节三节先以聴尊者先以聴则多卑者先以聴则寡所以优尊者欲其先知之审也然则王射以驺虞大夫士之乡射亦以驺虞者乡射之询众庶亦欲官备于天子也乡射合乐大射不合乐者乡射属民欲同其意故合乐大射择士与祭欲严其事故不合乐
　　大射之位
　　乡射之位
　　乡射于序而用鹿中郑氏谓士为州长者之礼也然其言射必兼庠序言礼必兼大夫周官乡大夫有乡射之礼则乡射不特士而已大射前二日宰夫戒宰及司马乡射不言葢戒与射同日也大射有大射正小射正司射乡射则有司而已葢皆主人之吏为之也大射设次于东故不适堂西乡射无次故射者适堂西而已大射负侯者诺则以宫又诺以商乡射获者诺声不絶而已大射献服不则侯西北三步北靣拜受爵乡射献获者于侯而已以服不士也故献近于乏乡人贱也故献即于侯也大射钟师以钟鼓奏裓夏乡射以鼓裓夏以君尊故有钟鼓大夫士卑特用鼓也大射度侯道以貍步乡射则度以躬大射乏西十步北十步乡射则乏参侯道居侯党之一西五步此大射乡射之别也










　　礼书卷一百八
　　钦定四库全书
　　礼书卷一百九
　　宋　陈祥道　撰













<经部,礼类,通礼之属,礼书,卷一百九>





</div>
    <div class="pagination">
<a href="礼书_page47.html">上一页</a><span>...</span><a href="礼书_page43.html">43</a><a href="礼书_page44.html">44</a><a href="礼书_page45.html">45</a><a href="礼书_page46.html">46</a><a href="礼书_page47.html">47</a><span class="current-page">48</span><a href="礼书_page49.html">49</a><a href="礼书_page50.html">50</a><a href="礼书_page51.html">51</a><a href="礼书_page52.html">52</a><a href="礼书_page53.html">53</a><span>...</span><a href="礼书_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
