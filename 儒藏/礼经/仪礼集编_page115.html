<!DOCTYPE html>
<html>
<head>
    <meta charset="UTF-8">
    <title>仪礼集编 - 第 115 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 115 页/共 159 页</h1>
    <div class="content">　　世佐案命涖卜命也落成曰考春秋考仲子之宫诗序云斯干宣王考室也居室成曰考室幽宅成亦曰考降近悔如雨不克塟之类有近悔则不得考降矣筮宅为久逺之计故虑有后艰卜日乃目前之事故期无近悔
　　许诺不述命还即席西面坐命兴授卜人负东扉注曰宗人不述命亦士礼略凡卜述命命异重威仪多也负东扉俟之兆也
　　疏曰大夫以上皆肴述命述命与命异云重对筮时述命命筮同筮轻也
　　世佐案许诺者宗人也命之辞葢曰假尔大有常哀子某来日某卜塟其父某甫考降无有近悔命与述命异者多首一语耳述命述之于所受以备失误审慎之至也命则直告而已大夫以上卜既述命又命筮则述命遂以命蓍不重为之士卜不述命而命筮则不述命亦不命蓍此卜筮之辨也
　　卜人坐作兴
　　注曰作犹灼也周礼卜人凡卜事示高扬火以作致其墨兴起也【郝氏曰起以兆授宗人】
　　宗人受示涖卜涖卜受视反之宗人退东面乃旅占卒不释告于涖卜与主人占曰某日从
　　注曰不释复执之也古文曰为日
　　疏曰占人云君占体大夫占色史占墨卜人占坼注云体兆象也色兆气也墨兆广也坼兆璺也体有凶吉色有善恶墨有大小坼有微明尊者视兆象而已卑者以次详其余也凡卜体吉色善墨大坼明则逢吉
　　敖氏曰涖卜不者吉服也主人不者未绖也郝氏曰占曰某日从告辞也
　　世佐案反之反于宗人也云不释则旅占之时亦在宗人手矣宗人不在占者之内而实主其事故其仪如此葢三者人各献其意而或从或逆则断之于宗人与此即周礼以大卜等官属大宗伯之法也
　　授卜人告于主妇主妇
　　注曰不执者下主人也
　　告于异爵者使人告于众宾
　　注曰众宾僚友不来者也
　　敖氏曰众宾谓士之在外位者也宗人不亲告之下异爵者
　　世佐案是时异爵者在主人之南亦有于门东门西少进者宗人皆亲告之其余皆众宾也外兄弟亦存焉众宾则使人告之尊卑之差也凡告者皆向其位注以众宾为不来者误矣
　　卜人彻宗人告事毕主人绖入如筮宅
　　敖氏曰云彻则是向者复奠于西塾上以待事毕也
　　世佐案如筮宅如其殡前北面不踊也
　　宾出拜送
　　敖氏曰拜送宾葢于外门外
　　若不从卜择如初仪
　　敖氏曰更择日而卜之曲礼曰丧事先逺日云择则其相去不必旬有一日矣葢与吉礼筮日逺近之差异也古者士三月而塟日之先后当以此为节


　　仪礼集编卷二十八
<经部,礼类,仪礼之属,仪礼集编>
　　钦定四库全书
　　仪礼集编卷二十九
　　龙里县知县盛世佐撰
　　既夕礼第十三之一
　　郑目录云士丧礼之下篇也既已也谓先塟二日已夕时与塟间一日凡朝庙日请啓期必容焉此诸侯之下士一庙其上士二庙则既夕先塟前三日别录名士丧礼下篇
　　疏曰一庙则一日朝二庙则二日朝故塟前三日若然大夫三庙者塟前四日诸侯六日天子八日差次可知【姜氏曰其塟前八日以上无明文可考以理推之殆未可通】
　　黄氏曰此篇名既夕礼郑目录云别录名士丧礼下篇周礼注所引亦皆称士丧礼下故今复士丧礼下以从旧名
　　敖氏曰此礼承上篇为之乃别为篇者以其礼更端故也篇首云既夕故以既夕名篇
　　郝氏曰此篇通前皆丧礼昔人以简札太多别为一卷借首既夕二字名篇前篇三月在殡之终此篇将塟啓殡之始其间亦无士三月塟之文所谓既夕即接前文卜日既朝而言非截然两篇甚明説者往往以既夕为一礼误
　　世佐案士丧礼之既夕少牢馈食礼之有司本属一礼古者简册以竹为之所编之简不可以多故厘而为二取其首二字以名篇非有意于其间也然则仪礼十七篇其实十五篇耳敖云礼更端世儒又分自筮宅以下为士丧礼下皆强作解者又以有司篇之例例之则此篇但当云既夕本或有礼字者疑后人妄加之也
　　既夕
　　注曰谓出门止复外位时
　　郝氏曰夕塟前二日之夕
　　请啓期告于宾
　　注曰将塟当迁柩于祖有司于是乃请啓肂之期于主人以告宾宾宜知其时也
　　敖氏曰向者既卜日即告于异爵及众宾则是宾固知其塟日矣知其塟日则啓之日不言可知而有司必请其期以告于宾者重慎之至也于夕而宾在焉则其朝夕之仪同矣
　　张氏曰请啓期主人曰在明旦有司遂以告宾
　　右请啓期
　　夙兴设盥于祖庙门外
　　注曰祖王父也下士祖祢共庙
　　疏曰此设盥亦在门外东方如大敛也
　　敖氏曰设盥为举鼎及设奠者也一庙而祖祢皆在焉惟云祖者是礼主于祖也
　　世佐案大夫士将出必先释币于祢【聘礼云宾朝服释币于祢】故将塟亦朝焉所以达死者之志也兼朝祖者祖亦生平所逮事也官师一庙举尊者而言故惟云祖其有二庙者则各于其庙朝之礼见下记
　　陈鼎皆如殡东方之馔亦如之
　　注曰皆皆三鼎也如殡如大敛既殡之奠
　　疏曰案上文殡后大敛之陈三鼎有豚鱼腊在庙门外西面北上此陈鼎亦如之彼大敛时云东方之馔两瓦甒其实醴酒毼豆两其实葵菹芋蠃醢两笾无縢布巾其实栗不择脯四脡故今云东方之馔亦如之
　　敖氏曰皆如殡谓三鼎之面位与其实皆如乡者门外所陈殡奠之鼎也东方之馔云如殡亦但据其盛者言之也其迁祖奠之脯醢当在甒北不别见之者略之也
　　侇牀馔于阶间
　　注曰侇之言尸也朝正柩用此牀
　　疏曰柩至祖庙两楹之间尸北首之时乃用此牀故名侇牀也
　　敖氏曰此即向者承尸于堂之牀也阶间祖庙堂下郝氏曰自盥至侇牀皆设于祖庙者以待柩朝也
　　右陈朝祖奠
　　二烛俟于殡门外
　　注曰早闇以为明也烛用蒸
　　疏曰大曰薪小曰蒸
　　郝氏曰照啓殡及彻奠也
　　丈夫髽散带垂即位如初
　　注曰为将啓变也此互文以相见耳髽妇人之变丧服小记曰男子免而妇人髽男子冠而妇人笄如初朝夕门外位
　　疏曰未成服以前免髽既成服以后冠笄斩衰男子括髪不言者啓殡之后虽斩衰亦免而无括发司马氏光曰啓殡之日五服之亲皆来防各服其服入就位【注云自啓殡至于卒日数甚多今已成服若使五服之亲皆不冠而袒免恐其惊俗故但各服其服而已】
　　张氏栻曰主人及众主人皆去冠绖以邪布巾貊头【注云参酌开元礼新修】
　　黄氏曰案既夕疏云髽既是妇人之变则免是男子之变今丈夫见其人不见免则丈夫当免矣妇人见其髽不见人则妇人当髽矣故云互文以相见耳啓后着免至卒其服同以其反之时无变服之文故知同也又案士虞礼云主人及兄弟如塟服疏云塟服者既夕曰丈夫髽散带垂也此唯谓塟日反日中而虞及三虞为然其后卒哭即服其故服是以既夕礼注云自卒至殡自啓至塟主人之礼其变同则始虞与塟服同三虞皆同至卒哭卒去无时之哭则依其丧服乃变麻服葛也
　　熊氏朋来曰小记男子免妇人髽自足为证既夕经文必亦如小记所言而有脱字注者妄谓互文适以惑人也
　　敖氏曰皆为之于次乃即位髽者去冠与纚而为露紒也将髺髪者必先髽故言此以明之亦与前经髺发互见也此斩衰者耳其齐衰以下则皆免散带垂解其三日所绞者也凡大功以上皆然髽与散带垂未殡之服也是时棺柩复见故复此服焉此但言丈夫是妇人不与也妇人之带所以不散垂者初已结本又质而少变故于此不可与丈夫同其所以不言髽者妇人不当髽者虽未殡亦不髽则此时可知矣其当髽者自小敛以来至此自若无所改变故不必言之
　　郝氏曰妇人首不笄曰髽主人男子以下当斩衰者皆免冠不笄不纚徒首髽如妇人不云妇人互见也男子既小敛袭绖带散垂成服后绞至是复散带垂如小敛即位于殡宫门外如朝夕哭之仪
　　张氏曰据疏当云丈夫免妇人髽此或偶脱去三字注以为互见也
　　世佐案丈夫髺髪免妇人髽其制一也因男女异其名耳斩衰妇人麻髽犹丈夫髺发以麻也齐衰以下至缌皆布髽犹免而以布也五世无服者亦袒免则谓大功以下无髽非矣二者皆露紒为之故髽亦名露紒说者以露紒与麻髽布髽并列而为三亦非丈夫之髺发免皆去冠妇人之髽不皆去笄上篇云妇人髽于室是时未成服去笄而髽以对丈夫髺发免而言也丧服经云布总箭笄髽哀三年笄髽并言明着笄亦复着髽矣是则男女之别也丈夫而云髽者散文通也丧服四制云秃者不髽是亦兼男女言也注云互文是不辞变免言髽者以是时斩衰者当髺髪齐衰以下乃着免言免不得兼髺髪言髽则得兼髺髪免也髽得兼髺髪免者以其亦有麻与布之异也不言妇人者丈夫如此则妇人之变可知斩衰者麻髽齐衰以下皆布髽矣带麻带布带也散带垂者小敛时之变服三日成服已绞带矣至是复散其带之垂者犹成服以后已着丧冠而至是复髽也此唯谓大功以上耳若小功以下则否矣上篇云妇人之带牡麻绖结本则妇人之带初时亦不散垂此虽不言不嫌与丈夫同也
　　妇人不哭主人拜宾入即位袒
　　注曰此不蒙如初者以男子入门不哭也不哭者将有事止讙嚣也
　　郝氏曰妇人在内男子未入故不哭主人门外拜宾入即位于堂下
　　商祝免袒执功布入升自西阶尽阶不升堂声三啓三命哭
　　注曰功布灰治之布也执之以接神为有所拂仿也声三三有声存神也啓三三言啓告神也旧说以为声噫兴也
　　疏曰拂仿犹言拂拭
　　敖氏曰商祝公有司也其为士但当吊服加麻此时有事于柩故复为之袒免
　　郝氏曰商祝立于阶上殡前作声者三如警使闻也叩涂者三击使开也乃命主人男女以下哭
　　烛入
　　注曰照彻与啓肂者
　　疏曰一烛入室中照彻奠一烛于堂照开殡肂也
　　祝降与夏祝交于阶下取铭置于重
　　注曰祝降者祝彻宿奠降也与夏祝交事相接也夏祝取铭置于重为啓肂迁之吉事交相左凶事交相右
　　疏曰祝不言商夏则周祝也此所彻宿奠即下云重先奠从者是也
　　敖氏曰祝降者周祝取铭而降也不言其升故以降见之夏祝与执事者升取宿奠也祝取铭置于重为啓肂迁之取铭在前置于重在后乃合而言之文顺耳
　　郝氏曰奠【奠当是商字之譌】祝以烛入照彻宿奠降而夏祝升取殡前铭旌置庭下重上二祝往来相交
　　张氏曰烛入室时祝从而入彻宿奠彻奠者降至阶下夏祝升取铭亦至阶下故曰交降阶者近东升阶者近西是交相右也
　　世佐案祝即商祝也降啓毕而降也下文尚有拂柩诸事乃即降者辟取铭者也其降也当帅举殡者复升矣取铭置于重者夏祝也初设重之时夏祝取铭置于重则此可知矣下云奠从则彻宿奠当在此时不言者文不具也旧解多舛误谨正之
　　踊无算
　　注曰主人也
　　商祝拂柩用功布幠用夷衾
　　注曰拂去尘也幠覆之为其形露
　　疏曰夷衾于后无彻文当随柩入圹矣【从集说节本】敖氏曰夷衾即小敛后覆尸者也以其事相类故复用之
　　世佐案此不见举殡者升之节亦文不具
　　右啓
　　迁于祖用轴
</div>
    <div class="pagination">
<a href="仪礼集编_page114.html">上一页</a><span>...</span><a href="仪礼集编_page110.html">110</a><a href="仪礼集编_page111.html">111</a><a href="仪礼集编_page112.html">112</a><a href="仪礼集编_page113.html">113</a><a href="仪礼集编_page114.html">114</a><span class="current-page">115</span><a href="仪礼集编_page116.html">116</a><a href="仪礼集编_page117.html">117</a><a href="仪礼集编_page118.html">118</a><a href="仪礼集编_page119.html">119</a><a href="仪礼集编_page120.html">120</a><span>...</span><a href="仪礼集编_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
