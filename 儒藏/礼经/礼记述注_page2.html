<!DOCTYPE html>
<html>
<head>
    <meta charset="UTF-8">
    <title>礼记述注 - 第 2 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记述注 - 第 2 页/共 61 页</h1>
    <div class="content">　　谋于长者必操几杖以从之长者问不辞譲而对非礼也
　　集説曰谋于长者谓往就长者而谋议所为也长者之前当执谦虚不辞譲非事长之礼　应氏曰操几杖以从非谓长者所无也执弟子之役其礼然耳
　　凡为人子之礼冬温而夏凊昏定而晨省在丑夷不争注曰安定其牀衽也省问其安否何如丑众也夷犹侪也　疏曰贵贱相临则有畏惮朋侪等辈喜争胜负忘身及亲故冝戒之不争
　　夫为人子者三赐不及车马
　　注曰三事三命也凡仕者一命而受爵命而受衣服三命而受车马车马而身所以尊者备矣不受不敢以成尊比逾于父　疏曰言夫者贵贱悉然也命是荣美光显祖父故受也车马是安身身安不闗先祖故不受也不云不受而云不及者明人子非惟外迹不受抑亦心所不及于此赐也
　　故州闾乡党称其孝也兄弟亲戚称其慈也僚友称其弟也执友称其仁也交逰称其信也
　　注曰周礼二十五家为闾四闾为族五族为党五党为州五州为乡僚友官同者执友志同者　疏曰慈者笃爱之名弟者事长防第之名　坡谓兄弟以慈相望僚友以防相序执友以仁相朂交逰以信相资人能孝则于此四者行之各当其分故随所得而称之州闾广言自兄弟以下则以亲疏迩逖为序
　　见父之执不谓之进不敢进不谓之退不敢退不问不敢对此孝子之行也
　　注曰敬父同志如事父　疏曰见或故往见或路中相见也
　　夫为人子者出必告反必面所逰必有常所习必有业集説曰出则告违反则告归又以自外来冝知亲之顔色安否故言面逰有常必有方也习有业不惰游也
　　恒言不称老
　　疏曰若其称老乃是自尊大非孝子卑退之情且自称老父母则甚老恐感动其亲故舜五十而慕是也
　　年长以倍则父事之十年以长则兄事之五年以长则肩随之
　　注曰肩随者与之并行差退　疏曰此谓乡里之中非亲非友但二十以后年长倍已则以父道事之
　　羣居五人则长者必异席
　　疏曰古者地敷横席而容四人则推长者居席端若五人防应一人别席因推长者一人于异席也此羣居之法若賔主礼席皆无同坐之法
　　为人子者居不主奥
　　注曰室中西南隅谓之奥
　　坐不中席
　　疏曰共坐则席端为上独坐则席中为尊
　　行不中道
　　疏曰男女各路路各有中也
　　立不中门
　　注曰中门谓枨闑之中央　坡案注疏此四者皆谓与父同宫者也或异居礼则不然
　　食飨不为槩
　　集説曰食飨如奉亲延客及祭祀之类皆是不为槩量顺亲之心而不敢自为限节也
　　祭祀不为尸
　　注曰尊者之处为其失子之道然则尸卜筮无父者
　　听于无声视于无形
　　疏曰虽听而不闻父母之声虽视而不见父母之形然常于心想像似见形闻声谓父母将有教使已然
　　不登髙不临深不苟訾不苟笑
　　疏曰相毁曰訾彼虽有是非而已苟讥毁訾笑之皆非彼所欲必反见毁辱故孝子不为也
　　孝子不服闇不登危惧辱亲也
　　注曰服事也不于闇冥之中从事为卒有非常且嫌失礼也男女夜行以烛　吕氏曰登危者行险以徼幸也
　　父母存不许友以死不有私财
　　集説曰不许友以死谓不为其友报仇也亲在而以身许人是有忘亲之心亲在而以财専已是有离亲之志
　　为人子者父母存衣冠不纯素
　　疏曰冠纯冠饰也衣纯深衣领縁也若仕者或遇凶荒虽亲存亦须素服非要在亲没故不言凡
　　孤子当室冠衣不纯采
　　注曰早丧亲虽除丧不忘哀也谓年未三十者三十壮有室有代亲之端不为孤也当室适子也　疏曰崔云指谓当室不当室则纯采
　　幼子常视毋诳
　　集説曰视与示同常示之以不可欺诳所以习其诚
　　童子不衣裘裳立必正方不倾听
　　疏曰童子体热裘太温伤隂气也又应给役若着裳则不便故并不着故童子并缁布襦袴也立必正向一方不得倾头属听左右也此説其威仪常然
　　长者与之提携则两手奉长者之手负剑辟咡诏之则掩口而对
　　注曰习其扶持尊者提携谓牵将行负谓置之于背剑谓挟之于旁辟咡诏之谓倾头与语口旁曰咡疏曰辟倾也掩口恐气触长者
　　从于先生
　　疏曰凡言先生谓年徳俱髙又教道于物者凡云长者直以年为称也凡为君子者皆为有徳尊之不据年之长幼
　　不越路而与人言
　　注曰尊不二也
　　遭先生于道趋而进正立拱手
　　注曰为有教使
　　先生与之言则对不与之言则趋而退
　　熊氏曰不与言则退承意而不敢随行也
　　从长者而上邱陵则必乡长者所视登城不指城上不呼
　　集説曰髙而有向背者为邱平而人可陵者为陵乡长者所视恐有问则即所见以对也城人所恃以为安固者有所指则惑见者有所呼则骇闻者
　　将适舍求毋固
　　注曰谓行而就人舘固犹常也求主人物不可以旧常或时乏无周礼土训辨地物原其生以诏地求其类
　　将上堂声必扬户外有二屦言闻则入言不闻则不入集説曰上堂升主人之堂也扬其声者使内人知之也古人脱屦在户外客虽众脱屦于户内者惟长者一人言有二屦则并户内一屦为三人矣三人而所言不闻于外必是宻谋故不入也
　　将入户视必下入户奉扃视瞻毋回户开亦开户阖亦阖有后入者阖而勿遂
　　集説曰入户入主人之户也视下不举目也扃门闗木也入户之时两手当心如奉扃然虽视瞻而不为回转嫌于千人之私也开阖皆如前不违主人之意也遂阖之尽也嫌于拒后来者故勿遂
　　毋践屦毋踖席抠衣趋隅必慎唯诺
　　疏曰践蹋也不得蹋先入者屦踖犹躐也席有上下将就坐当从下而升当已位上不发初从上从上为躐席也既不踖席当两手提裳之前向席下角升就坐也既坐定又慎于应对
　　大夫士出入君门由闑右不践阈
　　注曰闑门橛也阈门限也　疏曰门以向堂为正右在东主位在门东客位在门西大夫士是臣臣统于君不敢自由賔故恒从闑东也履阈一则自髙二则不净并为不敬
　　凡与客入者每门譲于客客至于寝门则主人请入为席然后出迎客客固辞主人肃客而入
　　疏曰每门者天子五门诸侯三门大夫二门譲于客欲客先入也主人向已正席今客至寝门方请入敷席者一则自谦示不敢逆设席以招贤也二则慎重更冝亲之固如故也礼有三辞初曰礼辞再曰固辞三曰终辞客再辞不先入也肃进也谓先导之公食大夫礼云公揖入賔从是也
　　主人入门而右客入门而左主人就东阶客就西阶客若降等则就主人之阶主人固辞然后客复就西阶集説曰入右所以趋东阶入左所以趋西阶降等者其等列卑于主人也主人固辞者不敢当客之尊已也
　　主人与客譲登主人先登客从之
　　疏曰譲必以三先登亦肃客之义不言三者畧可知也
　　拾级聚足连步以上上于东阶则先右足上于西阶则先左足
　　注曰拾当为涉声之误也级等也涉登聚足谓前足蹑一等后足从之并连步谓足相随不相过也先右先左近于相乡敬
　　帷薄之外不趋
　　注曰不见尊者行自由不为容也入则容行而张足曰趋　疏曰帷幔也薄帘也礼天子外屏诸侯内屏卿大夫以帘士以帷臣来朝君至屏而加敬屏外不敬故不趋今言帷薄谓士大夫也
　　堂上不趋
　　注曰堂上谓其迫也堂下则趋
　　执玉不趋
　　疏曰执玉湏慎不论堂上下皆不趋
　　堂上接武堂下布武室中不翔
　　注曰武迹也迹相接谓每移足半蹑之中人之迹尺二寸布武谓每移足各自成迹不相蹑室中又为其迫也行而张拱曰翔
　　并坐不横肱授立不跪授坐不立
　　集説曰横肱则妨并坐者不跪不立皆谓不便于受者
　　凡为长者粪之礼必加帚于箕上
　　注曰如是得两手奉箕恭也谓初执而往是也弟子职曰执箕膺擖厥中有帚
　　以袂拘而退其尘不及长者
　　注曰谓扫时也以袂拥帚之前扫而郤行之
　　以箕自乡而扱之
　　注曰扱读曰吸谓收粪时也箕去弃物以向尊者则不恭　疏曰初持箕往时帚置箕上两手举箕当埽时一手捉帚举一手衣袂以拘障于帚前且扫且迁故云拘而退扱敛取也以箕自向敛取粪秽不以箕向尊者
　　奉席如桥衡
　　集説曰如桥之髙如衡之平乃奉席之仪也
　　请席何乡请衽何趾
　　疏曰席坐席也乡面也衽卧席也趾足也坐为阳面亦阳也卧为隂足亦隂也故所请不同
　　席南乡北乡以西方为上东乡西乡以南方为上疏曰凡坐随于隂阳若坐在阳则贵左坐在隂则贵右南坐是阳其左在西北坐是隂其右亦在西也俱以西方为上坐在东方西乡是在阳坐在西方东乡是在隂俱以南方为上亦是坐阳上左坐隂上右坡谓乡饮酒礼云主席阼阶上西面介席西阶上东面记谓主介凡升席自北方降由南方注云升由下降由上与此同惟賔席牖前南面以西方为下疏云东上统于主人燕礼公席阼阶西北面东上统于君与此异
　　若非饮食之客则布席席间函丈
　　注曰谓讲问之客也函犹容也讲问冝相对容丈足以指画也饮食之客布席于牖前　疏曰古者饮食燕享则賔位在室外牖前列席南向不相对相对者惟讲説之客席之制三尺三寸三分寸之一则两席并中间空地共一丈也
　　主人跪正席客跪抚席而辞客彻重席主人固辞客践席乃坐
　　集説曰跪而正席敬客也抚以手按止之也客不敢居重席故欲彻之主人固辞则止客践席将坐主人乃坐也
　　主人不问客不先举
　　集説曰席坐既定主人以客自外至当先有所问客乃答之客不当先举言也
　　将即席容毋怍两手抠衣去齐尺衣毋拨足毋蹶刘氏曰两手抠揭衣之两旁使下齐离地一尺而坐以便起居免有蹑踬失容也坐后更须整叠前面衣衽毋使拨开又古人以膝坐乆则膝不安而易以蹶动坐而足动亦为失容故戒以毋动也管寜坐席嵗乆惟两膝着处穿是足不动故然耳　坡谓容毋怍言将就席顔色宜庄或佯傲或急惶皆怍也
</div>
    <div class="pagination">
<a href="礼记述注.html">上一页</a><a href="礼记述注.html">1</a><span class="current-page">2</span><a href="礼记述注_page3.html">3</a><a href="礼记述注_page4.html">4</a><a href="礼记述注_page5.html">5</a><a href="礼记述注_page6.html">6</a><a href="礼记述注_page7.html">7</a><span>...</span><a href="礼记述注_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
