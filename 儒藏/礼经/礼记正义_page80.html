<!DOCTYPE html>
<html>
<head>
    <meta charset="UTF-8">
    <title>礼记正义 - 第 80 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 80 页/共 200 页</h1>
    <div class="content">　　○“观其发而知其人之知”者，此又以人事譬喻礼乐，观其人之发动所为，而知其人之有知。若发而皆中，则知有知；若发而不中，则知无知。礼乐亦犹是也，若礼正而乐和，则知其国治；若礼慢而乐淫，则知其国乱也。
　　○“故曰君子慎其所以与人”者，礼乐既为人之所观，以此之故，君子治国以谨慎其所以与人相接者，谓礼乐之事。此礼乐者，谓与人交接之具，故慎之。言将以见观之。
　　○注“自由”至“心也”。
　　○正义曰：“制礼者，本已所由，得民心”者，若舜元由能绍尧之功，得民心，而初王业全，制礼之时，还基本初时得民心之事而制礼。若舜质素，初则陶於河滨，后制礼则尚质素，故《考工记》云“有虞氏尚陶”是也。禹则治水，始立沟洫，后制礼，则尚其工匠之事，夏后氏尚匠是也。汤则以桀荒淫，器物失所，汤以制礼乐之器而得民心，殷人尚梓是也。周武王以纣昏淫，尊卑无叙，故尚文物车服之属而得民心，周人尚舆是也。此皆本其所以得民心是也。
　　○汤“作乐”至“濩武”。
　　○正义曰：“作乐“者，缘民所乐於已之功，作乐章功成之事，已之功成，人之所乐，故云“所乐於已之功”也。“舜之民乐舜绍尧而作《大韶》，汤武之民乐其濩伐而作《濩武》”者，此亦因其所由，与礼不异。但礼虽治定乃作，则本其初始得民心之时，乐以成功乃为，即歌当时喜乐之事，所以与礼异也。但礼是初始得民心而已，乐是乐其末，故其民心乐其绍尧，乐其濩伐。
　　○注“动反本也”。
　　○正义曰：王者治国，动皆反本。万事皆以礼节之。
　　○注“劝之善也”。
　　○正义曰：经云“脩乐以道志”，乐是功成之极，故王者作乐之后，恒脩治此乐，以劝道已志，行善不忘，故云劝之善也。
　　太庙之内敬矣！君亲牵牲，大夫赞币而从。纳牲於庭时也，当用币告神而杀牲。
　　○从，才用反，下同。君亲制祭，夫人荐盎。亲制祭，谓朝事进血膋时。所制者，制肝洗於郁鬯，以祭於室及主。
　　○盎，乌浪反。膋，了彫反。君亲割牲，夫人荐酒。亲割，谓进牲孰体时。卿大夫从君，命妇从夫人。洞洞乎其敬也，属属乎其忠也，勿勿乎其欲其飨之也！勿勿，犹勉勉也。
　　○洞音恸。属，之玉反。纳牲诏於庭，血、毛诏於室，羹定诏於堂：三韶皆不同位，盖道求而未之得也。肉谓之羹。道，犹言也。
　　○定，徐丁罄反，一音如字。设祭于堂，设祭之馔於堂，人君礼焉。为祊乎外，祊祭，明日之绎祭也。谓之祊者，於庙门之旁因名焉，其祭之礼，既设祭於室，而事尸於堂，孝子求神，非一处也。《周礼》曰：“夏后氏世室门堂三之二，室三之一。”《诗 颂 丝衣》曰：“自堂徂基。”
　　○祊，百彭反。绎音亦。处，昌虑反。故曰：於彼乎？於此乎？不知神之所在也。 
　　[疏]“太庙”至“此乎”。
　　○正义曰：此一节论祭宗庙之事。
　　○“太庙之内敬矣”者，举大祫之祭，故云大庙。其实诸庙亦皆敬矣。此章所论，谓侯伯子男祭庙之礼。
　　○“君亲牵牲，大夫赞币而从”者，此谓祼鬯既讫，君出庙门以迎牲，牵牲而入纳於庭之时也。於时须告神以杀牲，大夫则赞佐执币而从君，君乃用币以告神。
　　○“君亲制祭，夫人荐盎”者，此谓杀牲已毕，进血腥之时。君断制牲肝，洗以郁鬯，入以祭神於室。於此之时，夫人荐盎齐以献之。侯伯子男之君朝践，君不献，故夫人荐盎。
　　○“君亲割牲，夫人荐酒”者，谓荐孰时，君亲割牲体，於时君亦不献，故夫人荐酒。
　　○“卿大夫从君，命妇从夫人”者，谓制祭割牲之时，则卿大夫从君也。荐盎酒之时，命妇从夫人也。
　　○“洞洞其敬也”者，洞洞，质悫之貌。言君与夫人卿大夫之等，皆容貌洞洞然，其为恭敬也。
　　○“属属乎其忠也”者，属属，专一之貌。其心则属属然专一，尽其忠诚也。
　　○“勿勿乎其欲其飨之也”者，勿勿，犹勉勉也。言中心勉勉乎，欲望神之歆飨。
　　○“纳牲诏於庭”者，诏，告也。谓牲入在庭，以币告神，故云诏於庭。
　　○“血毛诏於室”者，谓杀牲取血及毛，入以告神於室。
　　○“羹定诏於堂”者，羹，肉湆也。定，孰肉也。谓煮肉既孰，将欲迎尸，主入室乃先以俎盛之，告神於堂，是荐孰未食之前也。
　　○“三诏皆不同位，盖道求而未之得也”者，道，言也，所以“三诏皆不同位”者，盖言求而未之得也，故於三处告之。
　　○“设祭於堂”者，谓荐腥爓之时，设此所荐馔在於堂。
　　○“为祊乎外”者，祊，谓明日绎祭在庙门之旁谓之祊，言为此祊祭在於庙门外之西也。
　　○“故曰：於彼乎？於此乎”者，以其不知神之所在，或祭之於堂，或祭之於外，不知此於彼堂乎，於彼室乎，於此祊乎！以古语有此，故记者引以结之。
　　○注“纳牲”至“杀牲”。
　　○正义曰：下云“纳牲诏於庭”，此有“大夫赞币”，故知纳牲於庭时，用币以告神。
　　○注“亲制”至“及主”。
　　○正义曰：“亲制祭，谓朝事进血膋时”者，案《郊特牲》云：“取膟膋，燔燎，升首，报阳也。”又《祭义》取膟膋之后，又爓祭，祭腥，则膟膋所用在腥爓之前，故知血膋是朝事时也。云“所制者，制肝洗於郁鬯”者，约汉礼而知也。知祭於室及主者，《郊特牲》云“诏祝於室”是也。
　　○注“亲割”至“体时”。
　　○正义曰：皇氏以为谓荐孰之时，进牲之孰体也。熊氏礼本“牲”为“腥”也，谓荐腥体孰体。荐腥体，谓朝践荐腥时。孰体，谓馈食荐孰时。案经文“君亲制祭，夫人荐盎”，“君亲割牲，夫人荐酒”，荐酒荐盎，既不得同时，则割牲何得荐腥兼荐孰？熊氏之说非也。
　　○注“肉谓之羹”。
　　○正义曰：《尔雅 释器》文。
　　○注“设祭”至“礼焉”。
　　○正义曰：知者，《特牲》、《少牢》皆设馔在奥，此言设馔於堂，故知人君礼也。
　　○注“祊祭”至“徂基”。
　　○正义曰：此云“为祊乎外”，称外，故知明日绎祭也。《郊特牲》云“索祭祝于祊”，不云“外”，故郑彼注不云明日绎祭也。云“谓之祊者，於庙门外之旁因名焉”者，以《释宫》云：“庙门谓之祊。”今日绎祭於庙门外之西旁，因以庙门为称，故云因名焉。云“其祭之礼，既设祭於室，而事尸於堂”者，以正祭设馔在室，故知绎祭亦设馔在室。案《有司彻》“上大夫宾尸，坐尸侑於堂，酌而献尸”，故知人君绎祭亦事尸於堂也。但卿大夫宾尸礼略，不设祭於室，又不在庙门，异於君也。云“夏后氏世室门堂三之二，室三之一”者，证庙门之旁有室有堂也。又引《诗 颂 丝衣》之篇者，证绎祭在堂事尸也。《丝衣》之篇，论绎祭之时，从堂上往於堂下之基，故云“自堂徂基”。
　　○注“不知”至“在也”。
　　○正义曰：案《郊特牲》云：“不知神之所在，於彼乎？於此乎？”此文唯云：“於彼乎？於此乎？”故郑引彼上文为注，以会此文，明是一也。
　　一献质，谓祭群小祀也。三献文，谓祭社稷五祀。五献察，察，明也。谓祭四望山川也。七献神。谓祭先公。 
　　[疏]“一献”至“献神”。
　　○正义曰：此一节明祭诸神献数之差，取义各别。
　　○“一献质”者，谓祭群小祀最卑，但一献而已，其礼质略。
　　○“三献文”者，谓祭社稷五祀，其神稍尊，比群小祀礼仪为文饰也。
　　○“五献察”者，谓祭四望山川，其神既尊，神灵明察。
　　○“七献神”者，谓祭先公之庙，礼又转尊，神灵尊重也。
　　○注“谓祭先公”。
　　○正义曰：郑知然者，案《周礼 司服职》玄冕一章，祭群小祀，故知一献当祭群小祀。絺冕三章，祭社稷五祀，故知三献祭社稷五祀也。毳冕五章，祀四望山川，故知五献祭四望山川也。鷩冕七章，享先公，故知七献祭先公也。案此社稷三献，卑於四望山川，而《大宗伯职》云：“以血祭社稷、五岳。”又《大司乐》祭社稷，奏大簇祀四望，奏姑洗。又《礼纬》云：“社稷牛角握，五岳四渎角尺。”以此言之，则社稷尊於四望山川，而献与衣服卑者，熊氏云：“献与衣服从神之尊卑，其馀处尊者，以其有功，与地同类，故进之在上。从国中之神，莫贵於社稷之类，直以功见尊，其实卑也。以是地别神，故不为尊也。
　　大飨，其王事与？盛其馔与贡，谓祫祭先王。
　　○事与，音馀。三牲、鱼、腊，四海九州之美味也。笾、豆之荐，四时之和气也。此馔，诸侯所献。
　　○腊音昔。内金，示和也。此所贡也。内之庭实，先设之，金从革性和，荆、杨二州，贡金三品。
　　○内音纳。束帛加璧，尊德也。贡享所执致命者，君子於玉比德焉。龟为前列，先知也。龟知事情者，陈於庭在前。荆州纳锡大龟。金次之，见情也。金炤物。金有两义，先入后设。
　　○见，贤遍反，下注“世一见”同。炤音照，本亦作照。丹、漆、丝、纊、竹、箭，与众共财也。万民皆有此物，荆州贡丹，衮州贡漆丝，豫州贡纊，杨州贡筱簜。
　　○纊音旷，绵也，刘昌宗古旷反。簜，大党反。其馀无常货，各以其国之所有，则致远物也。其馀，谓九州之外夷服镇服蕃服之国，《周礼》九州之外谓之蕃国，世一见，各以其所贡宝为挚。周穆王征犬戎，得白狼、白鹿，近之。
　　○蕃本亦作藩，方烦反，下同。近，附近之近。其出也，《肆夏》而送之，盖重礼也。出，谓诸侯之宾也，礼毕而出，作乐以节之。《肆夏》当为《陔夏》。
　　○肆，依注作陔，古来反，注又作械，音同。 
　　[疏]“大飨”至“礼也”。
　　○正义曰：此一节明天子大飨之事，诸侯各贡其方物奉助祭之礼。
　　○“大飨，其王事与”者，飨，谓飨祭先王。飨中之大谓祫也，其王家之事与？“与”是语辞也。诸侯虽有祫祭，不可致有九州之物，唯王者乃然，故云“其王事与”也。
　　○“三牲、鱼、腊，四海九州之美味也”者，言此等是诸侯所贡，故云九州之美味也。
　　○“笾、豆之荐，四时之和气也”者，此亦诸侯所贡，实於笾豆，是四时和气所生，故云四时和气也。
　　○“内金，示和也”者，谓诸侯所贡纳金，以为庭实，示其柔和也，以金能从革故也。
　　○“束帛加璧，尊德也”者，谓朝而行享之时，以束帛加璧於上，尊崇其德也。以君子之德与玉相似，故尊之也。“龟为前列，先知也”者，此谓布庭实之时，龟在众物之前而为列，先其有知也。以龟有灵知，故云“先知”也。
　　○“金次之，见情也”者，陈列此金次在龟后，所以次在龟后者，以金能炤物，露见其情。
　　○“丹、漆、丝、纊、竹、箭，与众共财也”者，龟、金之后，布陈丹之与漆也、丝也、纊也、竹也、箭也，与天下众人共有此财也。故诸侯之朝来而贡之，陈列在下。
　　○“其馀无常货，各以其国之所有，则致远物也”者，知以上所陈，谓九州之内诸侯。此言“其馀”者，谓九州之外，其於四海之国，无常贡之货，各於其国之当时所有而贡之，则招致远物也。
　　○“其出也，《肆夏》而送之，盖重礼也”者，《肆夏》当为《陔夏》，其诸侯之宾礼毕而出去，则奏《陔夏》之乐而送之，盖贵重於礼。虽礼毕而出，犹《陔夏》而戒之，使不失礼。
　　○注“盛其”至“先王”。
　　○正义曰：“盛其馔”者，即三牲、鱼、腊、笾豆是也。贡者则内金示和、龟为先列之属是也。“谓祫祭先王”者，以有三牲鱼腊，则非祭天，以内金布庭实，又非飨宾，飨宾时无此庭实故也。知非朝而贡物谓之大飨者，以朝而贡物，不名大飨。《孝经》云：“四海之内，各以其职来助祭。”故知此大飨是祫祭也。以飨中最大，故称大飨。
　　○注“此所”至“三品”。
　　○正义曰：知为“庭实”者，《左传》云：“庭实旅百，奉之以玉帛。”故知金为庭实。今先设金者，发首先云“内金”，故知先设金。云“荆、杨二州，贡金三品”者，《禹贡》文。郑注以为金、者、铜三品者，三色也。
　　○注“贡飨”至“德焉”。
　　○正义曰：知“束帛加璧”行享之时“所执致命”者，《觐礼》文也。
　　○云“君子於玉比德焉”者，谓诸侯执玉来贡，欲自勖励以玉比德，又示敬王以玉比王。
　　○注“龟知”至“大龟”。
　　○正义曰：龟能豫知吉凶，故云“知事情”。云“陈於庭在前”者，据与所陈众物最在前，仍在马之后，故《觐礼》“匹马卓上，九马随之”，郑注云：“初享以马若皮，然后乃陈龟金竹箭之等。”是也。
　　○注“金炤”至“后设”。
　　○正义曰：“金炤物”者，解经见情。“金有两义”者，一示和，二是见情，故云“两义”。云“先入后设”者，此经先云“内金，示和”，是“先入”；陈在龟后，是“后设”。
　　○注“万民”至“筱簜”。
　　○正义曰：“荆州贡丹，衮州贡漆丝，豫州贡纊，杨州贡筱簜”，皆《禹贡》文也。
　　○注“其馀”至“近之”。
　　○正义曰：“其馀，谓九州之外，夷服镇服蕃服之国”者，案《周礼 大行人》陈六服之贡，乃云九州之外谓之蕃国，各以其所贵宝为挚。其六服之外，於九州言之，唯有夷镇蕃三服是九州之外也。云“周穆王征犬戎，得白狼、白鹿，近之”者，案《周语》穆王征犬戎，祭公谋父谏不从，遂往征之，得四白狼，四白鹿。言近之者，彼因征而得，非因贡而来，故云近之。近者，谓近其贡宝也。
　　○注“出谓”至“陔夏”。
　　○正义曰：“《肆夏》当为《陔夏》”者，案《大司乐》云：“王出入奏《王夏》，尸出入奏《肆夏》，牲出入奏《昭夏》。”大飨不入牲，其它皆如祭祀。今破为《陔夏》者，以《大司乐》之文，大飨诸侯，则诸侯出入奏《肆夏》。此经是助祭之后，无算爵，礼毕，客醉而出，宜奏《陔夏》，故《燕礼》大射宾出奏《陔夏》，明不失礼也。
　　祀帝於郊，敬之至也。言就而祭之，不敢致也。宗庙之祭，仁之至也。仁，恩也，父子主恩也。丧礼，忠之至也。谓哭踊袒袭也。
　　○袒袭音但，下音习。备服器，仁之至也。谓小敛大敛之衣服，葬之明器。宾客之用币，义之至也。谓来赙赗。故君子欲观仁义之道，礼其本也。言礼有节於内，可以观也。 
　　[疏]“祀帝”至“本也”。
　　○正义曰：此一节总明祭祀死丧宾客之等，所以礼为备具人道之至也。
　　○“祀帝於郊，敬之至也”者，天尊弥远，祭之宜极尽於敬，故云“敬之至也”。
　　○“宗庙之祭，仁之至也”者，宗庙主亲，祭之必极尽於仁爱，故云“仁之至也”。
　　○“丧礼，忠之至也”者，亲戚之丧，必尽忠心追念，故云“忠之至也”。
　　○“备服器，仁之至也”者，此亦据丧礼，备此小敛大敛之衣服，及葬之明器，亦是仁爱之亲，故云“仁之至也”。
</div>
    <div class="pagination">
<a href="礼记正义_page79.html">上一页</a><span>...</span><a href="礼记正义_page75.html">75</a><a href="礼记正义_page76.html">76</a><a href="礼记正义_page77.html">77</a><a href="礼记正义_page78.html">78</a><a href="礼记正义_page79.html">79</a><span class="current-page">80</span><a href="礼记正义_page81.html">81</a><a href="礼记正义_page82.html">82</a><a href="礼记正义_page83.html">83</a><a href="礼记正义_page84.html">84</a><a href="礼记正义_page85.html">85</a><span>...</span><a href="礼记正义_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
