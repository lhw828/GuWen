<!DOCTYPE html>
<html>
<head>
    <meta charset="UTF-8">
    <title>仪礼集编 - 第 37 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 37 页/共 159 页</h1>
    <div class="content">　　司射适阶【敖本阶上有西字衍】西释弓矢去扑说决拾袭适洗洗爵升实之以降献释获者于其位少南荐脯醢折俎有祭
　　注曰不当其位辟中
　　敖氏曰释弓矢说决拾为将洗酌而行礼也不执弓矢则当袭矣去扑者献则不可佩刑器也释获者聴命于司射故司射主献之折上当有设字葢文脱也有祭脯与切肺也
　　世佐案司射作升饮者讫即为此献释获者之事亦与司马献获者同节也经中此类甚多若必一事毕乃为一事则一日之间有不能终礼者矣阶西司射倚弓矢与扑之所説决拾袭当于堂西不言者从省文
　　释获者荐右东面拜受爵司射北面拜送爵释获者就其荐坐左执爵祭脯醢兴取肺坐祭遂祭酒兴司射之西北面立饮不拜既爵司射受爵奠于篚
　　敖氏曰就其荐谓于荐西也司射之西则又少南于荐右之位矣葢与司射俱北面则宜并立也拜受立饮不同面者异于堂上之献也获者亦然
　　释获者少西辟荐反位
　　注曰辟荐少西之者为复射妨司射视算也亦辟爼敖氏曰辟与上经辟设之意同惟云辟荐据释获者所执而言也辟俎则有司为之
　　司射适堂西袒决遂取弓于阶西挟一个搢扑以反位敖氏曰为献事毕也至此乃言反位则向者于既奠爵于篚乃遂适堂西矣
　　右司射献释获者
　　郝氏曰获与释获者分卑而献爵荐爼之礼均葢射以侯为主以中为贤获者司侯释获者司中敬其事因重其人虽以歌工笙师爵无不徧献无不拜旅酬终燕虽主人之賛亦与焉古人饮食之际情至礼恭如此可以达礼之义矣
　　司射去扑倚于阶西升请射于賔如初賔许
　　敖氏曰搢扑而即去反位而即徃皆礼节当然也不于未搢扑而遂请者有事于尊者不宜与献贱者之礼相因也
　　张氏曰自此下至退中与算而俟言以乐节射之仪司射又请射命耦三耦賔主人大夫众賔卒射皆拾取矢司射作上射升射请以乐为节三耦賔主人大夫众賔卒射又命取矢乘矢又视算数获又设丰饮不胜者又拾取矢授有司乃説侯纲退旌退楅退中与算共九节射之第三畨也
　　右三请射
　　司射降搢扑由司马之南适堂西命三耦及众賔皆袒决遂执弓就位
　　注曰位射位也不言射者以当序取矢
　　疏曰射位在司射之西南东面
　　司射先反位
　　注曰言先三耦及众賔也既命之即反位不俟之也世佐案上经于三耦初取弓矢之时已云司射先立于所设中之西南及其将饮不胜者也又云司射先反位并此凡三言先矣其义一也第二畨将射命三耦拾取矢司射反位不言先文有详畧耳注云向不言先三耦未有拾取矢位无所先非又案射者堂下止有二位堂西南面比耦之位一也司射之西南射位二也司马之西南即司射之西南也疏以此位分为二非
　　三耦及众賔皆袒决遂执弓各以其耦进反于射位注曰以犹与也
　　司射作拾取矢三耦拾取矢如初反位
　　敖氏曰司射亦惟作上射也位亦射位
　　賔主人大夫降揖如初主人堂东賔堂西皆袒决遂执弓皆进阶前揖
　　注曰南面相俟而揖行也
　　世佐案賔主人各于堂下之东西方袒决遂执弓讫乃皆进賔进而东主人进而西及阶各于其阶前南面揖而行葢楅在中庭之南当洗故自堂东西来者皆湏南行就之也注所谓南面相俟而揖行者葢如此疏云各于堂上北面相见而揖非
　　及楅揖拾取矢如三耦
　　注曰及楅当楅东西也主人西面賔东面相揖拾取矢不北面揖由便也
　　敖氏曰阶前揖而南及楅揖而止所止之处即拾取矢之位也是其位犹未离乎阶前矣然则众耦于楅东西之位亦宜如是也
　　卒北面搢三挟一个
　　敖氏曰卒即北面而为此是犹未离其位也此仪异于三耦者葢退于北与退于南者不同也
　　世佐案敖説是疏云此与上再请射章三耦取矢讫搢三挟一个同又同处非
　　揖退
　　世佐案賔主人北面揖讫各由其故道而反堂东西之位此进而北行也乃云退者自楅而言也注云已揖左还非
　　賔堂西主人堂东皆释弓矢袭及阶揖升堂揖就席注曰将袒先言主人将袭先言賔尊賔也
　　大夫袒决遂执弓就其耦
　　注曰降袒决遂于堂西就其耦于射位与之拾取矢
　　揖皆进如三耦
　　敖氏曰如三耦则耦不少退也以其行事于庭无堂上堂下之异故不得如升射之仪也
　　耦东面大夫西面大夫进坐説矢束兴反位而后耦揖进
　　注曰说矢束者下耦以将拾取
　　敖氏曰凡大夫之取矢于楅者必说其矢束以当拾取也其自为耦者并行至楅南即为之其与士为耦者即位而后为之此其异者也大夫进及反位皆不揖以非与耦行礼之事也
　　世佐案此大夫之说矢束言于西面之下则亦西面说也敖云北面非又案注葢原大夫説矢束之意亦欲如三耦之拾取是以敌者之礼待其耦故云下耦也疏阙为补之
　　坐兼取乗矢顺羽而兴反位揖
　　注曰兼取乘矢者尊大夫不敢与之拾也相下相尊君子之所以相接也
　　敖氏曰此与三耦异者惟不拾取矢耳余则同
　　大夫进坐亦兼取乘矢如其耦北面搢三挟一个注曰亦于三耦为之位
　　揖退耦反位大夫遂适序西释弓矢袭升即席
　　注曰大夫不序于下尊也
　　众賔继拾取矢皆如三耦以反位
　　右射者皆取矢于楅
　　司射犹挟一个以进作上射如初一耦揖升如初注曰进前也向言还当上耦西面是言进终始互相眀也今文或言作升射
　　敖氏曰进由司马之东而进也此以适南为进者凡进退之文无常大抵以有事于彼为进卒事而反为退也上字似衍否则其下当有耦字今文或言作升射葢后人亦疑其误而易之矣
　　司马升命去侯获者许诺司马降释弓反位
　　司射与司马交于阶前去扑袭升请以乐乐于賔賔许诺
　　敖氏曰司射惟去升耳其决遂执弓挟矢自若也似不宜袭此言袭葢衍文以乐乐者用乐为欢乐也以此请之于賔故曰请以乐乐于賔大射仪曰请以乐世佐案此袭字非衍也葢射武事也故请射则袒乐文事也故请乐则袭言袭则其说决拾可知矣不释弓矢者射未毕也
　　司射降搢扑东面命乐正曰请以乐乐于賔賔许注曰东面于西阶之前也不就乐正命之者传尊者之命于贱者遥号命之可也乐正亦许诺
　　敖氏曰必搢扑而后命乐正者辟并敬也
　　司射遂适阶间堂下北面命曰不鼓不释上射揖司射退反位
　　注曰不与鼓节相应不释算也乡射之鼓五节歌五终所以将八矢一节之间当拾四节四拾其一节先以聴也
　　疏曰射人云王以驺虞九节诸侯以貍首七节卿大夫以采苹五节士以采蘩五节是卿大夫士同五节尊卑乐节虽多少不同四节以尽乘矢则同其余外皆以聴以知乐终始长短也王九节者五节先以聴诸侯七节者三节先以聴卿大夫士五节者一节先以聴尊者先以聴则多卑者先以聴则少优至尊先知审也
　　敖氏曰乡射之歌五终而鼓五节其三节先以聴而二节之间拾乘矢焉射人职所谓五节二正是也王之大射九节五正诸侯七节三正卿大夫与士同世佐案此当以疏説为正敖氏好立异而引周礼射人职为证以愚考之则不然葢自敖説推之则王之九节五正五节之间拾乘矢而其先以聴者四节也诸侯之七节三正三节之间拾乗矢而其先以聴者亦四节也夫天子以下降杀以两礼之大凡也今其先以聴者天子诸侯同为四节而大夫士仅减其一焉固已不伦矣且其拾乘矢一也而乃有五正三正二正之不同是节之多者似促数而节之少者反舒长此亦理之不可通者葢射人所云九节七节五节者以其乐节言也所云五正三正二正者以其侯采言也郑注葢不可易矣何必改先儒已定之说以证已之臆见耶又射人所言当属賔射之礼敖氏乃以大射目之亦非说见后
　　乐正东面命大师曰奏驺虞间若一大师不兴许诺乐正退反位
　　注曰东面者进还乡夫师也驺虞国风召南之诗篇也射义曰驺虞者乐官备也其诗有一发五豝五豵于嗟驺虞之言乐得贤者众多叹思至仁之人以充其官此天子之射节也而用之者方有乐贤之志取其宜也其他賔客乡大夫则歌采苹间若一者重节疏曰采苹是乡大夫乐节其他谓賔射与燕射若州长他賔客自奏采蘩此篇有乡大夫州长射法则同用驺虞以其同有乐贤之志也间若一谓五节之间长短希数皆如一则是重乐节也
　　朱子曰据诗但取一五豝之义耳驺虞则为仁兽之名以庻类蕃殖美国君之仁如之也乐官备云者诸儒有以驺为文王之囿虞为主囿之官故立此义而郑注因之与其诗笺自相违异今姑存之
　　敖氏曰言命大师者见所命者必其长也此惟据有大师者言之
　　世佐案乐正及大师之位见上迁乐章反位反工南北面位也又案礼射有三大射賔射燕射是也士无大射大夫以下无燕射而有乡射射义及射人职所言以乐节射之差皆賔射也故与此异乡射得歌驺虞者二南为乡乐驺虞篇次在召南内故得用之且大夫士去天子逺无嫌于僣也若诸侯之大射与賔射同大射仪云奏貍首是也以是推之则天子及大夫之大射亦与其賔射同乐可知矣又投壶云命者曰请奏貍首投壶大夫士燕射之类也乃奏貍首者燕礼杀故变而与诸侯之賔射同所谓礼穷则同也然但以瑟奏之而不用金石之乐亦其异也乡射与投壶虽奏驺虞貍首而其节则止于五下记云歌驺虞若采苹皆五终是也
　　乃奏驺虞以射三耦卒射賔主人大夫众賔继射释获如初卒射降
　　注曰皆应鼓与歌之节乃释算降者众賔
　　疏曰次畨射时賔与主人大夫卒射皆升堂故知此降者众賔也
　　敖氏曰降指众耦之最后者而言以见释获者升告之节也
　　释获者执余获升告左右卒射如初
　　右三射以乐
　　司马升命取矢获者许诺司马降释弓反位弟子委矢司马乘之皆如初司射释弓视算如初
　　注曰算获算也
　　释获者以贤获与钧告如初降复位
　　敖氏曰言如初又言降复位为司射命设丰之节也亦以见其所如者止于此无复实算于中之事矣葢以其不复射故也
　　右取矢数获如初
　　司射命设丰设丰实觯如初遂命胜者执张弓不胜者执弛弓升饮如初
　　敖氏曰大射仪此下云卒退丰与觯如初此脱一句也
　　右饮不胜者如初
　　司射犹袒决遂左执弓右执一个兼诸面镞适堂西以命拾取矢如初
　　注曰侧持矢曰执面犹尚也并矢于尚其镞将止变于射也
　　张氏曰方持矢曰挟者矢横上而持之侧持矢曰执者矢顺并于而持之尚其镞者镞向上也世佐案司射之请以乐乐于賔也经既云袭矣至是言犹袒者葢自其命胜者不胜者之时而袒也其间命乐正及视算皆袭
　　司射反位三耦及賔主人大夫众賔皆袒决遂拾取矢如初矢不挟兼诸弣以退不反位遂授有司于堂西注曰不挟亦谓执之如司射也不以反射位授有司者射礼毕
　　疏曰执之如司射兼诸弣则与司射异司射直执一个无三矢兼于弣三耦以下则执一个并于又以三矢并于弣所以异也
　　敖氏曰拾取时犹皆兼诸弣至楅南北面则不挟矢但取一矢兼诸余三矢则兼诸弣自若亦象搢三挟一之仪且如司射之戒也賔与主人则亦于楅东西之位为之位射位也不反位但由司马之南而过也授有司授之以弓矢也必授之者射事止则宜反于所受者也此文主于三耦及众賔也大夫与其耦亦存焉若賔则自阶下以授有司于堂西主人则以授有司于堂东也
　　辩拾取矢揖皆升就席
　　注曰谓賔大夫及众賔也相俟堂西进立于西阶之前主人以賔揖升大夫及众宾从升立时少退于大夫三耦及弟子自若留下
　　疏曰众賔则三賔也皆依上文献后升及留在下之法
　　敖氏曰揖皆升就席谓众宾三人也众賔三人必俟拾取矢者辩而后升若主人賔大夫则既授弓矢即升如初礼固不俟其辩也
　　世佐案敖说非賔主人大夫必俟辩拾取矢而后升者以射事至是而终故变于初也
　　右射者复皆拾取矢授有司
　　司射乃适堂西释弓去扑説决拾袭反位
　　疏曰司射之扑在阶西今来去扑于堂西之等以其不复射也
　　敖氏曰反位其犹在中西南与不言释矢可知也
　　司马命弟子说侯之左下纲而释之
　　注曰说解也释之不复射掩束之
　　敖氏曰释则是不束也説而释之变于射与未射之时
　　世佐案敖说是说侯之左下纲异于射时也释之谓不掩束异于未射时也其不全去之者见此礼主为射也疏云备复射非
</div>
    <div class="pagination">
<a href="仪礼集编_page36.html">上一页</a><span>...</span><a href="仪礼集编_page32.html">32</a><a href="仪礼集编_page33.html">33</a><a href="仪礼集编_page34.html">34</a><a href="仪礼集编_page35.html">35</a><a href="仪礼集编_page36.html">36</a><span class="current-page">37</span><a href="仪礼集编_page38.html">38</a><a href="仪礼集编_page39.html">39</a><a href="仪礼集编_page40.html">40</a><a href="仪礼集编_page41.html">41</a><a href="仪礼集编_page42.html">42</a><span>...</span><a href="仪礼集编_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
