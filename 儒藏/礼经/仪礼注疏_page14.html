<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 14 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 14 页/共 117 页</h1>
    <div class="content">　　●卷八乡饮酒礼第四
　　[疏]《乡饮酒礼》第四。
　　○郑《目录》云：“诸侯之乡大夫，三年大比，献贤者能者於其君，以礼宾之，与之饮酒，於五礼属嘉礼。《大戴》此乃第十，《小戴》及《别录》此皆第四。”
　　○释曰：郑知此乡饮酒是诸侯之乡大夫献贤能法者，案《春官》小胥掌乐县之法，而云：“凡县锺磬，半为堵，全为肆。”注云：“锺磬者，编县二八十六枚而在一ね，谓之堵。锺一堵，磬一堵，谓之肆。半之者，谓诸侯之卿、大夫、士也。诸侯之卿、大夫半天子之卿、大夫。西县锺，东县磬。士亦半天子之士，县磬而已。”今此下唯县磬而无锺，故以为诸侯乡大夫也。若然，谓诸侯乡大夫，是大夫为之，亦应锺磬俱有，而直有磬者，郑彼注云“宾乡人之贤者，从士礼也”，故县磬而已。若然，天子乡大夫宾贤能从士礼，亦锺磬俱有，不得独有磬也。知诸侯之乡大夫非士者，案《乡射》记云士则鹿中，大夫则兕中。又经有“堂则物当楣，序则物当栋”，则非直州射兼有诸侯。乡大夫以五物询众庶，行射之礼，则知诸侯乡大夫是大夫为之可知也。凡乡饮酒之礼，其名有四：案此宾贤能谓之乡饮酒，一也；又案《乡饮酒义》云“六十者坐，五十者立侍”，是党正饮酒，亦谓之乡饮酒，二也；乡射州长春秋习射於州序，先行乡饮酒，亦谓之乡饮酒，三也；案《乡饮酒义》，又有卿大夫士饮国中贤者，用乡饮酒，四也。其《王制》云：“习射尚功，习乡尚齿。”还是乡饮酒党饮酒法。
　　乡饮酒之礼。主人就先生而谋宾、介。（主人，谓诸侯之乡大夫也。先生，乡中致仕者。宾、介，处士贤者。《周礼》大司徒之职：“以乡三物教万民而宾兴之：一曰六德，知、仁、圣、义、忠、和；二曰六行，孝、友、睦、姻、任、恤；三曰六艺，礼、乐、射、御、书、数。”《乡大夫》以“正月之吉，受法于司徒，退而颁之于其乡吏，使各以教其所治，以考其德行，察其道艺”，及三年大比，“而兴贤者、能者。乡老及乡大夫帅其吏与其众寡，以礼礼宾之。厥明，献贤能之书於王”，是礼乃三年正月而一行也。诸侯之乡大夫，贡士於其君，盖如此云。古者年七十而致仕，老於乡里，大夫名曰父师，士名曰少师，而教学焉，恒知乡人之贤者。是以大夫就而谋之，贤者为宾，其次为介，又其次为众宾，而与之饮酒，是亦将献之，以礼礼宾之也。今郡国十月行此饮酒礼，以《党正》每岁“邦索鬼神而祭祀，则以礼属民而饮酒于序，以正治谓”之说，然此篇无正齿位之事焉。凡乡党饮酒必於民聚之时，欲见其化，知尚贤尊长也。《孟子》曰：“天下有达尊三，爵也、德也、齿也。”）
　　[疏]“乡饮”至“宾介”。
　　○释曰：自此至“介亦如之”，论乡大夫与先生谋宾介，并戒告之仪。“主人就先生而谋宾介”者，谓乡大夫尊敬之，先就庠学者，若先生谋此二人道艺优者为宾，稍劣者为介。
　　○注“主人”至“齿也”。
　　○释曰：云“宾、介，处士贤者”者，案《玉藻》云大夫素带，士练带，居士锦带，弟子缟带。郑玄以居士在士之下、弟子之上，解为道艺处士，非朝廷之士。此处士亦名君子，即《乡射礼》云“征唯所欲，以告於先生君子可也”。郑亦云：“君子有大德行不仕者，以其未仕，有德自处，故名处士君子也。”云贤者，义取乡大夫之兴贤能者而言也。云“《周礼》”至“书数”，并《大司徒职》文。故彼郑注云：“物犹事也。兴犹举也。民三事教成，乡大夫举其贤者能者，以饮酒之礼宾客之，既则献其书於王矣。知，明於事；仁，爱人以及物；圣，通而先识；义，能断时宜；忠，言以中心；和，不刚不柔。善於父母为孝；善於兄弟为友；睦，亲於九族；姻，亲於外亲；任，信於友道；恤，振忧贫者。礼，五礼之义；乐，六乐之歌舞；射，五射之法；御，五御之节；书，六书之品；数，九数之计。”引此天子司徒者，欲兼诸侯司徒，亦使乡大夫教民以三物，教成亦使乡大夫行乡饮酒之礼，尊之为宾客，兴举之也。云“《乡大夫》”已下至“於王”，并《周礼地官乡大夫职》文。云“正月之吉”，谓周之正月朔日也。云“受法于司徒”者，谓六乡大夫皆於大司徒处受三物，教民宾举之法也。云“退而颁之于其乡吏，使各以教其所治”者，吏即州长、党正、族师、闾胥之等是也。云“以考其德行，察其道艺”者，德行即六德、六行，道艺正谓民中有道艺者，考察知其优者，拟举之也。云“及三年大比，而兴贤者、能者”，大比谓三年大案比户口之时而兴举之，贤者即德行者也，能者即道艺者也。云“乡老”，谓三公二乡公一人。云“及乡大夫帅其吏”者，即帅其乡吏、州长已下。云“与其众寡”者，即乡中之人也。云“以礼礼宾之”者，以《乡饮酒》之礼礼而宾举之也。云“厥明，献贤能之书於王”者，今日行乡饮酒之礼，至其明日，献此贤能之书于王，王再拜而受之，登于天府也。云“是礼乃三年正月而一行也”者，欲见彼是天子乡大夫法，诸侯乡大夫无文，以此约之，故云“诸侯之乡大夫贡士於其君，盖亦如此云”。但无正文，故云“盖”以疑之也。云“古者年七十”至“学焉”，案《略说》云：“大夫七十而致仕，老於乡里，名曰父师，士曰少师，以教乡人子弟於门塾之基，而教之学焉”是也。云“贤者为宾，其次为介，又其次为众宾，而与之饮酒。是亦将献之，以礼礼宾之也”者，谓据此经诸侯乡大夫贡士之法，亦如天子之乡大夫贡法，故云“亦”也。若据乡贡一人，其介与众宾不贡之矣，但立介与众宾，辅宾行乡饮酒之礼，待後年还以贡之耳。案《射义》云“古者天子之制，诸侯岁献贡士”，注引旧说“大国三人，次国二人，小国一人”。大国三乡，次国二乡，小国一乡，所贡之士与乡同。则乡送一人至君所，其国有遂，数亦同其乡，并有公邑、采地，皆有贤能贡之，而贡士与乡数同。不言遂与公邑、采地所贡者，盖当乡送一人至君所，君又总校德之大小，取以贡之，纵取乡外，仍准乡数为定。乡大夫虽行饮酒礼客之于君，其简讫，仍更行饮酒礼宾之於王。是《易观》“盥而不荐”，郑注云：“诸侯贡士於天子，乡大夫贡士於其君，必以礼宾之。”唯主人观而献宾，宾盥而酢主人，设荐俎则弟子也。是乡大夫及诸侯贡士皆行饮酒礼礼宾也。云“今郡国”至“之说然”者，郑欲解此乡饮酒贡士法，彼汉时所行饮酒礼者是正齿位，与此不同之意。汉时已罢诸侯之国而为郡，郡有大守，而封王子、母弟者仍为国，故云郡国也。云“十月行此饮酒礼”者，谓行此乡饮酒礼也。云“以《党正》每岁邦索鬼神而祭祀”者，则《礼记郊特牲》云：“蜡者，索也，岁十二月，合聚万物而索飨之。”周谓之十二月，即夏之十月，农功毕而蜡祭也。云“则以礼属民而饮酒于序，以正齿位”者，属，聚也，谓当蜡祭之月，党正聚民於序学中，以三时务农，将阙於礼，此时农隙，故行正齿位之礼。则《礼记乡饮酒义》云：“六十者坐，五十者立侍。六十者三豆，七十者四豆，八十者五豆，九十者六豆。年长者在上。”是正齿位之法也。云“之说然”者，汉时十月饮酒礼，取此党正之文，而然与此篇《乡饮酒礼》异也。云“此篇无正齿位焉”者，以其此篇以德行为本而贡之，无党正正齿位法也。云“凡乡党饮酒必於民聚之时”者，此乡饮酒必於三年大比民聚之时，党正乡饮酒亦於大蜡民聚之时也。云皆“欲其见化，知尚贤尊长也”者，尚贤，据此篇乡饮酒；尊长，据《党正》乡饮酒也。但党正饮酒，以乡大夫临观行礼，或乡大夫居此党内，则亦名乡饮酒也。云“《孟子》”者，《孟子公孙丑》篇：齐王召，孟子不肯朝，後不得已而朝之。宿於大夫景丑之家，景子讥之曰：礼云“父召，无诺；君召，不俟驾而行”。固将朝矣。闻君命而遂不果，宜与夫礼若不相似然。对曰：“天下有达尊三，爵也，德也，齿也。朝廷莫如爵，乡党莫如齿，辅世长民莫如德。恶有得其一以慢其二哉”是也。引之者，证乡大夫饮酒是尚德也，党正饮酒尊长尚齿也。爵则於此无所当，连引之耳。
　　主人戒宾，宾拜辱。主人答拜，乃请宾，宾礼辞，许。主人再拜，宾答拜。（戒，警也，告也。拜辱，出拜其自屈辱至己门也。请，告以其所为来之事。不固辞者，素所有志。）
　　[疏]“主人”至“答拜”。
　　○注“戒警”至“有志”。
　　○释曰：云“拜辱，出拜其自屈辱至己门也”者，知宾出门者，见《冠礼》主人宿宾，宾出门左，《乡射》戒宾亦出门，故知此亦出门。云“所为来之事”者，谓行乡饮酒之礼也。云“不固辞者，素所有志”者，不如《士相见》固辞，此礼辞即许者，以其主人与先生谋时，宾已知欲贡己，又宾以学习德业，拟为宾主情意相许，是以不固辞，为素有志也。案《冠礼》主人先拜，宾答拜，此宾先拜，主人答拜者，彼《冠礼》主人戒同寮，同寮尊，又使之加冠於子，尊重之，故主人先拜。此则乡大夫尊矣，宾是乡人，卑矣。又将贡己，尊敬主人，故宾先拜辱也。是以下注云“去又拜辱者，以送谢之”也。
　　主人退，宾拜辱。（退犹去也。去又拜辱者，以送谢之。）
　　介亦如之。（如戒宾也。）
　　[疏]“介亦如之”。
　　○注“如戒宾也”。
　　○释曰：言“如戒宾”者，亦如上主人戒宾已下、宾拜辱已上之事。谋宾介及戒亦言宾介，意不言众宾，众宾德劣，但谋介时虽不言众宾，亦当谋之，故上注兼言其次为众宾。至於戒速之日必当遣人戒速，使知但略而不言，故下云“宾及众宾皆从之”是也。《乡饮酒义》云：“主人亲速宾及介，而众宾自从之。”亦据不得主人戒速而为自从也。
　　乃席宾、主人、介。（席，敷席也。夙兴往戒，归而敷席。宾席牖前，南面。主人席阼阶上，西面。介席西阶上，东面。）
　　[疏]“乃席宾主人介”。
　　○注“席敷”至“东面”。
　　○释曰：知夙兴往戒归而敷席，不别日者，下记云：“乡，朝服而谋宾、介，皆使能，而不宿戒。”是同日也。郑知宾、介与主人席位如此者，案《乡饮酒义》云：“主人者尊宾，故坐宾於西北，而坐介於西南以辅宾。宾者，接人以义者也，故坐於西北。主人者，接人以仁，以德厚者也，故坐於东南。而坐亻巽於东北，以辅主人也。”又云：“宾必南面，介必东乡，介宾主也。”《乡射》云：“乃席宾，南面，席主人于阼阶上，西面。”以此，故知宾主及介其位然也。
　　众宾之席，皆不属焉。（席众宾於宾席之西。不属者，不相续也，皆独坐，明其德各特。）
　　[疏]“众宾”至“属焉”。
　　○注“席众”至“各特”。
　　○释曰：郑知众宾席在宾席之西者，见《乡射》云：“席宾，南面，东上。众宾之席，继而西。”此众宾之席亦当然，但此不属为异耳。云“皆独坐，明其德各特”者，《乡射》注云：“言继者，甫欲习众庶，未有所殊别。”此乃特贡於君，故众宾之席皆不属焉。明三物已久，其德各特，故不属续其席。虽不属，犹统宾为位，同南面也。
　　尊两壶于房户，斯禁。有玄酒，在西。设篚于禁南，东肆，加二勺于两壶。（斯禁，禁切地无足者。玄酒在西，上也。肆，陈也。）
　　[疏]“尊两”至“两壶”。
　　○注“斯禁”至“陈也”。
　　○释曰：凡设尊之法，但醴尊见其质，皆在房内，故《士冠礼》礼子、《婚礼》礼妇，醴皆在房隐处。若然，《聘礼》礼宾尊於东厢、不在房者，见尊欲与卑者为礼，相变之法。设酒之尊，皆於显处见其文，是以此及醮子与《乡射》、《特牲》、《少牢》、《有司彻》皆在房户之是也。《燕礼》、《大射》尊，在东楹之西者，君尊专大惠也。云“设篚于禁南，东肆”者，言东肆以头首为记，从西向东为肆，则大头在西也。云“斯禁，禁切地无足”者，斯，澌也，澌尽之名，故知切地无足。《昏礼》、《冠礼》皆云禁者，士礼以禁戒为名，卿大夫士并有禁名，故郑以大夫士双言也。是以《玉藻》云：“大夫侧尊用於，士侧尊用禁。”注云：“於，斯禁也，大夫士礼之异也。”《礼器》云“大夫士於禁”，注云：“於，斯禁也。谓之於者，无足，有似於於，或因名云耳。大夫用斯禁，士用於禁。”然则禁是定名，言於者是其义称。故《礼器》大夫士总名为於禁。案《特牲礼》云“实兽於於”，注云：“於之制，如今大木舆矣。”则於是舆，非承尊之物，以禁与斯禁，无足似舆，故世人名为於。若然，周公制礼，《少牢》名为於，则以周公为世人，或有本无“世人”字者，是以《少牢》不名斯禁，谓之为於，取不为酒戒。《特牲》云“壶禁在东序”，记云“壶於禁馔于东序”，注云：“禁言於者，祭尚厌饫，得与大夫同器，不为神戒也。”其实不用云於禁，不敢与大夫同名斯禁。作记解注，故云士用於禁，明与《少牢》於同也。若然，士之於禁，大夫之斯禁，名虽异，其形同，是以《礼器》同名於禁也。其馀《士冠》、《昏礼》礼宾用醴，不饮，故无禁，不为酒戒。若天子诸侯承尊之物谓之丰，上有舟，是尊与卑异号也。
　　设洗于阼阶东南，南北以堂深，东西当东荣。水在洗东，篚在洗西，南肆。（荣，屋翼。）
　　[疏]“设洗”至“南肆”。
　　○注“荣屋翼”。
　　○释曰：云“南北以堂深”者，堂深，谓从堂廉北至房室之壁堂下，洗北去堂远近深浅取於堂上深浅。假令堂深二丈，洗亦去堂二丈，以此为度。云“荣，屋翼”者，荣在屋栋两头，与屋为翼，若鸟之有翼，故《斯干》诗美宣王之室云：“如鸟斯革，如斯飞。”与屋为荣，故云荣也。
　　羹定。（肉谓之羹。定犹孰也。）
　　[疏]“羹定”。
　　○注“肉谓”至“孰也”。
　　○释曰：云“肉谓之羹”者，《尔雅》文。言肉，正谓其狗。孰云定者，孰即定止然，故以定言之。言此者，以与速宾时节为限，不敢烦劳宾，故限之也。
　　主人速宾，宾拜辱，主人答拜，还，宾拜辱。（速，召也。还犹退。）
　　[疏]“主人”至“拜辱”。
　　○释曰：自此至“皆从之”，论主人往宾门召之使来之事。案《乡射》云：“主人朝服，乃速宾。宾朝服出迎，再拜。”彼云乃速宾，此不云主人乃者，彼戒速别服，故云乃以之。此戒速，虽与彼同，但此戒速同服，故不云乃。云“主答拜，还，宾拜辱”，案《聘礼》云宾入境，至近郊，使下大夫至宾馆，下大夫遂以宾入宾送，不拜。又《公食大夫礼》使大夫戒宾，“大夫还，宾不拜送，遂从之”，郑注云：“不拜送者，为从之不终事。”皆不拜送。此独拜送者，亦是乡大夫尊，宾卑，又拟贡，故特拜辱而送之，异於馀者。介亦如之。（如速宾也。）
　　宾及众宾皆从之。（从犹随也。言及众空，介亦在其中矣。）
　　[疏]“宾及”至“从之”。
　　○注“从犹”至“中矣”。
　　○释曰：郑云“言及众宾，介亦在其中矣”者，上文戒及速皆言宾与介，不言众宾，及从主人来，即言宾及众宾，众宾不戒不速，尚从主人，则介在从主人可知也。
　　主人一相迎于门外，再拜宾，宾答拜，拜介，介答拜。（相，主人之吏，摈赞传命者。）
　　[疏]“主人”至“答拜”。
　　○注“相主”至“命者”。
　　○释曰：自此至“答再拜”，论主人迎宾入，升堂并拜至之事。云“主人一相迎于门外”者，谓主人於群吏中立一相，使传宾主之命。主人乃自出迎宾於大门外，必非一相迎宾者，案《乡饮酒义》云“主人拜迎宾于庠门之外”，明主人自迎。若然，主人辄言一相者，欲见使一相传命，乃迎，故云“相主人之吏，摈赞传命者”也。若然，《士相见》注“异日则拜迎，同日不拜迎”者，彼以挚相见法，此自以宾举贤能，故与彼异也。
　　揖众宾。（差益卑也，拜介、揖众宾，皆西南面。）
　　[疏]“揖众宾”。
　　○注“差益”至“南面”。
　　○释曰：云“差益卑”者，以上文主人迎宾而拜介，是介差卑於宾。今於众宾不拜，直揖之而已，故云差益卑也。知拜介揖众宾皆西南面者，以其宾、介、众宾立位在门外，位以北为上，主人与宾正东西相当，则介与众宾差在南东面明。知主人正西面拜宾，则侧身向西南拜介、揖众宾矣。
　　主人揖，先入。（揖，揖宾也。先入门而西面。）
　　[疏]“主人揖先入”。
　　○注“揖揖”至“西面”。
　　○释曰：此乡大夫行乡饮酒在庠学，唯有一门，即向阶，门内既有三揖，故主人导宾，揖而先入门，至内ニ西向待宾也。
　　宾厌介，入门左。介厌众宾，入，众宾皆入门左，北上。（皆入门西，东面，宾之属相厌，变於主人也。推手曰揖，引手曰厌，今文皆作揖。又曰众宾皆入左，无门。）
　　[疏]“宾厌”至“北上”。
　　○注“皆入”至“无门”。
　　○释曰：主人入後，宾乃厌介，介厌众宾，相随入门，皆东面北上定位。宾既北上，主人西面相向，揖讫乃相背，各向堂涂，介与众宾亦随宾至西阶下也。云“宾之属，相厌变於主人也”者，以宾与介、众宾等自用引手而入，故不揖，是变於主人也。云“推手揖，引手曰厌”者，厌字或作扌壹字者，古字义亦通也。云“推手揖”者，案《周礼司仪》云：“士揖庶姓，时揖异姓，天揖同姓。”郑以推手小下之为士揖，平推手为时揖，推手小举之为天揖，皆以推手为揖。又案僖二年《公羊传》：“荀息进曰：虞、郭见与？献公揖而进之。”何休云：“以手通指曰揖。”与此别者，推手解其厌状，通指道其揖意也。郑则解揖体，何氏释其揖意，相兼乃足也。云“引手曰厌”者，以手向身引之。云“今文皆作揖”者，郑不从也。云“又曰众宾皆入门左，无门”，亦不从也。
　　主人与宾三揖，至于阶，三让。主人升，宾升。主人阼阶上当楣北面再拜。宾西阶上当楣北面答拜。（三揖者，将进揖，当陈揖，当碑揖。楣，前梁也。复拜，拜宾至此堂，尊之。）
　　[疏]“主人”至“答拜”。
　　○注“三揖”至“尊之”。
　　○释曰：云“三让，主人升”者，主人先升，宾後升，故《乡射》云“主人升一等，宾升”是也。云“三揖者，将进揖，当陈揖，当碑揖”者，《尔雅》“陈，堂涂也”。云“楣，前梁也”者，对後梁为室户上。云“复拜，宾至此堂，尊之”者，案《公食礼》云：“公升二等，宾升。”公当楣北乡，至再拜。《燕礼》、《大射》皆云主人升自西阶，宾右至，再拜。《乡饮酒义》亦云“拜至拜洗”，皆不云至者，略之。是知此升堂拜亦是拜至。可知凡拜至者，皆是尊之也。
　　主人坐取爵于篚，降洗。（将献宾也。）
　　[疏]“主人”至“降洗”。
　　○注“将献宾也”。
　　○释曰：自此至“主人阼阶上答拜”，论主人盥洗献宾之节也。云“主人坐取爵于篚”者，篚在堂上尊南，故取之乃降也。宾降。（从主人也。）
　　主人坐奠爵于阶前，辞。（重以己事烦宾也。事同曰让，事异曰辞。）
　　[疏]注“重以”至“曰辞”。
　　○释曰：主人献宾，乃是主人事，故云“重以己事烦宾也”。云“事同曰让，事异曰辞”者，事同，谓若上文主人与宾俱升阶，而云三让是也；事异，若此文主人有事，宾无事，是事异则曰辞。此对文为义，若散文则通。是以《周礼司仪》云：“主君郊劳，交摈，三辞，车逆，拜辱，三揖，三辞，拜受。”注云：“三辞，重者先辞，辞其以礼来於外，後辞，辞升堂。”事同而云辞，是其通也。
　　宾对。（对，答也。宾主之辞未闻。）
　　[疏]注“宾主之辞未闻”。
　　○释曰：其辞未闻者，谓若《冠礼》醮辞之等，虽行事，辞不见，於後以次见辞。此则无见辞之事，故云“未闻”也。
　　主人坐取爵，兴，洗，南面坐，奠爵于篚下，盥洗。（已盥乃洗爵，致敬也。今文无奠。）
　　[疏]“主人”至“盥洗”。
　　○注“已盥”至“无奠”。
　　○释曰：案《乡饮酒义》云：“主人盥洗扬觯，所以致也。拜至，拜洗，拜受，拜送，所以致敬也。”此经先言盥、後言洗，则盥手乃洗爵者，所以致，郑取《乡饮酒义》为言也。若然盥手、洗爵，止是致，拜受之等乃是致敬，并言敬者，郑注兼拜至、拜受而言耳。
　　宾进，东北面，辞洗。（必进东行，示情。）
　　[疏]“宾进东北面辞洗”。
　　○释曰：案下经云：“宾复位，当西序，东面。”注云：“言复位者，明始降时，位在此者。”案《乡射》“宾进东北面，辞洗”，彼注云：“必进者，方辞洗，宜违其位也。言东北面，则位南於洗矣。”是其宾初降立，至于序南东乡，至於主人洗爵乃东行，故此得北面辞洗也。云“示情”者，实进前就主人示谦，下主人之情也。
　　主人坐奠爵于篚，兴对。宾复位，当西序，东面。（言复位者，明始降时位在此。）
　　[疏]“主人”至“东面”。
　　○注“言复”至“在此”。
　　○释曰：上经奠爵于阶前者，主人未洗，见宾降即奠爵，故在阶前奠爵。此即至洗，将洗爵，见宾辞，故奠爵於篚兴对，故不同也。云“言复位者，明始降时位在此”者，上始降时，直云宾降，不言处所，於此见之，是举下以明上之义也。
　　主人坐取爵，沃洗者西北面。（沃洗者，主人之群吏。）
　　[疏]“主人”至“北面”。
　　○注“沃洗”至“群吏”。
　　○释曰：知“主人群吏”者，下记云：“主人之赞者，西面北上，不与。”注云：“赞，佐也。谓主人之属，佐助主人之礼事，彻，沃盥，设荐俎。”是也。
　　卒洗，主人壹揖、壹让，升。（俱升。古文一作壹。）
　　[疏]“卒洗”至“让升”。
　　○注“俱升”。
　　○释曰：知“俱升”者，《乡射》云：“主人卒洗，一揖一让，以宾升。”明俱升可知。若然，上文主人先升，宾乃升者，以初至之时，宾客之道进宜难，故主人升导之，至此以辞让讫，故略威仪而俱升也。
　　宾拜洗。主人坐奠爵，遂拜，降盥。（复盥，为手分。）
　　[疏]“宾拜”至“降盥”。
　　○注“复盥为手分”。
　　○释曰：言“奠爵，遂拜”者，因事曰遂，是以《燕礼》云：宾受酬，“坐祭酒，遂奠于荐东”，注云：“遂者，因坐而奠，不北面。”是其类也。凡宾主行事，相报皆言答，此不言答，省文也。
　　宾降，主人辞，宾对，复位，当西序。卒盥，揖让升。宾西阶上疑立。（疑，读为疑然从於赵盾之疑。疑，正立自定之貌。）
　　[疏]“宾降”至“疑立”。
</div>
    <div class="pagination">
<a href="仪礼注疏_page13.html">上一页</a><span>...</span><a href="仪礼注疏_page9.html">9</a><a href="仪礼注疏_page10.html">10</a><a href="仪礼注疏_page11.html">11</a><a href="仪礼注疏_page12.html">12</a><a href="仪礼注疏_page13.html">13</a><span class="current-page">14</span><a href="仪礼注疏_page15.html">15</a><a href="仪礼注疏_page16.html">16</a><a href="仪礼注疏_page17.html">17</a><a href="仪礼注疏_page18.html">18</a><a href="仪礼注疏_page19.html">19</a><span>...</span><a href="仪礼注疏_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
