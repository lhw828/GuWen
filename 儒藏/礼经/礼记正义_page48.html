<!DOCTYPE html>
<html>
<head>
    <meta charset="UTF-8">
    <title>礼记正义 - 第 48 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 48 页/共 200 页</h1>
    <div class="content">　　○正义曰：“六典”者，则《太宰》云：天官治典，地官教典，春官礼典，夏官政典，秋官刑典，冬官事典。八法者：一曰官属，二曰官职，三曰官联，四曰官常，五曰官成，六曰官法，七曰官刑，八曰官计。云“离读为俪偶之俪”者，按成十一年《左传》云：“鸟兽犹不失俪。”礼有俪皮，俪是配偶，故云“读如俪偶之俪”。云“冯相氏、保章氏掌天文者”，冯相、保章，皆中土二人。“冯相”者，郑注“冯，乘也。相，视也。世登高台，以视天文之次序”。“保章”者，郑注：“保，守也。世守天文之变。”虽俱掌天文，其事不同，冯相氏主日月五星，年气节候，推步迟疾，审知所在之处，若今之司历，主其筭术也。保章者，谓守天之文章，谓天文违变度数，失其恒次，妖孽所在，吉凶所生，若今之天文家，惟主变异也。此其所掌别也。云“相与宿偶，常审候伺不得过差”者，言大史之官，使其僚属冯相、保章恒在候处，相与止宿配偶，其审察伺候，不得怠慢，不觉天之变异也。
　　是月也，天子乃以元日，祈穀于上帝。谓以上辛郊祭天也。《春秋传》曰：“夫郊祀后稷，以祈农事。是故启蛰而郊，郊而后耕。”上帝，大微之帝也。乃择元辰，天子亲载耒耜，措之于参保介之御间，帅三公、九卿、诸侯、大夫躬耕帝藉。天子茸芷，三公五推，卿诸侯九推。元辰，盖郊后古辰也。耒，耜之上曲也。保介，车右也。置耒於车右与御者之间，明巳劝农，非农者也。人君之车，必使勇士衣甲居右而参乘，备非常也。保犹衣也。介，甲也。帝藉，为天神借民力所治之田也。
　　○耒，力对反，《字林》云：“耕曲木，垂所作，力隹反。”又力水反。”耜音似。措，七故反，置也。介音界，注同。藉，在亦反，《说文》作“耤”，云“帝耤千亩”。推，出隹反，又吐回反，下同；推谓伐也。乘，绳证反。为，于伪反，下“为神春”、“为伤”、“为死气”皆同．反。执爵于大寝。三公、九卿、诸候、大夫皆御，命曰劳酒。既耕而宴饮，以劳群臣也。大寝，路寝。御，侍也。
　　○劳，力报反，注同。 
　　[疏]“是月”至“劳酒”。
　　○正义曰：此一节论迎春既反，春事巳起，当祈穀亲耕燕劳之事，各依文解之。
　　○注“谓以”至“之帝”。
　　○正义曰：按《郊特牲》云：“郊之用辛。”郑注：“凡为人君，当斋戒自新。”又云：“郊之祭也，迎长日之至。”郑注引《易说》云“茸荃之郊，一用夏正”，春分而日迎长，故云“迎长日之至”。《郊特牲》云郊不言祈穀，此经言祈穀不言郊，郑以为二祭是一，故此注谓“以上辛郊祭天也”。郑既以二祭为一，恐人为疑，故引《春秋传》以明之。按襄七年《左传》云：孟献子曰：“郊祀后稷，以祈农事也。是故启蛰而郊，郊而后耕。”彼祈农事者，则此祈穀也。彼云郊而后耕，此是祈穀之后即躬耕帝藉，是祈穀与郊一也。云“上帝，大微之帝”者，《春秋纬》文。紫微宫为大帝，大微为天庭，中有五帝座，是即灵威仰、赤熛怒、白招拒、汁光纪、含枢纽。祈穀郊天之时，各祭所感之帝，殷人则祭汁光纪，周人则祭灵威仰，以其不定，故总云“大微之帝，若迎春之时，前帝后王，皆祭灵威仰，故前注云“迎春，祭苍帝灵威仰”，特指一帝也。此郊虽祈穀，亦是报天，故《郊特牲》云“郊之祭也”，“大报天而主日也”。
　　○“乃择元辰”至“九推”，甲乙丙丁等谓之日，郊之用辛，上云“元日”。子丑寅卯之等谓之为辰，耕用亥日，故云“元辰”。
　　○“天子亲载耒耜”者，谓天子所乘车上，亲载耕田之耒耜。“措之於参保介御之间”者，措，置也。保介，车右也。御者，御车之人。车右及御人，皆是主参乘。於时天子在左，御者在中，车右在右。言置此耒器於参乘保介及御者之间，然后帅三公九卿而往南郊躬耕藉田也。
　　○注“元辰”至“之田”。
　　○正义曰：知用亥者，以阴阳式法，正月亥为天仓，以其耕事，故用天仓也。卢植、蔡邕并云：“郊天是阳，故用日，耕藉是阴，故用辰。”元者善也。郊虽用日，亦有辰，但日为吉主。耕之用辰，亦有日，但辰为主。皇氏云：“正月建寅，日月会辰在亥，故耕用亥也。”未知然否？云“置耒耜於车右与御者之间，明已劝农，非农者也”，王既亲载耒器，置耒应须近王。今置耒乃於参御二人之间，不近王者，明王之巳身但是劝农，故载耒耜，非实农人，故不近耒器也。所以车右衣甲者，以人君尊重，故使勇士衣甲居右，备非常也。云“保犹衣”者，保即襁保，保谓小被，所以衣覆小儿，故云“保犹衣也”。云“帝藉，为天神借民力所治之田”者，耕藉所以为帝藉者，举尊言之，故《祭义》云：“天子为藉千亩，以共齐盛。”又《国语》云：“宣王即位，不藉千亩。虢文公谏曰：‘夫民之大事在农，上帝之粢盛於是乎出。’”是藉田共上帝，故云“为天神借民力所治之田也”。按此立春后始郊，郊之后始耕。按《国语》：“先时九日，大史告以耕事。”注：“先，先立春日也。”谓先立春之前以耕，与此不同者，《国语》告耕在立春之前，其实耕时在立春之后，故《国语》下云“先时五日”，“王即斋宫”，注“先耕时也”。是耕前五日，王即斋宫而斋，是知亲耕在立春之后也。此言“天子茸芷，公五推，卿诸侯九推”，按《国语》：“王耕一发，班三之。”贾逵注：“班，次也，谓公卿大夫也。天之下各三其上也。王一发，公三发，卿九发，大夫二十七发。”天子茸芷，公五推，卿诸侯九推，此是贵贱耕发相三之数也。不云士者，士贱不与耕也，故《国语》云：“庶人终於千亩。”又《周礼》甸师是下士，云“帅其属而耕耨王藉”，郑注云“庶人，谓徒三百人”。
　　○注“既耕”至“路寝”。
　　○正义曰：按《国语》耕后“宰夫陈飨”，“膳夫赞王，王歆大牢”。是耕后设飨。而此云“既耕而燕饮”者，飨礼在庙，燕礼在寝。此云“执爵于大寝”，故知燕也。《国语》云飨者，盖用飨之馔具而行燕礼，以劳群臣。按上迎春而反，赏公卿大夫於路寝门外正朝。此耕藉而反，劳群臣在於路寝。不同者，爵赏公事，与众共之，故在正朝；燕劳私礼，主於欢心，故在路寝。
　　是月也，天气下降，地气上腾，天地和同，草木萌动。此阳气蒸达，可耕之候也。《农书》曰：“土长冒橛，陈根可拔，耕者急发。”
　　○上，时掌反，注“土上”同。萌，莫耕反。烝音证，又之烝反。冒，莫报反，覆也。橛，求月反。王命布农事，命田舍东郊，皆脩封疆，审端经术。田谓田畯，主农之官也。舍东郊，顺时气而居以命其事也。封疆，田首之分职。术，《周礼》作遂，“夫间有遂，遂上有径”。遂，小沟也。步道曰径。《今尚书》曰“分命羲仲，宅嵎夷”也。
　　○疆，居良反，注皆同。径术，古定反，注同；术依注音遂。畯音俊。分，扶间反。嵎音愚。善相丘陵、阪险、原隰、土地所宜，五穀所殖，以教道民，必躬亲之。相，视也。
　　○阪险，上音反，又蒲版反；下许检反。道音导。田事既饬，先定准直，农乃不惑。说所以命国舍东郊之意也。准直，谓封疆径遂也。《夏小正》曰：“农率均田。”
　　○饬音敕。率，所类反，谓田正。 
　　[疏]“天气”至“不惑”。
　　○正义曰：此一节论少阳之月，务其始生，故既耕之后，当劝农事，各依文解之。
　　○“天气下降”者，天地之气谓之阴阳，一年之中，或升或降，故圣人作象，各分为六爻，以象十二月。阳气之升，从十一月为始，阳气渐升，阴气渐下，至四月六阳皆升，六阴皆伏。至五月一阴初升，阴气渐升，阳气渐伏，至十月六阴尽升，六阳尽伏。然则天气下降，地气上腾，五月至十月也。地气下降，天气上腾，十一月至四月也。今正月云“天气下降，地气土腾”者，阳气五月之时，为阴从下起，上乡排阳气，第六阳气上极反退，至十月之时，六阳退尽，皆伏於下。至十一月，阳之一爻始动地中，至十二月阳渐升，阳尚微，未能生物之极。正月三阳既上，成为乾卦，乾体在下；三阴为坤，坤体在上，乾为天，坤为地。今天居地下，故云“天气下降”；地在天上，故云“地气上腾”。是阳气五月初降，至正月为天体而在坤下也。十一月一阳初生，而上排阴，阴之上六渐退，反归於下，至四月阴爻伏尽，六阳在上。五月一阴生，六月二阴生，阴气尚微，成物未具，七月三阴生而成坤体，坤体在下，三阳为乾而体在上，则是地气在下，天气在上，故正月为泰，泰，通也，天地交通；七月为否，否，塞也。言天地隔塞。所以十月云“地气下降，天气上腾”者，以十月之时，纯阴用事，地体凝冻，寒气逼物，地又在下，故云“地气下降”。於时六阳从上退尽，无复用事，天体在上，不近於物，似若阳归於天，故云“天气上腾”，其实十月天气反归地下。若审察於此，不足可疑，而刘洽、氾阁、皇侃之徒，既不审知其理，又不能定其旨趣，諠諠挠挠，亦无取焉。
　　○注“此阳”至“急发”。
　　○正义曰：经云“天气下降”，注“阳气蒸达”，又似阳气上升者，以阳气从五月下降，至十一月从下初升，至正月始成乾体，而在三阴之下，故云“天气下降”，其实於时阳从地中升也。引“《农书》曰”下者，按《汉书 艺文志》：农书有九家，百一十四篇，“神农二十篇，野老十七篇，宰氏十七篇，董安国十六，尹都尉十四，赵氏五篇，氾胜之十八篇，王氏六篇，蔡癸一篇”。郑所引农书，先师以为《汜胜之书》也。《汉书》注：氾音汎，成帝时为议郎，使教田三辅也。“土长冒橛”者，谓置橛以候土，土长冒橛，陈根朽烂，可拔而去之，耕者，急速开发其地也。
　　○“王命”至“径术”。
　　○於是春气既和，王命群官分布检校农之事，命遣田畯官舍於郊之上，令农夫皆脩理地之封疆，审正田之径路，及田之沟洫，故云“审端径术”。
　　○注“田谓”至“嵎夷”。
　　○正义曰：知“田谓田畯”者，以经云“命田”，田是受之人。《诗》云：“田畯至喜。”故知田谓田畯。云“舍东郊，顺时气而居”者，以其耕作岁时之气，起於东方为始，故令田畯舍国之东郊，以命其事，其诸侯都邑田畯，各舍国邑之东郊也。云“封疆，田首之分职”者，封疆则九夫为井，四井为邑，各有封境界域部分职掌也。云“术，《周礼》作遂”，以田农之事无称术者，术、遂声相近，故疑术为遂。《学记》云：“术有序。”义同於此。云“夫间有遂，遂上有径”者，《遂人职》文。按《匠人》云：“广二尺，深二尺。”“遂，小沟也，步道曰径。”《遂人职》云：“径容牛马。”云“《今尚书》曰分命羲仲，宅嵎夷”者，证命田畯舍东郊之事。云“《今尚书》”者，《尚书》有古有今，壁里所得，胶东庸生所传者，谓之《古文尚书》；晁错所受伏生二十九篇，夏侯欧阳所传者，谓之《今文尚书》。郑据而引之，故云《今尚书》。
　　○“田事”至“不惑”。
　　○作记之人，解说天子所以命田畯舍於东郊者，欲明其政理田事，若田事既能正，又先定其封疆、径遂以劝农夫，农夫知田事先后，审疆界畔域，乃不有疑惑。
　　○注“准直”至“均田”。
　　○正义曰：准谓轻重平均，直谓绳墨得中也。封疆有界限，径遂有阔狭，皆先平均正直之，故云“准直，谓封疆径遂”。云“《夏小正》曰‘农率均田’”者，《夏小正》是《大戴礼》篇也。农率，则田畯也。均田，则审端径遂也。
　　是月也，命乐正人学习舞。为仲春将释菜。乃脩祭典。重祭礼，岁始省录。命祀山林川泽，牺牲毋用牝。为伤妊生之类。
　　○牝，频忍反。妊，而林、而鸩二反。
　　○禁止伐木。盛德所在。毋覆巢，毋杀孩虫、胎、夭、飞鸟，毋麛毋卵。为伤萌幼之类。
　　○覆，芳服反。孩，尸哀反。胎，吐来反。夭，乌老反。麛音迷。卵，刀管反。毋聚大众，毋置城郭。为妨农之始。掩骼埋胔。谓死气逆生也。骨枯曰骼，肉腐曰胔。”骼，江百反。胔，才赐反，蔡云：“露骨曰骼，有肉曰胔。”胔亦作骴。胔，扶矩反。
　　○是月也，不可以称兵，称兵必天殃。逆生气。兵戎不起，不可从我始。为客不利，主人则可。毋变天之道，以阴政犯阳。毋绝地之理，易刚柔之宜。毋乱人之纪。仁之时而举义事。 
　　[疏]“是月”至“用牝”。
　　○正义曰：此一节论此春为四时之首，当脩祀典及祭山川之事，各依文解之。“牺牲毋用牝”者，以山林川泽，其祀既卑，馀月之时，牲皆用牝，唯此月不用，故注“为伤妊生之类”。若天地宗庙大祭之时，虽非正月，皆不用牝。
　　○“禁止”至“之纪”。
　　○正义曰：此一节论时气之事，各依文解之。
　　○“禁止伐木”者，禁谓禁其欲伐，止谓止其巳伐者。此伐木在山中，或在禁障之处。十月许人采取，至正月之时，禁令止息，故《王制》云“草木零落，然后入山林”，《诗 鱼丽》传云“草木不折，不操斧斤，不入山林”是也。若国家随时所须以为材用者，虽非冬月，亦得取之，故《山虞》有“仲冬斩阳木，仲夏斩阴木”，又云“邦工入山林而抡材，不禁”是也。其非是所禁之处，春、秋亦得取之，故《周礼》云：“春、秋之斩木不入禁。”郑注：“斩四野之木可，若於正月皆禁之。”
　　○“毋覆”至“毋卵”。
　　○此一节论礼法，馀月皆无覆巢，因初春施生之时，故设戒也。巢，若其夭鸟之巢则覆之，故《硩蔟氏》云：“掌覆夭鸟之巢。”此月亦禁之。胎谓在腹中未，出夭为生而己出者，故《鲁语》云：“兽长麛夭。”此飞鸟，谓初飞之鸟，故注云“为伤萌幼之类”。麛卵四时皆禁，但於此月尢甚，若须荐献，亦得取之，故《王制》云“韭以卵，庖人秋行犊麛”是也。“掩骼埋胔”者，《蜡氏》云：“掌除骴。”司农云：“胔，骨之尚有肉者也，及禽兽之骨皆是。”康成不注，从司农义也。骼言掩，胔言埋，互言耳。
　　○注“为客”至“可也”。
　　○正义曰：起兵伐人者谓之客，敌来御捍者谓之主。此经云兵戎不合兴起之时，不可从我而始。我为主人也，主人既不先起兵，彼来伐我，我不得不应，故云“主人则可”。客既先兴兵，故云“为客不利”。“毋变”至“之纪”。
　　○天有阴阳之道路，恐人改变，故云“无变天之道”。地有刚柔之理，恐人断绝，故云“毋绝地之理”。人有礼义纲纪，恐其迷乱，故云“毋乱人之纪”。按《易 说卦》云：“立天之道，曰阴与阳。”故郑此注“以阴政乱阳”。《说卦》云：“立地之道，曰柔与刚。”故注地理云“易刚柔之宜”。《说卦》云：“立人之道，曰仁与义。”春为仁，故注“仁之时而举义事”。天云道，地云理，人云纪，互辞也。
　　孟春行夏令，则雨水不时，巳之气乘之也。四月於消息为乾。草木蚤落，生日促。
　　○蚤音早。国时有恐。以火讹相惊。
　　○恐，丘勇反。行秋令，则其民大疫，申之气乘之也，七月始杀。
　　○疫音役。猋风暴雨总至，正月宿直尾箕，箕好风，其气逆也。回风为猋。
　　○猋，必遥反，徐芳遥反；本又作飘。宿音秀。好，呼报反。藜莠蓬蒿并兴。生气乱，恶物茂。
　　○藜，力兮反。莠音酉。行冬令，则水潦为败，雪霜大挚，首种不入。亥之气乘之也。旧说首种谓稷。
　　○潦音老。挚音至，蔡云“伤折”。种，章勇反，蔡云“宿麦”。 
　　[疏]“孟春”至“不入”。正义曰：从上以来，论当月施令之事。若施之顺时，则气序调释；若施令失所，则灾害滋兴。故自此而下，论政失致灾之事。上既云“毋变天之道，母绝地之理，母乱人之纪”，今若施之不失，则三才相应，以人与天地共相感动故也。施令有失，三才俱应者，则此孟春行夏令，雨水不时，天也。草木早落，地也。国时有恐，人也。十二月之节内，三才俱应者多，就三才俱应之中，论天地及人，亦先后不建。或先言天者，则此“孟春行夏令，雨水不时”是也。或先言民者，则孟春“行秋令，其民大疫”是也。或先言地者，则孟春“行冬令，水潦为败”是也。所以然者，为害重者则在先言之，为害轻者后言之。大略於文可以意得，次第其轻重，无义例也。皇氏曲为别说，非经之旨，施令失所。亦惟有二才应者，故仲春“行夏令，则国乃大早，暖气早来，虫螟为害”。大早暖气，并为天灾，如此二类是也。以施令失所，惟二才应，就二才之中，或有天有人无地，或有地有人无天，随应则书，不为义例也。行令失之於前，气则应之於后。至如春夏及秋，施令有失，气来为应，惟在当年，则“孟春行夏令，雨水不时，草木早落”之类是也。若其冬时失令，则气应在於后年，故仲冬“行秋令，则天时雨汁，瓜瓠不成”，“行春令，蝗虫为败”。仲冬非瓜瓠不成之时，又非蝗虫为败之日，是据来年。又录记之人，序行令之事，各次第先后，则有夏、有秋、有冬。孟春举夏为始，仲春举秋为始，季春举冬为始，至於夏时之下，则有秋、有冬。次有来年之春，孟夏则举秋为始，仲夏举冬为始，季夏举春为始。以此推例，秋冬亦然，不能备说也。
　　○注“巳之”至“为乾”。
　　○正义曰：此风雨不时者，谓风雨少，不得应时。所以风雨不应时者，以孟春建寅，其宿直箕星，箕星好风。孟春行夏令，寅气不足，故风少，巳来乘之，四月纯阳用事，纯阳来乘，故雨少。云“四月於消息为乾”者，阳生为息，阴死为消，十一月至四月为息，言万物得阳气蕃息，五月至十月为消，言万物得阴气消尽。凡孟月失令，则三时孟月之气乘之；仲月失令，则仲月之气乘之；季月失令，则季月之气乘之。所以然者，以同为孟仲季，气情相通，如其不和，则迭相乘入。郑之所注，例亦不同，或一句之下，则云某之气乘之，即此风雨不时一句之下云“已之气乘之”，或两句之下，则云某之气乘之，故“仲春行秋令，则其国大水，寒气总至”，注“酉之气乘之”，以二句俱当酉气故也。或有三句之下，始云某之气乘之者，故孟春“行冬令，则水潦为败，雪霜大挚，首种不入”，注云“亥之气乘之”，以三句共当亥气也。气当则言，无义例也。凡一句为一事，亦有两句共为一事者，则孟夏行冬令云“后乃大水，败其城郭”是也。
　　○注“火讹相惊”。
　　○正义曰：以巳来乘寅，巳为火，故火来也。寅为天汉之津，火虽欲来，而畏水终竟不来，但讹言道火相恐动也。注云“申之气乘之，七月始杀”。
　　○正义曰：七月建申，阴气始杀，杀气乘寅，故人多大疫。
　　○注“正月”至“为焱”。
　　○正义曰：按郑注《洪范》中央土气为风，东方木气为雨，箕属东方木，木克土，土为妃，尚妃之所好，故箕星好风也。西方金气为阴，克东方木，木为妃，毕属西方，尚妃之所好，故好雨也。今申气乘寅，两相冲破，申来逆寅，寅为风，风之被逆，故为焱风。寅往破申，申为雨，雨之被逆，故为暴雨也。按《尔雅》“扶摇谓之焱”，谓风之回转也，故云“回风为焱”。
　　○注“生气乱恶物茂”。
　　○正义曰：恶物所以害生气，今生气既乱，恶物乘之，故恶物茂。
　　○注“首种谓稷”。
　　○正义曰：按《考灵耀》云：“日中星鸟，可以种稷。”则百穀之内稷先种，故云“首种”。首即先也，种在百穀之先也。 

  
　 
卷十五 月令第六 

　卷十五 月令第六 　 
　　仲春之月，日在奎，昏孤中，旦建星中。仲，中也。仲春者，日月会於降娄，而斗建卯之辰也。弧在舆鬼南，建星在斗上。
　　○奎，苦圭反。弧音胡。降，户江反。 
　　[疏]“仲春”至“星中”。
　　○正义曰：按《茸艹历》云：“二月节，日在奎五度，昏，井二十二度中，去日九十七度；旦，斗五度中。春分日在娄四度，昏，柳五度中，去日一百二度；旦，斗十六度中。按《元嘉历》：“二月节，日在壁一度，昏，井十度中；旦，箕四度中。春分日在奎七度，昏，东井三十度中；旦，斗四度中。馀月昏旦中星，皆举二十八宿。”此昏云弧中，旦云建星中，独非二十八宿者，以弧星近井星，建星近斗，以井斗度多，其星体广，不可的指昏旦之中，故举弧建，定其昏旦之中也。
　　○注“日月”至“之辰”。
　　○正义曰：从奎五度至胃六度在戌，总曰降娄。降，降也。娄，敛也。言万物降落而收敛。“而斗建郊之辰”者，斗星随天而转，一日一夜，过转一周而行一度，故正月建寅，二月建卯也。云“弧在舆鬼南，建星在斗上”者，熊氏说云《石氏星经》文。弧与建星，非二十八宿，而昏明举之者，由弧星近井，建星近斗井。有三十三度斗，有二十六度，其度既宽，若举井斗，不知何日的至井斗之中，故举弧星建星也。然春分之时日夜中，计春分昏中之星，去日九十一度。今日在奎五度，奎与鬼之初乃一百九度。所以不同者，郑虽云弧在鬼南，其实仍当井之分域，故皇氏云从奎第五度为二月节，数至井第十五度，得九十一度，是弧星当井之十六度也。若从井星十六度，至斗之初一百七十二度，计昏中星与明中之星，春秋分时相去分天之半，应一百八十二度馀。但日入以后二刻半始昏，不尽二刻半为明，昏明相去，少昼五刻，一刻有三度半强，五刻有十七度馀，则昏之中星去明之中星一百六十五度馀，则建星不得在斗初，在斗十度也。此仲春之月昏弧中，按《尚书》云“日中星鸟”，不同者，如郑康成之意，南方七宿总为鸟星，井星则鸟星之分，故云星鸟，与此同也。按仲夏昏亢中，《尚书》云“日永星火”，不同者，按郑答孙颢云：“星火非谓心星也，卯之三十度总为大火。”其曰大火之次有星者，《月令》举其月初，《尚书》总举一月，故不同也。按仲秋之月，昏牵牛中，《尚书》云“宵中星虚”。其仲冬之月，云东壁中，《尚书》云“日短星昴”，不同者，亦是《月令》举其初朔，《尚书》总举一月之中，理亦不异。孔安国注《尚书》与此则别。《尚书》所举星者，自取毕见之义，不谓南方之中。
　　其日甲乙。其帝大皞，其神句芒。其虫鳞。其音角，律中夹锺。其数八。其味酸，其臭膻。其祀户，祭先脾。夹锺者，夷则之所生，三分益一，律长七寸三千一百八十七分寸之千七十五。仲春气至，则夹锺之律应。《周语》曰：“夹锺出四隙之细。”
　　○夹，古洽反，一音颊。隙，去逆反。 
　　[疏]注“夹锺”至“之细”。
　　○正义曰：夷则长五寸七百二十九分寸之四百五十一，今上生夹锺，当三分益一，就夷则五寸之中取三寸，更益一寸，为四寸，馀有整二寸，又於七百二十九分寸之中，有细分四百五十一。此细分各三分之，於是一寸分为二千一百八十七分，有四百五十一者，为一千三百五十三，则是二千一百八十七分寸之一千三百五十三也。以整二寸各二千一百八十七分，则二寸总有四　　百七十四分，益前一千三百五十三，总为五千七百二十七，为实数。但上生者，三分益一，以实数更三分之，各有一千九百九分，以三分益一，则益一分一千九百九并前五千七百二十七，总为七千六百三十六，为积分总数也。然后除之为寸，一寸用二千一百八十七，则三寸总用六千五百六十一，以三寸益前四寸为七寸，馀有一千七十五分不成寸，是为夹锺长七寸二千一百八十七分寸之千七十五也。云：“《周语》曰‘夹锺出四隙之细’”者，《周语》注夹锺云：夹助阳四隙，谓黄锺、大吕、大蔟、夹锺，凡助出四隙之微气，令不滞伏於下也。
　　始雨水，桃始华。仓庚鸣，鹰化为鸠。皆记时候也。仓庚，骊黄也。鸠，搏穀也。汉始以雨水为二月节。
　　○仓庚，并如字，本或加鸟，非。骊，力知反。搏音博。 
　　[疏]“始雨”至“为鸠”。
　　○正义曰：此一经记候。
　　○注“皆记”至“月节”。
　　○正义曰：言皆记时候者，谓经中四事言之先后，逐气之早晚，故《周书 时训》“惊蛰之日，桃始华，又五日仓庚鸣，又五日鹰化为鸠，至秋则鸠化为鹰”，故《王制》云：“鸠化为鹰，然后设罻罗。”《司裘》注：“中秋鸠化为鹰。”《夏小正》云正月鹰化为鸠，五月鸠化为鹰。郑无所言，则不信用也。按《通卦验》云“仓庚为正月中”，与此不同者，盖是国土各异，气有早晚。云“仓庚，骊黄”者，按《释鸟》云：“仓庚，商庚。”郭景纯云：“即鵹黄也。”《释鸟》又云：“鵹黄，楚雀。”某氏云：“鵹黄，一名仓庚，又云商庚。”李巡云：“一名楚雀。”《方言》云：“齐人谓之搏黍。”云“鸠，搏穀”者，《释鸟》云：“鸣鸠，鴶鵴。”郭景纯云：“今之布穀也。”谢氏云：“布穀者近之。”彼云“布”，此云“搏”者，布、搏声相近，谓之搏穀，以声呼之，或以为此鸟鸣“布种其穀”。云“汉始以雨水为二月节”者，证此雨水为二月节也。但雨水惊蛰，据其早作在正月，若其晚在二月，故汉初惊蛰为正月中，雨水为二月节。至在后以来，事稍变改，故《律历志》云雨水为正月中，惊蛰为二月节，由气有参差故也。
　　天子居青阳大庙，乘鸾路，驾仓龙，载青旂，衣青衣，服仓玉，食麦与羊，其器疏以达。青阳大庙，东堂当大室。是月也，安萌牙，养幼少，存诸孤。助生气也。
　　○少，诗召反。择元日，命民社。社，后土也，使民祀焉。神其农业也。祀社日用甲。命有司，省囹圄，去桎梏，母肆掠，止狱讼。顺阳宽也。省，减也。囹圄，所以禁守系者，若今别狱矣。桎梏，今械也，在手曰梏，在足曰桎。肆谓死刑暴尸也，《周礼》曰：“肆之三日。”掠谓捶治人。
　　○省，所景反，注同；徐所幸反。囹音零。圄，鱼吕反。囹圄，今之狱。去，羌吕反。桎音质，今之械也。梏，古毒反，今之扭也。掠音亮，考捶。械，户戒反。暴，步卜反。捶，之反。 
　　[疏]“是月”至“狱讼”。
　　○正义曰：此一节论助其生气，止其狱刑。自“玄鸟至之日”至“高禖”之前，论天子亲祭高禖，妃嫔从行之事，故更云“是月也”。自“日夜分”至“正权概”，论日夜既分，雷声将发，妇人须戒其容止，度量须审正平均，故更云“是月”。自“耕者少舍”至“以妨农事”，论耕者少舍，脩理门阖，无为大事以致妨农，故更云“是月”，自“毋竭川泽”云“顺阳养物”，至“开冰”、“释菜”、“习舞”、“入学习乐”，总是助阳鼓动其物，故更云“是月”。自“祀不用牺牲”以下，论季春牺牲腾合，与上事殊，故别云“是月”，各依文解之。
　　○注“社后”至“用甲”。
　　○正义曰：后土者，五官之后土，即社神也。与《左传》僖十五年云“君履后土”者别也。但句龙为配社之人，又为后土之官也。云“祀社日用甲”者，解经“元日”也。按《郊特牲》云“祀社日用甲，用日之始也”。《召诰》：“戊午，乃社于新邑。”用戊者，周公告营洛邑位成，非常祭也。
　　○注“囹圄”至“治人”。
　　○正义曰：云“囹圄所以禁守系者，若今别狱矣”者，蔡云：“囹，牢也。圄，止也。所以止出入，皆罪人所舍也。”崇精问曰：“狱，周曰圜土，殷曰羑里，夏曰均台。囹圄，何代之狱？”焦氏答曰：“《月令》，秦书，则秦狱名也。汉曰若卢，魏曰司空是也。”云“在手曰梏，在足曰桎”者，按《掌囚》云：“上罪梏拲而桎。”拲为在手，梏与拲连文，故知梏亦在手，则桎在足也。《易 大畜 六四》：“童牛之梏。”冷刚问云：“牛四足，何以称梏？”郑答云：“牛无手，前足施梏也。”云“肆谓死刑暴尸”者，肆，陈也，谓陈尸而暴之，故《周礼 乡士》、《县士》皆“肆之三日”。然春阳既动，理无杀人，何得更有死尸而禁其陈肆者？盖是大逆不孝罪甚之徒，容得春时杀之，杀则埋之，故禁其陈肆。
　　是月也，玄鸟至。至之日，以大牢祠于高禖，天子亲往。玄鸟，燕也。燕以施生时来，巢人堂宇而孚乳，嫁娶之象也。媒氏之官以为候。高辛氏之出，玄鸟遗卵，娀简吞之而生契，后王以为媒官嘉祥，而立其祠焉。变媒言媒，神之也。
　　○禖音梅。施，始豉反。孚乳，上如字，一音芳付反；下而树反，季春同。娀简，夙中反，简狄，有戎氏女。契，息列反。 
　　[疏]注“高辛”至“神之”。正义曰：知“玄鸟遗卵，娀简吞之而生契”者，按《殷本纪》云：“简狄行浴，见玄鸟堕其卵，简狄取吞之，因孕生契。”又《中候契握》云：“玄鸟翔水遗卵，娀简狄吞之生契。”娀者，简狄之国名，故《大戴礼》云：“有娀氏之女曰简狄。”故娀简狄也。云“后王以为禖官嘉祥，而立其祠焉”者，谓高辛氏之世，有此吞鸟之异，是为媒官嘉祥，后代之王，立此高辛而为禖神故也。蔡邕以为禖神是高辛已前旧有，高者，尊也，谓尊高之禖，不由高辛氏而始有高禖。又《生民》及《玄鸟》毛诗传云：“姜嫄从帝而祠于郊媒。”又云：“简狄从帝而祈于郊禖。”则是姜嫄简狄之前，先有禖神矣。而此注立高辛氏为禖神，是高辛氏已前未有禖神，参差不同者。《郑志》焦乔答王权云：“先契之时，必自有禖氏，祓除之祀，位在於南郊，盖以玄鸟至之日祀之矣。然其禋祀，乃於上帝也。娀简狄吞凤子之后，后王为媒官嘉祥，祀之以配帝，谓之高禖。”据此言之，则郊禖之祭，契已前祭天南郊，以先媒配之，故谓之郊禖。至高辛氏之时，既简狄之异，后王以是为媒官之嘉祥，即以高辛之君立为禖神以配天，其古昔先媒则废之矣。高辛氏配之，后谓之高禖。郑义稷、契当尧时，按《命历序》云“帝喾传十世”，则稷契不得为帝喾之子，是帝喾后世子孙之子，故郑注《生民》云“姜嫄，高辛氏之世妃”，则简狄亦高辛氏之后世之妃。此立为禖神者，是简狄之夫，不得为帝喾。此祭高禖氏祭天，故《生民传》云“从於帝而见于天”，高禖为配祭之人。祭天特牲，此用大牢者，此谓配祭之人也。云“变媒言禖，神之”者，按《周礼 媒氏职》注“媒之言谋也，谋合异类，使和成者”。但不知初为媒者，其人是谁。按《世本》及谯周《古史》，伏牺制以俪皮嫁娶之礼，既用之配天，其尊贵先媒，当是伏牺也。媒字从女，今从示旁，为之示，是神明告示之义，故云“变媒言媒，神之也”。
</div>
    <div class="pagination">
<a href="礼记正义_page47.html">上一页</a><span>...</span><a href="礼记正义_page43.html">43</a><a href="礼记正义_page44.html">44</a><a href="礼记正义_page45.html">45</a><a href="礼记正义_page46.html">46</a><a href="礼记正义_page47.html">47</a><span class="current-page">48</span><a href="礼记正义_page49.html">49</a><a href="礼记正义_page50.html">50</a><a href="礼记正义_page51.html">51</a><a href="礼记正义_page52.html">52</a><a href="礼记正义_page53.html">53</a><span>...</span><a href="礼记正义_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
