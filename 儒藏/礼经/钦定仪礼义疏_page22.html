<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 22 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 22 页/共 169 页</h1>
    <div class="content">







　　钦定仪礼义疏卷六
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷七
　　乡饮酒礼第四之二
　　主人降席自南方侧降
　　正义郑氏康成曰不自北方由便宾介不从【贾疏侧者特也宾介不从故言侧】　敖氏继公曰此降席自南方其义与介同
　　案上降降席也下降降阶也司正之作将使监酒非宾介所宜参故特降
　　作相为司正司正礼辞许诺主人拜司正答拜主人升复席【相息亮反下竝同】
　　正义郑氏康成曰作使也礼乐之正既成将留宾为有懈惰立司正以监之察仪法也拜拜其许　贾氏公彦曰上云一相迎于门外今将燕使为司正　敖氏继公曰主人自作之者辟君礼也司正之职亦主于相尔乃更其名者礼异于上宜新之也自是以后礼节凡五司正皆有事焉于此立之示留宾之意也谓之司正者以其正此饮酒之礼而名之　张氏飬浩曰正献主于行礼行礼则有节旅酬主于和乐和乐则易流立司正以董之则不至于流矣
　　案此时之司正即前此之相也其在乡射又即继此之司马也相与司马不言作独司正则降阶作之且拜其许者相徒赞主人之命司马専掌一射之仪若司正则此日之与此礼者无贵贱卑尊皆将于彼乎受正焉夫是以重其选而异其礼也乡饮酒义曰一人扬觯乃立司正焉知其能和乐而不流也明日而息司正也以此乡射礼主人再拜此亦当然
　　司正洗觯升自西阶阼阶上北面受命于主人主人曰请安于賔司正告于宾宾礼辞许
　　正义郑氏康成曰为宾欲去留之告宾于西阶上【贾疏乡射云司正升自西阶由楹内适阼阶上北面受命于主人西阶上北面请安于宾】　敖氏继公曰司正縁主人意必欲安宾故受命于主人以安之安賔而宾辞则是宾于此果有不安之心矣宾辞者以主人有防酒嘉肴己巳受赐为辞也执觯受命赞辞变于君
　　司正告于主人主人阼阶上再拜宾西阶上答拜司正立于楹间以相拜皆揖复席
　　正义郑氏康成曰再拜拜宾许也司正既以宾许告主人遂立楹闲以相拜相谓赞主人及宾相拜之辞宾主人既拜揖就席　敖氏继公曰楹闲东西节也宜于楹为少南凡拜皆有相之者经不悉见之案司正于阼阶上受命主人西阶上告宾又于阼阶上告主人还至中闲北面相拜盖距堂亷不逺乡射礼先言司正相拜而后言宾主之拜于礼节次第尤明故注用之以释此文
　　司正实觯降自西阶阶闲北面坐奠觯退共少立【共九勇反】正义郑氏康成曰阶闲北面东西节也共拱手也少立自正慎其位也　敖氏继公曰奠觯不拜者独行礼则不象受觯之仪也不南面奠觯亦变于君礼退而少立以其位在是也燕与大射则其位少进亦异者也
　　存疑郑氏康成曰阶闲其南北当中庭【贾疏乡射云降自西阶中庭北面坐奠觯】
　　案云阶闲则距阶不甚逺士丧礼遂匠纳车于阶闲既祖妇人降即位于阶闲士虞礼黍稷两敦于阶闲特牲礼执事之爼陈于阶闲足以徴其非南北之中矣乡射中庭北面盖与此异也
　　坐取觯不祭遂饮卒觯兴坐奠觯遂拜执觯兴洗北面坐奠觯于其所退立于觯南
　　正义郑氏康成曰洗觯奠之示洁敬也立于其南以察众　贾氏公彦曰直洗不盥俗本有盥者误　敖氏继公曰坐取觯亦进坐取觯而反坐也不祭者变于献酬也卒觯拜者宜谢主人也酒主人之物也主人不答拜者非与为礼则不敢当也主人请立司正而司正乃实觯自饮者所以为识又欲因以虗觯识其位也洗觯奠之不敢苟也
　　案司正之觯既以自表其位且示将以为罚觯也故取觯不祭而位于阶闲取其宾主之适均也其卒觯也先饮以为酒令也故郑重而拜之宾主不答者此觯非与宾主为礼也卒觯复洗而奠空觯者豫当酌以饮人也檀弓所载杜蒉之饮旷饮调并饮平公者其类也蒉复自饮而曰敢与知防则以防者司正之职已非司正故云然
　　右立司正
　　宾北面坐取爼西之觯阼阶上北面酬主人主人降席立于宾东
　　正义郑氏康成曰初起旅酬也旅酬同阶礼杀【贾疏上正酬时不同阶】　贾氏公彦曰爼西之觯谓前一人所举觯奠于荐右者今为旅酬而举之前主人酬宾奠于荐东者不举故言爼西以别之　敖氏继公曰爼西于荐西为少南上经惟言奠觯于其所故此明之宾于一人所举之觯亦取而迁之者以其代主人行礼故也
　　宾坐奠觯遂拜执觯兴主人答拜不祭立饮不拜卒觯不洗实觯东南面授主人
　　正义郑氏康成曰此所不者酬而礼杀也宾立饮卒觯因更酌以乡主人将授　敖氏继公曰不拜卒觯犹言不拜既爵也东南面于阼阶上
　　案乡射礼东南面上有进字下无授主人三字
　　主人阼阶上拜宾少退主人受觯宾拜送于主人之西宾揖复席
　　正义郑氏康成曰宾复席酬主人讫　敖氏继公曰揖而复席礼之也
　　案乡射礼于受觯上亦云进于主宾之拜皆云北面
　　主人西阶上酬介介降席自南方立于主人之西如宾酬主人之礼主人揖复席
　　正义郑氏康成曰其酌实觯西南面授介自此已下旅酬酌者亦如之【贾疏亦西南面授之以旅酬皆西阶上故也】　朱子曰酬初皆北面但授觯时宾则东南面授主人主人则西南面授介已受之后即授者又还北面之位宾则拜送于主人之西主人则拜送于介之东下受介酬者介亦既授乃还北面拜送也
　　案乡射礼主人以觯适西阶上
　　司正升相旅曰某子受酬受酬者降席
　　正义郑氏康成曰旅序也【贾疏旅众也而言序者谓众以次序相酬】于是介酬众宾众宾又以次序相酬某者众宾姓也同姓则以伯仲别之又同则以其字别之【贾疏某在子上故知是姓若单言某则是字】　贾氏公彦曰宾主及介旅酬不监以其习礼也　敖氏继公曰相旅谓相旅酬之礼或言旅或言酬互见耳宾酬主人主人酬介司正不升则惟相之于下耳尊之也若有遵者则先众宾酬之既则司正乃升
　　案宾介主人之酬司正不相疏本使能之意为説敖縁相拜之法为説兼之而义备矣
　　司正退立于序端东面
　　正义郑氏康成曰辟受酬者又便其赞上赞下也始升相西阶西北面【贾疏西阶西即众受酬者立处】　敖氏继公曰序端东面惟退而俟事之时则然自是以后于凡作受酬者则皆少违此位堂上者北面作之堂下者南面作之既则皆复此位也
　　案序端视西阶西为益西司正始升相得立于西阶西者以受酬者自介右也自此以后则众受酬者受自左而西阶西为受酬者之位矣故退立序端以辟之凡在堂上者司正作之则降席以就西阶西之位在堂下者司正作之则升自西阶以就西阶西之位
　　受酬者自介右
　　正义郑氏康成曰由介东也【贾疏北面以东为右】尊介使不失故位　敖氏继公曰受介酬者独居其右与他受酬者不同明介尊不与众宾序也自介右则介当东南面酬之若遵者受介酬亦然
　　众受酬者受自左【注今文无众酬】
　　正义郑氏康成曰后将受酬者皆由西变于受介也贾氏公彦曰众宾之内为首者一人自介右受之
　　自第二已下并堂下众宾皆自左受之　敖氏继公曰受自左宾党受酬者之正位也
　　案酬有主道而西为宾方其为介所酬者受于介右将使介仍居宾方也其受酬于为介所酬者已下则受于酬者之左将使酬者得修主道也
　　拜兴饮皆如宾酬主人之礼
　　正义郑氏康成曰嫌以下异也　敖氏继公曰惟受酬者立于酬者之西及酬者既实觯进西南面为异
　　辩卒受者以觯降坐奠于篚司正降复位【辩音徧】
　　正义郑氏康成曰辩辩众宾之在下者乡射礼曰辩遂酬在下者皆升受酬于西阶上位觯南之位　敖氏继公曰卒受者无所旅自饮于上乃降
　　案酬之为义注曰劝酒也为酬宾言之也又曰周也为旅酬言之也旅酬之酬义主于周当主人酬宾时介遵皆未及献无行酬之法故不尽主人之欢奠之而不举至献礼既毕一人举觯乃体主人均恵之意而行之以至于辩辩者周也
　　右旅酬
　　使二人举觯于宾介洗升实觯于西阶上皆坐奠觯遂拜执觯兴宾介席末答拜皆坐祭遂饮卒觯兴坐奠觯遂拜执觯兴宾介席末答拜【敖云于西阶上于字衍】
　　正义郑氏康成曰二人主人之赞者燕礼曰媵爵者立于洗南西面北上序进盥洗　李氏如圭曰二人举觯为无爵始也　贾氏公彦曰答拜宾南面介东面　敖氏继公曰亦代主人行事也至是乃并举觯于介者异之也
　　案以燕礼媵爵之仪推之其实觯也亦当序进亦由楹北其举于宾者先酌举于介者后酌乃之西阶上先酌者在右后酌者在左北面乃坐奠觯乡射礼举觯者奠觯北面
　　存疑郑氏康成曰若有大夫则举觯于宾与大夫辨正敖氏继公曰言宾介者明虽有大夫犹及介案饮酒主于宾其次介故一人举觯惟于宾至二人举觯始兼及介虽有遵者不宜先之也乡射礼举觯于宾与大夫者以无介耳下文降席彻爼其序皆宾先于主人介先于遵者则此之举觯于宾介当以敖氏之説为正
　　逆降洗升实觯皆立于西阶上宾介皆拜
　　正义敖氏继公曰乡射礼立于西阶上北面东上郑氏康成曰于席末拜
　　案逆降谓先升者后降犹昏礼言者逆退也燕礼媵爵者序于尊所以降拜于阼阶下故曰交于楹北降是序降也此臣礼逆降所以变于君也司正既洗觯而后升自西阶此亦先洗后升与一人举觯者同以其皆用下篚之觯故也
　　皆进荐西奠之宾辞坐取觯以兴介则荐南奠之介坐受以兴退皆拜送降宾介奠于其所【注今文曰宾受】
　　正义贾氏公彦曰皆进者一人之宾所一人之介所郑氏康成曰宾言取介言受尊卑异文　敖氏继
　　公曰宾云取介云受错综以见其同也介亦辞文不具耳乡射礼宾与大夫辞介宜与彼大夫同也奠于其所者宾则少南而当爼西介则少东而当爼南如于一人举觯者之为也既奠于其所则兴不言者亦文不具耳乡射礼宾大夫坐反奠于其所兴举觯者宾介未奠而降变于上礼
　　案乡射礼荐西之奠言坐奠拜送之退言反位此文畧也
　　右二人举觯
　　总论敖氏继公曰此条有与一人举觯之仪相类者其説已见于上
　　司正升自西阶受命于主人主人曰请坐于宾宾辞以爼
　　正义郑氏康成曰至此盛礼俱成宾主百拜【贾疏乐记文】强有力者犹倦焉【贾疏聘义文】张而不弛弛而不张非文武之道【贾疏杂记文】请坐者将以宾燕尽殷勤也爼肴之贵者辞之者不敢以礼杀当贵者　贾氏公彦曰自此以上皆立行礼人皆劳倦故请坐于宾乡射司正升自西阶阼阶上受命于主人适西阶上北面请坐于宾此亦同云主人曰请坐于宾亦是使司正语于宾也　敖氏继公曰坐谓燕坐而饮也辞以爼者以爼辞其请坐之命谓爼在此不敢坐也爼肴之贵者燕坐则礼杀矣当俎而燕坐是亵之也司正于是又反命于主人
　　主人请彻俎宾许
　　正义郑氏康成曰亦司正请告之　敖氏继公曰宾向者辞以俎今主人请彻俎而宾许之是许其坐矣
　　案请者请于主人告者告于宾
　　司正降阶前命弟子俟彻俎
　　正义郑氏康成曰西阶前也弟子宾之少者俎者主人之赞者设之今宾辞之使其党俟彻顺宾意也敖氏继公曰俟彻俎者俟尊者彻乃受之也
　　司正升立于序端
　　正义郑氏康成曰待事【贾疏司正命弟子彻俎即升立于序端弟子尚未彻俎故云待事】
　　宾降席北面主人降席阼阶上北面介降席西阶上北面遵者降席席东南面【遵将氲反注今文遵为僎或为全】
　　正义郑氏康成曰皆立相须彻俎也遵者谓此乡之人仕至大夫主人所荣而遵法者也或有无来不来用时事耳　敖氏继公曰宾北面于俎南以当先取俎也主人介遵皆近其席而立俟取俎之节也遵者乃此乡之人仕至公卿大夫主人请之来与此防者也遵者席西上降席而立于席东便也
　　案乡射礼主人降席自南方宾及大夫皆不言所自以上啐酒之降决之则宾降席自西方以席东南面之文决之则大夫降席自东方主人必左还宾介必右还而后乡其席诸公大夫谓之遵者以其爵崇徳备可为乡人所遵法故请之以为矜式焉
　　宾取俎还授司正司正以降宾从之主人取俎还授弟子弟子以降自西阶主人降自阼阶介取俎还授弟子弟子以降介从之若有诸公大夫则使人受俎如宾礼众宾皆降【还音旋下同】
　　正义郑氏康成曰取俎者皆乡其席既授弟子皆降众宾从降亦为将燕　贾氏公彦曰乡席取爼还转授之故经皆言还　敖氏继公曰北面取俎还南面授司正必言还者明就而受之司正受宾俎者宾尊宜异之此取俎与升受俎者皆以先者既降为节主人介取俎不言所乡如宾可知主人之俎乃以降自西阶者辟君礼也人亦谓弟子乡射礼大夫取俎还授弟子是也主人降立于阼阶东宾降立于西阶西介在宾南大夫在介南众宾又在大夫南少退案众宾无俎亦降者乡射注曰从降亦为将燕是也其位则乡射礼曰立于大夫之南少退北上
　　右彻俎
　　説屦揖譲如初升坐【説吐活反注今文説为税】
　　正义郑氏康成曰説屦者为燕当坐也必説于下者屦贱不空居堂説屦主人先左宾先右　孔氏颖逹曰以前皆立而行礼至此彻俎之后乃説屦升堂坐也　贾氏公彦曰曲礼上于东阶则先右足上于西阶则先左足注云相乡敬也玉藻着屦之法坐左纳右坐右纳左今説之北面乡阶主人先左宾先右亦取近于相乡也　敖氏继公曰説屦者各于其阶侧北面宾党之屦亦北上坐于堂而説屦于上者惟尊长则然此宾主人其尊相敌故皆説于下揖譲者主人与宾一揖一譲也宾则厌介介厌大夫大夫厌众宾以次而升
　　通论贾氏公彦曰少仪云排阖説屦于户内一人而已矣彼在室则尊者説屦在户内其余説于户外若在堂亦尊者説屦在堂余説于堂下是以燕礼大射臣皆説于阶下公不见説屦之文则公舄在堂矣饮射行敌礼故皆説于堂下
　　右説屦升坐
　　乃羞
　　正义郑氏康成曰设啗其以案酒也羞进也所进者狗胾醢也【敖氏继公曰特牲少牢之庻羞皆以其牲肉为胾又有醢知此礼当放之也】乡设骨体所以致敬今进羞所以尽爱敬之爱之所以厚贤也　贾氏公彦曰记云其牲狗礼记又云庻羞不逾牲则所羞者狗胾也醢是旧作之物诸经又不见以狗作醢则醢当兼有余牲　敖氏继公曰羞者进庻羞于凡有荐者也此时众宾亦当祭荐文不具耳
　　无算爵
　　正义郑氏康成曰算数也宾主燕饮爵行无数醉而止也乡射礼曰使二人举觯于宾与大夫又曰执觯者洗升实觯反奠于宾与大夫皆是　杨氏复曰此礼无算爵其文畧注引乡射以释之案乡射无算爵宾与大夫不兴取奠觯饮卒觯不拜执觯者受觯遂实之宾觯以之主人大夫之觯众宾长受而错皆不拜注云错者实主人之觯以之次宾实宾长之觯以之次大夫也此礼亦同但乡射无介此礼有介当实宾之觯以之主人实主人之觯以之介及其交错而行也当实主人之觯以之众宾长实介之觯以之次大夫又实众宾长之觯以之第三位次大夫实次大夫之觯以之第二位次宾长如此交错以辩卒受者兴以旅在下者于西阶上及其辩也执觯者洗升实觯反奠于宾与大夫所以复奠之者燕以饮酒为欢醉而止此所以为无算爵也　敖氏继公曰无算爵者行其奠觯终而复始无定数也乡射礼曰使二人举觯于宾与大夫又曰执觯者洗升实觯反奠于宾与大夫此异于彼者举觯及反奠不于大夫而于介耳其宾觯亦以之主人介觯则以之大夫其余可以类推
　　案此二觯之行杨氏推説颇备然以二人举觯为于宾与大夫则循用注説与敖氏异二觯竝举以之宾介经有明文此有介鄕射无介所以异也当据经以敖氏之説为正
　　无算乐
　　正义郑氏康成曰燕乐亦无数或闲或合尽欢而止【贾疏如上闲歌用小雅合用二南】　敖氏继公曰爵行则奏乐爵止则乐阕故爵无算乐亦无算歌与闲合所用未闻案鄕饮酒义饮酒之节朝不废朝莫不废夕则虽无算知其不及于乱
　　右无算爵
　　宾出奏陔【陔古才反后记同】
</div>
    <div class="pagination">
<a href="钦定仪礼义疏_page21.html">上一页</a><span>...</span><a href="钦定仪礼义疏_page17.html">17</a><a href="钦定仪礼义疏_page18.html">18</a><a href="钦定仪礼义疏_page19.html">19</a><a href="钦定仪礼义疏_page20.html">20</a><a href="钦定仪礼义疏_page21.html">21</a><span class="current-page">22</span><a href="钦定仪礼义疏_page23.html">23</a><a href="钦定仪礼义疏_page24.html">24</a><a href="钦定仪礼义疏_page25.html">25</a><a href="钦定仪礼义疏_page26.html">26</a><a href="钦定仪礼义疏_page27.html">27</a><span>...</span><a href="钦定仪礼义疏_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
