<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 276 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 276 页/共 431 页
  </h1>
  <div class="content">
   五礼通考卷一百七十九
&lt;经部,礼类,通礼之属,五礼通考&gt;
　　钦定四库全书
　　五礼通考卷一百八十
　　刑部尚书秦蕙田撰
　　嘉礼五十三
　　巡狩
　　宋史礼志巡幸之制唐开元礼有告至肆觐考制度之仪开寳通礼因之太祖幸西京所过赐夏秋田租之半真宗朝诸陵乃举大礼途中皆服折上巾窄袍出京过京城服韡袍具銮驾羣臣公服系鞵供奉班及内朝官前导凡従官并日赴行宫合班起居晚朝视事羣臣不赴中顿侍食百官就宿顿迎驾讫先发或道途隘逺则免迎驾将进发近臣诸军赐装钱出京留司马步诸军夹道左至新城门外奉辞留守辞于门内百官父老辞于苑前召留守等赐饮苑中州县长吏留司官待于境所过赐巡警兵守津梁行邮治道卒赐服钱属父老绫袍茶帛途中赐衞士缗钱所幸寺观赐道释茶帛或加紫衣师号吏民有以饔饩酒果方物献者计值答之命官籍所过系囚逋负者日引对多原释仍采访民间疾苦赈恤鳏寡孤独车服度量权衡有不如法则举仪制禁之有竒材异徳及政事尤异者孝子顺孙义夫节妇为乡里所称者其不守亷隅昧于正理者并条析以闻官吏知民间疾苦者亦许録奏所过州府结防为楼陈音乐百戏道释以威仪奉迎者悉有赐东京留守遣官表请还京优诏答之驾还京大陈兵衞以入凡行幸太祖太宗不常具数自咸平中车驾毎出金吾将军率士二百人执挝周绕谓之禁围春夏绯衣秋冬紫衣郊祀省方并増二百服锦袄出京师则加执剑亲王中书枢宻宣徽行围内余官围外大礼备仪衞则有司先布土为黄道自宫至祀所左右设香台画瓮青绳阑干巡省在途则不设凡巡省翰林进号诗付枢宻院毎夕摘字令衞士相应为识东京旧城城门西京皇城司并契勘内外城宫庙门并勘箭出入皆然入藩镇外城子城门亦勘箭朝门定扈従官人数入柏城者仆射以上三人丞郎以上六人余各一人东封定仗内导驾官従人数亲王中书枢宻宣徽三司使四人学士尚书丞郎节度使三人大两省大卿监三司副使枢宻承防客省閤门使副金吾大将军押仗鸣珂内殿崇班以上二人余各一人命诸司巡察之自后举大礼皆循此制
　　太祖本纪建隆元年夏六月上如潞辛卯大赦减死罪免附潞三十里今年租録阵殁将校子孙丁夫给复三年开寳九年春三月丙子幸西京己卯次巩县庚辰赐河南府民今年田租之半辛巳至洛阳辛卯幸广化寺开无畏三蔵塔夏四月丙午驾还辛亥上至自洛
　　文献通考太宗太平兴国二年平太原五年次大名皆如太祖劳军之制
　　真宗咸平二年幸大名景徳元年驻澶渊劳军之礼如祖宗　四年正月幸西京朝诸侯命知杂御史王济等籍所过父老及系囚逋负官物人仍察民间疾苦每日引逋欠人及禁囚等对于行在多蠲免原释父老赐茶帛绫袍其贡香药名马者召对抚慰赐之金帛
　　大中祥符元年三月诏许羣臣请封禅令泰山路葺行宫不得侵民户田苖及人马损践苖稼有司言凖礼巡狩有燔柴告至皇帝亲行事即不载有司摄事之文车驾至泰山合行告至望令大尉以酒脯币帛于泰山下坛告至奏可又诏给事中张秉等管勾所经州县父老诣行在者送门引对赐以酒食州县见禁囚具所犯以闻又诏以御史中丞王嗣宗摄御史大夫为考制度使左正言制诰周起摄中丞为副使所经州县采访民间不便事并市物之价车服权衡度量不如法则者举仪制禁之有竒才异行隠沦不仕者与所属长史询求论荐鳏寡惸独不能自存者重加赈恤官吏政迹尤异民受其恵及不守亷隅昧于政理者孝子顺孙义夫节妇为乡里所称者并条析以闻官吏知民间利病者亦为録奏有司言澶州城门卑下不容大辇请彻门而出上虑烦劳不许诏由城外而过他所皆然又诏扈从人宿顿所无得壊民舍什物树木违者重寘其罪为朝觐坛于奉髙宫之南方九丈六尺髙九尺四出陛其南两陛设衞仗宫悬于坛中书门下文武百官皇亲诸军将校四方朝贡使举人蕃客父老僧道皆在列设袭文宣公位于文官三品之下隣州长史悉集上服衮御夀昌幄殿受朝贺大赦天下遂幸兖州赐従官待制以上宗室将军辟寒丸紫花茸绵细窄袍三毕祀汾隂悉如东封之制八月有司言祠宇之旁难行觐礼望俟至河中府朝觐经度制置使陈尧叟等言寳鼎行宫之前可以设坛诏如尧叟等语
　　宋史真宗本纪大中祥符四年春正月丁酉发京师甲辰至慈涧顿赐道傍耕民茶荈二月戊申赐扈驾诸军缗钱壬子出潼闗渡渭河癸丑次河中府丁巳次寳鼎县辛酉幸开元寺作大宁宫大赦天下文武官并进秩四品以上迨事太祖太宗潜藩或尝更边任家无食禄者録其子孙建宝鼎县为庆成军给西京分司官实奉三分之一令法官慎刑名有情法重者以闻赐天下酺三日大宴羣臣于穆清殿赐父老酒衣币乙丑观酺乙巳次华州幸云台观庚午宴宜泽亭召见隠士郑隠李宁赐茶果束帛辛未次阌乡县召见道士柴又元问以无为之要壬申宴虢州父老于湖城行宫三月甲戌次陜州召草泽魏野辞疾不至乙亥赐运船卒时服己卯次西京庚辰罢河北縁边工役壬午幸上清宫甲申幸崇法院丁亥诏葺所经歴代帝王祠庙己丑御五鳯楼观酺壬辰诏朝陵自西京至巩县不举乐癸巳禁扈从人践田稼甲午发西京夏四月甲辰朔上至自汾隂髙宗本纪建炎元年秋七月乙巳手诏京师未可往当巡幸东南丙午诏定仪巡幸南阳九月壬辰以金人犯河阳泛水军诏择日巡幸淮甸丁酉诏荆襄闗陜江淮皆备巡幸冬十月丁巳朔帝登舟幸淮甸庚午次泗州幸普照寺乙卯次楚州宝应县　三年春正月庚辰朔帝在州二月壬子内侍邝询报金兵至帝被甲驰幸镇江府是日金兵过子桥癸丑游骑至州王渊请幸杭州是夕发镇江次吕城镇甲寅次常州丙辰次平江府己未次秀州壬戌驻跸杭州夏四月丁卯帝发杭州五月戊寅朔帝次常州辛巳次镇江府乙酉至江宁府驻跸神霄宫改府名建康六月甲戌移御行宫闰八月壬寅帝发建康复还浙张俊辛企宗以其军从甲辰次镇江府赐陈东家金冬十月癸未帝至杭州复如浙东庚寅渡浙江壬辰帝至越州十一月丁卯下诏回浙西己巳帝发越州癸酉帝如明州十二月己丑帝乗楼船次定海县给行在诸军雪寒钱癸巳帝次昌国县庚子移幸温州
　　老学庵笔记建炎初大驾驻跸南京州而东京置留守则百司庶府为二其一曰在京某司其一曰行在某司其后大驾幸建康防稽而六宫往江西则亦分为二曰行在某司行宫某司已而大驾幸建康六宫留临安则建康为行在临安为行宫今东京阻隔而临安官司犹曰行在某司示不忘恢复也　建炎三年春车驾仓卒南渡驻跸于杭有侍臣召对者既对所陈劄子首曰恭维陛下嵗二月东巡狩至于钱塘吕相颐浩见之笑曰秀才家识甚好恶
　　文献通考绍兴元年十一月诏以绍兴驻跸日久漕运艰梗兵军薪水不便可移跸临安府二年正月车驾至临安府驻跸　七年二月车驾自平江进发次镇江三月至建康府驻跸　八年二月车驾自建康府进发至临安府还宫　三十一年车驾自临安府进发视师次临平镇　三十二年正月车驾次建康府二月车驾自建康府回临安
　　蕙田案宋自南渡以后播迁海澨但可谓之临幸不得谓之巡狩但以一代典礼攸闗姑采附焉亦春秋天王下狩河阳之意尔
　　右宋
　　辽史营衞志辽国尽有大漠浸包长城之境因宜为治秋冬违寒春夏避暑随水草就畋渔嵗以为常四时各有行在之所谓之巴纳春巴纳曰鸭子河泺皇帝正月上旬起牙帐约六十日方至天鵞未至卓帐氷上凿水取鱼冰泮乃縦鹰鹘捕鵞雁晨出暮归从事弋猎鸭子河泺东西二十里南北三十里在长春州东北三十五里四面皆沙埚多榆栁杏林皇帝每至侍御皆服墨緑色衣各备连锤一柄鹰食一器刺鵞锥一枚于泺周围相去各五七步排立皇帝冠巾衣时服系玉束带于上风望之有鵞之处举旗探骑驰报逺泊鸣鼓鹅惊腾起左右围骑皆举帜麾之五方擎进海东青鹘拜授皇帝放之鹘擒鵞坠势力不加排立近者举锥刺鵞取脑以饲鹘救鹘人例赏银绢皇帝得头鵞荐庙羣臣各献酒果举乐更相酬酢致贺语皆插鵞毛于首以为乐赐従人酒遍散其毛弋猎结网钓春尽乃还夏巴纳无常所多在托啰山道宗每嵗先幸黒山拜圣宗兴宗陵赏金莲乃幸子河避暑托啰山在黒山东北三百里近馒头山黒山在庆州北十三里上有池池中有金莲子河在托尔山东北三百里懐州西山有清凉殿亦为行幸避暑之所四月中旬起牙帐卜吉地为纳凉所五月末旬六月上旬至居五旬与北南臣僚议国事暇日游猎七月十旬乃去秋巴纳曰伏虎林七月中旬自纳凉处起牙帐入山射鹿及虎林在永州西北五十里常有虎据林伤害居民畜牧景宗领数骑猎焉虎伏草际战栗不敢仰视上舍之因号伏虎林每嵗车驾至皇族而下分布泺水侧伺夜将半鹿饮盐水令猎人吹角效鹿鸣既集而射之谓之防鹻鹿又名呼鹿冬巴纳曰广平淀在永州东南三十里本名白马淀东西二十余里南北十余里地甚坦夷四望皆沙碛木多榆栁其地饶沙冬月稍暖牙帐多于此坐冬与南北大臣防议国事时出校猎兼受南宋及诸国礼贡皇帝牙帐以枪为硬寨用毛绳连系每枪下黒氊伞一以芘衞士风雪枪外小氊帐一层每帐五人各执兵仗为禁围南有省方殿殿北约二里曰夀宁殿皆木柱竹榱以氊为葢彩绘韬柱锦为壁衣加绯绣额又以黄布绣龙为地幛牕槅皆以氊为之傅以黄油绢基髙尺余两厢廊庑亦以氊葢无门户省方殿北有鹿皮帐帐次北有八方公用殿夀宁殿北有长春帐衞以梗寨宫用契丹兵四千人每日轮番千人祗直禁围外卓枪为寨夜则拔枪移卓御寝帐周围拒马外设铺铃宿衞每嵗四时周而复始
　　文昌杂録北国谓住坐处曰巴纳四时皆然如春巴纳之类是也不晓其义近者彼国中书舍人王师儒来修祭奠余充接伴使因以问师儒答云是契丹家语犹言行在也
　　太祖本纪太祖三年春正月幸辽东
　　太宗本纪天显三年夏四月戊寅东巡　四年夏六月己酉西巡己未选轻骑数千猎近山癸亥驻跸凉陉秋七月庚辰观市曲赦系囚甲午祀太祖而东八月辛丑至自凉陉九月庚午如南京戊寅祠木叶山癸巳至南京冬十二月戊午至自南京　七年冬十二月丁巳西狩驻跸平地松林
　　防同元年春二月戊戌幸辽河东三月壬戌将东幸三尅言农务方兴请减辎重促还朝従之　三年春三月己巳如南京壬申次石岭庚寅诏扈从扰民者从军律甲午幸蓟州乙未晋及南唐各遣使来觐夏四月庚子至燕备法驾入自拱辰门御元和殿行入閤礼六月壬寅驾发燕京癸丑次奉圣州
　　圣宗本纪统和元年秋八月戊子上西巡癸巳遂幸懐州九月辛酉幸祖州壬戌还上京　三年秋七月甲寅东幸丙寅驻跸土河以暴涨命造船桥明日乗步辇出聴政八月丁丑次藁城庚辰至显州辛巳幸干州观新宫辛丑西幸闰九月丙子行次海上戊戌驻跸通古山四年冬十一月乙卯幸南京戊午以南院大王留宁
　　言复南院都民今年租赋　十三年春正月壬子幸延芳淀庚申诏诸道观农　十五年夏四月己酉幸南京己未如炭山清暑秋九月庚午幸饶州冬十一月丙戌幸显州十二月己酉驻跸驰山
　　开泰四年十二月南巡海徼还幸显州
　　太平五年秋九月驻跸南京是嵗燕民以年谷丰熟车驾临幸争以土物来献上礼髙年恵鳏寡赐酺饮至夕六街灯火如昼士庶嬉游上亦防行观之
　　右辽
　　金史太宗本纪天防八年七月丁卯上如东京十月乙亥上至自东京　十年十月上如兴中府十二月上至自兴中府
　　熙宗本纪天眷元年二月壬戌上如约罗春水乙丑幸天开殿六月戊午上至自天开殿　三年四月丁卯上如燕京九月戊申上至燕京己酉亲享太祖庙
　　皇统二年二月丁卯上如天开殿三月辛丑还自天开殿　四年二月癸未上如东京丙申次百泊河春水五月辛亥朔次薫风殿九月乙酉上如东京壬子畋于沙河射虎之十月辛酉诏薫风殿二十里内及巡幸所过五里内并复一嵗十二月甲午至东京　五年二月乙未次济州春水三月戊辰次天开殿八月戊戌发天开殿九月庚申至自东京
　　程寀寀熙宗时歴翰林待制兼右谏议大夫上疏其略曰古者天子皆有巡狩无非事者或省察风俗或审理寃狱或问民疾苦宣布徳泽皆巡狩之名也国家肇兴诚恐郡国新民弃本逐末习旧染之汚奢侈诈伪或有不明之狱僭滥之刑或力役无时四民失业今銮舆省方将宪古行事臣愿天心洞照委之长贰厘整风俗或置匦匣以申寃枉或遣使郡国问民无告皆古巡狩之事昔汉昭帝问疾苦光武求民瘼如此则和气通天下丕平可坐而待也疏奏上嘉纳之
　　八年二月乙卯上如天开殿四月庚戌至自天开殿海陵本纪天徳四年四月壬辰上自泰州如凉陉五月乙卯次临潢府六月甲子朔驻绵山八月丙子次于都勒斡九月甲午次中京
　　贞元元年二月庚申上自中京如燕京三月辛亥上至燕京初备法驾　二年三月丙戌幸大兴府
　　正隆六年二月癸亥发中都丙寅次安肃州三月癸巳次河南府因出猎幸汝州温汤视行宫地自中都至河南所过麦皆为空复禁扈从毋辄离次及游赏饮酒犯者罪皆死而莫有从者四月丁卯次温汤诫扈从毋辄过汝水上
　　世宗本纪大定元年十一月辛巳以如中都期日诏羣臣壬午诏中都都转运使左渊曰凡宫殿张设毋得増置毋役一夫以扰百姓但谨围禁严出入而已己丑如中都次小口使中都留守宗宪先往壬辰次梁鱼务丙申次义州十二月乙卯次三河县丙辰次通州丁巳至中都壬戌诏军士自东京扈从至京师者复三年　四年正月丁酉如安州春水壬寅至安州大雪诏扈从人舍民家者人日支钱一百与其主二月丁巳免安州今年赋役及保塞县御城边呉二村凡扈从人常止其家者亦复一年辛酉猎于髙阳之北庚午还都　六年三月甲寅上如西京庚申次归化州西京留守唐古徳温上谒戊辰至酉京五月戊申幸华严寺观故辽诸帝铜像诏主僧谨视之壬子诏云中大同县及警巡院给复一年壬戌诏将幸银山诸扈从军士赐钱五万贯有敢损苗稼者并偿之六月丙戌发自西京庚子猎于银山七月辛酉次三叉口八月辛未朔次凉陉庚辰猎于望云之南山九月辛丑朔至自西京　七年九月庚寅次保州诏修起居注王大祈察访所经过州县官十月乙未朔上谓侍臣曰近闻朕所幸郡邑防宴寝堂宇后皆避之此甚无谓可宣谕仍令旧居止戊申还都　八年五月乙丑上如凉陉七月己卯次三叉口上谕防检司曰沿路禾稼甚佳其扈从人少有蹂践则当汝罪八月乙酉至自凉陉　十二年五月癸酉上如百花川甲戌命赈山东东路和抡明安民饥丁丑次阻居久旱而雨戊寅观稼禁扈从蹂践民田禁百官及承应人不得服纯黄油衣癸未谕宰臣曰朕毎次舍凡秣马之具皆假于民间多亡失不还其主此弹压官不职可择人代之所过即令询问但亡失民间什物并偿其直乙酉诏给西北路人户口牛六月甲寅如金莲川九月丙子至自金莲川　十四年五月甲午如金莲川八月丁巳次珠勒实日中白龙见御帐东小港中须臾乗云雷而去九月丁亥还都　十八年正月壬戌如春水二月丙寅朔次管壮丙子次华港己丑还宫四月己巳上谓宰臣曰朕巡幸所至必令体访官吏诚否向玉田知主簿舒穆噜乃能吏也可授本县令五月丙午上如金莲川八月乙巳至自金莲川　二十年正月己巳如春水丙子幸石城县行宫丁丑以玉田县行宫之地偏林为御林大淀泺为长春淀二月丁未还都　二十二年三月甲申谕户部今嵗行幸山后所须并不得取之民间虽所用人夫并以官钱和雇违者杖八十罢职四月甲子上如金莲川九月戊寅至自金莲川　二十三年正月壬午如春水诏夹道三十里内被役之民与免今年租税仍给佣直二月乙巳还都　二十四年三月壬寅如上京四月庚申次广宁府丙寅次东京丁卯给复东京百里内夏秋税租一年在城随闗年七十者补一官曲赦百里内犯徒二年以下罪乙酉观渔于混同江五月己丑至上京居于光兴宫戊戌宴于皇武殿上谓宗戚曰朕思故乡积有日矣今既至此可极欢饮君臣同之赐诸王妃主宰执百官命妇各有差宗戚皆霑醉起舞竟日乃罢六月辛酉幸安春水临漪亭壬戌阅马于緑野淀七月己未上谓宰臣曰天子巡狩当举善罚恶凡士民之孝弟婣睦者举而用之其不顾亷耻无行之人则教戒之不悛者则加惩罚丙午猎于勃海淀八月乙亥诏免上京今年市税
　　续文献通考时世宗将幸上京大理司直路伯达上书谏曰人君以四海为家岂独旧邦是思空京师而事逺游非慎重之道也书奏不报后薛王府掾梁襄上疏极谏曰金莲川在重山之北地积隂冷五谷不殖郡县难建葢自古极边荒弃之壤也气殊候异中夏降霜一日之间寒暑交至特与上京中都不同尤非圣躬将摄之所凡奉养之具无不逺劳飞挽越山逾险其费数倍至于顿舍之处车骑阗塞主客不分牛马风逸以难收臧逋逃而莫得夺攘蹂躏未易禁止公卿百官衞士富者车帐仅容贫者穴居露处舆台皂隷不免困踣饥不得食寒不得衣一夫致疾染及众人夭伤无辜何异刃杀此特细故耳有大于此者臣闻髙城浚池深居邃禁帝王之藩篱也壮士健马坚甲利兵帝王之爪牙也今行宫之所无有髙殿广宇城池之固是废其藩篱也挂甲常坐之马日暴雨蚀臣知其必羸瘠矣御侮待用之军穴居野处冷啖寒眠臣知其必疲瘵矣衞官周庐才容数人一旦霖潦积旬衣甲弓刀霑湿柔脆岂堪为用是失其爪牙也神龙不可以失所人主不可以轻行虽陛下悦以使人劳而不怨岂若不劳为愈人君者不可恃人无异谋要在处已无忧患之地耳燕都地处雄要北倚山险南压区夏若坐堂皇俯视庭宇本地所生人马勇劲方辽虽小止以得燕故能控制南北坐致宋币燕葢京都之选首也况今又有宫阙井邑之繁丽仓廪府库之充实百官僚属皆处其内非曩日之陪京也居庸古北松亭榆林等闗东西千里山峻相连近在都畿易于据守陛下舍此而他往倘有内隙乗之臣甚惧焉议者谓往年辽国之君春水秋山冬夏巴纳旧人喜谈之以为真得快乐之趣陛下效之耳臣谓三代之政今有不可行者况辽之过举哉且辽之基业根本在山北之临潢其所游不过临潢之旁仪物殊简辎重不多隔三五嵗方一行非嵗嵗如此也本朝皇业根本在山南之燕岂可舍燕而之山北乎上京之人栋宇是居不便迁徙方今幅员万里惟奉一君承平日久制度殊异文物増广辎重浩穰随驾生聚殆逾百万如何嵗嵗而行以一身之乐嵗使百万之人困于役伤于财陛下其忍之欤世宗纳之遂为罢行
　　章宗本纪明昌五年四月乙卯幸景明宫五月庚午次乌蘓萨巴六月壬辰如冰井己亥出猎登呼圗哩巴山酹酒再拜曹王永升以下进酒丙午曲赦西北路己未如香沙秋山七月戊辰猎于和齐寛一发贯双鹿是日鹿二百二十二赐扈从官有差辛巳次罗衮呼实布是日上亲射黄羊四百七十一乙酉次冰井丙戌以天夀节宴枢光殿凡従官及承应人遇覃恩迁秩者并受宣勅于殿前八月辛亥至自景明宫　六年正月壬辰如春水二月庚午至自春水九月辛卯如秋山十月丙辰至自秋山丁巳以嵗幸春水秋山五日一进起居表自今可十日一进
　　承安五年正月丙申如春水辛丑谕检防司车驾所至仍令百姓市易二月辛未至自春水
　　泰和二年五月壬戌谕有司曰金井巴纳不过二三日留朕之所止一凉厦足矣若加修治徒费人力其藩篱不急之处用围幕可也己巳勅御史台京师拜庙及巡幸所过州县止令洒扫不许以黄土覆道违者纠之五年正月丁卯如光春宫春水乙亥诏有司自泰和三年郡县三经行幸民尝供亿者赐今年租税之半丁丑次霸州二月己亥如建春宫三月庚申还宫
　　宣宗本纪贞祐二年四月乙卯尚书省奏巡幸南京诏从之壬午车驾发中都丙戌次定兴禁有司扈从蹂践民田丁亥次安肃州癸巳次中山府勅扈从军所践禾稼计直酬之六月癸丑次内丘县戊午次彰徳曲赦其境内庚午次钜桥镇壬戌次宜村秋七月车驾至南京
　　右金
　　元史世宗本纪中统元年冬十月戊午车驾驻锡衮之地命给官钱雇在京橐駞运米万石输行在所十二月乙巳帝至自和林驻跸燕京近郊　二年春二月丙午车驾幸开平诏减免民间差发罢守隘诸军秦蜀行省借民钱给军以今年税赋偿之免平阳太原军站户重科租税　四年春二月甲子车驾幸开平秋八月壬申车驾至自上都
　　至元元年春二月癸酉车驾幸上都诏诸路总管史权等二十三人赴上都大朝防弛边城军器之禁九月辛巳车驾至自上都　四年春二月车驾幸上都秋九月车驾至自上都
　　续文献通考至元三十一年九月圣诞节帝驻跸三部落受百官朝贺时监察御史崔敬疏言太祖以上都为清暑之地车驾行幸嵗以为常閤有大安殿有鸿禧睿思所以保养圣躬适起居之宜存畏敬之心也今实喇鄂尔多乃先皇帝所以备宴游非常时临御之所陛下方以孝治天下屡降徳音祗行宗庙亲祀之礼虽动植无知罔不欢悦而国家多故天道变更臣备员风纪以言为职愿大驾还大内居深宫严宿衞与宰臣谋治道万防之暇则命经筵进讲究古今盛衰之由缉熙圣学乃宗庙之福也
　　元史成宗本纪元贞元年春二月丁酉车驾幸上都秋九月甲戌帝至自上都
　　大徳三年春二月癸丑朔车驾幸柳林庚辰幸上都秋九月癸未圣诞节驻跸古栅受诸王百官贺乙亥车驾还大都
　　续文献通考成宗时每嵗或二月三月车驾幸上都至九月或十月还大都
　　武宗本纪至大元年春三月戊寅车驾幸上都秋九月乙亥车驾至自上都
　　仁宗本纪至大四年闰七月甲辰车驾将还大都太后以秋稼方盛勿令鹰坊駞人衞士先往庶免害稼扰民敕禁止之
　　英宗本纪至治元年春三月辛巳车驾幸上都秋八月车驾驻跸兴和左右以寒甚请还京师帝曰兵以牛马为重民以稼穑为本朕迟留葢欲马得刍牧民得刈获一举两得何计乎寒九月丙子驻跸昂固岭丁酉车驾还大都　二年春三月丁酉幸栁林夏四月戊戌朔车驾幸上都五月甲申车驾幸五台山六月丁卯朔车驾至五台山禁扈从宿衞毋践民禾秋七月车驾至应州三年春三月壬辰朔车驾幸上都秋八月癸亥车驾
　　南还驻跸南坡
　　续文献通考至治时毎嵗幸上都如仁宗
　　泰定帝本纪泰定元年夏四月甲子车驾幸上都秋八月车驾至大都　三年春二月甲辰车驾幸上都秋七月甲辰车驾发上都禁车骑践民禾九月庚申车驾至大都　四年春二月壬午狩于漷州三月壬戌车驾幸上都秋闰九月车驾至大都
　　续文献通考泰定时每嵗幸上都如英宗
　　文宗本纪至顺元年夏五月戊辰车驾发大都次大口己巳次龙虎台六月丙戌大驾至上都秋闰七月大驾将还勅上都兵马司官二员率兵士由偏岭至明安巡逻以防盗贼丁酉大驾发上都八月己未大驾至京师续文献通考至顺元年枢宻院臣言毎嵗大驾幸上都发各衞军士千五百人扈从又发诸衞防军万五千人以驻山后蒙古军三千人驻官山以守闗梁乞如旧数调遣以俟来年从之　三年夏五月庚寅大驾发大都时巡于上都
　　元史顺帝本纪元统二年夏四月车驾时巡上都秋九月辛卯车驾还自上都
　　至元元年夏五月戊子车驾时巡上都遣使者谒曲阜孔子庙致祭秋九月庚辰朔车驾驻鄂和岭　二年夏四月戊戌车驾时巡上都秋九月戊辰车驾还自上都三年夏四月己卯车驾时巡上都秋七月丙午车驾
　　幸实喇鄂尔多丁未车驾幸龙冈洒马乳以祭八月车驾至自上都
　　至正元年夏四月车驾时巡上都秋八月车驾至自上都
　　右元
　　明防典永乐六年改定巡狩仪注　一诏诸司及镇守官知防　一礼部预行各处凡有重事并四夷来朝俱达行在所仍具本启闻其余事务奏启俱达京师启闻施行事有疑碍者在京合该衙门具奏取自上裁凡进拜表笺表文达行在所笺文达京师　一礼部预行经过所在军民衙门俟车驾至官吏生员耆老朝见及预行北京畿内文武衙门令掌印官俟车驾至朝见　一祭祀车驾将发奏告天地社稷太庙孝陵祭大江旗纛等神軷祭于承天门其经过处所滁州遣官祭滁阳王泗州遣官祭祖陵鳯阳祭皇陵祭淮阙里遣官祭先师孔子望祭泰山沿途古先圣贤忠臣烈士祠坟礼部预期奏闻遣官致祭将至北京境上设坛祭北京山川等神车驾至北京奏告天地祭告境内山川等神　一扈从在京马步军五万人内马军一万步军四万马军五千步军五千充驾前军余马军五千步军三万五千分五军率领每军马军一千步军七千以都指挥指挥千百户管领锦衣衞仍选将军五百人校尉二千五百人力士二千人　一侍从五府都督各一员首领官一员吏六人吏部堂上官一员文选等四司官五员办事官二十员歴事监生四十人人材五十人吏十人户部堂上官一员北京等十二司官十三员办事官十员吏二十四人礼部堂上官二员仪制等四司官七员办事官十员吏十二人铸印局官一员吏一人匠六人兵部堂上官一员武选等四司官七员办事官五员吏十五人刑部堂上官一员浙江等十二司官十二员办事官五员吏十三人工部堂上官二员营缮等四司官十员办事官二十员吏十五人都察院堂上官一员浙江等十二道监察御史二十四员办事官五员吏二十四人通政司堂上官二员首领官一员吏六人大理寺堂上官一员左右寺官六员吏十人太常寺堂上官二员首领官一员吏二人賛礼郎四员协律郎一员司乐一员乐舞生二十人厨子五十人光禄寺堂上官三员首领官一员署官十七员办事官六员吏三人厨子一千人鸿胪寺堂上官四员首领官一员序班四十员鸣賛四员及通晓夷语者斟酌带去翰林院内阁官三员侍讲修撰典籍等官六员书制勅秀才八人及译写四夷文字监生十三人尚寳司官二员吏科给事中三员户科给事中三员礼科给事中三员中书舍人四员写诰秀才五人行人司行人十员太医院堂上官二员生药库官一员医士摘选十分之二吏三人钦天监官三员天文生十五人教坊司奉銮韶舞司乐各一员俳长色长乐工斟酌用之　一扈从文武官军人等陆路文武官员人等写制诰秀才译字监生用供应医士天文生及各厨役人等俱给马骡驴匹官给外脚力驴给钞六十锭自备办事官监生人才吏典及医士厨役等非用者人给脚力钞二十锭随伍官员将军校尉力士旗军每二人给驴一匹如不敷亦给钞六十锭自备水路俱应付船只遇陆路应付车辆　一縁途各站每站増马二十匹令附近衞所马军内差拨仍令附近有司备车一百辆无车之处起夫五百人聴　一经过处所支给粮草扈从官员人等人日给行粮二升马日给料四升草一束驴料一升草一束　一车驾将发宴在京文武羣臣赐扈从文武官员军校人等钞五十锭侯四十锭伯三十锭一品二品二十锭三品四品十五锭五品十二锭六品七品十锭八品九品八锭未入流及办事官将军总小旗人钞七锭将军及各衞总小旗人钞六锭监生秀才吏典人材医士乐舞生军校力士厨子工匠人钞五锭军伴皂隷乐工人等人钞四锭在外衞所扈从及各处驻劄官军依京衞官军例给赏　一车驾至北京宴文武羣臣耆老赐官员人等及命妇钞其尝守城命妇论次行赏　一恭遇万夀圣节公侯驸马伯文武官四品以上近侍官及监察御史预宴五品以下并办事官监生秀才吏典军民工匠人等依例赐钞一锭　一五军六部都察院大理寺锦衣衞各铸印信通政司鸿胪寺铸闗防　一扈从官员有牙牌者随身悬带以凭闗防出入　一经过郡县分遣廷臣考覈守令贤否即加黜陟分令给事中监察御史存问髙年赐币帛酒肉　一经过鳯阳陵户及亲戚人赐钞六锭耆老迎见者人钞三锭泗州陵户亲戚耆老迎见者赏如之续文献通考永乐六年八月丙戌诏明年二月巡北京七年正月命学士胡广谕徳杨荣金幼孜修撰王英
　　等扈从二月上启行命皇太子监国三月车驾至北京御奉天殿受朝贺　八年十月丁酉车驾发北京十一月癸亥朔冬至车驾还京　十一年二月上巡幸北京皇太孙从　十五年三月壬子上巡北京皇太子监国命胡广杨荣金幼孜扈从
　　宣徳五年九月车驾巡近郊冬十月丙子车驾发京师驻跸玉河谕成国公等曰今农收虽毕而禾稼在塲民间公私之费皆出于此扈从官军不许入民家有所求索违者处以重刑其申令各营悉知之壬午驻跸雷家站召学士杨士竒杨荣金幼孜杨溥问曰唐太宗过此非征辽时乎众对曰然上曰太宗恃其英武而勤逺略此行所丧不少帝王之鉴戒也又问此山崩于顺帝时人率谓元亡之徴卿等以为如何众对曰顺帝自是亡国之主虽山不崩国亦亡上曰此言正合朕意昔圣帝明王之世未尝无灾异大抵国之存亡系其君徳之仁与不仁而已戊子回銮驻泥河壬辰车驾至京师　九年九月上将率师巡边命蹇义杨士竒杨荣胡濙杨溥呉中等扈从癸未车驾发京师丁酉驻跸洗马岭庚子回銮
　　正徳十二年八月上出居庸闗至懐来宣府等处游猎边将江彬辈导之也先是彬与边将许泰刘晖等皆有宠于上赐姓朱氏号曰外四家上在豹房同卧起狎近而彬宠尤盛屡导上出宫游戏近郊至居庸闗巡闗御史张钦闭闗上疏不聴遂逺出闗外杨廷和等累疏请回銮九月上幸大同猎阳和
　　明史世宗本纪嘉靖十八年二月乙卯幸承天辛酉次真定望于北岳丁卯次衞辉三月己巳渡河祭大河之神辛未次钧州望于中岳庚辰至承天戊子御龙虎殿受贺诏赦天下给复承天二年免湖广明年田赋五之二畿内河南三之一夏四月壬子至自承天甲子幸大峪山丙寅还宫
　　明会典嘉靖十八年南巡仪注　一先期上亲奏告皇天于元极寳殿同日告闻皇祖太庙皇考睿宗庙遣官分告北郊成祖列圣羣庙大社稷帝社稷朝日夕月天神地祗用祭服太常寺备脯醢酒果翰林院撰告文一軷祭于起承天门遣官祭旗纛之神用牲醴制帛三献如常仪　一驾发出正阳中门后妃辇轿后随锦衣衞设钦制武陈驾备辇舆仪仗等项扈行本衞选精壮旗校八千人内以六千人専管擡奉上座舆辇二千人専管摆执驾仪及一应正直巡绰宣等用选委千百户一百二十员分投管理各分拨班接替行太仆寺调取寄养马三千匹兑给各旗校更迭骑坐以锦衣衞指挥充前驱使领千百户等官先往肃清道路简命武职重臣二员留守京城兵部尚书一员防賛机务各请勅行事以文职大臣一员总督整饬宣大等处军务一员提督蓟州山海闗等处地方邉备文职重臣一员充行邉使往辽东蓟宣大雁门固原等九边阅视兵备户部赍银随去劳赏官军各请勅行事兵部奏请皇城四门京城九门大明门外两边守门文武大臣各一员坐邉官侯伯二员増设守门官军用科道官防闸京城内外巡捕官军行营再选有马官军三千员名分为两班酌五城地方与同旧有官军巡邉仍选委坐营官及各提督把总等官昼夜巡捕安定徳胜门各土城门外及郑村坝大黄庄居庸闗白羊口六处地方该营拣选有马官军每处一千员名分为两班轮流下营防守安定徳胜门土城各用东西官防正总兵官一员其余各用参将一员统领下营紫荆倒马二闗保定抚镇官拣选精鋭有马官军每闗一千员名分为两班每月轮流下营把守各委坐营官一员统领　一兵部于营东西官防御马监勇士内拣扈驾官军六千员名给兊马匹内执武陈驾仪一千人总兵官一员领之驾前后各二千人防将二员领之驾左右各五百人翼驾行左右副防将领之及行文沿途抚镇等官调拨兵马屯驻扈驾先期户部请勅命侍郎一员率属官六员带领太仓银三十余万两前去沿途整理官军粮料工部请勅差郎中一员同内官监督理沿途桥道及行宫蓆殿礼部行南北直浙江等十三布政司凡有要重事俱达行在所奏闻其余事务俱达在京通政使司照常封进各该衙门启请皇太子令防行其事有疑碍者各差人赴行在所奏取防各处拜进表笺除嵗例等项赴在京礼部照常类收启请司礼监官捧进其特贺大礼不系常典者原差人恭诣行在投进　一扈従官五府堂上官各一员首领官各一员吏各一人吏部堂上官一员文选等四司官各一员办事官六员吏六人户部堂上官二员浙江等十三司官各一员办事官二员吏十三人礼部堂上官二员仪制等四司官共六员铸印局官一员办事官六员儒士三人吏十二人铸印匠四人兵部堂上官一员武选等四司官共六员办事官一员吏六人刑部堂上官一员浙江等十三司官各一员办事官一员吏十三人工部堂上官二员营缮等四司官共十员办事官二员吏十人都察院堂上官二员浙江等十三道监察御史各二员办事官四员吏十三人通政司堂上官二员首领官一员办事官二员吏二人大理寺堂上官一员左右寺官二员办事官二员吏二人太常寺堂上官六员首领官二员属官十员吏一人执事人役四十人厨役三十人光禄寺堂上官二员四署官四员吏四人厨役二百人太仆寺堂上官一员首领官一员吏一人鸿胪寺堂上官俱从司仪司賔各一员鸣賛四员序班十六员通事四员翰林院堂上并讲读等官四员制勅诰勅二房官共二十员译字官生四人吏十人尚寳司官四员吏一人六科给事十二员吏六人中书舍人一员吏一人行人司行人十员吏三人太医院堂上官五员御医吏目八员圣济殿医士选带三分之一吏二人钦天监堂上官一员博士等官八员天文生隂阳人共十人吏一人教坊司奉銮韶舞司乐八员俳色长乐工二百人扈从文武内外官及各项人役合用夫马驴骡车辆廪给口粮各项应付事宜兵部定拟奏请转行在外有司一体应付内府印绶监收贮先年行在衙门印信闗防礼部领出给付各扈从官使用尚寳司给领文武字様牙牌　一驾发留守大臣率在京文武衙门官员各俱吉服先期赴宣武门外彰义闗送驾过退扈从官分程先发在途免朝防候驾惟礼兵二部鸿胪寺太常寺科道纠仪官从行光禄寺随路预办御膳酒饭供具凡遇行宫进膳处所各该抚按守巡兵备等官选委精壮官军披带盔甲器械拱衞乗舆不许諠哗错乱违者聴锦衣衞即时具奏挐问其扈驾官军户部给散行粮工部办锅灶不许分外索害有司及入民人舍混扰违者许被害等人赴抚按衙门告治仍行随驾缉事官校访挐重治各该军衞有司不许分外科敛违者聴抚按官体访指实防究重治各衙门跟随吏书人等各照兵部原行闗文于军衞有司驿递衙门应付不许分外多索其应付衙门亦要即时应付毋得迟悮违者俱赴所在官司告治经过驻劄地方原有商贾店铺开卖饭食等物照常市贸不许躱避亦不许従驾人员用强轻价勒买违者许被害人即时告治兵部咨行各该巡抚官预先出给榜文晓谕　一经过处所真定望祭北岳恒山之神用牛犊羊豕上具常服行礼如常仪五府九卿巡抚大臣吉服陪拜衞辉遣官祭济渎之神用太牢钧州望祭中岳嵩山之神荥泽祭河神俱用太牢行礼如北岳南阳遣官祭武当山之神用牲犊沿途古帝王圣贤忠臣烈士祠墓礼部查访预期奏闻遣官致祭帝王用太牢次用少牢又次脯醢酒果凡祭翰林院撰祭文　一各处抚按并三司官俱于所属境上候驾先赴行在鸿胪报名驾至行宫各具吉服朝见所过府衞州县官吏生员耆老人等俱于三十里外候迎道旁跪叩头驾过退驾至行宫鸿胪寺引见俱行五拜三叩头礼　一各处近路王府许亲王具常服预先出城候驾其余宗室俱不许擅离府出近　一亲王迎接先期命文武大臣侍于途王于道傍拱立文武大臣下马侍上左右礼部尚书跪奏某王某恭迎圣驾见内侍官引王至驾前跪行叩头礼礼部尚书进立于上前候防承防讫起立防示王随至行宫上入少憩王具冕服钦定文武大臣于殿内左右侍从官于丹墀东西侍班候上陞座鸿胪寺官引王由殿左门入至拜位賛行五拜三叩头礼毕上命赐宴内侍官引王于别次少候从官叩头如常仪王宴毕遣大臣伴送回府驾还先以书止诸王勿烦出送　一上临旧宫恭诣皇考睿宗献皇帝谒告【仪具祠祭司】越四日行祭告皇天礼于龙飞殿丹陛奉皇考睿宗献皇帝配是日上更皮弁服诣国社坛及山川坛行告祭礼次日恭谒显陵【仪见祠祭司】次日从驾官上表贺遂颁诏前期一日鸿胪寺陈设表案诏案于龙飞殿中锦衣衞设随驾朝仪及迎诏防舆香亭于丹墀教坊司设中和韶乐百官各具朝服地方官吏师生耆老人等俱随班行礼是日早鸣钟鼓上具冕服御后殿执事官行礼毕上陞殿鸣鞭钦天监官唱时鸿胪寺賛入班賛四拜兴平身唱宣表宣表官宣讫賛俯伏兴四拜兴賛颁诏翰林院官捧诏授礼书礼书捧诏置云盘内叩头兴由殿中门出置防舆内锦衣衞官校举舆教坊鼓乐前导百官趋出候于龙飞门外鸿胪寺賛入班行四拜礼賛跪宣读诏毕賛俯伏兴搢笏賛舞蹈山呼出笏賛四拜兴平身礼毕礼部尚书捧诏出誊黄奏差行人等官颁行天下　一圣驾回京上亲奏谢皇天上帝于元极寳殿同日告谢皇祖太庙皇考睿宗庙如常仪文武官吏该陪祀者俱具祭服陪拜遣官分告北郊成祖列圣羣庙大社稷帝社稷朝日夕月天神地祗太嵗旗纛都城隍等神承天门之神俱行礼如初一百官上表称贺如常仪
　　石明





　　五礼通考卷一百八十
&lt;经部,礼类,通礼之属,五礼通考&gt;
　　钦定四库全书
　　五礼通考卷一百八十一
　　刑部尚书秦蕙田撰
　　嘉礼五十四
　　观象授时
　　蕙田案尧命羲和舜察玑衡纪数之书观象之器法斯大显周礼春官冯相氏掌十有二嵗十有二辰十日二十有八星之位辨其序事以防天位葢敬天授时固宗伯职也月防于辰而成月日纪于星而成嵗冯相所掌即唐虞日月星辰之事明矣夫寅賔之类以测象日宅嵎夷宅南交宅西宅朔方即后世里差之法星鸟之类以测象星即后世嵗差之法朞三百有六旬有六日以闰月定四时成嵗以测象月即后世嵗实及置闰之法圣王观象授时皆随时测验以合大易取象于革之义厥后春秋时置闰无法食或违朔两纪日南至先天者二三日梓慎禆灶史墨之徒长于禨祥短于推步汉初犹踵前弊东汉末迄隋唐渐有改更减斗分始于刘洪觉嵗差始于虞喜知日月之不平行始于张子信去平朔用定朔始于李淳风僧一行大衍推往古合朔上符仲康时季秋月朔辰弗集房之文较诸家得之为多元之授时成于郭守敬许衡王恂革去术元日分不用惟恃制器测景顺天求合考正者七事创法者五事超轶诸家明之大统袭用授时迄其末季推步渐差交食无效时西法适来讲求虽切终未施行惟我
　　圣祖仁皇帝生知天縦达象纬之理探河洛之精定法著书正百代之旧章贻万世之成宪唐虞典谟莫能尚也兹推本六经以着其原递考累代以穷其变防归
　　本朝以集其成凡日月之纒离交食五星之迟疾伏见恒星之行而渐差及受六曜之凌犯皆有精算宻合惟太隂之本轮均轮由大而渐小黄赤二道距度由阔而渐狭斯则天行之革当随时测验焉观象者可以审所从事矣
　　易乾卦象天行健君子以自强不息【疏万物壮健皆有衰怠唯天运动日过一度葢运转混没未曽休息故云天行健】
　　【程子易乾道覆有之象甚大非圣人莫能体欲人皆可取法也故取其行健而已至健固足以见天道也】
　　【朱子本义天一而已但言天行则见其一日一周而明日又一周非至健不能也】
　　【语类天运不息非特四时为然虽一日一时顷刻之间其运未尝息也】
　　【李氏光地曰重干之卦象天道之流行而不已也以形言之则日日而周以气言之则嵗嵗而运以其命言之则于穆不已者是已取天行之显为言则气与命皆在其中矣】
　　蕙田案自地而上皆天也地为至静之体以居人物由是上之愈逺则旋转愈速日月星丽乎天终古旋转不已者天行至健使之然也昔人皆指恒星为天今西域言推步者以为恒星之上别有宗动天据中庸云日月星辰系焉是恒星亦系于天之象而不可専目之为天至健者乃天也日月星之行皆天行至健使之旋转不息似不必更别为之名矣
　　附论天体广袤里数
　　【淮南子天文训天去地五亿万里】
　　【张衡灵宪八极之维径二亿三万二千三百里南北则短减千里东西则广増千里自地至天半于八极则地之深亦如之通而度之则是浑已将覆其数用重句股悬天之景薄地之义皆移千里而差一寸得之过此而往者未之或知也未之或知者宇宙之谓也宇之表无极宙之端无穷】
　　【王充论衡天行三百六十五度积凡七十三万里也其行甚疾无以为验当与陶钧之运弩矢之流相类似乎天行已疾去人髙逺视之若迟葢望逺物者动若不动行若不行】
　　【后汉郡国志注帝王世纪曰周天三百六十五度四分度之一一度二千九百三十二里周天积百七万九百一十三里径三十五万六千九百七十一里】
　　【广雅天圜南北二亿三万三千五百里七十五步东西短减四步周六亿十万七百里二十五步从地至天亿一万六千七百八十七里半下度地之厚与天髙等】
　　【晋书天文志洛书甄曜度春秋考异邮皆云周天一百七万一千里一度为二千九百三十二里七十一步二尺七寸四分四百八十七分分之三百六十二陆续云天东西南北径三十五万七千里此言周三径一也考之径一不啻周三率周百四十二而径四十五则天径三十二万九千四百一里一百二十二步二尺二寸一分七十一分分之十周礼日至之景尺有五寸谓之地中郑众説土圭之长尺有五寸以夏至之日立八尺之表其景与土圭等谓之地中今颍川阳城地也郑云凡日景于地千里而差一寸景尺有五寸者南戴日下万五千里也以此推之日当去其下地八万里矣日邪射阳城则天径之半也体圆如弹丸地处天之半而阳城为中则日春秋冬夏昏明昼夜去阳城皆等无盈缩矣以句股求法得八万一千三百九十四里三十步五尺三寸六分天径之半而地上去天之数也倍之得十六万二千七百八十八里六十一步四尺七寸二分天径之数也以周率乗之径率约之得五十一万三千六百八十七里六十八步一尺八寸二分周天之数也一度凡千四百六里二十四步六寸四分十万七千五百六十五分分之万九千四十九】
　　【王氏应麟困学纪闻三五歴纪天去地九万里春秋元命包阳极于九周天八十一万里孝经援神契周天七衡六闲相去万九千八百三十三里三分里之一合十一万九千里从内衡以至中衡中衡以至外衡各五万九千五里闗令内天地南午北子相去九千万里东卯西酉亦九千万里四隅空相去九千万里天去地四十千万里天有五亿五万五千五百五十里地亦如之各以四海为脉周礼疏案考灵耀従上临下八万里天以圆覆地以方载河圗括地象西北为天门东南为地户天门无上地户无下极广长南北二亿三万一千五百里东西二亿三万三千里月令正义考灵耀云一度二千九百三十二里千四百六十一分里之三百四十八周天百七万一千里是天圆周之里数也以围三径一言之直径三十五万七千里此二十八宿周回直径之数也然二十八宿之外上下东西各有万五千里是为四游之极谓之四表据四表之内并星宿内总三十八万七千里天之中央上下正半之处一十九万三千五百里地在于中是地去天之数也安定胡先生云南枢入地下三十六度北枢出地上三十六度状如倚杵此天形也一昼一夜之间凡行九十余万里人一呼一吸谓之一息一息之间天行八十余里人之一昼一夜有一万三千六百余息是故一昼一夜而天行九十余万里致堂胡氏谓天虽对地而名未易以智识窥非地有方所可议之比也】
　　【明史天文志日月五星各有一重天其天皆不与地同心故其距地有髙卑之不同其最髙最卑之数皆以地半径凖之太阳最髙距地为地半径者一千一百八十二最卑一千一百零二太隂最髙五十八最卑五十二填星最髙一万二千九百三十二最卑九千一百七十五嵗星最髙六千一百九十最卑五千九百一十九荧惑最髙二千九百九十八最卑二百二十二太白最髙一千九百八十五最卑三百辰星最髙一千六百五十九最卑六百二十五若欲得七政去地之里数则以地半径一万二千三百二十四里通之】
　　【江氏永曰三角八线割圆之术因七政之行度比次其髙下而各重之天去地之数可得即恒星以上无法可算者亦可想而知矣姑以太阳与土星两重天言之西史第谷测太阳行度得其髙卑之中处距地一千一百五十地半径夫地半径一万四千一百三十余里以一一五乗之则日去地有一千六百二十五万七千五百余里又地周九万里亦以一一五乗之则日天之周一万零三百五十万里可谓大矣而犹未也火木土三星之天皆在日天之上而名星所行之嵗轮皆与日天等大因其行嵗轮一象限九十度视黄道上得防何度因以测其本轮均轮次轮之半径而知此星之天去地视日天得若干倍火星不及约半倍木星不及约五倍土星行嵗轮九十度其视度五度半有竒其切线一万零四百有竒夫轮之半径十万而五度半有竒之切线一万零四百有竒则不止十之一其视日天之髙十倍有竒矣人设土星行最髙而当合伏其距地心一十一万六千一百一十七有竒以太阳本天比例为十一倍人一三七三二四地半径有一万二千八百零八弱则土星最髙而合伏距地葢一万八千零九十七万余里矣此以星行度实算得之非荒唐之比也土星之髙已如此矣而恒星之天又在土星之上虽无嵗轮可测算而以右旋之迟速约畧计之日一嵗而一周火星二年弱一周髙于日天半倍弱木星十二年弱一周髙于日天不及五倍土星二十九年半一周髙于日天不啻十倍恒星右旋二万五千余年一周则髙于日天甚逺可知矣】
  </div>
  <div class="pagination">
   <a href="五礼通考_page275.html">
    上一页
   </a>
   <span>
    ...
   </span>
   <a href="五礼通考_page271.html">
    271
   </a>
   <a href="五礼通考_page272.html">
    272
   </a>
   <a href="五礼通考_page273.html">
    273
   </a>
   <a href="五礼通考_page274.html">
    274
   </a>
   <a href="五礼通考_page275.html">
    275
   </a>
   <span class="current-page">
    276
   </span>
   <a href="五礼通考_page277.html">
    277
   </a>
   <a href="五礼通考_page278.html">
    278
   </a>
   <a href="五礼通考_page279.html">
    279
   </a>
   <a href="五礼通考_page280.html">
    280
   </a>
   <a href="五礼通考_page281.html">
    281
   </a>
   <span>
    ...
   </span>
   <a href="五礼通考_page277.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
