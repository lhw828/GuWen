<!DOCTYPE html>
<html>
<head>
    <meta charset="UTF-8">
    <title>礼记正义 - 第 92 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 92 页/共 200 页</h1>
    <div class="content">　　○“马黑脊而般臂，漏”者，漏，谓蝼蛄臭。黑，谓马脊黑。般臂，谓马之前胫，其色般般然。马若如此，其肉如蝼蛄臭也。
　　○“雏尾不盈握弗食”者，雏，谓小鸟。尾盈一握，然后堪食。若其过小未盈握，不堪食也。自此以下，因广言不堪食之物。
　　○“舒雁翠”者，舒雁，鹅也。翠，谓尾肉也。言鹅尾之肉不堪食也。
　　○“鹄、鸮胖”者，胖，谓胁侧薄肉也。谓鹄鸟、鸮鸟胁侧薄肉不可食。
　　○“舒凫翠”者，舒凫谓鹜，鹜即是鸭，其翠不可食。鸡肝雁肾亦不可食。
　　○“鸨奥”者，奥，谓脾胔，谓藏之深奥处。鸨奥及鹿胃亦不可食。凡此皆为不利人也。
　　○注“庮恶”至“鸨也”。
　　○正义曰：引《春秋传》者，僖四年《左传》文，论晋献公卜娶骊姬，其繇曰：“一薰一莸，十年尚犹有臭。”薰谓香草，莸谓臭草，薰莸一时相和，十年臭气尚在，言善易销，恶难除也，莸比於骊姬之恶也。云“沙，犹嘶也”者，嘶，谓酸嘶，古之“嘶”字，单作“斯”耳。云“腥，当为‘星’”者，谓肉中白点似星也，故不得为腥臊之字也。云“漏，当为‘蝼’”者，以漏非臭恶气名，故读为蝼也。云“舒雁，鹅”、“舒凫，鹜也”者，《尔雅 释鸟》文。某氏云：“在野舒翼飞，远者为鹅。”李巡云：“野曰雁，家曰鹅。”李巡又云：“野曰凫，家曰鹜。
　　○“或曰”至“柔之”。
　　○正义曰：此一节明齑菹之异，用肉不同。言“或曰”者，作记之人，为记之时，无菹轩、辟鸡、宛脾之制，作之未审，旧有此言，记者承而用之，故称“或曰”。
　　○“麋、鹿、鱼为菹”者，凡大切，若全物为菹，细切者为齑。其牲体大者菹之，其牲体小者齑之。用此麋鹿鱼为菹，及野豕为轩，是菹也。麕为辟鸡、兔为宛脾者，是齑也。故郑注《醢人》云：“细切为齑，全物若<月枼>为菹。”《少仪》曰：“麋鹿为菹，野豕为轩，皆<月枼>而不切。麕为辟鸡，兔为宛脾，皆<月枼>而切之。是菹大而齑小也。按《少仪》不云鱼，此云鱼者，记者异闻也。此“鱼”与“麋鹿”相对，是鱼之大者，故以为菹，其辟鸡、宛脾及轩之名，其义未闻。
　　○“切葱若薤，实诸醯以柔之”者，此亦《少仪》文也。或用葱，或用薤，故云“切葱若薤”。肉与葱薤，置诸醋中，故云“实诸醯”。物置醯中，悉皆濡熟，故云“柔之”。
　　○注“酿菜”至“切之”。
　　○正义曰：此经云“葱薤”是酿菜而柔之，故郑注《醢人》云：“齑菹之称，菜肉通也。”云“今益州有鹿<歹委>者，近由此为之矣”者，郑以今益州人有将鹿肉畜之<歹委>烂，谓之鹿<歹委>，附近由此名古之菹轩，而为此鹿<歹委>也。云“菹轩，聂而不切，辟鸡、宛脾，聂而切之”者，皆《少仪》文。聂，则<月枼>也，声相近耳。
　　○“羹食”至“坫一”。
　　○正义曰：此一节论天子诸侯及大夫士等尊卑膳食节级之等差。
　　○注“羹食”至“异耳”。
　　○正义曰：食，谓饭也。言羹之与饭，是食之主，故诸侯以下无等差也。此谓每日常食，若非是依常礼，食之外，或别有牛羊豕之肉，随时得为羹也。其黍稷稻粱之属，依礼正食之外，随等别有稼穑收穫，皆得为饭，故云羹食无等。若依礼正食、天子日食，即《周礼 膳夫》王日一举，鼎十有二物，皆有俎。及天子八簋，诸侯六簋，大夫四簋，此等即尊卑亦有差降也。言“羹食，食之主也”者，凡人所食，羹饭为主，助以杂物，酱是众食所须，故《曲礼》云：“醯酱处内。”注云：“近醯酱者，食之主。”又按《公食大夫礼》“宰夫自东房授醯酱，公设之”，注云“以其为馔本”是也。又牲与黍稷亦诸食之本，故《掌客》云“鼎簋十有二”，注云：“合言鼎簋者，牲与黍稷俱食之主也。”虽文各有所施，大理不异。云“庶羞乃异耳”者，《公食大夫礼》：“下大夫十六豆，上大夫二十豆。”又《周礼 掌客》云：“上公食四十，侯伯食三十二，子男食二十四。”郑注云：“食，谓庶羞羹可食者。”是“庶羞乃异”也。
　　○注“谓五”至“常也”。
　　○正义曰：知“五十始命，未甚老也”者，以下云：“六十宿肉，是有常秩。”此经云“无秩膳”，故知是五十也。“秩，常”，《释诂》文。
　　○注“有秩”至“物也”。
　　○正义曰：此经云“七十而有阁”，故知有“秩膳也”。然则六十者，比五十者则有常肉，比七十者则有无肉时也。
　　○注“达夹”至“腊也”。
　　○正义曰：崔氏云：宫室之制，中央为正室，正室左右为房，房外有序，序外有夹室。天子尊，庖厨远，故左夹室五阁，右夹室五阁。诸侯卑，庖厨宜稍近，故於房中，减降於天子，唯在一房之中而五阁也。大夫既卑无嫌，故亦於夹室而阁三也。三者，豕、鱼、腊也。士卑不得作阁，但於室中为土坫庋食也。云“五者，三牲之肉，及鱼腊也”者，以天子腊用六牲，今云五阁，是不一牲为一阁，以鱼腊是常食之物，故知三牲及鱼腊也。
　　凡养老，有虞氏以燕礼，夏后氏以飨礼，殷人以食礼，周人脩而兼用之。凡五十养於乡，六十养於国，七十养於学，达於诸侯。八十拜君命，一坐再至，瞽亦如之；九十者使人受。五十异粻，六十宿肉，七十二膳，八十常珍，九十饮食不违寝，膳饮从於游可也。六十岁制，七十时制，八十月制，九十日脩，唯绞、紟、衾、冒死而后制。五十始衰，六十非肉不饱，七十非帛不暖，八十非人不暖，九十虽得人不暖矣。五十杖於家，六十杖於乡，七十杖於国，八十杖於朝，九十者，天子欲有问焉，则就其室，以珍从。七十不俟朝，八十月告存，九十日有秩。五十不从力政，六十不与服戎，七十不与宾客之事，八十齐、丧之事弗及也。五十而爵，六十不亲学，七十致政。凡自七十以上，唯衰麻为丧。凡三王养老，皆引年。八十者，一子不从政，九十者，其家不从政，瞽亦如之。凡父母在，子虽老不坐。有虞氏养国老於上庠，养庶老於下庠。夏后氏养国老於东序，养庶老於西序。殷人养国老於右学，养庶老於左学。周人养国老於东胶，养庶老於虞庠，虞庠在国之西郊。有虞氏皇而祭，深衣而养老。夏后氏收而祭，燕衣而养老。殷人哻而祭，缟衣而养老。周人冕而祭，玄衣而养老。记《王制》有此。
　　○粻，知良反，粮也，《字林》云：“量也。”绞，古交反。紟，其鸩反，本又作衿，同。冒，亡报反。暖，乃管反。朝，直遥反，下同。珍从，才用反，又如字。与音预，下同。齐，侧皆反。衰，七回反。胶音交。哻，况甫反。缟，古老反，又古报反。 
　　[疏]“凡养”至“养老”。
　　○正义曰：此一节皆《王制》文，记者重而录之，后人虽知其重，因而不去，慎疑，不敢删易也。
　　曾子曰：“孝子之养老也。乐其心，不违其志，乐其耳目，安其寝处，以其饮食忠养之。孝子之身终，终身也者，非终父母之身，终其身也。是故父母之所爱亦爱之，父母之所敬亦敬之。至於犬马尽然，而况於人乎。”贱喻贵也。
　　○乐音洛，下同。养，羊亮反。 
　　[疏]“曾子”至“人乎”。
　　○正义曰：此一节因上陈养老之事，遂陈孝子事亲之礼。
　　○“孝子之身终”者，谓安乐其亲之心，不违其志，乐其耳目，安其寝处，以其饮食，中心养之，是孝子事亲之身终也。
　　○“终身也”者，非终父母之身，终其身也”者，作记之人既云：“孝子之身终恐人不解谓言孝子事亲至亲身终故解云：“终身也”者，非终竟父母之身也”，终其孝子之身也。言父母虽没，终竟是身而行孝道，与亲在无异。“至於犬马尽然，而况於人乎”者，言父母所敬爱犬马之属，尽须敬爱，而况於父母所敬爱人乎。
　　凡养老，五帝宪，宪，法也。养之为法其德行。三王有乞言。“有”读为“又”。又从之求善言可施行也。五帝宪，养气体而不乞言，有善则记之为惇史。三王亦宪，既养老而后乞言，亦微其礼，皆有惇史。惇史，史惇厚是也。“微其礼”者，依违言之，求而不切也。
　　○惇音敦。 
　　[疏]“凡养”至“惇史”。
　　○正义曰：此一节论五帝茸荃养老之礼。
　　○“五帝宪”者，宪，法也。言五帝养老，法其德行。
　　○“三王有乞言”者，言茸荃其德渐薄，非但法其德行，又从求乞善言。
　　○“五帝宪，养气体而不乞言”者，覆说上五帝宪之法，奉养老人，就气息身体，恐其劳动，故不乞言，有善，则记之为惇史者。惇，厚也。言老人有善德行，则记录之，使众人法，则为惇厚之史。
　　○“亦微其礼，皆有惇史”者，言三王养老，既法德行，又从乞言，其乞言之礼，亦依违求之，而不逼切。三代皆法其德行善言，为惇厚之史，故云“皆”。皆者，皆三代也。
　　淳熬：煎醢加于陆稻上，沃之以膏，曰淳熬。淳，沃也。熬亦煎也。沃煎成之，以为名。
　　○淳熬，之纯反，下五羔反，下及注同。淳毋：煎醢加于黍食上，沃之以膏，曰淳毋。毋读曰模，模，象也。作此象淳熬。
　　○毋，依注音模，莫胡反，下同。食音嗣。 
　　[疏]“淳熬”至“淳毋”。
　　○正义曰：此一节论养老须饮食如养亲之事，明八珍之馔，并明羞豆糁{衍食}之等。
　　○“淳熬”者，是八珍之内，一珍之膳名也。淳谓沃也，则沃之以膏是也。熬谓煎也，则煎醢是也。
　　○“陆稻”者，谓陆地之稻也，谓以陆地稻米熟之为饭，煎醢，使熬加于饭上，恐其味薄，更沃之以膏，使味相湛渍曰淳熬。
　　○注“毋读”至“淳熬”。
　　○正义曰：以经云“淳毋”，“毋”是禁辞，非膳羞之体，故读为“模”。模，象也。法象淳熬而为之，但用黍为异耳。经云“黍食”，食，饭也，谓以黍米为饭。不言陆者，黍皆在陆，无在水之嫌，故不言陆。
　　炮：取豚若将，刲之刳之，实枣於其腹中，编萑以苴之，涂之以谨涂。炮之，涂皆乾，擘之。濯手以摩之，去其皽，为稻、粉、糔溲之以为酏，以付豚。煎诸膏，膏必灭之，钜镬汤，以小鼎芗脯於其中，使其汤毋灭鼎，三日三夜毋绝火，而后调之以醯醢。炮者，以涂烧之为名也。“将”当为“牂”，牂，牡羊也。刲、刳，《博异》语也。“谨”当为“墐”，声之误也，墐涂，涂有穰草也。皽，谓皮肉之上魄莫也。糔溲，亦《博异》语也，糔，读与滫瀡之滫同。芗脯，谓煮豚若羊於小鼎中，使之香美也；谓之脯者，既去皽，则解析其肉，使薄如为脯然，唯豚全耳，豚、羊入鼎三日，乃内醯醢可食也。
　　○炮，步交反。将，依注音牂，子郎反。刲，苦圭反。刳，口孤反，又口侯反。编，必县反，又步典反。萑音丸，芦也。苴，子馀反，苞裹也。谨，依注作墐，音斤，徐如字。炮之，绝句。涂皆乾，绝句。涂本亦作涂。擘之，必麦反，绝句。濯，直角反，去，起吕反，注同。皽，章善反。糔，息酒反，又相流反，又息了反。溲，所九反。付，徐音赋。钜音巨，其据反。镬，户郭反。使汤，一本作“使其汤”。穰，如羊反，草也。魄莫，上普伯反，或普博反；下亦作膜，武博反。析，星历反。
　　○捣珍：取牛、羊、麋、鹿、麕之肉，必脄，每物与牛若一，捶，反侧之，去其饵，孰，出之，去其皽，柔其肉。脄，脊侧肉也。捶，捣之也。饵，筋腱也，柔之为汁和也，汁和亦醯醢与。
　　○脄音每，徐亡代反，夹脊肉。饵音二，本或作皽，下句作饵。筋音斤。腱，徐其偃反，皇纪偃反，一音其言反，《隐义》云“筋之大者”，王逸注《楚词》云：“筋头也。”与音馀。
　　○渍：取牛肉必新杀者，薄切之必绝其理，湛诸美酒，期朝而食之以醢若醯、醷。湛亦渍也。
　　○湛，子潜反，直荫反，又将鸩反，一音陟鸩反，注同。期音期。 
　　[疏]“炮取”至“醯醷”。
　　○正义曰：“炮：取豚若将”者，言为炮之法，或取豚，或取牂，故云“取豚若将”。刲刳其腹，实香枣於其腹中。
　　○“编萑以苴之”者，萑是乱草也。苴，裹也。编连乱草，以裹匝豚牂。裹之既毕，涂之以谨涂，谓穰草相和之涂也。以此墐涂而泥涂之，炮之，涂皆乾。
　　○“擘之”者，谓擘去乾涂也。
　　○“濯手以摩之，去其皽”者，手既擘泥不净，其肉又热，故濯手摩之，去其皽莫。
　　○“为稻、粉、糔溲之以为酏”者，付全豚之外，煎之於膏，若羊，则解析肉以粥和之。
　　○“膏必灭之”者，灭，没也。小鼎盛膏，以膏煎豚羊，膏必没此豚牜羊也。
　　○“钜镬汤，以小鼎芗脯於其中”者，谓以大镬盛汤，以小鼎之香脯实於大镬汤中。
　　○“使其汤毋灭鼎”者，使镬中之汤，无得没此小鼎。若汤没鼎，恐汤入鼎中，令食坏也。
　　○“三日三夜毋绝火”者，欲令用火微热，势不绝。
　　○注“将当”至“全耳”。
　　○正义曰：以经云“取豚若将”，则将是豚类，故知“将当为‘牜羊’”，声相近，又字体一边相似。云“刲、刳，《博异》语也”者，按《易》云：“土刲羊。”又云：“刳木为舟。”意同而语异。云“谨当为‘墐’”者，以谨非泥涂之物，以声相近，故为“墐”也。云“墐涂，涂有穰草也”者，用之炮豚，须相黏著，故知“涂有穰草也”。云“糔溲，亦《博异》语也”者，亦者，亦上“刲、刳”，“刲、刳”既《博异》语，故云“糔溲，亦《博异》语也”。云“唯豚全耳”者，按《周礼 封人》有毛炮之豚，豚形既小，故知全体。《周礼》郑注云：“毛炮豚者，爓去其毛而炮之。”豚既毛炮，则此牜羊或亦毛炮。既无正文，不敢定也。
　　○注“脢脊”至“醢与”。
　　○正义曰：知脢是“脊侧肉”者，以脊侧肉美，今捣以为珍，宜取美处，故为“脊侧肉”。云“饵，筋腱也”者，以经云“去其饵”，又曰“去其皽”，皽既为皮莫，则饵非复是皮莫，故以为筋腱。腱即筋之类。云“汁和亦醯醢与”者，以上炮豚炮牜羊，调以醯醢，下渍亦食之以醢若醯，故知捣珍，和亦用醯醢。
　　为熬：捶之，去其皽，编萑，布牛肉焉。屑桂与姜，以洒诸上而盐之，乾而食之。施羊亦如之。施麋、施鹿、施麕皆如牛羊。映佴肉，则释而煎之以醢。欲乾肉，则捶而食之。熬，於火上为之也，今之火脯似矣。映佴欲乾，人自由也。醢或为“醯”。此七者，《周礼》八珍，其一肝膋是也。
　　○洒，所买反，徐西见反。盐音艳，又如字。乾而食，一本无“而食之”三字。濡音儒，下同。膋音辽，徐音劳。 
　　[疏]“为熬”至“食之”。
　　○正义曰：此一经论作熬之法。
　　○“施羊亦如之”者，为熬之法，於牛如上所陈，若施设於羊，亦如牛也。
　　○“映佴肉，则释而煎之以醢”者，言食熬之时，唯人所欲，若欲得濡肉，则以水润释而煎之以醢也。
　　○注“此七”至“是也”。
　　○正义曰：七者谓第一淳熬也。第二淳模也。第三、第四炮取豚若牜羊也。第五捣珍也。第六渍也。第七熬也。云“其一肝膋”者，则此糁下肝膋也。但作记之人，文不依次，故在糁下陈之。
　　糁：取牛、羊、豕之肉，三如一，小切之。与稻米，稻米二，肉一，合以为饵，煎之。此《周礼》“糁食”也。
　　○食音嗣，下酏食同。
　　○肝膋：取狗肝一，幪之以其膋，濡炙之，举燋其膋，不蓼。膋，肠间脂。举，或为巨。
　　○幪音蒙。焦，字又作燋，子消反。取稻米，举糔、溲之，小切狼臅膏，以与稻米为酏。狼臅膏，臆中膏也，以煎稻米，则似今膏矣。此《周礼 酏食》也。此“酏”当从“餰”。
　　○酏读为{衍食}，之然反，又之善反，注{衍食}同。臆音忆。，本又作{衍食}，又作礻衍，并同，之然反，音旃。 
　　[疏]“糁取”至“煎之”。
　　○正义曰：“三如一”者，谓取牛羊豕之肉，等分如一。
　　○“稻米二，肉一”者，谓二分稻米一分肉也。
　　○注“此《周礼》‘糁食’也”。
　　○正义曰：按《周礼 醢人》云：“羞豆之实，酏食糁食。”故云然也。此先陈糁食者，亦记人不次。
　　○注“膋肠”至“为巨”。
　　○正义曰：举，皆也，谓炙膋皆燋也。
　　○注“以煎”至“从{衍食}”。
　　○正义曰：“则似今膏矣者，似汉时膏以膏煎稻米。郑举时事以说之。云“此‘酏’当从‘{衍食}’”者，此《内则》及《周礼》“酏”之字当从“{衍食}”字，以酏是粥，非是膏煎稻米，故改酏从{衍食}也。
　　礼始於谨夫妇。为宫室，辨外内。男子居外，女子居内，深宫固门，阍、寺守之，男不入，女不出。阍，掌守中门之禁也。寺，掌内人之禁令也。
　　○阍音昏。男女不同椸枷，不敢县於夫之楎、椸，不敢藏於夫之箧、笥，不敢共湢浴。竿谓之椸。楎，杙也。
　　○杝，本又作椸，以支反。枷音嫁。县音玄。楎音辉。笥，息吏反。竿音干。杙音弋。夫不在，敛枕箧簟席，襡器而藏之。不敢亵也。少事长，贱事贵，咸如之。咸，皆也。夫妇之礼，唯及七十，同藏无间，衰老无嫌。及，犹至也。
　　○间，徐“间厕”之“间”，皇如字读。故妾虽老，年未满五十，必与五日之御。五十始衰，不能孕也。妾闭房不复出御矣，此御谓侍夜劝息也。五日一御，诸侯制也。诸侯取九女，侄娣两两而御，则三日也。次两媵，则四日也。次夫人专夜，则五日也。天子十五日乃一御。
　　○年未五十，本又作年未满五十。与音预。复，扶又反，下文“夫复”同。侄，大结反。娣，大计反。媵，羊证反，又绳证反。将御者，齐、漱、澣、慎衣服，栉、纵、笄、总角、拂髦、衿缨、綦屦。其往如朝也。角，衍字也。拂髦，或为缪髦也。
　　○齐，争皆反，下皆同。澣音浣。朝，直遥反，下文“朝服”、注“朝於君”皆同。缪，居虬反。虽婢妾，衣服饮食必后长者。人贵贱不可以无礼。
　　○后，胡豆反。妻不在，妾御莫敢当夕。辟女君之御日也。
</div>
    <div class="pagination">
<a href="礼记正义_page91.html">上一页</a><span>...</span><a href="礼记正义_page87.html">87</a><a href="礼记正义_page88.html">88</a><a href="礼记正义_page89.html">89</a><a href="礼记正义_page90.html">90</a><a href="礼记正义_page91.html">91</a><span class="current-page">92</span><a href="礼记正义_page93.html">93</a><a href="礼记正义_page94.html">94</a><a href="礼记正义_page95.html">95</a><a href="礼记正义_page96.html">96</a><a href="礼记正义_page97.html">97</a><span>...</span><a href="礼记正义_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
