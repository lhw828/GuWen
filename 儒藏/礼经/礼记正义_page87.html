<!DOCTYPE html>
<html>
<head>
    <meta charset="UTF-8">
    <title>礼记正义 - 第 87 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 87 页/共 200 页</h1>
    <div class="content">　　○“执挚以相见，敬章别也”者，挚，雁也。章，明也。婿亲迎入门，而先奠雁，然后乃与妇相见，是先行敬，以明夫妇礼有分别，不妄交亲。
　　○“婿亲”至“之也”。
　　○按《昏礼》：“妇降自西阶，婿亲御妇车授绥。”是婿亲御授绥也。
　　○“亲之也”者，谓婿御妇车授绥，欲亲爱於妇也，故云“亲之也”。
　　○言婿所以亲其妇者，欲令妇之亲已也，故云“亲之也者，亲之也”。
　　○“玄冕”至“敬乎”，玄冕齐戒，广陈敬事也。玄冕，谓助祭服也，五冕通玄，故合为玄冕也。今用助祭之服，以亲迎也。“齐戒”者，齐戒自整敕也。
　　○“鬼神阴阳也”者，阴阳谓夫妇也。著祭服而齐戒亲迎，是敬此夫妇之道，如事鬼神，故云“鬼神阴阳也”。
　　○“将以为社稷主，为先祖后，而可以不致敬乎”者，释所为者重，故宜用敬，所以冕而亲迎也。妻为内主，故有国者，是为社稷内主也。始此嗣广后世，故云先祖后也。明如此之重，可以不致敬乎，言宜敬也。
　　○注“玄冕，祭服也”。
　　○正义曰：按《昏礼》士昏用上服以爵弁，爵弁是士服之上者，则天子以下皆用上服。以五冕色俱玄，故总称“玄冕”也。
　　○“器用陶匏，尚礼然也”者，谓共牢之时，俎以外，其器但用陶匏而已。此乃贵尚古之礼自然也，陶是无饰之物，匏非人功所为，皆是天质而自然也。
　　○“厥明”至“序也”。
　　○厥，其也。其明，谓共牢之明日也。舅姑卒食，谓明日妇见舅姑讫，妇乃盥馈特豚，舅姑食特豚之礼竟也。食馀曰馂。妇馂馀，谓舅姑食竟以馀食与之也。而《礼》本亦有云“厥明，妇盥馈”者也。
　　○“私之也”者，解妇馂馀义也。私犹恩也。所以食竟以馀食赐妇者，此示舅姑相恩私之义也。
　　○“舅姑降自西阶，妇降自阼阶，授之室也”者，谓適妇也。妇见馂馀之礼毕，舅姑从宾阶而下，妇从主阶而降，是示授室与妇之义也。按《昏礼》：既昏之后，夙兴，赞见妇于舅姑。席于阼，舅即席；席于房外，南面，姑即席。妇执笄枣栗，奠于舅席，又执腶脩奠于姑席。讫，赞者醴妇，席于户牖间，赞者酌醴以醴妇，荐脯醢。妇受醴毕，取脯醢，降出授人于门外。舅姑入于室，共席于奥，妇盥馈特豚，无鱼腊，无稷，卒食，一酳，席于北墉下。妇彻，设於席前，妇即席，馂姑之馀，卒食，姑酳之。此士礼也。其大夫以上，牲牢则异也。
　　○“昏礼不用乐，幽阴之义也。乐，阳气也。”昏礼所以不用乐者，幽，深也，欲使其妇深思阴静之义，以脩妇道。“乐，阳气也”者，阳是动散，若其用乐，则令妇人志意动散，故不用乐也。
　　有虞氏之祭也，尚用气。血、腥、爓祭、用气也。尚，谓先荐之。爓，或为“<月>”。
　　○<月>，直辄反。
　　○殷人尚声，臭味未成，涤荡其声，乐三阕，然后出迎牲。声音之号，所以诏告於天地之间也。涤荡，犹摇动也。
　　○涤音狄，徐又同吊反。三，如字，徐息暂反。周人尚臭，灌用鬯臭，郁合鬯，臭阴达於渊泉。灌以圭璋，用玉气也。既灌，然后迎牲，致阴气也。萧合黍、稷，臭阳达於墙屋，故既奠，然后焫萧合膻、芗。灌，谓以圭瓒酌鬯始献神也，巳，乃迎牲於庭杀之，天子诸侯之礼也。奠，谓荐孰时也，《特牲馈食》所云“祝酌奠于鉶南”是也。萧，芗蒿也，染以脂，含黍、稷烧之。《诗》云：“取萧祭脂。”膻当为“馨”，声之误也。奠或为“荐”。
　　○灌用鬯臭，绝句，庾以“鬯”字绝句，郁字，又作，同。合鬯，绝句。焫萧，如悦反，下音箫。合，如字，徐音閤。膻，依注同“馨”，许经反。芗音香。瓒，在旦反。鉶音刑。蒿，呼毛反。梁，如琰反。膻当，失然反。凡祭，慎诸此。魂气归于天，形魄归于地，故祭求诸阴阳之义也。殷人先求诸阳，周人先求诸阴。此其所以先后异也。诏祝於室，坐尸於堂，谓朝事时也，朝事延尸于户西，南面，布主席东面，取牲膟膋，燎于炉炭，先肝于郁鬯而燔之，入以诏神於室，又出以堕于主人。主人亲制其肝，所谓制祭也。时尸荐以笾、豆，至荐孰，乃更延主于室之奥。尸来升席，自北方，坐于主北焉。
　　○祝，之六反，下及注并同，又之又反。膟音律。膋，力彫反。燎，力炒反，又力吊反，下文同。垆音卢。堕，许恚反，或许垂反。奥，乌报反。用牲於庭，谓杀之时。升首於室。制祭之后，升牲首於北墉下，尊首尚气也。
　　○墉音容。直祭祝于主，谓荐孰时也，如特牲少牢馈食之为也。直，正也，祭以孰为正，则血腥之属尽敬心耳。索祭祝于祊。索，求神也。庙门曰祊，谓之祊者，以於绎祭名也。不知神之所在，於彼乎？於此乎？室与堂与？
　　○室与、堂与，并音馀，下“远者与”同。本作“室与堂也”，与，则如字读。或诸远人乎？祭于祊，尚曰求诸远者与？尚，庶几也。
　　○远人，徐于万反。祊之为言倞也，倞犹索也，倞或为“谅”。
　　○倞音谅。肵之为言敬也。为尸有肵俎，此训也。
　　○肵音祈。为尸，于伪反。富也者，福也。人君嘏辞有富，此训之也。或曰“福也者，备也”。
　　○嘏，古雅反。首也者，直也。训所以升首祭也，直或为“犆”也。
　　○犆，徒得反。相，飨之也。相，谓诏侑也，诏侑尸者，欲使飨此馔也。《特牲馈食礼》曰：“主人拜妥尸，尸答拜，执奠，祝飨。”
　　○相，息亮反，注及下“之相”并注同。侑音又。妥，他果反。嘏，长也，大也。主人受祭福曰嘏，此训也。
　　○长，直良反，徐知两反。尸，陈也。尸或诂为主，此尸神象，当从主训之，言陈非也。
　　○诂音古。毛、血，告幽全之物也。幽，谓血也。告幽全之物者，贵纯之道也。纯，谓中外皆善。血祭，盛气也。祭肺、肝、心，贵气主也。气主气之所舍也，周祭肺，殷祭肝，夏祭心。祭黍稷加肺，祭齐加明水，报阴也。祭黍稷加肺，谓绥祭也。明水，司烜所取於月之水也。齐，五齐也，五齐加明水，则三酒加玄酒也。
　　○齐，才细反，注及下“涚齐”并注同。绥，许恚反。取膟膋燔燎，升首，报阳也。膟膋，肠间脂也，与萧合烧之，亦有黍稷也。明水涚齐，贵新也。涚犹清也，五齐浊，泲之使清，谓之涚齐。及取明水，皆贵新也。《周礼 <巾荒>氏》以涚水沤丝。涚齐，或为“汎齐”。
　　○说齐，姑锐反，字又作涚。泲，子礼反，下同。<巾荒>，莫刚反。沤，乌豆反。汎，本又作泛，同。凡涚，新之也。新之者，敬也。其谓之明水也，由主人之絜著此水也。著犹成也，齐主人齐絜，此水乃成，可得也。
　　○齐，侧皆反，篇末文注同。君再拜稽首，肉袒亲割，敬之至也。敬之至也，服也。拜，服也。稽首，服之甚也。肉袒，服之尽也。割解牲体。祭称“孝孙”、“孝子”，以其义称也。谓事祖祢。称“曾孙某”，谓国家也。谓诸侯事五庙也，於曾祖以上，称曾孙而已。祭祀之相，主人自致其敬，尽其嘉，而无与让也。相，谓诏侑尸也。嘉，善也。腥、肆、爓、腍祭，岂知神之所飨也？主人自尽其敬而已矣。治肉曰肆。腍，熟也。爓，或为<月>。
　　○肆，敕历反，注同。腍，而审反。<月>，直辄反。举斝、角，诏妥尸。古者尸无事则立，有事而后坐也。尸，神象也。祝，将命也。妥，安坐也。尸始入，举奠斝若奠角。将祭之，祝则诏主人拜，妥尸，使之坐。尸即至尊之坐。或时不自安，则以拜妥之也。天子奠斝，诸侯奠角，古谓夏时也。
　　○斝，古雅反。坐，才卧反。缩酌用茅，明酌也。谓泲醴齐以明酌也。《周礼》曰：“醴齐缩酌。”五齐醴尢浊，和之以明酌。泲之以茅，缩去滓也。明酌者，事酒之上也，名曰明者。事酒，今之醳酒，皆新成也，《春秋传》曰：“尔贡包茅不入，王祭不共。”泲以酌酒，酌犹斟也。酒已泲，则斟之以实尊彝。《昏礼》曰：“酌玄酒，三注于尊。”凡行酒亦为酌也。
　　○缩，所六反，注同。齐，才细反，下皆同。去，起吕反。醳音亦。共音恭。斟，章金反。彝音夷。注，之树反。醆酒涚于清，谓泲盏酒以清酒也。醆酒，盎齐。盎齐差清，和之以清酒泲之而已。泲盎齐必和以清酒者，皆久味相得。
　　○醆，侧产反。盎，乌浪反。差，初卖反，又初佳反。汁献涚于醆酒，谓泲秬鬯以醆酒也。献，读当为莎，齐语声之误也。秬鬯者，中有煮郁，和以盎齐，摩莎泲之，出其香汁，因谓之汁莎。不以三酒泲秬鬯者，秬鬯尊也。
　　○汁，之十反。献，依注为莎，素何反，下注同。犹明、清与醆酒于旧泽之酒也。犹，若也。泽，读为醳，旧醳之酒，谓昔酒也。泲醴齐以明酌，泲醆酒以清酒，泲汁献以醆酒，天子诸侯之礼也。天子诸侯礼废，时人或闻此而不审知。云若今明酌清酒与醆酒，以旧醳之酒泲之矣，就其所知以晓之也。泲清酒以旧醳之酒者，为其味厚腊毒也。
　　○泽，依注读为醳，音亦，徐诗石反。为其，于伪反。腊毒，上音昔，《隐义》云：“腊，久也，久酒有毒。”祭有祈焉，祈犹求也，谓祈福祥，求永贞也。有报焉，谓若穫禾报社。有由辟焉。由，用也。辟读为弭，谓弭灾兵，远罪疾也。
　　○辟，依注作弭，亡妣反。远，于万反。齐之玄也，以阴幽思也。故君子三日齐，必见其所祭者。齐三日者，思其居处，思其笑语，思其志意，思其所乐，则见之也。 
　　[疏]“有虞”至“祭者”。
　　○正义曰：此一节总论祭祀之事。各依文解之。
　　○“有虞氏之祭也，尚用气”者，尚谓贵尚，其祭祀之时，先荐用气物也。
　　○“血、腥、爓祭，用气也”者，此解用气之意。血，谓祭物以血诏神於室。腥，谓朝践荐腥肉於堂。爓，谓沈肉於汤，次腥，亦荐於堂。《祭义》云“爓祭，祭腥而退”是也。今於堂以血、腥、爓三者而祭，是用气也。以其并未熟，故云“用气也”。
　　○注“尚，谓先荐之”。
　　○正义云：言先荐者，对合享馈熟为先也。此虞氏尚气，殷人尚声，周人尚臭，皆谓四时常祭也。若其大祭祫，周人仍先用乐也，故《大司乐》云：“若乐九变，则人鬼可得而礼矣。”郑云：“先奏是乐，以致其神，而后祼焉。”推此言之，虞氏大祭亦先作乐也。故郑注《大司乐》引《虞书》云：“戛击鸣球，搏拊琴瑟以咏，祖考来格，萧韶九成，凤凰来仪。”此宗庙九奏之郊。此虞氏大祭，与周同乐九奏。夏殷大祭虽无文，或当与周同。熊氏以为殷人先求诸阳，谓合乐在灌前，周人先求诸阴，谓合乐在灌后，与降神之乐别。熊氏又云：“凡大祭并有三始：祭天，以乐为致神始，以烟为歆神始，以血为陈馔始。祭地，以乐为致神始，以腥为歆神始，以血为陈馔始。祭宗庙，亦以乐为致神始，以灌为歆神始以腥为陈馔始。”义或然也。按礼：宗庙之祭先荐血，后荐腥。熊云“宗庙腥为陈馔始”，於义未安也。熊氏又云：“社稷以下之祭，皆有三始。”於义非也。
　　○“殷人”至“间也”。
　　○“殷人尚声”者，帝王革异，殷不尚气而尚声，谓先奏乐也，不言夏，或从虞也。
　　○“臭味未成，涤荡其声”者，臭味未成，谓未杀牲也。涤荡犹摇动也。殷尚声，故未杀牲而先摇动乐声以求神也。
　　○“乐三阕，然后出迎牲”者，阕，止也。奏乐三遍止，乃迎牲入杀之。
　　○“声音之号，所以诏告於天地之间也”者，解以先奏乐之义。言天地之间，虚豁亦阳也，言鬼神在天地之间。声是阳，故用乐之音声，号呼告於天地之间，庶神明闻之而来，是先求阳之义也。
　　○“周人”至“膻芗”。
　　○“周人尚臭”者，周礼变於殷，故先求阴，尚臭也。
　　○“灌用鬯臭”者，臭，谓鬯气也。未杀牲，先酌鬯酒灌地以求神，是尚臭也。
　　○“郁合鬯”者：郁，郁金草也。鬯，谓鬯酒，煮郁金草和之，其气芬芳调鬯也，又以捣郁汁和合鬯酒，使香气滋甚，故云郁合鬯也。郑注《郁人》云：“郁，郁金香草，宜以和鬯。”卢云：“言取草芬芳香者，与秬黍郁合酿之，成必为鬯也。”马氏说郁草名，如郁金香草，合为鬯也。庾氏读句，则云“臭郁合鬯”。
　　○“臭阴达於渊泉”者，用郁鬯灌地，是用臭气求阴达於渊泉也。
　　○“灌以圭璋，用玉气也”者，王肃云：以圭璋为瓒之柄也，瓒，所以<奭斗>鬯也，玉气絜润，灌用玉瓒，亦求神之宜也。玉气亦是尚臭也，周言用玉，则殷不用圭瓒。
　　○“既灌然后迎牲”者，先求神后迎牲也。
　　○“致阴气也”者，解所以先灌，是先求阴也。先致气於阴，故云“致阴气也”。萧合黍稷者，周人后求阳也，取萧草及牲脂膋合黍稷烧之也，此谓馈食时也。
　　○“臭阳达於墙屋”者，谓以萧合黍稷之臭气求阳，达於墙屋也。
　　○“故既奠，然后萧合膻、芗”者，明上萧之时节也。既奠，谓荐熟时也。堂上事尸竟，延尸户内，更从此始也。於荐熟时祝先酌酒，奠於鉶羹之南，讫，尸未入。於是又取香蒿，染以肠间脂，合黍稷烧之於宫中，此又求诸阳之义也。馨香，谓黍稷。
　　○注“天子”至“烧之”。
　　○正义曰：知此经所云天子诸侯礼也，以《仪礼 少牢》、《特牲》是大夫士之礼，无臭郁灌鬯之事故也。云“奠谓荐熟时也，《特牲馈食礼》所云‘祝酌奠于鉶南’是也”者，尸未入之前，当馈孰之始，馈孰有黍稷，此云萧合黍稷，既奠然后萧，故知当馈孰之时也。云“染以脂，合黍、稷烧之”者，此云萧合黍稷，是萧与黍稷合。《诗》云“取萧祭脂”，是萧与脂合也。故知有萧及脂黍稷合馨香也。
　　○“诏祝”至“於堂”。
　　○“诏祝於室”，谓朝事时也。诏，告也。祝，咒也。天子诸侯朝事之时，坐尸於堂户西，南面，坐主在西方，东面，尸、主之前，则荐用笾豆也。祝乃取牲膟膋，燎於炉炭，入告神於室。又出堕於主。当此时，王乃亲洗肝於郁鬯而燔之，以制於主前。今云诏祝於室，是燎於炉炭，入告於室也。
　　○“坐尸於堂”者，既灌鬯之后，尸出堂，坐户西而南面也。
　　○注“谓朝”至“北焉”。
　　○正义曰：“谓朝事时”者，以下云“用牲於庭，升首於室”，此云“诏祝於室”，当杀牲之初，故知当朝事时也。云“朝事延尸于户西，南面，布主席东面，取牲膟膋，燎於炉炭，洗肝于郁鬯而燔之”者，此等并於堂上而燔燎之，故始云“入以诏神”，明以前在堂也。云“入以诏神於室，又出以堕於主前”者，堕，谓堕祭也，谓分减肝膋以祭主前也。云“主人亲制其肝，所谓制祭也”者，制，割也，谓割其肝而不相离，按《礼器》云：“君亲制祭，夫人荐盎。”此云“诏祝於室”，下云“用牲於庭”，故知制祭当此节也。云“时尸荐以笾、豆”者，即是朝事笾豆也。云“至荐熟，乃更延主于室之奥”者，约《少牢》、《特牲》馈食在奥室也。云“尸来升席，自北方，坐于主北焉”者，以在奥东面以南为尊，主尊，故在南。主既居南，故尸来升席自北方也。尸、主各席，故朝事延尸於户外，尸南面，主席于东面是也。郑之此注，虽参《礼记》及《少牢》、《特牲》而言之，亦约汉时祭宗庙之礼言也，故其事委曲也。
　　○注“制祭”至“气也”。
　　○正义曰：知在制祭后者，熊氏云：见下文升首在燔燎下，故知在制祭后也。又知在北牖下者，见下云升首以报阳，明是当户北牖，可知此升首非说有虞氏祭以首者，故《羊人》云“祭祀割羊牲，登其首”，则三牲之首皆升也。
　　○“直祭祝于主”，直，正也。祭以荐熟为正，言荐熟正祭之时，祝官以祝辞告于主，若《仪礼 少牢》“敢用柔毛刚鬛，用荐岁事于皇祖伯某”是也。
　　○注“谓荐”至“心耳”。
　　○正义曰：知荐熟时者，以上文云“诏祝於室”，次云“用牲於庭，升首於室”，下云“索祭祝于祊”，以文次之，知此当荐熟之节也。
　　○“索祭祝于祊”，索，求也，广博求神，非但在庙，又为求祭，祝官行祭在於祊也。祊，谓庙门。祭于庙门，凡祊有二种，一是正祭之时，既设祭於庙，又求神於庙门之内。《诗 楚茨》云：“祝祭于祊。”注云：“祊门内平生待宾客之处，与祭同日也。”二是明日绎祭之时，设馔於庙门外西室，亦谓之祊，即上文云“祊之于东方”，注云：“祊之礼，宜于庙门外之西室。”是也。今此索祭于祊，当是正祭日之祊矣。知者，《礼器》云：“为祊乎外，以其称外。”故注云：“祊祭，明日之绎祭。”郑又注上“祊之于东方”云：“祊之礼，宜於庙门外之西室。”此经直云“祊”，不云“外”，又注直云“庙门曰祊”，亦不云“外”，是据正祭日祊也。故下云“肵之为言敬也”，“相，飨之也”，“假，大也”，“血、毛，告幽全之物”，是皆据正祭之日，明此祊亦正祭日。
　　○注“庙门”至“名也”。
　　○正义曰：“庙门曰祊”，《尔雅 释宫》文。云“谓之祊者，以於绎祭名也”者，此既正祭日於庙门内求神，应总称云庙，而谓之祊者，以祊是庙门，明日绎祭称祊，虽今日之正祭，假以明日绎祭祊名，同称之曰祊也。
　　○“不知神之所在，於彼乎？於此乎？”者，此解正祭在庙之时，或设馔在室，或设馔在堂，不知神之所在之处，为於彼室乎，为於此堂乎，故两处设馔也。
　　○“或诸”至“者与”。
　　○此解索祭为祊之时或诸远人乎者。“诸”是语辞，其神灵或远离於人不在庙乎。
　　○“祭于祊，尚曰求诸远者与？”者，尚，是庶几也。言正祭之时，祭於庙门祊者，庶几求於远处者与？言於远处求神也。
　　○“祊之”至“陈也”，此皆训祭祀所为之事。
　　○注“为尸有肵俎”。
　　○正义曰：按《特牲》、《少牢》：设馔之后，尸祭馔讫，祝取牢心舌，载于肵俎，设于馔北，尸每食牲体，反置于肵俎，是主人敬尸之俎也。
　　○注“人君”至“备也”。
　　○正义曰：《少牢》云：“皇尸命工祝，承致多福无疆，于女孝孙，使女受禄于天，宜稼于田，眉寿万年，勿替引之。”此是大夫嘏辞也。人君则福庆之辞更多，故《诗 楚茨》云“永锡尔极，时万时亿”，“卜尔百福，如几如式”是也。
　　○注“训所”至“犆也”。
　　○正义曰：经云“首者，直也”。直，正也。言首为一体之正。
　　○“相，飨之也”，相，谓诏侑，所以立祝诏侑尸者，欲尸歆飨此馔。
　　○注“特牲”至“祝飨”。
　　○正义曰：引《特牲》者，证飨尸时节，延尸初入，主人拜妥尸，尸答拜讫，执此鉶南之奠，祝则设辞以飨之，欲尸飨此奠也。尸遂祭与啐之。嘏，长也，大也。
　　○尸嘏主人，欲使长久广大也。
　　○注“尸或”至“非也”。
　　○正义曰：此经尸为陈，诸本尸为主。尸是神象，当从主，主是人所主事，陈是器物陈列。今训之为陈，故云非也。
　　○“毛血”至“道也”。
　　○此谓祝初荐血、毛於室时也。血，是告幽之物，毛，是告全之物。告幽者，言牲体肉里美善；告全者，牲体外色完具。所以备此告幽全之物者，贵其牲之纯善之道也，故郑云“纯，谓中外皆善”，言中善则血好，外善则毛好也。
　　○“血祭”至“主也”，此是堂上制祭后，又荐血腥时也。
　　○“祭肺、肝、心，贵气主也”，此三者并为气之宅，故祭时先用之，是贵於气之主故也。血是气之所舍，故云“盛器也”。三者非即气，故云“气之主也”。
　　○“祭黍”至“水也”。
</div>
    <div class="pagination">
<a href="礼记正义_page86.html">上一页</a><span>...</span><a href="礼记正义_page82.html">82</a><a href="礼记正义_page83.html">83</a><a href="礼记正义_page84.html">84</a><a href="礼记正义_page85.html">85</a><a href="礼记正义_page86.html">86</a><span class="current-page">87</span><a href="礼记正义_page88.html">88</a><a href="礼记正义_page89.html">89</a><a href="礼记正义_page90.html">90</a><a href="礼记正义_page91.html">91</a><a href="礼记正义_page92.html">92</a><span>...</span><a href="礼记正义_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
