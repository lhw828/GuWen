<!DOCTYPE html>
<html>
<head>
    <meta charset="UTF-8">
    <title>仪礼集说 - 第 25 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 25 页/共 95 页</h1>
    <div class="content">　　注曰躬身也谓中之上下幅也用布各二丈
　　防曰躬谓中上中下各横接一幅布者
　　倍躬以为左右舌
　　注曰谓上个也左右出谓之舌
　　防曰此两个躬外两相各出一丈
　　下舌半上舌
　　注曰半者半其出于躬者用布三丈凡乡侯用布十六丈数起侯道五十弓以计道七十弓之侯用布二十五丈二尺道九十弓之侯用布三十六丈
　　防曰上舌两相各一丈今下舌两相各五尺通躬二丈故云用布三丈也云凡乡侯用布十六丈数起侯道五十弓以计者中五幅幅一丈用布五丈上下躬揔用布四丈上个四丈下个三丈是通用布十六丈也云道七十弓之侯用布二十五丈二尺者中七幅幅丈四尺用布九丈八尺上下躬揔用布五丈六尺上个五丈六尺下个四丈二尺通用布二十五丈二尺也云道九十弓之侯用布三十六丈者中九幅幅丈八尺用布十六丈二尺上下躬揔用布七丈二尺上个亦七丈二尺下个五丈四尺通用布三十六丈也
　　继公谓下舌所以半上舌者虑其植之妨于徃来者也下舌之长若如上舌则两植相去五丈六尺有余矣故须半之也攷工记曰上纲与下纲出舌寻縜寸焉
　　箭筹八十
　　注曰箭篠也筹算也
　　继公谓上记云射无算而箭筹惟止于八十则是此射者虽多亦不过十耦也释获者之执算各视射者之矢数
　　长尺有握握素【长直亮反下同】
　　注曰握本所持处也素谓刋之也刋本一肤
　　防曰公羊传何休云侧手为肤又投壶云室中五扶注云铺四指曰扶一指案寸皆谓布四指
　　继公谓尺有握犹言尺有四寸也必云握者亦见其为所握处也
　　楚扑长如笴刋本尺
　　注曰刋其可持处
　　君射则为下射上射退于物一笴旣发则荅君而俟注曰退于物一笴不敢与君并也荅对也此以下杂记也
　　继公谓君为下射者降尊以就卑则不宜与卑者序而从尊卑为耦之常法也且下射之物在东亦不失其主位也上射賔也荅君谓东靣立而对之射时进左手防背于君故旣射则还对之俟待君发也
　　君乐作而后就物君袒朱襦以射【襦音儒】
　　注曰君尊也
　　继公谓君乐作乃就物亦以乐节多故也乐谓奏貍首也此记先言乐乃后见君之射仪则是君之燕射于再射即用乐行之亦变于大射也投壶之礼因饮酒而为之于其再投即用乐此意其类之乎乡射三射乃用乐行之
　　小臣以巾执矢以授
　　注曰君尊不搢矢不挟矢授之稍属
　　继公谓以巾执矢敬君物不敢防也大射仪曰小臣师以巾内拂矢而授矢于公稍属盖以巾拂之而又借手以执之也
　　若饮君如燕则夹爵【饮于鸩反】
　　注曰谓君在不胜之党也賔饮君如燕賔腾觯于公之礼则夹爵夹爵者君旣卒爵复自酌
　　继公谓夹爵谓夹君爵而自饮也以大射仪攷之饮君之礼其所以异于燕賔之胜觯者于独夹爵而已记但以此言之亦大畧之説也
　　君国中射则皮树中以翿旌获白羽与朱羽糅【翿徒刀反】注曰国中城中也皮树兽名
　　继公谓燕礼大射仪皆射于公宫即此国中射也必云国中者对郊竟而言也
　　于郊则闾中以旌获
　　注曰闾兽名如驴一角或曰如驴歧蹄周书曰北唐以闾析羽为旌
　　于竟则虎中龙旜
　　注曰画龙于旜尚文章也通帛为旜
　　继公谓虎中龙旜逺则弥文也记言君之中与所获者有国中郊竟之异而不言为某射于某所则是其所以异者惟系于地之远近不系于射之大小也若然则固有大射而用皮树中翿旌者亦有燕射而用虎中龙旜者矣
　　大夫兕中各以其物获【兕徐履反】
　　注曰兕兽名似牛一角
　　继公谓其指大夫而言大夫有上中下之异故物亦有差司常职曰大夫士建物
　　士鹿中翿旌以获
　　翿旌即白羽与朱羽糅者也上记言士礼云旌各以其物无物则以白羽与朱羽糅此直见翿旌而已盖记者杂也
　　惟君有射于国中其余否
　　其余否谓人臣不为射主于国中也君有射于国中者以其于公宫为之也若人臣之家其庭浅隘器用又未必备故射则必于乡州之学行事焉是虽居于国而欲射于其中亦不可得也此不惟见尊君之意亦其势然尔
　　君在大夫射则肉袒
　　不袒纁襦远下君









　　仪礼集説卷五下
　　正误
　　序则钩楹外
　　郑本序作豫注曰今文豫作序继公谓序之文意明白于豫且记亦以序与堂对言宜从今文
　　获者之俎折脊胁肺
　　今本肺下有臑字继公谓臑在肺下非其次且与折文不合葢写者因注首言臑而衍也大射注引此无臑字又古文云释获者之俎折脊胁肺则此俎不当言臑亦明矣今据大射注删之







<经部,礼类,仪礼之属,仪礼集说>
　　钦定四库全书
　　仪礼集说卷六　　　　　元　敖继公　撰
　　燕礼第六
　　注曰诸侯与羣臣燕饮之礼也于五礼属嘉礼
　　燕礼小臣戒与者【与音预】
　　小臣于天子太仆之属也与者羣臣之与此燕者也君所主与之燕者亦存焉其戒之节于朝于家则未闻
　　膳宰具官馔于寝东
　　注曰膳宰天子曰膳夫掌君饮食膳羞者也寝路寝继公谓具官馔谓具诸官所当馔之物也寝东盖其东壁之东也此时所具者其荐羞乎及既设宾席官乃改馔之大射云官馔是也
　　乐人县【县音】
　　此县盖在阶间磬在阼阶西南面钟鑮次而西建鼔在西阶东南鼓鼙在其东国君燕礼轻于大射故不备乐且于其日乃县之而与常时同乡饮酒记曰磬阶间缩霤北面鼓之
　　设洗篚于阼阶东南当东霤罍水在东篚在洗西南肆设膳篚在其北西面【罍音雷】
　　注曰当东霤者人君为殿屋也亦南北以堂深君物曰膳膳之言善也或言南肆或言西面异其文也疏曰汉时殿屋四乡流水故举汉以况周
　　继公谓洗与罍盖瓦为之下云君尊瓦大则此可知矣先设洗西之篚以为节故膳篚后设也设四器亦司宫也见大射与少牢礼此经省文耳膳篚者实君之象觚象觯者也君物而曰膳者以其善于诸臣所用者而言也下文类此者皆以是推之
　　司宫尊于东楹之西两方壶左酒南上公尊瓦大两有丰幂用绤若锡在尊南南上尊士旅食于门西两圜壶【大音泰幂眉狄反】
　　注曰丰以承尊也说者以为若井鹿卢其为字从豆声近似豆大而卑矣幂用绤若锡冬夏异也在尊南在方壶之南也尊士旅食者用圜壶变于方也旅众也士众食谓未得正禄所谓庶人在官者也贱无酒
　　疏曰庶人在官者谓府史胥徒
　　朱子曰在尊南者谓瓦大在方壶之南耳
　　继公谓先尊方壶于楹西以为节乃设公尊与上文后设膳篚之意同臣尊用壶又以方者且无幂为与君尊相属冝逺别之也左酒据设尊者而言也盖凡设尊者皆面其鼻玉藻曰惟君面尊是尊鼻东向也此设尊者西面故酒在南而为左若以尊言之则为右矣瓦大瓦甒也用瓦甒者多矣惟君尊则或谓之大岂制或异与尊皆南上者统于君位也君位亦南上故顺之此尊乃不统于宾者君臣之礼异也大射仪放此锡者麻十五升去其半而加灰之布也幂或以绤亦见其贬于大射耳大射之幂用锡若絺此尊士旅食之尊亦当北面与大射同惟设之深浅异耳方圜壶亦皆瓦为之旅食未详且从注防
　　司宫筵賔于户西东上无加席也
　　注曰賔席用蒲筵缁布纯
　　继公谓大夫为賔乃无加席者以燕礼轻也设賔席当后于公席乃先言之者终言司宫之事耳　案注知此賔席蒲筵缁布纯者以公食大夫及乡饮射记定之也
　　右具设器馔
　　射人告具
　　注曰告事具于君
　　疏曰大射告具之上有羮定此不言者文不具也继公谓是时公盖在阼阶东南南乡射人北面告之
　　小臣设公席于阼阶上西乡设加席公升即位于席西乡【乡并许亮反下同】
　　注曰周礼诸侯酢席莞筵纷纯加缫席画纯
　　疏曰周礼司几筵之文也彼诸侯祭祀受酢之席此燕饮之席与彼同
　　继公谓加席别言设见其更取而设之也亦可见设加席之法矣羣臣未入公先升即位尊者之礼也
　　小臣纳卿大夫卿大夫皆入门右北面东上士立于西方东面北上祝史立于门东北面东上小臣师一人在东堂下南面士旅食者立于门西东上
　　注曰小臣师小臣正之佐也
　　疏曰此卿大夫之位皆是拟君揖位故下经君尔之始就庭位也
</div>
    <div class="pagination">
<a href="仪礼集说_page24.html">上一页</a><span>...</span><a href="仪礼集说_page20.html">20</a><a href="仪礼集说_page21.html">21</a><a href="仪礼集说_page22.html">22</a><a href="仪礼集说_page23.html">23</a><a href="仪礼集说_page24.html">24</a><span class="current-page">25</span><a href="仪礼集说_page26.html">26</a><a href="仪礼集说_page27.html">27</a><a href="仪礼集说_page28.html">28</a><a href="仪礼集说_page29.html">29</a><a href="仪礼集说_page30.html">30</a><span>...</span><a href="仪礼集说_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
