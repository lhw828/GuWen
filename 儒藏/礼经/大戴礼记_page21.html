<!DOCTYPE html>
<html>
<head>
    <meta charset="UTF-8">
    <title>大戴礼记 - 第 21 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大戴礼记 - 第 21 页/共 25 页</h1>
    <div class="content">　　准民之色目既见之鼓民之声耳既闻之动民之徳心既和之通民之欲兼而壹之
　　言皆称百姓之欲也
　　爱民亲贤而教不能民庶説乎子曰说则説矣可以为家不可以为国公曰可以为家胡为不可以为国国之民家之民也子曰国之民诚家之民也然其名异不可同也同名同食曰同等
　　名位不同礼亦异数
　　惟不同等民以知极
　　周礼大司徒职曰以仪辨等则民不越也
　　故天子昭百神于天地之间【案百各本讹作有今从方本】以示威于天下也
　　祭法曰有天下者事百神
　　诸侯修礼于封内以事天子大夫修官守职以事其君士修四衞执技论力以听乎大夫
　　四衞四方之职曲礼曰地广大荒而不治此亦士之辱也
　　庶人仰视天文俯视地理力时使以听乎父母
　　孝经曰用天之道分地之利谨身节用以养父母此庶人之孝也
　　此惟不同等民以可治也公曰善哉上与下不同乎子曰将以时同时不同
　　言有可同不可同也
　　上谓之闲下谓之多疾
　　不正之政君谓之闲民谓之多疾同所恶也
　　君时同于民布政也
　　施善政也
　　民时同于君服听也上下相报而终于施
　　施恩施也
　　大犹已成【案犹猷同】发其小者远犹已成发其近者
　　远大之谋缘近小始
　　将持重器【案持各本作行今从方本】先其轻者
　　将持重器必先效轻者亦以谕政也
　　先清而后浊者天地也
　　清浊谓隂阳也
　　天政曰正地政曰生人政曰辨
　　辨别
　　茍本正则华英必得其节以秀孚矣
　　言专务其本则华英得隂阳之节而秀孚也
　　此官民之道也
　　官人当取终始
　　公曰善哉请少复进焉子曰昔尧取人以状
　　观其容状施发
　　舜取人以色禹取人以言汤取人以声文王取人以度观其量度
　　四代五王之取人以治天下如此
　　四代据文距殷或曰文王取人以度四代谓兼之也
　　公曰嘻善之不同也
　　嘻叹惜之声公谓五王取人徳有不同也
　　子曰何为其不同也公曰同乎子曰同公曰人状可知乎
　　问四代以人状得善之事
　　子曰不可知也公曰五王取人各有以举之胡为人之不可知也子曰五王取人比而视相而望五王取人各以己焉是以同状
　　圣王通而虚已故于求人虽言色不同而善恶无异
　　公曰以子相人何如子曰否丘则不能五王取人言不能如五王
　　丘也传闻之以委于君丘则否【案此下各本有能字乃注文误连作正文今改正】
　　能传闻而已不能如也
　　亦又不能
　　又不能备闻也
　　公曰我闻子之言始防矣
　　自言防乱
　　子曰由君居之成于纯胡为其防也
　　由用也言能居之则成纯何为其防也
　　虽古之治天下者岂生于异州哉昔虞舜以天徳嗣尧凡质以天徳文以地徳礼纬含文嘉曰殷授天而王周据地而王也
　　布功散徳制礼朔方幽都来服南抚交趾出入日月莫不率俾
　　俾使
　　西王母来献其白琯粒食之民昭然明视
　　西王母神也其状如人琯所以候气汉明帝时于舜庙下得玉琯一枚也
　　民明教通于四海
　　民明于教夷夏同风
　　海之外【案各本脱之字今从方本】肃慎北发渠搜氐羌来服
　　北发北狄地名其地出迅走鹿周武王时肃慎贡楛矢文麈渠搜贡露犬氐羌贡鸾鸟也
　　舜崩【案各本脱此字今从杨本】有禹代兴禹卒受命乃迁邑姚姓于陈
　　迁邑姚姓于陈谓改封虞氏后于陈因使氏焉春秋左传曰胙之以土命之氏
　　作物配天修徳使力民明教通于四海海之外肃慎北发渠搜氐羌来服禹崩十有七世乃有末孙桀即位桀不率先王之明徳乃荒耽于酒淫泆于乐徳昏政乱作宫室高台
　　淮南子云桀为璇宫瑶台象箸玉杯也
　　污池土察
　　污洼也察深也言洞地为池也
　　以为民虐【案各本作以民为虐今据后文订正】
　　逞其滥酷
　　粒食之民惽焉几亡乃有商履代兴
　　履汤名论语曰履敢用牡王侯世家曰汤名天乙白虎通曰汤王之后更定名为子孙法本名履也
　　商履循礼法以观天子天子不悦则嫌于死
　　成汤怒至于乱
　　成汤卒受天命不忍天下粒食之民刈戮不得以疾死故乃放移夏桀散亡其佐
　　伐之于南巢放之于夏宫而去其臣佐
　　乃迁姒姓于杞
　　封夏后氏之后于杞亦命氏焉
　　发厥明徳顺天啬地【案各本作顺民天心啬地今从方本】作物配天制典慈民
　　发其明徳而顺天之心啬收也
　　咸合诸侯作八政命于总章
　　八政洪范所云是也总章重屋之西堂于此命事取万物之成功也
　　服禹功以修舜绪为副于天粒食之民昭然明视民明教通于四海海之外肃慎北发渠搜氐羌来服成汤既崩【案既他本或讹作年或讹作卒今从方本】殷徳小破二十有二世乃有武丁即位开先祖之府取其明法以为君臣上下之节殷民更服【案各本讹作今从杨本】近者説远者至粒食之民昭然明视
　　武丁盘根弟小乙之子也有雊雉之变惧而修徳重兴殷道号为高宗
　　武丁既崩【案既他本或讹作年或讹作卒今亦从方本】殷徳大破九世乃有末孙纣即位纣不率先王之明徳乃上祖夏桀行荒耽于酒淫泆于乐徳昏政乱作宫室高台
　　谓倾宫鹿台之等也
　　污池土察以为民虐粒食之民忽然几亡乃有周昌霸诸侯以佐之纣不説诸侯之听于周昌则嫌于死乃退伐崇许魏以客事天子
　　许魏不在五伐盖时小伐也客事天子谓忍而臣之也
　　文王卒受天命作物配天制法任地【案此四字各本讹作制无用三字今从方本】行三明亲亲尚贤民明教通于四海海之外肃慎北发渠搜氐羌来服君其志焉或徯将至也
　　君哀公也言今周衰之甚有继之者将至也
　　公曰大哉子之教我政也列五王之徳烦烦如繁诸乎烦烦众也如繁诸言如万物之繁芜也
　　子曰君无誉臣臣之言未尽请尽臣之言君而财之【案而各本作如今从方本财裁古通用】曰于此有功匠焉【案功工古通用】
　　王非独善言有师保
　　有利器焉
　　言有先王之礼度也
　　有措扶焉
　　谓股肱之良也
　　以时令其藏必周密发而用之【案而各本作如今从方本】
　　易曰藏器于身待时而发
　　可以知古可以察今可以事亲可以事君可用于生又用之死吉凶竝兴祸福相生
　　言识其竝兴及相生之义老子曰祸兮福所倚福兮祸所伏也
</div>
    <div class="pagination">
<a href="大戴礼记_page20.html">上一页</a><span>...</span><a href="大戴礼记_page16.html">16</a><a href="大戴礼记_page17.html">17</a><a href="大戴礼记_page18.html">18</a><a href="大戴礼记_page19.html">19</a><a href="大戴礼记_page20.html">20</a><span class="current-page">21</span><a href="大戴礼记_page22.html">22</a><a href="大戴礼记_page23.html">23</a><a href="大戴礼记_page24.html">24</a><a href="大戴礼记_page25.html">25</a><a href="大戴礼记_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
