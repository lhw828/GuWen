<!DOCTYPE html>
<html>
<head>
    <meta charset="UTF-8">
    <title>钦定礼记义疏 - 第 117 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定礼记义疏 - 第 117 页/共 122 页</h1>
    <div class="content">






















　　案礼记月令仲夏之月均管箫乐记曰从以箫管周礼小师掌敎箫笙师掌吹箫诗箫管备举尔雅云大箫谓之言小者谓之筊旧圗云雅箫长尺四寸二十四彄颂箫长尺二寸十彄博雅云箫大者二十四管无底小者十六管有底蔡邕曰箫编竹有底长则浊短则清以审窒其底而増损之则和盖皆述其所然也风俗通云舜作竹箫以象凤翼则箫之来也久矣









　　案礼记明堂位苇籥伊耆氏之乐也周礼笙师掌敎籥籥师掌敎国子吹籥籥章掌龡豳籥孔疏苇籥者谓截苇为籥盖籥三孔主中声而上下之律吕于是乎生命之曰籥以黍籥之法在是也羽舞皆执籥吹籥而舞以声音之本在是也尔雅曰大籥谓之产其中谓之仲其小谓之箹案郑氏康成郭氏璞皆云籥三孔而广雅乃谓七孔毛苌乃谓六孔以黍籥之法为声音之本推之则郑郭之説为是








　　案礼记乐记曰圣人作为壎箎周礼小师掌敎埙注云埙烧土为之大如鴈卵谓之雅埙郭璞尔雅注云大如鹅子鋭上平底形如称锤小者如鸡子谓之颂埙凡六孔上一前三后二世本云暴辛公作埙围五寸半长三寸四分　又案白虎通曰壎坎音也壎在十一月阳气于黄泉之下薰蒸而萌唐乐志曰壎曛也立秋之音万物将曛黄也然壎土也土位于坤而时立秋则唐志之説是而白虎通之説非矣








　　案周礼笙师掌敎龡篪尔雅大篪谓之沂孙炎曰沂悲也郭氏璞曰篪以竹为之长尺四寸围三寸一孔上出寸三分名曰翘横吹之小者尺二寸聂氏崇义曰先郑云七孔贾疏云九孔皆误惟广雅云八孔为是











　　案礼记月令仲夏调竽笙周礼笙师掌敎龡竽先郑云竽三十六簧贾疏竽长四尺二寸郑康成云竽管类用竹为之形参差象鸟翼韩非曰竽者五声之长故竽先则钟瑟皆随竽唱则诸乐皆和盖后世之乐然也竽三十三管宫管在中央











　　案礼记明堂位女娲之笙簧诗小雅曰吹笙鼓簧尔雅云大笙谓之巢小者谓之和郭氏璞注列管匏中施簧管端大者十九簧小者十三簧旧图云笙长四尺谓管参差有如鸟翼至簧为笙中之舌或者离笙簧为二物误矣











　　案舞盖以鸟羽之长者插于柄上执而舞之其羽或用鹭或用翟皆见于诗前人作图用细毛为数节如节之形悬于柄柄作牛首龙首形皆非也












</div>
    <div class="pagination">
<a href="钦定礼记义疏_page116.html">上一页</a><span>...</span><a href="钦定礼记义疏_page112.html">112</a><a href="钦定礼记义疏_page113.html">113</a><a href="钦定礼记义疏_page114.html">114</a><a href="钦定礼记义疏_page115.html">115</a><a href="钦定礼记义疏_page116.html">116</a><span class="current-page">117</span><a href="钦定礼记义疏_page118.html">118</a><a href="钦定礼记义疏_page119.html">119</a><a href="钦定礼记义疏_page120.html">120</a><a href="钦定礼记义疏_page121.html">121</a><a href="钦定礼记义疏_page122.html">122</a><a href="钦定礼记义疏_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
