<!DOCTYPE html>
<html>
<head>
    <meta charset="UTF-8">
    <title>五礼通考 - 第 156 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 156 页/共 431 页</h1>
    <div class="content">　　五礼通考卷一百
　　刑部尚书秦蕙田撰
　　吉礼一百
　　禘祫
　　金史礼志汴京之庙在宫南驰道之东殿规一屋四间限其北为神室庙端各虚一间为夹室中二十三间为十一室从西三间为一室为始祖庙祔徳帝安帝献祖昭祖景祖祧主五余皆两间为一室世祖室祔肃宗穆宗室祔康宗余皆无祔每室门一牖一门在左牖在右皆南向石室之龛于各室之西壁东向其世祖之龛六南向者五东向者一其二其三俱二龛余皆一室一龛总八龛祭日出主于北牖下南向禘祫则并出主始祖东向羣主依昭穆南北相向东西序立
　　世宗大定三年八月有司议祫享牺牲品物案唐开元礼宋开寳礼毎室犊一羊一猪一五礼新仪每室复加鱼十有五尾天徳贞元例与唐宋同有司行事则不用太牢七祀功臣羊各二酒共二百一十瓶正隆减定通用犊一两室共用羊一豕一酒百瓶此于礼有缺今七祀功臣牲酒请依天徳制宗庙毎室则用宋制加鱼然毎室一犊后恐太丰世宗乃命毎祭共用一犊羊豕如旧又以九月五日祫享当用鹿肉五十觔獐肉三十五觔兎十四头为臡醢以贞元正隆方禁猎皆以羊代此礼殊为未备诏从古制十年正月诏宰臣曰古礼杀牛以祭后世有更者否其检讨典故以闻有司谓自周以来下逮唐宋祫享无不用牛者唐开元礼时享毎室各用太牢一至天寳六年始减牛数太庙毎享用一犊宋政和五礼新仪时享太庙亲祀用牛有司行事则不用宋开寳二年诏昊天上帝皇地只用犊余大祀皆以羊豕代之合二羊五豕足代一犊今三年一祫乃为亲祀其礼至重毎室一犊恐难省减遂命时享与祭社稷如旧若亲祀宗庙则共用一犊有司行事则不用
　　十一年尚书省奏禘祫之仪曰礼纬三年一祫五年一禘唐开元中太常议禘祫之礼皆为殷祭祫为合食祖庙禘为禘序尊卑申先君逮下之慈成羣嗣奉亲之孝自异常享有时行之祭不欲数数则黩不欲疎疎则怠是以王者法诸天道以制祀典烝尝象时祫禘象闰五嵗再闰天道大成宗庙法之再为殷祭自周以后并用此礼自大定九年已行祫礼若议禘祭当于祫后十八月孟夏行礼诏以三年冬祫五年夏禘为常礼享日并出神主前廊序列昭穆应圗功臣配享庙庭各配所事之庙以位次为序以太子为亚献亲王为终献或并用亲王或以太尉为亚献光禄卿为终献其月则停时享十二年十月祫享以摄官行事诏共用三犊
　　十七年十月祫享太庙检讨唐礼孝敬皇帝庙时享用庙舞宫县登歌让皇帝庙至禘祫月一祭止用登歌其礼制损益不同今武灵皇帝庙庭与太庙地歩不同难以容设宫县乐舞并乐器亦是阙少看详恐合依唐让皇帝祫享典故乐用登歌所有牲牢罇俎同太庙一室行礼及契勘得自来祫享遇亲祠毎室一犊摄官行礼共用三犊今添武灵皇帝别庙行礼合无依已奏定共用三犊或増添牛数奏奉勅防太庙别庙共用三犊武灵皇帝庙乐用登歌差官奏告并准奏
　　十九年禘祭昭徳皇后庙不用犊
　　世宗本纪大定二十二年十月庚戌祫享于太庙礼志诏祫禘共用三犊有司行事则以鹿代
　　二十七年十月祫享于太庙
　　大定二十九年章宗即位礼官言自大定二十七年十月祫享至今年正月世宗升遐故四月不行禘礼案公羊传闵公二年吉禘于庄公言吉者未可以吉谓未三年也注谓祫禘从先君数朝聘从今君数三年防毕遇禘则禘遇祫则祫故事宜于辛亥嵗为大祥三月禫祭逾月则吉则四月一日为初吉适当孟夏禘祭之时可为亲祠诏从之及期以孝懿皇后崩而止五月礼官言世宗陞祔已三年尚未合食于祖宗若来冬遂行祫礼伏为皇帝见居心防防中之吉春秋议其速恐冬祫未可行然周礼王有哀惨则春官摄事窃以世宗及孝懿皇后陞祔以来未曾躬谒岂可令有司先摄事哉况前代令摄事者止施于常祀今乞依故事三年防毕祫则祫禘则禘于明昌四年四月一日释心防行禘礼上从之
　　章宗本纪明昌四年四月戊申亲禘于太庙
　　礼志明昌三年十二月尚书省奏明年亲禘室当用犊一钦怀皇后祔于明徳之庙案大定三年祫享明徳皇后室未尝用犊勅钦怀皇后亦用之上因问拜数右丞玮具对上曰世宗圣夀髙故杀其数亦不立于位今当从礼而已大定六年定晨祼行礼自大次至版位先见神之礼两拜再至版位又两拜祼鬯毕还版位再两拜还小次酌献时罍洗位盥讫至版位先两拜酌献毕还版位再两拜止将始祖祝册于版位西南安置读册讫又两拜还小次又至饮福位先两拜饮毕两拜凡十六拜
　　承安元年十月丙辰祫享于太庙
　　泰和元年冬十月乙酉祫享于太庙
　　泰和三年四月乙巳禘于太庙
　　泰和八年四月戊申禘于太庙
　　宣宗本纪贞祐二年正月癸未有司奏请权止今年禘享从之
　　礼志贞祐二年【原本二年误】命参知政事李革为修太庙使七月吉日亲行祔享有司以故事用皇帝时享仪初至版位两拜晨祼及酌献则毎位三拜饮福五拜总七十九拜今升祔则徧及祧庙五室则为一百九拜也明昌间常减毎位酌献奠爵后一拜则为九十二拜而已然大定六年世宗尝令礼官通减为十六拜又皇帝当散斋四日于别殿致斋三日于大庆殿今国事方殷宜权散斋二日致斋一日上曰拜数从大定例余准奏礼部尚书张行简言近奉诏从世宗十六拜之礼臣与太常参定仪注窃有疑焉谨案唐宋亲祠典礼皆有通拜及随位拜礼世宗大定三年亲行奉安之礼亦通七拜毎室各五拜合七十二拜逮六年禘始勅有司减为十六拜仍存七十二拜之仪其意亦可见矣盖初年享礼以备故后从权更定通拜今陛下初庙见奉安而遽从此制是于随室神位并无拜礼此臣之所疑一也大定间十有二室姑从十六拜犹可今十七室而拜数反不及之此臣之所疑二也况六年所定仪注惟于皇帝版位前读始祖一室祝册夫祭有祝辞本告神明今诸祝册各书帝后尊谥及髙曾祖考世次不一皇帝所自称亦自不同而乃止读一册余皆虚设恐于礼未安此臣之所疑三也先王之礼顺时施宜不可多寡惟称而已今近年礼官酌古今别定四十四拜之礼初见神二拜晨祼通四拜随室酌献读祝毕两拜饮福四拜似为得中上从之乃定祔享如时享十二室之仪又以祧庙五主始祖室不能容止于室户外东西一列以西为上神主阙者以升祔前三日庙内敬造以享日丑前题写毕以次奉陞十月已未亲王百官自明俊殿奉迎祖宗神主于太庙幄次辛酉行礼用四十四拜之仪无宫县乐牺牲从俭十七室用犊三羊豕九而已以皇太子为亚献濮王守纯为终献皇帝权服靴袍行礼日服衮冕皇太子以下公服无卤簿仪仗礼毕乘马还宫
　　宣宗本纪元光二年十月己卯祫于太庙
　　兴定四年四月禘于太庙
　　续文献通考哀宗释服将禘享太庙有司奏冕服成上请仁圣慈圣两宫太后御内殿因试衣之以见两宫大恱上更便服奉觞为两宫夀仁圣太后谕上曰祖宗初取天下甚不易何时使四方承平百姓安乐天子服此法服于中都祖庙行禘享乎上曰阿婆有此意臣何尝忘慈圣太后亦曰恒有此心则见此当有期矣
　　金史乐志
　　禘祫亲飨皇帝入门宫县无射宫昌宁之曲【出入歩武同】惟时升平礼仪肇兴鸣銮至止穆穆造庭百辟卿士恪谨迎承恭祖考神宇攸宁
　　皇帝升殿登歌夹钟宫昌宁之曲【升阶及将还版位皆同登歌】笙镛既陈罍樽在户升降有容惟规惟矩恭敬神明上仪交举永言保之承天之祜
　　皇帝盥洗宫县无射宫昌宁之曲　惟水之功洁净精防洗爵奠斚于徳有辉皇皇穆穆宗庙之威宜其感格福祉交归
　　皇帝降阶宫县无射宫昌宁之曲　于皇神宫象天清明有来肃肃相维公卿礼仪卒度君子攸宁孔时孔恵绥我思成
　　迎神宫县来宁之曲黄钟宫三奏大吕角二奏太簇征二奏应钟羽二奏词同　八音克谐百礼具举明徳维清至诚永慕神之格思云骈风驭来止来临千祀燕处
　　蕙田案此迎神九奏极得周礼九变之意
　　司徒引爼宫县无射宫丰宁之曲　维牲维犠齐明致祠我将我享吉蠲奉之博硕肥腯神嗜为宜千秋歆此永绥黔黎
　　始祖酌献宫县无射宫大元之曲　惟酒既清惟殽既馨苾芬孝祀在庙之庭羞于皇祖来燕来宁象功昭徳先祖是听
　　徳皇帝大熙之曲　万方欣戴鸿业创基瑶源垂裕绵瓞重熙式崇毖祀爰考成规笾豆有楚益臻皇仪安皇帝大安之曲　爰圗造邦载徳其昌皇仪允穆诞集嘉祥明诚昭格积厚流光祗严清庙钟石琅琅献祖大昭之曲　惟圣兴邦经始之初鸠民化俗还定攸居迪徳纯俭志规逺圗时哉显祀精诚有孚昭祖大成之曲　天启璇源贻庆定基率义为勇施徳为威耀武拓境功烈巍巍永昌皇祚均福黔黎景祖大昌之曲　丕显鸿烈基绪隆昌圣期诞集邦宇斯张尊严庙祏昭格休祥煌煌缛典亿载弥光世祖大武之曲　桓桓代功天鉴其明惟威震叠惟徳绥宁神策无遗鸿圗以兴曾孙孝祀遹昭厥成肃宗大明之曲　于皇神人武烈文谟左右世祖怀柔扫除威扫遐迩化渐虫鱼垂光绵永成帝之孚穆宗大章之曲　烝哉文祖钦圣渊慈爱忠信典策昭然歆此明祀繁祉绵绵时纯熙矣流庆万年康宗大康之曲　惟明惟听神功仪刑世业昭格上穹持盈孝孙荐芳斯丰锡我祉福皇化益隆太祖大定之曲　功超殷周徳配唐虞天人协应平统寰区开祥垂裕肇基永圗明明天子敬陈典谟太宗大惠之曲　巍巍徳鸿无为端扆祚承神功究驯俗清宫缉熙孝毖时祀钦奠着诚牺樽嘉防熙宗大同之曲　昭显令徳神基丕承对越在天享用跻升于穆清庙来熙来宁神其醉止惟钦克诚睿宗大和之曲　皇祖开基周武殷汤猗欤圣考嗣徳弥光启祐洪绪长发其祥严恭庙享万世烝尝世宗大钧之曲　神之来思甫登于堂祼圭有瓒秬鬯芬芳巍巍先功启祐无疆万年肆祀孝心不忘显宗大宁之曲　于皇神宫有严惟清吉蠲孝祀惟神之宁对越在天绥我思成敷佑亿年邦家之庆章宗大隆之曲　两纪践祚万方宁康文经天地武服遐荒礼备制定徳隆业昌居歆典祀亿载无疆宣宗大庆之曲　猗欤圣皇三代之英功光先后徳被羣生牲粢惟馨鼔钟其铿神兮来思歆于克诚文舞退武舞进宫县无射宫肃宁之曲　明明先王神武维开基垂统万世无疆干戚象功威仪有光神保是飨昭哉降康
　　亚终献无射宫肃宁之曲　涓辰之休昭祀惟恭威仪陟降惟礼是从笾豆静嘉于论鼔钟惟皇受祉监斯徳容
　　皇帝饮福登歌夹钟宫福宁之曲　犠牲充洁粢盛馨香来格来享精神用彰饮此纯禧简简穰穰文明天子万夀无疆
　　彻豆登歌夹钟宫丰宁之曲　孝祀肃睦明徳以荐乐奏九成礼终三献百辟卿士进彻以时小大稽首神保聿归
　　送神宫县黄钟宫来宁之曲　洁兹牛羊清兹酒醴三献攸终神既燕喜神之去兮载锡繁祉万夀无疆永保禋祀
　　禘祫有司摄事
　　初献盥洗宫县无射宫肃宁之曲　祀事之大斋栗为先洁清以献沃盥于前既灌以升乃荐豆笾神其感格歆于吉蠲
　　升自西阶登歌奏夹钟宫嘉宁之曲【余并同亲祀】　国有太宫合食以礼跻阶肃肃降陛济济锵然纯音节乃容止神之格思永绥福履
　　蕙田案金制三年冬祫五年夏禘则犹张纯郑之说也
　　右金禘祫
　　元史礼乐志亲祠禘祫乐章【未详年月太常集礼云别本所録以时考之疑至元三年以前拟用详见制乐始末】
　　皇帝入门宫县奏顺成之曲无射宫　熙熙雍雍六合大同维皇有造典礼防通金奏王夏祗欵神宫感格如响嘉气来丛
　　皇帝升殿奏顺成之曲夹钟宫　皇明烛幽沿时制作宗庙之威降登时若趋以采茨声容有恪曰艺曰文监兹衎乐
　　皇帝诣罍洗宫县奏顺成之曲【太常集礼云至元四年用此曲名曰肃成至大以后用此词律同】无射宫　酌彼行潦维挹其清洁齐以祀祀事孔明肃肃辟公沃盥乃升神之至止歆于克诚
　　皇帝诣酌尊所宫县奏顺成之曲无射宫　灵庭愔愔乃神攸依文为在礼载斟匪祈皇皇穆穆玉佩声希列侯百辟济济【阙】威
　　迎神宫县奏思成之曲【至元四年名来成之曲词律同】
　　司徒捧俎宫县奏嘉成之曲【至元四年词律同】
　　酌献始祖宫县奏庆成之曲无射宫　啓运流光幅员既长敬共祀事鬰鬯芬芗徳以舞象功以歌式歌且舞神享是皇
　　诸庙奏熙成昌成鸿成乐成康成明成等曲【词阙】文舞退武舞进宫县奏肃成之曲【至元四年名和成之曲词律同】亚终献宫悬奏肃成之曲【至元四年名顺成之曲词律同】
　　皇帝饮福登歌奏厘成之曲夹钟宫　诚通恩降灵兹昭宣左右明命六合大全啐饮椒馨纯嘏如川皇人寿谷亿万斯年
　　彻豆登歌奏丰成之曲夹钟宫　三献九成礼毕乐阕于豆于登于焉靖彻多士宻勿乐且有仪能事脱頴孔惠孔时
　　送神奏保成之曲黄钟宫　云车之来不疾而速风驭言还閴其恍惚神心之欣孝孙之禄燕翼无疆景命有仆蕙田案元禘祫之礼未详传志惟礼乐志载此数章注云疑至元三年以前所拟盖礼文散佚姑存之以见礼意
　　右元禘祫
　　明史礼志洪武元年祫飨太庙徳祖皇考妣居中南向懿祖皇考妣东第一位西向熙祖皇考妣西第一位东向仁祖皇考妣东第二位西向
　　大明集礼国初以嵗除日祭太庙与四时之祭合为五享其陈设乐章并与时享同累朝因之
　　国初嵗除祭太庙祝文维洪武年月日孝元孙皇帝某敢昭告于髙曾祖考四庙太皇太后时当嵗暮明旦新正谨率羣臣以牲醴庶品恭诣太庙用申追慕之情尚享
　　续文献通考太祖洪武七年御史答禄与权请举禘祭不报时答禄与权上言古之有天下者既立始祖之庙又推始祖所自出之帝祀之于始祖之庙而以始祖配之故曰禘禘者大也王者之大祭也周祭太王为始祖推本后稷以为自出之帝今皇上受命已七年而禘祭未举宜令羣臣参酌古今而行之以成一代之典下礼部太常寺翰林臣议以为虞夏商周四代世系明白其始祖所自出可得而推故禘礼可行自唐汉以来世系无考莫能明其始祖所自出当时所谓禘不过祫已祧之主序昭穆而祭之乃古人之大祫非禘也宋神宗尝曰禘者所以审始祖之所出是则莫知始祖之所自出礼不可行也今国家既已追尊四庙而始祖所自出者未有所考则于禘祭之礼似难遽行遂寝
　　明史礼志治元年定每嵗暮奉祧庙懿祖神主于正殿左居熙祖上行祫祭之礼
　　明防典治元年建祧庙于寝殿后其制九间间各为室翼以两庑乃奉安神主衣冠于庙正中南向　国初以嵗除日祭太庙与四时之享合为五享治初既祧懿祖始以其日奉祧主至太庙行祫祭礼先期遣官祭告太庙又遣官祭告懿祖于祧庙俱用祝文酒果告毕太常寺设懿祖神座于正殿西向至日祭如仪
　　治初祫祭祝文　太庙祭告维年月日孝元孙嗣皇帝某谨遣某官敢昭告于太庙太皇太后皇考宪纯皇帝兹者嵗暮特修祫祭之礼恭迎懿祖皇帝同临享祀伏惟鉴知谨告
　　懿祖祭告兹者嵗暮恭于太庙举行祫祭之礼祗请圣灵诣庙享祀特申预告伏惟鉴知谨告
　　太庙祫祭【同前国初祭文】
　　明史世宗本纪嘉靖十年夏四月甲子禘于太庙礼志嘉靖十年世宗以禘祫义询大学士张璁令与夏言议言撰禘义一篇献之大意谓自汉以下谱牒难考欲如虞夏之禘黄帝商周之禘帝喾不能尽合谨推明古典采酌先儒精防之论宜为虚位以祀帝深然之防中允廖道南谓朱氏为颛顼裔请以太祖实録为据禘颛顼遂诏礼部以言道南二疏防官详议诸臣咸谓称虚位者茫昧无据尊颛顼者世逺难稽庙制既定髙皇帝始祖之位当禘徳祖为正帝意主虚位令再议而言复疏论禘徳祖有四可疑且言今所定太祖为太庙中之始祖非王者立始祖庙之始祖帝并下其章诸臣乃请设虚位以禘皇初祖南向奉太祖配西向礼臣因言大祫既嵗举大禘请三嵗一行庶防数适宜帝自为文告皇祖定丙辛嵗一行勅礼部具仪择日四月礼部上大禘仪注前期告庙致斋三日备香帛牲醴如时享仪锦衣衞设仪卫太常卿奉皇初祖神牌太祖神位于太庙正殿安设如圗仪至日行礼如大祀圜丘仪及议祧徳祖罢嵗除祭以冬季中旬行大祫礼太常寺设徳祖神位于太庙正中南向懿祖而下以次东西向
　　春明梦余録世宗欲复古禘祭礼勅辅臣及礼官集议夏言撰禘义以进曰礼云不王不禘禘者本以审谛祖之所自出也惟王者竭四海之有以奉神明力大足以备礼故祭可以及逺有虞氏夏后氏皆禘黄帝殷人周人禘帝喾是也我祖宗之有天下固以徳祖为始祖百六十年来居中南向享太庙嵗时之祭者徳祖也今陛下定大祫之祭而统羣庙之主者又徳祖也然则主禘之祭又不可尊徳祖乎夫既身为太祖之始祖矣而为始祖之所自出恐无是理朱熹亦曰禘自始祖之庙推所自出之帝设虚位以祀之而以始祖配夫三代而下必欲如唐虞商周之祭禘黄帝帝喾则既无所考若强求其人如李唐之祖聃又非孝子慈孙之所忍为也臣以为宜设初祖虚位而以太祖配享盖太祖始有天下实始祖也疏入上然之既而谕礼部祀始祖所自出之帝于太庙奉皇祖配每丙辛年举行神牌曰皇初祖帝神位
　　十年冬上谕礼官曰太祖以恩隆徳祖今日当以义尊太祖祫祭奉四祖同太祖皆南向庶见太庙为特尊太祖之意礼官夏言言礼合羣庙之主而祭于太祖之庙是为大祫亦以尊太祖也太庙太祖之庙不当与昭穆同序太祖太庙之祖不可与子孙并列自今大祫宜奉徳祖居中懿熙仁太祖东西序皆南向列圣左右序东西向如故不惟我太祖列羣庙之上足以伸皇上之心而懿熙仁三祖得全其尊尤足以体太祖之心上曰善
　　明集礼大禘嘉靖十年定前期上告庙如常仪太常寺奏致斋三日备香帛牲醴如时享仪锦衣卫设仪衞侍从太常寺卿奉请皇初祖神牌太祖神位于太庙正殿安设是日早上具翼善冠黄袍御奉天门太常卿跪奏请圣驾诣太庙上至太庙门外降轿导引官导上入御幄具祭服出由殿左门入典仪唱乐舞生就位执事官各司其事内赞奏就位典仪唱迎神乐作内赞奏四拜【传赞百官同】奏上香导上至皇初祖太祖前俱三上香讫奏复位乐止典仪唱奠帛行初献礼乐作内赞导上至皇初祖前奠帛献爵复导至太祖前【仪同】典仪唱读祝毕跪【传赞众官皆跪】乐暂止内赞赞读祝读讫乐作内赞奏俯伏兴平身【传赞百官同】乐止典仪唱行亚献礼乐作乐止复唱行终献礼乐作乐止太常卿进立于皇初祖前西向唱赐福胙上饮福受胙兴四拜【传赞百官同】典仪唱彻馔唱送神内赞奏四拜【传赞百官同】典仪唱捧祝捧帛诣燎位唱望燎俱如仪太常卿捧皇初祖神牌诣燎所内赞奏礼毕乐止上由殿左门出至太庙门外导引官导上入御幄易常服还宫
　　祝文　维嘉靖年月日孝元孙嗣皇帝某敢昭告于皇初祖神曰仰惟先祖肇我厥初发祥钟灵启我列圣追慕徳源敬兹报祭愿来格斯奉皇祖太祖髙皇帝配侑尚享
　　明史乐志大禘乐章
　　迎神元和之曲　于维皇祖肇创丕基钟祥有自曰本先之奄有万方作之君师追报宜隆以申孝思瞻望稽首介我休禧
　　初献夀和之曲　木有本兮水有源人本祖兮物本天思报徳兮礼奠先仰希鍳兮敢弗防
　　亚献仁和之曲　中觞载升于此瑶觥小孙奉前愿歆其诚乐舞在列庶职在庭祖鍳孔昭锡佑攸亨终献徳和之曲　于维兮先祖延庆兮深髙追报兮曷能三进兮香醪
　　彻馔太和之曲　芬兮豆笾洁兮黍粢祖垂歆享彻乎敢迟礼云告备以讫陈词永裕后人亿世丕而送神永和之曲　禘祀兮具张佳气兮鬰昂皇灵锡纳兮喜将一诚通兮万载昌祈鉴佑兮天下康仰源仁浩徳兮曷以量小孙顿首兮以望遥瞻冉冉兮圣灵皇皇
　　明史礼志十五年复定庙飨制立春犆享各出主于殿立夏立秋立冬出太祖成祖七宗主飨太祖殿为时祫季冬中旬卜日出四祖及太祖成祖七宗主飨太祖殿为大祫祭毕各归主于其寝
　　明防典九庙特飨前期太常寺奉请钦定捧主官及斋戒省牲俱如常仪一前期一日太常寺官诣各庙陈设如仪一正祭日仪同前惟祝文总一读各庙俱捧主行礼　九庙时祫仪与前时祫仪同奉懿祖熙祖仁祖太祖神座皆南向成祖而下东西向陈设乐章祝文皆更定而先期遣官祭告如前
　　明集礼嘉靖十五年定大祫仪前期一日太常寺陈设如图仪正祭日上至庙防门东帷幕具祭服出自防门左入率捧主官至祧庙及寝殿出主捧主官请各庙主至太庙门外五祖主至辟殿门入上安徳祖主捧主官各安懿祖以下主讫典仪唱舞乐生就位执事官各司其事上至御拜位如常仪懿祖而下上香献帛献爵俱捧主官代祝文　维嘉靖年月日孝孙嗣皇帝某敢昭告于徳祖元皇帝元皇后懿祖恒皇帝恒皇后熙祖裕皇帝裕皇后仁祖淳皇帝淳皇后太祖高皇帝孝慈高皇后成祖文皇帝仁孝文皇后仁宗昭皇帝诚孝昭皇后皇高祖考宣宗章皇帝皇高祖妣孝恭章皇后皇曾祖考英宗睿皇帝皇曾祖妣孝庄睿皇后皇祖考宪宗纯皇帝皇祖妣孝贞纯皇后皇伯考孝宗敬皇帝皇伯妣孝康敬皇后皇考睿宗献皇帝皇妣慈孝献皇后皇兄武宗毅皇帝孝静毅皇后曰气序云迈嵗事将终谨率羣臣以牲帛醴齐粢盛庶品特修大祫礼于太庙用申追感之情伏惟尚享
　　明史乐志大祫乐章
　　迎神太和之曲　仰庆源兮大发祥惟世徳兮深长时维嵗残大祫洪张祖宗圣神明明皇皇遥瞻兮顿首世徳兮何以忘
　　初献夀和之曲　神之格兮慰我思慰我思兮捧玉巵捧来前兮栗栗仰歆纳兮是幸已而
　　亚献豫和之曲　再举瑶浆乐舞羣张小孙在位陪助贤良百工罗从大礼肃将惟我祖宗显锡恩光终献宁和之曲　思祖功兮深长景宗徳兮馨香报嵗事之既成兮典则先王惟功徳之莫报兮何以量彻馔雍和之曲　三酌既终一诚感通仰圣灵兮居歆万禩是举兮庶乎酬报之衷
　　还宫安和之曲　显兮幽兮神运无迹神运无迹兮化无方灵返天兮主返室愿神功圣徳兮启佑无终元孙拜送兮以谢以祈
　　礼志嘉靖十七年定大祫祝文九庙帝后諡号俱全书时祫止书某祖某宗皇帝更定大祫日奉徳懿熙仁及太祖异室皆南向成祖西向北上仁宗以下七宗东西相向礼三献乐六奏舞八佾皇帝献徳祖帝后大臣十二人分献诸帝内臣十二人分献诸后
　　二十年十一月礼官议嵗暮大祫当陈祧主而景神殿隘请暂祭四庙于后寝用连几陈笾豆以便周旋诏可二十二年定时享大祫罢出主上香奠献等仪临期捧衣冠出纳太常及神宫监官奉行
　　二十四年罢季冬中旬大祫并罢告祭仍以嵗除日行大祫礼同时享
　　二十八年复告祭仪穆宗即位礼部以大行皇帝服未除请遵治十八年例嵗暮大祫孟春时享两祭皆遣官摄事乐设而不作帝即防次致斋陪祀官亦在二十七日之内宜令暂免从之
　　续文献通考初礼部尚书夏言请行古大禘礼下廷议皆请禘徳祖世宗皆不允有防称皇初祖帝神勿主名五年一举先是下令中书官书皇初祖帝神牌位于太庙至日设太庙殿中祭毕燎之每特享祖宗以立春于本庙夏秋冬皆合享于太庙循时祫之典季冬仍修大祫礼于太庙献庙止修四时之祭避丰祢也
　　穆宗隆庆元年行大祫礼于太庙命驸马都尉谢诏代三年十二月戊辰行大祫礼于太庙
　　右明禘祫


　　五礼通考卷一百
　　钦定四库全书
　　五礼通考卷一百一
　　刑部尚书秦蕙田撰
　　吉礼一百一
　　荐新
　　周礼天官人春献王鲔【注王鲔鲔之大者月令季春荐鲔于寝庙　疏谓季春三月春鲔新来言王鲔鲔之大者云献者献于庙之寝故郑注引月令云荐鲔于寝庙取鱼之法嵗有五案月令孟春云獭祭鱼此时得取一也季春云荐鲔于寝庙即此所引者二也又案鼈人云秋献龟鱼三也王制云獭祭鱼然后虞人入泽梁与孝经纬援神契云隂用事木叶落獭祭鱼同时是十月取鱼四也獭则春冬二时祭鱼也案潜诗云季冬荐鱼与月令季冬渔师始渔同五也是一嵗三时五取鱼唯夏不取按鲁语云宣公夏滥于泗渊以其非时】礼记月令仲春之月天子乃鲜羔开冰先荐寝庙【注鲜当为献声之悮也献羔谓祭司寒也祭司寒而出冰荐于宗庙乃后赋之　疏鲜当为献者案诗豳风七月云四之日其早献羔祭韭故知鲜为献也云献羔谓祭司寒者以经云献羔启冰先荐寝庙恐是献羔寝庙故云祭司寒左传直云献羔而启之知祭司寒者以传云祭寒而蔵之既祭司寒明启时亦祭之云荐于宗庙乃后赋之者荐于宗庙谓仲春也乃后赋之谓孟夏也故凌人云夏颁冰左传云火出而毕赋是也】
　　季春之月天子始乘舟荐鲔于寝庙【注进时美物　疏案尔雅释鱼云鮥鮛鲔郭景纯云似鳣而小建平人呼鮥子一本云王鲔似鳣口在颔下音义云大者为王鲔小者为鮛鲔似鳣长鼻体无鳞甲】
　　【方氏慤曰必乘舟而后荐鲔者所以示亲渔也盖先王之飨亲牲必亲牵杀必亲射凡以致其敬而已则乘舟而后荐鲔岂为过哉鱼之品多矣然荐必以鲔者为其特大谓之王鲔者以此】
</div>
    <div class="pagination">
<a href="五礼通考_page155.html">上一页</a><span>...</span><a href="五礼通考_page151.html">151</a><a href="五礼通考_page152.html">152</a><a href="五礼通考_page153.html">153</a><a href="五礼通考_page154.html">154</a><a href="五礼通考_page155.html">155</a><span class="current-page">156</span><a href="五礼通考_page157.html">157</a><a href="五礼通考_page158.html">158</a><a href="五礼通考_page159.html">159</a><a href="五礼通考_page160.html">160</a><a href="五礼通考_page161.html">161</a><span>...</span><a href="五礼通考_page157.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
