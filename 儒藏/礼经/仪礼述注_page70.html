<!DOCTYPE html>
<html>
<head>
    <meta charset="UTF-8">
    <title>仪礼述注 - 第 70 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼述注 - 第 70 页/共 71 页</h1>
    <div class="content">　　注曰祝主人主妇爼之鱼腊取于此者大夫之礼文待神余也三者各取一鱼其腊主人臂主妇臑祝则胳也与此皆于鼎侧更载焉不言主妇未闻○疏曰特牲祝主人主妇皆无腊上大夫傧尸腊为庶羞不载于爼与此异此下大夫待神余故祝主人主妇皆有腊主人臂主妇臑见下经祝用骼无正文故云与以疑之云更载者摭时共在一爼设时各异爼故知更载云鼎侧不复升鼎也不言主妇转写脱耳
　　尸不饭告饱主人拜侑不言尸又三饭
　　注曰凡十一饭士九饭大夫十一饭其余有十三饭十五饭○疏曰士大夫既不分命数则诸侯同十三饭天子十五饭可知
　　佐食受牢举如傧
　　注曰举肺脊○疏曰自此尽荐脀皆如賔礼论主人献尸祝及佐食之事此主人献有五节主人献尸一也酢主人二也献祝三也献上佐食四也献下佐食五也○杨氏曰以上举者先已举在爼盛者方盛于爼未举者卒盛乃举摭者取为祝主人主妇之爼释者备阳厌于西北隅
　　主人洗酌酳尸賔羞肝皆如傧礼卒爵主人拜祝受尸爵尸答拜祝酌授尸尸以醋主人亦如摈其绥祭其嘏亦如傧
　　注曰肝牢肝也绥皆当作桵桵读为藏其堕之堕
　　其献祝与二佐食其位其荐脀皆如傧
　　主妇其洗献于尸亦如傧
　　注曰自尸侑不饭告饱至此与傧同者在上篇
　　主妇反取笾于房中执枣糗坐设之枣在稷南糗在枣南
　　疏曰此设笾继在少牢隂厌神馔也
　　妇赞者执栗脯主妇不兴受设之栗在糗东脯在枣东主妇兴反位
　　注曰枣馈食之笾糗羞笾之实杂用之下賔尸也栗脯加笾之实也反位反主人之北拜送爵位○疏曰笾人馈食之笾枣栗桃干榛实羞笾之实糗饵粉餈加笾之实菱芡栗脯上傧尸朝事之笾羞笾之实不杂也又賔尸主妇亚献直有脯脩二笾此有四笾者彼主人献尸主妇设防蕡白黒故至主妇直设二笾通六笾此主人初献无笾则主妇四笾犹少两笾
　　尸左执爵取枣糗祝取栗脯以授尸尸兼祭于豆祭祭酒啐酒次賔羞牢燔用爼盐在右尸兼取燔防于盐振祭哜之祝受加于肵卒爵主妇拜祝受尸爵尸答拜注曰自主妇反笾至祝受加于肵此异于傧○疏曰上篇主妇但有献而已无笾燔从之事此篇首傧尸主妇亚献尸乃有笾饵之事其物又异唯糗同耳故云此异于傧也
　　祝易爵洗酌授尸尸以醋主妇主妇主人之北拜受爵尸答拜主妇反位又拜上佐食绥祭如傧卒爵拜尸答拜
　　注曰主妇夹爵拜为不賔尸降崇敬○疏曰特牲主妇不夹爵拜上篇主妇夹爵拜此下大夫宜与士妻同为不賔尸降崇敬故夹爵拜
　　主妇献祝其酌如傧拜坐受爵主妇主人之北答拜注曰自尸卒爵至此亦与傧同者亦在上篇
　　宰夫荐枣糗坐设枣于菹西糗在枣南祝左执爵取枣糗祭于豆祭祭酒啐酒次賔羞燔如尸礼卒爵
　　注曰内子不荐笾祝贱使官可也自宰夫荐至賔羞燔亦异于傧○疏曰特牲主妇设笾少牢无笾燔从
　　主妇受爵酌献二位食亦如傧主妇受爵以入于房疏曰献数与主人同惟不受嘏为异
　　賔长洗爵献于尸尸拜受賔户西北面答拜爵止注曰尸止爵者以三献礼成欲神恵之均于室中是以奠而待之○疏曰少牢賔献与此篇首賔长献皆云拜送此言答拜者下大夫也拜送重答拜轻
　　主妇洗于房中酌致于主人主人拜受主妇户西北面拜送爵司宫设席
　　注曰受拜乃设席变于士也○疏曰上大夫受致不酢下大夫受致又酢不致士受致自致是上大夫尊辟君下大夫与士卑不嫌与君同
　　主妇荐韭菹醢坐设于席前菹在北方妇赞者执枣糗以从主妇不兴受设枣于菹北糗在枣西佐食设俎臂脊胁肺皆牢肤三鱼一腊臂
　　注曰臂左臂也特牲五体此三者以其牢与腊臂而七牢腊俱臂亦所谓腊如牲体○疏曰牢谓羊豕也既羊豕臂脊胁俱有是六也通腊臂而七是以牲体唯有三也
　　主人左执爵右取菹防于醢祭于豆间遂祭笾奠爵兴取牢肺坐絶祭哜之兴加于爼坐捝手祭酒执爵以兴坐卒爵拜
　　注曰无从者变于士也亦所谓顺而摭也○疏曰特牲主妇致爵于主人肝燔并从此无从故云变于士也
　　主妇答拜受爵酌以醋户内北面拜
　　注曰自酢不更爵杀
　　主人答拜卒爵拜主人答拜主妇以爵入于房
　　杨氏曰自主人酳尸以后其节卒与特牲礼同但主人不致爵于主妇为异
　　尸作止爵祭酒卒爵賔拜祝受爵尸答拜
　　注曰作止爵乃祭酒亦变于士自爵止至作止爵亦异于傧○疏曰特牲祭酒讫乃止爵者以经云燔从如初乃云爵止郑云初亚献也亚献时祭酒讫乃始燔从则三献燔从如初始云爵止明是祭酒既讫乃始止爵今大夫作止爵乃祭酒故云变于士賔尸止爵在致爵后其作之在献私人后
　　祝酌授尸賔拜受爵尸拜送坐祭遂饮卒爵拜尸答拜○献祝及二佐食○洗致爵于主人
　　注曰洗致爵者以承佐食贱新之
　　主人席上拜受爵賔北面答拜坐祭遂饮卒爵拜賔答拜受爵○酌致爵于主妇主妇北堂司宫设席东面注曰北堂中房以北东面者变于士妻賔尸不变者賔尸礼异矣内子东面则宗妇南面西上内賔自若东面南上○疏曰宗妇位继于主妇今主妇准特牲在宗妇位易处则宗妇位亦易处在主妇位南面西上可知
　　主妇席北东面拜受爵賔西面答拜
　　注曰席北东面者北为下○疏曰曲礼东乡西乡以南方为上
　　妇赞者荐韭菹醢菹在南方妇人赞者执枣糗授妇赞者妇赞者不兴受设枣于菹南糗在枣东
　　注曰妇人賛者宗妇之弟妇也
　　佐食设爼于豆东羊臑豕折羊脊胁祭肺一肤一鱼一腊臑
　　注曰豕折豕折骨也不言所折畧之特牲主妇觳折豕无脊胁下主人羊豕四体与腊臑而五○疏曰主人七体
　　主妇升筵坐左执爵右取菹防于盐祭之祭笾奠爵兴取肺坐絶祭哜之兴加于爼坐捝手祭酒执爵兴筵北东面立卒爵拜
　　注曰立饮拜既爵者变于丈夫
　　賔答拜賔受爵○易爵于篚洗酌酢于主人户西北面拜主人答拜卒爵拜主人答拜賔以爵降奠于篚注曰賔献及二佐食至此亦异于賔○疏曰少牢及祝而止
　　乃羞宰夫羞房中之羞司士羞庶羞于尸祝主人主妇内羞在右庶羞在左
　　疏曰此节凡有十爵献尸一也主妇致爵于主人二也主人酢主妇三也尸作止爵讫酢賔长四也賔献祝五也献上佐食六也献下佐食七也致爵主人八也致爵主妇九也受主人酢十也
　　主人降拜众賔洗献众賔其荐脀其位其酬醋皆如傧礼　主人洗献兄弟与内賔与私人皆如傧礼其位其荐脀皆如傧礼○卒乃羞于賔兄弟内賔及私人辩注曰自乃羞至私人之荐脀此亦与傧同者在此篇不傧尸则祝犹侑耳卒已也乃羞者羞庶羞
　　賔长献于尸尸醋献祝致醋賔以爵降实于篚
　　注曰致谓致爵于主人主妇不言如初者爵不止又不及佐食○疏曰上賔长已献讫此是次賔长为加爵也
　　賔兄弟交错其酬无算爵
　　注曰此亦与傧同者在此篇○疏曰此堂下兄弟及賔行无算爵似上大夫无旅酬故云与傧同若兼有旅酬不得言同案特牲尸在室内亦不与旅酬之事而堂下賔及兄弟行旅酬又使弟子二人举觯为无算爵者下大夫虽无傧尸之礼堂下亦与神灵共尊不敢与人君之礼同既与神灵共尊故阙旅酬直行无算爵而已特牲堂下得献之后兴神别尊故旅酬无算爵并皆行之士贱不嫌与君同故得礼备也
　　利洗爵献于尸尸醋献祝祝受祭酒啐酒奠之
　　注曰利献不及主人杀也此亦异于賔○疏曰此佐食为加爵云杀者賔长加爵及主又云异者少牢无利献傧尸佐食又不与也
　　主人出立于阼阶上西面祝出立于西阶上东面祝告于主人曰利成祝入主人降立于阼阶东西面尸谡祝前尸后遂出于庙门
　　祝反复位于室中祝命佐食彻尸俎佐食乃出尸俎于庙门外有司受归之俎彻阼荐
　　注曰自主人出至此与賔杂者也先彻主人荐爼者变于士特牲馈食礼曰彻阼爼豆笾设于东序下○疏曰杂谓有同有不同见少牢
　　乃如傧
　　注曰谓上篇自宫设对席至上馂兴出也
　　卒有司官彻馈馔于室中西北隅南面如馈之设右几厞用席
　　注曰官彻馈者司马司士举爼宰夫取敦及豆此于尸谡改馔当室之白孝子不知神之所庶其飨之于此所以为厌饫不令妇人改彻馔敦豆变于始也尚使官也佐食不举羊豕爼亲馔尊也厞隠也○疏曰宰夫多主主妇之事敦豆本主妇设之今云官彻明宰夫为之故云变于始
　　纳一尊于室中
　　注曰阳厌杀无酒
　　司宫埽祭
　　注曰埽豆间之祭旧说云埋之西阶东○疏曰引旧说者案曾子问凡币帛皮圭为主命埋之阶间此豆间之祭旧说埋之西阶东以神位在西故近西阶
　　主人出立于阼阶上西面祝执其俎以出立于西阶上东面司宫阖牖户
　　注曰闭牖与户为鬼神或者欲幽闇
　　祝告利成乃执俎以出于庙门外有司受归之众賔出主人拜送于庙门外乃反
　　注曰拜送賔者亦拜送其长不言长賔者下大夫无尊賔也○疏曰賔尸特拜送侑与长賔即此云拜送者拜送其长可知
　　妇人乃彻
　　注曰彻祝之荐及房中荐爼不使有司者下上大夫之礼○疏曰上大夫祭毕将傧尸有司彻賔尸礼终亦有司彻今妇人彻故云下上大夫之礼也
　　彻室中之馔
　　注曰有司馔之妇人彻之外内相兼礼杀












　　仪礼述注卷十七
　　附授长儿仪礼跋
　　仪礼十有七篇依古经录出其断节分注则本之信斋杨先生夫其辨寝庙之四方位名吉凶之尊卑节级拜兴之繁省体名肉物之贵贱馔设之隂阳呜呼小子来前若是其杂也抑小而非大也而深察之非节欲强力者不足以终其事非心存无放者不足以纪其数非忠厚惨怛者不足以致其情大道依之以为实体精爽防之以为守气何以识其必然如今礼简矣尔心或不存力或不足即容且失庄立且失位拜兴且忘其数况多文缛节如斯礼乎岂特如是即试读斯经尔口诵之心思之则经曲章句锱铢可竭不然则虽尽篇底卷终置书而茫然以此而推之读斯书也履斯礼也必一息无间者乃能之必一念无荒者乃能之无间无荒乃仁义不去诸心者能之是杂也小也正圣人所谓卑也礼愈卑则业愈广尔其学之习之玩之复之昌黎韩公有云子诵其文则思其义习其仪则行其道则将谓子君子也小子勉之











</div>
    <div class="pagination">
<a href="仪礼述注_page69.html">上一页</a><span>...</span><a href="仪礼述注_page65.html">65</a><a href="仪礼述注_page66.html">66</a><a href="仪礼述注_page67.html">67</a><a href="仪礼述注_page68.html">68</a><a href="仪礼述注_page69.html">69</a><span class="current-page">70</span><a href="仪礼述注_page71.html">71</a><a href="仪礼述注_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
