<!DOCTYPE html>
<html>
<head>
    <meta charset="UTF-8">
    <title>礼书纲目 - 第 46 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书纲目 - 第 46 页/共 57 页</h1>
    <div class="content">　　钦定四库全书
　　礼书纲目卷五十九　　　　　婺源江永撰
　　封建　　　　通礼八
　　补
　　五百里甸服【规方千里之内谓之甸服为天子服治田去王城面五百里】百里赋纳总【甸服内之百里近王城者禾槀曰总入之供饲国马】二百里纳铚【铚刈谓禾穂】三百里纳秸服【秸槀也服槀役】四百里粟五百里米【所纳精者少矗者多】五百里侯服【甸服外之五百里侯也斥而服事】百里采【侯服内之百里供王事而已不主一】二百里男邦【男任也仕王者事】三百里诸侯【三百里同为王者斥故合三为一名】五百里绥服【绥安也侯服外之五百里安服王者政教】三百里揆文教【揆度也度王者文教而行之三百里皆同】二百里奋武卫【文教外之二百里奋武卫天子所以安】五百里要服【绥服外之五百里要束以文教】三百里夷【守平常之教事王者而已】二百里蔡【蔡法也法三百里而差简】五百里荒服【要服外之五百里言荒又简略】三百里蛮【以文徳蛮来之不制以法】二百里流【流移也言政教随其俗凡五服相距为方五千里】东渐于海西被于流沙朔南曁声教【渐入也被及也此言五服之外皆与王者声教而朝见】讫于四海【禹贡】　千里之内曰甸【服治田出谷税】千里之外曰采【九州之内地取其美物以当谷税】曰流【谓九州之外也夷狄流移或贡或不禹贡荒服之外三百里蛮二百里流　王制】　方千里之内为比服方二千里之内为要服方三千里之内为荒服【此服名因于殷非周制也　周书王会解】　大司马以九畿之籍施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰卫畿又其外方五百里曰蛮畿又其外方五百里曰夷畿又其外方五百里曰镇畿又其外方五百里曰蕃畿【畿犹限也自王城以外五千里为界有分限者九籍其礼差之书也政职所共王政之职谓赋税也故书畿为近郑司农云近当言畿春秋传曰天子一畿列国一同诗殷颂曰邦畿千里维民所止夏官】　职方氏乃辨九服之邦国方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰卫服又其外方五百里曰蛮服又其外方五百里曰夷服又其外方五百里曰镇服又其外方五百里曰藩服【服服事天子也诗云侯服于周　同上】　邦畿方千里其外方五百里谓之侯服又其外方五百里谓之甸服又其外方五百里谓之男服又其外方五百里谓之采服又其外方五百里谓之卫服又其外方五百里谓之要服【要服蛮服也此六服去王城三千五百里相距七千里公侯伯子男封焉】九州之外谓之蕃国【九州之外夷服镇服蕃服也　秋官大行人】
　　右畿服之制　祭公谋父曰先王之制邦内甸服【邦内谓天子畿内千里之地商颂曰邦畿千里维民所止王制曰千里之内曰甸京邑在其中央故夏书曰五百里甸服则古今同矣甸王田也服服其职业也自商以前并几内为五服武王克殷周公致太平因禹所弼除畿内更制天下为九服千里之内谓之王畿王畿之外曰侯服侯服之外曰甸服今谋父谏穆王称先王之制犹以王畿为甸服者甸古名世俗所习也故周襄王谓晋文公曰昔我先王之有天下也规方千里以为甸服是也周礼亦以蛮服为要服足以相况也】邦外侯服【邦外邦畿之外也方五百里之地谓之侯服侯服侯圻也言诸侯之近者嵗一来见也】侯卫賔服【此总言之也侯侯圻也卫卫圻也言自侯圻至卫圻其间凡五圻圻五百里五五二千五百里中国之界也谓之賔服常以服贡賔见于王也五圻者侯圻之外曰甸圻甸圻之外曰男圻男圻之外曰采圻采圻之外曰卫圻周书康诰曰侯甸男采卫是也凡此服数诸家之説皆纷错不同唯贾君近之】蛮夷要服【蛮蛮圻也夷夷圻也周礼卫圻之外曰蛮圻去王城三千五百里九州之界也夷圻去王城四千里周礼行人职曰卫圻之外谓之要服此言蛮夷要服则夷圻朝贡或与蛮圻同也要者要结好信而服从也】戎狄荒服【戎狄去王城四千五百里至五千里也四千五百里为镇圻五千里为蕃圻在九州之外荒裔之地与戎狄同俗故谓之荒荒忽无常之言也】甸服者祭【供日祭也此采地之君其见无数】侯服者祀【供月祀也尧舜及周侯服皆嵗见】賔服者享【供时享也享献也周礼甸圻二嵗而见男圻三嵗而见采圻四嵗而见卫圻五嵗而见其见必以所贡助祭于庙孝经所谓四海之内各以其职来祭者是也】要服者贡【供嵗贡也要服六嵗一见也】荒服者王【王王事天子也周礼九州之外谓之蕃国世一见各以其所贵寳为贽故诗云自彼氐羌莫敢不来王　国语周语】　襄王曰昔我先王之有天下也规方千里以为甸服【规规尽而有之】以供上帝山川百神之祀【以其职贡供王祭也上帝天神五帝也山川五岳河海也百神丘陵坟衍之神也】以备百姓兆民之用以待不庭不虞之患【百姓百官有世功者用财用也庭直也虞度也不直犹不道也不度不亿度而至之患】其余以均分公侯伯子男【其余甸服之外地也均平也周礼公之地方五百里侯四百里伯三百里子二百里男百里】使各有宁宇【宁安也宇居也　同上】
　　天子之田方千里【象日月之大亦取畧同也此谓县内以禄公卿大夫元士】公侯田方百里伯七十里子男五十里不能五十里者不合于天子附于诸侯曰附庸天子之三公之田视公侯天子之卿视伯天子之大夫视子男天子之元士视附庸【皆象星辰之大小也不合谓不朝防也小城曰附庸附庸者以国事附于大国未能以其名通也视犹比也元善也善士谓命士也此地殷所因夏爵三等之制也殷有鬼侯梅伯则殷爵三等者公侯伯也周武王初定天下更立五等之爵增以子男而犹因殷之地以九州之界尚狭也周公摄政致太平斥大九州之界制礼成武王之意封王者之后为公及有功之诸侯大者地方五百里其次侯四百里其次伯三百里其次子二百里其次男百里所囚殷之诸侯亦以功黜陟之其不合者皆益之地为百里焉是以周世有爵尊而国小爵卑而国大者唯天子畿内千里不増以禄羣臣不主为治民　王制】　凡四海之内九州州方千里州建百里之国三十七十里之国六十五十里之国百有二十凡二百一十国名山大泽不以封其余以为附庸闲田八州州二百一十国【建立也立大国三十十三公也立次国六十十六卿也立小国百二十二十二小卿也名山大泽不以封者与民同财不得障管亦赋税之而已此大界方三千里三三而九方千里者九也其一为县内余八各立一州此殷制也周公制礼九州大界方七千里七七四十九方千里者四十有九也其一为畿内余四十八八州各有方千里者六设法一州封地方五百里者不过四谓之大国又封方四百里者不过六又封方三百里者不过十一谓之次国又封方二百里者不过二十五及余方百里者谓之小国盈上四等之数并四十九一州二百一十国则余方百里者百六十四也凡处地方千里者五方百里者五十九其余方百里者四十一附庸地也】天子之县内方百里之国九七十里之国二十有一五十里之国六十有三凡九十三国名山大泽不以朌其余以禄士以为闲田【县内夏时天子所居州界名也殷曰畿诗殷颂曰邦畿千里维民所止周亦曰畿畿内大国九者三公之田三为冇致仕者副之为六也其余三待封王之子弟次国二十一者卿之田六亦为有致仕者副之为十二又三为三孤之田其余六亦待封王之子弟小国六十三大夫之田二十七亦为有致仕者副之为五十四其余九亦以待封王之子弟三孤之田不副者以其无职佐公论道耳虽有致仕犹可即而谋焉朌读为班】凡九州千七百七十三国天子之元士诸侯之附庸不与【不与不在数中也春秋传曰禹会诸侯于涂山执玉帛者万国言执玉帛则是唯谓中国耳中国而言万国则是诸侯之地有方百里有方七十里有方五十里者禹承尧舜而然矣要服之内地方七千里乃能容之夏末旣衰夷狄内侵诸侯相并土地减国数少殷汤承之更制中国方三千里之界亦分为九州而建此千七百七十三国焉周公复唐虞之旧域分其五服为九其要服之内亦方七千里而因殷诸侯之数广其土増其禹耳孝经説曰周千八百诸侯布列五千里内此又改周之法闗盛衰之中三七之间以为説也终此説之意五五二十五方千里者二十五也其一为畿内余二十四州各有方千里者三其余诸侯之地大小则未得而闻也】方千里者为方百里者百封方百里者三十国其余方百里者七十又封方七十里者六十为方百里者二十九方十里者四十其余方百里者四十方十里者六十又封方五十里者百二十为方百里者三十其余方百里者十方十里者六十名山大泽不以封其余以为附庸闲田诸侯之有功者取于闲田以禄之其有削地者归之闲田天子之县内方千里者为方百里者百封方百里者九其余方百里者九十一又封方七十里者二十一为方百里者十方十里者二十九其余方百里者八十方十里者七十一又封方五十里者六十三为方百里者十五方十里者七十五其余方百里者六十四方十里者九十六【并同上】　列爵惟五分土惟三【列爵惟五公侯伯子男也分土惟三公侯百里伯七十里子男五十里之三等也　武成】　大司徒凡建邦国以土圭土其地而制其域诸公之地封疆方五百里其食者半诸侯之地封疆方四百里其食者参之一诸伯之地封疆方三百里其食者参之一诸子之地封疆方二百里其食者四之一诸男之地封疆方百里其食者四之一【土其地犹言度其地郑司农云土其地但为正四方耳其食者半公所食租税得其半耳其半皆附庸小国也属天子参之一者亦然故鲁颂曰锡之山川土田附庸奄有蒙遂荒大东至于海邦论语曰季氏将伐颛臾孔子曰先王以为东蒙主且在邦域之中是社稷之臣此非七十里所能容然则方五百里四百里合于鲁颂论语之言诸男食者四之一适方五十里独此与今五经家説合耳　地官】　凡邦国千里封公以方五百里则四公方四百里则六侯方三百里则七伯方二百里则二十五子方百里则百男以周知天下【以此率编知四海九州邦国多少之数方千里者为方百者百以方三百里之积以九约之得十一有奇云七伯者字之误也周九州之界方七千里七七四十九方十里者四十九其一为畿内余四十八八州各有方千里者六周公变殷汤之制虽小国地皆方百里是毎事言则者设法也设法者以待有功而大其封一州之中以其千里封公则可四又以其千里封侯则可六又以其千里封伯则可十一又以其千里封子则可二十五又以其千里封男则可百公侯伯子男亦不是过也州二百一十国以男备其数焉其余以为附庸四海之封黜陟之功亦如之虽有大国爵称子而已郑司农云此制亦见大司徒职曰诸公之地方五百里诸侯之地方四百里诸伯之地方三百里诸子之地方二百里诸男之地方百里　夏官职方氏】
　　右分封之制　禹合诸侯于涂山执玉帛者万国【诸侯执玉附庸执帛涂山在夀春东北　哀公七年在传】　子产曰昔天子之地一圻【方千里】列国一同【方百里】自是以衰【衰差降】今大国多数圻矣【襄二十五年左氏传】　孟子曰天子之地方千里不千里不足以待诸侯诸侯之地方百里不百里不足以守宗庙之典籍【待诸侯谓待其朝觐聘问之礼宗庙典籍祭祀会同之常制也】周公之封于鲁为方百里也地非不足而俭于百里太公之封于齐也亦为方百里也地非不足也而俭于百里【二公有大勲劳于天下而其封国不过百里俭止而不过之意也】　王者立三公九卿二十七大夫足以教道照幽隠必复封诸侯何重民之至也善恶比而易知故择贤而封之使治其民以着其徳极其才上以尊天子僃藩辅下以子养百姓施行其道开贤者之路谦不自专故裂土封贤因而象之象贤重民也诸侯封不过百里象雷震百里所润雨同也七十里五十里差功徳也天子所治方千里此平土三千并数邑居山川至五十里名山大泽不以封者与百姓共之不使一国独专也山木之饶水泉之利千里相通所均有无赡其不足制土三等何因土地有高下中王者即位先封贤者忧人之急也故列土为疆非为诸侯张官设府非为卿大夫皆为民也天下太平乃封亲属者示不私也即不私封之何普天之下莫非王土率土之濵莫非王臣海内之众已尽得使之不忍使亲属无短足之居一人使封之亲亲之义也【白虎通】
　　唐虞建官外有州牧侯伯【州牧各总其州者侯伯次州牧而总诸侯者也　周官】弼成五服至于五千州十有二师外薄四海咸建五
　　长【五服甸侯绥要荒也言非特平治水土又因地域之逺近以辅成五服之制也五千者毎服五百里五服之地东西南北相距五千里也十二师者毎州立十二诸侯以为之师使之相牧以纠羣后也薄迫也九州之外迫于四海毎方各建五人以为之长而统率之也圣人经理之制其详内畧外者如此　益稷】　千里之外设方伯五国以为属属有长十国以为连连有帅三十国以为卒卒有正二百一十国以为州州有伯【属连卒州犹聚也伯帅正犹长也凡长皆因贤侯为之殷之州长曰伯虞夏及周皆曰牧】八州八伯五十六正百六十八帅三百三十六长八伯各以其属属于天子之老二人分天下以为左右曰二伯【老谓上公周礼曰九命作伯春秋传曰自陜以东周公主之自陜以西召公主之】天子使其大夫为三监监于方伯之国国三人【使佐方伯领诸侯　王制】　天子之大夫为三监监于诸侯之国者其禄视诸侯之卿其爵视次国之君其禄取之于方伯之地方伯为朝天子皆有汤沐之邑于天子之县内视元士【给齐戒日洁清之用浴用汤沐用潘　同上】　五官之长曰伯是职方其摈于天子也曰天子之吏天子同姓谓之伯父异姓谓之伯舅自称于诸侯曰天子之老于外曰公于其国曰君九州之长入天子之国曰牧天子同姓谓之叔父异姓谓之叔舅于外曰侯于其国曰君【注见名器上篇　曲礼】　大宰施典于邦国而建其牧立其监【以侯伯有功徳者加命作州长谓之牧所谓八命作牧者监谓公侯伯子男各监一国书曰王啓监厥乱为民　天官】　大司马建牧立监以维邦国【详见治邦国章】八命作牧【谓侯伯有功徳者加命得专征伐于诸侯郑司农云一州之牧王之三公亦八命】
　　九命作伯【上公有功徳者加命为二伯得征五侯九伯者郑司农云长诸侯为方伯　春官大宗伯】右牧伯之制　王者必立牧方三人使窥逺牧众也逺方之民有饥寒而不得衣食有狱讼而不平其寃失贤而不举者入告乎天子天子于其君之朝也揖而进之曰意朕之政教有不得尔者邪何如乃有饥寒而不得衣食有狱讼而不平其寃失贤而不举然后其君退而与其卿大夫谋之逺方之民闻之皆曰诚天子也夫我居之僻见我之近也我居之幽见我之明也可欺乎哉故牧者所以明四目达四聪也【尚书大传】　州伯者何谓也伯长也选择贤良使长一州故谓之伯也唐虞谓之牧何尚质使大夫往来牧诸侯故谓之牧方立三人凡十二人王者所以有二伯者分职而授政欲其亟成也春秋公羊传曰自陜以东周公主之自陜以西召公主之不分南北何东方被圣人化日少西方被圣人化日久故分东西使圣人主其难者贤者主其易者乃俱致太平也又欲令同有隂阳寒暑之节共法度也【白虎通】　舜咨十有二牧曰食哉惟时柔逺能迩惇徳允元而难任人蛮夷率服【牧养民之官十二牧十二州之牧也王政以食为首农事以时为先舜言足食之道惟在于不违农时也柔者宪而抚之也能者扰而习之也逺近之势如此先其畧而后其祥也惇厚允信也徳有徳之人也元仁厚之人也难拒絶也任古又作壬包藏凶恶之人也言当厚有徳信仁人而拒奸恶也凡此五者处之各得其宜则不特中国顺治虽蛮夷之国亦相率而服从矣　舜与】　羊客问子思曰周自后稷封为王者后子孙据国至大王王季文王此固世为诸侯矣焉得为西伯乎子思曰吾闻诸子夏古之帝王中分天下使二公治之谓之二伯殷王帝乙之时王季以功九命作伯【礼九命一命受职再命受服三命受位四命受器五命受则六命受官七命受国八命受牧九命作伯】受圭瓒鬯之赐【礼九锡一曰车马二曰衣服三曰乐器四曰纳陛五曰虎贲六曰朱戸七曰斧八曰弓矢九曰圭瓒】故文王因之得专征伐此以诸侯为伯犹周召之君为伯也【周召之地在雍州岐山之阳古公亶父避狄自豳始徙于此修徳以建王业故啇王帝乙命其子季歴以为西伯至纣又命文王为西伯盖商之州长曰伯谓以文王为伯而在西也故文王行化而雍梁荆豫徐扬之人咸被其徳而从之故语曰三分天下有其二以服事殷惟冀青兖一分属纣矣文王受命作邑于丰而岐阳周召之地已空故分赐周公召公以为采邑施大王王季之化于己所职之国传记言分陜而治者盖此也　孔丛子】　管仲曰昔召康公命我先君大公【召康公周大保召公奭也】曰五侯九伯女实征之以夹辅周室【五等诸侯九州之伯皆得征讨其罪齐桓因此命以夸楚】赐我先君履东至于海西至于河南至于穆陵北至于无棣【穆陵无棣皆齐境也履所践履之界齐桓又因以自言其盛僖四年左氏传】　自陜而东者周公主之自陜而西者召公主之【陜者盖今农陜县是也　隠五年公羊传】　襄王命尹氏及王子虎内史叔兴父策命晋侯为侯伯【以策书命晋侯为伯僖二十八年左氏传】
　　典瑞土圭封国则以土地【土地犹度地也封诸侯以土圭度日景观分寸长短以制其域所封也　春官】　土方氏掌土圭之灋以土地相宅而建邦国【土地犹度地知东西南北之深而相其可居者宅居也　夏官】　小司徒凡建邦国立其社稷正其畿疆之封【畿九畿地官】　封人凡封国设其社稷之壝封其四疆【封国建诸侯立其国之封　同上】　量人掌建国之灋营国城郭营后宫量市朝道巷门渠【建立也立国有旧法式若匠人职云后君也言君容王与诸侯　夏官】　古者百里之国三十里之遂二十里之郊九里之城三里之宫七十里之国二十里之遂九里之郊三里之城一里之宫五十里之国九里之遂三里之郊一里之城以城为宫遂郊之门执禁以讥异服讥异言【或疑焉匠人营国方九里谓天子城也今大国九里　则与天子同春秋传曰中五之一小九之一以此推説小】【国大都之地方百步中都之城六十步小都之城三十二步三分之一非也然则大国七里之城小国三里之城焉为近可也盛者天子十二里之城诸侯大国九里次国七里小国五里　尚书大传】　匠人王宫隅之制七雉【宫隅城隅谓角浮思也雉长三丈高一丈度高以高度广以广】环涂七轨【环涂谓环城之首】宫隅之制以为诸侯之城制【诸侯畿以外也其城隅制高七丈宫隅门阿皆五丈礼器曰天子诸侯台门】环涂以为诸侯经涂【经亦谓城中道诸侯环涂五轨野涂三轨　考工记】　大宗伯王大封则先告后土【后土土神也黎所食者　春官】　大祝建邦国先告后土用牲币【后土土神也　同上】司几筵凡封国命诸侯王位设黼依依前南乡设莞
　　筵纷纯加缫席画纯加次席黼纯左右玉几【斧谓之黼其绣白黑采以绛帛为质依其制如屏风然于依前为王设席左右有几优至尊也郑司农云纷读为豳又读为和粉之粉谓白绣也纯读为均服之均纯縁也缲读为藻率之藻次席虎皮为席书顾命曰成王将崩命大保芮伯毕公等被冕服凭玉几谓纷如绶有文而狭者缫席削蒲蒻展之编以五采若今合欢矣尽谓云气也次席桃枝席有次列成文　同上】　大宗伯王命诸侯则傧【傧进之也王将出命假祖庙立依前南乡傧者进当命者延之命使登内史由王右以防命之降再拜稽首登受防以出此其畧也诸侯爵禄其臣则于祭焉　同上】　内史凡命诸侯则策命之【详见职官下篇】　巾车金路钩樊缨九就建大旂同姓以封象路朱樊缨七就建大赤异姓以封革路龙勒条缨五就建大白以封四卫木路前樊鹄缨建大麾以封蕃国【同姓以封谓王子母弟率以功徳出封虽为侯伯其尽服犹如上公若鲁卫之属其无功徳各以亲疏食采畿内而已异姓王甥舅四卫四方诸侯守卫者蛮服以内蕃国谓九州之外夷服镇服蕃服　详见名器下篇　春官】　罪隷凡封国若家牛助为牵徬【郑司农云凡封国若家谓建诸侯立大夫家也牛助为牵徬此官主为送致之也谓牛助国以牛助转徙也罪隷牵徬之在前曰牵在旁曰徬　秋官】
　　右封国之礼　古者于尝出田邑顺隂义也【国地属隂祭统】　诸侯受命于周乃建大社于周中【受封也】其
　　壝东青土南赤土西白土北骊土中央亹以黄土将建诸侯凿取其方一面之土苞以黄土苴以白茅以为土封故曰受则土于周室【其方谓建东方诸侯以青土而覆茅苴里土封之以为社也　汲冢周书作雒解】　乃命鲁公俾侯于东锡之山川土田附庸【鲁公伯禽也附庸犹属城也小国不能自达于天子而附于大国也鲁颂閟宫】　　周公何以称大庙于鲁封鲁公以为周公也周公拜乎前鲁公拜乎后【始受封时拜于文王庙也尚书曰用命赏于祖是也父子俱拜者明以周公之功封鲁公也】曰生以养周公【生以鲁国供养周公】死以为周公主【如周公死当以鲁公为祭祀主加曰者成王始授其茅土之辞礼记明堂位曰封周公于曲阜地方七百里革车千乗盖以为有王功故半天子也文十三年公羊传】　鲁人三郊三遂【国外曰郊郊外曰遂天子六军则六乡六】
　　【遂大国三军故鲁三郊三遂也　费誓】　卫子鱼曰武王克商成王定之选建明徳以蕃屏周故周公相王室以尹天下【尹正也】于周为睦【睦亲厚也以盛徳见亲厚】分鲁公以大路大旂【鲁公伯禽也此大路金路锡同姓诸侯车也交龙为旂周礼同姓以封】夏后氏之璜【璜美玉名】封父之繁弱【封父古诸侯也繁弱大弓名】殷民六族条氏徐氏萧氏索氏长勺氏尾勺氏使帅其宗氏辑其分族将其类丑【丑众也】以法则周公用即命于周【即就也使六族就周受周公之法制】是使之职事于鲁【共鲁公之职事】以昭周公之明徳【昭显也】分之土田陪敦【陪增也敦厚也】祝宗卜史【大祝宗人大卜大史凡四官】备物典策【典防春秋之制】官司彝器【官司百官也彞器常用器】因商奄之民【啇奄国名也与四国流言或迸散在鲁皆令即属鲁怀柔之】命以伯禽【伯禽周公世子时周公惟遣伯禽之国故皆以付伯禽】而封于少皥之虚【少皥虚曲阜也在鲁城内】分康叔【康叔卫之祖】以大路少帛綪茷旃旌【少帛杂帛也綪茷大赤取染草名也通帛为旃析羽为旌】大吕【钟名】殷民七族陶氏施氏繁氏锜氏樊氏饥氏终葵氏封畛土略自武父以南及圃田之北竟【畛涂所径也畧界也武父卫北界圃田郑薮名】取于有阎之土以共王职【有阎卫所受朝宿邑盖近京畿】取于相土之东都以会王之东搜【为汤沐邑王东巡守以助祭泰山】聃季授土【耼季周公弟司空】陶叔授民【陶叔司徒】命以康诰而封于殷虚【康诰周书殷虚朝歌也】皆启以商政疆以周索【皆鲁卫也启开也居殷故地因其风俗开用其政疆理土地以周法索法也】分唐叔【唐叔晋之祖】以大路密须之鼓【密须国名】阙巩【甲名】姑洗【钟名】怀姓九宗职官五正【怀姓唐之余民九宗一姓为九族职官五正五官之长】命以唐诰而封于夏虚【唐诰诰命篇名也夏虚大夏今大原晋阳也】启以夏政【亦因夏风俗开明其政】疆以戎索【大原近戎而寒不与中国同故自以戎法】三者皆叔也而有令徳故昭之以分物不然文武成康之伯犹多而不获是分也唯不尚年也【定四年左氏传】　肃慎氏贡楛矢石砮其长尺有咫【肃慎北夷也楛木名砮镞也以石为之八寸曰咫】先王欲昭其令徳之致逺也以示后人使永监焉【监视也】故铭其栝曰肃慎氏之贡矢【刻曰铭栝葥羽之闲也】以分大姬配虞胡公而封诸陈【分予也大姫武王元女胡公舜后虞遏父之子胡满也】古者分同姓以珍玉展亲也【展重也玉谓若夏后氏之璜】分异姓以逺方之职贡使无忘服也故分陈以肃慎氏之贡【陈妫姓也国语鲁语】
　　天子存二代之后犹尊贤也尊贤不过二代【过之逺难法也二或为三郊特牲】
　　右封帝王后　虞舜以尧子丹朱为賔曰虞賔而不臣之夏禹封丹朱于唐舜子商均于虞皆有疆土以奉先祀服其服礼乐如之以客礼不臣也【杜佑通典】　武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞投殷之后于宋【反当为及字之误也及商谓至纣都也牧誓曰至于商郊牧野封谓故无土地者也投举徙之辞也时武王封纣子武庚于殷墟所徙者微子也后周公更封而大之　乐记】　子产曰昔虞阏父为周陶正以服事我先王【阏父舜之后当周之兴阏父为武王陶正】我先王赖其利器用也与其神明之后也【舜圣故谓之神明】庸以元女大姬配胡公【庸用也元女武王之长女胡公阏父之子满也】而封诸陈以备三恪【周得天下封夏殷二王后又封舜后谓之恪并二王后为三国其礼转降示敬而已故曰三恪　襄二十五年左氏传】　王者所以存二王之后何也所以尊先王通天下之三统也明天下非一家之有谨敬谦让之至也故封之百里使得服其正色用其礼乐永事先祖诗曰厥作祼将常服黼冔言微子服殷之冠助祭于周也周颂曰有客有客亦白其马此微子朝周也【白虎通】
　　大宰掌建邦之六典以佐王治邦国【详见政事上篇】乃施典于邦国【详职官下篇】凡治以典待邦国之治以九贡致邦国之用【详财赋篇】以九两系邦国之民【详政事上篇】　典命掌诸侯之五仪【详职官下】　大宗伯以九仪之命正邦国之位【详职官下】以玉作六瑞以等邦国【详名器下】以凶礼哀邦国之忧【详凶礼】以賔礼亲邦国【详賔礼】以军礼同邦国【详军礼】以赈膰之礼亲兄弟之国以贺庆之礼亲异姓之国【详嘉礼嘉事杂记篇】乃颁祀于邦国【详吉礼祭通礼】　大祝禁督逆祀命者颁祭号于邦国【同上】　大史颁告朔于邦国【详王朝礼】　大司乐凡建国禁其淫声过声凶声慢声【注见乐】　大司马之职掌建邦国之九法以佐王平邦国【平成也正也】制畿封国以正邦国【封谓五封于疆为界】设仪辨位以等邦国【仪谓诸侯及诸臣之仪辨别也别尊卑之位】进贤兴功以作邦国【兴犹举也作起也起其劝善乐业之心使不情废】建牧立监以维邦国【牧州牧也监监一国谓君也维犹联结也】制军诘禁以纠邦国【诘犹穷治也纠犹正也】施贡分职以任邦国【职犹赋税也任犹事也事以其力之所堪】简稽乡民以用邦国【简谓比数之稽犹计也】均守平则以安邦国【诸侯有土地者均之尊者守大卑者守小则法也】比小事大以和邦国【比犹亲使大国亲小国小国事大国相合和也　夏官】　职方氏凡邦国小大相维【大国比小国小国事大国各有属相维联也】王设其牧【选诸侯之贤者为牧使牧理之】制其职各以其所能【牧监参伍之属用能所任秩次】制其贡各以其所有【国之地物所有　同上】合方氏掌达天下之道路【津梁相凑不得陷絶】通其财利【茂迁其有】
　　【无】同其数器【权衡不得有轻重】壹其度量【尺丈釡钟不得有大小】除其怨恶【怨恶邦国相侵虐】同其好善【所好所善谓风俗所髙尚】　形方氏掌制邦国之地域而正其封疆无有华离之地【杜子春云离当为杂书亦或为杂谓华读为哨之正之使不邪离絶】使小国事大国大国比小国【比犹亲也易比象曰先王以建万国亲诸侯】　匡人掌达灋则匡邦国而观其慝使无敢反侧以听王命【法则八法八则也邦国之官府都鄙亦用焉憨奸伪之恶也反侧犹背违法度也书曰无反无侧王道正直】　撢人掌诵王志道国之政事以巡天下之邦国而语之【道犹言也以王之志与政事谕説诸侯使不迷惑】使万民和説而正王面【面犹乡也使民之心暁而正乡王　并同上】　大行人王之所以抚邦国诸侯者岁徧存三岁徧覜五岁徧省七岁属象胥谕言语协辞命九岁属瞽史谕书名聴声音十有一岁达瑞节同度量成牢礼同数器修灋则十有二岁王巡守殷国【注见賔礼王侯聘问遣使及巡守会同篇】　小行人若国札丧则令赙补之若国凶荒则令赒委之若国师役则令槁禬之若国有福事则令庆贺之若国有祸烖则令哀吊之凡此五物者治其事故及其万民之利害为一书其礼俗政事教治刑禁之逆顺为一书其悖逆暴乱作慝犹犯令者为一书其札丧凶荒厄贫为一书其康乐和亲安平为一书凡此五物者毎国辨异之以反命于王以周知天下之故【注见王侯聘问遣使】　掌交掌以节与币巡邦国之诸侯及其万民之所聚者道王之徳意志虑使咸知王之好恶辟行之【节以为行信币以见诸侯也咸皆也辟读如辟忌之辟使皆知王之所好者而行之知王所恶者辟而不为】使和诸侯之好【有欲相与修好者则为和合之】达万民之説【説所喜也达者达之于王若其国君】掌邦国之通事而结其交好【通事谓朝觐聘问也】以谕九税之利九礼之亲九牧之维九禁之难九戎之威【谕告暁也九税所税民九职也九礼九仪之礼九牧九州之牧九禁九法之禁九戎九伐之戎　秋官】　大司冦掌建邦之三典以佐王刑邦国诘四方一曰刑新国用轻典二曰刑平国用中典三曰刑乱国用重典【注见刑辟】　天子之县内诸侯禄也【选贤置之于位其国之禄如诸侯不得世】外诸侯嗣也【有功乃封之使之世也冠礼记曰继世以立诸侯象贤也　王制】　继絶世举废国治乱持危朝聘以时厚往而薄来所以怀诸侯也【中庸】
　　右治邦国之法　祭公谋父曰甸服者祭【供日祭也此采地之君其见无数】侯服者祀【供月祀也尧舜及周侯服皆岁见】賔服者享【供时享也享献也周礼甸圻二岁而见男圻三岁而见采圻四岁而见卫圻五岁而见其见也皆以所贡助祭于庙孝经所谓四海之内各以其职来祭】要服者贡【供岁贡也要服六岁一见】荒服者王【王王事天子也周礼九州之外谓之蕃国世一见各以其所贵寳为贽诗曰自彼氐羌莫敢不来王】日祭【日祭祭于祖考谓上食也近汉亦然】月祀【月祀于高曽】时享【时享于二祧】岁贡【岁贡于坛墠】终王【终谓世终也朝嗣王及即位而来见】先王之训也有不祭则修意【意志意也谓邦国之内有一违阙不供日祭者先修志意以自责也圻内近知王意】有不祀则修言【言号令也】有不享则修文【文典法也】有不贡则修名【名谓尊卑职供之名号也晋语曰信于名则上下不干也】有不王则修徳【逺人不服则修文徳以来之】序成而有不至则修刑【序成谓上五者次序已成而有不至则有刑诛】于是乎有刑不祭伐不祀征不享让不贡【让谴责也】告不王【谓以文辞告暁之也地逺者罪轻】于是乎有刑罚之辟【刑不祭也】有攻伐之兵【伐不祀也】有征讨之备【征不享也】有威让之令【让不贡也】有文告之辞【告不王也】布令陈辞而又不至则又增修于徳无勤民于逺【勤劳也】是以近无不听逺无不服【国语周语】　芋尹无宇曰天子经畧【经营天下畧有四海故曰经畧】诸侯正封【封疆有定分】古之制也【昭七年左氏传】　继世以立诸侯象贤也【象法也为子孙行法先祖之贤故使之继世也　士冠记】　始封诸侯无子死不得与兄弟者何古者象贤也弟非贤者子孙至继体诸侯无子得及亲属者以其俱贤者子孙也重其先祖之功故得及之礼服传曰大宗不可絶同宗则可以为后继世诸侯无子又无弟但有诸父庶兄当推与庶兄推亲之序也王者受命而作兴灭国继絶世何为先王无道妄杀无辜及嗣子幼弱为强臣所夺子孙皆无罪因而絶重其先人之功故复立之诛君之子不立者义无所继也诸侯世位象贤也今亲被诛絶也春秋传曰诛君之子不立君见弑其子得立何以尊君防篡弑也【白虎通】　郑伯以璧假许田非假而曰假讳易地也礼天子在上诸侯不得以地相与也
　　书曰三载考绩三考黜陟幽明其训曰三岁而小考者正职而行事也九岁而大考者黜无职而赏有功也其赏有功也诸侯赐弓矢者得专征赐鈇钺者得专杀赐圭瓒者得为鬯以祭不得专征者以兵属于得専征之国【春秋传曰鲁赋八百邾赋六百以兵属于晋由是也】不得专杀者以狱属于专杀之国不得赐圭瓒者资鬯于天子之国然后祭【资取尚书大传】　天子赐诸侯乐则以柷将之赐伯子男乐则以鼗将之【将谓执以致命祝鼗皆所以节乐】诸侯赐弓矢然后征赐鈇钺然后杀赐圭瓒然后为鬯未赐圭瓒则资鬯于天子【得其器乃敢为其事圭瓒鬯爵也鬯秬酒也　王制】　小宗伯掌衣服车旗宫室之赏赐【注见名器上】　内史王制禄则赞为之以方出之【注见职官下】赏赐亦如之【春官】　司勲掌六乡赏地之灋以等其功【赏地赏田也在逺郊之内属六乡焉等犹差也以功大小为差】王功曰勲【辅成王业若周公】国功曰功【保全国家若伊尹】民功曰庸【法施于民若后稷】事功曰劳【以劳定国若禹】治功曰力【制法成治若咎繇】战功曰多【尅敌出奇若韩信陈平司马法曰上多前虏】凡有功者铭书于王之大常祭于大烝司勲诏之【铭之言名也生则书于王旌以识其人与其功也死则于烝先王祭之诏谓告其神以辞也盘庚告其卿大夫曰兹予大享于先王尔祖其从与享之是也今汉祭功臣于朝廷】大功司勲藏其贰【贰犹副也功书蔵于天府又副于此者以其主赏】掌赏地之政令【政令谓役赋】凡赏无常轻重眂功【无常者功之大小不可豫】凡颁赏地参之一食【郑司农云不以美田为采邑谓赏地之税参分计税王食其一也二全入于臣】惟加田无国正【加田旣赏之又加赐以田所以厚思也郑司农云正谓税也禄田亦有给公家之赋贡若今时侯国有司农少府钱谷矣独加赏之田无正耳　夏官】　防始制乐以赏诸侯【防欲舜与天下之君共此乐也】徳盛而教尊五谷时孰然后赏之以乐【乐记】　诸侯敌王所忾而献其功【敌犹当也忾恨怒也】王于是乎赐之彤弓一彤矢百玈弓矢千以觉报宴【觉明也谓诸侯有四夷之功王赐之弓矢又为歌彤弓以明报功宴乐　大四年左氏传】　大司马以九伐之灋正邦国冯弱犯寡则之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱鸟兽行则灭之【注见军礼】一不朝则贬其爵再不朝则削其地三不朝则六师移之【移之者诛其人而变置之也　孟子】　诸侯得专征者邻国有臣弑其君孽伐其宗者弗请于天子征之而归其地于天子可也【孽支子也宗适子也征伐也】诸侯之有不率正者天子绌之【率循也正正也】一绌少绌以爵【谓三年明也言少绌明以渐也】再绌少绌以地【谓六年时也】三绌而爵地毕【尚书大传】诸侯之有功者取于闲田以禄之其有削地者归之闲田【王制】　古者天子之制诸侯嵗献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有让数有庆而益地数有让则削地【注见嘉礼射义】
　　右黜陟【巡守而行黜陟见賔礼巡守篇】　诸侯所以考黜何王者所以勉贤抑恶重民之至也礼记九锡车马衣服乐朱户纳陛虎贲鈇钺弓矢秬鬯皆随其徳可行而赐车马能安民者赐衣服能使民和乐者赐以乐民众多者赐以朱户能进善者赐以纳陛能退恶者赐以虎贲能诛有罪者赐以鈇钺能征不义者赐以弓矢孝道备者赐以秬鬯能安民故赐车马以着其功徳安其身能使人富足衣食仓廪实故赐衣服以彰其体能使民和乐故赐之乐以事其先也礼曰未赐乐者不得以时王之乐事其宗庙也朱盛色户所以纪民数故民众多赐朱戸也古者人君下贤降阶一等而礼之故进贤赐之纳陛以优之也旣能进善当能戒恶故赐虎贲虎贲者所以戒不虞而距恶距恶当断刑故赐之鈇钺所以断大刑刑罚旣中则能征不义故赐弓矢弓矢所以征不义伐无道也圭瓒秬鬯宗庙之盛礼故孝道备而赐之秬鬯所以极着孝道孝道纯备故内和外荣玉以象徳金以配情芬香条鬯以通神灵玉饰其本君子之性金饰其中君子之道也所以三岁一考绩何三年有成故于是赏有功黜不肖何以知始考辄黜之尚书曰三年一考少黜以地书所言三考黜陟者谓爵土异也小国考之有功增土进爵后考无功削黜后考有功正而赐之矣五十里不过五赐而进爵土七十里不过七赐而进爵土能有小大行有进退也一説盛徳始封百里者赐三等得征伐专杀断狱七十里伯始封赐二等至虎贲百人后有功赐弓矢复有功赐秬鬯增爵为侯益土百里复有功入为三公五十里子男始封赐一等至乐复有功稍赐至虎贲増爵为伯复有功稍赐至秬鬯增爵为侯未赐鈇钺者从大国连帅方伯而断狱受命之王致太平之主美羣臣上下之功故尽封之及中兴征伐大功皆封所以着大功盛徳之士亦封之所以尊有徳也以徳封者必试之必附庸三年有功因而封五十里元士有功者亦为附庸世其位大夫功成封五十里卿功成封七十里公功成封百里士有功徳迁为大夫大夫有功徳迁为卿卿有功徳迁为公故爵主有徳封主有功也三公功成当封而死得立其子为附庸贤者之体能否一也百里公一削为七十里侯再削为七十里伯三削为寄公七十里伯一削为五十里伯二削为五十里子三削地尽五十里子一削为三十里子再削为三十里男三削地尽五十里男一削为三十里男再削为三十里附庸三削爵尽所以至三削何礼成于三三而不改虽反无益也先削地后黜爵者何爵者尊号也地者人所任也今不能治广土众民故先削其土地也君幼稚唯考不黜者何君子不偹责童子也二王后不贬黜者何尊賔客重先王也以其当公也罪恶足以絶之即絶更立其次周公诛禄甫立微子诸侯喑聋跛躄恶疾不免黜者何尊人君也世子有恶疾废者何以其不可承先祖也【白虎通】　平王曰父义和【晋文侯仇字】用赉尔秬鬯一卣彤弓一彤矢百卢弓一卢矢百马四匹【黑黍曰秬酿以鬯草不言圭瓒可知卣中罅也当以锡命告其始祖故赐鬯彤赤虗黑也马四匹曰乘　书文侯之命】　齐桓公会诸侯于葵丘王使宰孔赐齐侯胙【胙祭肉尊之比二王后】赏服大路龙旂九旒渠门赤旂【大路谓金路钩樊缨九就龙旂画交龙于縿也正幅为縿旁属为旒钩娄领之钩樊马大带缨当胸削革为之皆以五采罽饰之九就就成也渠门两旗所建以为军门若今牙门也　国语齐语】　　晋文公以诸侯之师及楚人战于城濮楚师败绩献楚俘于王驷介百乘徒兵千人【驷介四马被甲徒兵步卒】王命尹氏及王子虎内史叔兴父防命晋侯为侯伯【以防书命晋侯为伯也周礼九命作伯尹氏王子虎皆王卿士也叔兴父大夫也三官命之以宠晋】赐之大辂之服戎辂之服【人辂金辂戍辂戎车二辂各有服】彤弓一彤矢百玈弓矢千【彤赤弓玈黑弓弓一矢百则矢千弓十矣诸侯赐弓矢然后专征伐】秬鬯一卣【秬黑黍鬯香酒所以降神卣器名】虎贲三百人曰王谓叔父敬服王命以绥四国纠逖王慝【逖逺也有恶于王者纠而逺之】晋侯三辞从命曰重耳敢再拜稽首奉扬天子之丕显休命【稽首首至地丕大也休美也】受防以出出入三觐【出入犹去来也从来至去凡三见王　僖二十八年左氏传】　文公元年天王使毛伯来锡公命锡者何赐也命者何加我服也【古者三载考绩三考黜陟幽明文公新即位功未足施而赐之非礼也　公羊传】　礼有受命无来锡命锡命非正也【谷梁传】　襄王使大宰文公及内史兴赐晋文公命【大宰文公卿士王子虎也内史兴周内史叔兴父晋文公献公之子惠公异母兄重耳也命命服也诸侯七命冕服七章】上卿逆于境【逆迎也】晋侯郊劳【郊迎用辞劳也】馆诸宗庙【馆舍也舍于宗庙尊王命也】馈九牢【牛羊豕为一牢上公饔饩九牢】设庭燎【设大烛于庭谓之庭燎】及期命于武宫【期将事之日也武宫文公之祖武公之庙也命受王之命】设桑主布几筵【主献公之主也练主用栗虞主用桑礼旣塟而虞虞而作主天子于是爵命世子世子即位受命服也献公死已久于此设之者文公不欲继于惠憞故立献公之主自以子继父之位行未逾年之礼筵席也】大宰涖之晋侯端委以入【説云端冠委貌诸侯祭服也昭谓上士服也诸侯之子未受爵命服士服也】大宰以王命命冕服【冕大冠也服鷩衣也】内史赞之三命而后即冕服【赞道也三命三以王命命文公文公三让后就】旣毕賔飨赠饯如公命侯伯之礼而加之以宴好【賔者主人所以接賔致飧饔之属飨飨食之礼赠致赠贿之礼饯谓郊送饮酒之礼如公命侯伯之礼者如公受王命以侯伯待之之礼而又加之以宴好也大宰上卿也而言公者兼之】内史兴归以告王曰晋不可不善也其君必霸逆王命敬【谓上卿逆于境晋侯郊劳】奉礼义成【谓三让賔飨之属皆加礼　国语周语】
　　诸侯失国而后托于诸侯礼也【古者诸侯岀奔他国食其廪饩谓之寄公　孟子】　诸侯不臣寓公故古者寓公不继世【寓寄也寄公之子非贤者世不足尊也寓或为托　郊特牲】
　　右寓公
　　土方氏掌土圭之灋以土地相宅而建都鄙【夏官】　大司徒凡造都鄙制其地域而封沟之【详见井田】　县师凡造都邑量其地辨其物而制其域【物谓地所有也名山大泽不以封　地官】　封人凡封国封其四疆造都邑之封域者亦如之【同上】　量人营国城郭营后宫量市朝道巷门渠造都邑亦如之【夏官】　匠人王宫门阿之制五雉野涂五轨门阿之制以为都城之制【都四百里外距五百里王子弟所封其城隅高五丈宫隅门阿皆三丈】野涂以为都经涂【经亦谓城中道都环涂野涂皆三轨　考工记】　掌固若造都邑则治其固与其守灋【都邑亦为城郭　夏官】　小司徒乃经土地而井牧其田野【详见井田】　载师以公邑之田任甸地以家邑之田任稍地以小都之田任县地以大都之田任畺地【详见井田】凡任地甸稍县都皆无过十二【详见财赋】　大宰以八则治都鄙一曰祭祀以驭其神二曰灋则以驭其官三曰废置以驭其吏四曰禄位以驭其士五曰赋贡以驭其用六曰礼俗以驭其民七曰刑赏以驭其威八曰田役以驭其众【都之所居曰鄙则亦法也典法则所用异异其名也都鄙公卿大夫之禾邑王子弟所食邑周召毛耼毕原之属在畿内者祭祀其先君社稷五祀法则其官之制度废犹退也退其不能者举贤而置之禄若今月奉也位爵次也赋口率出泉也贡功也九职之功所税也礼俗昬姻丧纪旧所行也郑司农云士谓学士】乃施则于都鄙【详职官下】凡治以则待都鄙之治【天官】　都宗人掌都宗祀之礼凡都祭祀致福于国【注见吉礼祭通礼】正都礼与其服【注见名器上】若有寇戎之事则保羣神之壝【注见祭通礼】国有大故则令祷祠旣祭反命于国【注见因事之祭篇春官】　家宗人掌家祭祀之礼凡祭祀致福【注见祭通礼】国有大故则令祷祠反命祭亦如之【注见因事之祭】掌家礼与其衣服宫室车旗之禁令【掌亦正也不言寇戍保羣神之壝则都家自保之都宗人所保者谓王所祀明矣　同上】　都司马掌都之士庶子及其众庶车马兵甲之戒令【庶子卿大夫士之子车马兵甲备军发卒】以国灋掌其政学【政谓赋税也学修徳学道】以聴国司马【聴者受行其所征为也国司马大司马之属皆是】家司马亦如之【大夫家臣为司马者春秋传曰叔孙氏之司马鬷戾　夏官】　方士掌都家聴其狱讼之辞【详见刑辟】凡都家之大事聚众庶则各掌其方之禁令以时修其县灋若岁终则省之而诛赏焉【详政事上】凡都家之士所上治则主之【注见刑辟秋官】　朝大夫掌都家之国治【都家王子弟公卿及大夫之采地也主其国治者平理其来文书于朝者】日朝以聴国事故以告其君长【国事故天子之事当施于都家者也告其君长使知而行之也君谓其国君长使卿大夫也】国有政令则令其朝大夫【使以告其都家之吏】凡都家之治于国者必因其朝大夫然后聴之唯大事弗因【谓以小事文书来者朝大夫先平理之乃以告有司也大事者非朝大夫所能平理】凡都家之治有不及者则诛其朝大夫【不及谓有稻殿之】在军旅则诛其有司【有司都司马家司马　同上】　都则【阙】　都士【阙】　家士【阙　并同上】
　　右都邑　天子有田以处其子孙诸侯有国以处其子孙大夫有采以处其子孙是谓制度【言今不然也春秋昭元年秦伯之弟鍼出奔晋刺其有千乘之国不能容其母弟　礼运】　子云贫而好乐富而好礼众而以宁者天下其几矣【言如此者寡也宁安也大族众家恒多作乱】故制国不过千乘都城不过百雉家富不过百乘以此坊民诸侯犹有畔者【古者方十里其中六十四井出兵车一乘此兵赋之法也成国之赋千乘雉度名也髙一丈长三丈为雉百雉为长三百丈方五百步子男之城方五里百雉者此谓大都三阙之一　坊记】　大夫功成未封子得封者善善及子孙也诸侯入为公卿大夫得食两家采不曰有能然后居其位徳加于人然后食其禄所以尊贤重有徳也今以盛徳入辅佐两食之何王制曰天子之县内诸侯禄也外诸侯嗣也天子太子食采者储君嗣主也当有土以尊之也太子食百里与诸侯封同故礼曰公士大夫子子也无爵而在大夫上故知百里也公卿大夫皆食采者示与民同有无也【白虎通】　郑武公取武姜生庄公及共叔段姜氏爱段庄公即位为之请京使居之谓之京城大叔祭仲曰都城过百雉国之害也【方丈曰堵三堵曰雉一雉之墙长三丈高一丈侯伯之城方五里径三百雉故其大都不得过百雉】先王之制大都不过三国之一【三分国城之一】中五之一小九之一今京不度非制也【不合法度非先王制】君将不堪其后大叔完聚【完城郭聚人民】缮甲兵具卒乘将袭郑公伐之大叔出奔共【隠元年左氏传】　鲁惠公之二十四年晋始乱故封桓叔于曲沃【晋文侯卒子昭侯元年危不自安封成师为曲沃伯】师服曰吾闻国家之立也本大而末小是以能固故天子建国【立诸侯也】诸侯立家【卿大夫称家】卿置侧室【侧室众子也得立此一官】大夫有贰宗【适子为小宗次者为贰宗以相辅贰】士有隷子弟【士卑自以其子弟为仆隷】庶人工商各有分亲皆有等衰【庶人无复尊卑以亲疏为分别也衰杀也】是以民服事其上而下无觊觎【下不冀望上位】今晋甸侯也而建国本旣弱矣其能久乎【诸侯而在甸服者桓二年左氏传】　辛伯谂周桓公【谂告也事在桓十八年】云大都耦国乱之本也【闵公二年左传】楚灵王城陈蔡不羮【襄城县东南有不羮城定陵西北有不羮亭】使弃疾为蔡公王问于申无宇曰弃疾在蔡何如对曰择子莫如父择臣莫如君郑庄公城栎而寘子元焉使昭公不立【子元郑公子庄公寘子元于栎桓十五年属公因之以杀栎大夫檀伯遂居栎卒使昭公不安位而见杀】齐桓公城谷而寘管仲焉至于今赖之【城谷在庄三十二年】臣闻五大不在边五细不在庭【上古金木水火土谓之五官鸟氏丹鸟氏亦有五又以五鸠鸠民五雉为五工正盖立官之本也末世随事施职是以官无常数今无宇称习古言故云五大也言五官之长专盛过节则不可居邉细弱不胜任亦不可居朝廷】亲不在外羁不在内今弃疾在外郑丹在内【襄十九年丹奔楚】君其少戒王曰国有大城何如对曰郑京栎实杀曼伯【曼伯檀伯也厉公得栎又并京】宋萧亳实杀子游【在庄十二年】齐渠丘实杀无知【在庄九年渠丘今齐国西安县也齐大夫雍廪邑】卫蒲戚实出献公【蒲殖邑戚孙林父邑出献公在襄十四年】若由是观之则害于国末大必折【折其本】尾大不掉君所知也【为十三年陈蔡作乱传昭十一年左氏传】　孔子言于定公曰家不藏甲邑无百雉之城古之制也今三家过制请皆损之乃使季氏宰仲由隳三都【家语】仲由为季氏宰将堕三都【三都费郈成也疆盛将为国害故仲由欲毁之】于是叔孙氏堕郈季氏将堕费公山不狃叔孙辄帅费人以袭鲁【不狃费宰也辄不得志于叔孙氏】仲尼命申句须乐颀下伐之【二子鲁大夫仲尼时为司寇】费人北二子奔齐【二子不狃叔孙辄】遂堕费将堕成公敛处父谓孟孙堕成齐人必至于北门【成在鲁北竟故】且成孟氏之保障也无成是无孟氏也子伪不知【佯不知】我将不堕公围成弗克【定十二年左氏传】







　　礼书纲目卷五十九
　　钦定四库全书
　　礼书纲目卷六十　　　　　　婺源江永撰
　　内治　　　　通礼九
　　补
　　古者天子后立六宫三夫人九嫔二十七世妇八十一御妻以听天下之内治以眀章妇顺故天下内和而家理天子立六官三公九卿二十七大夫八十一元士以听天下之外治以明章天下之男教故外和而国治故曰天子听男教后听女顺天子理阳道后治阴德天子听外治后听内治教顺成俗外内和顺国家理治此之谓盛徳【天子六寝而六宫在后六官在前所以承嗣施外内之政也三夫人以下百二十人周制也三公以下百二十人似夏时也合而言之取其相应有象天数也内治妇学之法也阴徳谓主阴事阴令也】是故男教不修阳事不得适见于天曰为之食妇顺不修阴事不得适见于天月为之食是故日食则天子素服而修六官之职荡天下之阳事月食则后素服而修六宫之职荡天下之阴事故天子之与后犹日之与月阴之与阳相须而后成者也【适之言责也食者见道有亏伤也荡荡涤去秽恶也】天子修男教父道也后修女顺母道也故曰天子之与后犹父之与母也故为天王服斩衰服父之义也为后服资衰服母之义也【父母者施教令于妇子者也故其服同资当为齐声之误也　昏义】
　　右通论
　　小宰之职掌建邦之宫刑以治王宫之政令凡宫之纠禁【杜子春云宫皆当为官谓宫刑在王宫中者之刑建明布告之纠犹割也察也若今御史中丞】正岁以宫刑宪禁于王宫【宪谓表县之若令新有法令云　天官】　宰夫正嵗则以灋警戒羣吏令修宫中之职事【警戒勑之言郑司农云正嵗夏之正月以法戒勑羣吏　同上】　宫正掌王宫之戒令纠禁【纠犹割也察也】以时比宫中之官府次舍之众寡【时四时比校次其人之在否官府之在宫中者若膳夫玉府内宰内史之属次谓吏直宿若今部署诸庐者舍其所居守】为之版以待【郑司农云为官府次舍之版图也待待比也谓板其人之名籍待待戒令及比】夕击柝而比之【夕莫也莫行夜以比直宿者为其有解惰离部署郑司农云柝戒守者所击也易曰重门击柝以待客春秋传曰鲁击柝闻于邾】国有故则令宿其比亦如之【郑司农云故谓祸灾令宿宿衞王宫春秋传曰忘守必危况有灾乎谓故凡非常也文王世子曰公有出疆之政庶子以公族之无事者守于公宫正室守大庙诸父守贵宫贵室诸子诸孙守下宫下室此谓诸侯也王之庶子职掌国子之倅国有大事则帅国子而致于大子唯所用之者令宿之事盖亦存焉】辨外内而时禁【郑司农云分别外人内人禁其非时出入】稽其功绪纠其徳行【稽犹考也计也功吏职也绪其志业】几其出入均其稍食【郑司农云几其出入若今时宫中有罪禁止不能出亦不得入及无引籍不得入宫司马殿门也谓几呵其衣服持操及防数者稍食禄廪】丢其淫怠与其奇衺之民【民宫中吏之家人也滛放滥也怠懈慢也竒衺谲觚非常】防其什伍而教之道艺【五人为伍二伍为什防之者使之軰作軰学相劝帅且寄宿卫之令郑司农云道谓先生所以教道民者艺谓礼乐射御书数】月终则防其稍食嵗终则防其行事【行事吏职也　同上】宫伯掌王宫之士庶子凡在版者【郑司农云庶子宿衞之官版名籍也】
　　【以版为之今时乡户籍谓之户版谓王宫之士谓王宫中诸吏之适子也庶子其支庶也　同上】　士师掌国之五禁之灋一曰宫禁【宫王宫也今宫门有簿籍　秋官】　阍人掌守王宫之中门之禁【中门于外内为中若今宫阙门郑司农云王有五门外曰皋门二曰雉门三曰库门四曰应门五曰路门路门一曰毕门谓雉门三门也春秋传曰雉门灾及两观】丧服凶器不入宫潜服贼器不入宫竒服怪民不入宫【丧服衰绖也凶器明器也潜服若衷甲者贼器盗贼之任器兵物皆有刻识竒服衣非常春秋传曰尨竒无常怪民狂易】凡内人公器宾客无帅则几其出入【三者之出入当须使者符节乃行郑司农云公器将持公家器出入者几谓无将帅引之者则呵其出入】以时启闭【时漏尽】凡外内命夫命妇出入则为之辟【辟行人使无干也内命夫乡大夫士之在宫中者】掌埽门庭【门庭门相当之地　天官】　宫人掌王之六寝之修【六寝者路寝一小寝五玉藻曰朝辨色始入君日出而视朝退适路寝听政使人视大夫大夫退然后适小寝释服是路寝以治事小寝以时燕息焉春秋书鲁庄公薨于路寝僖公薨于小寝是则人君非一寝明矣】为其井匽除其不蠲去其恶臭【井漏井所以受水潦蠲犹洁也诗云吉蠲为饎郑司农云匽路厕也谓匽猪谓霤下之池受畜水而流之者】共王之沐浴【沐浴所以自洁清】凡寝中之事埽除执烛共鑪炭凡劳事【劳事劳防之事】四方之舍事亦如之【从王适四方及防同所舍　同上】　玉府掌王之燕衣服衽席牀笫凡防器【燕衣服者巾絮寝衣袍襗之属皆良货贿所成笫箦也郑司农云衽席单席也防器清器虎子之属　同上】　隶仆掌跸宫中之事【宫中有事则跸郑司农云跸谓止行者清道若今时儆跸　夏官】
　　右王宫
　　内宰掌书版图之灋以治王内之政令均其稍食分其人民以居之【版谓宫中阍寺之属及其子弟録籍也图王及后世子之宫中吏官府之形象也政令谓施阍寺者稍食吏禄廪也人民吏子弟分之使众者就寡均宿衞】以阴礼教六宫【郑司农云阴礼妇人之礼六宫后五前一谓六宫谓后也妇人称寝曰宫宫隐蔽之言后象王立六宫而居之亦正寝一燕寝五教者不敢斥言之谓之六宫若今称皇后为中宫矣昏礼母戒女曰夙夜毋违宫事】以阴礼教九嫔【教以妇人之礼不言教夫人世妇者举中省文】以妇职之灋教九御使各有属以作二事正其服禁其竒衺展其功绪【妇职谓织纴组紃缝线之事九御女御也九九而御于王因以号焉使之九九为属同时御又同事也正其服止逾侈竒衺若今媚道展犹録也绪业也故书二为三杜子春云当为二二事谓丝枲之事】歳终则防内人之稍食稽其功事【内人主谓九御】佐后而受献功者比其小大与其麤良而赏罚之【献功者九御之属郑司农云烝而献功谓典妇功曰及秋献功】防内宫之财用【计夫人以下所用财】正嵗均其稍食施其功事宪禁令于王之北宫而纠其守【均犹调度也施犹赋也北宫后之六宫谓之北宫者繋于王言之明用王之禁令令之守宿衞者　天官】　内小臣掌王后之命正其服位【命谓使令所为或言王后或言后通耳】后出入则前驱【道之】后有好事于四方则使往有好令于卿大夫则亦如之【后于其族亲所善者使往问遗之】掌王之阴令【阴令王所求为于北宫　同上】　寺人掌王之内人及女宫之戒令相道其出入之事而纠之【内人女御也女宫刑女之在宫中者纠犹纠察也　同上】　内竖掌内外之通令凡小事【内后六宫外卿大夫也使童竖通王内外之命给小事者以其无与为礼出入便疾内外以大事闻王则俟朝而自复　同上】　九嫔掌妇学之灋以教九御妇德妇言妇容妇功【妇徳谓贞顺妇言谓辞令妇容谓婉娩妇功谓丝枲自九嫔以下九九而御于王所九嫔者既习于四事又备于从人之道是以教女御也　同上】　女御以嵗时献功事【丝枲成功之事　同上】　女史掌王后之礼职掌内治之贰以诏后治内政【内治之法本在内宰书而贰之】逆内宫【钩攷六宫之计】书内令【后之令】凡后之事以礼从【亦如大史之从于王　同上】　凡内事有达于外官者世妇掌之【主通之使相共授　春官世妇】　内宗王后有事则从【春官】　典妇功掌妇式之灋以授嫔妇及内人女功之事赍【妇式妇人事之模范法其用财旧数嫔妇九嫔世妇言及以殊之者容国中妇人贤善工于事者事赍谓以女功之事来取丝枲故书赍为资杜子春读为资郑司农云内人谓女御女功事资谓女功丝枲之事】凡授嫔妇功及秋献功辨其苦良比其小大而贾之物书而楬之【授书为受声之误也国中嫔妇所作成即送之不须献功时贾之者物不正齐当以泉计通功郑司农苦读为盬谓分别其缣帛与布纻之麄细皆比方其大小书其贾数而着其物若今时题署物】以共王及后之用颁之于内府【天官】　缝人掌王宫之缝线之事以役女御以缝王及后之衣服【女御裁缝王及后之衣服则为役助之宫中余裁缝事则专为焉郑司农云线缕也】掌凡内之缝事【同上】　染人掌凡染事【同上】仲冬命奄尹申宫令审门闾谨房室必重闭【奄尹主领奄竖之官也于周则为内宰掌治王之内政宫令讥出入及开闭之属重闭外内闭也】省妇事毋得滛虽有贵戚近习毋有不禁【省妇事所以静阴类也滛谓女功奢伪怪好物也贵戚谓姑姊妹之属近习天子所亲幸者　月令】
　　右内事　公父文伯朝其母其母方绩文伯曰以独之家而主犹绩【言家有宠禄不当绩】惧干季孙之怒也【季孙康子也位尊又为大宗】其母曰王后亲织紞【説云紞冠之垂前后者昭谓紞所以县瑱当耳者】公侯之夫人加之以纮綖【既织紞又加之以纮綖也冕曰纮纮缨之无緌者也从下而上不结綎冕上之覆也】卿之内子为大带【乡之适妻曰内子大带缁带也】命妇成祭服【命妇大夫之妻也祭服衣纁裳】列士之妻加之以朝服【列士元士也既成祭服又加之以朝服也朝服天子之士皮弁素积诸侯之士端委貌】自庶士以下皆衣其夫【庶士下士也下至庶人】社而赋事烝而献功【社春分祭社也事农桑之属也冬祭曰烝烝而献五谷布帛之功也】男女効绩愆则有辟古之制也【绩功也辟罪也　国语鲁语】
　　内宰中春诏后帅外内命妇始蚕于北郊以为祭服【蚕于北郊妇人以纯阴为尊郊必有公桑蚕室焉　天官】　季春鸣鸠拂其羽戴胜降于桑【蚕将生之候也鸣鸠飞且翼相击趋农急也戴胜织纴之鸟是时恒在桑言降者若时始自天来重之也】具曲植籧筐【时所以养蚕器也曲簿也植槌也】后妃齐戒亲东乡躬桑禁妇女母观省妇使以劝蚕事【后妃亲采桑示帅先天下也东乡者乡时气也是明其不常畱养蚕也畱养者所卜夫人与世妇妇谓世妇及诸臣之妻也内宰职曰仲春诏后帅外内命妇始蚕于北郊女外内子女也夏小正曰妾子治蚕执养宫事母观去容餙也妇使缝线组紃之事】蚕事既登分茧称丝効功以共郊庙之服无有敢惰【登成也敕徃蚕者蚕毕将课功以劝戒之】孟夏蚕事毕后妃献茧乃収茧税以桑为均贵贱长防如一以给郊庙之服【后妃献茧者内命妇献茧于后妃收茧税者収于外命妇外命妇虽就公桑蚕室而蚕其夫亦当有祭服以助祭収以近郊之税耳贵贱长防如一国服同月令】　王后蚕于北郊以共纯服夫人蚕于北郊以共冕服【纯服亦冕服也互言之尔纯以见缯色冕以着祭服夫人不蚕于西郊妇人礼少变也　祭统】古者天子诸侯必有公桑蚕室近川而为之筑宫仞
　　有三尺棘墙而外闭之及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之【大昕季春朔日之朝也诸侯夫人三宫半王后也风戾之者及早凉脆采之风戾之使露气燥乃以食蚕蚕性恶湿】嵗既单矣世妇卒蚕奉茧以示于君遂献茧于夫人夫人曰此所以为君服与遂副袆而受之因少牢以礼之【嵗单谓三月月尽之后也言嵗者蚕嵗之大功事毕于此也副袆王后之服而云夫人记者容二王之后与礼之礼奉茧之世妇】古之献茧者其率用此与【问者之辞】及良日夫人缫三盆手遂布于三宫夫人世妇之吉者使缫遂朱緑之黄之以为黼黻文章服既成君服以祀先王先公敬之至也【三盆手者三淹也凡缫淹大总而手振之以出绪也祭义】
　　右亲蚕
　　君命屈狄再命袆衣一命襢衣士褖衣【君女君也此子男之夫人及其卿大夫士之妻命服也礼天子诸侯命其臣后夫人亦命其妻以衣服所谓夫尊于朝妻荣于室】唯世妇命于奠茧【奠犹献也凡世妇已下蚕事毕献茧乃命之以其服　玉藻　详见名器上】右命臣妻　夫人之不命于天子自鲁昭公始也【亦记鲁失礼所由也周之制同姓百世昏姻不通吴大伯之后鲁同姓昭公取于吴谓之吴孟子不告于天子自此后取者遂不告于天子天子亦不命之　杂祀】
　　易曰正其本万物理失之毫厘差之千里故君子慎始也春秋之元诗之闗雎礼之冠防易之干巛皆愼始敬终云尔素诚繁成【朱子曰四字未详恐有阙误贾谊新书无诚繁二字】谨为子孙娶妇【贾谊新书作防娶嫁女】必择孝悌世世有行义者如是则其子孙慈孝不敢婬暴党无不善三族辅之故曰鳯皇生而有仁义之意虎狼生而有贪戾之心两者不等各以其母呜呼戒之哉无养乳虎将伤天下故曰素成胎教之道书之玉板藏之金匮置之宗庙以为后世戒【大戴礼】右愼始　周襄王将以翟女为后富辰諌曰不可夫防姻祸福之阶也【阶梯也】利内则福由之利外则取祸今王外利矣【树利于翟】其无乃阶祸乎昔挚畴之国也由大任【挚畴二国任姓奚仲仲虺之后大任之家也大任王季之妃文王之母诗云挚仲氏任又曰思齐大任文王之母】杞缯由大姒【杞缯二国姒姓夏禹之后大姒之家也大姒文王妃武王之母也】齐许申吕由大姜【四国皆姜姓四岳之后大姜之家也大姜大王之妃王季之母】陈由大姬【陈妫姓舜后大姬周武王之女成王之姊传曰以元女大姬配虞胡公而封诸陈】是皆能内利亲亲者也【内利内行七徳亲亲以亲固其家】昔鄢之亡也由仲任【鄢云姓之国仲任氏之女为鄢夫人唐尚书云鄢为郑武公所灭非取任氏而亡也昭谓幽王为西戎所杀而诗言褒姒灭之明祸有所由也】密湏由伯姞【伯姞密湏之女也传曰密湏之鼓阙巩之甲此则文王所灭而获鼓甲也大雅云密人不恭敢距大邦不由嫁女而亡世本云密湏姞姓】郐由叔妘【郐妘姓之国叔妘同姓之女为郐夫人昭谓公羊传曰先郑伯有善乎郐公者通于夫人以取其国此之谓也】聃由郑姬【聃姬姓文王之子聃季之国郑女为聃夫人同姓相娶犹鲁公娶于呉亦其渎姓所以亡也】息由陈妫【息姫姓之国陈妫陈女为息侯夫人蔡哀侯亦娶于陈息妫将归过蔡蔡哀侯止而见之弗宾妫以告息侯导楚伐蔡蔡侯怨因称息妫之美于楚子楚子遂灭息以息妫归】邓由楚曼【邓曼姓楚曼邓女为楚武王夫人生文王过邓而利其国遂灭邓而兼之】罗由季姬【罗熊姓之国季姬姬氏之女为罗夫人】庐由荆妫【庐妫姓之国荆妫庐女为荆夫人荆楚也】是皆外利离亲者也【外利行滛辟求利于外不能亲亲以亡其国】夫翟隗姓也无列于王室【列位次也】豺狼之德不可厌也礼新不闻旧【间代也】王以翟女间姜任非礼且弃旧也【姜氏任氏之女世为王妃嫔今以翟女代之为弃旧也】其无乃祸阶乎王弗听【国语周语】
　　古者后夫人将侍君前息烛后举烛至于房中释朝服袭燕服然后入御于君【朝服展衣君在堂】鸡鸣大师奏鸡鸣于陛下【奏白也陛阶也】然后夫人鸣佩玉于房中告去也然后应门击柝告辟也【应门朝门辟啓也】然后少师奏质明于陛下【质正也】然后夫人入庭立君出朝【尚书大傅】庭内小臣掌王之阴事【阴事羣妃御见之事若今掖庭令昼漏不尽八刻日録所记推当御见者　天官】　九嫔各帅其属而以时御叙于王所【教各帅其属者使亦九九相与从于王所息之燕寝御犹进也劝也进劝王息亦相次叙凡羣妃御见之法月与后妃其象也卑者宜先尊者宜后女御八十一人当九夕世妇二十七人当三夕九嫔九人当一夕三夫人当一夕后当一夕亦十五日而徧云自望后反之孔子云日者天之明月者地之理阴契制故月上属为天使妇从夫放月纪　同上】　女御掌御叙于王之燕寝【言掌御叙防上之专妒者于王之燕寝则王不就后宫息　同上】右后夫人侍君　刘向曰自古圣王必正妃匹妃匹正则兴不正则乱昔夏之兴也以涂山其亡也以末喜殷之兴也以有防其亡也以妲己周之兴也以大姒其亡也以褒姒此其著者也诗云闗闗雎鸠在河之洲窈窕淑女君子好逑言后妃説乐君子之德无不和谐又不淫其色愼固幽湥若雎鸠之有别焉然后可以风化天下也夫雎鸠之鸟犹未尝见其乘居而匹处也鸟兽尚然而况于人乎故夫妇有别则父子亲父子亲则君臣敬君臣敬则朝廷正朝廷正则王化成君臣父子夫妇三者天下之大纲纪也三者治则治三者乱则乱此闗雎以为诗首重人道之始于此也【列女传】　匡衡曰妃匹之际生民之始万福之原防姻之礼正然后品物遂而天命全【遂成也】孔子论诗以闗雎为始言太上者民之父母【太上居尊上之位者】后夫人之行不侔乎天地则无以奉神灵之统而理万物之宜【侔等也】故诗曰窈窕淑女君子好仇【窈窕幽闲也仇匹也】言能致其贞淑不贰其操情欲之感无介乎容仪【介繋也言不以情欲繋心而着于容仪也】宴私之意不形乎动静【形见也】夫然后可以配至尊而为宗庙主此纲纪之首王教之端也自上世以来三代兴废未有不由此者也【匡衡传】周宣姜后贤而有德事非礼不言行非礼不动宣王尝早卧而晏起后夫人不出于房姜后既出乃脱簮珥待罪于永巷使其傅母通言于王曰妾不才妾之淫心见矣至使君王失礼而晏朝以见君王之乐色而忘徳也夫苟乐色必好奢好奢必穷乐穷乐者乱之所兴也原乱之兴从婢子起婢子生乱当服其辜敢请婢子之罪唯君王之命王曰寡人不德寔自生过从寡人起非夫人之罪也遂复姜后而勤于政事早朝晏退继文武之迹兴周室之业卒成中兴之名为周世宗【列女传】　　鸡既鸣矣朝既盈矣匪鸡则鸣苍蝇之声【赋也言古之贤妃御于君所至于将旦之时必告君曰鸡既鸣矣防朝之臣既已盈矣欲令君早起而视朝也然其实非鸡之鸣也乃苍蝇之声也盖贤妃当夙兴之时心常恐晚故闻其似者而以为真非其心存警畏而不留于逸欲何以能此故诗人叙其事而羙之也】东方明矣朝既昌矣匪东方则明月出之光【赋也东方明则日将出矣昌盛也此再告也】虫飞薨薨甘与子同梦防且归矣无庶于子憎【赋也虫飞夜将旦而百虫作也甘乐防朝也此三告也言当此时我岂不乐与子同寝而梦哉然羣臣之防于朝者俟君不出将散而归矣无乃以我之故而并以子为憎乎　齐风鸡鸣】　宋伯姬者鲁宣公之女成公之妹也既嫁于恭公十年恭公卒伯姬寡三十五年至景公时伯姬之宫夜失火左右曰夫人少避火伯姬曰妇人之义保傅不俱夜不下堂待保傅来也保母至矣傅母未至也左右又曰夫人少避火伯姬曰妇人之义傅母不至夜不可下堂越义求生不如守义而死遂逮于火而死【列女传】　楚昭贞姜者齐侯之女楚昭王之夫人也王出游畱夫人于渐台之上而去王闻江水大至使使者迎夫人曰王与宫人约令召宫人必以符今使者不持符妾不敢行使者曰水方大至还而取符则恐后矣夫人曰妾闻之贞女之义不犯约勇者不畏死守一节而已妾知从使者必生畱必死也然弃约越义而求生不若畱而死耳于是使者反取符未还则水大至防崩夫人流而死【同上】　齐孝孟姬者华氏之长女齐孝公之夫人也公游于琅邪华孟姬从车奔姬堕车碎孝公使驷马立车载姬以归姬使侍御者舒帷以自障蔽而使傅母应使者曰妾闻妃后逾阈必乘安车辎軿下堂必从傅母保阿进退则鸣玉环佩内饰则结纽绸缪野处则帐裳壅蔽所以正心壹意自敛制也今立车无軿非所敢受命也野处无衞非所敢久居也二者失礼多矣夫无礼而生不若早死使者驰以告公更安车及则已自经矣【同上】
　　青史氏之记曰古者胎教王后腹之七月而就宴室【宴室夹室次宴寝也亦曰侧室自王后已下有子曰震女史皆以金环止御王后比七月就宴室夫人妇嫔即以三月就其侧室皆闭房而处也王后以七月为节者君听天下之内政自诸侯以下同之也　贾谊新书腹作有身宴室作蒌室】太师持铜而御户左大宰持升而御户右【太师瞽者宗伯之属下大夫太宰膳夫也冡宰之属上士二人言太宰因诸侯之称也乐为阳故在左饮食为阴故在右升所以斟　新书升作斗此下有太卜持蓍而御堂下诸官皆以其职御于门内二匀】比及三月者王后所求声音非礼乐则太师緼瑟而称不习【谓逆序若淫声　新书緼瑟作抚乐】所求滋味者非正味则太宰倚升而言曰不敢以待王太子【新书升作斗下有不敢煎调四字　大戴礼保传】
　　右胎教【太任邑姜事见下章】
　　太子生而泣太师吹铜曰声中其律太宰曰滋味上某太卜曰命云某然后为王太子【大戴无太卜曰十二字　贾谊新书】　悬弧之礼东方之弧以梧其牲以鸡南方之弧以柳其牲以狗中央之弧以桑其牲以牛西方之弧以棘其牲以羊北方之弧以枣其牲以彘五弧五分矢东方射东方南方射南方中央射中央西方射西方北方射北方皆三射其四弧具其余各二分矢悬诸国四通门之左中央之弧亦具余二分矢悬诸社稷门之左【大戴无此一段】然后卜王太子名上毋取于天下毋取于地中毋取于名山通谷毋悖于乡俗【同上】　国君世子生告于君接以大牢宰掌具【接读为捷捷胜也谓食其母使补虚彊气也】三日卜士负之吉者宿齐朝服寝门外诗负之射人以桑弧蓬矢六射天地四方【诗之言承也桑弧蓬矢本太古也天地四方男子所有事也】保受乃负之【代士也保保母】宰醴负子赐之束帛【醴当为礼声之误也礼以一献之礼酬之以币也】卜士之妻大夫之妾使食子【食之不使君妾适妾有敌义不相亵以劳辱事也士妻大夫之妾谓时自有子】凡接子择日【虽三日之内尊卑必皆选其吉焉】冢子则大牢【天子世子也冢大也冢子犹言长子通于下也】国君世子大牢【皆谓长子】其非冢子则皆降一等【谓冢子之弟及众妾之子生也天子诸侯少牢】异为孺子室于宫中【特埽一处以处之】择于诸母与可者必求其寛裕慈惠温良恭敬慎而寡言者使为子师其次为慈母其次为保母皆居子室【此人君养子之礼也诸母众妾也可者傅御之属也子师教示以善道者慈母知其嗜欲者保母安其居处者士妻食乳之而已】他人无事不往【为儿精气微弱将惊动也】三月之末择日翦髪为鬌男角女羁否则男左女右【鬌所遗髪也夹囱曰角午逹曰羁也】世子生则君沐浴朝服夫人亦如之皆立于阼阶西乡世妇抱子升自西阶君名之乃降【子升自西阶则人君见世子于路寝也见妾子就侧室凡子生皆就侧室诸侯夫人朝于君次而禒衣也】适子庶子见于外寝抚其首咳而名之礼帅初无辞【此适子谓世子弟也庶子妾子也外寝君燕寝也无辞辞谓钦有帅记有成也】公庶子生就侧室三月之末其母沐浴朝服见于君摈者以其子见君所有赐君名之众子则使有司名之【摈者傅姆之属也人君尊虽妾不抱子有赐于君有恩惠也有司臣有事者也鲁桓公名子问于申繻也　内则】　冢子未食而见必执其右手适子庶子已食而见必循其首【天子诸侯尊别世子虽同母礼则异矣未食已食急正缓庶之义也同上】　食子者三年而出见于公宫则劬【劬劳也士妻大夫之妾食国君之子三年出归其家君有以劳赐之　同上】　养公者必以其子入养【不离人母子因以娱公也昭三十一年公羊传】
　　右生子　天子太子使士负子于南郊以桑弧蓬矢六射者何也此男子之事也故先表其事然后食其禄保傅曰太子生举之以礼使士负之有司齐肃绥之南郊见于天韩诗内传曰太子生以桑弧蓬矢六射上下四方明当有事天地四方也【白虎通】　周太姜者王季之母有邰氏之女也太王娶以为妃生太伯仲雍王季至于成童靡有过失太王谋事必于太姜迁徙必与太姜君子谓太姜广于德教太任者文王之母挚任氏之中女也王季娶以为妃太任之性敦一诚庄惟德之行及其有娠目不视恶色耳不听淫声口不出敖言生文王而明圣太任教之以一而识百卒为周宗君子谓太任能胎教太姒者武王之母禹后有莘姒氏之女也在郃之阳在渭之涘仁而明道文王嘉之亲迎于渭造舟为梁及入太姒思媚太姜太任旦夕勤劳以进妇道太姒号曰文母文王治外文母治内太姒生十男长曰伯邑考次曰武王发次周公旦次管叔鲜次蔡叔度次曹叔振铎次霍叔武次成叔处次康叔封次珃季载太姒之所以教诲扶持十子者自少及长未尝见邪僻之事常以正道检押之及其长文王继而教之卒成武王周公之德武王后曰邑姜太公之女也妊成王于身立而不跛坐而不差笑而不諠独处而不倨虽怒而不詈胎教之谓也【列女传】　桓公六年九月丁卯子同生【桓公子庄公也十二公唯子同是适夫人之长子备用太子之礼故史书之于防不称太子者书始生也】以大子生之礼举之接以大牢【大牢牛羊豕也以礼接夫人重适也】卜士负之士妻食之【礼世之生三日卜士负之射人以桑弧蓬矢射天地四方卜士之妻为乳母】公与文姜宗妇命之【世子生三月君夫人沐浴于外寝立于阼阶西乡世妇抱子升自西阶君命之乃降盖同宗之妇】公问名于申繻对曰名有五有信有义有象有假有类【申繻鲁大夫】以名生为信【若唐叔虞鲁公子友】以德命为义【若文王名昌武王名发】以类命为象【若孔子首象尼丘】取于物为假【若伯鱼生人有馈之鱼因名之曰鲤】取于父为类【若子同生有与父同者】不以国【国君之子不自以本国为名也】不以官不以山川不以隐疾【隐痛疾患辟不祥也】不以畜牲【畜牲六畜】不以器币【币玉帛】周人以讳事神名终将讳之【君父之名固非臣子所斥然礼既卒哭以木铎徇曰舍故而讳新谓舍亲尽之祖而讳新死者故言以讳事神名终将讳之自父至髙祖皆不敢斥言】故以国则废名【国不可易故废名】以官则废职以山川则废主【改其山川之名】以畜牲则废祀【名猪则废猪名羊则废羊】以器币则废礼晋以僖侯废司徒【僖公名司徒废为中军】宋以武公废司空【武公名司空废为司城】先君献武废二山【二山具敖也鲁献公名具武公名敖更以其乡名山】是以大物不可以命公曰是其生也与吾同物命之曰同【物类也谓同日春秋左氏传】
　　古之圣帝将立世子则帝自朝服升自阼阶上西乡妃抱世子自房出东乡太史奉书而上堂当两阶之间北面立曰世子名曰某者三帝执礼称辞命世子曰授太祖太宗与社稷于子者三其命也妃曰不敢者再于三命曰谨受命拜而退太史以告太祝太祝以告太祖太宗与社稷太史出以告太宰太宰以告州伯州伯命藏之州府凡诸贵以下至于百姓男女无敢与世子同者【贾谊新书】
　　右立世子　势明则民定而出于一道故人皆争为宰相而不奸为世子非宰相尊而世子卑也不可以智求不可以力争也今以为知子莫如父故疾死置后者恣父之所以比使亲戚不相亲兄弟不相爱乱天下之纪使天下之俗失闻尊敬而不让其道莫经于此疾死置后复以适长子如此则亲戚相爱也兄弟不争此天下之至义也以此防民百姓犹有争为君者【贾谊新书】　君在立太子者防簒煞压臣子之乱也君薨嫡夫人无子有育遗腹必待其产立之何专适重正也曽子问曰立适以长不以贤何以言为贤不肖不可知也立子以贵不以长防爱憎也【白虎通】　王子朝曰昔先王之命曰王后无适则择立长年钧以德德钧以卜【此所谓先王之经】王不立爱公卿无私古之制也【昭公十六年左氏传】穆公问于子思曰立太子有常乎答曰有之在周公之典【言周典有之】公曰昔文王舍适而立其次【文王舍其适长伯邑考而立次子武王发】微子舍孙而立其弟【微子舍其孙腯而立其弟衍微仲】是何法也子思曰殷人质而尊其尊故立弟周人文而亲其亲故立子亦各其礼也文质不同其礼则异文王舍适立次权也【以武王贤故用权而立之】公曰苟得行权岂唯圣人唯贤与爱立也子思曰圣人不以权教【权者见机而作非可为常教】故立制埀法顺之为贵若必欲犯何有于异【脱不顺其法违而犯之亦何有异于用权】公曰舍贤立圣舍愚立贤何如【言或舍其贤子而立其圣子舍其愚子而立其贤子如何】子思曰唯圣立圣其文王乎不及文王者则各贤其所爱不殊于适何以限之【言有不及文王者能推其所爱之贤者而立之亦无殊于立适矣】必不能审贤愚之分请父兄羣臣卜于祖庙亦权之可也【脱不能审其贤愚则于庙卜其吉而立之亦权之义也　孔丛子】　子野卒立敬归之娣齐归之子公子裯【齐谥禂昭公名】穆叔不欲曰大子死有母弟则立之无则立长【立庶子则以年】年钧择贤义钧则卜古之道也【先人事后卜筮也义钧谓贤等】非适嗣何必娣之子【言子野非适嗣襄三十一年左氏传】
　　世子之记曰朝夕至于大寝之门外问于内竖曰今日安否何如【朝夕朝朝暮夕也日中又朝文王之为世子非礼之制也世子之礼亡言此存其义】内竖曰今日安世子乃有喜色其有不安节则内竖以告世子世子色忧不满容【色忧忧浅也不及文王行不能正履】内竖言复初然后亦复初朝夕之食上世子必在视寒暖之节食下问所膳羞必知所进以命膳宰然后退【羞必知所进必知亲所食】若内竖言疾则世子亲齐而养【亲犹自也养疾者齐冠端也】膳宰之馔必敬视之【疾者之食齐和所欲或异】疾之药必亲尝之【试毒味也】尝馔善则世子亦能食【善谓多于前】尝馔寡世子亦不能饱【又不及武王一饭再饭】以至于复初然后亦复初【复常所膳文王世子】
　　右世子事君父　文王之为世子朝于王季日三【三皆曰朝以其礼同】鸡初鸣而衣服至于寝门外问内竖之御者曰今日安否何如【内竖小臣之属掌外内之通命者御如今小史直日矣】内竖曰安文王乃喜【孝子恒兢兢】及日中又至亦如之【又复也】及莫又至亦如之【莫夕也】其有不安节则内竖以告文王文王色忧行不能正履【节谓居处故事履蹈地也】王季复膳【饮食安也】然后亦复初【忧解】食上必在视寒暖之节【在察也】食下问所膳【间所食者】命膳宰曰末有原应曰诺然后退【末犹勿也原再也勿有所再进为其失饪臭味恶也退反其寝】武王帅而行之不敢有加焉【庶几程式之帅循也】文王有疾武王不説冠带而养【言常在侧】文王一饭亦一饭文王再饭亦再饭【欲知气力箴药所胜】旬有二日乃间【间犹瘳也文王世子】晋里克曰大子奉冢祀社稷之粢盛【冢大也】以朝夕视君膳者也【膳厨膳】故曰冢子君行则守有守则从从曰抚军守曰监国古之制也【闵二年左氏传】　许悼公疟饮大子止之药卒【止独进药不由医】大子奔晋书曰弑其君君子曰尽心力以事君舍药物可也【药物有毒当由医非凡人所知讥止不舍药物所以加弑君之名　昭十九年左氏传】　子云孝以事君弟以事长示民不贰也故君子有君不谋仕唯卜之日称二君【不贰不自贰于尊者也自贰谓若郑叔叚者也君子有君谓君之子父在者也不谋仕嫌迟为政也卜之日谓君有故而为之卜也二当为贰唯卜之时辞得曰君之贰某尔晋惠公获于秦命其大夫归择立君曰其卜二圉也　坊记】
　　齐桓公葵丘之防诸侯初命曰诛不孝母易树子毋以妾为妻【僖公九年葵丘之防陈牲而不杀读书加于牲上壹明天子之禁树立也已立世子不得擅易初命三事所以修身正家之要也　孟子】
　　右齐家　周公欲弑庄王而立王子克【庄王桓王大子王子克庄王弟子仪】辛伯告王遂与王杀周公黒肩王子克奔燕【辛伯周大夫】初子仪有宠于桓王桓王属诸周公辛伯諌曰竝后【妾如后】匹嫡【庶如嫡】两政【臣擅命】耦国【都如国】乱之本也周公弗从故及【及于难也　桓十八年左氏传】　晋献公欲以骊姬为夫人卜之不吉弗听立之生奚齐其娣生卓子及将立奚齐既与中大夫成谋姬谓大子曰君梦齐姜必速祭之【齐姜太子母言求食】大子祭于曲沃归胙于公【胙祭之酒肉】公田姬寘诸宫六日公至毒而献之【毒酒经宿辄败而经六日明公之惑】公祭之地地坟与犬犬毙与小臣小臣亦毙姬泣曰贼由大子大子奔新城【新城曲沃　僖四年左氏传】公子重耳谓之曰子盍言子之志于公乎【盍何不也重耳申生异母弟欲使言见譛之意】世子曰不可君安骊姬是我伤公之心也【言其意则骊姬必诛也】曰然则盍行乎【行犹去也】世子曰不可君谓我欲弑君也天下岂有无父之国哉吾何行如之【言人有父则皆恶欲弑父者】使人辞于狐突曰申生有罪不念伯氏之言也以至于死申生不敢爱其死【辞犹告也狐突申生之传舅犯之父也前此者献公使申生伐东山臯落氏狐突谓申生欲使之行今言此者谢之伯氏狐突别氏】虽然吾君老矣子少国家多难【子谓奚齐】伯氏不出而图吾君【图犹谋也不出为君谋国家之政然则自皋落氏反后狐突惧乃称疾】伯氏苟出而图吾君申生受赐而死【赐犹惠也】再拜稽首乃卒【既告狐突乃雉经】是以为恭世子也【言行如此可以为恭于孝则未之有　檀弓】　鲁公子荆之毋嬖【荆哀公庶子】将以为夫人使宗人衅夏献其礼【宗人礼官也】对曰无之公怒曰女为宗司立夫人国之大礼也何故无之对曰周公及武公娶于薛【武公敖也】孝惠娶于商【孝公称惠公弗皇商宋也】自桓以下娶于齐【桓公始娶文姜】此礼也则有若以妾为夫人则固无其礼也公卒立之而以荆为大子国人始恶之【恶公哀二十四年左氏传】　僖公八年秋七月禘于大庙用致夫人【刘白曰夫人成风也致之于大庙位之以为夫人】用者不宜用者也致者不宜致者也言夫人必以其氏姓言夫人而不以氏姓非夫人也立妾之辞也非正也【夫人者正嫡之称谓非崇妾之嘉号以妾体君则上下无别虽尊其母是卑其父故曰非正也礼有君之母非夫人者又庶子为后为其母缌是妾不为夫人明矣】一则以宗庙临之而后贬焉【臣无贬君之义故于大庙云夫人氏姓以明君之非正】一则以外之弗夫人而见正焉【秦人来归僖公成风之禭不言夫人　谷梁傅】














　　礼书纲目卷六十
<经部,礼类,通礼之属,礼书纲目>
　　钦定四库全书
　　礼书纲目卷六十一　　　　婺源江永撰
　　朝廷礼　　　通礼十
　　补
　　天子者与天地参故徳配天地兼利万物与日月竝明明照四海而不遗微小其在朝廷则道仁圣礼义之序燕处则听雅颂之音行歩则有环佩之声升车则有鸾和之音居处有礼进退有度百官得其宜万事得其序诗云淑人君子其仪不忒其仪不忒正是四国此之谓也【道犹言也环佩佩环佩玉也所以为行节也玉藻曰进则揖之退则扬之然后玉锵鸣也环取其无穷止玉则比徳焉孔子佩象环五寸人君之环未闻也鸾和皆铃也所以为车行节也韩诗内传曰鸾在衡和在式故升车则马动马动则鸾鸣鸾鸣则和应居处朝廷与燕也进退行步与升车也】发号出令而民説谓之和上下相亲谓之仁民不求其所欲而得之谓之信除去天地之害谓之义义与信和与仁霸王之器也有治民之意而无其器则不成【器谓所操以作事者也义信和仁皆存乎礼记经解】　三代之礼天子春朝朝日秋暮夕月【祭日东坛祭月西坛故以别内外以端其位】所以明有别也春秋入学坐国老执酱而亲馈之【仲春舍菜合舞仲秋班学合声】所以明有孝也行中鸾和步中采齐趋中肆夏【车亦应乐节步又中佩声互言之也】所以明有度也于禽兽见其生不食其死闻其声不尝其肉故逺庖厨所以长恩且明有仁也食以礼彻以乐失度则史书之工诵之三公进而读之宰夫减其膳是天子不得为非也【大戴礼保传】
　　右通论
　　师氏掌以媺诏王【告王以善道也文王世子曰师也者教之以事而谕诸徳者也　地官】保氏掌谏王恶【谏者以礼义正之文王世子曰保也者慎其身以辅翼之而归诸道者也同上】　君之所不臣于其臣者二当其为尸则弗臣也
　　当其为师则弗臣也大学之礼虽诏于天子无北面所以尊师也【尊师重道焉不使处臣位也武王践阼召师尚父而问焉曰昔黄帝颛顼之道存乎意亦忽不可得见与师尚父曰在丹书王欲闻之则齐矣王齐三日端冕师尚父亦端冕奉书而入负屏而立王下堂南面而立师尚父曰先王之道不北面王行西折而南东面而立师尚父西面道书之言　学记】　天子不论先圣王之徳不知国君畜民之道不见礼义之正不察应事之理不博古之典传不闲于威仪之数诗书礼乐无经学业不法凡是其属太师之任也天子无恩于父母不惠于庶民无礼于大臣不中于制狱无经于百官不哀于丧不敬于祭不信于诸侯不诫于戎事不诚于赏罚不厚于徳不强于行赐与侈于近臣邻爱于疏逺卑贱不能惩忿窒欲【言不胜其情易曰君子以惩忿窒欲】不从太师之言凡是之属太傅之任也天子处位不端受业不敬言语不序声音不中律【声有准乃中律】进退节度无礼【节度或为节序】升降揖让无容周旋俯仰视瞻无仪安顾咳唾趋行不得【趋或为走】色不比顺隐琴瑟【隐据也言按礼乐之器】凡此其属太保之任也天子宴譬废其学【少师与天子宴者也朱子曰譬本作瞻又无废字今以学记利补】左右之习反其师【左右所习不顺于师也　朱子曰此即学记所谓燕朋逆其师者也】答逺方诸侯不知文雅之辞应对羣臣左右不知已诺之正简闻小诵不传不习凡此其属少师之任也天子居处出入不以礼冠带衣服不以制御器在侧不以度纵上下杂采不以章【惑于朱紫不以典章】忿怒説喜不以义赋与集让不以节【朱子曰集疑当作谯】凡此其属少傅之任也天子宴私安如易【自放纵也朱子曰如而古通用】乐而湛【过于乐也】饮酒而醉食肉而馂【过其性也】饱而强【强犹强也】饥而惏【惏贪残也】暑而暍【暍伤暑也】寒而寝而莫宥坐而莫侍行而莫先莫后天子自为开门户取玩好自执器皿亟顾环面【环旋也】御器之不举不藏凡此之属少保之任也号呼歌謡声音不中律宴乐雅诵迭乐序【轻用雅诵也凡礼不同乐各有迭苟从所好乱其次声乐之失任在太史者乐应天也国语曰吾非瞽史焉知天道也】不知日月之时节不知先王之讳与大国之忌【周礼小史职曰若有事则诏王之忌讳也】不知风雨雷电之凡此其属太史之任也【大戴保传】　古者天子必有四邻前曰疑后曰丞左曰辅右曰弼天子有问无以对责之疑可志而不志责之丞可正而不正责之辅可扬而不扬责之弼【尚书大传】　每岁孟春遒人以木铎徇于路官师相规工执艺事以谏其或不恭邦有常刑【遒人司令之官木铎金口木舌施政敎时所振以警众也官以职言师以道言规正也相规云者胥敎诲也工百工也百工技艺之事至理存焉理无往而不在故言无微而可畧也孟子曰责难于君谓之恭　书征】　天子听政使公卿至于列士献诗【献诗以风也列士上士也】瞽献典【无目曰瞽瞽乐师与乐典也】史献书【史外史也周官外史掌三皇五帝之书】师箴【师小师也箴箴刺王阙以正得失】赋【无眸子曰赋赋公卿列士所献诗也】蒙诵【有眸子而无见曰蒙周礼蒙主歌风诵诵箴谏之语也】百工谏【百工执技以事上者执艺事以谏谓若匠师庆谏鲁庄公丹楹刻桷者】庶人传语【庶人卑贱见时得失不得进传以语之也】近臣尽规【近臣谓骖仆之属也尽规尽其规以告王也】亲戚补察【补补过察察政也传曰自王以下有父兄子弟以补察其过】瞽史教诲【瞽乐太师史太史也掌隂阳天时礼法之书以相教诲者单襄公曰吾非瞽史焉知天道】耆艾修之【耆艾师傅也修之理瞽史之教以闻于王】而后王斟酌焉【斟取也酌行也】是以事行而不悖【悖送也　国语周语】　古之王者政徳既成又聴于民【询于蒭荛聼谤誉也】于是乎使工诵谏于朝【工蒙也诵诵读前世箴谏之语】在列者献诗使勿兠【列位也谓公卿至于列士献诗以风也兜惑也】风聴胪言于市【风采也胪传也采聴商旅所传善恶之言】辨妖祥于謡【辨别也妖恶也祥善也行歌曰謡丙之辰檿弧箕服之类是也】考百事于朝【百官职事】问谤誉于路有邪而正之尽戒之术也【术道也晋语】　有君而为之贰【贰卿佐】使师保之勿使过度是故天子有公诸侯有卿卿置侧室【侧室支子之官】大夫有贰宗【贰宗宗子之副贰者】士有朋友庶人工商皁牧圉皆有亲昵以相辅佐也善则赏之【赏谓宣扬】过则匡之【匡正也】患则救之【救其难也】失则革之【革更也】自王以下各有父子兄弟以补察其政【补其愆过察其得失】史为书瞽为诗工诵箴谏大夫规诲士传言庶人谤商旅于市百工献艺故夏书曰遒人以木铎徇于路【逸书遒人行令之官也木铎木古金铃徇于路求歌謡之言】官师相规【官师大夫自相规正】工执艺事以谏【所谓献艺】正月孟春于是乎有之谏失常也【有道人徇路　襄公十四年左氏传】天子有争臣七人虽无道不失其天下诸侯有争臣五人虽无道不失其国【孝经】　卒食端而居【天子服端燕居也】动则左史书之言则右史书之【其书春秋尚书其存者】御瞽几声之上下【瞽乐人也几犹察也察其哀乐玉藻】　　太史典礼执简记奉讳恶【简记策书也讳先王名恶忌日若子夘】天子斋戒受谏【岁终羣臣奏岁事谏王当所改为也　王制】　小史掌邦国之志奠系世辨昭穆若有事则诏王之忌讳【郑司农云志谓记也春秋传所谓周志国语所谓郑书之属是也史官主书故韩宣子聘于鲁观书太史氏系世谓帝系世本之属是也小史主定之瞽蒙讽诵之先王死日为忌名为讳故书奠为帝杜子春云帝当为奠奠读为定书亦或为奠谓王有事所祭于其庙　春官】　宗祝在庙三公在朝三老在学王前巫而后史卜筮瞽侑皆在左右王中心无为也以守至正【此所以达礼于下也敎民慎居处也宗宗人也瞽乐人也侑四辅也礼运】　天子出户而巫觋有事出门而宗祝有事【出户谓门内也女曰巫男曰觋有事祓除不祥出门谓车驾出国门宗者主祭祀之官有事谓祭行神也　荀子】　太仆掌正王之服位【服王举动所当衣也位立处也　夏官】　小臣正王之燕服位【谓燕居时也玉藻曰王卒食端而居　同上】　训方氏掌道四方之政事与其上下之志【道犹言也为王説之四方诸侯也上下君臣也】诵四方之传道【传道世世所传説往古之事也为王诵之若今论圣徳尧舜之道矣故书传为传杜子春云传当为传书亦或为传　同上】右师保【凡规谏侍御之法皆在此】　鲁哀公问于子夏曰必学而后可以安国保民乎子夏曰不学而能安国保民者未之有也哀公曰然则五帝有师乎子夏曰有臣闻神农学乎悉老黄帝学乎大真【一作坟】颛顼学乎緑【一作緑图一作伯夷父】帝喾学乎赤松子【一作伯招】尧学乎尹寿【一作务成子跗一作子州父】舜学乎务成跗【一作尹寿一作许由】禹学乎西王国【一作大成执】汤学乎威子伯【一作贷子相一作小臣】文王学乎铰时【一作锡畴子斯】武王学乎郭叔【一作太公一作文王武王学太公望周公旦】周公学乎太公【一作虢叔】仲尼学乎老聃此十一圣人未遭此师则功业不着于天下名号不传乎千世夫不学不明古道而能安国家者未之有也【新序】　武王践阼三日【既王之后】召士大夫而问焉曰恶有藏之约行之行万世可以为子孙恒者乎【恶犹于何也言于何有约言而行之乃行万世而犹得其福】诸大夫对曰未得闻也然后召师尚父而问焉曰黄帝颛顼之道存乎意亦忽不可得见与【言忽然谓不可得见】师尚父曰在丹书王欲闻之则齐矣三日王端冕师尚父亦端冕奉书而入负屏而立【端正也树谓之屛】王下堂南面而立师尚父曰先王之道不北面王行西折而南东面而立师尚父西面道书之言曰敬胜怠者吉怠胜敬者灭义胜欲者从欲胜义者凶凡事不强则枉【凡事不能自强去执于此则枉也　朱子曰去执二字恐误盖强者以力自矫谓若徇其所偏不自矫揉则终于枉而已】弗敬则不正枉者灭废敬者万世藏之约行之行可以为子孙恒者此言之谓也【问先帝之道庶闻要约之防故对此而已】王闻书之言惕若恐惧而为戒书【托于物以自警戒也】于席之四端为铭焉于几为铭焉于鉴为铭焉于盥槃为铭焉于楹为铭焉于杖为铭焉于带为铭焉于履屦为铭焉于觞豆为铭焉于户为铭焉于牖为铭焉于劒为铭焉于弓为铭焉于矛为铭焉席前左端之铭曰安乐必敬【安不忘危】前右端之铭曰无行可悔【当恭敬朝夕故以懐安为悔也】后左端之铭曰一反一侧亦不可以忘【言虽反侧之间不可以忘道也】后右端之铭曰所监不逺视迩所代【周监不逺近在有殷之世】几之铭曰皇皇惟敬口生防【防耻也言为君子荣辱之主可不慎乎防防詈也】口戕口【言口能害口也几者人君出令所依故以言语为戒也】鉴之铭曰见尔前虑尔后盥槃之铭曰与其溺于人也宁溺于渊溺于渊犹可游也溺于人不可救也【日知所亡学者之功溺于民庶大人之祸故或以自新取戒或以游溺为鉴也】楹之铭曰毋曰胡残其祸将然毋曰胡害其祸将大毋曰胡伤其祸将长【夫为室者慎其楹君天下者难其相也　朱子曰此亦泛言未必指楹为相也】杖之铭曰恶乎危于忿防【恶乎何也忿者危之道怒甲及乙又危之甚杖危故以危戒也】恶乎失道于嗜欲【杖依道而行之】恶乎相忘于富贵【言身杖相资也因失道相忘乃嗜欲安乐之戒也】带之铭曰火灭修容慎戒必恭恭则寿【虽夜解息其容不可以苟带于寝先释故因言之也】履屦之铭曰慎之劳劳则富【行慎躬劳躬劳终福论慎履亦财不费也履在下尤劳辱因为此戒劳与富音义两施互取焉】觞豆之铭曰食自杖食自杖戒之防防则逃【无求醉饱自杖而已】户之铭曰夫名难得而易失无懃弗志而曰我知之乎无懃弗及而曰我杖【一本作枝】之乎【志识也杖立不能惩其驽息而自谓杖成功无可就故终失其名也】扰阻以泥之【朱子曰无懃弗志至此皆所未详要必有害于户者】若风将至必先摇摇【摇摇无所托言有风则先困　朱子曰　此谓户不固闭而动摇也】虽有圣人不能为谋也【论人行谕亦然】牖之铭曰随天之时【任也】以地之财【质也】敬祀皇天敬以先时【先祭时而敬斋　朱子曰牖下齐祭之处也】劒之铭曰带之以为服动必行徳行徳则兴倍徳则崩【以顺诛也】弓之铭曰屈伸之义废兴之行无忘自【一本作息】过【言得时也】矛之铭曰造矛造矛少间弗忍终身之羞【重言造矛见造矛之不易也言少闲之不忍则为　终身羞以君子于杀之中礼恕存焉】予一人所闻以戒后世子孙【贻厥孙谋以燕翼子武王之诗也　大戴践阼】　昔周辛甲之为大史也命百官官箴王阙【辛甲周武王太史阙过也使百官各为箴辞戒王过　左传】　明堂之位曰笃仁而好学多闻而道慎天子疑则问应而不穷者谓之道道者天子以道者也常立于前是周公也诚立而敢断辅善而相义者谓之充充者充天子之志也常立于左是太公也絜廉而切直匡过而谏邪者谓之弼弼者拂天子之过者也常立于右是召公也博闻强记接给而善对者谓之承承者承天子之遗忘者也常立于后是史佚也【史佚周太史尹佚也】故成王中立而聴朝则四圣维之是以虑无失计而举无过事殷周之前以长久者其辅翼天子有此具也【大戴保传】　卫武公年数九十有五矣【武公衞僖公之子共伯之弟武公和也】犹箴儆于国【箴刺也儆戒也】曰自卿以下至于师长士【师长大夫士众士也】苟在朝者无谓我老耄而舍我【舍谓不谏戒也】必恭恪于朝朝夕以交戒我闻一二之言必诵志而纳之以训道我【言谤誉之言也志记也】在舆有旅贲之规【规规谏也旅贲勇力之士掌执戈楯夹车而趋车止则持轮】位宁有官师之典【中庭之左右谓之位门屏之间谓之宁师长也典常也】倚几有诵训之谏【诵训工师所诵之谏书之于几也】居寝有御之箴【近也】临事有瞽史之道【事戎祀也瞽乐太师掌诏吉凶史太史也掌诏礼事】宴居有师工之诵【师乐师工瞽蒙也诵谓箴谏也】史不失书蒙不失诵以训御之【御进也】于是乎作懿戒以自儆也【三家云懿戒书也昭谓懿戒诗大疋抑之篇也懿读曰抑毛诗叙曰抑衞武公刺厉王亦以自儆也】及其没也谓之叡圣武公【叡明也书曰叡作圣諡法威强叡徳曰武　楚语】荀子曰国将兴必贵师而重傅贵师而重傅则法度存国将衰必贱师而轻傅贱师而轻傅则人有快【人肆其意】人有快则法度壊【荀子大畧】
　　天子皮弁以日视朝【玉藻】　眡朝则皮弁服【视朝视内外朝之事皮弁之服十五升白布衣积素以为裳王受诸侯朝觐于庙则衮冕　春官司服　此二条王视朝之服】　象路朱樊缨七就建大赤以朝【象路以象饰诸末象路无钩以朱饰勒而已其樊及缨以五采罽饰之而七成大赤九旗之通帛以朝以日视朝　春官巾车　此条王视朝车旗】　司士正朝仪之位辨其贵贱之等王南乡三公北面东上孤东面北上卿大夫西面北上王族故士虎士在路门之之右南面东上大仆大右大仆从者在路门之左南面西上【此王日视朝事于路门外之位王族故士故为士晚退晋宿衞者未尝仕虽同族不得在王宫大右司右也大仆从者小臣祭仆御仆隶仆】司士摈【诏王出揖公卿特揖大夫以下朝者也】特揖大夫以其等旅揖士旁三揖王还揖门左揖门右【特揖一一揖之旅众也大夫爵同者众揖之公及孤卿大夫始入门右皆北面东上王揖之乃就位羣士及故士大仆之属发在其位羣士位东面王西南乡而揖之三揖者士有上中下王揖之皆逡巡既复位郑司农云卿大夫士皆君之所揖礼春秋传所谓三揖在下】大仆前【前正王视朝之位】王入内朝皆退【王入入路门也王入路门内朝朝者皆退反其官府治处也王之外朝则朝士掌焉玉藻曰朝服以日视朝于内朝朝辨色始入君日出而视之退适路寝聴政使人视大夫大夫退然后适小寝谓诸侯也王日视朝皮弁服其礼则同夏官】　宰夫之职掌治朝之法以正王及三公六卿大夫羣吏之位掌其禁令【治朝在路门外其位司士掌焉宰夫察其不如仪天官】　大仆王眡朝则前正位而退入亦如之【前正位而退道王王既立退居路门左待朝毕　夏官】诸子掌国子之倅辨其等正其位【郑司农云国子谓诸侯卿大夫士之子也谓四民之业而士者亦世焉国子者是公卿大夫士之副贰位朝位同上】　大宰王眡治朝则赞听治【治朝在路门外羣臣治事之朝王视之则助王平断天官】　　师氏居虎门之左司王朝【虎门路寝门也王日视朝于路寝门外画虎焉以明勇猛于守室也司犹察也察王之视朝若有善道可行者则当前以诏王　地官　以上六条天子治朝】　诸侯朝服以日视朝于内朝【朝服冠端素裳也此内朝路寝门外之正朝也天子诸侯皆三朝】朝辨色始入【羣臣也入入应门也辨犹正也别也】君日出而视之退适路寝聴政使人视大夫大夫退然后适小寝释服【小寝燕寝也释服服端　玉藻】　公族其在外朝则以官司士为之【外朝路寝门之外庭司士亦司马之属也掌羣臣之班正朝仪之位也　文王世子】　诸侯视朝大夫特士旅之【大夫特士旅之谓君揖之礼器　以上三条诸侯治朝】大仆王眡燕朝则正位掌摈相【燕朝朝于路寝之庭王图宗人之嘉事则燕朝】王不眡朝则辞于三公及孤卿【辞谓以王不视朝之意告之春秋传曰公有疾不视朝　夏官　此条天子燕朝及辞不视朝】　公族其朝于公内朝则东面北上臣有贵者以齿【内朝路寝庭】庶子治之虽有三命不逾父兄【治之治公族之礼也唯于内朝则然其余防聚之事则与庶姓同　文王世子　此条诸侯燕朝又羣臣之位见燕礼大射礼】　朝士掌建邦外朝之法左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶在其后左嘉石平罢民焉右肺石达穷民焉【树棘以为位者取其赤心而外刺象以赤心三刺也槐之言怀也懐来人于此欲与之谋羣吏谓府吏也州长乡遂之官郑司农云王有五门外曰皋门二曰雉门三曰库门四曰应门五曰路门路门一曰毕门外朝在路门外内朝在路门内左九棘右九棘故易曰系用徽纒寘于丛棘谓明堂位説鲁公宫曰库门天子皋门雉门天子应门言鲁用天子之礼所名曰库门者如天子皋门所名曰雉门者如天子应门此名别二兼四则鲁无皋门应门矣檀弓曰鲁庄公之丧既葬而经不入库门言其除丧而反由外来是库门在雉门外必矣如是王五门雉门为中门雉门设两观与今之宫门同阍人防出入者穷民盖不得入也郊特牲讥绎于库门内言逺当于庙门庙在库门之内见于此矣小宗伯职曰建国之神位右社稷左宗庙然则外朝在库门之外皋门之内与今司徒府有天子以下大防殿亦古之外朝哉周天子诸侯皆有三朝外朝一内朝二内朝之在路门内者或谓之燕朝】帅其属而以鞭呼趋且辟【趋朝辟行人执鞭以威之】禁慢朝错立族谈者【慢朝谓临朝不肃敬也错立族谈违其位僔语也　秋官】　小司冦之职掌外朝之政以致万民而询焉一曰询国危二曰询国迁三曰询立君【外朝在雉门之外者也国危谓有兵荒之难国迁谓徙都故邑也立君谓无冡适选于庶也郑司农云致万民聚万民也询谋也诗曰询于刍荛书曰谋及庶人】其位王南乡三公及州长百姓北面羣臣西面羣吏东面【羣臣卿大夫士也羣吏府吏也其孤不见者孤从羣臣卿大夫在公后】小司冦摈以叙进而问焉以众辅志而弊谋【摈谓揖之使前也叙更也辅志者尊王贤明也　同上】　乡大夫大询于众庶则各帅其乡之众寡而致于朝【大询者询国危询国迁询立君郑司农云大询于众庶洪范所谓谋及庶民　地官　已上三条天子外朝】　大宰王眡朝则赞聴治眡四方之聴朝亦如之【谓王巡守在外朝　天官】　师氏王举则从聴治亦如之【谓王举于野外以聴朝　地官】　保氏王举则从聴治亦如之【同上己上三条天子有外聴朝】　朝端夕深衣【谓大夫士也　玉　藻此一条大夫士视私朝】右朝仪　离也者明也万物皆相见南方之卦也圣人南面而聴天下向明而治盖取诸此也【易説卦传】君之南乡答阳之义也臣之北面答君也【答对也】
　　【郊特牲】　公父文伯之母如季氏【如之也】康子在其朝【自其外朝也】与之言弗应从之及寝门弗应而入【入康子之家】康子辞于朝而入见【辞其家臣入见敬姜】曰肥也不得闻命无乃罪乎【得无有罪乎】曰子弗闻乎天子及诸侯合民事于外朝【言与百官考合民事于外朝也】合神事于内朝【神事祭祀也内朝在路门内】自卿以下合官职于外朝【外朝君之公朝】合家事于内朝【家大夫也内朝家朝也】寝门之内妇人治其业焉上下同之【寝门在室之门上下天子以下也】夫外朝子将业君之官职焉内朝子将庀季氏之政焉【庀治也】皆非吾所敢言也【国语鲁语】
　　天子左五钟右五钟【凡律吕十二各一钟天子宫县黄钟防宾在南北其余则在东西】天子将出则撞黄钟右五钟皆应【黄钟在阳阳气动西五钟在隂隂气静君将出故以动告静静者皆和也】马鸣中律步者皆有容驾者皆有文御者皆有数步者中规折还中矩立则磬折拱则抱鼓【言声合于乐体比于礼也】然后太师奏登车告出也【周礼王出入奏王夏】入则撞蕤宾左五钟皆应【蕤宾在隂东五钟在阳君入故以静告动动者则亦皆和之也】以治容貌在内者皆玉色在外者皆金声【玉色反其正性也金声其事杀】然后少师奏登堂就席告入也【少师佐成大师之事者也　尚书大】　乐师敎乐仪行以肆夏趋以采齐车亦如之环拜以钟鼓为节【教乐仪教王以乐出入于大寝朝廷之仪故书趍作跢郑司农云跢当为趍书亦或为趍肆夏采齐皆乐名或曰皆逸诗谓人君行步以肆夏为节趋疾于步则以采齐为节若今时行礼于太学罢出以鼔陔为节环谓旋也拜直拜也谓行者谓于大寝之中趋谓于朝廷尔雅曰堂上谓之行门外谓之趋然则王出既服至堂而肆夏作出路门而采齐作其反入至应门路门亦如之此谓步迎賔客王如有车出之事登车于大寝西阶之前及降于阼阶之前尚书大曰天子将出撞黄钟之钟右五钟皆应入则撞蕤宾之钟左五钟皆应大师于是奏乐　春官】　大驭掌驭玉路以祀凡驭路行以肆夏趋以采齐【凡驭路谓五路也肆夏采齐乐章也行谓大寝至路门趋谓路门至应门】凡驭路仪以鸾和为节【舒疾之法也鸾在衡和在轼皆以金为铃　夏官】　齐仆掌驭金路以宾【以待宾客同上】　道仆掌驭象路以朝夕燕出入其法仪如齐车【朝夕朝朝其夕】掌贰车之政令【贰亦副同上】齐右掌祭祀防同宾客前齐车王乘则持马行则陪乘【齐车金路王自整齐之车也前之者已驾王未乘之时陪乘参乘谓车右也齐右与齐仆同车而有祭祀之事则兼王路之右然则戎右兼田右与】凡有牲事则前马【王见牲则拱而式居马前郤行备惊奔也曲礼曰国君下宗庙式齐牛　同上】　道右掌前道车王出入则持马陪乘如齐车之仪【道车象路也王行道徳之车】自车上谕命于从车【自由】诏王之车仪【顾式之属】王式则下前马王下则以盖从【以盖从表尊　同上】隶仆王行洗乘石【郑司农云乘石王所登以上车之石也诗云有扁斯石履之卑兮谓】
　　【上车所登之石　同上】　大仆王出入则自左驭而前驱【前驱如今道引也道而居左自驭不参乘辟王也亦有车右焉　同上】　小臣诏相王之小法仪【小法仪趋行拱揖之容】王之燕出入则前驱【燕出入若今游于诸观苑　同上】虎贲氏掌先后王而趋以卒伍【王出将虎贲士居前后虽羣行亦有局分　同上】　旅贲氏掌执戈盾夹王车而趋左八人右八人车止则持轮【夹王车者其下士也下士十有六人中士为之帅焉　同上】　节服氏掌祭祀朝觐衮冕六人维王之大常【服衮冕者从王服也维维之以缕王旌十二旒两两以缕缀连旁三人持之礼天子旌曵地郑司农云维持之】诸侯则四人其服亦如之【同上】条狼氏掌执鞭以趋辟王出入则八人夹道公则六人侯伯则四人子男则二人【趋辟趋而辟行人若今卒辟车之为也孔子曰富而可求虽执鞭之士吾亦为之言士之贱也　秋官】　大司冦凡邦之大事使其属跸【属士师以下也故书跸作避杜子春云避当为辟谓辟除奸人也谓跸止行也　同上】小司冦大宾客前王而辟【郑司农云小司冦为王道辟除奸人也若今时执金】
　　【吾下至令尉奉引矣】凡国之大事使其属跸【属士师以下　同上】　士师王燕出入则前驱而辟【道王且辟行人　同上】　乡士大祭祀大丧纪大军旅大宾客则各掌其乡之禁令帅其属夹道而跸【属中士以下】三公若有邦事则为之前驱而辟【郑司农云乡士为三公道也若今时三公出城郡督邮盗贼道也　同上】　遂士若邦有大事聚众庶则各掌其遂之禁令帅其属而跸【大事王所亲也】六卿若有邦事则为之前驱而辟【同上】　县士若大夫有邦事则为之前驱而辟【同上】
　　右出入仆从之仪　穆王曰昔在文武侍御仆从罔非正人出入起居罔有不钦【冏命】　虢之防【诸侯之大夫寻宋之盟也在昭元年】楚公子围二人执戈先焉【楚公子围恭王之庶子灵王熊防也时为令尹先谓使二人执戈在前也】叔孙穆子曰天子有虎贲习武训也【穆子鲁卿叔孙豹也训教也虎贲掌先后王而趋舍则守王闲在国则守宫门所以习武教也】诸侯有旅贲御灾害也【御禁也旅贲掌执戈盾夹车而趋车止则持轮所以备非常禁灾害也】大夫有贰车僃承事也【贰副也承奉也事使也】士有陪乘告奔走也【陪犹重也奔走使令也】今大夫而设诸侯之服有其心矣【有簒国之心也国语鲁语】
　　帝曰龙朕堲谗説殄行震惊朕师命汝作纳言夙夜出纳朕命惟允【堲疾殄絶也殄行者谓伤絶善人之事也师众也谓其言之不正而能变乱黑白以骇众聴也纳言官名命令政教必使审之既允而后出则谗説不得行而矫伪无所托矣敷奏复逆必使审之既允而后入则邪僻无自进而功绪有所稽矣周之内史汉之尚书魏晋以来所谓中书门下者皆此职也舜典】　宰夫叙羣吏之治以待宾客之令诸臣之复万民之逆【恒次叙诸吏之职事三者之来则应使辨理之郑司农云复请也逆迎受王命者宰夫主诸臣万民之复逆故诗人重之曰家伯冡宰谓复之言报也反也反报于王谓于朝廷奏事自下而上曰逆逆谓上书天官】　内史掌叙事之法受纳访以诏王聴治【叙六叙也纳访】
　　【纳谋于王也六叙六曰以叙聴其情】凡命诸侯及孤卿大夫则防命之【郑司农説以春秋传曰王命内史兴父防命晋侯为侯伯防谓以简防书王命其文曰王谓叔父敬服王命以绥四国纠逖王慝晋侯三辞从命受防以出】凡四方之事书内史读之【若今尚书入省事】王制禄则赞为之以方出之【赞为之为之辞也郑司农云以方出之以方板书而出之】赏赐亦如之内史掌书王命遂贰之【副冩藏之春官】外史掌书外令【王令下畿外】若以书使于四方则书其令【书王令以授使者　同上】　御史掌赞书【王有命当以书致之则赞为辞若今尚书作説文　同上】大仆出入王之大命【出大命王之教也入大命羣臣所奏行】掌诸侯之
　　复逆【郑司农云复谓奏事也逆谓受下奏】建路鼓于大寝之门外而掌其政【大寝路寝也其门外则内朝之中如今宫殿端门下矣政鼓节与早晏】以待达穷者与遽令闻鼓声则速逆御仆与御庶子【郑司农云穷谓穷寃失职则来击此鼓以达于王若今时上变事击鼓矣遽传也若今时驿马军书当急闻者亦击此鼓令闻此鼔声则速逆御仆与御庶子也大仆主令此二官使速逆穷遽者谓达穷者谓司冦之属朝士掌以肺石达穷民聴其辞以告于王遽令邮驿上下程品御仆御庶子直事鼓所者大仆闻鼔声则速逆此二官当受其事以闻　夏官】小臣掌王之小命【小命时事所勅问也】掌三公及孤卿之复逆【同上】御仆掌羣吏之逆及庶民之复【羣吏府史以下】掌王之燕令
　　【燕居时之令】以序守路鼓【序更同上】　　振木铎于朝天子之政也【天子将发号令必以木铎警众　明堂位】
　　右号令复逆　天下有风姤后以施命诰四方【易】王言如丝其出如纶王言如纶其出如綍【言言出弥】
　　【大也纶今有秩啬夫所佩也綍引棺索也】故大人不倡游言【游犹浮也不可用之言也缁衣】　　穆王曰昔在文武发号施令罔有不臧【冏命】　成王与弟叔虞戯削桐叶为珪以与叔虞曰以此封若史佚因请择日立叔虞成王曰吾与之戏耳史佚曰天子无戯言言则史书之礼成之乐歌之于是遂封叔虞于唐【史记】　王命仲山甫式是百辟缵戎祖考王躬是保出纳王命王之喉舌赋政于外四方爰发【赋也式法戎汝也王躬是保所谓保其身体者也然则仲山甫盖以冡宰兼大保而大保抑其世官也与出承而布之也纳行而复之也喉舌所以出言也发发而应之也大雅烝民】
　　大宰以九式均节财用四曰羞服之式【羞饮食之物也　天官】大府辟市之赋以待王之膳服【膳服即羞服也　同上】　膳夫掌王之食饮膳羞以养王及后世子【食饭也饮酒浆也膳牲肉也羞有滋味者凡养之具大畧有四】凡王之馈食用六谷膳用六牲饮用六清羞用百二十品珍用八物酱用百有二十罋【进物于尊者曰馈此馈之盛者王举之馔也六牲马牛羊豕犬鸡也羞出于牲及禽兽以备滋味谓之庶羞公食大夫礼内则下大夫十六上大夫二十其物数备马天子诸侯有其数而物未得尽闻珍谓淳熬淳毋炮豚炮牂捣珍渍熬肝膋也酱谓醯醢也王举则醢人共醢六十罋以五韲七醢七菹三臡实之醯人共韲菹醯物六十罋郑司农云羞进也六谷稌黍稷梁麦苽苽雕胡也六清水浆醴防医酏】王日一举鼎十有二物皆有俎【杀牲盛馔曰举王日一举以朝食也后与王同庖鼎十有二牢鼎九陪鼎三物谓牢鼎之实亦九俎】以乐侑食膳夫授祭品尝食王乃食【侑犹劝也祭谓刌肺脊也礼饮食必祭示有所先品者毎物皆尝之道尊者也】卒食以乐彻于造【造作也郑司农云造谓食之故所居处也己食彻置故处】王齐日三举【郑司农云斋必变食】大丧则不举【大荒防年大札疫疠也天烖日月晦食地烖崩动也大故冦戎之事郑司农云大故刑杀也春秋传曰司防行戮君为之不举】王燕食则奉膳赞祭【燕食谓日中与夕食奉膳奉朝之余膳所祭者牢肉】凡王之稍事设荐脯醢【郑司农云稍食谓非日中大举时而问食谓之稍事膳夫主设荐脯醢谓稍事有小事而饮酒】掌后及世子之膳羞【亦主其馔之数不馈之耳】凡肉脩之颁赐皆掌之【郑司农云脩脯也】凡祭祀之致福者受而膳之【致福谓诸臣祭祀进其余肉归胙于王郑司农云膳夫受之以给王膳】以挚见者亦如之【郑司农云以羔鴈雉为挚见者亦受以给王膳】岁终则会唯王及后世子之膳不防【不防计多少优尊者其颁赐诸臣则计之　同上】　食医掌和王之六食六饮六膳百羞百酱八珍之齐【和调也】凡食齐眂春时【饭宜温】羮齐眂夏时【羮宜热】酱齐眂秋时【酱宜凉】饮齐眂冬时【饮宜寒】凡和春多酸夏多苦秋多辛冬多咸调以滑甘【各尚其时味而甘以成之犹水火金木之载于土内则曰栗饴蜜以甘之堇荁枌榆免薨滫瀡以滑之】凡会膳食之宜牛宜稌羊宜黍豕宜稷犬宜梁鴈宜麦鱼宜【防成也谓其味相成郑司农云稌稷也尔雅曰稌稻雕胡也】凡君子之食恒放焉【放犹依也同上】　饎人共王及后之六食【六食六谷之饭　地官】　春天子
　　食麦与羊【麦实有孚甲属木羊火畜也时尚寒食之以安性也】夏食菽与鸡【菽实孚甲坚合属水鸡木畜时热食之亦以安性也】中央土食稷与牛【稷五谷之长牛土畜也】秋食麻与犬【麻实有文理属金犬金畜也】冬食黍与彘【黍秀舒散属火寒时食之亦以安性也彘水畜也　月令】　酒正掌酒之政令以式灋授酒材【式法作酒之法式作酒既有米麴之数又有功沽之巧月令曰乃命大酋秫稻必齐麴蘖必时湛饎必洁水泉必香陶器必良火齐必得郑司农云授酒人以其材】辨三酒之物一曰事酒二曰昔酒三曰清酒【郑司农云事酒有事而饮也昔酒无事而饮也清酒祭祀之酒谓事酒酌有事者之酒其酒则今之醳酒也昔酒今之酋久白酒所谓旧醳者也清酒今中山冬酿接夏而成】辨四饮之物一曰清二曰医三曰浆四曰酏【清谓醴之泲者医内则所谓或以酏为醴凡醴浊酿酏为之则少清矣医之字从殹从酉省也浆今之酨浆也酏今之粥内则有黍酏酏饮粥稀者之清也郑司农説以内则曰饮重醴稻醴清黍醴清梁醴清或以酏为醴浆水臆后致饮于宾客之礼有医酏糟糟音声与相似医与臆亦相似文字不同记之者各异耳此皆一物】掌其厚薄之齐以共王之四饮三酒之馔及后世子之饮与其酒【后世子不言馔其馈食不必具设之五齐正用醴为饮者取醴恬与酒味异也其余四齐味皆似酒】掌酒之赐颁皆有法以行之【法尊卑之差】唯王及后之饮酒不防以酒式诛赏【诛赏作酒之善恶者　天官】　酒人凡事共酒而入于酒府【入于酒正之府者是王燕饮之酒酒正当奉之　同上】　浆人掌共王之六饮水浆醴凉医酏入于酒府【王之六饮亦酒正当奉之醴醴清也郑司农云凉以水和酒也谓凉今寒粥若糗饭杂水也酒正不辨水凉者无厚薄之齐　同上】　仲冬乃命大酋秫稻必齐麴蘖必时湛炽必絜水泉必香陶器必良火齐必得兼用六物大酋监之毋有差贷【酒熟曰酋大酋者酒官之长也于周则为酒人秫稻必齐谓孰成也湛渍也炽炊也火齐腥孰之调也物犹事也差贷谓失误有善有恶也古者获稻而渍米麴至春而为酒诗云十月获稻为此春酒以介眉寿　月令】　庖人掌共六畜六兽六禽辨其名物【六畜六牲也始养之曰畜将用之曰牲春秋传曰卜日曰牲郑司农云六兽麋鹿熊麕野豕兔六禽雁鹑鷃雉鸠鸽谓兽人冬献狼夏献麋又内则无熊则六兽当有狼而熊不属六禽于禽献及六挚宜为羔豚犊麛雉雁凡鸟兽未孕曰禽司马膱曰大兽公之小禽私之】凡其死生鱻薧之物以共王之膳与其荐羞之物及后世子之膳羞【凡计数之荐亦进也备品物曰荐致滋味乃为羞王言荐者味以不亵为尊郑司农云鲜谓生肉羮谓干肉】凡用禽献春行羔豚膳膏香夏行腒鱐膳膏臊秋行犊麛膳膏腥冬行鱻羽膳膏羶【用禽献谓煎和之以献王郑司农云膏香牛脂也以牛脂和之腒干雉鱐干鱼膏臊豕膏也以豕膏和之杜子春云膏臊犬膏膏腥豕膏也鲜鱼也羽雁也膏羶羊脂也谓膏腥鸡膏也羔豚物生而肥犊与麛物成而充腒鱐暵热而干鱼雁水涸而性定此八物者得四时之气尤盛为人食之弗胜是以用休废之脂膏煎和膳之牛属司徒土也鸡属宗伯木也犬属司冦金也羊属司马火也】岁终则防唯王及后之膳禽不防【膳禽四时所膳禽献如世子可以防之　天官】　内饔掌王及后世子膳羞之割亨煎和之事辨体名肉物辨百品味之物【割肆解肉也亨煮也煎和齐以五味体名脊胁肩臂臑之属肉物胾燔之属百品味庶羞之属言百举成数】王举则陈其鼎俎以牲体实之【取于镬以实鼎取于鼎以实俎实鼎曰脀实俎曰载】选百羞酱物珍物以俟馈【先进食之时恒选择其中御者】共后及世子之膳羞【膳夫掌之是乃共之】辨腥臊羶香之不可食者牛夜鸣则庮羊冷毛而毳羶犬赤股而躁臊鸟皫色而沙鸣貍豕盲眂而交睫腥马黑脊而般臂蝼【腥臊羶香可食者是别其不可食者则所谓者皆臭味也冷毛毛长总结也皫失色不泽美也沙澌也交睫腥腥当为星声之误也肉有如米者似星般臂臂毛有文郑司农云防朽木臭也蝼蝼蛄臭也杜子春云盲眠当为望视】凡宗庙之祭祀掌割亨之事凡燕饮食亦如之凡掌共羞脩刑膴胖骨鱐以待共膳【掌共共当为具羞庶羞也脩鍜脯也胖如脯而腥者郑司农云刑膴谓夹脊肉或曰膺肉也骨鱐谓骨有肉者谓刑铏羮也膴防肉大脔所以祭者骨牲体也鱐干鱼】凡王之好赐肉脩则饔入共之【好赐王所善而赐也　同上】　亨人掌共鼎镬以给水火之齐【镬所以煑肉及鱼腊之器就孰乃脀于鼎齐多少之量】职外内饔之爨亨煮辨膳羞之物【职主也爨今之灶主于其爨煮物　同上】　兽人掌罟田兽辨其名物【罟罔也以罔所当田之兽】冬献狼夏献麋春秋献兽物【狼膏聚麋膏散聚则温散则凉以救时之苦也兽物凡兽皆可献也及狐狸　同上】　人掌以时为梁【月令季冬命渔师为梁郑司农云梁水偃也偃水为关空以笱承其空诗曰敝笱在梁】辨鱼物为鱻薧以共王膳羞【鲜生也薧干也　同上】　腊人掌干肉凡田兽之脯腊膴胖之事【大物解肆干之谓之干肉若今凉州鸟翅矣薄析曰脯捶之而施姜桂曰锻脩腊小物全干　同上】　掌畜共膳献之鸟【雉及鹑鴽之属　夏官】　司士掌摈士者膳其挚【摈士告见初为士者于王也郑司农云膳其挚者王食其所执羔雁之挚谓膳者入于王之膳人　同上】　防人凡珍异之有滞者敛而入于膳府【珍异四时食物也不售而在防久则将瘦臞腐败为买之入膳夫之府所以纾民事而官不失实地官】　笾人为王及后世子共其内羞【于其饮食以共房中之羞　天官】醢人为王及后世子共其内羞王举则共醢六十罋
</div>
    <div class="pagination">
<a href="礼书纲目_page45.html">上一页</a><span>...</span><a href="礼书纲目_page41.html">41</a><a href="礼书纲目_page42.html">42</a><a href="礼书纲目_page43.html">43</a><a href="礼书纲目_page44.html">44</a><a href="礼书纲目_page45.html">45</a><span class="current-page">46</span><a href="礼书纲目_page47.html">47</a><a href="礼书纲目_page48.html">48</a><a href="礼书纲目_page49.html">49</a><a href="礼书纲目_page50.html">50</a><a href="礼书纲目_page51.html">51</a><span>...</span><a href="礼书纲目_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
