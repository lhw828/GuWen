<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 145 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 145 页/共 169 页</h1>
    <div class="content">









　　右燕礼次第总图
<经部,礼类,仪礼之属,钦定仪礼义疏,卷四十六 礼节图二>
　　右陈馔器及即位之图
　　案仪礼具馔或在房或在东西堂下或在门外东西经俱分别言之如云荐脯出自左房又云亨于堂东北又云视爨西堂下又云亨于门外东方侧亨于庙门外之右皆是也此经明言寝东而不言门及堂则在寝外东壁之东可知【杨图在东堂误】又诸侯大寝本具轩县爲燕新之则阶间一面磬与钟鼓皆应具在但据下记有若射之文则辟射位如大射可知故并依大射载之又乡射记幂用绤若锡宾至彻之则实尊时即覆以幂矣图内幂在尊上者以此圜壶北面则大射文也【杨图无幂及丰】又诸侯之阶应七等原图三等阶易之【下并同】射人告具及射人请宾膳宰请羞于诸公卿经不言面位今皆北面者以小臣请执幂爲准也其命宾东面南顾则本注说载之又大夫初在门右少进则视入门之位爲少北宾初在大夫中闻命少进礼辞则视前少进之位又北矣盖由南渐北凡三易位也【杨图阙今补】门外宾位当在门西若卿大夫应入门右则未入时在门东可知又注以纳爲引而入则纳者当先传命于门外纳宾者当西面乡宾纳卿大夫者当东面乡卿大夫入则少先于宾卿大夫也原图两纳者皆西面乡宾误











<经部,礼类,仪礼之属,钦定仪礼义疏,卷四十六 礼节图二>
　　右主人献宾之图
　　案宾位堂中经传或言户西或言牖前要之皆戸牖之间也此经言戸西杨氏图载之牖前误易之又宾少进辞洗经不言其方据乡饮酒礼宾进东北面辞洗则遥当洗南矣此宾少进则又与彼经异也又此及降盥宾凡两对似当与辞洗同乡主人故并载少进之下又卒洗卒盥俱言宾揖而不言主人要之主人亦揖也补之又主人筵前献宾敖氏继公以爲西北面盖尊在筵之东南自尊所来应西北乡礼重迓受故宾面东南又俎皆横设而上体向西尊右也凡设俎之法皆然又宾拜俱在西阶上拜告防独在筵西者以承上降席来又下始言西阶上则告防之拜不在阶上也











　　右宾酢主人图
　　案宾两辞降一对及主人辞洗经不言面以主人东面对准之则主皆东面宾皆西面且皆少进也主西阶西东面少进则注依大射礼言之又卒洗不言主人揖宾盥辞降不言主人对其揖与对可知今并补又经言主人北面受爵而不言宾准之迓受礼则宾当南面又主人奠爵在篚南南盖篚下也爵皆于此奠之序内入堂深东面乡公从敖氏说也








　　右主人献公及自酢图
　　案宾主献酢皆降席此主人献公公不言降则拜于席上燕义所谓席上西面特立莫敢适之义也【案详经文下】荐脯醢由左房依注以大射礼言东面奠爵说附经详之











　　右主人酬宾图
　　案上陈设瓦大方壶酒俱在南则酌膳者当就瓦大之北尊酌散者当就方壶之北尊其酌于南尊及在两尊之间者误　辞降辞洗经不言面此主人酬宾当以献礼准之故主面西北宾面西南其主人筵前北面则敖氏本乡饮酒酬宾之礼言也主人北面则宾南面迓受可知　主人复位经不言其方据下胥荐主人于洗北似洗北盖其位也然经明言复则其初位矣入门时未闻有洗北之位考周礼膳夫上士前入门士在西方东面复位当指此言【膳夫上士案详经文下】













<经部,礼类,仪礼之属,钦定仪礼义疏,卷四十六 礼节图二>
　　右下大夫二人媵爵图
　　案大夫位在门右北面敖氏继公谓作者南面从之公席上拜准上献公礼也至酌膳实觚二节注及敖说俱详今就其说推之据经四言序进其两序进在洗南者不必言矣至堂上之节据经酌散者升阶即言序进实觚者既酌始言序进则酌散者之序进在阶上始发步而未酌散之先实觚者之序进则在既实觚将往奠荐南之际盖酌散者既升阶即序长少爲先后长者先进少者待于阶上长者既东面酌散乃退由其右西面还视其初进酌之道爲少南其初进酌之道则在其北也后者当先者既酌而退之时即循先者初进酌之道而进当西楹之北转而东行乃与退者东西相値退者西面以北爲右进者东面以南爲右彼此相爲右所谓交也然后先者待后者反而并降焉酌散者之序进相交者如此实觚者升阶即东西并行当尊乃转而东行及尊并实觚然后序进后者待于尊所先者由方壶之西转方壶之北又转而南当公席乃东面奠于荐南既奠亦退从其右由西面而北而西还及方壶之北即东楹之北视初进奠觚之道亦爲少南而初进奠觚之道亦在其北后者当先者既奠而退时亦从尊所循先者初进奠觚之道而进转及方壶之北亦与退者东西相值而彼此相爲右与酌散者同及阶上待后者并降而拜送实觚者之序进相交又如此合而计之其进退先后凡四道其道易混故别以墨道仍加注以明之















　　右公爲宾举旅图
　　案公酬宾郑谓就其阶敖氏谓即在席上今据经公无降席之文则敖说是也【案详经丈下】小臣以公命辞宾不于阼阶下遥辞之乃至西阶东且西面者准上命执幂者必就其西方之位又聘礼宾在东则使者东面致命此经宾在西故西面　其献酬于西阶上皆西北面此敖氏说则受者亦当东北面迓受也　郑谓宾受虚爵在西阶敖氏以爲席前盖经明言进则非西阶可知受爵在公席南者以上主人受爵爲准也　宾既酬大夫则就位敖氏本乡饮酒礼言之也



</div>
    <div class="pagination">
<a href="钦定仪礼义疏_page144.html">上一页</a><span>...</span><a href="钦定仪礼义疏_page140.html">140</a><a href="钦定仪礼义疏_page141.html">141</a><a href="钦定仪礼义疏_page142.html">142</a><a href="钦定仪礼义疏_page143.html">143</a><a href="钦定仪礼义疏_page144.html">144</a><span class="current-page">145</span><a href="钦定仪礼义疏_page146.html">146</a><a href="钦定仪礼义疏_page147.html">147</a><a href="钦定仪礼义疏_page148.html">148</a><a href="钦定仪礼义疏_page149.html">149</a><a href="钦定仪礼义疏_page150.html">150</a><span>...</span><a href="钦定仪礼义疏_page146.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
