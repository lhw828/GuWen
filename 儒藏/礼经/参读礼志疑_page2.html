<!DOCTYPE html>
<html>
 <head>
  <meta charset="utf-8"/>
  <title>
   参读礼志疑 - 第 2 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   参读礼志疑 - 第 2 页/共 4 页
  </h1>
  <div class="content">
   命歴序炎帝八世黄帝十世少昊八世颛顼二十世帝喾十世此虽逺无可稽要之近是大戴礼以尧舜稷唐禹臯陶伯益同出黄帝之后此其世次逺近不等而大统屡易昬配紊渎此必非也稷爲帝喾之后姜嫄盖帝喾子孙之妃稷契与尧必非同父盖髙辛后世别子于尧爲叔父行矣
　　祭法疏云圣证论王肃六宗之说用家语之文以此四时也寒暑也日也月也星也水旱也爲六宗孔注尚书亦同之伏生马融以天地四时爲六宗刘歆以乾坤之子六爲六宗贾逵云天宗三日月星也地宗三河海岱也日月爲隂阳宗北辰爲星宗河爲水宗海爲泽宗岱爲山宗郑骏之云书云类于上帝禋于六宗望于山川山川言望则六宗无山川明矣大宗伯云以禋祀祀昊天上帝以实柴祀日月星辰以槱燎祀司中司命风师雨师郊特牲日郊之祭也大报天而主日又祭义曰郊之祭大报天而主日配以月则郊天并祭日月可知其余星也辰也司中也司命也风师也雨师也此之谓六宗愚按郑氏之驳诸说固未可尽据今蔡氏书传陈氏礼记集说既主王肃而不主郑氏则相近于坎坛一句宜依王氏读作祖迎不宜依郑氏读作禳祈书经大全读作禳祈非也盖郑氏因周礼大宗伯备列诸祀而不见祭四时寒暑水旱故以祭法所载爲遇灾禳祈之礼非关正礼而不用以解舜典故相近读爲禳祈雩宗幽宗之宗皆谓是禜字之误蔡氏书传引祭法不用此解也
　　六宗之说定主王肃相近二字断爲祖迎周礼大宗伯章诸祀畧举其重亦不必无所遗不必疑四时寒暑水旱之不见载也月令大雩帝用盛乐何必遇水旱而后禳祈之且飌伯雨师岂非水旱之事
　　祭法庙制郑氏注云鬼亦在祧顾逺之于无事祫乃祭之耳春秋文二年秋大事于太庙传曰毁庙之主陈于太祖未毁庙之主皆升合食于太祖是也鲁炀公者伯禽之子也至昭公定公乆已爲鬼而季氏祷之而立其宫则鬼之主在祧明矣此一段补经文所未及最好陈氏集说直以经文爲失则过矣
　　谓鬼之主亦在祧可矣然爲坛爲墠又何说焉
　　庙制朱子然刘歆之说而康成注王制祭法则皆以文武处七庙之内此则不可从周礼守祧疏曰孔君王肃之义二祧乃是髙祖之父髙祖之祖与亲庙四皆次第而迁文武爲祖宗不毁矣郑不然者以其守祧有奄八人守七庙并姜嫄庙则足矣若益二祧则十庙奄八人何以配之愚按郑说固非无据然奄八人此特周公时事耳安知后来不増作十人乎
　　庙数朱子取刘歆之说二祧在七庙数外郑氏守祭法之说以周礼守祧奄八人守七庙并姜嫄庙若益二祧则十庙八人何以配之抑知周公时文武只在七庙之内至懿王始立文世室至孝王始立武世室故周礼只守祧八人若懿孝时庙増而九则守祧之何不可増而十乎
　　祭法郑注云惟天子诸侯有主禘祫大夫有祖考者亦鬼其百世不禘祫无主尔疏云王制天子诸侯有禘祫故知有主王制大夫三庙一昭一穆与太祖而三太祖只是大夫之祖考既有祖考明应迁之祖以制币招其神而藏焉故云亦鬼其百世若无祖考只得立曽祖与祖及父二庙而已则不得鬼百世也云不禘祫无主尔者惟有百世之鬼不得禘祫无主尔左传卫大夫孔悝有主者祭其所出之君爲之主耳愚按此则古礼大夫有庙无主今家礼士大夫皆得有主者盖以义起之也郑氏谓大夫士有庙无主此亦未必然
　　郑注祭法七祀五祀条云此小神居人之间司察小过作谴告者尔故孔疏解司命云司命者宫中小神熊氏云非天之司命故祭于宫中皇氏云司命者文昌宫星其义非也愚按注疏此等解最精可见百神之散列于天地间大小相维上下相制至严至密陈氏集说谓司命见周礼似误认祭法之司命作周礼之司命
　　祭法七祀五祀三祀一祀之说亦难据信五祀据左氏则句芒祝融后土蓐收防也据祭法则戸灶中霤门行也而月令则兼有之愚按句芒五者古之贵神非士庶所当祀亦非戸灶等神所可当也至如戸灶五者则所职卑小民庶皆日用习之则士庶宜皆得祭之又不当只祭其一或祀戸或祀灶也司命则天之贵神宜益崇于句芒五者郑氏不安故谓此小神居人之间司察小过作谴告者耳孔疏熊氏皆用其说然愚谓神之格思不可度思矧可射思塞满天地固无非鬼神但谓实有神焉居人间司察小过则似看鬼神有心又似两间鬼神亦有分司统属如官府号令胥徒稽察焉则密而反疎且启后世之祷媚矣然祭法所谓司命固必不可以天之司命当之也又由此而推则句龙配社大夫以下成羣立社不得皆以句龙配之也戸虽配木而士庶祭戸非句芒灶虽配火而士庶祀灶非祝融也天地间物有其妙用则有其神焉赖其利用则报以祀焉顾分惟其称耳泰厉国厉自宜有祭使鬼有所依汉时以厉爲山郑固以爲谬矣
　　祭义禘有乐而尝无乐孔疏谓周礼四时之祭皆有乐殷则蒸尝之祭亦有乐故那诗云庸鼓有斁万舞有奕下云顾予蒸尝则殷秋冬亦有乐者熊氏云殷秋冬但有管之乐愚按此等处不若集说阙疑爲是
　　享禘【依旧说作礿】有乐食尝无乐此于礼终不合
　　祭义出戸而听忾然必有闻乎其叹息之声郑注谓无尸者阖戸若食间则有出戸而听之皇氏谓尸谡之后阳厌之时愚按此二说似可兼用盖有尸无尸皆有出戸而听之时也集说于此畧而不注则与上文周旋出戸无分别矣　孝子临尸而不怍郑注色不和曰怍怍字无注则与愧怍之怍无别矣郑解似精
　　无尸曰厌祭尸谡之后阳厌于室之白此时亦无尸临尸不怍既无愧鬼神之义即孝子能飨亲之义
　　惟圣人爲能飨帝孝子爲能飨亲郑注云谓祭之能使之飨也此注最精盖飨不飨帝亲主之而我能使之必飨此即中庸大德者必受命之意集说畧而不注疎矣圣孝是平时事飨帝飨亲是祭时事能字则从平时通之于祭时惟德与天合精神与天无间然后能于祭时致天神之飨孝不忘先精神与祖无间然后能于祭时致祖宗之飨不然则不仁不孝自絶于天亲乆矣安能于俎豆间一邀天亲之飨乎
　　尽其慤而慤焉尽其信而信焉尽其敬而敬焉疏云尽慤谓心尽其慤也而慤焉谓外亦慤焉其信与敬皆处内内有其心外着于貌此疏解得甚精不知集说何以不用
　　尽其慤言致其慤也是用力语而慤焉无不慤也是尽头语信敬亦然
　　至孝近乎王至弟近乎霸言其所及之有逺近耳注疏皆不明白
　　至孝近乎王王家天下自有似孝处至弟近乎霸霸长诸侯自有近弟处文王爲西伯亦是霸不必泥孟子王霸之说驳之
　　孔疏谓郊之祭大报天而主日配以月盖天帝独爲坛其日月及天神等共爲一坛故日德爲众神之主也又云祭日于坛谓春分也祭月于坎谓秋分也而崔氏还据上文郊祭之时非也愚按集说于此并不言是春秋分是亦同崔氏之说也当从孔疏爲是【但孔疏谓郊是夏正郊祀则因康成之误耳】
　　郊之祭迎长日之至也此即主于日之意犹社言祭土而主隂气也盖大报天而又以日爲天神之主则其义迂矣且祭土又岂有个隂气爲主乎愚谓郊天只宜是祭天而配以稷以稷者介绍之义耳用犊以着其诚致其专壹以格于天不当徧祀天神以分其诚敬也因主日之言而加出配以月盖失之矣日月之祀自在春秋分也
　　鬼神之名合祭义疏及左传子产对赵简子疏观之然后明白祭义云气也者神之盛也魄也者鬼之盛也合鬼与神教之至也郑注云气谓嘘吸出入者也耳目之聪明爲魄疏云气谓嘘吸出入者也谓气在口嘘吸出入此气之体无性识也但性识因此气而生有气则有识无气则无识则识从气生性则神出入也故人之精灵而谓之神云耳目之聪明爲魄者魄体也若无耳目形体不得爲聪明故云耳目聪明爲魄又云鬼神本是人与物之魂魄若直名魂魄其名不尊故尊而名之爲鬼神对则精灵爲魂形体爲魄故昭七年左传云人生始化曰魄既生魄阳曰魂是形爲魄气爲魂若散而言之魄亦性识识与魄无异故昭二十五年左传云心之精爽是爲魂魄魂魄去之何以能乆又襄二十九年左传云天夺伯有魂又对而言之天曰神地曰只人曰鬼散而言之通曰鬼神此皆祭义疏也左传疏云人禀五常以生感隂阳以灵有身体之质名之曰形有嘘吸之动谓之爲气形气合而爲用知力以此而强故得成爲人也人之生也始变化爲形形之灵者名之曰魄也既生魄矣魄内而有阳气气之神者名之曰魂也魂魄神灵之名本从形气而有形气既殊魂魄亦异附形之灵爲魄附气之神爲魂也附形之灵者谓初生之时耳目心识手足运动啼呼爲声此则魄之灵也附气之神者谓精神性识渐有所知此则附气之神也是魄在于前而魂在于后故云既生魄阳曰魂魂魄虽俱是性灵但魄识少而魂识多郑氏祭义注云气谓嘘吸出入者也耳目之聪明爲魄是言魄附形而魂附气也人之生也魄盛魂强及其死也形消气灭郊特牲曰魂气归于天形魄归于地以魂本附气气必上浮故言魂气归于天魄本归形形既入土故言形魄归于地圣王缘生事死制其祭祀存亡既异别爲作名改生之魂曰神改生之魄曰鬼刘曰人之受生形必有气气形相合义无先后而此云始化曰魄阳曰魂是则先形而后气先魄而后魂魂魄之生有先后者以形有质而气无质寻形以知气故先魄而后魂其实并生无先后也此皆左传疏也陈氏集说于祭义宰我问鬼神条引中庸章句程张朱子之说不知中庸是泛言鬼神不专指祭祀之鬼神与祭义所说不同
　　一隂一阳两在不测合之则循环无端分之则至于无可分天地间只是这个妙以人言则男阳女隂而男女又各有魂魄魂气爲阳体魄爲隂以时言则春夏爲阳秋冬爲隂而春夏秋冬又各有昼夜也昼夜昼阳夜隂昼夜十二时又子阳丑隂寅阳卯隂是分之至无可分也而天之生物成物以此人之动作云爲以此岂非天地之功用天道无形迹可寻而只此则有可据故曰造化之迹时一春夏便自能生长时一秋冬便自能收藏人有体魄则自能视听聪明有魂气则自能呼吸运动有视听则自有哲谋之德有言动则自有肃乂之常食味别声被色种种知识灵妙皆其自然而具岂非二气之良能乃此有分有合合昼夜而成春夏秋冬合魂魄而成人物魂魄合撰日来而伸自受形父母以至于强壮又皆可谓之神如时之春夏也四十五十以后形气日衰精神亦日减以至于魂离魄堕又皆可谓之鬼如时之秋冬也及夫骨肉于下其气发扬于上有如昭明焄蒿凄怆者则灵气之余有所未尽犹有足以感人而天地之气即人之气子孙之精神魂魄即祖考之精神魂魄故因其昭明焄蒿凄怆之足以感人而萃人之精神意志以感之爲求诸隂爲求诸阳则洋洋乎如在其上如在其左右矣魂游魄堕鬼之归也及乎洋洋如在则又有来而伸者矣是故分而言之则鬼者隂之灵也魄者鬼之盛也神者阳之灵也气者神之盛也合而言之则方至而伸虽魄亦统于神其散而归则魂亦归于鬼故曰物之终始莫非隂阳合散之所爲此合二气一气两义而言之也【终鬼始神隂鬼阳神隂阳之合爲神隂阳之散爲鬼】天地鬼神莫非实理一隂一阳之谓道天地以二气生人生物而此理即寓其中故形气魂魄之身灵妙无端而仁孝慈爱恭敬之良亦动于中而不能自已随感而发各有当然之则是则天道之至教也圣人修道之教修此而已是以云爲合理则此心快然而四体适安云爲不合于理则此心歉然而如有所畏是则鬼神之监无所不在而其感人之切能使人恻然动其天性惕然反躬自省者则莫如此昭明焄蒿凄怆之会故以此爲尤神之着因其感人之切而制爲之极则且明即此而指言之曰鬼神如制爲丧祭之礼使人率而行之以永其慎终追逺之良报本反始之意则仁孝慈爱恭敬之情油然日生以至于手舞足蹈而不自知而百官不以治万民不以服乎故宰我问鬼神一章实与中庸鬼神之爲德一章相爲表里天地之鬼神即祭祀之鬼神原非有二即鬼神之爲德章亦未尝不言祭祀也稼书先生讥云庄于宰我问鬼神章不当引用程张朱子之说谓中庸是泛言之鬼神与祭义所说不同其亦有所未达矣
　　敬可能也安爲难集说云安爲难者谓非勉强矫拂之敬也孔疏云使父母安乐爲难也尤妙
　　敬可能也安爲难集说云谓非勉强矫拂之敬也孔疏云使父母安乐爲难愚谓子敬而出于安则父母安之矣
　　祭统云知足以利之集说谓利己之得次名于下也此本孔疏悖义特甚大全叶氏以不诬其实爲利之胜旧说多矣又铭者自名也注疏集说皆解得不妥愚谓是欲效法先祖以自成名之意故下文云身比焉顺也铭者自名也稼书先生谓是欲效法先祖以自成名之意此解甚好
　　郊特牲疏云王肃以郊丘是一而郑氏以爲二者按大宗伯云苍璧礼天典瑞又云四圭有邸以祀天是玉不同宗伯又云牲币各放其器之色则牲用苍也祭法又云燔柴于泰坛用骍犊是牲不同也又大司乐云凡乐圜钟爲宫黄钟爲角大簇爲征姑洗爲羽冬日至于地上之圜丘奏之若乐六变则天神皆降上文云乃奏黄钟歌大吕舞云门以祀天神是乐不同也故郑以苍璧苍犊圜钟之等爲祭圜丘所用以四圭有邸骍犊及奏黄钟之等以爲祭五帝及郊天所用愚按郑氏郊丘之说固不可从然未知此等处王肃以何义驳之当考古人有瑞玉【以爲贽者】有享玉【以爲礼者】如桓信躬谷蒲所执以朝聘也又有瑑圭璋璧琮琥璜所将币以享献也盖于神亦然大宗伯苍璧礼天黄琮礼地及牲币各放其器之色此所以将币爲礼者犹享玉也四圭有邸以祀天两圭有邸以祀地此所执见爲贽者犹瑞玉也大司乐章奏黄钟歌大吕舞云门以祀天神此盖正祭时所歌舞以乐神者犹乡饮酒礼于献酬皆毕之后乃以乐乐宾也圜钟爲宫黄钟爲角太簇爲征姑洗爲羽冬日至于地上之圜丘奏之若乐六变则天神皆降可得而礼此盖未祭之先作乐以感神者所谓臭味未形荡涤其声也康成以苍璧苍犊圜钟之等爲祭圜丘所用以四圭有邸及骍犊及奏黄钟之等爲祭五帝及郊天所用【郑氏以圜丘爲禘以祭上帝于南郊曰郊祭五帝五神于明堂曰祖宗故其说如此】谬耳燔柴于泰坛用骍犊郊圜丘也其有用苍如郊禖祈谷之郊也
　　少牢特牲士大夫之祭皆无乐然左传众仲论羽数曰天子八诸侯六大夫四士二未详其故
　　诸侯用郁鬯用乐且待天子之赐则大夫士之祭得用乐必待君赐可知矣虽受君赐亦不得过四佾二佾也少牢馈食特牲礼皆无乐其常也
　　郊特牲疏云郊与配坐皆特牲故下文云养牲必养二帝牛不吉以爲稷牛又召诰云用牲于郊牛二是也然祭天初有燔燎后有正祭皆须有牲故大宗伯云实柴日月星辰郑司农云实牛柴上也郑康成云实牲体焉郊唯特牲得供燔燎正祭二处所用者熊氏皇氏等以爲分牲体供二处所用其实一特牲也而月令郊禖用大牢者彼是求子之祭不与常祭同我将祀文王于明堂经云维羊维牛者据文武配祭得用太牢也愚按此等处全赖注疏不然则郊特牲与召诰我将皆矛盾矣燔燎未必用全牲或首用以燔柴分牲体以供献耳然郊之胙曰膰是所燔之余也或其俎皆燔熟之非如宗庙之烹也惟郊圜丘及祈谷等用特犊髙禖宗祀则太牢也
　　又疏云诸侯不敢祖天子而文三年左传云宋祖帝乙郑祖厉王大夫不敢祖诸侯而庄二十八年左传云凡邑有宗庙先君之主曰都与此文不同者此据寻常诸侯大夫彼据有大功德者非注疏此等处便难解矣诸侯不敢祖天子大夫不敢祖诸侯支子不祭皆礼之正此礼行而定分秩然矣宋祖帝乙郑祖厉王邑有先君之庙皆春秋时之失礼欤然鲁有周庙【文王庙】而太庙仍祖周公则是宋或立帝乙之庙而祖仍自微子郑或立厉王之庙而祖仍自桓公耳
　　郊特牲疏云社稷之义先儒所解不同郑康成之说以社爲五土总神稷爲原隰之神句龙以有平正水土之功配社祀之稷有播种之功配稷祀之若贾逵马融王肃之徒以社祭句龙稷祭后稷皆人鬼也非地神故圣证论王肃难郑云召诰用牲于郊牛二明后稷配天故知二牲也又云社于新邑牛一羊一豕一明知惟祭句龙更无配祭之人爲郑学者通之云是后稷与天尊卑既别不敢同天牲句龙是土公之神社是地只之别尊卑不甚悬絶故云配同牲也愚按此当依疏主郑氏说大祝言后土郑注后土社神也贾疏曰句龙生爲后土之官死则配社故举配食人神以言社其实告社神也社土神稷谷神本自分明谷别于土者犹谷之并五行爲六府也五土皆统于社【五土者邱陵山林原隰坟衍川泽也】百谷统之以稷康成分原隰之神爲稷非也祭社配以句龙祭稷配以柱弃此亦介绍之义由先正治其事者以通于其神也王肃直以爲社祭句龙稷祭后稷则是不曽祭土谷矣且句龙亦贵神而置社通于士庶岂可以士庶之贱而享句龙乎知以句龙后稷配者惟天子诸侯然也【韩子云乡之贤者没而祭于社是亦配食之义】人神配而同牲则尊卑不甚悬絶之故
　　郊特牲云郊之用辛也周之始郊日以至孔疏云王肃用董仲舒刘向之说以此爲周郊上文云郊之祭迎长日之至谓周之郊祭于建子之月而迎此冬至长日之至也而用辛者以冬至阳气新用事故用辛也周之始郊日以至者对建寅之月又祈谷郊祭此言始者对建寅爲始也郑康成则异于王肃上文云迎长日之至自据周郊此云郊之用辛据鲁礼也言郊用辛者取齐戒自新周之始郊日以至者谓鲁之始郊日以冬至之月云始者对建寅之月天子郊祭鲁于冬至之月初始郊祭示先有事故云始也愚按康成于郊之祭也迎长日之至也则云三王之郊一用夏正夏正建寅之月也此言迎长日者建卯而昼夜分分而日长也于郊之用辛也周之始郊日以至则云周衰礼废儒者见周礼尽在鲁因推鲁礼以言周事所解与王肃絶异朱子于此则从王肃善哉集说之言曰郊祀一节先儒之论不一者有子月寅月之异有周礼鲁礼之分又以郊与圜丘爲二事又有祭天与祈谷爲二郊今皆不复详辨而与朱说爲是
　　郊之用辛也周之始郊日以至据记文当是云周始有天下而行圜丘郊礼时适以辛日冬至故其后遂沿以辛日郊祀耳王肃以始郊爲子月圜丘之郊对寅月祈谷之郊言故曰始而以用辛者爲阳新用事之义此自可通但春秋记鲁郊亦皆用辛日故康成以迎长日之至爲周郊以用辛爲据鲁郊言以迎长日之至爲建寅之月月建卯而昼夜分分而日长故寅月迎之也鲁郊以冬至之月示先有事也郊之用辛也周之始郊日以至周衰礼废儒者见周礼尽在鲁因推鲁礼以言周事也郑以圜丘爲禘以寅月之郊爲郊故其说如此愚按春秋书鲁郊多在四月【建卯之月后时也】左传云启蛰而郊【古人以惊蛰爲正月中雨水爲二月节至后世乃两易之】又曰郊以祈农事未见有书春王正月郊者惟宣公三年正月郊牛之口伤此牛口之伤在子月非郊在子月也然则鲁有寅月祈谷之郊无日至圜丘之郊杜预之说爲是矣公谷说经其事迹固多不足据也盖郊祭非一有日至圜丘之郊有孟春祈谷之郊【此皆配以后稷】有四时迎气之郊【此在迎春配以太皥牲玉用苍迎夏配以炎帝牲玉用赤并中央土配以黄帝牲玉用黄迎秋配以少皥牲玉用白迎冬配以颛顼牲玉用黑也】有髙禖求子之郊【以鸟至之日牲用太牢配以先媒盖亦太皥也】有龙见而雩之郊【此用盛乐鲁亦行之其配盖亦以炎帝也】又季秋宗祀飨上帝【用太牢】此于明堂屋下不得言郊【此皆与皇氏崔氏之说畧同而立义稍异】外此则天子将出而类于上帝【亦以郊礼行之故谓之类】巡守则柴于四岳之上【礼器所谓因名山升中于天者也】是皆有事于天特非岁徧之常祀耳
　　仇沧柱云圜丘即南郊王肃已言之方丘即社则未有知之者郑氏谓地神有二夏至日祭昆仑之神于方泽曰禘夏正祭神州地只于北郊曰郊而社爲五土之神稷爲原隰之神其祭也配以句龙后稷其说固支离不经王肃虽并北郊方泽爲一然以社稷之祭爲句龙后稷皆人鬼非地只则犹是岐社与方丘而二之也又取万充宗之说谓社有二大社以祭率土之地只王社以祭畿内之土谷大社即北郊愚按仇万二子之言盖即朱子所取五峰胡氏无北郊之说
　　社有大社王社旧说谓大社爲库门右之社以王社爲借田中之社惟万充宗以大社爲北郊方泽之社与圜丘对者夏至祭之所以主率土之地只也王社爲库门右之社此与稷并者所以祭畿内之土谷也此立义最精宜不可易康成谓地神有二夏日至祭昆仑之神于方泽曰禘夏至祭神州地只于北郊曰郊此说今人多知其非然中庸以社对郊言终不知爲何社也朱子取胡五峰无北郊之说乡颇疑之抑知大社即北郊方泽五峰所言只有社无北郊者以郑说言谓无夏正【寅月】祭神州于北郊之礼耳非谓夏至不祭地只于北郊方泽也【万氏于二社说爲得之于禘祫又说得混乱】
　　郊特牲于蜡祭之后曰黄衣黄冠而祭息田夫也郑注云祭谓既蜡腊先祖五祀也于是劳农以休息之孔疏云对文蜡腊有别总言俱名蜡也故月令孟冬祈来年于天宗大割祠于公社及门闾腊先祖五社郑注云此周礼所谓蜡是也又云但不知腊与蜡祭相去几日唯隋礼及今礼皆蜡之后日陈氏集说止引月令腊先祖五祀之文而不言在既蜡之后使读者不知蜡之与腊是一是二殊欠分晓
　　八蜡郑注云先啬一也司啬二也农三也邮表畷四也猫虎五也坊六也水庸七也昆虫八也孔疏云王肃分猫虎爲二无昆虫郑数昆虫合猫虎者昆虫不爲物害亦是其功愚按以经文考之似王说爲优陈氏礼书合猫虎者去昆虫而以百种爲八蜡之一此武断也沙随程氏从郑说而曰非祀昆虫祀夫能去昆虫者也得之【庚午年十二月偶阅明人杂文识】
　　祭蜡皮弁素服榛杖以送万物之终息民之祭黄衣黄冠而祭以息农夫大蜡有八息民之祭祭先祖五祀即月令所谓腊此二祭甚明腊在蜡后也八蜡之目郑注先啬一司啬二农三邮表畷四猫虎五坊六水庸七昆虫八孔疏云王肃分猫虎爲二无昆虫郑数昆虫不爲物害亦其功也陈祥道礼书又合猫虎而去昆虫加以百种程沙随从郑说而云非祀昆虫祀其去昆虫者愚以记之本文按之云蜡之祭也主先啬而祭司啬也其文意与郊之祭大报天而主日也社祭土而主隂气也语意畧同但文有倒顺耳是言郊报天而主于迎长日之至社祭土而主于隂气之方蜡祭司啬而主于报先啬教稼之功也然则先啬司啬非有二也以司啬者即先古教稼啬之人耳不言神农后稷以蜡通于乡党则不得干神农后稷也农即其地先世之爲田畯贤而有功者此又降于司啬矣记明言祭百种以报啬也则百种居八蜡之一明矣而稼书先生谓陈氏武断何哉猫虎二物安得合之爲一昆虫自非所祭孔疏及沙随皆曲说耳记文曰土反其宅水归其壑昆虫毋作草木归其泽此祝辞及之耳若祭昆虫则岂亦祭草木欤记文固并未言祭昆虫也愚窃以八蜡之目司啬一百种二农三邮表畷四猫五虎六坊七水庸八也
　　朱子答刘平甫云古礼庙无二主尝原其意以爲祖考之精神既散欲其萃聚于此故不可以二今有祠版又有影是有二主矣恐精神分散非鬼神所安愚按此恐未是古人所谓于彼乎于此乎似不妨有祠版复有影也盖未知祖考之精神萃于何处而兼设之于义无伤未可以二主之例惩之也
　　庙无二主原死者之神不可使之不凝一也于彼于此以生者之心不敢定祖考之神果安在也二义不同有祠版又有影堂究竟未是
　　董叔重问曰服父母之丧而祭祀祖先当衣何服与居母丧而见父居父母丧而见祖父母其朔旦岁节上寿爲礼各依何服父母在而遭所生丧不知合依何服合与不合设几筵出声哭舅姑俱存而子妇丁其父母忧虽合奔丧然卒哭后必当复归恐三年之服自不可改遇节序变迁不审可以发哀出声否见舅姑及从舅姑以祭不知所易当何服朱子答云古者居丧三年不祭见曽子问其见祖父母之属古人亦有节文不尽记然上寿之礼自不合与所生母丧礼律亦有明文更宜详考亦当稍避尊者乃爲安耳如女以适人爲父母服期礼律亦甚明若有舅姑难以发哀于其侧从祭但畧去华盛之服可也愚按礼虽云不可夺丧而亦当稍避尊者最有折衷
　　服有恩有义君子不可夺丧恩重于义也亦有有所厌而不得终丧者义重于恩也有服而于尊者之前不得不稍避忌亦厌之类也心则惟其自尽耳谓厌于尊而肆然怡然以夺丧爲幸则非人也
　　万正淳问朱子曰谢氏说致生之故其鬼神致死之故其鬼不神何也人以爲神则神人以爲不神则不神矣按夫子致生致死之说本爲明器发也以致死之爲不仁故必有是明器以致生之爲不智故爲是明器而不可用故曰神明之也谢氏之意则与此不同矣又其说主乎致生故谓人以爲神则神如此则所谓鬼神者其有无专系乎人心而已无乃似流于作用是性之失乎又曰以爲有亦不可以爲无亦不可这里有妙理又曰自家要有便有要无便无皆是此意朱子答曰记得论语说中似有当生者使人致生之当死者使人致死之此却有理愚按谢氏论语说所谓当生者指当格之鬼神言所谓当死者指当逺之鬼神言格之斯有逺之斯无鬼神之有无其源在人仁人孝子之于祭祀何不尽其诚乎
　　人以爲神则神人以爲不神则不神自家要有便有要无便无上蔡此等语终太落空惟祖考精神便是自家精神此语郤甚好鬼神虽属气而鬼神之所以爲鬼神则究竟是理人之仁孝诚敬之心未尝尽泯则雨露既濡必有凄怆之心霜露既降必不能无怵惕恻隐之心身爲祖考之身则必有报本之念生备百物之享则必有报功之情是以祭祀之修皆人心之所不能自已意念所接自与发扬爲昭明焄蒿凄怆之余相触而感通焉是即此心之不能自已处即鬼神之使之也又人心有不慊处如雠怨深结在己问心恒惴惴于彼则气焰所召彼之神气亦即此凝而不散况死非其天郁志未伸其生气亦未尽则虽死而志结气凝愈加消散难尽而已心之畏彼者又有以召之是以彭生之豕伯有之戈或触于胷或啸于梁亦时有之不足异矣不能谓自家要无便无也要之气无所附则游散者不能乆存时有发扬终归散耳故人之祭其先虽至尊亦止七庙而已祭祀之萃涣全在子孙之诚敬所通使之凝聚在此故不忍一日离不忍使其亲一日未有所归惟恐无以萃之则其神气将游散而已不得复致其情也若非己族类则其情必不如是之切此则所谓人之气传于子孙犹木之气传于果实果实之传不泯其生木虽枯朽而气之在此者犹自若以果实之气自凝得所以生之气存也故萃得自家精神则祖考发扬未尽之精神自在若果实亦都归泯灭子孙之诚敬尽昧则余气之发扬者亦终泯矣不如此看而只据发扬之未尽者爲来格之鬼神则亦有不发扬者又谓之何
　　论语端章甫蒙引云君相皆然考陈氏礼书及文献通考诸侯冕以祭则宗庙非君臣同服也会同之服虽无明文然考诸侯相朝聘用皮弁则会同亦非君臣同服也
　　诸侯宗庙君卿大夫皆冕服命士有雀弁服【弁有覆无旒衣亦衣纁裳】不命之士则止端服【或素裳或裳或黄裳或杂裳】视朔及朝聘君卿大夫皆皮弁服士不得皮弁服止端服【士冠礼再加用皮弁服士昏礼摄盛亦皮弁服然皮弁大夫服也士不得服皮弁服】虚斋稼书皆欠深考
　　朱子答曽择之曰百日卒哭乃开元礼以今人葬或不能如期故爲此权制殊失礼意若过期未葬自不当卒哭愚按朱子非泥古者其爲此言警人也至矣
　　先王之礼既亡士处斯世不得不稍稍从俗然须问大节上过意得去否
　　潘子善问云康王释丧服而被麻冕受虎贲之迎于南门之外且受黄朱圭币之献诸家皆以爲礼之变独蘓氏以爲失礼使周公在必不爲此未知当此际合如何区处朱子答曰天子诸侯之礼与士庶人不同故孟子有吾未之学之语盖谓此类耳如伊训元祀十二月朔亦是新丧伊尹己奉嗣王只见厥祖固不可用凶服矣汉唐新主即位皆行册礼君臣亦皆吉服追述先帝之命以告嗣君韩文集顺宗实录中有此事可考盖易世传授国之大事当严其礼而王侯以国爲家虽先君之丧犹以爲己私服也五代以来此礼不讲则始终之际殊草草矣愚按此条朱子不取蘓氏之说与蔡氏书传不同
　　康王麻冕受册命此一时之权
　　朱子答严时亨曰丧礼自葬以前皆谓之奠其礼甚简盖哀不能文而于新死者亦不忍遽以鬼神之礼事之也自虞以后方谓之祭故礼家谓奠爲丧祭而虞爲吉祭盖渐趋于吉也酹酒有两说一用郁鬯灌地以降神则唯天子诸侯之礼有之今其书亡不可深考一是祭酒盖古者饮食必祭今以鬼神自不能祭故代之祭也今人虽存其礼而失其义不可不知愚按知奠与祭之分则知今人之奠烦其文者非矣酹酒之礼今人或行于祭毕之后既非灌地又非代祭其失礼尤明
　　祭毕而后酹酒于地大非礼意
　　又李晦叔问程氏祭义谓凡配止以正妻一人或奉祠之人是再娶所生即以所生母配窃谓凡配止用正妻一人是也若奉祀者是再娶之子乃许用所生配而正妻无子遂不得配享可乎朱子答曰程先生此说恐误唐会要中有论凡是嫡母无先后皆当并祔合祭与古诸侯之礼不同晦叔又问曰夫主不可以二者也四明髙氏之说云耳此谓有宗子之家主祭故庶子止以其牲祭于宗子之家可也今人若兄弟异居相去辽逺欲各祭其父祖亦谓不可以二主乎朱子答曰兄弟异居庙初不异只合兄祭而弟与执事或以物助之爲宜向见说前辈有如此而相去逺者则兄设主弟不立主只于祭时旋设位以纸榜标记逐位祭毕焚之如此似亦得礼之变也又曰魏公赠諡只告于庙疑爲得礼但今世皆告墓恐未免随俗耳愚按此三条皆斟酌古今之宜
　　古者天子诸侯不再娶后夫人死则后夫人之次娣主内政谓之继室以天子后宫百余人诸侯亦一娶九女是以不必再娶后夫人无子则后夫人之娣之子爲后夫人之后又无则次娣之子又无则庶子或以长或择贤凡继父后者即爲嫡母后故一庙只一配而生母只可祭于别宫春秋时此礼已乱矣然其义百世不可易也大夫士则有再娶如己有子则亦不宜再娶又或庶子不堪承后【如孔子之兄孟皮】或内政不可无主【如宗子虽七十无无主妇】则又不得不再娶如前嫡已有子则继娶之嫡只是支子一主仍只当一嫡继嫡则其子祀之私室不当并祔合祭然前嫡之子既尝事之爲继母则其情自不得恝然或爲之祭之亦可也若前嫡无子而继娶之嫡有子以承父后则必不可废其生母以奉前母又不可竟弃前嫡而惟私已母此则并祔合祭如唐会要所云于人情爲顺于礼亦不背不得拘一主只一配之制也大要宗子之法是礼义之大纲宗子之法不讲如有网无纲礼制亦无从下手天下国家只是一理不得谓立嫡立后只是国家之法而士庶可无问也
　　李晦叔又问子事父母刘元承所编二先生语录谓妇当拜于堂下子不当拜于堂下盖父子主恩妇乃义合朱子答曰子妇一例恐不当有分别愚按朱子于程子之说不敢漫从如此
　　凡子妇行礼皆当并拜堂下敬乃所以行其爱谓子不当拜堂下是怙爱也然昏礼新妇初见舅姑却只当是妇拜行礼如礼妇盥馈享妇皆新妇之事子固不必与也
　　李晦叔又问爲长子三年及爲伯叔兄弟皆期服而不解官爲士者许赴举不知当官与赴举时还吉服耶若须吉服则又与五服所载年月相戾矣朱子答曰此等事只得遵朝廷法令若心自不安不欲赴举则勿行可也当官则无法可解罢但虽不得不暂释衰亦未可遽纯吉也愚按凡束于功令而心自不安者必存其不得已之意方可
　　父爲爲后长子必当斩衰三年
　　又答郭子从曰古者一世自爲一庙自后汉以来乃爲同堂异室之庙一世一室而以西爲上如韩文中家庙碑有祭初室祭东室之语今国家亦只用此制故士大夫家亦无一世一庙之法而一世一室之制亦不能备故温公诸家祭礼皆用以右爲尊之说独文潞公尝立家庙今温公集中有碑载其制度颇详亦是一世一室而以右爲上自可捡看伊川之说亦误大抵今士大夫家只当且以温公之法爲定也愚按以西爲上之制前贤尽从之后人何必复为纷纷之论耶
　　神主皆宜上右考右妣左合葬亦然
　　答余正甫论魏元成加服曰观当时所加曽祖之服仍爲齐衰而加至五月非降爲小功也今五服格仍遵用之虽于古爲有加然恐亦未爲不可也嫂叔之服先儒固谓虽制服亦可然则征议未爲大失但以理论外祖父母止服小功则姨与舅自合同爲缌麻征反加舅之服以同于姨则爲失耳抑此増损服制若果非是亦自只合坐以轻变礼经之罪恐与失节事雠自不相须也盖人之姿禀见识不同或明于此而暗于彼或得于彼而失于此当取节焉不可株连蔓引而累罪并贜也愚按如此论事最公若愚谓象山不知祔与迁爲两事由于学术之差则又不可以此例
　　古者嫂叔无服然古人五服之衰各有制度【斩衰之麻三升齐衰降服四升正服五升义服六升大功降服七升正服八升义服九升小功降服十升正服十一升义服十二升缌麻如朝服之布而去其半有事其缕无事其布】故无服者无斩齐功缌之服耳五等之外自有吊服加麻【吊服者缌衰疑衰锡衰皆是疑衰爲吊服之正加麻无加绖】无服者吊服加麻如弟子爲师心丧三年若丧父而无服孔子之丧二三子皆绖而出是也【礼平居则绖出则否绖而出者加隆然也】爲师若丧父而无服则爲嫂若丧兄而无服矣若丧兄而无服则吊服加麻矣今人五服之衰无制则名曰期功且实皆无服岂若古人之无服而实已有服乎自唐制而嫂叔小功然诸父兄弟世母叔母皆期而叔嫂只小功虽曰加之以有服实降之以轻服也今亡吊服加麻之制矣然凡于情之宜有服而服降于无服者【如爲后之子不得爲出母嫁母服之类】皆当内致其情外从其制【情谓哀痛之情制谓无服之制】素服以终其期而从事如故【如应外事不敢废】可也若以爲无服而欢会宴乐华服美饰快然无情于死者则恶乎可




　　参读礼志疑卷上
&lt;经部,礼类,三礼总义之属,参读礼志疑&gt;
　　钦定四库全书
　　参读礼志疑卷下
　　婺源汪绂撰
　　朱子文集卷七十四策试榜喻云问唐开元释奠仪设先圣神位于堂西东向先师位其东北南向初不云有像设及从祀诸子也今以当时人文章所记着考之则皆爲夫子南面像门人亦像十二而图其余于壁是则开元之制施用于当时者亦无几耳愚按一代之礼逐时增改不同古今皆然如明之会典其不施用者多矣何怪乎开元之释奠仪哉今人或执一端以疑周礼者皆不通于时变者也
　　周礼一书大段无可疑特人不善读耳毁周礼者妄矣
　　大夫士出入君门由闑右疏云门以向堂爲正右在东集说止云闑东爲右欠明
　　古者门中树闑而本国君臣出入皆由东扉特君由东扉之中士大夫皆稍西近闑耳门以向堂爲正故右在东以自外入言也【其实自内出则由闑左也】云庄集说固稍欠明白然未失也乃饶氏陈氏之说则云入以东扉爲右出以西扉爲右君之出由东扉入由西扉皆在闑左大夫士则出由西扉入由东扉皆在闑右则谬误尤甚矣抑知本国君臣出入皆止由东扉惟来朝聘之宾客则由西扉也由西扉则由闑左矣
　　馂余不祭集说有二解孔疏又是一解今姑从集说前一解
　　馂余不祭自是不行每食必祭之礼然以论语君赐食章通之则朱子所谓食恐或馂余故不以荐之意虽父亦不以馂余荐其子夫亦不以馂余祭其妻也
　　献田宅者操书致孔疏云古者田宅悉爲官所赋本不属民今得此田宅献者是或有重勲爲君王所赐可爲己有故得有献集说吕氏亦如此解然愚按既是君所赐岂得擅献人燕哙之让子之郑伯之假许田君子皆讥之则此解岂可通乎窃恐是周衰之变礼下文前有车骑则载飞鸿疏亦云古人不骑马今言骑者当是周末时礼
　　古者田宅皆君有无自以献人之理窃以上之赐下敬之则亦曰献此或君以田宅与贤者则操书以致之而辞曰献耳古不骑马然房心之南有车骑骑官等星此岂甘氏石氏所造之名抑或车骑只犹言车马欤
　　知生者吊知死者伤郑注云吊伤皆谓致命词也孔疏云皆不自往而遣使致己之命也愚按此则分而言之曰吊曰伤故吊有吊词伤有伤词若通而言之亦曰吊而已矣集说殊欠分明
　　知生者吊吊吊生者也知死者伤伤伤死者也若与死者不相知自无伤死之情吊其所知之生者而已与生者不相知自无吊生之情伤其所知之死者而已此自当然之情不必拘拘以致命之辞言
　　父之讐弗与共戴天孔疏云公羊说复百世之讐古周礼说复讐之义不过五世许慎谓鲁桓公爲齐襄公所杀其子庄公与齐桓公防春秋不讥又定公是鲁桓公九世孙孔子相定公与齐防于夹谷是不复百世之讐也从周礼说郑康成不驳即与许慎同愚按集说于此亦畧不言
　　父之讐弗与共戴天须防事体何如公羊言复百世之讐孔疏言复讐之义不过五世皆非也
　　执玉其有借者则裼无借者则袭郑注载有两说其前一说是正意集说反取其后一说恐未是
　　裼袭二字孔疏于执玉条前则云凡执玉之时必有其藻以承于玉若尽饰见美之时必垂藻于两端令垂向于下谓之有借当时所执之人则去体上外服以见在内裼衣故云有借者则裼也其事质充美之时承玉之藻不使下垂屈而在手谓之无借当时所执之人则掩其上服袭盖裼衣谓之无借者则袭藻借有二种一者以韦衣木画之也二者绚组垂之若版之藻借则常有今言无者据垂之也其垂藻之时则须袭后则云裼所以异于袭者凡衣近体有袍襗之属其外有裘夏月则衣葛其上有裼衣裼衣上有袭衣袭衣上有常着之服则皮弁之属也掩而不开则谓之爲袭若开此皮弁及中衣左袒出其裼衣谓之爲裼故郑注聘礼云裼者左袒也据前所言则裼似去外服据后所言则裼只似袒存疑解乡党则又似有直领曲领之分未知果何如又按玉藻袭裘不入公门孔疏云裘上有裼衣裼衣之上有袭衣袭衣之上有正服但据露裼衣不露裼衣爲异耳愚按此只云露不言何様露法想或去而露之或袒而露之或直其领而露之其制原不一也
　　执玉其有借者则裼谓既聘而享主客裼以将事享用圭璧有皮币之属以借之偕升于堂其执玉亦垂缫以将也其无借者则袭谓初聘时主客袭以将事聘礼圭璋特逹以通信耳是无借则袭也袭裼之分说者多异同孔疏言凡衣近体有袍襗之属其外有裘夏月则葛其上有裼衣裼衣上有袭衣袭衣之上有常着之服则皮弁属也掩而不开则谓之袭若开此皮弁及中衣左袒出其裼衣则谓之裼愚按左袒其外衣如释氏之着偏衫此必无此礼况经每言袭裘裼裘未见有所谓袭衣裼衣者且袭裼皆以裘爲主若如所言左袒出其裼衣则是见其中之衣耳所谓见美充美者岂此裼衣之谓乎论语缁衣羔裘素衣麑裘黄衣狐裘诚以见美而欲衣裘之同色也若不见其美又何取于衣裘之同色乎近万伯符亦觉其说之非因谓裼衣即皮弁之属古冕弁朝服皆直领可见其裘故曰裼袭衣即深衣也深衣曲袷左右有衿加深衣于弁服之上则两袷相掩不见其裘故曰袭此说似近之矣然愚按冕弁朝服皆礼服之正且尊者而深衣则达于庶人及乎燕私以朝聘重礼而反加下服于上又岂其宜且其言深衣而有加衿尤必非古制也【深衣之辨此不及详】记曰长中继掩尺中中衣也中衣长衣麻衣深衣皆同制【冕服之中衣以丝诸侯则朱领黼缘所谓素衣朱襮也弁服则以布只曰中衣缘之以素则曰长衣缘仍以麻则曰麻衣麻衣则不加袂而袂短缘之以青黑及采色皆曰深衣深衣长衣中衣则继其袂使长可反屈及肘故曰继掩尺也】而中衣加于裘外弁服之内故曰中中衣之领可交可开【交使左右相掩开则左右不相掩以其可相掩故曰曲袷】袭裼之分亦以中衣而别盖交掩中衣之领又放其长尺之袂则裘色不见于外是袭而充美也开其中衣之领又卷其掩尺之袖则领袖间皆见裘色是裼而见美也若裼者则相易相合之义主于内外相称而言之是故朝服而缁衣则羔裘与之称皮弁服素衣则麑裘与之称息民之祭黄衣则狐裘与之称是裼衣即弁服之类何必别有裼衣乎又何必偏袒许多衣服而后见裼衣乎又何必加深衣于外而后谓之袭乎若古之冕弁朝服则固皆直袷也
　　苞屦扱袵厌冠不及公门孔疏谓服问云唯公门有税齐注云不杖齐衰也于公门有免齐衰则大功有免绖也如郑之言五服入公门与否各有差降熊氏云父之丧惟扱上袵不入公门冠绖衰屦皆得入也杖齐衰则屦不得入不杖齐衰衰又不得入其大功绖又不得入其小功以下冠又不得入此厌冠者谓小功以下之冠故云不入公门凡丧冠皆厌大功以上厌冠宜得入公门也愚按集说云此皆凶服故不可以入公门并不言有差降则与所谓不夺人之丧者违矣
　　郑云五服入公门与否各有差降此条不可不详【扱上袵父母始死之仪故最厌屦重于衰衰重于绖绖又重于厌冠也】
　　孔疏曰案大行人云侯服岁一见甸服二岁一见男服三岁一见采服四岁一见卫服五岁一见要服六岁一见六服分来又每方服别分爲四分一分朝春一分宗夏一分觐秋一分遇冬愚按此朝觐之制与书蔡注所说羣后四朝六年五服一朝之制不同
　　大行人侯甸男采卫要六服来见各有疏数此最近情理但与周官六年五服一朝之言不合顾周官或有更定不必尽同周礼又或周礼所谓见者虽使卿大夫来见亦可不必其君亲来朝也
　　郑康成云朝者位于内朝而序进觐者位于庙门外而序入孔疏云此内朝即路门外朝也对臯门内三槐九棘之外朝故称内也若对路寝庭朝又爲外又云凡天子三朝一在路门内谓之燕朝太仆掌之二是路门外之朝谓之治朝司士掌之其三是臯门之内库门之外谓之外朝朝士掌之诸侯亦有此三朝愚按司士所掌治朝之位王南乡三公北面东上孤东面西上卿大夫西面北上与曲礼所谓诸公东面诸侯西面者不同孔疏并不详其何故
　　天子当依而立诸侯北面而见天子曰觐天子当宁而立诸公东面诸侯西面曰朝依者路寝牖戸之间觐礼诸侯入路门北面见天子曰觐故曰觐礼天子不下堂而见诸侯【惟路寝有堂有阶】法秋之严也宁者路门之外应门之内其间树屏【所谓天子外屏】天子出路门宁立于屏外应门之内诸侯入应门而朝则诸公东面诸侯西面也【出路门则已下堂矣】郑注云朝者位于内朝而序进孔疏曰此内朝即路门外朝正所谓治朝当宁而立者也但周礼司士掌治朝之位三公北面东上孤东面北上卿大夫西面此上与记不同者周礼所言畿内在朝之臣日朝于王之位与外诸侯来朝不同然其以西爲尊一也【孤尊于卿】朝礼受贽于朝【受五等圭璧】受享于庙【受圭璧皮币庭实之享】觐礼一受之于庙然则所谓当依而立者亦是庙寝之依郑云觐者位于庙门外而序入意庙门即庙之寝门盖宗庙虽亦五门而不设三朝之位也
　　既葬见天子曰类见孔疏云春秋除丧三年除丧之后乃见而今云既葬者谓天子或巡狩至境故得见天子未葬未正君臣故虽天子巡狩亦不见也愚按此疏甚明集说畧而不言何故
　　既葬见天子曰类见盖非当见天子之时而见亦类于朝见之礼犹非郊祀而有事于天曰类于上帝也
　　问大夫之子长曰能御矣郑注云御犹主也书曰越乃御事谓主事者此说不可易集说却云御御车也甚谬问大夫之子长曰能御矣郑注御犹主也固胜于集说然集说亦不谬理
　　王制郑康成注云殷爵三等者公侯伯也异畿内谓之子周武王初定天下更立五等之爵増以子男而犹因殷之地以九州之界尚狭也周公摄政致太平斥大九州之界制礼成武王之意封王者之后爲公及有功之诸侯大者地方五百里其次侯四百里其次伯三百里其次子二百里其次男百里所因殷之诸侯亦以功黜陟之其不合者皆益之地爲百里焉是以周世有爵尊而国小爵卑而国大者唯天子畿内不増愚按如此说则周礼与王制方不矛盾而程朱之意则以爲是出于汉儒之附防不可尽信阙之可也今人读书者不可不知康成之说又不可不知程朱之意
　　康成谓周公致太平斥大九州之界方七千里乃大封五等诸侯殷之诸侯亦以功黜陟之其不合者皆益之爲百里此真纸上空谈中国之地西尽流沙东距东海北尽朔漠南距南海不能方七千里且兖豫居中国之中其州境又将安扩周礼职方九州虽与禹贡尔雅有分合不同要其州境之山镇川浸方位则未尝有异未见有加扩也夫殷侯错处各有故壤旧九州中安得许多闲地势必搬移去二十五个百里之国然后可封一上国之公搬移去十六个百里之国然后可封一侯国搬移开九个百里之国而后可封一伯国搬移开四个百里之国而后可封一子国天下诸侯一动百动如何其可又何处寻地来皆益之使百里乎不然则所新封之国皆将在所扩边境之地而不在中国乎然鲁卫唐宋固未见皆居边境也大概周礼虽云公之地方五百里侯之国方四百里然而新封大国不过齐鲁宋卫陈蔡诸国约畧可数而当日皆谓之监且初封谅亦不甚大但许多小国皆受其节制云尔其后淮夷徐奄武庚管蔡霍皆畔而成王周公平之灭国者五十然后诸新封国皆得以益其封旧国多方当有罪而不灭其国者只使之爲附庸周公因爲之限曰方五百里方四百里以着之爲经亦其大畧而已九州之经界山川自若周公安得而扩之即曰扩之亦蛮夷镇蕃之服宁得以广分王者之后有功之臣哉
　　凡四海之内九州州方千里九州千七百七十三国郑云此殷制也周公制礼九州大界方七千里七七四十九方千里者四十有九也其一爲畿内余四十八八州各有方千里者六孔疏云此殷制也者以夏时万国则地余三千里周又中国方七千里今大界三千非夏非周故云殷制也云周公制礼九州大界方七千里者案大行人邦畿方千里其外方五百里谓之侯服甸服男服采服卫服要服服五百里通王畿四面爲七千里大行人要服已外即云九州之外谓之蕃国是要服以内爲中国也愚按谓之殷制则周初武王之制亦如此矣大抵康成之意所以定此爲殷制者盖以百里七十里五十里之国与周不同又千七百七十三国与禹万国数复异然云禹承尧舜要服之内地方七千里是谓禹之地扩于唐虞也又云夏末既衰夷狄内侵诸侯相并土地减国数少殷汤承之更制中国方三千里之界亦分爲九州而建此千七百七十三国焉是谓殷之地狭于夏也又云周公复唐虞之旧域分其五服爲九其要服之内亦方七千里而因殷诸侯之数广其土増其爵耳是谓周之地又扩于殷也此皆未见确据故程朱宁阙而不论而其解尚书弼成五服至于五千云辅五服而成之至于四方各五千里四面相距爲方万里王肃蔡沈亦皆不用其说孔疏于王制虽从郑而于尚书则仍主王肃
　　弼成五服至于五千爲方万里此郑说尤谬海内之地何处讨万里得来若实考九州内壤则方五千里者殆犹未足也冀州已处北偏冀州以北曷能有二千五百里哉王制言九州州方千里西不尽流沙东不尽东海南不尽衡山北不尽恒山此九州内地大较而不尽二字意自圆活若尽流沙东海暨恒山以北衡山以南则五服合五千里亦其大较至于禹时万国殷时千七百国则朱子所云初时只是聚族类各爲君长天子乃以法制定之到后来渐渐兼并得大了周有天下封其伯叔甥舅不得不大其封以统属之然万国千七百国者亦约畧言之非必实如其数亦非必定某州封分多少国也禹服与周服不同者曽氏以爲禹服是四面相去各五百里周服是两边合算共五百里【是每面只二百五十里算】此最近是盖如此则周之王畿当禹甸服【千里】周之侯甸当禹侯服周之男采当禹绥服【男当揆文教之地采当奋武卫之地】周之卫蛮当禹要服【卫当要服之夷蛮当要服之蔡周都在西而德化先被江汉故卫服犹列内地】周之夷镇当禹之荒服【夷当荒服之蛮镇当荒服之流周去夷爲逺故夷在蛮外】周之蕃服即禹之外薄四海咸建五长故周礼大行人于卫服以外仍谓之要服【蛮服当要服之外半则仍是要服也】而九州之外谓之蕃国何尝有禹地扩于虞殷地狭于夏周公又斥大九州而爲七千里万里要服以内仍七千里之理乎王肃程朱蔡九峰之说审矣
  </div>
  <div class="pagination">
   <a href="参读礼志疑.html">
    上一页
   </a>
   <a href="参读礼志疑.html">
    1
   </a>
   <span class="current-page">
    2
   </span>
   <a href="参读礼志疑_page3.html">
    3
   </a>
   <a href="参读礼志疑_page4.html">
    4
   </a>
   <a href="参读礼志疑_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
