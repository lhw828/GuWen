<!DOCTYPE html>
<html>
<head>
    <meta charset="UTF-8">
    <title>五礼通考 - 第 236 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 236 页/共 431 页</h1>
    <div class="content">　　【赵氏曰左氏云异姓则否啖子难之诚为当矣若实异姓不合媵则成十年直云齐人来媵足知非礼何假先书卫晋乎所以先书二国者明九女已足而又来媵所以为失礼非谓讥异姓来媵其义甚明】蕙田案杜注夫人媵娣同姓之国国三人凡九女国三人者谓夫人本国娣媵二其余两国各三人也夫女之多少难以悬定一娶九女特因其自有非必定三人也或本国之数多于三人或不及三人两国之媵亦如是耳左公谷皆言异姓来媵非礼啖氏赵氏以为不然赵氏又谓九女已足而又来媵所以为非礼恐亦曲说安知非晋卫二国媵不及数而齐人足之耶
　　襄公二十三年左氏传晋将嫁女于吴齐侯使析归父媵之【注礼媵同姓适异姓今晋嫁女于同姓齐以异姓为媵皆非礼也】
　　管子国君聘妻于异姓设为侄娣命妇宫女尽有法制所以治其内也明男女之别昭嫌疑之节所以防其奸也是以中外不通防慝不生妇言不及官中之事而诸臣子弟无宫中之交此先王所以明徳圉奸昭公威私也
　　白虎通天子诸侯一娶九女何重国广继嗣也适也者何法地有九州承天之施无所不生也娶九女亦足以成君施也九而无子百亦无益也或曰天子娶十二女法天有十二月万物必生也必一娶何防滛佚也为其弃徳嗜色故一娶而已人君无再娶之义也备侄娣从者为其必不相嫉妬一人有子三人共之若已生子不娶两姓何传异气也娶三国女何广异类也恐一国血脉相似俱无子也侄娣年虽少犹从适人者明人君无再娶之义也还待年于父母之国未任答君子也二国来媵谁为尊者大国为尊国等以徳徳同以色质家法天尊左文家法地尊右所以不聘妾何人有子孙欲尊之义义不可求人以为贱也春秋传曰二国来媵可求人为士不可求人为妾何士即尊之渐贤不止于士妾虽贤不得为嫡
　　右娣媵
　　春秋隐公元年左氏传惠公元妃孟子孟子卒继室以声子生隠公【注声谥也盖孟子之侄娣也诸侯始娶则同姓之国以侄娣媵元妃死则次妃摄治内事犹不得称夫人故谓之继室　疏襄二十三年传称臧宣叔娶于铸生贾及为而死继室以其侄则侄之与娣皆得继室经传之说诸侯惟有继室之文皆无重昏之礼故知元妃死则次妃摄治内事次妃谓侄娣与媵诸妾之最贵者释例曰夫人薨不更聘必以侄娣媵继室是夫人之侄娣与二媵皆可以继室也】
　　右继室
　　诗豳风伐柯取妻如何匪媒不得【传媒所以用礼也笺媒者能通二姓之言定人室家之道】
　　周礼地官媒氏下士二人史二人徒十人【注媒之言谋也谋合异类使和成者　疏媒氏在此者集名云配俪取地道生息故在此也异类谓别姓三十之男二十之女和合使成婚姻】礼记曲礼男女非有行媒不相知名【注见媒徃来传昏姻之言乃相知姓名　疏相知男女名者先须媒氏行传昏姻之意后乃知名】
　　坊记夫礼坊民之滛章民之别使民无嫌以为民纪者也故男女无媒不交无币不相见恐男女之无别也以此坊民民犹有自献其身
　　公羊传使我为媒可则因用是徃逆矣
　　孟子媒妁之言【注妁音酌丁云谓媒氏酌二姓之可否故谓之媒妁也】
　　战国防处女无媒老且不嫁
　　管子明主之治天下也必用圣人而后天下治妇人之求夫家也必用媒而后家事成求夫家而不用媒则丑耻而人不信也故曰自媒之女丑而不信淮南子因媒而嫁不因媒而成
　　又民有好色之性故有大昏之礼因其好色而制昏姻之礼故男女有别待媒而结言所以防滛也世范古人谓周人恶媒以其言语反覆绐女家则曰男富绐男家则曰女美近世尤甚绐女家则曰男家不求备礼且助出嫁遣之资绐男家则厚许其所迁之贿且虗指数目若轻信其言而成昏则责恨见欺夫妻反目至扵仳离者有之大抵嫁娶固不可无媒而媒者之言不可尽信如此宜谨察于始
　　右媒妁



　　五礼通考卷一百五十三
<经部,礼类,通礼之属,五礼通考>
　　钦定四库全书
　　五礼通考卷一百五十四
　　刑部尚书秦蕙田撰
　　嘉礼二十七
　　昏礼
　　汉书惠帝本纪四年冬十月立皇后张氏
　　通典汉惠帝纳后纳采鴈璧乗马束帛聘黄金二万斤马十二匹吕氏为惠帝娶鲁元公主女故特优其礼
　　六年冬令女子年十五以上至三十不嫁五算【注应劭曰越王令女子年十七不嫁者父母有罪汉律人出一算算百二十钱今使五算罪谪之也】
　　宣帝本纪五凤二年秋诏曰夫昏姻之礼人伦之大者也酒食之防所以行礼乐也今郡国二千石或擅为苛禁禁民嫁娶不得具酒食相贺召由是废郷党之礼令民亡所乐非所以导民也诗不云乎民之失徳干糇以愆勿行苛政
　　平帝本纪元始三年春诏有司为皇帝纳采安汉公女又诏光禄大夫刘歆等杂定昏礼四辅公卿大夫愽士郎吏家属皆以礼娶亲迎立轺并马
　　外戚传孝平皇后安汉公太傅大司马莽女也平帝即位成帝母太皇太后称制而莽秉政莽欲依霍光故事以女配帝太后意不欲也莽设变诈令女必入因以自重太后不得已而许之遣长乐少府夏侯藩宗正刘宏少府宗伯凤尚书令平晏纳采太师光大司徒马宫大司空甄丰左将军孙建执金吾尹赏行太常事大中大夫刘歆及太卜太史令以下四十九人赐皮弁素帻以礼杂卜筮太牢祠宗庙待吉月日明年春遣大司徒宫大司空丰左将军建右将军甄邯光禄大夫歆奉乘舆法驾迎皇后扵安汉公第宫丰歆授皇后玺绂登车称警跸便时上林延夀门入未央宫前殿羣臣就位行礼大赦天下益封父安汉公地满百里赐迎皇后及行礼者自三公以下至驺宰执事长乐未央宫安汉公第者皆增秩赐金帛各有差
　　王莽传莽既尊重欲以女配帝为皇后以固其权奏言皇帝即位三年长秋宫未建掖廷媵未充乃者国家之难本从亡嗣配取不正请考论五经定取礼正十二女之义以广继嗣博采二王后及周公孔子世列侯在长安者适子女事下有司上众女名王氏女多在选中者莽恐其与己女争即上言身无徳子材下不宜与众女并采太后以为至诚乃下诏曰王氏女朕之外家其勿采庶民诸生郎吏以上守阙上书者日千余人公卿大夫或诣廷中或伏省户下咸言明诏圣徳巍巍如彼安汉公盛勲堂堂若此今当立后独奈何废公女天下安所归命愿得公女为天下母莽遣长史以下分部晓止公卿及诸生而上书者愈甚太后不得已听公卿采莽女莽复自白宜博选众女公卿争曰不宜采诸女以贰正统莽白愿见女太后遣长乐少府宗正尚书令纳采见女还奏言公女渐渍德化有窈窕之容宜承天序奉祭祀有诏遣大司徒大司空防告宗庙杂加卜筮皆曰兆遇金水王相卦遇父母得位所谓康强之占逢吉之符也信郷侯佟上言春秋天子将娶扵纪则褒纪子称侯安汉公国未称古制事下有司皆曰古者天子封后父百里尊而不臣以重宗庙孝之至也佟言应礼可许请以新野田二万五千六百顷益封莽满百里莽谢曰臣莽子女诚不足以配至尊复听众议益封臣莽伏自惟念得托肺腑获爵土如使子女诚能奉称圣徳臣莽国邑足以共朝贡不须复加益地之宠愿归所益太后许之有司奏故事聘皇后黄金二万斤为钱二万万莽深辞让受四千万而以其三千三百万予十一媵家羣臣复言今皇后受聘逾羣妾亡几有诏复益二千三百万合为三千万莽复以其千万分予九族贫者
　　通典汉制皇太子纳妃奉常迎时叔孙通定礼以天子无亲迎之义皇太子以奉常迎也
　　蕙田案天子亲迎之礼不见于经惟家语有冕而亲迎之语诸儒以为即指鲁君其言近是叔孙此说或有所本
　　后汉书桓帝本纪建和元年秋立皇后梁氏
　　懿献梁皇后纪后讳女莹顺烈皇后之女弟也帝初为蠡吾侯梁太后徴欲与后为昏未及嘉礼防质帝崩因以立帝明年有司奏太后曰春秋迎王后于纪在涂则称后今大将军冀女弟膺绍圣善结昏之际有命既集宜备礼章时进徴币请下三公太常案礼仪奏可扵是悉依孝惠皇帝纳后故事聘黄金二万斤纳采鴈璧乗马束帛一如旧典建和元年六月始入掖庭八月立爲皇后
　　通典灵帝册宋贵人为皇后天子御章徳殿轩百官陪位太尉袭使持节奉玺绂皇后北面帝南面太尉立阶下东向宗正大长秋西向宗正读册【文曰维建寜四年七月乙未制诰皇后之尊与帝齐体供奉天地祗承宗庙母临天下故有革兴殷姜任母周二代之崇盖有内徳长秋宫阙中宫旷位宋贵人秉淑媛之懿体河山之仪威容昭曜徳冠后庭羣僚所咨佥曰宜防卜之蓍龟卦得承干有司奏议宜称绂组以母兆人今使太尉袭使持节奉玺绂宗正祖为副立贵人为皇后后其徃践尔位敬遵礼典肃慎中馈无替朕命永终天禄】册文毕皇后拜称臣妾毕住位太尉授玺绂中常侍长秋太仆髙郷侯览长跪受玺绂奏扵殿前女使授婕妤长跪受以授昭仪受长跪以带皇后皇后伏起拜称臣妾毕黄门鼓吹三通鸣鼔毕羣臣以次出后即位大赦天下皇后秩比国王即位威仪赤绂玉玺也【汉志乘舆黄赤绶四采黄赤缥绀纯黄质长二丈九尺九寸太子太后与乘舆同】
　　后汉书杜乔传建和元年代胡广为太尉桓帝将立梁冀妹冀欲令以厚礼迎之乔据执旧典不听
　　后汉书献穆皇后纪后讳节曹操之中女也献帝建安十八年操进三女宪节华为夫人聘以束帛纁五万匹小者待年扵国十九年并拜为贵人
　　通典后汉郑众百官六礼辞大略因于周制而纳采女家答辞末云奉酒肉若干再拜反命其所称前人不云吾子皆云君六礼文皆封之先以纸封表又加以皂囊着箧中又以皂衣箧表讫以大囊表之题检文言谒箧某君门下其礼物凡三十种各内有谒文外有赞文各一首封如礼文箧表讫蜡封题用皂帔葢于箱中无囊表便题检文言谒箧某君门下便书赞文通共在检上礼物以元纁羊雁清酒白酒粳米稷米蒲苇卷栢嘉禾长命缕胶漆五色丝合欢铃九子墨金钱禄得香草凤凰舍利兽鸳鸯受福兽鱼鹿乌九子妇阳燧总言物之所象者元象天纁法地羊者祥也羣而不党鴈则随阳清酒降福白酒欢之由粳米养食稷米粢盛蒲众多性柔苇柔之久卷栢屈卷附生嘉禾须禄长命缕缝衣延夀胶能合异类漆内外光好五色丝章彩屈伸不穷合欢铃音声和谐九子墨长生子孙金钱和明不止禄得香草为吉祥凤凰雌雄伉合舍利兽亷而谦鸳鸯飞止须匹鸣则相和受福兽体恭心慈鱼防渊无射鹿者禄也乌知反哺孝扵父母九子妇有四徳阳燧成明安身又有丹为五色之荣青为色首东方始
　　右汉昏礼
　　三国魏志齐王本纪正始四年夏四月乙卯立皇后甄氏大赦
　　通典魏制天子册后以皮马庭实加谷珪齐王正始四年立后甄氏其仪不存诸侯娶妃以皮马为庭实加以大璋王娶妃公主嫁五礼用绢百九十匹
　　晋书武帝本纪泰始九年秋七月诏聘公卿以下子女以备六宫采择未毕权禁断昏姻冬十月辛巳制女年十七父母不嫁者长吏配之
　　礼志泰始十年将纳拜三夫人九嫔有司奏礼王后聘以谷珪无妾媵礼贽之制诏曰拜授可依魏氏故事于是临轩使使持节兼太常拜三夫人兼御史中丞拜九嫔
　　武帝本纪咸寜二年冬十月丁卯立皇后杨氏
　　礼志咸寜二年临轩遣太尉贾充防立皇后杨氏纳悼后也因大赦赐王公以下各有差百僚上礼
　　太康八年有司奏昏纳徴大昏用纁束帛加珪马二驷王侯纁束帛加璧乗马大夫用纁束帛加羊古者以皮马为庭实天子加以谷珪诸侯加大璋可依周礼改璧用璋其羊鴈酒米纁如故诸侯昏礼加纳采告期亲迎各帛五匹及纳徴马四匹皆令夫家自备惟璋官为具致之尚书朱整议案魏氏故事王娶妃公主嫁之礼天子诸侯以皮马为庭实天子加以谷珪诸侯加以大璋汉髙后制聘后黄金二百斤马十二匹夫人金五十斤马四匹魏氏王娶妃公主嫁之礼用绢百九十匹晋兴故事用绢三百匹诏曰公主嫁由夫氏不宜皆为备物赐钱使足而已惟给璋余如故事
　　成帝本纪咸康二年春立皇后杜氏大赦增文武位一等四月皇后见于太庙
　　礼志咸康二年临轩遣使持节兼太保领军将军诸葛恢兼太尉防军将军孔愉六礼备物拜皇后杜氏即日入宫帝御太极殿羣臣毕贺贺非礼也王者昏礼礼无其例春秋祭公逆王后于纪谷梁左氏传说与公羊又不同而自汉魏遗事并皆阙略武惠纳后江左又无复仪注故成帝将纳杜后太常华恒始与博士参定其仪据杜预左氏传説主昏是供其昏礼之币而已又周灵王求昏于齐齐侯问于晏桓子桓子对曰夫妇所生若如人姑姊妹则称先守某公之遗女若如人此则天子之命自得下达臣下之答径自上通先儒以谓丘明详録其事盖为王者昏娶之礼也故成帝临轩遣使称制拜后然其仪注又不具存
　　华恒传恒领太常帝将纳后冦难之后典籍靡遗昏礼无所依据恒推寻旧典撰定礼仪事并施用
　　康帝本纪咸康八年即皇帝位十二月壬子立皇后禇氏
　　礼志康帝建元元年纳皇后禇氏而仪注陛者不设旄头殿中御史奏令迎皇后依成恭皇后入宫御物而仪注至尊衮冕升殿旄头不设求量处又案昔迎恭皇后惟作青龙旂其余皆即御物今当临轩遣使而五牛旂旗旄头罼罕并出即用故致今阙诏曰所以正法服升太极者以敬其始故备其礼也今云何更阙所重而彻法物耶又恭后神主入庙先帝诏后礼宜降不宜建五牛旂而今犹复设之耶既不设五牛旗则旄头罼罕之物易具也又诏曰旧制既难凖且于今而备亦非宜府库之储惟当以供军国之费耳法服仪饰粗令举其余兼副杂器停之
　　穆帝永和二年纳后议贺不王述云昏是嘉礼春秋传曰娶者大吉非常吉又传曰郑子罕如晋贺夫人邻国犹相贺况臣下耶如此便应贺但不在三日内耳今因庙见成礼而贺亦是一节也王彪之议云昏礼不乐不贺礼之明文传称子罕如晋贺夫人既无经文又传不云礼也礼娶妇三日不举乐明三日之后自当乐至于不贺无三日之断恐三日之后故无应贺之礼又云礼记所以言贺娶妻者是因就酒食而有庆语也愚谓无直相贺之体而有礼贶共庆防之义今世所共行扵时竟不贺
　　通典抚军答诸尚书云礼官所据诚是古典然礼亦随时今既已从近代而上礼上礼即是称庆将是贺例又恭后时已贺今依旧亦可通王彪之纳悼后起居注无贺文而有上礼武帝以长秋再见感怆不叙诏通断之纳恭后记注有贺文时亦上礼案礼云昏礼不贺又云贺娶妻者愚谓礼传昏姻无直相贺之礼而有礼贶共庆防之义今代所共行范汪云先朝所以上礼而不贺者依傍贺娶妻也虽名曰贺寔是酒食无庆语也但是吉事故曰贺耳思亲之序故庆辞不可以达扵主人然吉礼宜有叙情故献酒食而已先朝行之近代得礼至扵恭后时贺是王丞相导以明君臣之恩本不以为将来之法彪之云足下不贺意同而叙之小异吾谓昏礼不贺者谓不如今三节特贺也礼记所以复言贺娶妻者因献酒食而有庆语也是不明言贺而于防同因有献辞足下今云都不应有庆辞则何得献酒肉防同耶亦与足下上礼辞不同自为矛盾又从伯丞相时相贺何必非失足下以徃贺为美事以今不贺为得礼亦不能两济斯义庾蔚之议案礼文及郑注是亲友闻主人有吉事故遣人送酒肉以贺之但昏有嗣亲之感故不斥主人以贺昏唯云为有客而已今上礼既所为者昏亦不得都无庆辞彪之议为允扵时竟不贺但上礼穆帝本纪升平元年八月立皇后何氏大赦赐孝弟鳏寡米人五斛逋租宿债皆勿收冬十月皇后见于太庙礼志升平元年将纳皇后何氏太常王彪之大引经传及诸故事以定其礼深非公羊昏礼不称主人之义又曰王者之于四海无非臣妾虽复父兄之亲师友之贤皆纯臣也夫崇三纲之始以定乾坤之仪安有天父之尊而称臣下之命以纳伉俪安有臣下之卑而称天父之名以行大礼逺寻古礼无王者此制近来史籍无王者此制比于情不安扵义不通案咸寜二年纳悼皇后时训太后母临天下而无命戚属之臣为武皇父兄主昏之文又考大晋已行之事咸寜故事不称父兄师友则咸寜华恒所上礼合扵旧臣愚谓今纳后仪制宜一依咸寜故事扵是从之华恒所定之礼依汉旧及晋己行之制故彪之多从咸寜由此也惟以娶妇之家三日不举乐而咸康羣臣贺为失礼故但依咸寜上礼不复贺其告庙六礼版文等仪皆彪之定也其纳采版文玺书曰皇帝咨前大尉参军何浑元资始肇经人伦爰及夫妇以奉天地宗庙社稷谋于公卿咸以宜率由旧典今使使持节太常彪之宗正综以礼纳采主人曰皇帝嘉命访昏陋族备数采择臣从祖弟故散骑侍郎凖之遗女未闲教训衣屦若如人钦承旧章夙奉典制前太尉参军都乡侯粪土臣何稽首顿首再拜承诏次问名版文曰皇帝曰咨某官某姓两仪配合承天统物正位于内必俟令族重章旧典今使使持节太常某宗正某以礼问名主人曰皇帝嘉命使者某到重宣中诏问臣名族臣族女父母所生先臣故光禄大夫雩娄侯祯之遗孙先臣故豫州刺史闗中侯恽之曾孙先臣安丰太守闗中侯叡之孙先臣故散骑侍郎凖之遗女外出自先臣故尚书左丞胄之外曾孙先臣故侍中闗内侯之外孙女年十七钦承旧章肃奉典制次纳吉版文曰皇帝曰咨某官某姓人谋龟从佥曰贞吉敬从典礼今使使持节太常某宗正某以礼纳吉主人曰皇帝嘉命使者某重宣中诏太卜元吉臣陋族卑鄙忧惧不堪钦承旧章肃奉典制次纳徴版文曰皇帝曰咨某官某姓之女有母仪之德窈窕之姿如山如河宜奉宗庙永承天祚以纁皮帛马羊钱璧以章典礼今使使持节司徒某太常某以礼纳徴主人曰皇帝嘉命降昏卑陋崇以上公宠以典礼备物典防钦承旧章肃奉典制次请期版文曰咨某官某姓谋于公卿泰筮元龟罔有不臧率遵典礼今使使持节太常某宗正某以礼请期主人曰皇帝嘉命使者某重宣中诏吉日惟某可迎臣钦承旧章肃奉典制次亲迎版文曰皇帝曰咨某官某姓岁吉月令吉日惟某率礼以迎今使使持节太保某太尉某以礼迎主人曰皇帝嘉命使者某重宣中诏令月吉辰备礼以迎上公宗卿兼至副介近臣百辆臣蝼蚁之族猥承大礼忧惧战悸钦承旧章肃奉典制某稽首承诏皆如初答　其纳采问名纳吉请期亲迎皆用白鴈白羊各一头酒米各十二斛惟纳徴羊一头纁用帛三匹绛二匹绢二百匹兽皮二枚钱二百万玉璧一枚马六匹酒米各十二斛郑所谓五鴈六礼也其马之制备物之数校太康所奏又有不同云古者昏冠皆有醮郑氏醮文三首具存　防符问迎皇后大驾应作鼔吹不博士胡讷议临轩仪注阙无施安鼓吹防所又无举麾鸣钟之条太常王彪之以为昏礼不乐鼓吹亦乐之总名仪注所以无者依昏礼今宜备设而不作时用此议　穆帝纳后欲用九月九月是忌月范汪问王彪之答云礼无忌月不敢以所不见便谓无之博士曹躭荀讷等并谓无忌月之文不应有妨王洽曰若有忌月当复有忌岁
　　通典升平元年防符问皇后拜讫何官应上礼上礼悉何用太常王彪之上书以为上礼唯酒犊而已犊十头酒十二斛王公以下名在三节祥瑞自简庆贺録者悉贺左传曰防吴扵鄫吴徴百牢子服景伯曰周制上物不过十二天之大数也太学博士虽不在贺而常小防者同悉应上礼【又】防符问迎皇后大驾应作乐不博士胡讷议临轩仪注无施安鼔吹防所又无举麾鸣钟之条太常王彪之以为昏礼不乐鼓吹亦乐之总名仪注所以无者依昏礼也臣伏重详礼云昏礼不作乐幽隂之义乐阳气也又云娶妇之家三日不举乐思嗣亲也自王者下达迎大驾卤簿及至尊升太极并阙此条当是依三日不举乐之礼愚谓殿庭及大驾卤簿鼓吹并可备仪而已兰防太常主者案仪注云皇后列人自阊阖掖门鸣钟鼓填门露仗如仪注之条案诸门唯有鼓无钟既云鸣钟则应施钟既施钟则施建鼓若如寺卿今意不作乐者当复安悬而不作彪之又议魏晋旧制昼夜漏既尽门鸣鼓鸣钟吉凶鼓钟常用非乐也旧仪皇后乗舆列阊阖门掖门鸣钟鼓所以声告内外耳今自应施钟若他事防黄门侍郎举麾旧应作宫悬金石之乐鸣鼓钟中朝无宫悬设轩悬中兴以来无此乐故惟作鼓吹鸣钟以拟宫悬金石耳昏礼三日不作乐经典明文愚谓宜如旧仪至尊升殿举麾作乐迎皇后大驾不应鼓吹
　　蕙田案皇帝大昏至晋始具六礼亦縁士礼推之也礼重亲迎而升平元年虽有版文仍遣太尉太保行事可见亲迎之不可行扵天子也当时廷臣深扵礼典信经如蓍蔡至扵不乐不贺犹徃来辨论如此可谓笃信好学矣
　　孝武帝本纪寜康二年八月以长秋将建权停昏姻三年秋八月立皇后王氏大赦加文武位一等
　　礼志太元中公主纳徴以兽豹皮各一其礼岂谓昏礼不辨王公之序故取兽豹以尊革其事乎　汉魏之礼云公主居第尚公主者来第成昏司空王朗以爲不可其后乃革
　　江左以来太子昏纳徴礼用玉璧一兽皮二未详何所凖况或者兽取其威猛有班彩玉以象徳而有润栗珪璋亦玉之美者豹皮采蔚以譬君子王肃纳徴辞云纁束帛俪皮鴈羊前汉聘后黄金二百斤马十二匹亦无用羊之防郑氏昏物赞曰羊者祥也然则昏之有羊自汉末始也王者六礼尚未用焉是故太康中有司奏太子昏纳徴用纁束帛加羊马二驷
　　通典东晋王堪六礼仪于版上各方书礼文壻名媒人正版中纳采于版左方裹以皂囊白绳纒之如封章某官某君大门下封某官甲乙白奏无官言贱子礼版奉案承之酒羊鴈缯采钱米别版书之裹以白缯同着案上羊则牵之豕鴈以笼盛缯以笥盛采以匳盛米以黄绢囊盛米称斛数酒称器脯腊以斤数媒人赍礼到女氏门使人执鴈主人出相对揖毕以鴈付主人侍者媒人进主人侍者执鴈立扵堂下从者以奉案入媒人退席当主人前跪曰甲乙使某敬荐不腆之礼主人跪答曰君之辱不敢辞事毕还座从者进奉案主人前侍者以鴈退礼物以次进中庭主人设酒媒人跪曰甲乙使某献酒却再拜主人答拜还座主人酢媒人媒不复答【杜氏佑曰礼唯昏辞云不得称不腆故昏礼云币必诚辞无不腆此恐王堪之説有误】
　　宋书文帝本纪十五年夏四月立皇太子妃殷氏赐王公以下各有差
　　礼志皇太子纳妃六礼文与纳后不异百官上礼其月壬戌于太极殿西堂叙宴二宫队主副司徒征北镇南三府佐扬兖江三州纲彭城江夏南谯始兴武陵庐陵南丰七国侍郎以上诸二千石在都邑者并豫防礼志明帝泰始五年十一月有司奏案晋江左以来太子昏纳徴礼用玉一虎皮二未详何所凖况或者虎取其威猛有彬炳玉以象徳而有润栗珪璋既玉之美者豹皮义兼炳蔚熊罴亦昏礼吉徴以类取象亦宜并用未详何以遗文晋氏江左礼物多阙后代因袭未遑研考今法徽仪方将大备宜宪范经籍稽诸旧典今皇太子昏纳徴礼合用珪璋豹皮熊罴皮与不下礼官详依经纪更正若应用者为各用一为应用两博士裴昭明议案周礼纳徴元纁束帛俪皮郑注云束帛以仪注以虎皮二太元中公主纳徴以虎豹皮各一具岂谓昏礼不辨王公之序故取虎豹皮以尊革其事乎虎豹虽文而徴礼所不用熊罴吉祥而昏典所不及珪璋虽美或为用各异今帝道明徽则光阐储皇聘纳宜凖经诰凡诸僻谬并合详裁虽礼代不同文质或异而郑为儒宗既有明说守文浅见盖有惟疑兼太常丞孙诜议以为聘币之典损益惟义歴代行事取制士昏若珪璋之用实均璧品彩豹之彰义齐虎文熊罴表祥繁衍攸寄今储后崇聘礼先训逺皮玉之美宜尽晖备礼称束帛俪皮则珪璋数合同璧熊罴文豹各应用二长兼国子博士虞龢议案仪礼纳徴直云元纁束帛杂皮而已礼记郊特牲云虎豹皮与玉璧非虗作也则虎豹之皮居然用两珪璧宜仍旧各一参诜龢二议不异今加珪璋各一豹熊罴皮各二以龢议为允诏可
　　明帝本纪泰始六年二月癸丑皇太子纳妃甲寅大赦天下
　　南齐书世祖本纪四月戊寅诏曰昏礼下逹人伦攸始周官设媒氏之职国风兴及时之咏四爵内陈义不期侈三鼎外列事岂存奢晚俗浮丽歴兹永久每思仍革而民未知禁乃闻同牢之费华泰尤甚膳羞方丈有过王侯富者扇其骄风贫者耻躬不逮或以供帐未具动致推迁年不再来盛时忽徃宜为节文颁之士庶并可拟则公朝方樏供设合之礼无亏寜俭之义斯在如故有违绳之一法
　　礼志永明中世祖以昏礼奢费敕诸王纳妃上御及六宫依礼正枣栗腵脩加以香泽花粉其余衣物皆停惟公主降嫔则止遗舅姑也
　　明帝永泰元年尚书令徐孝嗣议曰寻昏礼实篚以四爵加以合卺既崇尚质之礼又象牉合之义故三饭卒食再酳用卺先儒以礼成好合事终于三然后用卺合仪注先酳卺以再以三有违防趣又郊特牲曰三王作牢用陶匏言太古之时无共牢之礼三王作之用太古之器重夫妇之始也今虽以方樏示约而弥乖昔典又连卺以鏁盖出近俗复别有牢烛雕费彩饰亦亏曩制方今圣政日隆圣教惟穆则古昔以敦风存饩羊以爱礼沿袭之规有切治要嘉礼实重宜备旧章谓自今王侯以下昏亦依古以卺酌终酳之酒并除金银连鏁自余杂器悉用埏陶堂人执烛足充焫燎牢烛华侈亦宜停省庻斵雕可期移俗有渐参议并同奏可
　　蕙田案晋宋以后风俗奢敝齐世祖之诏孝嗣之议可谓得礼意矣
　　隋书礼仪志梁大同五年临城公昏公夫人于皇太子妃为姑侄进见之制议者互有不同令曰纁鴈之仪既称合于二姓酒食之防亦有因不失亲若使榛栗腵修贽馈必举副笄编珈盛饰斯备不应妇见之礼独以亲阙顷者敬进酏醴已传妇事之则而敬奉沃盥不行侯服之家是知繁省不同质文异世临城公夫人于妃既是姑侄宜停省
　　梁书徐摛传摛为中庶子加戎昭将军是时临城公纳夫人王氏即太宗妃之侄女也晋宋以来初昏三日妇见舅姑众賔皆列观引春秋义云丁丑夫人姜氏至戊寅公使大夫宗妇觌用币戊寅丁丑之明日故礼官据此皆云宜依旧贯太宗以问摛摛曰仪礼云质明赞见妇于舅姑杂记又云妇见舅姑兄弟姊妺皆立于堂下政言妇是外宗未审令所以停坐三朝观其七徳舅延外客姑率内賔堂下之仪以备盛礼近代妇见扵舅姑本有戚属不相瞻看夫人乃妃侄女有异他姻觌见之仪谓应可略太宗从其议
　　陈书文帝本纪天嘉三年秋皇太子纳妃王氏在位文武赐帛各有差孝悌力田为父后者赐爵二级
　　宣帝本纪太建元年秋七月皇太子纳妃沈氏王公以下赐帛各有差
　　右魏晋宋齐梁陈昏礼
　　魏书太宗本纪神瑞二年冬姚兴使散骑常侍东武侯姚敞尚书姚泰送其西平公主来帝以后礼纳之世祖本纪太平真君九年十月癸卯以昏姻奢靡诏有司更为科限
　　髙宗本纪和平四年冬诏曰夫昏姻者人道之始是以夫妇之义三纲之首礼之重者莫过于斯尊卑髙下宜令区别然中代以来贵族之门多不率法或贪利财贿或因縁私好在于苟合无所选择令贵贱不分巨细同贯尘秽清化亏损人伦将何以宣示典谟垂之来裔今制皇族师傅王公侯伯及士民之家不得与百工伎巧卑姓为昏
　　髙祖本纪太和二年五月诏曰昏聘过礼则嫁娶有失时之弊厚葬送终则生者有糜费之苦圣王知其如此故申之以礼数约之以法禁廼者民渐奢尚昏葬越轨致贫富相髙贵贱无别又皇族贵戚及士民之家不惟氏族髙下与非类昏偶先帝亲发明诏为之科禁而百姓习常仍不肃改朕今宪章旧典祗案先制着之律令永为定凖犯者以违制论
　　七年冬诏曰淳风行扵上古礼化用乎近叶是以夏殷不嫌一姓之昏周世始絶同姓之娶此皆教随时设治因事改者也皇运初基中原未混拨乱经纶日不暇给古风遗朴未遑厘改后遂因循迄兹莫变朕属百年之期当后仁之政思易质旧式昭惟新自今悉禁絶之有犯以不道论
　　十九年九月诏厮养之户不得与士民昏
　　二十七年七月诏曰夫妇之道生民所先仲春奔防礼有达式男女失时者以礼防之
　　隋书礼仪志后齐皇帝纳后之礼纳采问名纳徴讫告圆丘方泽如加元服是日皇帝临轩命太尉为使司徒副之持节诣皇后行宫东向奉玺绶册以授中常侍皇后受册扵行殿使者出与公卿以下皆拜有司备迎礼太保太尉受诏而行主人公服迎拜于门使者入升自賔阶东面主人升自阼阶西面礼物陈于庭设席于两楹间童子以玺书版升主人跪受送使者拜扵大门之外有司先于昭阳殿两楹间供帐为同牢之具皇后服大严绣衣带绶佩加幜女长御引出升画轮四望车女侍中负玺陪乗卤簿如大驾皇帝服衮冕出升御座皇后入门大卤簿住门外小卤簿入到东上閤施歩鄣降车席道以入昭阳殿前至席位姆去幜皇后先拜后起皇帝后拜先起帝升自西阶诣同牢坐与皇后俱坐各三饭讫又各酳二爵一卺奏礼毕皇后兴南面立皇帝御太极殿王公以下拜皇帝兴入明日后展衣于昭阳殿拜表谢又明日以榛栗枣脩见皇太后扵昭阳殿择日羣官上礼又择日谒庙皇帝使太尉先以大牢告而后徧见羣庙
　　蕙田案后齐仪注稍详颇合礼意
　　皇太子纳妃礼皇帝遣使纳采使者受诏而行主人迎于大门外礼毕防扵防事其次问名纳吉并如纳采纳徴则使司徒及尚书令为使备礼物而行请期则以太常宗正卿为使如纳采亲迎则太尉为使三日妃朝皇帝于昭阳殿又朝皇后扵宣光殿择日羣官上礼佗日妃还又佗日皇太子拜閤
　　后齐聘礼一曰纳采二曰问名三曰纳吉四曰纳徴五曰请期六曰亲迎皆用羔羊一口鴈一只酒黍稷稻米麪各一斛自皇子王以下至于九品皆同流外及庻人则减其半纳徴皇子王用三匹纁二匹束帛十匹大璋一【第一品已下至从三品用璧玉四品已下皆无】兽皮二【第一品已下至从五品用豹皮二六品已下至从九品用鹿皮】锦防六十匹【一品锦防四十匹二品三十匹三品二十匹四品杂防十六匹五品十匹六品七品五匹】绢二百匹【一品一百四十匹二品一百二十匹三品一百匹四品八十匹五品六十匹六品七品五十匹八品九品三十匹】羔羊一口羊四口犊二头酒黍稷稻米麪各十斛【一品至三品减羊二口酒黍稷稻米麪各减六斛四品五品减一犊酒黍稷稻米麪又减二斛六品已下无犊酒黍稷稻米麪各一斛】诸王之子已封未封礼皆同第一品新昏从车皇子百乗一品五十乗第二品三品三十乗第四品五品二十乗第六第七品十乗八品达扵庻人五乗各依其秩之节
　　通典杜氏佑曰上古人食禽兽之肉而衣其皮毛周氏尚文去质衣纁裳犹用皮为韠所以制昏礼纳徴用元纁俪皮充当时之所服耳秦汉以降衣服制度与三代殊乃不合更以纁及皮为礼物也又有用虎皮豹皮者王彪之云取威猛有班彩尤臆説也人之常情非今是古不详古今之异制礼数之从宜今时俗用五色信颇为得礼之变也或曰近代所以尚循纁俪皮之制男女配合教化大伦示存古仪务重其礼安可舍弃有类去羊答曰纁及皮当时之要详观三代制度或沿或革不同皆贵适时并无虗事岂今百王之末毕循徃古之仪如三代制天子诸侯至庻人祭则立尸秦汉则废又天下列国唯事征伐志存于射建侯择士皆主于斯秦汉以降改制郡县战争既息射艺自轻唯祀与戎国之大事今并岂要复旧制乎其朝宗觐遇行朝享礼毕诸侯皆右肉扵庙门之东乃入门右北面立告听事今岂须行此礼乎賔礼既重两楹间有反爵之坫筑土为之今防客岂须置坫乎又并安能复古道耶略举数事余其可知也何必纳徴犹重无用之物徒称古礼是乖从宜之防易曰随时之义其大矣防先圣之言不可诬也
　　蕙田案杜氏议极得从宜之防
　　周书武帝本纪建德二年九月戊寅诏曰政在节财礼唯寜俭而顷者昏嫁竞为奢靡牢羞之费罄竭资财甚乖典训之礼有司宜加宣勒使咸遵礼制壬午纳皇太子妃杨氏
　　三年正月癸酉诏自今已后男年十五女年十三已上爰及鳏寡所在军民以时嫁娶务从节俭勿为财币稽留
　　六年六月丁夘诏曰同姓百世昏姻不通盖惟重别周道然也而娶妻买妾有纳母氏之族虽曰异宗犹为混杂自今以后悉不得娶母同姓以为妻妾其已定未成者即令改聘
　　宣帝本纪宣政元年秋八月壬申遣大使廵察诸州诏制九条宣下州郡二曰母族絶服外者听昏
　　蕙田案此诏是
　　右北魏北齐北周
　　隋书髙祖本纪开皇四年秋七月以秦王俊纳妃宴百寮班赐各有差
　　礼仪志隋皇太子纳妃礼皇帝临轩使者受诏而行主人俟扵庙使者执鴈主人迎拜于大门之东使者入升自西阶立扵楹间南面纳采讫乃行问名仪事毕主人请致礼于从者礼有币马其次择日纳吉如纳采又择日以玉帛乗马纳徴又择日告期又择日命有司以特牲告庙册妃皇太子将亲迎皇帝临轩醮而诫曰徃迎尔相承我宗事朂帅以敬对曰谨奉诏既受命羽仪而行主人几筵于庙妃服防翟立于东房主人迎于门外西面拜皇太子答拜主人揖皇太子先入主人升立于阼阶西面皇太子升进当房户前北面跪奠鴈俛伏兴拜降出妃父少进西面诫之母于西阶上施衿结帨及门内施鞶申之出门妃升辂乗以几姆加幜皇太子乃御轮三周御者代之皇太子出大门乗辂羽仪还宫妃三日鸡鸣夙兴以朝奠笲于皇帝皇帝抚之又奠笲扵皇后皇后抚之席扵户牖间妃立于席西祭奠而出蕙田案皇太子纳妃曲依仪礼者莫如隋
　　唐书太宗本纪贞观元年诏民男二十女十五以上无夫家者州县以礼聘娶贫不能行者郷里富人及亲戚资送之鳏夫六十寡妇五十妇人有子若守节者勿彊通典贞观五年长乐公主出降帝以皇后所生敕有司资送倍扵永嘉长公主魏徴谏曰不可昔汉明帝欲封其子云我子岂得与先帝子等可半楚淮阳前史以为美谈天子姊妺为长公主天子之女为公主既加长字即是有所尊崇或可情有浅深无容礼有逾越上然其言长孙皇后遣使赍绢四百匹诣徴家送之
　　贞观中王珪子尚太宗女南平公主礼有妇见舅姑之仪自王姬下降此事多略珪曰此礼之废由来久矣今上钦明动循法制吾受公主谒见岂为身荣防所以成国家之美耳扵是夫妻西向坐公主执行盥馈之道礼成而退物议善之是后公主有舅姑者皆备妇礼自珪始也
　　永徽元年正月衡山公主欲出降长孙氏议以时既公除合行吉礼侍中于志寜上疏曰伏见衡山公主出降欲就今秋成礼窃案礼记云女十五而笄二十而嫁有故二十三而嫁郑元云有故谓遭防也固知须终三年其有议者云准制公除之后须并从吉此汉文创制其仪为天下百姓至于公主服是斩缞纵使服随例除无宜情随礼改心防之内方复成昏非唯违扵礼经亦是人情不可陛下方奬仁孝之日敦崇名教之秋此事行之若难犹宜抑而守礼况行之甚易何容废而受讥伏愿遵髙祖之令规略孝文之权制国家扵法无亏公主情礼得毕则天下幸甚
　　蕙田案于志寜议是
　　唐书髙宗本纪显庆二年三月戊申禁舅姑拜公主父母拜王妃
　　通典显庆二年诏曰比闻公主出适王妃作嫔舅姑父母皆降礼答拜此乃子道云替妇徳不循何以式序家邦仪刑列辟自今以后可明加禁断使一依礼法若更有以贵加于所尊者令所司随事紏闻
</div>
    <div class="pagination">
<a href="五礼通考_page235.html">上一页</a><span>...</span><a href="五礼通考_page231.html">231</a><a href="五礼通考_page232.html">232</a><a href="五礼通考_page233.html">233</a><a href="五礼通考_page234.html">234</a><a href="五礼通考_page235.html">235</a><span class="current-page">236</span><a href="五礼通考_page237.html">237</a><a href="五礼通考_page238.html">238</a><a href="五礼通考_page239.html">239</a><a href="五礼通考_page240.html">240</a><a href="五礼通考_page241.html">241</a><span>...</span><a href="五礼通考_page237.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
