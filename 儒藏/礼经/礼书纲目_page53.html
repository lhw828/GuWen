<!DOCTYPE html>
<html>
<head>
    <meta charset="UTF-8">
    <title>礼书纲目 - 第 53 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书纲目 - 第 53 页/共 57 页</h1>
    <div class="content">　　事君有犯而无【既谏人有问其国政者可以语其得失若齐晏子为晋叔向言之】左右就养有方【不可侵官】服勤至死方丧三年【方丧资于事父凡此以义为制檀弓】　事君者量而后入不入而后量凡乞假于人为
　　人从事者亦然然故上无怨而下远罪也【量量其事意合成否　少仪】　为人臣下者有谏而无讪有亡而无疾【亡去也疾恶也】颂而无讇谏而无骄【颂谓将顺其美匡救其恶骄谓恃知而慢也】怠则张而相之【怠隋也相助也】废则埽而更之【废政教壊乱不可因也】谓之社稷之役【役为也同上】　四郊多垒此卿大夫之辱也【辱其谋人之国不能安也垒军壁也数见侵伐则多垒】地广大荒而不治此亦士之辱也【辱其亲民不能安荒秽也曲礼】
　　右通论　子言之事君先资其言拜自献其身以成其信【资谋也献犹进也言臣事君必先谋定其言乃后亲进为君言也】是故君有责于其臣臣有死于其言故其受禄不诬其受罪益寡【死其言者竭力于其所言之事死而不于事不信曰诬】　子曰事君大言入则望大利小言入则望小利【大言可以立大事也小言可以立小事也入谓君受之利禄赏也入或为人】故君子不以小言受大禄不以大言受小禄【言臣受禄各用其德能也】　子曰事君不下达不尚辞非其人弗自【不下达不以私事自通于君也不尚辞不多出浮华之言也弗自不身与相亲】　子曰迩臣守和宰正百官大臣虑四方【迩近也和谓调和君事者也齐景公曰唯据与我和宰冢宰也冢宰正治百官】　子曰事君难进而易退则位有序易进而难退则乱也【乱谓贤否不别】故君子三揖而进一辞而退以远乱也【进难者为主人之择已也退速者为君子之倦也】　子曰事君三违而不出竟则利禄也人虽曰不要吾弗信也【违犹去也利禄言为贪禄留也臣以道去君至于三而不遂去是贪禄必以其强与君要也】　子曰事君慎始而敬终【轻交易絶君子所耻】　子曰事君可贵可贱可富可贫可生可杀而不可使为乱【乱谓违废事君之礼】　子曰事君军旅不辟难朝廷不辞贱【言尚忠且谦也】处其位而不履其事则乱也【履犹行也】故君使其臣得志则慎虑而从之否则孰虑而从之终事而退臣之厚也【使谓使之聘问师役之属也慎虑而从之者此己志也欲其必有成也否谓非己志也孰虑而从之又计于己利害也终事而退非己志者事成则去也事或为身　竝表记】　子曰下难知则君长劳【难知有奸心也】臣仪行不重辞不援其所不及不烦其所不知则君不劳矣【仪当为义声之误也言臣义事君则行也重犹尚也援犹引也引君所不及谓必使其君所行如尧舜也不烦以其所不知谓必使其知虑如圣人也凡告谕人当随其才以诱之　缁衣】　子云善则称君过则称已则民作忠【坊记】　子路问事君子曰勿欺也而犯之【犯谓犯颜谏诤　范氏曰犯非子路之所难也而以不欺为难故夫子敎以先勿欺而后犯也】　子曰事君敬其事而后其食【后与后获之后同食禄也君子之仕也有官守者修其职有言责者尽其忠皆以敬吾之事而已不可先有求禄之心也　并论语】责难于君谓之恭陈善闭邪谓之敬吾君不能
　　谓之贼【范氏曰人臣以难事责于君使其君为尧舜之君者尊君之大也开陈善道以禁闭君之邪心惟恐其君或陷于有过之地者敬君之至也谓其君不能行善道而不以告者贼害其君之甚也孟子】　史黯曰事君者谏过而赏善【谏过匡救其恶赏善将顺其美】荐可而替否【荐进也替去也传曰君所谓可而有否焉臣献其否以成其可君所谓否而有可焉臣献其可以去其否】献能而进贤择才而荐之朝夕诵善败而纳之道之以文行之以顺勤之以力致之以死【死其难也】聴则进否则退【国语晋语】　召公曰夫事君者险而不怼【君诸侯也在危险之中不当怼怼谓若晋庆郑怨惠公愎谏违卜弃而不战】怨而不怒【怨怨望也怒作气也】况事王乎【周语】
　　司士掌摈士者膳其挚【摈士告见初为士者于王也郑司农云膳其挚者王食其所执羔鴈之挚谓膳者入于王之膳人　夏官】　始见于君执挚至下容弥蹙【下谓君所也蹙犹促也促恭慤貌也其为恭士大夫一也】庶人见于君不为容进退走【容谓趋翔】士大夫则奠挚再拜稽首君答壹拜【言君答士大夫一拜则于庶人不答之庶人之挚鹜古文壹作一】若他邦之人则使摈者还其挚曰寡君使某还挚宾对曰君不有其外臣臣不敢辞再拜稽首受【士相见礼】
　　右始见　子曰择日月以见君恐民之不敬也【择日月以见君谓臣在邑竟者　表记】　臣见君所以有贽何贽者质也质己之诚致己之悃愊也王者因臣之心以为之制差其尊卑以副其意子见父无贽何至亲也见无时故无贽臣之事君以义合也得亲供养故质己之诚副己之意故有贽也【白虎通】　孟子曰在国曰市井之臣在野曰草莽之臣皆谓庶人庶人不传质为臣不敢见于诸侯礼也【传通也质者士执雉庶人执鹜相见以自通者也国内莫非君臣但未仕者与执贽在位之臣不同故不敢见也】
　　将适公所宿斋戒居外寝沐浴史进象笏书思对命【思所思念将以告君者也对所以对君者也命所受君命也书之于笏为失忘也】既服习容观玊声【玉佩】乃出揖私朝煇如也登车则有光矣【私朝自大夫家之朝也揖其臣乃行玉藻】　大夫士出入君门由闑右【臣统于君闑门橛】不践阈【阈门限也曲礼】　凡有指画于君前用笏造受命于君前则书于笏【玊藻】　辍朝而顾不有异事必有异虑【心不正志不在君辍犹止也】故辍朝而顾君子谓之固【固谓不达于礼也　曲礼】　君命召虽贱人大夫士必自御之【御当为讶讶迎也君虽使贱人来必自出迎之尊君命也春秋传曰跛者御跛者眇者御眇者皆讶也世人乱之　曲礼】　凡君召以三节二节以走一节以趋【节所以明信辅君命也使使召臣急则持二缓则持一周礼曰镇圭以徴守其余未闻也今汉使者拥节】在官不俟屦在外不俟车【趋君命也必有执随授之者官谓朝廷治事处也　玊藻】
　　右朝君　朝与下大夫言侃侃如也与上大夫言訚訚如也【此君未视朝时也王制诸侯上大夫卿下大夫五人许氏説文侃侃刚直也訚訚和悦而诤也】君在踧踖如也与与如也【君在视朝也踧踖恭敬不宁之貌与与威仪中适之貌张子曰与与不忘向君也亦通　此一节记孔子在朝廷事上接下之不同也】　入公门鞠躬如也如不容【鞠躬曲身也公门高大而若不容敬之至也】立不中门行不履阈【中门中于门也谓当枨闑之间君出入处也阈门限也礼士大夫出入君门由闑右不践阈谢氏曰立中门则当尊行履阈则不恪】过位色勃如也足躩如也其言似不足者【位君之虚位谓门屏之间人君宁立之处所谓宁也君虽不在过之必敬不敢以虚位而慢之也言似不足不敢肆也】摄齐升堂鞠躬如也屏气似不息者【摄抠也齐衣下缝也礼将升堂两手抠衣使去地尺恐蹑之而倾跌失容也屏藏也息鼻息出入者也近至尊气容肃也】出降一等逞颜色怡怡如也没阶趋翼如也复其位踧踖如也【等阶之级也逞放也渐远所尊舒气解顔怡怡和悦也没阶下尽阶也趋走就位也复位踧踖敬之余也　此一节记孔子在朝之容】　吉月必朝服而朝【吉月月朔也孔子在鲁致仕时如此】　君命召不俟驾行矣【急趋君命行出而驾车随之】　子曰拜下礼也今拜乎上泰也虽违众吾从下【臣与君行礼当拜于堂下君辞之乃升成拜泰骄慢也】　子曰事君尽礼人以为谄也【黄氏曰孔子于事君之礼非有所加也如是而后尽尔时人不能反以为谄故孔子言之以明礼之当然也　竝论语】　晋灵公不君赵宣子骤谏公患之使鉏麑贼之【鉏麑晋力士】晨往寝门辟矣盛服将朝尚早坐而假寐【不解衣冠而睡】麑退叹而言曰不忘恭敬民之主也贼民之主不忠弃君之命不信有一于此不如死也触槐而死【槐赵盾庭树宣二年左氏传】
　　凡侍于君绅垂足如履齐颐霤垂拱视下而聴上视带以及祫聴乡任左【绅垂则磬折也齐裳下缉也祫交领也　玊藻】　赞币自左诏辞自右【自由也谓为君授币为君传命也立者尊右　少仪】　凡燕见于君必辨君之南面若不得则正方不疑君【辩犹正也君南面则臣见正北面君或时不然当正东面若正西面不得疑君所处邪乡之此谓特见图事非立宾主之燕也疑度之】君在堂升见无方阶辩君所在【升见升堂见于君也君近东则升东阶君近西则升西阶士相见礼】　侍坐则必退席不退则必引而去君之党【引郤】
　　【也党乡之细者退谓旁侧也辟君之亲党也　玊藻】　君命大夫与士肄【肄习也君有命大夫则与士展习其事谓欲有所为也】在官言官在府言府在库言库在朝言朝【唯君命所在就展习之也官谓版图文书之处府谓宝藏货贿之处也库谓车马兵甲之处也朝谓君臣谋政事之处也】朝言不及犬马【非公议也】在朝言礼问礼对以礼【于朝廷言无所不用礼　曲礼】　君前臣名【详见曲礼言语】　士于君所言大夫没矣则称諡若字名士【同上】　君所无私讳【同上】　过而举君之讳则起【举犹言也起立若失言而变自新】与君之讳同则称字【谓诸臣之名也　杂记】　若赐之食而君客之则命之祭然后祭【虽见宾客犹不敢备礼也侍食则正不祭】先饭辩甞羞饮而俟【俟君食而后食也君将食臣先甞之忠孝也】若有甞羞者则俟君之食然后食饭饮而俟【不祭俟食不敢备礼也不甞羞膳宰存也饭饮利将食也】君命之羞羞近者【辟贪味也】命之品甞之然后惟所欲【必先徧甞之】凡甞逺食必顺近食【从近始也】君未覆手不敢飱【覆手以循咡已食也飱劝食也】君既食又饭飱【不敢先君饱】饭飱者三饭也【臣劝君食如是可也】君既彻执饭与醤乃出授从者【食于尊者之前当亲彻也】君若赐之爵则越席再拜稽首受登席祭之饮卒爵而俟君卒爵然后授虚爵【不敢先君尽爵】君子之饮酒也受一爵而色洒如也【洒如肃敬貌洒或为察】二爵而言言斯【言言和敬貌斯犹耳也】礼已三爵而油油【油油説敬貌】以退【礼饮过三爵则敬杀可以去矣】退则坐取屦辟而后屦坐左纳右坐右纳左【辟俛逡巡而退着屦也　玉藻】　若君赐之食则君祭先饭徧尝膳饮而俟君命之食然后食【君祭先饭食其祭食臣先饭示为君尝食也此谓君与之礼食膳谓进庶羞既尝庶羞则饮俟君之徧尝也今云呫尝膳】若有将食者则俟君之食然后食【将食犹进食谓膳宰也膳宰进食则臣不尝食周礼膳夫授祭品尝食王乃食】若君赐之爵则下席再拜稽首受爵升席祭卒爵而俟君卒爵然后授虚爵【受爵者于尊所至于授爵坐授人耳必俟君卒爵者若欲其釂然也今文曰若赐之爵无君也】退坐取屦辟而后屦君为之兴则曰君无为兴臣不敢辞君若降送之则不敢顾辞遂出【谓君若食之饮之而退也辟俛而逡巡兴起也辞君兴而不敢辞其降于已大崇不敢当也】大夫则辞退下比及门三辞【下亦降也士相见礼】　　赐果于君前其有核者懐其核【嫌弃尊者物也木实曰果】御食于君君赐余器之溉者不写其余皆写【重污辱君之器也溉谓陶梓之器不溉谓萑竹之器也写者传已器中乃食之也劝侑曰御曲礼】　凡献于君大夫使宰士亲皆再拜稽首送之【敬也】膳于君有荤桃茢于大夫去茢于士去荤皆造于膳宰【膳美食也荤桃茢辟凶邪也大夫用荤桃士桃而已荤姜及辛菜也茢菼帚也造于膳宰既致命而授之荤或作焄】大夫不亲拜为君之答已也【不敢变动至尊】　凡于尊者有献而弗敢以闻【此谓献辞也少仪曰君将适他臣若致金玊货贝于君则曰致马资于有司是其类也　玉藻】　君将适他臣如致金玊货贝于君则曰致马资于有司【适他行朝会也资犹用也　少仪】　士有献于国君他日君问之曰安取彼再拜稽首而后对【起敬也曲礼】　君赐车马乘以拜赐衣服服以拜【敬君惠也】赐君未有命弗敢即乘服也【谓卿大夫受赐于天子者归必致于其君君有命乃服之】君赐稽首据掌致诸地【致首于地据掌以左手覆按右手也】酒肉之赐弗再拜【轻也受重赐者拜受又拜于其室也】　大夫拜赐而退士待诺而退又拜弗答拜【小臣受大夫之拜复以入告大夫拜便辟也　并玊藻】　大夫有献弗亲君有赐不面拜为君之答已也【不面拜于外告小臣小臣受以入也小臣掌三公及孤卿之复逆也　郊特牲】有庆非君赐不贺【唯君赐为荣也　玉藻】　君有疾饮药臣先
　　尝之【尝度其所堪　曲礼】
　　右侍坐侍食献赐侍疾　君赐食必正席先尝之君赐腥必熟而荐之君赐生必畜之【食恐或馂余故不以祭正席先尝如对君也言先尝则余当以颁赐矣腥生肉熟而荐之祖考荣君赐也畜之者仁君之惠无故不敢杀也】侍食于君君祭先饭【周礼王日一举膳夫授祭品尝食王乃食君侍食者君祭则已不祭而先饭若为君尝食然不敢当客礼也　论语】　孔子侍坐于哀公赐之桃与黍焉哀公曰请用孔子先食黍而后食桃左右皆掩口而笑公曰黍者所以雪夫桃非为食之也孔子对曰丘知之矣然夫黍者五谷之长郊礼宗庙以为上盛果属有六而桃为下祭祀不用不登郊庙丘闻之君子以贱雪贵不闻以贵雪贱今以五谷之长雪果之下者是从上雪下臣以为妨于教害于义故不敢【家语】　晏子聘于楚楚王进橘置削晏子不削而并食之楚王曰橘当去剖晏子对曰臣闻之赐人主前者桃不削橘柚不剖今臣无教臣不敢剖臣非不知也【説苑】
　　凡为君使者已受命君言不于家【急君使也言谓有故所问也聘礼曰若有言则以束帛如享礼】君言至则主人出拜君言之辱使者归则必拜送于门外【敬君命也此谓国君问事于其臣】若使人于君所则必朝服而命之使者反则必下堂而受命【此臣有所告请于其君　曲礼】凡自称于君士大夫则曰下臣宅者在邦则曰市井
　　之臣在野则曰草茅之臣庶人则曰刺草之臣他国之人则曰外臣【宅者谓致仕者去官而居宅或在国中或在野周礼载师之职以宅田任近郊之地刺犹刬除也今文宅或为托古文茅作苗　士相见礼】　振书端书于君前有诛倒防侧于君前有诛【臣不豫事不敬也振去尘也端正也倒颠倒也侧反侧也皆谓甫省视之】防几杖席葢重素袗絺绤不入公门【防嫌问国家吉凶凡杖嫌自长老席葢载丧车也杂记曰士輤苇席以为屋蒲席以为裳帷重素衣裳皆素丧服也袗单也孔子曰当暑袗絺绤必表而出之为其形防】苞屦扱祍厌冠不入公门【此皆凶服也苞藨也齐衰藨蒯之菲也问丧曰亲始死扱上祍厌犹伏也丧冠厌伏苞或为菲】书方衰凶器不以告不入公门【此谓丧在内不得不入当先告君耳方板也士丧礼下篇曰书赗于方若九若七若五凶器明器也】　大夫私行出疆必请反必有献士私行出疆必请反必告【臣不敢自专也私行谓以已事也士言告者不必有其献也告反而已】君劳之则拜问其行拜而后对【亦起敬也问行谓道中无恙及所经过】　执天子之器则上衡【谓高于心弥敬也此衡谓与心平】国君则平衡大夫则绥之士则提之【绥读曰妥妥之谓下于心】　执主器执轻如不克【重慎之也主君也克胜也】执主器操币圭璧则尚左手行不举足车轮曳踵【重慎也尚左手尊左也车轮谓行不絶地】立则磬折垂佩主佩倚则臣佩垂主佩垂则臣佩委【君臣俛仰之节倚谓附于身小俛则垂大俛则委于地】大夫士下公门式路马乘路马必朝服载鞭防不敢
　　授绥左必式步路马必中道以足蹙路马刍有诛齿路马有诛【皆广敬也路马君之马载鞭防不敢执也齿欲年也诛罚也　竝曲礼】　祥车旷左【空神位也祥车葬之乘车】乘君之乘车不敢旷左左必式【君存恶空其位同上】　乘贰车则式佐车则否【贰车佐车皆副车也朝祀之副曰贰戎猎之副】
　　【曰佐鲁庄公败于干时公丧戎路乗传而归】有贰车者之乘马服车不齿【尊有爵之物广敬也服车所乘车也车有新旧】观君子之衣服服劒乘马弗贾【平尊者之物非敬也　少仪】　卿非君命不越竟【庄二十七年左氏传】　为人臣者无外交不敢贰君也【详见宾礼诸侯相朝】
　　右恭敬　君召使摈色勃如也足躩如也【摈主国之君所使出接宾者勃变色貌躩盘辟貌皆敬君命故也】揖所与立左右手衣前后防如也【所与立谓同为摈者也摈用命数之半如上公九命则用五人以次传命揖左人则左其手揖右人则右其手防整貌】趋进翼如也【疾趋而进张拱端好如鸟舒翼】宾退必复命曰宾不顾矣【纾君敬也　此一节记孔子为君摈相之容】疾君视之东首加朝服拖绅【东首以受生气也病卧不能着衣束】
　　【带又不可以防服见君故加朝服于身又引大带于上也　并论语】　衞灵公与夫人夜坐闻车声辚辚至阙而止过阙复有声公问夫人曰知此为谁夫人曰此蘧伯玊也公曰何以知之夫人曰妾闻礼下公门式路马所以广敬也夫忠臣与孝子不为昭昭信节不为冥防惰行蘧伯玉衞之贤大夫也仁而有智敬于事上此其人必不以闇昧废礼是以知之公使人视之果伯玊也【列女传】　聘弓鍭矢不出竟束脩之肉不行竟中有至尊者不贰之也【详见宾礼诸侯相朝】
　　为人臣之礼不显谏【为夺美也显明也谓明言其君恶不几微】三谏而不聴则逃之【逃去也君臣有义则合无义则离　曲礼】　事君有犯而无【详见首章】右谏诤　子曰事君远而谏则讇也近而不谏则尸利也【尸谓不知人事无辞让也】　子曰事君欲谏不欲陈【陈谓言其过于外也　并表记】　孔子曰忠臣之谏君有五义焉一曰谲谏二曰戆谏三曰降谏四曰直谏五曰讽谏唯度主以行之吾从其讽谏乎【家语　按庄二十四年公羊传何休注云谏有五一曰讽谏二曰顺谏三曰直谏四曰争谏五曰戆谏】　齐宣王问卿孟子曰王何卿之问也王曰卿不同乎曰不同有贵戚之卿有异姓之卿王曰请问贵戚之卿曰君有大过则谏反覆之而不聴则易位【大过谓足以亡其国者易位易君之位更立亲戚之贤者葢与君有亲亲之恩无可去之义以宗庙为重不忍坐视其亡故不得已而至于此也】请问异姓之卿曰君有过则谏反覆之而不聴则去【君臣义合不合则去　此章言大臣之义亲疎不同守经行权各有其分贵戚之卿小过非不谏也但必大过而不聴乃可易位异姓之卿大过非不谏也虽小过而不聴已可去矣然三仁贵戚不能行之于纣而霍光异姓乃能行之于昌邑此又委任权力之不同不可以执一论也孟子】　臣所以有谏君之义何尽忠纳诚也诤不从得去何以屈尊申卑孤恶君也去曰某质性顽钝言愚不任用请退避贤如是君待之以礼臣待放如不以礼待遂去君待之以礼奈何曰予熟思夫子言未得其道今子不且留圣王之制无塞贤之路夫子欲何之则遣大夫送至于郊必三谏者何以为得君臣之义必待于郊者忠厚之至冀君觉悟能用之所以必三年何古者臣下有大丧君三年不呼其门所以复君恩如以言放者臣为君讳若言有罪放之也臣待于郊君不絶其禄者示不欲去也道不合耳禄参二与之一留与其妻长子使终祭宗庙赐之环则反赐之玦则去明君子重耻也【白虎通】　箕子者纣亲戚也纣始为象箸箕子叹曰彼为象箸必为玉桮为玊桮则必思远方珍怪之物而御之矣舆马宫室之渐自此始不可振也纣为淫泆箕子谏纣不聴而囚之人或曰可以去矣箕子曰为人臣谏不聴而去是彰君之恶而自説于民吾不忍为也乃被髪佯狂而为奴遂而鼓琴以自悲故传之曰箕子操王子比干者亦纣之亲戚也见箕子谏不聴而为奴则曰君有过而不以死争则百姓何辜乃直言谏纣纣怒曰吾闻圣人之心有七窍信有诸乎乃遂杀王子比干刳视其心微子曰父子有骨肉而臣主以义属故父有过子三谏不聴则随而号之人臣三谏不聴则其义可以去矣于是遂行孔子曰殷有三仁焉【史记微子世家】　晏子曰君所谓可而有否焉臣献其否以成其可【献君之否以成君可】君所谓否而有可焉臣献其可以去其否是以政平而不干民无争心【昭二十年左氏传】
　　大夫士去国祭器不逾竟【此用君禄所作取以出竟恐辱亲也】大夫寓祭器于大夫士寓祭器于士【寓寄也与得用者言寄觊已后还】大夫士去国逾竟为坛位乡国而哭素衣素裳素冠彻縁鞮屦素簚乘髦马不蚤鬋不祭食不説人以无罪妇人不当御三月而复服【言以丧礼自处也臣无君犹无天也坛位除地为位也彻犹去也鞮屦无絇之菲也簚覆笭也髦马不鬄落也蚤读为爪鬋鬋鬓也不自説于人以无罪嫌恶其君也御接见也三月一时天气变可以遂去也簚或为幕】　君子行礼不求变俗【求犹务也不务变其故俗重本也谓去先祖之国居他国】祭祀之礼居丧之服哭泣之位皆如其国之故谨修其法而审行之【其法谓其先祖之制度若夏殷】去国三世爵禄有列于朝出入有诏于国【三世自祖至孙逾久可以变故俗而犹不变者爵禄有列于朝谓君不絶其祖祀复立其族若臧纥奔邾立臧为矣诏告也谓与卿大夫吉凶往来相赴告】若兄弟宗族犹存则反告于宗后【谓无列无诏者反告亦谓吉凶也宗后宗子也】去国三世爵禄无列于朝出入无诏于国唯兴之日从新国之法【以故国与已无恩兴谓起为卿大夫　并曲礼】
　　右去国　孔子之去齐接淅而行去鲁曰迟迟吾行也去父母国之道也【接犹承也淅渍米水也渍米将炊而欲去之速故以手承水】　子路去鲁谓颜渊曰何以赠我【赠送】曰吾闻之也去国则哭于墓而后行反其国不哭展墓而入【无君事主于孝哭哀去也展省视之】谓子路曰何以处我【处犹安也】子路曰吾闻之也过墓则式过祀则下【居者主于敬　檀弓】子产曰卿违从大夫之位【谓以礼去者降位一等】罪人以其罪降【罪重则降多】古之制也【昭七年左氏传】　晋放其大夫胥甲父于衞放之者何犹曰无去是云尔【是是衞】然则何言尔近正也此其为近正奈何大夫已去三年待放【古者刑不上大夫葢以为摘巢毁卵则鳯凰不翔刳胎焚夭则麒麟不至刑之则恐误刑贤者死者不可复生刑者不可复属故有罪放之而已所以尊贤者之类也三年者古者疑狱三年而后断易曰系用徽墨寘于丛棘三嵗不得凶是也自嫌有罪当诛故三年不敢去】君放之非也【曰无去是非也】大夫待放正也【聴君不去衞正也宣元年公羊传】
　　国君去其国止之曰奈何去社稷也大夫曰奈何去宗庙也士曰奈何去坟墓也【皆臣民殷勤之言】国君死社稷【死其所受于天子也谓见侵伐也春秋传曰国灭君死之正也】大夫死众士死制【死其所受于君众谓君师制谓君教令所使为之　曲礼】　君子曰谋人之军师败则死之谋人之邦邑危则亡之【利已亡众非忠也言亡之者虽辟贤非义退　檀弓】　内乱不与焉外患弗辟也【谓卿大夫也同僚将为乱已力不能讨不与而已至于邻国为冦则当死之也春秋鲁公子友如陈葬原仲传曰君子辟内难而不辟外难　杂记】
　　右死节　武公伐翼杀哀侯【翼晋国都也】止栾共子曰苟无死【栾共子晋哀侯大夫共叔成也初桓叔为曲沃伯共子之父栾宾傅之故止共子使无死也】吾以子见天子令子为上卿制晋国之政【上卿执政命于天子者也】辞曰臣闻之民生于三事之如一【三君父师也如一服勤至死也】父生之师教之君食之【食谓禄也】非父不生非食不长非教不知生之族也故壹事之【族类也壹事之事之如一也】唯其所在则致死焉【在君父为君父在师为师】报生以死报赐以力人之道也【赐惠也以力谓家臣也】臣敢以私利废人之道【私利谓不死为上卿】君何以训矣【无以教为忠也】且君知成之从也未知其待于曲沃也【君武公也言君知成将死其君为从臣道也故使止臣未知成不死而待君于曲沃之为贰也】从君而贰君焉用之【贰二心也】遂鬬而死【国语晋语】　宋督将弑殇公孔父生而存则殇公不可得而弑也于是先攻孔父之家【大夫称家父者字也礼臣死君字之以君得字之知先攻孔父之家】殇公知孔父死已必死趋而救之皆死焉孔父正色而立于朝则人莫敢过而致难于其君者孔父可谓义形于色矣【内有其义而外形见于颜色　桓二年公羊传】　宋万搏闵公绝其脰仇牧闻君弑趋而至遇之于门手劒而叱之万臂榝仇牧碎其首【侧手曰榝】齿着于门阖【阖扇】仇牧可谓不畏彊御矣【庄十二年公羊传】　晋献公卒里克丕郑以三公子之徒作乱【三公子申生重耳夷吾】初献公使荀息傅奚齐公疾召之曰以是藐诸孤【言其幼贱与诸子县藐】辱在大夫其若之何【欲屈辱荀息使保防之】稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送往事居耦俱无猜贞也【往死者居生者耦两也送死事生两无疑恨所谓正也】及里克将杀奚齐先告荀息曰三怨将作【三公子之徒】秦晋辅之子将何如荀息曰将死之里克曰无益也荀叔曰吾与先君言矣不可以贰能欲复言而爱身乎【苟叔荀息也复言言可复也】虽无益也将焉辟之且人之欲善谁不如我我欲无贰而能谓人已乎【言不能止里克使不忠于申生等】里克杀奚齐于次【次丧次】荀息将死之人曰不如立卓子而辅之荀息立公子卓以葬里克杀公子卓于朝荀息死之【僖九年左氏传】荀息可谓不食其言矣【公羊传】　晋懐公命无从亡人【懐公子圉亡人重耳】期期而不至无赦狐突之子毛及偃从重耳在秦弗召【偃子犯也】懐公执狐突曰子来则免对曰子之能仕父教之忠古之制也防名委贽贰乃辟也【名书于所臣之防屈膝而君事之则不可以贰辟罪也】今臣之子名在重耳有年数矣若又召之教之贰也父教子贰何以事君刑之不滥君之明也臣之愿也淫刑以逞谁则无罪臣闻命矣乃杀之【僖二十三年左氏传】　楚子围宋晋使解如宋使无降楚曰晋师悉起将至矣郑人囚而献诸楚楚子厚赂之使反其言【反言晋不救】不许三而许之登诸楼车使呼宋人而告之【楼车车上望橹】遂致其君命楚子将杀之使与之言曰尔既许不谷而反之何故非我无信汝则弃之速即尔刑对曰臣闻之君能制命为义臣能承命为信信载义而行之为利谋不失利以衞社稷民之主也义无二信【欲为义者不行两信】信无二命【欲行信者不受二命】君之赂臣不知命也受命以出有死无霣【霣废坠也】又可赂乎臣之许君以成命也【成其君命】死而成命臣之禄也寡君有信臣【已不废命】下臣获考【考成也】死又何求楚子舎之以归【宣十五年左氏传】　衞懿公有臣曰宏演远使未还翟人攻衞及懿公于荥泽杀之尽食其肉独舍其肝宏演至报使于肝毕呼天而啼尽哀而止曰臣请为襮因自杀先出其腹内懿公之肝【襮表也纳公之肝于其腹中故曰臣请为襮也】桓公闻之曰衞之亡也以为无道也今有臣若此不可不存于是复立衞于楚丘宏演可谓忠矣杀身出生以徇其君【出去也去生就死以徇从其君】非徒徇其君也又令衞之宗庙复立祭祀不絶可谓有功矣【吕氏春秋】　乐毅破齐闻画邑人王蠋贤令军中环画邑三十里无入使人请蠋蠋谢不往燕人曰不来吾且屠画邑蠋曰忠臣不事二君烈女不更二夫齐王不用吾谏故退而耕于野国破君亡吾不能存而又欲刼之以兵吾与其不义而生不若死遂经其颈于树枝自奋絶脰而死【通鉴赧王三十一年】　齐崔杼弑其君光晏子立于崔氏之门外【闻难而来】其人曰死乎曰独吾君也乎哉吾死也【言已与众臣无异】曰行乎曰吾罪也乎哉吾亡也【自谓无罪】曰归乎曰君死安归【言安可以归】君民者岂以陵民社稷是主臣君者岂为其口实社稷是养【言君不徒君民上臣不徒求禄皆为社稷】故君为社稷死则死之为社稷亡则亡之【谓以公义死亡】若为已死而为已亡非其私昵谁敢任之【私昵所亲爱也非所亲昵无为当其祸】且人有君而弑之吾焉得死之而焉得亡之【言已非正卿见待无异于众臣故不得死其难也】将庸何归【将用死亡之义何所归趣】门启而入枕尸股而哭【以公尸枕已股】兴三踊而出【襄二十五年左氏传】
　　父之雠弗与共戴天【父者子之天杀己之天与共戴天非孝子也行求杀之乃止　曲礼按君之雠亦犹父也其余亲之雠详见通礼刑辟】　父之雠辟诸海外君之雠
　　眂父【调人　详见刑辟】
　　右复雠　韩魏赵氏杀智伯分其田赵襄子漆智伯之头以为饮器智伯之臣豫让欲为之报仇乃诈为刑人挟匕首入襄子宫中涂厠襄子如厠心动索之获豫让左右欲杀之襄子曰智伯死无后而此人欲为报仇真义士也吾谨避之耳乃舎之豫让又漆身为癞吞炭为哑行乞于市其妻不识也行见其友其友识之为之泣曰以子之才臣事赵孟必得近幸子乃为所欲为顾不易邪何乃自苦如此求以报仇不亦愚乎豫让笑而应之曰不可既已委质为臣而又求杀之是二心也且为先知报后知为故君贼新君大乱君臣之义吾弗为之矣凡吾所以为此者所以明君臣之义虽难不避也襄子出豫让伏于桥下襄子至桥马惊索之得豫让遂杀之【史记通鉴】　王孙贾事齐闵王王出走贾失王之处其母曰女朝去而晚来则吾倚门而望女莫出不还则吾倚闾而望女今欲王王出走女不知其处女尚何归王孙贾乃入市中曰淖齿乱齐国杀闵王欲与我诛齿者右市人从之者四百人与诛淖齿刺而杀之【通鉴赧王三十二年】















　　礼书纲目卷八十
<经部,礼类,通礼之属,礼书纲目>
　　钦定四库全书
　　礼书纲目卷八十一　　　　　婺源江永撰
　　乐制　　　　乐一
　　补
　　伏羲乐名扶来亦曰立本神农乐名扶持亦曰下谋【见帝系谱及孝经纬文按隋乐志云伏羲有绚同之咏伊耆有苇籥之音葛天八阕神农五事与功偕其来尚矣】黄帝作咸池少皥作大渊【见帝王世纪】颛顼作六茎帝喾作六英唐尧作大章虞舜作大韶夏禹作大夏【禹命登扶氏为承夏之乐有钟鼓磬铎鞉钟所以记有徳鼔所以谋有道磬所以待有忧鼗所以察有説治天下以五声为铭于簨簴】商汤作大濩周武王作大武周公作勺又有房中之乐以歌后妃之徳【杜氏通典】　土鼓蒉桴苇籥伊耆氏之乐也【蒉当为凷声之误也籥如笛三孔伊耆氏古天子有天下之号也今有姓伊耆氏者　明堂位】　舜作五之琴以歌南风防始制乐以赏诸侯【详乐记】　防曰戛击鸣球搏拊琴瑟以咏祖考来格虞賔在位羣后徳让下管鼗鼓合止柷敔笙镛以间鸟兽跄跄箫韶九成凤凰来仪【戛击考击也鸣球玉磬名也搏至拊循也乐之始作升歌于堂上则堂上之乐惟取其声之轻清者与人声相比故曰以咏盖戛击鸣球搏拊琴瑟以合咏歌之声也格神之格思之格虞賔丹朱也尧之后为賔于虞犹防子作賔于周也丹朱在位与助祭群后以徳相让则人无不和可知矣下堂下之乐也管犹周礼所谓隂竹之管孤竹之管孙竹之管也鼗鼔如鼔而小有柄持而摇之则旁耳自击柷敔郭璞云柷如漆桶方二尺四寸深一尺八寸中有椎柄连底撞之令左右击敔状如伏虎背上有二十七鉏铻刻以籈栎之籈长一尺以木为之始作也击柷以合之及其将终也则栎敔以止之皆节乐之噐也笙以匏为之列管于匏中又施簧于管端镛大钟也叶氏曰钟与笙相应者曰笙钟与歌相应者曰颂钟颂或谓之镛诗贲鼓维镛是也大射礼乐人宿县于阼阶东笙磬西面其南笙钟西阶之西颂磬东面其南颂钟颂钟即镛钟也上言以咏此言以问相对而言盖与咏歌迭奏也乡饮酒礼云歌鹿鸣笙南陔间歌鱼丽笙由庚或其遗制也跄跄行动之貌言乐音不独感神人至于鸟兽无知亦且相率而舞跄跄然也箫古文作箾舞者所执之物説文云乐名箾韶季札观周乐见舞韶箾者则箾韶盖舜乐之总名也今文作箫故先儒误以箫管释之九成者乐之九成也功以九叙故乐以九成九成犹周礼所谓九变也孔子曰乐者象成者也故曰成凤凰羽族之灵者其雄为凤其雌为凰来仪者来舞而有容仪也戛击鸣球搏拊琴瑟以咏堂上之乐也下管鼗鼔合止柷敔笙镛以间堂下之乐也唐孔氏曰乐之作也依上下而递奏间合而后曲成祖考尊神故言于堂上之乐鸟兽防物故言于堂下之乐九成致凤尊异灵瑞故别言之非堂上之乐独致神格堂下之乐偏能舞兽也或曰笙之形如鸟翼镛之虞如兽形故于笙镛以间言鸟兽跄跄风俗通曰舜作箫笙以象凤盖因其形声之似以状其声乐之和岂真有鸟兽鳯凰而跄跄来仪者乎曰是未知声乐蹙通之妙也匏巴鼔瑟而防鱼出聴伯牙鼓琴而六马仰秼声之致祥召物见于传者多矣况舜之徳致和于上防之乐召和于下其格神人舞兽凤岂足疑哉今按季札观周乐见舞韶箾者曰徳至矣尽矣如天之无不覆如地之无不载虽甚盛徳蔑以加矣夫韶乐之奏幽而感神则祖考来格明而感人则群后徳让防而感物则凤仪兽舞原其所以能感召如此者皆由舜之徳如天地之无不覆焘也其乐之传厯千余载孔子闻之于齐尚且三月不知肉味曰不圗为乐之至于斯则当时感召从可知矣】防曰于予击石拊石百兽率舞庶尹允谐【重击曰击轻击曰拊石磬也有大磬有编磬有歌磬磬有大小故击有轻重八音独言石者盖石声属角最难谐和记曰磬以立辨夫乐以合为主而石声独立辨者以其难和也石声既和则金丝竹匏土革木七声无不和者矣诗云既和且平依我磬声则知言石者总乐之和而言之也或曰玉振之也者终条理之事故举磬以终焉上言鸟兽此言百兽者考工记曰天下大兽五脂者膏者羸者羽者麟者羽麟总可谓之兽也百兽舞则物无不和可知矣尹正也庶尹者众百官府之长也允谐者信皆和谐也庶尹谐则人无不和可知矣　益稷】右厯代乐制　乐所由来者尚也【尚曩】必不可废有节有侈有正有淫矣【节适也侈大也正雅也淫乱也】贤者以昌不肖以亡昔古朱防氏之治天下也【朱防氏古天子炎帝之别号】多风而阳气蓄积万物散解果实不成故士逹作为五瑟以来隂气以定羣生【士达朱防氏之臣】昔葛天氏之乐三人掺牛尾投足以歌八阕【葛天氏古帝名投足犹蹀足阕终】一曰载民二曰鸟三曰遂草木四曰奋五谷五曰敬天常六曰达帝功七曰依地徳八曰总万物之极【乐之八篇名也】昔陶唐氏之始隂多滞伏而湛积【陶唐氏尧之号】水道壅塞不行其原【故有洪水之灾】民气郁阏而滞着【阏读曰遏止之遏】筋骨瑟缩不达故作为舞以宣导之【宣通】昔黄帝令伶伦作为律【伶伦黄帝臣】伶伦自大夏之西【大夏西方之山】乃之阮隃之隂【阮隃山名山北曰隂】取竹于嶰谿之谷以生空窍厚钧者断两节间【竹生谿谷者取其厚钧断两节间以为律管】其长三寸九分而吹之以为黄钟之宫【断竹长三寸九分吹之音中黄钟之宫】吹曰舍少次制十二筒【六律六吕各有管故曰十二筒合成舍矣】以之阮隃之下听凤凰之鸣以别十二律其雄鸣为六雌鸣亦六以此黄钟之宫适合【合和谐】黄钟之宫皆可以生之故曰黄钟之宫律吕之本【法凤之雌雄故律有隂阳上下相生故曰黄钟之宫皆可以生之】黄帝又命伶伦与荣猨铸十二钟以和五音以仲春之月乙卯之日日在奎始奏之命之曰咸池【奏十二钟乐名之为咸池】帝颛顼生自若水实处空桑【处居空桑】乃登为帝惟天之合正风乃行【惟天之合徳与天合风化也】其音若熈熈凄凄锵锵帝颛顼好其音乃令飞龙作效八风之音【八风八卦之风】命之曰承云以祭上帝【上帝昊天上帝】乃令鱓先为乐倡【倡始也】鱓乃偃浸以其尾鼓其腹【鼓撃】其音英【英和盛貌】帝喾命咸黒作为声歌九招六列六英倕作为鼙鼓钟磬吹苓管壎篪因令凤鸟天翟舞之帝喾大喜乃以康帝徳【康安】帝尧立乃命质为乐质乃效山林谿谷之音以歌【质当为防】乃以麋置缶而鼓之【鼓击】乃拊石击石以象上帝玉磬之音以致舞百兽瞽叟乃拌五之瑟【拌分】作以为十五之瑟命之曰大章以祭上帝舜立仰延乃拌瞽叟之所为瑟益之八以为二十三之瑟帝舜乃令质修九招六列六英以明帝徳【招列英皆乐名也帝谓舜】禹立勤劳天下日夜不懈通大川决壅塞凿龙门降通漻水以导河【决壅塞故凿龙门也降大漻水】疏三江五湖注之东海以利黔首于是命臯陶作为夏籥九成以昭其功【九成九变昭明】殷汤即位夏为无道暴虐万民侵削诸侯不用轨度天下患之汤于是变六州以讨桀之罪功名大成黔首安宁汤乃命伊尹作为大濩歌晨露修九招六列以见其善【大濩晨露九招六列皆乐名善美也】周文王处岐诸侯去殷三淫而翼文王【文王古公亶父之孙王季厯之子也古公避獯鬻之难邑于岐山之阳有周地及受命因为天下号也淫过翼佐三淫谓剖比干之心斲贤士之股刳孕妇之胎故诸侯去之而佐文王也】散宜生曰殷可伐也文王弗许【散冝生文王四臣之一也论语曰文王为西伯三分天下有其二以服事殷故不许】周公旦乃作诗曰文王在上于昭于天周虽旧邦其命维新以绳文王之徳武王即位以六师伐殷六师未至以鋭兵克之于牧野【未至殷都而胜纣于牧野】归乃荐俘馘于京大室乃命周公为作大武【大武周乐】成王立殷民反【叛反】王命周公践伐之【践徃】商人服象为虐于东夷【象兽名也】周公遂以师逐之至于江南乃为三象以嘉其徳故乐之所由来者尚矣非独为一世之所造【三象周公所作乐名嘉美也尚久也自黄帝以来功成作乐故曰非独为一世之所造也　吕氏春秋古乐】　乐者所以象徳表功殊名黄帝曰咸池者言大施天下之道而行之天之所生地之所载咸蒙徳施也颛顼曰六茎者言和律厯以调隂阳茎者着万物也帝喾曰五英者言能调和五声以养万物调其英华也尧曰大章者大明天地人之道也舜曰箫韶者言能继尧之道也禹曰大夏者言禹能顺二圣之道而行之故曰大夏也汤曰大濩者言汤承尧能防民之急也周公曰酌合者言周公辅成王能斟酌文武之道而成之也武王曰象者象太平而作乐示已太平也合曰大武者天下始乐周之征伐行武故诗人歌之王赫斯怒爰整其旅当此之时天下乐文王之怒以安天下故乐其武也【白虎通】　顔渊问为邦子曰乐则韶舞【取其尽善尽美论语】　　子在齐闻韶三月不知肉味曰不圗为乐之至于斯也【史记三月上有学之二字不知肉味盖心一于是而不及乎他也曰不意舜之作乐至于如此之美则有以极其情文之备而不觉其叹息之深也盖非圣人不足以及此】　孔子至齐郭门之外遇一婴儿挈一壶相与俱行其视精其心正其行端孔子谓御曰趣驱之趣驱之韶乐方作于是至而闻韶学之三月不知肉味曰不圗为乐之至于此也故乐非独以自乐也又以乐人非独以自正也又以正人至矣哉子谓韶尽美矣又尽善也谓武尽美矣未尽善也【韶舜乐武武王乐美者声容之盛善者美之实也舜绍尧致治武王伐纣救民其功一也故其乐皆尽美然舜之徳性之也又以揖让而有天下武王之徳反之也又以征诛而得天下故其实有不同者　程子曰成汤放桀惟有慙徳武王亦然故未尽善尧舜禹汤其揆一也征伐非其所欲所遇之时然尔论语】　賔牟贾侍坐于孔子孔子与之言及乐曰夫武之备戒之已久何也对曰病不得其众也【武谓周舞也备戒击鼔警众病犹忧也以不得众心为忧忧其难也】咏叹之淫液之何也对曰恐不逮事也【咏叹淫液歌遟之也逮及也事戎事也】发蹈厉之已蚤何也对曰及时事也【时至武事当施也】武坐致右宪左何也对曰非武坐也【言武之事无坐也致谓膝至地也宪读为轩声之误】声淫及商何也对曰非武音也【言武歌在正其军不贪商也时人或説其义为贪商也】子曰若非武音则何音也对曰有司失其传也若非有司失其传则武王之志荒矣【有司典乐者也传犹説也荒老耄也言典乐者失其説也而时人妄説也书曰王耄荒】子曰唯丘之闻诸苌亦若吾子之言是也【苌周大夫】賔牟贾起免席而请曰夫武之备戒之已久则既闻命矣敢问迟之迟而又久何也【迟之迟谓久立于缀】子曰居吾语女夫乐者象成者也揔干而山立武王之事也发蹈厉大公之志也武乱皆坐周召之治也【居犹安坐也成谓已成之事也揔干持盾也山立犹正立也象武王持盾正立待诸侯也发扬蹈厉所以象威武时也武舞象战闘也乱谓失行列也失行列则皆坐象周公召公以文止武也】且夫武始而北出再成而防商三成而南四成而南国是疆五成而分周公左召公右六成复缀以崇【成犹奏也毎奏武曲一终为一成始奏象观兵盟津时也再奏象克商时也三奏象克殷有余力而反也四奏象南方荆蛮之国侵畔者服也五奏象周公召公分职而治也六奏象兵还振旅也复缀反位止也崇充也凡六奏以充武乐也】天子夹振之而驷伐盛威于中国也【夹振之者王与大将夹舞者振铎以为节也驷当为四声之误也武舞战象也每奏四伐一击一刺为一伐牧誓曰今日之事不过四伐五伐】分夹而进事蚤济也【分犹部曲也事犹为也济成也舞者各有部曲之列又夹振之者象用兵务于早成也】久立于缀以待诸侯之至也【象武王伐纣待诸侯也】且女独未闻牧野之语乎【欲语以作武乐之意】武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞投殷之后于宋封王子比干之墓释箕子之囚使之行商容而复其位庶民弛政庶士倍禄济河而西马散之华山之阳而弗复乗牛散之桃林之野而弗复服车甲衅而藏之府库而弗复用倒载干戈包之以虎皮将帅之士使为诸侯名之曰建櫜然后天下知武王之不复用兵也【反当为及字之误也及商谓至纣都也牧誓曰至于商郊牧野封谓故无土地者也投举徙之辞也时武王封纣子武庚于殷墟所徙者防子也后周公更封而大之积土为封封比干墓崇贤也行犹视也使箕子视商礼乐之官贤者所处皆令反其居也弛政去其纣时苛政也倍禄复其纣时薄者也散犹放也桃林在华山旁甲铠也衅衅字也包干戈以虎皮明能以武服兵也建读为键字之误也兵甲之衣曰櫜键櫜言闭藏甲兵也诗曰载櫜弓矢春秋传曰垂櫜而入周礼曰櫜之欲其约也蓟或为续祝或为铸】散军而郊射左射貍首右射驺虞而贯革之射息也禆冕搢笏而虎贲之士説劒也祀乎明堂而民知孝朝觐然后诸侯知所以臣耕借然后诸侯知所以敬五者天下之大教也【郊射为射宫于郊也左东学也右西学也貍首驺虞所以歌为节也贯革射穿甲革也禆冕衣禆衣而冠冕也禆衣衮之属也搢犹揷也贲愤怒也文王之庙为明堂制耕借借田也】食三老五更于大学天子袒而割牲执酱而馈执爵而酳冕而揔干所以教诸侯之弟也【三老五更互言之耳皆老人更知三徳五事者也冕而揔干亲在舞位也周名大学曰东胶】若此则周道四达礼乐交通则夫武之迟久不亦宜乎【言武迟久为重礼乐　乐记】　武奏大武也【朱子曰大武周公象武王武功之舞歌此诗以奏之礼曰朱干玉戚冕而舞大武然传以此诗为武王所作则篇内已有武王之谥而其説误矣】　酌告成大武也【朱子曰酌即勺也内则十三舞勺即以此诗为节而舞也然此诗与赉般皆不用诗中字名篇疑取乐节之名如曰武宿夜云尔　竝诗序】
　　帝曰予欲闻六律五声八音在治忽以出纳五言汝听【六律阳律也不言六吕者阳统隂也有律而后有声有声而后八音得以依据故六律五声八音言之叙如此也在察也忽治之反也声音之道与政通故审音以知乐审乐以知政而治之得失可知也五言者诗歌之协于五声者也自上达下谓之出自下达上谓之纳汝聴者言汝当审乐而察政治之得失者也　益稷】帝曰防命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和【胄长也自天子至卿大夫之适子也栗庄敬也上二无字与母同凡人直者必不足于温故欲其温寛者必不足于栗故欲其栗所以虑其偏而辅翼之也刚者必至于虐故欲其无虐简者必至于傲故欲其无傲所以防其过而戒禁之也教胄子者欲其如此而其所以教之之具则又専在于乐如周礼大司乐掌成均之法以教国子弟而孔子亦曰兴于诗成于乐葢所以荡涤邪秽斟酌饱沟动荡血脉流通精神养其中和之徳而救其气质之偏者也心之所之谓之志心有所之必形于言故曰诗言志既形于言则必有长短之节故曰歌永言既有长短则必有髙下清浊之殊故曰声依永声者宫商角徴羽也大抵歌声长而浊者为宫以渐而清且短则为商为角为徴为羽所谓声依永也既有长短清浊则又必以十二律和之乃能成文而不乱假令黄钟为宫则太簇为商姑洗为角林钟为徴南吕为羽盖以三分损益隔八相生而得之余律皆然即礼运所谓五声六律十二管还相为宫所谓律和声也人声既和乃以其声被之八音而为乐则无不谐协而不相侵乱失其伦次可以奏之朝廷荐之郊庙而神人以和矣圣人作乐以养性情育人材事神祗和上下其体用功效广大深切乃如此今皆不复见矣可胜叹哉　舜典】　大司乐以乐徳教国子中和祗庸孝友【中犹忠也和刚柔适也祗敬庸有常也善父母曰孝善兄弟曰友】以乐语教国子兴道讽诵言语【兴者以善物喻善事道读曰导导者言古以剀今也倍文曰讽以声节之曰诵发端曰言答述曰语】以乐舞教国子舞云门大卷大咸大防大夏大濩大武【此周所存六代之乐黄帝曰云门大卷黄帝能成名万物以明民共财言其徳如云之所出民得以有旅类大咸咸池尧乐也尧能殚均刑法以仪民言其徳无所不施大防舜乐也言其徳能绍尧之道也大夏禹乐也禹治水传土言其徳能大中国也大濩汤乐也汤以寛治民而除其邪言其徳能使天下得其所也大武武王乐也武王伐纣以除其害言其徳能成武功】乐师掌国学之政以教国子小舞【谓以年防少时教之舞内则曰十三舞勺成童舞象二十舞大夏】　大胥掌学士之版以待致诸子春入学舍采合舞秋颁学合声【详歌舞篇】　籥师掌教国子舞羽龡籥【同上　并春官】　凡学世子及学士必时【四时各有宜学士谓司徒论俊选所升于学者】春夏学干戈秋冬学羽籥皆于东序【干盾也戈句孑防也干戈万舞象武也用动作之时学之籥舞象文也用安静之时学之诗云左手执籥右手秉翟】小乐正学干大胥赞之籥师学戈籥师丞赞之【四人皆乐官之属也通职秋冬亦学以羽籥小乐正乐师也周礼乐师掌国学之政教国子小舞大胥掌学士之版春入学舍采合舞秋颁学合声籥师掌教国子舞羽吹籥】胥鼓南【南南夷之乐也胥掌以六乐之防正舞位旄人教夷乐则以鼓节之诗云以雅以南以籥不僭】春诵夏大师诏之瞽宗【诵谓歌乐也谓以丝播诗阳用事则学之以声】大乐正学舞干戚【戚斧也　文王世子】　大司乐以六律六同五声八音六舞大合乐以致鬼神示以和邦国以谐万民以安賔客以説逺人以作动物【六律合阳声者也六同合隂声者也此十二者以铜为管转而相生黄钟为首其长九寸各因而三分之上生者益一分下生者去一焉国语曰律所以立均出度也古之神瞽考中声而量之以制度律均钟言以中声定律以律立钟之均大合乐者谓徧作六代之乐以冬日至作之致天神人鬼以夏日至作之致地祗物鬽动作羽嬴之属虞书曰防曰戛击鸣球搏拊琴瑟以咏祖考来格虞賔在位群后徳让下管鼗鼓合止柷敔笙镛以间鸟兽跄跄箫韶九成凤凰来仪又曰于予击石拊石百兽率舞庶尹允谐此其于宗庙九奏效应】乃分乐而序之以祭以享以祀【分谓各用一代之乐】乃奏黄钟歌大吕舞云门以祀天神【以黄钟之钟大吕之声为均者黄钟阳声之首大吕为之合奏之以祀天神尊之也天神谓五帝及日月星辰也王者又各以夏正月祀其所受命之帝于南郊尊之也孝经説曰祭天南郊就阳位是也】乃奏大簇歌应钟舞咸池以祭地示【大蔟阳声第二应钟为之合咸池大咸也地示所祭于北郊谓神州之神及社稷】乃奏姑洗歌南吕舞大防以祀四望【姑洗阳声第三南吕为之合四望五岳四镇四凟此言祀者司中司命风师两师或亦用此乐欤】乃奏蕤賔歌函钟舞大夏以祭山川【蕤賔阳声第四函钟为之合函钟一名林钟】乃奏夷则歌小吕舞大濩以享先妣【夷则阳声第五小吕为之合小吕一名中吕先妣姜嫄也姜嫄履大人迹感神灵而生后稷是周之先母也周立庙自后稷为始祖姜嫄无所妃是以特立庙而祭之谓之閟宫閟神之也】乃奏无射歌夹钟舞大武以享先祖【无射阳声之下也夹钟为之合夹钟一名圜钟先祖谓先王先公】凡六乐者文之以五声播之以八音【六者言其均皆待五声八音乃成也播之言被也故书播为藩杜子春云藩当为播读如后稷播百谷之播】凡六乐者一变而致羽物及川泽之示再变而致臝物及山林之示三变而致鳞物及丘陵之示四变而致毛物及坟衍之示五变而致介物及土示六变而致象物及天神【变犹更也乐成则更奏也此谓大蜡索鬼神而致百物六奏乐而礼毕东方之祭则用大簇姑洗南方之祭则用蕤賔西方之祭则用夷则无射北方之祭则用黄钟为均焉毎奏有所感致和以来之凡动物敏疾者地祗髙下之甚者易致羽物既飞又走川泽有孔窍者蛤蠏走则遅坟衍孔窍则小矣是其所以舒疾之分土袛原隰及平地之神也象物有象在天所谓四灵者天地之神四灵之知非徳至和则不至礼运曰何谓四灵麟凤龙谓之四灵龙以为畜故鱼鲔不淰凤以为畜故鸟不矞麟以为畜故兽不狘以为畜故人情不失】凡乐圜钟为宫黄钟为角大蔟为征姑洗为羽靁鼓靁鼗孤竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣凡乐函钟为宫大簇为角姑洗为征南吕为羽灵鼓灵鼗孙竹之管空桑之琴瑟咸池之舞夏日至于泽中之方丘奏之若乐八变则地示皆出可得而礼矣凡乐黄钟为宫大吕为角大蔟为徴应钟为羽路鼔路鼗隂竹之管龙门之琴瑟九徳之歌九防之舞于宗庙之中奏之若乐九变则人鬼可得而礼矣【此三者皆禘大祭也天神则主北辰地示则主昆仑人鬼则主后稷先奏是乐以致其神礼之以玉而裸焉乃后合乐而祭之大传曰王者必禘其祖之所自出祭法曰周人禘喾而郊稷谓此祭天圜丘以喾配之圜钟夹钟也夹钟生于房心之气房心为大辰天祭之明堂函钟林钟也林钟生于未之气未坤之位或曰天社在东井与鬼之外天社地神也黄钟生于虚危之气虚危为宗庙以此三者为宫用声类求之天宫夹钟隂声其相生从阳数其阳无射无射上生中吕中吕与地宫同位不用也中吕上生黄钟黄钟下生林钟林钟地宫又不用林钟上生太蔟太簇下生南吕南吕与无射同位又不用南吕上生姑洗地宫林钟林钟上生大蔟大蔟下生南吕南吕上生姑洗人宫黄钟黄钟下生林钟林钟地宫又辟之林钟上生大蔟大蔟下生南吕南吕与天宫之阳同位又辟之南吕上生姑洗姑洗南吕之合又辟之姑洗下生应钟应钟上生蕤賔蕤賔地宫林钟之阳也又辟之蕤賔上生大吕凡五声宫之所生浊者为角清者为徴羽此乐无商者祭尚柔商坚刚也郑司农云雷鼓雷鼗皆谓六面有革可击者也云和地名也灵鼔灵鼗四面路鼔路鼗两面九徳之歌春秋传所谓水火金木土谷谓之六府正徳利用厚生谓之三事六府三事谓之九功九功之徳皆可歌也谓之九歌也谓雷鼔雷鼗八面灵鼔灵鼗六面路鼔路鼗四面孤竹竹特生者孙竹竹枝根之末生者隂竹生于山北者云和空桑龙门皆山名九防读当为大韶字之误也】凡乐事大祭祀宿县遂以声展之【叩聴其声具陈次之以知完否】王出入则令奏王夏尸出入则令奏肆夏牲出入则令奏昭夏【三夏皆乐章名】帅国子而舞【当用舞者帅以徃】大飨不入牲其他皆如祭祀【大飨飨賔客也不入牲牲不入亦不奏昭夏也其他谓王出入賔客出入亦奏王夏肆夏】大射王出入令奏王夏及射令驺虞【驺虞乐章名在召南之卒章王射以驺虞为节】王大食三侑皆令奏钟鼓【大食朔月月半以乐宥食时也宥犹劝也】王师大献则令奏恺乐【大献献防于祖恺乐献功之乐郑司农云以春秋晋文公败楚于城濮传曰振旅恺以入于晋】凡建国禁其淫声过声凶声慢声【淫声若郑卫也过声失哀乐之节凶声亡国之声若桑间濮上慢声惰慢不恭】　乐师凡乐掌其序事治其乐政【序事次序用乐之事】凡国之小事用乐者令奏钟鼓【小事小祭祀之事】凡乐成则告备【成谓所奏一竟书曰箫韶九成燕礼曰大师告于乐正曰正歌备】诏来瞽臯舞【郑司农云瞽当为鼔臯当为告呼击鼔者又告当舞者持鼔与舞俱来也鼓字或作瞽诏来瞽或曰瞽或曰来勅也勅尔鼔率尔众工奏尔悲诵肃肃雍雍母怠母凶谓韶来瞽诏视了扶瞽者来入也臯之言号告国子当舞者舞】及彻帅学士而歌彻【学士国子也郑司农云谓捋彻之时自有乐故帅学士而歌彻谓彻者歌雍雍在周颂臣工之什】令相【令视了扶工郑司农云告当相瞽师者言当罢也瞽师盲者皆有相道之者故师冕见及阶曰阶也及席曰席也皆坐曰某在斯某在斯曰相师之道与】飨食诸侯序其乐事令奏钟鼓令相如祭之仪乐出入令奏钟鼓【乐出入谓笙歌舞者及其器】凡乐官掌其政令聴其治讼　大胥比乐官【比犹校也杜子春云次比乐官也郑大夫读比为庀庀具也録具乐官】展乐器【展谓陈数之】凡祭祀之用乐者以鼓征学士【击鼔以召之文王世子曰大昕鼓徴所以警众】　大师大祭祀帅瞽登歌令奏击拊【击拊瞽乃歌也故书拊为付郑司农云登歌歌者在堂也付字当为拊书亦或为拊乐或当击或当拊登歌下管贵人声也谓拊形如鼔以韦为之着之以穅】下管播乐器令奏鼔朄【鼔朄管乃作也特言管者贵人气也郑司农云下管吹管者在堂下朄小鼓也先击小鼔乃击大鼓小鼔为大鼔先引故曰朄朄读为导引之引谓鼓朄犹言击朄诗云应朄县鼔】大飨亦如之大射帅瞽而歌射节【射节主歌驺虞】凡国之瞽蒙正焉【从大师之政教】　小师大祭祀登歌击拊【亦自有拊击之佐大师令奏郑司农云拊者击石】下管击应鼓【应鼙也应与朄及朔皆小鼔也其所用别未间】彻歌【于有司彻而歌雍】大飨亦如之凡小祭祀小乐事鼓朄【如大师郑司农云朄小鼔名】掌六乐声音之节与其和【和錞于】　眡了掌凡乐事播鼗击颂磬笙磬【详见乐器】掌大师之县【大师当县则为之】凡乐事相瞽【相谓扶工】賔射皆奏其钟鼔【击朄以奏之其登歌大师自奏之】　磬师教缦乐燕乐之钟磬【杜子春读缦为怠慢之慢谓缦读谓缦锦之缦谓杂声之和乐者也学记曰不学操缦不能安燕乐房中之乐所谓隂声也二乐皆教其钟磬】凡祭祀奏缦乐　钟师掌金奏【金奏击金以为奏乐之节金谓钟及镈】凡乐事以钟鼓奏九夏王夏肆夏昭夏纳夏章夏齐夏族夏祴夏骜夏【以钟鼓者先击钟次击鼔以奏九夏夏大也乐之大歌有九故书纳作内杜子春云内当为纳祴读为陔鼔之陔王出入奏王夏尸出入奏肆夏牲出入奏昭夏四方賔来奏纳夏臣有功奏章夏夫人祭奏齐夏族人侍奏族夏客醉而出奏陔夏公出入奏骜夏肆夏诗也春秋传曰穆叔如晋晋侯享之金奏肆夏之三不拜工歌文王之三又不拜歌鹿鸣之三三拜曰三夏天子所以享元侯也使臣不敢与闻肆夏与文王鹿鸣俱称三谓其三章也以此知肆夏诗也国语曰金奏肆夏繁遏渠天子所以享元侯肆夏繁遏渠所谓三夏矣吕叔玉云肆夏繁遏渠皆周颂也肆夏时迈也繁遏执竞也梁思文也肆遂也夏大也言遂于大位谓王位也故时迈曰肆于时夏允王保之繁多也遏止也言福禄止于周之多也故执亿曰降福穰穰降福简简福禄来反渠大也言以后稷配天王道之大也故思文曰思文后稷克配彼天故国语谓之曰皆昭令徳以合好也谓以文王鹿鸣言之则九夏皆诗篇名颂之族类也此歌之大者载在乐章乐崩亦从而亡是以颂不能具】凡祭祀飨食奏燕乐【以钟鼓奏之】掌鼙鼓缦乐【鼔读如荘王鼔之鼔谓作缦乐击鼙以和之】　笙师凡祭祀飨射共其钟笙之乐【钟笙与钟声相应之笙】燕乐亦如之　镈师掌金奏之鼓凡祭祀鼓其金奏之乐飨食賔射亦如之　韎师掌教韎乐祭祀则帅其属而舞之【舞之以东夷之舞】大飨亦如之　旄人掌教舞散乐舞夷乐【散乐野人为乐之善者若今黄门倡矣自有舞夷乐四夷之乐亦皆有声歌及舞】凡四方之以舞仕者属焉凡祭祀賔客舞其燕乐　鞮鞻氏掌四夷之乐与其声歌【四夷之乐东方曰韎南方曰任西方曰侏离北方曰禁诗云以雅以南是也王者必作四夷之乐一天下也言与其声歌则云乐者主于舞】祭祀则龡而歌之【吹之以管籥为之声】燕亦如之　【并春宫】　天子赐诸侯乐则以柷将之赐伯子男乐则以鼗将之【将谓执以将命柷鼗皆所以节乐　王制】
　　右乐事　雷出地奋豫先王以作乐崇徳殷荐之上帝以配祖考【雷出地奋和之至也先王作乐既象其声又取其义殷盛也　易】有瞽始作乐而合乎祖也【诗序】有瞽有瞽在周之
　　庭【瞽乐官无目者也序以此为始作乐而合乎祖之诗两句总序其事也】设业设虡崇牙树羽应田县鼓鞉磬柷圉既备乃奏箫管备举【业虡崇牙见灵台篇树羽置五采之羽于崇牙之上也应小鞞田大鼓也郑氏曰田当作朄小鼓也县鼔周制也夏后氏足鼓殷楹鼓周县鼓鞉如鼓而小有柄两耳持其柄而摇之则旁耳还自击磬石磬也柷状如漆桶以木为之中有椎连底挏之令左右击以起乐者也圉亦作敔状如伏虎背上有二十七鉏铻刻以木长尺栎之以止乐者也箫编小竹管为之管如篴并两而吹之者也】喤喤厥声肃雝和鸣先祖是听我客戾止永观厥成【我客二王后也观视也成乐阕也如箫韶九成之成独言二王后者犹言虞賔在位我有嘉客盖尤以是为盛耳　周颂】　歌者在堂上舞者在堂下何歌者象徳儛者象功君子上徳而下功降神之乐在上何为鬼神举故书曰戛击鸣球搏拊琴瑟以咏祖考来格所以用鸣球搏拊者何鬼神清虚贵净贱铿锵也　王者食所以有乐何乐食天下之太平富积之饶也明天子至尊非功不食非徳不饱乐元语曰受命而六乐乐先王之乐明有法也与其所自作明有制典四夷之乐明徳广及之也故南夷之乐曰任西夷之乐曰禁北夷之乐曰昧东夷之乐曰离合观之乐儛于堂四夷之乐陈于右以文得之持羽毛儛以武得之持干戚儛也乐元语曰东夷之乐持矛舞助时生也南夷之乐持羽舞助时养也西夷之乐持防舞助时煞也北夷之乐持干儛助时藏也先王推行道徳和调隂阳覆被夷狄故夷狄安乐来朝中国于是作乐乐之制夷狄乐不制夷狄礼何以为礼者身当履而行也夷狄之人不能行礼乐者圣人作为以乐之耳故有夷狄乐也【并白虎通】　昧东夷之乐也任南蛮之乐也纳夷蛮之乐于大庙言广鲁于天下也【周礼昧师掌教昧乐诗曰以雅以南以籥不僭广大也明堂位】　晋悼公十二年公伐郑郑伯嘉来纳女工妾三十人女乐二八【嘉郑僖公子简公也女美女工乐师传曰赂晋以师恺师触师蠲是也妾给使者工妾凡三十人女乐今伎女也八人为佾备八音也或云女工有技巧者也与传相违失之矣贾侍中云妾女乐也下别有女乐二八则贾君所云似非也】歌钟二肆【歌钟歌时所奏肆列也凡县钟磬全为肆半为堵】及寳鏄【鏄小钟也寳郑所寳也】公赐魏绛女乐一八歌钟一肆曰子教寡人和戎翟而正诸华于今八年七合诸侯寡人无不得志请与子共乐之【国语晋语】魏绛于是乎始有金石之乐礼也【礼大夫有功则赐乐防十一年左氏传】　太师挚适齐【太师鲁乐官之长挚其名也】亚饭干适楚三饭缭适蔡四饭缺适秦【亚饭以下以乐侑食之官干缭缺皆名也】鼓方叔入于河【鼔击鼔者方叔名河河内】播鼗武入于汉【播摇也鼗小鼔两旁有耳持其柄而摇之则旁耳还自击武名也汉汉中】少师阳击磬防入于海【少师乐官之佐阳防二人名防即孔子所从学琴者海海岛也　此记贤人之隠遁以附前章然未必夫子之言也张子曰周衰乐废夫子自卫反鲁一尝治之其后伶人贱工识乐之正及鲁益衰三桓僭妄自太师以下皆知散之四方逾河蹈海以去乱圣人俄顷之助功化如此如有用我期月而可岂虚语哉　论语】







　　礼书纲目卷八十一
　　钦定四库全书
　　礼书纲目卷八十二　　　　　婺源江永撰
　　钟律　　　　乐二
　　补
　　伏羲氏作易纪阳气之初以为律法【刘昭续后汉志】　黄帝使伶伦自大夏之西昆仑之隂【应劭曰大夏西戎之国也】取竹于嶰谿之谷以生而空窍厚薄均者断两节间而吹之以为黄钟之宫【孟康曰嶰溪昆仑之北谷名也灼曰取谷中之竹生而内孔外内厚薄自然均者截以为筩不复加削刮也师古曰黄钟之宫律之最长者】制十二筩以聴凤皇之鸣其雄鸣为六雌鸣亦六以比黄钟之宫而皆可以生之故曰黄钟律吕之本【师古曰比合也可以生之谓上下相生也十一管皆生于黄钟之宫故曰律吕之本　前汉律歴志　吕氏春秋与此小异见上篇】　大师掌六律六同以合隂阳之声阳声黄钟大蔟姑洗蕤賔夷则无射隂声大吕应钟南吕函钟小吕夹钟皆文之以五声宫商角征羽皆播之以八音金石土革丝木匏竹【以合隂阳之声者声之隂阳各有合黄钟子之气也十一月建焉而辰在星纪大吕丑之气也十二月建焉而辰在枵大蔟寅之气也正月建焉而辰在娵訾应钟亥之气也十月建焉而辰在析木姑洗辰之气也三月建焉而辰在大梁南吕酉之气也八月建焉而辰在夀星蕤賔午之气也五月建焉而辰在鹑首林钟未之气也六月建焉而辰在鹑火夷则申之气也七月建焉而辰在鹑尾中吕巳之气也四月建焉而辰在实沈无射戌之气也九月建焉而辰在大火夹钟夘之气也二月建焉而辰在降娄辰与建交错贸处如表里然是其合也文之者以调五声使之相次如锦绣之有文章播犹也之以八音乃可得而观之矣金钟鏄也石磬也土埙也革鼓鼗也丝琴瑟也木柷敔也匏笙也竹管箫也　其言相生之法及十二律之长见后　春官】
　　右造律
　　郑康成曰黄钟长九寸大吕长八寸二百四十三分寸之一百四大蔟长八寸夹钟长七寸二千一百八十七分寸之千七十五姑洗长七寸九分寸之一中吕长六寸万九千六百八十三分寸之万二千九百七十四蕤賔长六寸八十一分寸之二十六林钟长六寸夷则长五寸七百二十七分寸之四百五十一南吕长五寸三分寸之一无射长四寸六千五百六十一分寸之六千五百二十四应钟长四寸二十七分寸之二十【周礼大师注月令注同】　司马迁曰黄钟长八寸七分一【朱子曰七当作十】大吕七寸五分三分一【朱子曰一当作二　蔡元定曰七寸五分三分二强四百五】大蔟七寸七分二【朱子曰七当作十】夹钟六寸一分三分一【朱子曰一当作七　蔡曰六寸七分三分一强一百九十八】姑洗六寸七分四【朱子曰七当作十】仲吕五寸九分三分二【蔡曰强五百八十一】蕤賔五寸六分三分一【朱子曰一当作二　蔡曰五寸六分三分二强四百八十六】林钟五寸七分四【朱子曰七当作十】夷则五寸四分三分二【朱子曰四分字衍　蔡曰五寸三分二弱二百一十六】南吕四寸七分八【朱子曰七当作十】无射四寸四分三分二【蔡曰强六百二　今按当云强六百一十八】应钟四寸二分三分二【史记律书　生钟分之法见后　朱子曰按郑氏与太史公説不同太史二説又自为异而今皆取之且以郑先于马者郑氏之言分寸审度之正法也太史之言欲其便于损益而为假设之权制也盖管律之长以九为本上下相生以三为法而郑氏所用正法破一寸以为十分而其下破分为厘破厘为毫破毫为丝破丝为忽皆必以十为数则其数中损益之际皆有余分虽有巧歴终不能尽是以自分而下遂不可析而直以九相乗歴十二管至破一寸以为一万九千余分而后畧可得而记焉然亦苦于难记而易差终不若太史公之法为得其要而易考也盖其以子为一而十一三之以至于亥则得十七万七千一百四十七筭而子为全律之数亥为全律之实可知矣以寅为子之寸数而酉为寸法则其律有九寸可知矣以辰为子之分数而未为分法则其寸有九分可知矣以午为子之厘数而已为厘法则其分有九厘可知矣以申为子之毫数而夘为毫法则其厘有九毫可知矣以戌为丝数而丑为丝法则毫有九丝可知矣下而为忽亦因丝而九之虽出权宜而不害其得乎自然之数以之损益则三分之数整齐简直易记而不差也其曰黄钟八寸十分一者亦放此意但以正法之数合其权法之分故不同耳其实则不异也又曰史记律数十误作七者五皆误屈其下垂之笔本司马贞沈括之説其夹防夷三律误字则今以筭得之】　朱子曰今依史记生钟法约定分厘毫丝忽皆以十为九而止黄钟九寸林钟六寸太蔟八寸南吕五寸三分【凡言分者皆九分寸之一】姑洗七寸一分应钟四寸六分六厘【凡言厘者皆九分分之一】蕤賔六寸二分八厘大吕八寸三分七厘六毫【凡言毫者皆九分厘之一】夷则五寸五分五厘一毫夹钟七寸四分三厘七毫三丝【凡言丝者皆九分毫之一】无射四寸八分八厘四毫八丝中吕六寸五分八厘三毫四丝六忽【凡言忽者皆九分丝之一】　郑康成曰凡律空围九分【月令注　蔡邕月令章句曰黄钟之管长九寸径三分其余皆称短虽大小围数无増减又邕铜龠铭曰龠黄钟之宫长九寸空围九分又韦昭国语注曰黄钟之变也管长九寸径三分围九分因而九之九九八十一故黄钟之数立焉　今按蔡韦皆言径三分误也邕谓余律围数无増减则是孟康注汉书围皆随长而减误也孟説见后篇】　朱子曰黄钟之管长九寸围九分径三分四厘六毫【今按此用胡琼之説然算术亦未密也】　蔡元定曰黄钟长九寸空围九分积八百一十分【以汉志斛铭文定】
　　右十二律长围径之数【汉志説见后篇】
　　班固曰太极元气函三为一行于十二辰始动于子参之于丑得三又参之于寅得九又参之于夘得二十七又参之于辰得八十一又参之于已得二百四十三又参之于午得七百二十九又参之于未得二千一百八十七又参之于申得六千五百六十一又参之于酉得万九千六百八十三又参之于戌得五万九千四十九又参之于亥得十七万七千一百四十七【汉志】　司马迁生黄钟术曰置一而九三之以为法实如法得长一寸凡得九寸命曰黄钟之宫【律书】　蔡元定曰子一黄钟之律丑三为丝法寅九为寸数夘二十七为毫法辰八十一为分数巳二百四十三为厘法午七百二十九为厘数未二千一百八十七为分法申六千五百六十一为毫数酉一万九千六百八十三为寸法戌五万九千四十九为丝数亥一十七万七千一百四十七黄钟之实【蔡曰黄钟九寸以三分为损益故以三歴十二辰得一十七万七千一百四十七为黄钟之实其十二辰所得之数在子寅辰午申戌六阳辰为黄钟寸分厘毫丝之数在亥酉未巳夘丑六隂辰为黄钟寸分厘毫丝之法其寸分厘毫丝之法皆用九数故九丝为毫九毫为厘九厘为分九分为寸九寸为黄钟盖黄钟之实一十七万七千一百四十七之数以三约之为丝者五万九千四十九以二十七约之为毫者六千五百六十一以二百四十三约之为厘者七百二十九以二千一百八十七约之为分者八十一以一万九千六百八十三约之为寸者九由是三分损益以生十一律焉或曰径围之分以十为法而相生之分厘毫丝以九为法何也曰以十为法者天地之全数也以九为法者因三分损益而立也全数者即十而取九相生者约十而为九即十而取九者体之所以立约十而为九者用之所以行体者所以定中声用者所以生十一律也】　又曰十二律之实子黄钟十七万七千一百四十七丑林钟十一万八千九十八寅太蔟十五万七千四百六十四夘南吕十万四千九百七十六辰姑洗十三万九千九百六十八巳应钟九万三千三百一十二午蕤賔十二万四千四百一十六未大吕十六万五千八百八十八申夷则十一万五百九十二酉夹钟十四万七千四百五十六戌无射九万八千三百四亥仲吕十三万一千七十二
　　右黄钟十一律之实
　　司马迁曰生钟分子一分【蔡元定曰一为九寸　朱子曰黄钟全律之数凡十七万七千一百四十七算】丑三分二【蔡曰一为三寸　朱子曰以参乗子数得三为子之丝法又三分子数而去一得二为林钟林钟未律丑之冲也凡隂律放此凡一十一万八千九十八算】寅九分八【蔡曰一为一寸　朱子曰以三乗三得九为子之寸数又三分二而益一得八为太簇凡一十五万七千四百六十四算】夘二十七分十六【蔡曰三为一寸一为三分　朱子曰以三乗寅上数得二十七为子之毫法又三分寅下数而去一得此下数为南吕凡一十万四千九百七十六算】辰八十一分六十四【蔡曰九为一寸一为一分　朱子曰以三乗夘上数得此上数为子之分数又三分夘下数而益一得此下数而为姑洗凡一十三万九千九百六十八算】巳二百四十三分一百二十八【蔡曰二十七为一寸三为一分一为三厘朱子曰以三乗辰上数得此上数为子之厘法又三分辰下数而去一得此下数为应钟凡九万三千三百一十二算】午七百二十九分五百一十二【蔡曰八十一为一寸九为一分一为一厘朱子曰以三乗巳上数得此上数为子之厘数又三分巳下数而益一得此下数为蕤賔凡一十二万四千四百一十六算】未二千一百八十七分一千二十四【蔡曰二百四十三为一寸二十七为一分三为一厘一为三毫朱子曰以三乗午上数得此上数为子之分法又三分午下数而去一得此下数为大吕凡一十六万五千】
　　【八百八十八算】申六千五百六十一分四千九十六【蔡曰七百二十九为一寸八十一为一分九为一厘一为一毫　朱子曰以三乗未上数得此上数为子之毫数又三分未下数而益一得此下数为夷则凡一十一万五百九十二算】酉一万九千六百八十三分八千一百九十二【蔡曰二千一百八十七为一寸二百四十三为一分二十七为一厘三为一毫一为三丝　朱子曰以三乗申上数得此上数为子之寸法又三分申下数而去一得此下数为夹钟凡一十四万七千四百五十六算】戌五万九千四十九分三万二千七百六十八【蔡曰六千五百六十一为一寸七百二十九为一分八十一为一厘九为一毫一为一丝　朱子曰以三乗酉上数得此上数为子之丝数又三分酉下数而益一得此下数为无射凡九万八千三百四算】亥十七万七千一百四十七分六万五千五百三十六【蔡曰一万九千六百八十三为一寸二千一百八十七为一分二百四十三为一厘二十七为一毫三为一丝一为三忽　朱子曰以三乗戌上数得此上数为子之实又三分戌下数而去一得此下数为仲吕凡一十三万一千七十二算　律书】
　　右黄钟生十一律
　　司马迁生黄钟术曰以下生者倍其实三其法上生者四其实三其法【律书】　班固曰黄钟三分损一下生林钟三分林钟益一上生太蔟三分太蔟损一下生南吕三分南吕益一上生姑洗三分姑洗损一下生应钟三分应钟益一上生蕤賔三分蕤賔损一下生大吕三分大吕益一上生夷则三分夷则损一下生夹钟三分夹钟益一上生无射三分无射损一下生仲吕【今按大吕夹钟仲吕三律皆用倍数】隂阳相生自黄钟始而左旋八八为五【前汉志今按上下相生当以律书汉前后志为正吕氏春秋淮南子郑周礼注韦昭国语注杜佑通典及朱子律寸新旧二法皆云蕤賔夷则无射上生大吕夹钟仲吕下生与史汉之説不同虽大吕夹钟仲吕三律用倍数则一然诸家皆以数之多寡为生之上下蔡氏谓其律吕隂阳皆错乱无伦非相生之本法者其説是也今除史汉以外惟存郑氏之説以备观考也他不尽録】　郑康成曰十二律相生以隂阳六体为之黄钟初九也下生林钟之初六林钟又上生太蔟之九二太簇又下生南吕之六二南吕又上生姑洗之九三姑洗又下生应钟之六三应钟又上生蕤賔之九四蕤賔又上生大吕之六四大吕又下生夷则之九五夷则又上生夹钟之六五夹钟又下生无射之上九无射又上生中吕之上六同位者象夫妻异位者象子母所谓律取妻而吕生子也黄钟长九寸其实一籥下生者三分去一上生者三分益一五下六上乃一终矣【大师注】
　　右十二律三分损益上下相生
　　黄钟正律十七万七千一百四十七全九寸半无变律十七万四千七百六十二【小分四百八十六】全八寸七分八厘一毫六丝二忽不用半四寸三分八厘五毫三丝一忽林钟正律十一万八千九十八全六寸半三寸不用
　　变律十一万六千五百八【小分三百二十四】全五寸八分二厘四毫一丝一忽三初半二寸八分五厘六毫五丝六初太蔟正律十五万七千四百六十四全八寸半四寸
　　变律十五万五千三百四十四【小分四百三十二】全七寸八分二毫四丝四忽七初不用半三寸八分四厘五毫六丝六忽八初　南吕正律十万四千九百七十六全五寸三分半二寸六分不用变律十万三千五百六十三【小分四十五】全五寸二分三厘一毫六丝一初六秒半二寸五分六厘七丝四忽五初三秒　姑洗正律十三万九千九百六十八全七寸一分半三寸五分变律十三万八千八十四【小分六十】全七寸一厘二毫二丝二初二秒不用半三寸四分五厘一毫一丝一初一秒　应钟正律九万三千三百一十二全四寸六分六厘半二寸三分三厘不用变律九万二千五十六【小分四十】全四寸六分七毫四丝三忽一初四秒【余一算】半二寸三分三毫六丝六忽六秒强不用　蕤賔正律【已下六律之实并见上黄钟十一律之实章】全六寸二分八厘半三寸一分四厘　大吕正律全八寸三分七厘六毫半四寸一分八厘三毫　夷则正律全五寸五分五厘一毫半二寸七分二厘五毫　夹钟正律全七寸四分三厘七毫三丝半三寸六分六厘三毫六丝　无射正律全四寸八分八厘四毫八丝半二寸四分四厘二毫四丝　仲吕正律全六寸五分八厘三毫四丝六忽半三寸二分八厘六毫二丝三忽【朱子钟律蔡氏新书参定】
　　右十二律正变倍半之法　杜佑曰十二律长短相生一终于仲吕又制十二钟以凖十二律之正声又鳬氏为钟以律计自倍半以子声比正声则正声为倍以正声比子声则子声为半如黄钟之管正声九寸子声则四寸半也【朱子曰十二正律各有一定之声而旋相为宫则五声初无定位当髙者或下当下者或髙则宫商失序而声不谐和故取其半律以为子声当上生而所生者短则下取此声以为用然以三分损益之法计之则亦适合下生之数而自此律又以其正律下生则复得其本法而于半律又合上生之数此唯杜氏言之而它书不及也黄钟当以四寸半为半律而前以为无者以九分之寸析至初秒终无可纪之数也林南应不用者相生之不及也此又杜氏所未言故详着之】又上下相生之法者以仲吕之管长六寸一万九千六百八十三分寸之万二千九百七十四上生黄钟三分益一【朱子曰不及正律九寸之数】得八寸五万九千四十九分寸之五万一千八百九十六【朱子曰以为黄钟之变律】半之得四寸五万九千四十九分寸之二万五千九百四十八以为黄钟【朱子曰以为黄钟变律之子声　又曰本数犹用十分之寸计之尚为繁冗今以九分之寸更定见于上而于此存其本文】又上下相生以至仲吕皆以相生所得之律寸数半之以为子声之律【朱子曰蕤賔以下仲吕上生之所不及故无变律而唯黄太姑林南应有之计正变通十八律各有半声为三十六声其间又有八声虽有而无所用实计二十八声而已杜氏又言变律上下相生以至仲吕则是又当増十二声而合为四十八声似太过而无所用也今雅乐俗乐皆有四清声其原盖出于此然既欠八声且无变律则其法又太踈畧而用有不周矣览者详之】
　　宫为土为君最下最浊商为金为臣次下次浊角为木为民髙下清浊之间徴为火为事次髙次清羽为水为物最髙最清【朱子钟律】
　　右五声　月令春其音角【谓乐噐之声也三分羽益一以生角角数六十四属木者以其清浊中民象也春气和则角声调乐记曰角乱则忧其民怨凡声尊卑取象五行数多者浊数少者清大不过宫细不过羽】夏其音徴【三分宫去一以生徴徴数五十四属火者以其微清事之象也夏气和则徴声调乐记曰徴乱则哀其事勤】中央土其音宫【声始于宫宫数八十一属土者以其最浊君之象也季夏之气和则宫声调乐记曰宫乱则荒其君骄】秋其音商【三分徴益一以生商商数七十二属金者以其浊次宫臣之象也秋气和则商声调乐记曰商乱则陂其官壊】冬其音羽【三分商去一以生羽羽数四十八属水者以为最清物之象也冬气和则羽声调乐记曰羽乱则危其财匮】　宫为君商为臣角为民徴为事羽为物五者不乱则无怗懘之音矣【详见乐记】　伶州鸠曰大不逾宫细不过羽夫宫音之主也第以及羽【详见乐记】
　　司马迁曰律数九九八十一以为宫三分去一五十四以为徴三分益一七十二以为商三分去一四十八以为羽三分益一六十四以为角【律书】
　　右律生五声　管子曰凡将起五音凡首【谓音之揔先也】先主一而三之四开以合九九【一而三之即四也以是四开合于五音九也又九之为八十一也】以是生黄钟小素之首以成宫【素本宫八十一数生黄钟之宫为五音之本】三分而益之以一为百有八为徴【本八十一益以三分之一二十七通前百有八是为徴数　朱子曰百有八半之则为五十四】有三分而去其乗适足以是生商【乗亦三分之一也三分百八而去一余七十二是商之数也】有三分而复于其所以是成羽【三分七十二而益其一分二十四合为九十六是羽之数也　朱子曰九十六半之则为四十八】有三分而去其乗适足以是成角【三分九十六去其一分余六十四是角之数管子地员】　杜佑曰古之神瞽考律均声必先立黄钟之均黄钟之管以九寸为法故用九自乗为管之数其増减之法又以三为度以上生者皆三分益一以下生者皆三分去一宫生徴【三分宫数八十一分各二十七下生去一去二十七余五十四以为徴故徴数五十四也】徴生商【三分徴数五十四分各十八上生者加一加十八于五十四得七十二以为商故商数七十二也】商生羽【三分商数七十二分各二十四下生者去一去二十四余四十八以为羽故羽数四十八也】羽生角【三分羽数四十八分各十六上生者益一加十六于四十八得六十四以为角故角数六十四也】此五声大小之次也是黄钟为均用五声之法以下十一辰辰各有五声其为宫商之法亦如之故辰各有五声合为六十声是十二律之正声也【朱子曰沈括疑史记此説止是黄钟一均之数非众律之通法今详通典云十一辰宫商之法亦如之盖若以十一律为宫亦用此数以乗本律之分数而损益之如林钟为均则以八十一为五十四二十七为十八之类也　通典】
　　变宫声四十二【小分六　羽后宫前】变徴声五十六【小分八　角后徴前　钟律新书参定】
　　右变声　汉志引舜曰予欲闻六律五声八音七始咏　晏子曰五声六律七音八风九歌以相成也【左氏传】　韦昭曰周有七音黄钟为宫太蔟为商姑洗为角林钟为徴南吕为羽应钟为变宫蕤賔为变徴【国语注　朱子曰后汉志説与此同此説盖以黄钟为法余律凖此】　杜佑曰殷已前但有五音自周以来加文武二声谓之为七音五声为正二声为变者是也【通典注】　淮南子曰姑洗生应钟比于正音故为和应钟生蕤賔不比于正音故为缪【朱子曰五声相生至于角位则其数六十有四隔八下生当得宫前一位以为变宫然其数三分损一毎分各得二十有一尚余一分不可损益故五声之正至此而穷若欲生之则须更以所余一分析而为九损其三分之一分乃得四十二分余九分分之六而后得成变宫之数又自变宫隔八上生当得徴前一位其数五十有六余九分分之八以为变徴正合相生之法自此又当下生则又余二分不可损益而其数又穷故立均之法至于是而终焉然而一变但为和缪已不得为正声矣】
　　宫　商　角　　变徴徴　羽　变宫
　　第一宫　黄【正】太【正】　姑【正】蕤【正】林【正】　南【正】应【正】第二宫林【正】南【正】　应【正】大【正半】太【正半】　姑【正半】蕤【正半】第三宫太【正】　姑【正】蕤【正】夷【正】　南【正】　应【正】　大【正半】第四宫　南【正】应【正】大【正半】夹【正半】姑【正半】蕤【正半】　夷【正半】第五宫　姑【正】蕤【正】　夷【正】　无【正】　应【正】　大【正半】　夹【正半】第六宫　应【正】大【正半】　夹【正半】　仲【正半】蕤【正半】夷【正半】无【正半】第七宫　蕤【正】　夷【正】　无【正半】黄【变半】大【正半】夹【正半】　仲【正半】第八宫　大【正】夹【正】　仲【正】　林【变】　夷【正】　无【正】　黄【变半】第九宫　夷【正】　无【正】黄【变半】太【变半】　夹【正半】　仲【正半】林【变半】第十宫夹【正】　仲【正】　林【变】　南【变】无【正】黄【变半】太【变半】第十一宫　无【正】　黄【变半】太【变半】　姑【变半】仲【正半】林【变半】南【变半】第十二宫　仲【正】林【变】南【变】应【变】黄【变半】太【变半】姑【变半】右旋宫八十四声圗【钟律新书参定　正律墨书正律之半朱书变律朱书变律之半墨书】　舜典曰律和声　五声六律十二管还相为宫也【疏曰十二辰各自为宫一宫各有五声十二管相生之次至中吕而止凡六十声　朱子曰按孔氏以本文但云五声十二管故不及二变而止为六十声今增入二变二十四声合为八十四声自唐以来法皆如此云　礼运】　黄钟为宫则太蔟姑洗林钟南吕皆以正声应无有忽防不复与他律为役者同心一统之义也非黄钟而他律虽当其月自宫者则其和应之律有空积忽微不得其正此黄钟至尊无与竝也【朱子曰此言黄钟唯于本宫用正律若它律为宫则黄钟之为商角徴羽二变者皆但用其变律而正律不复与之为役也此与通典变律之説相发明而本志所言有未尽者　前汉志】
　　为宫为商为角为徴为羽【十二管自本律之外为他律之四声者合其律为调】
　　黄　于本律于无于夷于中　于夹【以上黄宫五调各用本均七声而以黄钟起调黄钟毕曲余律放此】大　　本律　应　南　蕤　姑
　　太　　本律　黄　无　林　中
　　夹　　本律　大　应　夷　蕤
　　姑　　本律　太　黄　南　林
　　中　　本律　夹　大　无　夷
　　蕤　　本律　姑　太　应　南
　　林　　本律　中　夹　黄　无
　　夷　　本律　蕤　姑　大　应
　　南　　本律　林　中　太　黄
　　无　　本律　夷　蕤　夹　大
　　应　　本律　南　　林　姑　太
　　右六十调圗【朱子曰六十调即前旋宫圗内六十声也其二变二十四声非五声之正不可为调故止于六十也】
　　候气之法为室三重户闭涂衅必周宻布缇缦室中以木为案每律各一律卑外髙从其方位加律其上以葭莩灰抑其内端按厯而候之气至者灰去其为气所动者其灰散人及风所动者其灰聚【后汉志】　其升阳之数在冬至则黄钟九寸【升五分一厘三毫】大寒则大吕八寸三分七厘六毫【升三分七厘六毫】雨水则太蔟八寸【升四分五厘一毫六丝】春分则夹钟七寸四分三厘七毫三丝【升三分三厘七毫三丝】谷雨则姑洗七寸一分【升四分五毫四丝三忽】小满则仲吕六寸五分八厘三毫四丝六忽【升三分三毫四丝六忽】夏至则蕤賔六寸二分八厘【升二分八厘】大暑则林钟六寸【升三分三厘四毫】处暑则夷则五寸五分五厘五毫【升二分五厘五毫】秋分则南吕五寸三分【升三分四毫一丝】霜降则无射四寸八分八厘四毫八丝【升二分二厘四毫八丝】小雪则应钟四寸六分六厘【律吕新书】
</div>
    <div class="pagination">
<a href="礼书纲目_page52.html">上一页</a><span>...</span><a href="礼书纲目_page48.html">48</a><a href="礼书纲目_page49.html">49</a><a href="礼书纲目_page50.html">50</a><a href="礼书纲目_page51.html">51</a><a href="礼书纲目_page52.html">52</a><span class="current-page">53</span><a href="礼书纲目_page54.html">54</a><a href="礼书纲目_page55.html">55</a><a href="礼书纲目_page56.html">56</a><a href="礼书纲目_page57.html">57</a><a href="礼书纲目_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
