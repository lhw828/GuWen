<!DOCTYPE html>
<html>
<head>
    <meta charset="UTF-8">
    <title>礼书 - 第 60 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书 - 第 60 页/共 66 页</h1>
    <div class="content">






　　礼书卷一百三十四
　　钦定四库全书
　　礼书卷一百三十五
　　宋　陈祥道　撰













　　车制
　　古者服牛乗马引重致逺以利天下则车之作尚矣或曰黄帝作轩冕不可攷也车之制象天以为盖象地以为舆象斗以为杠毂象二十八星以为葢弓象日月以为轮辐前载而后户前轨而后轸旁輢而首以较下轴而衔以轐对人者谓之轛车如舟者谓之轴揉而相迎者谓之牙辀之曲中谓之前疾轭之土平谓之衡衡之材与舆之下木皆曰任以其力任于此也毂之端与輢之下木皆曰轵以其旁止于此也轸可以名舆可以名车达常可以名部轸前横木可以名辂此又因一材而通名之也其为车也有长毂者有短毂者有杼轮者有侔轮者有反輮者有仄輮者有两轮者有四轮者有有辐者有无辐者有曲辕者有直辕者【辇直辕】有一辕者有两辕者有直舆者有曲舆者【钩车曲舆】有广箱者有方箱者有重较者有单较者或驾以马或驾以牛或挽以人或饰以物或饰以漆或朴以素要皆因宜以为之制称事以为之文也然礼有屈伸名有抑故论其任重则虽庶人之牛车亦与大夫同称大车论其等威则虽诸侯之正路于王门曰偏驾而已
　　五路
　　玉路【郑氏曰玉路金路象路以玉金象饰诸末革路挽之以革而漆之无他饰木路不挽
　　以革漆之而已】
　　金路
　　象路
　　革路
　　木路
　　路大也玉路金路象路以金玉象饰之也革路挽而漆之木路漆之而不鞔则有饰者皆鞔而漆鞔而漆者无饰也玉路锡樊缨十有再就金路钩樊缨九就象路朱樊缨七就革路龙勒条缨五就木路前樊鹄缨者锡在颅钩在颔朱者勒之色龙者勒之饰诗言镂锡左传言锡鸾和铃昭其声也庄周言齐之以月题锡白金也镂其文也月题其象也则锡象月而镂之又昭其声也诗言钩膺【采芑曰钩膺鞗革韩奕曰钩膺镂锡】则钩在膺前赤金为之尔雅曰辔头谓之革诗曰鞗革金厄仪礼士缨辔贝勒夫诸侯之鞗革有金厄【毛义曰厄乌蠋也】士之勒有贝饰则王之革路有龙勒宜矣巾车行人言樊缨礼记左传皆作繁缨繁缨十有再就九就七就五就之别此左传所谓游缨昭其数也杜预曰缨在马膺前如索羣则缨非鞅也樊然为鞅之饰耳杜子春谓故书鹄或为结则前樊结缨者无就而结之尔条则不结则条缨垂而长者也然则锡也钩也朱也龙勒也玉金象革四路盖皆有之采芑言方叔之车钩膺鞗革韩奕言韩侯之车钩膺镂锡夫方叔在征则革路矣而有钩膺【释诗者谓方叔乗金路然金路以封同姓而方叔不必同姓又非就封其于师中宜乗革路】韩侯就封则象路矣而有镂锡是锡不特施于玉路而钩不特施于金路也以此观之则礼所谓锡也钩也朱也龙勒也条也各举其一互相备也若夫木车则质而已故前樊结缨前樊结缨则结其前而非全结也巾车言五者之饰皆其首面颔膺之著者也故不及腹带郑康成以樊为鞶带之鞶又以龙为尨条为绦前为剪非也缨盖用组为之与冠缨同五采一匝为就与圭缫冕旒之就同郑司农以士丧马缨三就为削革三重康成谓樊缨以五采罽饰之又谓金路无锡有钩鹄缨就数与革路同殆不然也礼曰丹漆雕防之美素车之乗诗曰路车有奭毛氏曰奭赤貌路车之饰皆丹漆矣然礼言玉路以祀又言素车之乗葢王之祀天自国至大次则乗玉路自大次以升坛则乗素车犹之聴祭报以皮弁及祭则服大裘冕也巾车金路以宾同姓以封象路以朝异姓以封革路以即戎以封四卫木路以田以封蕃国言同姓以封而不言以封同姓言异姓以封而不言以封异姓则嫌以宾独宾同姓以朝独朝异姓故也然同姓一异姓二以异姓对庶姓则庶姓非异姓也【司仪土揖庶姓时揖异姓孔子以南宫縚为异姓则异姓姻也庶姓非姻也】以异姓对同姓则庶姓亦异姓而已故巾车金路封同姓象路封异姓礼记于侯牧同姓谓之伯父叔父异姓谓之伯舅叔舅凡此所谓异姓者庶姓预之也同姓亦曰内姓异姓亦曰外姓左传曰同姓选亲外姓选旧【宣十二年】
　　王行五路先后之仪
　　缀路【金路也孔安国曰太路王缀路金先路象次路革木也】
　　大路【玉路】
　　次路【木路】
　　次路【革路】
　　先路【象路】
　　书曰大辂在宾阶面缀辂在阼阶面先辂在左塾之前次辂在右塾之前礼器曰大路繁缨一就次路繁缨七就郊特牲曰大路繁缨一就先路三就次路五就然则周官驭玉路者谓之大驭则玉路谓之大路独周为然若夫商之大辂则木路而已春秋传与荀卿曰大路越席礼器与郊社牲曰大路繁缨一就眀堂位曰大路商路也孔子曰乗殷之辂皆木路也然礼器与郊特牲言大路繁缨一就则同其言次路繁缨五就七就则不同者先王之路降杀以两反此而加多焉葢亦以两而已大路一就先路三就则次路有五就七就者矣书言次路以兼革木二路则商之次路五就七就庸岂一车耶郑氏以七就为误是过论也夫缀路金路也以其缀于玉路故也先路象路也以其行道之所先故也次路革路木路也以其次于象路故也周官典路若有大祭祀则出路大丧大宾客亦如之凡防同军旅吊于四方以路従盖王之行也乗玉路而先之以象路次之以革路木路而金路缀于玉路之后观书先路在左塾之前而居西次路在右塾之前而居东春秋之时郑侯以先路三命之服赐子展以次路再命之服赐子产鲁以先路三命之服赐晋三帅以一命之服赐司马舆师以下则先路固贵于次路矣孔安国亦以先路为象路葢亦有所受之也诸侯有先路后路亦有大路乐记亦曰大路天子之路所以赠诸侯杂记诸侯之赗有乗黄大路相禭以后路与冕服先路与褎衣葢诸侯之大路则金路谓之大路犹熊侯谓之大夫侯春秋传称王赐晋文公以大路之服【僖二十八年】祝鮀言先王分鲁卫晋以大路【定四年】王赐郑子侨以大路【襄十五年】王赐叔孙豹以大路【襄二十四年】杜氏以赐鲁卫晋之大路皆金路赐穆叔子侨之大路当是革木二路此不可考




　　礼书卷一百三十五
　　钦定四库全书
　　礼书卷一百三十六
　　宋　陈祥道　撰













　　重翟【先儒谓重翟当玉路右従王祭祀先王先公羣小祀所乗者也卫侯夫人始嫁翟茀以朝
　　盖厌翟也则王后始嫁重翟可知】
　　厌翟【厌翟当金路右従王宾飨诸侯者也行人上公再祼侯伯而下皆一祼则再祼者后亚之一祼者后不与内宰云宾客之祼献瑶爵皆賛郑氏云谓王同姓及二王之后是也王姬下嫁于诸侯车不系其夫下王后一等不得乗重翟则上公与侯伯夫人皆乗厌翟可知】
　　安车【后朝王之车然则诸侯夫人亦应乗此以朝君】
　　翟车【王后出桑及三夫人与三公夫人同乗翟车九嫔与孤妻同乗夏篆二十七世妇与卿妻同乗夏绶女御与大夫妻同乗墨车士妻摄乗乗亦墨车非摄则栈车而已诸侯以下夫人祭祀賔飨出桑赤朝君皆可知也唐制翟车青质青防纁朱里通幰綉紫络带及帷厌翟质紫防纁朱里通幰红锦络带及帷翟车黄防纁黄里通幰白车锦络带及帷三帛皆金饰朱轮画朱牙箱饰翟羽朱丝绛纲鞶缨色皆従车质】
　　辇车【辇车无面饰无蔽幄则漆之而已説文曰有辐曰轮无辐曰辁郑氏释巾车曰辇车辁轮
　　释杂记曰辁崇葢半乗车之轮】
　　巾车王右之五路重翟锡面朱总厌翟勒面缋总安车雕面鹥总皆有容盖翟车贝面组总有握辇车组挽有翣羽葢者重翟重其羽而不厌厌翟次其羽而不重翟车则不重不厌以羽饰之而已五路言翟言车而不言路二翟言翟而不言车者不言路避王也不言车车不足以名之也孤言夏篆卿言夏缦至墨车以下然后言车是亦饰盛者以饰名饰杀者以车名也重翟锡面厌翟勒面安车雕面翟车贝面郑司农曰锡马面锡郑康成曰勒面如玉龙勒之韦为当面饰然则锡面者锡饰马面也勒面雕面贝面葢亦若此勒面以韦则锡面雕面贝面以韦可知也锡必镂之则雕面亦镂锡可知也锡面雕面以金贝面以贝则勒面有锡亦可知也或言勒或言雕互备也马饰莫隆于锡勒饰莫杀于贝故巾车于王之玉路言锡樊缨仪礼于士之丧车贝勒此重翟厌翟安车所以锡面而翟车所以贝面也重翟朱总厌翟缋总安车鹥总翟车组总郑司农曰鹥总者青黒色以缯为之总着马勒直两耳与两镳康成曰朱总缋总其施之如鹥总车衡輨亦宜有焉考之于诗曰朱幩镳镳毛氏曰人君以朱纒镳扇汗且以为饰此葢朱总也组总则纒镳而已非必扇汗也施之直马耳与衡輨不可得而知也朱色纯缋色杂鹥色青黒安车之辔取象于鹥者以其在泾在沙而安故也三车取饰于翟者以其守死而不犯分被文以相质故也翟车有幄则无容盖辇车有翣葢则无蔽安车则无翣无蔽辇车无面饰无蔽幄漆之而已隆杀之节然也妇人不立乗谓之安车则五路皆安车也特于无翣无蔽者命之曰安车以其不饰以羽与四者异也郑氏曰重翟従王祭祀厌翟従王飨宾安车朝王翟车出桑辇车従容于宫中以谓祭祀宾客行礼也故有容盖出桑适逺也故有幄朝王不必蔽翣宫中不必蔽幄理或然也诗述卫夫人之朝君则曰翟茀以朝者以其始来乗之也故安车未用焉

　　礼书卷一百三十六
　　钦定四库全书
　　礼书卷一百三十七
　　宋　陈祥道　撰













　　夏篆【郑氏曰夏篆五采画毂约也夏缦亦五采画无篆尔墨车不画也栈车不革鞔而漆之役
　　车方箱可载任器】
　　夏缦【説文缦缯无文也汉律曰赐衣者缦表白里然则夏缦以其无篆文故也】
　　墨车
　　栈车
　　役车
　　轮人曰陈篆必正礼记曰丹漆雕防之美又曰国家靡敝车不雕防则篆者雕篆之文也夏篆者篆其车而五采画之也夏缦五采画之而不篆墨车墨漆之而不画栈车素之而不漆考工记曰饰车欲侈栈车欲弇以尊者侈而伸卑者弇而屈故也春秋传曰晋绛人谓山崩川竭君降服乗缦则缦车无文非夏缦也【吴起曰缦轮笼毂】诗曰有栈之车行彼周道则士车非役车也周礼曰庶人乗役车则乗以供役非特载任器也郑氏释诗以栈车为役车释周礼以栈车饰以漆役车载任器又以篆为画以画为画毂其説误也役车牛车也栈亦作轏齐逢丑父寝于轏中是也大车【大车牛车也郑氏曰大车平地载任之车毂长半柯者也説文曰轏大车篑也】柏车【郑氏曰柏车山车】
　　羊车【郑司农曰羊车谓车羊门也谓羊善也羊车若汉定张车较长七尺】
　　书曰肇牵牛车辀人曰大车辕直必缢其牛则大车牛车也牛车大则柏车中车羊车小车也大车以行泽柏车以行山羊车以行宫中车人所谓行泽者欲短毂行山欲长毂行泽者反輮【史谓下泽车】行山者仄輮此大车柏车之辨也郑氏谓羊车若汉定张车宫内所用盖有所受之也大车两辕也故车人言凡为辕三其轮崇彻广六尺鬲长六尺辙广六尺则与驷车八尺之辙不同鬲长六尺则与六尺六寸之衡不同是两辕之车一牛在辕内故衡短而辙狭一辕之车两服在辕外故衡长而辙广也大车毂长尺五寸围尺五寸辐长四尺五寸渠围二丈七尺轮崇九尺牙围尺五寸绠一寸辕二丈七尺柏车毂长二尺围二尺辐长三尺渠围一丈八尺轮崇六尺牙围尺二寸绠大半寸辕一丈八尺大车轮髙辕长柏车轮卑辕短轮髙辕长而毂短小轮卑辕短而毂长大者以其行山泽不同故也大车牝服二柯有三分柯之二则八尺矣羊车二柯有三分柯之一则七尺矣柏车二柯则六尺矣柏车较短而毂辐牙长羊车较长而毂辐牙小者以其行山与宫中不同故也轮人之牙车人谓之渠【海物有曰车渠盖以其象名之也】舆人之较车人谓之牝服【诗曰终日牵牛不以服箱毛氏曰服牝服也】舆人之衡车人谓之鬲舆人之为车起度于舆广车人之为车起度于柯长舆人之车其箱广而不方【广六尺六寸隧四尺四寸】车人之车箱方而不广则其制之异可知矣语曰大车无輗小车无軏先儒以大车为牛车小车为羊车羊车辖耑曰軏牛车辕耑曰輗【説文輗亦作□】理或然也诗曰役车其休周礼曰士乗栈车庶人乗役车先儒以役车为牛车是也以栈之车为役车非也



</div>
    <div class="pagination">
<a href="礼书_page59.html">上一页</a><span>...</span><a href="礼书_page55.html">55</a><a href="礼书_page56.html">56</a><a href="礼书_page57.html">57</a><a href="礼书_page58.html">58</a><a href="礼书_page59.html">59</a><span class="current-page">60</span><a href="礼书_page61.html">61</a><a href="礼书_page62.html">62</a><a href="礼书_page63.html">63</a><a href="礼书_page64.html">64</a><a href="礼书_page65.html">65</a><span>...</span><a href="礼书_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
