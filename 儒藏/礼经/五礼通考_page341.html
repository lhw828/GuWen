<!DOCTYPE html>
<html>
<head>
    <meta charset="UTF-8">
    <title>五礼通考 - 第 341 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 341 页/共 431 页</h1>
    <div class="content">　　【顾氏栋高曰周礼天官之属有甸师掌帅其属而耕耨王籍以时入之又曰王之同姓有罪则死刑焉郑注引文王世子公族有罪致刑于甸人则甸人即甸师也又防三十一年传甸设庭燎而周礼甸师帅其徒以薪蒸役外内饔之事此甸人为甸师明矣】
　　蕙田案周礼无馈人之名惟晋有之葢即地官之人也
　　十七年左氏传晋范文子反自鄢陵使其祝宗祈死【顾氏栋高曰此亦是家宗人】
　　十八年左氏传荀家荀防栾黡韩无忌为公族大夫使训卿之子弟恭俭孝弟
　　襄公三年左氏传魏绛至授仆人书【注仆人晋侯御仆】
　　【顾氏栋高曰周礼御仆掌羣吏之逆及庶民之复郑司农云复谓奏事也逆谓受下奏则此仆人正御仆之职也】
　　请归死于司冦
　　蕙田案晋之司冦非卿当以大夫为之
　　四年左氏传工歌文王之三【注工乐人】
　　韩献子使行人子员问之
　　蕙田案春秋行人以见执书者六皆命卿因事而出使惟晋之子员子朱郑之公孙挥卫之子羽乃任行人之职者故特録之他皆未及
　　十四年左氏传左史谓魏荘子曰不待中行伯乎师旷侍于晋侯【注师旷晋乐太师】
　　十六年左氏传祁奚韩襄栾盈士鞅为公族大夫十八年左氏传见梗阳之巫臯
　　二十三年左氏传唯魏氏及七舆大夫与之【注七舆官名　疏僖十年传杜谓副车则此七舆大夫杜亦谓主副车之官也刘云若是主公车则当情亲于公不应曲附栾氏服防云下军舆帅七人栾盈将下军故七与大夫与栾氏谓服言是】
　　【顾氏栋高曰僖十年传七舆大夫之中有左行共华右行贾华时晋犹未置三行则所谓左行右行者犹掌公戎车谓之公行耳杜説未为无据七舆大夫与栾氏葢盈之党有为是官者耳魏献子犹附盈岂得以七舆大夫为疑】
　　二十六年左氏传秦伯之弟鍼如晋修成叔向命召行人子员行人子朱曰朱也当御
　　三十年左氏传绛县人或年长矣赵孟问其县大夫则其属也【注绛非赵武私邑而云则其属者葢诸是公邑国卿分掌之】使为君复陶【注主衣服之官　疏昭十二年楚子皮冠秦复陶翠被豹舄复陶之文在冠履之间知复陶是衣也此言君复陶知是主君衣服之官】以为绛县师【注县师掌地域辨其夫家人民疏周礼县师上士二人掌邦国都鄙稍甸郊里之地域而辨其夫家人民田畆之数及其六畜车辇之稽凡造都邑量其地而制其域以歳时徴野之贡赋天子之县师掌此数事则诸侯之县师亦然】
　　昭公元年左氏传晋侯有疾卜人曰实沈台骀为祟九年左氏传晋侯饮酒乐膳宰屠蒯趋入请佐公司尊而遂酌以饮工【注工即师旷】
　　十四年左氏传士景伯如楚叔鱼摄理【注士景伯晋理官】十五年左氏传王谓籍谈曰昔而高祖孙伯黡司晋之典籍以为大政故曰籍氏及辛有之二子董之晋于是乎有董史女司典之后也何故忘之【注辛有周人也其二子适晋为大史籍黡与之共董督晋典因为董氏董狐其后】
　　十七年左氏传晋荀吴帅师渉自棘津使祭史先用牲于雒
　　【顾氏栋高曰祭史当即祝史又防二十七年传叔向称范武子祝史陈信于鬼神是大夫之家亦有祝史】
　　二十八年左氏传魏献子为政分祁氏之田以为七县分羊舌氏之田以为三县司马弥牟为邬大夫贾辛为祁大夫司马乌为平陵大夫知徐吾为涂水大夫韩固为马首大夫孟丙为盂大夫乐霄为铜鞮大夫赵朝为平阳大夫僚安为杨氏大夫
　　哀公四年左氏传使谓隂地之命大夫士蔑【注命大夫别县监尹疏若是典邑大夫则当以邑名冠之乃言隂地之命大夫则是特命大夫使总监隂地以其去国遥逺别为】
　　【置监】
　　九年左氏传赵鞅卜救郑占诸史赵史墨史龟
　　【顾氏栋高曰周礼占人职曰凡卜筮史占墨礼记玉藻曰卜人定龟史定墨君定体又月令命太史衅龟防占兆审卦吉凶则卜筮之事虽太卜等官专掌而太史亦莅其事故周太史及晋史赵诸人并以占卜见或谓春秋时稍稍侵官殆未然也】
　　蕙田案以上晋
　　桓公六年左氏传宋以武公废司空【注武公名司空废为司城】文公十一年左氏传初宋武公之世鄋瞒伐宋司徒皇父帅师御之耏班御皇父充石公子谷甥为右司冦牛父驷乗以败狄于长丘
　　蕙田案此二事在春秋以前
　　桓公二年左氏传宋殇公立十年十一战孔父嘉为司马督为大宰
　　【顾氏栋高曰文七年传宋六卿和公室及哀二十六年传六卿三族降听政并以左师右师司马司徒司城司冦为六卿成十五年传华元曰我为右师君臣之训师所司也是宋以右师为政卿也太宰在六官之下而此传云遂相宋公葢非常制又案僖九年传宋防公即位以公子目夷为仁使为左师以听政于是宋治防九年宋灾传乐喜为司城以为政正义曰子罕贤知故特使为政齐任管夷吾鲁任叔孙婼皆位卑而执国政哀二十六年传司城为上卿是宋亦有以左师司城执政者矣】
　　僖公九年左氏传以公子目夷为仁使为左师以听政故鱼氏世为左师
　　蕙田案自成十五年鱼石奔楚乃以向戌代之向氏亦桓族与鱼氏同所自出
　　十九年左氏传司马子鱼
　　二十二年左氏传楚人伐宋以救郑宋公将战大司马固諌【注大司马固荘公之孙公孙固也】
　　【顾氏栋高曰案下文战于司马曰彼众我寡杜以为子鱼史记宋世家前后皆作子鱼之言又文七年传杀公孙固公孙郑于时乐豫为司马列于六卿则固非卿明矣顾寕人谓大司马即子鱼则固諌当为固请之义孔疏谓六卿之外别有孤卿宋上公礼得有孤葢附杜而为之説也又案宋六卿自殇公以前则大司马执政华督杀司马孔父遂以太宰相防公即位子鱼以左师聼政而传文始终称司马子鱼疑是时始立左右二师而子鱼以司马兼左师后遂为专官也】
　　文公七年左氏传于是公子成为右师公孙友为左师乐豫为司马鳞防为司徒公子荡为司城华御事为司冦【注传言六卿皆公族】六卿和公室乐豫舍司马以让公子卬
　　蕙田案宋六卿始见于此
　　八年宋人杀其大夫司马宋司城来奔左氏传杀大司马公子卬司马握节以死故书以官司城荡意诸来奔效节于府人而出公以其官逆之亦书以官皆贵之也十五年宋司马华孙来盟左氏传宋华耦来盟其官皆从之书曰宋司马华孙贵之也
　　蕙田案春秋大夫以官名书于经者惟宋有之程子谓宋王者后得自命卿故书疑或然也
　　十六年左氏传于是华元为右师公孙友为左师华耦为司马鳞矔为司徒荡意诸为司城公子朝为司冦文公即位使母弟湏为司城华耦卒而使荡虺为司马十八年左氏传使公孙师为司城乐吕为司冦
　　成公十五年左氏传于是华元为右师鱼石为左师荡泽为司马华喜为司徒公孙师为司城向为人为大司冦鳞朱为少司冦向为大宰鱼府为少宰华元使华喜公孙师帅国人攻荡氏杀子山左师二司冦二宰遂出奔楚【注四大夫不书独鱼石告　疏服防云鱼石卿故书以为四人非卿故不书杜不然者向为人为大司冦亦是卿也若五人皆告为卿则书向为人亦当书之何以独书鱼石杜言独以鱼石告正为向为人不书故也或少司冦二宰等六卿之外亦是卿官合书名氏犹如鲁之三卿外别有公孙婴齐臧孙许但非如六卿等世掌国政也】华元使向戌为左师老佐为司马乐裔为司冦以靖国人
　　襄公九年左氏传宋灾乐喜为司城以为政【注乐喜子罕也为政卿　疏传言宋六卿之次皆云右师左师司马司徒司城司冦则当右师为政卿今言乐喜为政卿者葢宋以华阅是华元之子元有大功使阅其父耳子罕贤知故特使为政齐任管夷吾鲁任叔孙婼皆位卑而执国政此亦然也】　使伯氏司里【注司里里宰　疏周礼里宰毎里下士一人谓六遂之内二十五家之长也此言司里谓司城内之民若今城内之坊里也里必有长不知其官之名周礼有里宰故以宰言之非是郊外之民二十五家之长也】　使华臣具正徒【注时为司徒　疏周礼大司徒掌徒庶之政令小司徒凡用众庶则掌其政教凡国之大事致民是司徒掌役徒也言具正徒司里所使隧正所纳皆是临时调民而役之若今之夫役司徒所具正徒者常供官役若今之正丁也】　令隧正纳郊保奔火所【注隧正官名也五县为隧　疏此隧正当天子之遂大夫】　使华阅讨右官官庀其司向戌讨左亦如之【注阅华元子代元为右师向戌左师】使乐遄庀刑器【注乐遄司冦】　使皇郧命校正出马工正出车偹甲兵庀武守【注校正主马工正主车　疏车马甲兵司马之职使皇郧掌此郧必是司马也校正主马于周礼为校人是司马之属官也周礼司马之属无主车之官巾车车仆职皆掌车乃为宗伯之属昭四年传云夫子为司马与工正书服是诸侯之官司马之属有工正主车也】　使西鉏吾庀府守【注鉏吾太宰也　疏鉏吾太宰传无其文周礼太宰之职掌建邦之六典杜以府为六官之典故使具官守刘以为府库守藏今知不然者以百司府藏已属左右二师上华阅讨右官官庀其司向戌讨左亦如之则府库之物二师总令羣官所主哀三年鲁灾出礼书御书藏象魏皆以典籍为重明此府守是六官之典】　令司宫巷伯儆宫【注司宫奄臣巷伯寺人皆掌宫内之事　疏周礼无司宫巷伯之官惟有内小臣奄上士四人郑云奄称士者异其贤也奄人之官此为最长则司宫当天子之内小臣也周礼又云寺人王之正内五人郑云正内路寝也王肃云今后宫称永巷是巷者宫内道也伯长也是宫内门巷之长故知巷伯是寺人也】　二师使四乡正敬享【注郷正郷大夫疏周礼郷大夫毎郷卿一人天子六郷即以卿为之长此云二师使四郷正则别立郷正非卿典之但其所职掌当天子之郷大夫耳周礼郷为一军宋大国不过三军而有四郷者当时所立非正法也】　祝宗用马于四墉祀盘庚于西门之外【注祝大祝宗宗人】
　　【顾氏栋高曰宋虽立六卿而无宗伯周礼小宗伯掌建国之神位大烖及执事祷祠于上下神郑注曰执事大祝及男巫女巫也小宗伯与执事共祷祀春秋时多祝宗并称则诸侯之宗人当周礼小宗伯之职也】
　　蕙田案国语单襄公云火之初见期于司里司里主营造土功之事葢司空之属乐喜为司城故首命之杜以为里宰者非也
　　十七年左氏传皇国父为太宰
　　二十七年左氏传宋人享赵文子叔向为介司马置折爼礼也【注周礼司马掌防同之事】
　　二十九年左氏传宋司徒见知伯【注司徒华定也】
　　昭公六年左氏传华合比奔卫华亥欲代右师乃与寺人栁比公使代之【注代合比为右师】
　　十九年左氏传少司冦牼【注牼华亥庶兄】
　　二十年左氏传宋华费遂生华防华多僚华登防为少司马多僚为御士【注公御士】　公曰司马以吾故亡其良子【注谓费遂为大司马】
　　二十一年左氏传宋公使公孙忌为大司马【注代华费遂】边卬为大司徒【注代华定】乐祁为司城仲几为左师【注代向寕】乐大心为右师【注代华亥】乐挽为大司冦
　　蕙田案宋于司马司冦之外又有少司马少司冦此云大司徒则当有少司徒矣
　　襄公二十六年左氏传寺人惠墙伊戾为太子内师而无宠【疏内师身为寺人之官公使之监知太子内事为在内人之长也】
　　左师见夫人之歩马者问之对曰君夫人氏也左师曰谁为君夫人余胡弗知圉人归以告夫人
　　昭公六年左氏传寺人桞有宠太子佐恶之
　　二十一年左氏传公使寺人召司马之侍人宜僚子禄御公子城庄堇为右干犨御吕封人华豹张匄为右【注吕邑封人官】
　　哀公十四年左氏传迹人来告曰逢泽有介麋焉【注迹人主迹禽兽者　疏周礼地官迹人掌邦田之政凡田猎者受令焉郑云迹之言迹知禽兽之处也】
　　二十六年左氏传六卿三族降听政因大尹以逹大尹常不告而以其欲称君以令【注大尹近官有宠者】
　　大尹使祝为载书祝襄以载书告皇非我
　　【顾氏栋高曰周礼诅祝掌盟诅作盟诅之载辞郑司农引此传为证】
　　门尹得
　　【顾氏栋高曰国语敌国賔至关尹以告门尹除门周礼地官之属司门下大夫二人司闗上士二人中士四人郑司农以司闗为闗尹则门尹当即周礼之司门也】
　　蕙田案以上宋
　　荘公九年左氏传鲍叔曰管夷吾治于高徯使相可也二十二年左氏传陈公子完奔齐桓公使为工正【注掌百工之官】
　　僖公十二年左氏传齐侯使管仲平戎于王王以上卿之礼飨管仲管仲辞曰臣贱有司也有天子之二守国髙在【注国子高子天子所命为齐守臣皆上卿也】　管仲受下卿之礼而还【注卒受本位之礼】
　　成公十八年左氏传庆封为大夫庆佐为司冦
　　蕙田案齐之司冦非卿
　　襄公二十五年左氏传庆封为左相
　　【顾氏栋高曰案史记齐世家景公立以崔杼为右相是齐高国二卿之外于时复立左右二相】蕙田案左传载齐之官制甚略所可见者惟国髙二子世为上卿然亦不详其官名至二上卿之外别立二相亦他国所无也国语称桓公使鲍叔为宰韦昭以为太宰也则齐又有太宰矣
　　僖公二年左氏传齐寺人貂始漏师于多鱼
　　十七年左氏传雍巫有宠于卫共姬因寺人貂以荐羞于公【注雍人名巫即易牙】
　　成公二年左氏传邴夏御齐侯逢丑父为右齐师败郑周父御佐车宛茷为右载齐侯以免
　　齐侯自齐闗入辟女子女子曰君免乎曰免矣曰鋭司徒免乎曰免矣【注鋭司徒主鋭兵者】既而问之辟司徒之妻也【注辟司徒主垒壁者】
　　成公十八年左氏传齐侯使士华免以戈杀国佐于内宫之朝【注士者士官也掌刑政】
　　襄公二十三年左氏传齐侯伐卫先驱谷荣御王孙挥召为右申驱成秩御莒恒申鲜虞之傅挚为右曹开御戎晏父戎为右贰广上之登御邢公卢蒲癸为右启牢成御襄罢师狼蘧疏为右胠商子车御侯朝桓跳为右大殿商子游御夏之御冦崔如为右烛庸之越驷乗【顾氏栋高曰公御曰御戎余但称御】
　　二十五年左氏传祝佗父祭于髙唐
　　申蒯侍渔者【注侍渔监取鱼之官】
　　【顾氏栋高曰周礼人掌以时为梁凡者掌其政令此侍渔当周礼之人也】
　　太史书曰崔杼弑其君崔子杀之其弟嗣书而死者二人其弟又书乃舍之南史闻太史尽死执简以徃闻既书矣乃还
　　【孔氏頴逹曰南史是佐太史者当是小史也居在南故谓之南史耳】
　　二十七年左氏传崔子使圉人驾寺人御而出【注圉人养马者寺人奄士】
　　蕙田案圉人寺人皆大夫家臣二十八年陈氏鲍氏之圉人为优亦同
　　二十八年左氏传公膳日双鸡饔人窃更之以鹜昭公二十年左氏传君盍诛于祝固史嚚【疏服防云祝固齐太祝史嚚太史也】
　　山林之木衡鹿守之泽之萑蒲舟鲛守之薮之薪蒸虞守之海之盐蜃祈望守之【注衡鹿舟鲛虞祈望皆官名也　疏周礼司徒之属有林衡之官掌廵林麓之禁此置衡鹿以守山林是也舟行水之器鲛大鱼之名泽中有水有鱼故以舟鲛为官名也周礼山泽之官皆名为虞毎大泽大薮中士四人薮是少水之泽立官使之望故以虞为名海是水之大神有时祈望祭之因以祈望为主海之官此皆齐自立名故与周礼不同】
　　齐侯田于沛招虞人以弓
　　二十七年左氏传齐侯饮公酒使宰献而请安【疏公燕大夫之礼公虽亲在而别有主人郑云主人者宰夫也宰夫太宰之属掌賔客之献饮食者也君于其臣虽为賔不亲献以其尊莫敢抗礼今齐侯与公饮酒而使宰献是比公于大夫也】
　　哀公六年左氏传鲍子醉而徃其臣差车鲍防【注差车主车之官】
　　蕙田案此亦大夫之家臣
　　二十一年左氏传公及齐侯邾子盟于顾公先至于阳谷齐闾邱息曰为仆人之未次请除馆于舟道辞曰敢勤仆人
　　【顾氏栋高曰杜注以次为次舍则此仆人当如郑之外仆掌次舍者】
　　蕙田案以上齐
　　僖公七年左氏传郑有叔詹堵叔师叔三良为政襄公二年左氏传于是子罕当国【注摄君事】子驷为政【注为正卿】子国为司马
　　九年左氏传同盟于戏郑六卿公子騑公子公子嘉公孙輙公孙虿公孙舍之及其大夫门子皆从郑伯【注门子卿之适子　疏周礼小宗伯掌三族之别以辨亲疎其正室皆谓之门子郑云正室适子也将代父当门者也是卿之适子为门子也】
　　十年左氏传于是子驷当国子国为司马子耳为司空子孔为司徒　子孔当国为载书以位序听政辟大夫诸司门子弗顺
　　十一年左氏传郑使良霄太宰石防如楚
　　【程氏启生曰石防为良霄之介则太宰之官非郑所重矣】
　　十四年左氏传郑司马子蟜
　　十九年左氏传郑人使子展当国子西听政立子产为卿
　　二十二年左氏传郑人使少正公孙侨对【注少正郑卿官　疏十九年传云立子产为卿知少正是郑之卿官春秋之时官名变改周礼无此名也】
</div>
    <div class="pagination">
<a href="五礼通考_page340.html">上一页</a><span>...</span><a href="五礼通考_page336.html">336</a><a href="五礼通考_page337.html">337</a><a href="五礼通考_page338.html">338</a><a href="五礼通考_page339.html">339</a><a href="五礼通考_page340.html">340</a><span class="current-page">341</span><a href="五礼通考_page342.html">342</a><a href="五礼通考_page343.html">343</a><a href="五礼通考_page344.html">344</a><a href="五礼通考_page345.html">345</a><a href="五礼通考_page346.html">346</a><span>...</span><a href="五礼通考_page342.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
