<!DOCTYPE html>
<html>
 <head>
  <meta charset="utf-8"/>
  <title>
   仪礼经传通解 - 第 16 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   仪礼经传通解 - 第 16 页/共 47 页
  </h1>
  <div class="content">
   右鼎俎入
　　公降盥【将设酱】宾降公辞【辞其从已】卒盥公壹揖壹让公升宾升【揖让皆壹杀于初古文壹皆作一】宰夫自东房授醯酱【授授公也醯酱以醯和酱疏曰蒲筵于堂上户牖之间南而设之乃设正馔于中席已东庶羞于中席已西按归饔饩醯醢别知此不】
　　【别而以醯和酱者此经所陈物异者皆别器此醯酱下但言酱不别言醯明以醯和酱可知祭祀无此法以生人尚亵味故有之】公设之【以其为馔本】宾辞北面坐迁而东迁所【东迁所奠之东侧其故处　疏曰云东迁所者谓以西为上君设当席中故东迁之辟君设处侧近也近其故处】公立于序内西乡【不立阼阶上示亲馔　疏曰君之行事皆在阼阶上今以设馔在户西近北故近阼北立是示亲监馔也】宾立于阶西疑立【不立阶上以主君离阼也疑正立也自定之貌今文曰西阶】宰夫自东房荐豆六设于酱东西上韭菹以东醓醢昌本昌本南麋臡以西菁菹鹿臡【醓醢醢有醓昌本昌蒲本菹也醢有骨谓之臡菁蓂菁菹也今文臡皆作麋　疏曰周礼醢人朝事之豆八此用其六彼注云醓肉汁也昌本昌蒲根也又云细切为齑全物若防为菹齑菹之称菜肉通此经言菹不言齑者齑菹麤细虽异通而言之齑亦得为菹也蓂菁即蔓菁也】士设俎于豆南西上牛羊豕鱼在牛南腊肠胃亚之【亚次也不言防错俎尊也　防侧耕反疏曰上设豆防陈之下设黍稷错陈之此设俎不防不错者尊故也】肤以为特【直豕与肠胃东也特肤者出下牲贱　疏曰豕在牛羊之下为贱肤豕之所出故特之于俎东也】旅人取匕甸人举鼎顺出奠于其所【以其空也其所谓当门　疏曰前旅人以匕入加于鼎退出今还使之取匕前士举鼎入今不使举鼎出者以其士载讫遂设俎于宾前事未毕故甸人举鼎而出也】宰夫设黍稷六簋于俎西二以并东北上黍当牛俎其西稷错以终南陈【并并也今文曰并古文簋皆作轨】大羮湆不和实于镫宰右执镫左执盖由门入升自阼阶尽阶不升堂授公以盖降出入反位【大羮湆煑肉汁也大古之羮不和无盐菜瓦豆谓之镫宰谓大宰宰夫之长也有盖者馔自外入为风尘今文湆为汁又曰入门自阼阶无升　疏曰宰位在东夹北西面南上今以盖降出送于门外乃更入门反于东夹北位也大羮不和质也铏羮则调之以盐菜云宰谓大宰宰夫之长者以单言宰诸侯三卿无大宰以司徒兼大宰大宰之下有宰夫故云宰夫之长也】公设之于酱西宾辞坐迁之【亦东迁所　疏曰酱既东迁所今于酱西迁之明亦东迁所移之故酱处也】宰夫设铏四于豆西东上牛以西羊羊南豕豕以东牛【铏菜和羮之器　疏曰下记云牛藿羊苦豕薇是菜和羮以此铏盛之也据羮在铏言之谓之铏羮据器言之谓之铏鼎正鼎之后设之谓之陪鼎入庶羞言之谓之羞鼎其实一也】饮酒实于觯加于丰【丰所以承觯者也如豆而卑】宰夫右执觯左执丰进设于豆东【食有酒者优宾也设于豆东不举也燕礼记曰凡奠者于左　疏曰云食有酒者优宾也者按下文宰夫执浆饮宾兴受唯用浆酳口不用酒今主人犹设之是优宾也燕礼主人奠于荐左宾不饮取奠于荐右此酒不用故亦奠于豆东酒义虽异不举是同然无凡奠者于左之文郑注盖引乡饮酒乡射记文而传写者之误也】宰夫东面坐啓簋防各却于其西【防簋盖也亦一一合却之各当其簋之西　疏曰云亦一一合却之者却者仰也簋盖有六两两皆相重而仰之谓之却合故云一一却合之各当其簋之西为两处亦者亦少牢故少牢云佐食启防盖二以重设于敦南也】
　　右设正馔　记赞者盥从俎升【俎其所有事　疏曰豆亦从下升不言从者赞者不佐祭豆直佐祭俎也经云三牲之肺不离赞者辩取之壹以授宾是黍稷亦赞祭不从升者黍稷设之在后故也黍稷虽后升先祭者以其先食黍稷后食肉故也】上赞下大夫也【上谓堂上摈赞者事相近以佐上下为名】铏芼牛霍羊苦豕薇皆有滑【藿豆叶也苦苦荼也滑堇荁之属今文苦为芐　疏曰士虞记云铏芼用苦若薇有滑夏用葵冬用荁郑注云荁堇类也干则滑夏秋用生葵冬春用干荁此经云皆有滑不言所用之物故取彼记解之云之属者其中兼有葵也】
　　赞者负东房南面告具于公【负东房负房户而立也南面者欲得乡公与宾也疏曰经直云负东房郑知负房户而立者以公在东序内宾在户西虽告具于公且欲使宾闻之故知于房近西是以云得乡公与宾也】公再拜揖食【再拜拜宾馔具】宾降拜【答公拜】公辞宾升再拜稽首【不言成拜降未拜】宾升席坐取韭菹以辩擩于醢上豆之间祭【擩犹染也今文无于】赞者东面坐取黍实于左手辩又取稷辩反于右手兴以授宾宾祭之【取授以右手便也宾亦兴受坐祭之于豆祭也独云赞兴优宾也少仪曰受立授立不坐　疏曰此所授者皆谓逺宾者菹醢及铏皆不言授者以其近宾取之易也按曲礼云殽之序辩祭之故知虽不授亦祭之也经直云祭知祭之于豆祭者按少牢云尸取韭菹辩防于三豆祭于豆间故也云独云赞兴优宾者欲见宾坐而不兴是优宾其实俱兴也引少仪者欲见赞兴宾亦兴之义以其宾坐赞亦坐故也】三牲之肺不离赞者辩取之壹以授宾【肺不离者刌之也不言刌刌则祭肺也此举肺不离而刌之便宾祭也祭离肺者絶肺祭也壹犹稍也古文壹作一　疏曰少仪云牛羊之肺离而不提心郑云提犹絶也刌离之不絶中央少者此即为食而举肺也少牢云举肺一长终肺祭肺三皆切之是祭肺切举肺不切也此肺虽不离而刌之与祭肺同其实举肺故不言刌将祭之时则絶末而祭之与祭肺异也凡举肺有二名一名离肺亦名举肺祭肺亦名刌肺也】宾兴受坐祭【于是云宾兴受坐祭重牲也宾亦毎肺兴受祭于豆祭】捝手扱上铏以柶辩擩之上铏之间祭【扱以柶扱其铏菜也捝拭也拭以巾　疏曰此云上铏之间祭者着其异于余者余祭于上豆之间此铏别自祭铏间云捝拭也拭以巾者案内则左佩纷帨帨即佩巾而云捝拭拭手以巾似帨不名巾者本名帨者以拭手为名其实名巾故郑举其实称也此有四铏而云扱上铏辩擩则唯有一柶优宾故用一柶而已少牢一铏祭神故宜各有柶也】祭饮酒于上豆之间鱼腊酱湆不祭【不祭者非食物之盛者　疏曰鱼腊湆酱非盛者在正馔之内故不祭若入庶羞则祭之下文辩取庶羞之大兴一以授宾宾受兼壹祭之少仪云祭膴膴诂为大鱼肉之脔是亦祭之也】
　　右宾祭正馔
　　宰夫授公饭粱公设之于湆西宾北面辞坐迁之【既告具矣而又设此殷勤之加也迁之迁而西之以其东上也疏曰知迁而西者以其加馔与庶羞并列也知粱东上者下文宰夫膳稻于粱西是以粱在东为上也】公与宾皆复初位【位序内阶西疏曰上公设酱时立于序内宾立于阶西此云公与宾复初位故知公还在序内宾还在阶西也】宰夫膳稻于粱西【膳犹进也进稻粱者以簠　疏曰知进稻以簠者下记云簠有盖幂郑注云稻粱将食乃设去防于房盖以幂上云设黍稷讫云却防此稻粱不云却防者先于房去之故也】士羞庶羞皆有大盖执豆如宰【羞进也庶众也进众珍味可进者也大以肥美者特为脔所以祭也鱼或谓之膴膴大也唯醢酱无大如宰如其进大羮湆右执豆左执盖　防曰云皆有大者中有二物三物之肉兼有鱼也云鱼或谓之膴膴大也者有司彻云尸俎五鱼侑主人皆一鱼皆加膴祭于其上是也少仪云膴祭也云唯醢酱无大者郑注周礼醢人作醢之法先膊干其肉乃后莝之杂以粱麴及盐渍以美酒涂置甀中百日则成矣何大脔之有也酱则醢也亦无大脔也】先者反之由门入升自西阶【庶羞多羞人不足则相授于阶上复出取也　疏曰反之者以其庶羞十六豆羞人不足故先至者反取之下文云先者一人升设于稻南其人不反则此云先者反之谓第二已下为先者也】先者一人升设于稻南簋西间容人【簋西黍稷西也必言稻南者明庶羞加不与正豆并也间容人者宾当从间往来也　疏曰稻与庶羞俱是加稻在黍稷西近北庶羞继而南陈俱在黍稷正馔之西是不与正豆并也宾当从间往来则下文宾左拥簠粱右执湆以降公辞升反奠于其所是也】旁四列西北上【不统于正馔者虽加自是一礼是所谓羮胾中别　疏曰曲礼云左殽右胾彼云殽骨体也此肉谓之羮亦一也殽为正馔胾为切肉则庶羞分置左右此亦正馔在东庶羞在西间容人是中别也】膷以东臐膮牛炙【膷臐膮今时臛也牛曰膷羊曰臐豕曰膮皆香美之名也古文膷作香臐作薰】炙南醢以西牛胾醢牛鮨【先设醢防之以次也内则谓鮨为脍然则脍用鮨今文鮨作鳍　疏曰此云先设醢防之以次而特牲注云以有醢不得防也与此违者大凡醢配胾是其正而醢卑于胾今牛羊豕胾皆在醢下者直是防之次非尊卑之列特牲以一有醢若防之当醢在胾上不成错故不得防少牢四豆羊胾醢故得防而错与此同也】鮨南羊炙以东羊胾醢豕炙炙南醢以西豕胾芥酱鱼脍【芥酱芥实酱也内则曰脍春用葱秋用芥】众人腾羞者尽阶不升堂授以盖降出【腾当作媵送也授授先者一人】
　　右设加馔　记簠有盖幂【稻粱将食乃设去防于房盖以幂幂巾也今文或作幕　疏曰簠簋相将簋既有防明簠亦有防可知但黍稷先设故却防于敦南簠盛稻粱将食乃设故郑云去防于房盖以幂至于陈设幂亦去之经云有盖幂者据出房未设而言】凡炙无酱【已有咸和　疏曰云凡者欲解仪礼一部之内牛羊豕炙皆无酱云已有咸和者若今人食炙然】
　　赞者负东房告备于公【复告庶羞具者以其异馔】赞升宾【以公命命宾升席疏曰前设馔讫赞者告具于公公再拜揖食此使赞升宾者以其礼杀故也是以上文正馔公先拜宾答拜此宾先拜公公答拜为异也】宾坐席末取粱即稻祭于酱湆间【即就也祭稻粱不以豆祭祭加宜于加　疏曰下文云宾三饭以湆酱注云毎饭歠湆以肴擩酱食正馔也又云不以湆酱注云不复用正馔也则此湆酱是正馔而云加者以在正馔之上得与正馔为本故名正馔其实是正馔之加故公亲设之也】赞者北面坐辩取庶羞之大兴一以授宾宾受兼壹祭之【壹壹受之而兼一祭之庶羞轻也自祭之于膷臐之间以异馔也　疏曰壹壹受之而兼一祭之庶羞轻也者决上三牲之脯祭之今此祭庶羞并之故云轻也不云于豆祭而云于膷臐之间以祭宜于加故也】
　　右宾祭加馔
　　宾降拜【拜庶羞】公辞宾升再拜稽首公答再拜宾北面自间坐左拥簠粱右执湆以降【自间坐由两馔之间也拥抱也必取粱者公所设也以之降者堂尊处欲食于阶下然也】公辞宾西面坐奠于阶西东面对西面坐取之栗阶升北面反奠于其所降辞公【奠而后对成其意也降辞公敬也必辞公者为其尊而亲临已食侍食赞者之事　疏曰云成其意者谓成其食降阶下之意故奠乃对此决下文大夫相食宾执粱与湆之西序端主人辞宾反之而不奠也】公许宾升公揖退于箱【箱东夹之前俟事之处　疏曰按尔雅有东西厢曰庙其夹皆在序外故也知是俟事之处者正以此文公揖退于厢而俟宾食即待事之处也】摈者退负东塾而立【无事】宾坐遂卷加席公不辞【赞者以告公公聴之重来优宾　疏曰公既在序外宾食在户西若不告公公何以知之明知赞者告公也公来则劳宾不来则宾不劳故不来者所以优饶宾也】宾三饭以湆酱【每饭歠湆以肴擩酱食正馔也三饭而止君子食不求饱不言其肴优宾　疏曰曲礼三饭主人延客食胾然后辩殽与此不同者此为礼食故先食殽彼大夫士与客燕食则先食胾故不同也又昬礼同牢云赞尔黍授肺脊皆食以湆酱皆祭举食举也注云皆食食黍也以用也用者谓歠湆酱而不食殽者此公食宾礼解体折节明食殽可知彼豚解者皆不食故不食殽也彼又云三饭卒食注同牢示亲不主为食起三饭而成礼故不食殽也但湆言啜淡故也酱言擩咸故也云不言其殽优宾者特牲少牢尸食时举殽皆言次第此不言者任宾取之是优宾也】宰夫执觯浆饮与其丰以进【此进潄也非为卒食为将有事縁宾意欲自洁清】宾捝手兴受【受觯】宰夫设其丰于稻西【酒在东浆在西是所谓左酒右浆　疏曰酒在东者上饮酒实于觯宰夫设于豆东是也浆在西者即此经设于稻西是也曲礼云酒浆处右彼注云此言若酒若浆耳两有之则左酒右浆也】庭实设【乘皮】宾坐祭遂饮奠于丰上【饮漱】
　　右宾正食
　　公受宰夫束帛以侑西乡立【束帛十端帛也侑犹劝也主国君以为食宾殷勤之意未至复发币以劝之欲用深安宾也西乡立序内位也受束帛于序端　疏曰上文公设酱公立于序内西乡此经亦云西乡立故知亦在序内位也大射礼公凡受于序端故毎云公之所受者皆约之受于序端】宾降筵北面【以君将有命也北而于西阶上　疏曰以君将有束帛侑食之命故于西阶上待之】摈者进相币【为君释币辞于宾】宾降辞币升聴命【降辞币主国君又命之升听命释许辞　疏曰云主国君又命之升知者约聘礼礼宾宾降辞币公降一等辞东阶升聴命是也】降拜【当拜受币】公辞宾升再拜稽首受币当东楹北面【主国君南面授之当东楹者欲得君行一臣行二也】退西楹西东面立【俟主国君送币也退不负序以将降　疏曰聘礼公拜贶宾三退负序不言辟者以执圭将进授之此公拜送币宾在阶西不负序者以将降故也】公壹拜宾降也公再拜【宾不敢俟成拜】介逆出【以宾事毕】宾北面揖执庭实以出【揖执者示亲受】公降立【俟宾反】上介受宾币从者讶受皮【从者府史之属讶迎也今文曰梧受　疏曰此子男小聘使大夫士介一人而已此时已受宾币故知讶受者非士介是府史之属也】
　　右侑币
　　宾入门左没霤北面再拜稽首【便退则食礼未卒不退则嫌更入行拜若欲从此退　疏曰云便退则食礼未卒不退则嫌者此郑探解宾意食礼自有常法三饭之后当受侑币送庭实出更入以终食礼若便退则食礼未卒不退则有贪食之嫌是以更入行拜示将辞之意待公设辞而后留也】公辞【止其拜使之卒食】揖让如初【如初入也】升宾再拜稽首公答再拜【宾拜拜主国君之厚意宾揖介入复位　疏曰上文云介逆出下更云介逆出明知中间介复入可知但复入之节当此宾入之时也】宾降辞公如初【将复食】宾升公揖退于箱宾卒食防饭三饮【卒已也己食防饭三漱浆也防饭谓黍稷也此食黍稷则初时食稻粱疏曰知防饭是黍稷者上文云宰夫东面坐啓簋防各却于其西此云食防饭故知是黍稷也前宾三饭不云防以其簋盛稻粱稻粱无防故郑云比食黍稷则初时食稻粱矣】不以酱湆【不复用正馔也初时食加饭用正馔此食正饭用庶羞互相成也后言湆或时后用　疏曰上文宾三饭以湆酱注云毎饭歠湆以殽擩酱是正馔稻粱是加此云卒食防饭三饮不以酱湆郑意以黍稷是其正庶羞是其加是互相成也上文宾三饭以湆酱先言湆后言酱是先用湆此后言湆或容前三饭后用湆故作文有先后也】捝手兴北面坐取粱与酱以降西面坐奠于阶西【示亲彻也不以出者非所当得又以已得侑币　疏曰云不以出者决士昏礼宾取脯出以授从者彼是己所当得此非特己得侑币下文有司卷三牲之俎归于宾馆亦是己所当得郑不言三牲而言侑币者据己得者而言之】东面再拜稽首【卒食拜也不北面者异于辞　疏曰上文宾受侑币出更入门左拜其时辞欲退犹待公留故北面此卒食礼终故东面】公降再拜【答之也不辞之使升堂明礼有终】
　　右卒食
　　介逆出宾出公送于大门内再拜宾不顾【初来揖让而退不顾退礼畧也示难进易退之义摈者以宾不顾告公公乃还也】有司卷三牲之俎归于宾馆【卷犹収也无遗之辞也三牲之俎正馔尤尊尽以归宾尊之至也归俎者实于篚它时有所释故　疏曰此无肵俎而言卷三牲之俎不言用俎郑云实于篚按士虞礼亦无肵俎尸举牲体皆盛于笼吉凶虽不同无肵俎是一故知同用篚也特牲及士虞尸卒食取俎归于尸三个是有所释此无所释故称卷也彼注云释犹遗也遗者君子不尽人之欢不竭人之忠也】鱼腊不与【以三牲之俎无所释故也礼之有余为施恵不言肠胃肤者在鱼腊下不与可知也古文与作豫】右宾出
　　明日宾朝服拜赐于朝拜食与侑币皆再拜稽首【朝谓大门外　疏曰云朝谓大门外者以其经云拜赐于朝无宾入之文又聘礼以柩造朝亦无防入之文也此食礼拜侑币聘礼归饔饩直言拜饔与饩不拜束帛者彼使人致之故不拜此食礼君亲赐故拜之】讶听之【受其言入告出报也此下大夫有士讶　疏曰周礼掌讶大夫有士讶此篇是子男使下大夫小聘故云此下大夫有士讶也】
　　右拜赐
　　上大夫八豆八簋六铏九俎鱼腊皆二俎【记公食上大夫异于下大夫之数豆加葵菹蜗醢四四为列俎加鲜鱼鲜腊三三为列无特　疏曰云豆加葵菹蜗醢者按周礼醢人朝事之豆云韭菹醓醢昌本麋臡菁菹鹿臡茆菹麋臡上文下大夫之豆用其六仍有茆菹麋臡今上大夫八豆不取之而取馈食之豆葵菹蜗醢者按少牢馈食四豆二豆用葵菹嬴醢二豆用韭菹醓醢注云韭菹醓醢朝事之豆也而馈食用之豊大夫礼则此公食大夫兼用馈食之豆亦是豊大夫礼也云俎加鲜鱼鲜腊者上文下大夫七俎牛羊豕鱼腊肠胃与肤此云九俎明加鲜鱼鲜腊云无特者陈馔要方上七俎者东西两行为六俎一俎在特于俎东此九俎为三行故无特虽无特肤亦为下】鱼肠胃伦肤若九若十有一下大夫则若七若九【此以命数为差也九谓再命者也十一谓三命者也七谓一命者也九或上或下者再命谓小国之卿次国之大夫也卿则曰上大夫则曰下大国之孤视子男　疏曰云此以命数为差也者按周礼典命公侯伯之卿三命大夫再命士一命子男之卿再命大夫一命士不命则诸侯之臣分为三等三命再命一命不命与一命同此经鱼肠胃伦肤亦分为三等有十一有九有七则十一当三命九当再命七当一命若然惟有上下二文者以公侯伯之大夫与子男之卿同再命卿爵尊为上大夫爵卑为下则上言若九者子男之卿也下言若九者公侯伯大夫也故郑云卿则曰上大夫则曰下云大国之孤视子男者此经唯见三命以下故郑并论及之案周礼典命大国之孤四命又大行人云大国之孤执皮帛以继子男又云其他皆视小国之君若然孤与子男同十三侯伯十五上公十七差次可知】庶羞西东毋过四列【谓上下大夫也古文毋为无　疏曰上文云庶羞旁四列此上大夫馔内言庶羞西东毋过四列则东西横行上下大夫皆四以为行下大夫四四十六东西四行南北亦四行上大夫东西四行南北五行矣】上大夫庶羞二十加于下大夫以雉兔鹑鴽【鴽无母　疏曰云鴽无母者按尔雅释鸟云鴽鴾母郭氏曰防也青州人呼曰鴾母庄子云田防化为鹑淮南子云虾防所化也月令曰田鼠化为鴽然则鴽鹑一物也】
　　右食上大夫礼　记上大夫蒲筵加萑席其纯皆如下大夫纯【谓三命大夫也孤为宾则莞筵纷纯加缫席画纯也　疏曰经云上大夫不辨命数则子男之卿再命其席亦同下大夫郑言谓三命大夫者欲见公侯伯之卿三命亦与子男下大夫同公之孤四命其席则异按周礼司几筵云筵国宾于牖前莞筵纷纯加缫席画纯与此记三命已下席不同故知彼国宾谓筵孤也无正文故云则也】上大夫庶羞酒饮浆饮庶羞可也【于食庶羞宰夫又设酒浆以之食庶羞可也以优宾　疏曰上经云上大夫庶羞二十豆此复记之者欲见上大夫食加馔之时得兼食庶羞其时宰夫更设酒饮浆饮以优宾也】拜食与侑币皆再拜稽首【嫌上大夫不稽首】
　　若不亲食【谓主国君有疾病若他故　疏曰疾病之外别云他故者君有死防之事故聘礼云主人毕归礼宾唯饔饩之受谓毕致飨食但宾不受之】使大夫各以其爵朝服以侑币致之【执币以将命】豆实实于罋陈于楹外二以并北陈簋实实于筐陈于楹内两楹间二以并南陈【陈罋筐于楹间者象授受于堂中也南北相当以食馔同列耳罋北陈者变于食罋数如豆醢芥酱从焉筐米四今文并作并　疏曰云南北相当以食馔同列耳者按上文正食之时黍稷亦南陈今于楹间陈筐米亦南陈是正食及此馔同列也云罋北陈者变于食者上文正食之时宰夫自东房荐豆六设于酱东西上陈之今于楹间二以并北陈是变于食也菹醢各异物不可同罋故罋数如豆上大夫八豆则八罋下大夫六豆则六罋庶羞之醢同是酱类故使之相从但庶羞之醢更与别种宜同一罋芥酱宜亦一罋知有芥酱者以其有生鱼故也上文上大夫八簋今乃生致之黍稷宜各一筐稻粱又二筐故云筐米四】庶羞陈于碑内【生鱼也鱼腊从焉上大夫加鲜鱼鲜腊雉兔鹑鴽不陈于堂辟正馔　疏曰上文鱼脍是鱼之中脍者皆是生鱼也按郑注周礼云燕人脍鱼方寸切其腴以防所贵是也此则全生不脍何者本脍在豆与胾炙俱设今胾炙在牲未杀脍全不破可知然庶羞之内众羞俱有郑独云生鱼者以其胾炙在牲不杀于此无矣虽有干腊雉兔之等以生鱼为主也云鱼腊从焉者虽无三牲之肉有干鱼腊可知云上大夫加鲜鱼鲜腊雉兔鹑鴽者以其下大夫七鼎无鲜鱼鲜腊上大夫九鼎加鲜鱼鲜腊可知雉兔鹑鴽亦生致之矣庶羞本在堂上正馔之西今在碑内故云辟正馔也不陈于碑南者以其本合在堂今宜近堂故在碑北】庭实陈于碑外【执乘皮者也不参分庭一在南者以言归宜近内　疏曰庭实正法皆参分庭一在南而陈之昬礼记纳征执皮者是也今云碑外继碑而言是近北矣彼陈于主人之庭拟与宾向外故近南此陈于客馆拟与宾入内故郑云以言归故在内也】牛羊豕陈于门内西方东上【为其践污馆庭使近外　疏曰上庶羞与庭实在碑之内近内陈之此牛羊豕陈于门内继门言之是为其践污馆庭也若然致饔饩牛羊豕亦在此彼不言者以饔饩有腥有熟其主者近门是其常故略之此既不杀宜近内故决之也】宾朝服以受如受饔礼【朝服食礼轻也　疏曰归饔饩时卿韦弁宾皮弁受】无傧【以己本宜往疏曰主君无故速宾在庙行食礼而有侑币宾无傧法主君有故政食礼并有侑币亦不合有傧故云以己本宜往】明日宾朝服以拜赐于朝讶聴命【赐亦谓食侑币　疏曰上速宾食时拜食与侑币今亦然故云亦】
　　右不亲食
　　大夫相食亲戒速【记异于君者也速召也先就告之归具既具复自召之　疏曰经大夫亲戒速决君不亲戒速以下诸文亦皆异故云记异于君者也云先就告之归具既具复自召之者以其戒具两有皆亲为之与乡饮酒乡射同故彼二文皆云戒宾既归布筵设尊乃亲速宾是也】迎宾于门外拜至皆如飨拜【飨大夫相飨之礼也今亡古文飨或作乡】降盥受酱湆侑币束锦也皆自阼阶降堂受授者升一等【皆者谓受酱受湆受币也侑用束锦大夫文也降堂谓止阶上今文无束】宾止也【主人三降宾不从　疏曰上文郑注皆者谓受酱受湆受币皆自阼阶降此云主人三降即上三者不数主人降盥者按乡饮所言降盥者皆为洗爵故宾从降此降盥不为洗爵故郑不数之聘礼致饔饩宾降堂受老束锦大夫止注云止不降使之余尊此宾不降者虽宾主敌以主人降堂不至地故宾止不降也】宾执粱与湆之西序端【不敢食于尊处　疏曰此两大夫敌故之西序端上公食大夫大夫降阶下臣卑故也】主人辞宾反之卷加席主人辞宾反之辞币降一等主人从【从辞宾降】受侑币再拜稽首主人送币亦然【敌也　疏曰按郊特牲云大夫之臣不稽首非尊家臣以辟君也又按左氏传哀十七年公防齐侯盟于蒙孟武伯相齐侯稽首公拜齐人怒武伯曰非天子寡君无所稽首若然臣于君乃稽首平敌相于当顿首今言敌而稽首者以食礼相尊敬虽敌亦稽首与臣拜君同故也】辞于主人降一等主人从【辞谓辞其临已食】卒食彻于西序端【亦亲彻】东面再拜降出【拜亦拜卒食】其他皆如公食大夫之礼【疏曰云其他谓豆数俎体陈设皆不异上陈但礼异者谓亲戒速君则不亲迎宾公不出此大夫出大门公受酱湆币不降此大夫则降也公食大夫大夫降食于阶下此言西序端上公食卷加席公不辞此则辞之皆是异也】若不亲食则公作大夫朝服以侑币致之【作使也大夫有故君必使其同爵者为之致礼列国之宾来荣辱之事君臣同】宾受于堂无傧【与受君礼同疏曰聘礼宾受致饔币云堂中西北面注趋主君之命也堂中西中央之西此虽无傧受币亦与之同也】
　　右大夫相食礼
　　邦国礼四之下
　　公食大夫义
　　食礼公养宾养贤一也亲之故爱之爱之故养之养之故食之食而弗爱犹豢之也爱而弗敬犹畜之也飨礼敬之至也食礼爱之至也飨为爱弗胜其敬食为敬弗胜其爱文质之辨也公使大夫戒必以其爵恭也已轻则卑之已重则是以其贵临之也宾三辞聴命言是礼之贵弗敢当也弗敢当故难进也公迎宾于大门内非不能至于外也所以待人君之礼也臣之意欲尊其君子之意欲尊其父故迎宾于大门内所以顺其为尊君之意也三揖至于阶三让而升堂充其意谕其诚也于庙用祭器诚之尽也君子于所尊敬不敢狎不敢狎故神明之神明之故忠臣嘉宾乐尽其心也大夫立于东夹南西面北上士立于门东北面西上小臣东堂下南面西上宰东夹北西面南上内官之士在宰东北西面南上百官有司备以乐养贤也设筵加席几致安厚之义也公设酱然后宰夫荐豆菹醢士设俎公设大羮然后宰夫设铏啓簋言以身亲之也宾徧祭公设粱宰夫膳稻士膳庶羞为殷勤也宾三饭粱以湆酱以君子之厚己也宾必亲彻有报之道也庭实乘皮侑以束帛虽备物犹欲其加厚焉也公拜送终之以敬也有司卷三牲之俎归于宾馆不敢防其余也上大夫八豆八簋六铏九俎庶羞二十其余衰见是徳之杀也君子言之曰爱人者使人爱之者也敬人者使人敬之者也亲人者使人亲之者也自卑者使人尊之者也是故公养宾国养贤其义一也未有爱之敬之亲之尊之而其位不安者也未有不爱不敬不尊不亲而能长有其国者也将由乎好徳之君则将怡焉唯恐其不足于礼将由乎骄慢之君则将曰是食于我而已矣故礼君子所不足小人所泰余也孔子食于少施氏将祭主人辞曰不足祭也将飱主人辞曰不足飱也孔子退曰吾食而饱少施氏有礼哉故君子难亲也将亲之舎礼何以哉【刘敞补】
　　邦国礼五之上
　　诸侯相朝礼
　　集补经
　　凡诸侯之邦交岁相问也殷相聘也世相朝也【小聘曰问殷中也乆无事又于殷朝者及而相聘也父死子立曰世凡君即位大国朝焉小国聘焉此皆所以习礼考仪正刑一徳以尊天子也必择有道之国而就脩之　疏曰云小聘曰问者聘礼文故彼云小聘曰问不享是也大聘使卿小聘使大夫也聘义王制皆云三年一大聘此不言三年而云殷者欲见中间乆无事及殷朝者来及亦相聘故云殷不云三年也若然聘义与王制皆云比年一小聘此云岁相问不云比年者取岁岁之义也父死子立曰世是继世之义也　大行人】　诸侯相见必告于祢【疏曰下文云反必亲告于祖祢出时宜亦告祖祢为道近故或唯告祢】朝服而出视朝【朝服为事故也疏曰事谓或防或吊之事诸侯朝服冠缁衣素裳以诸侯朝天子冕而出视朝为将庙受尊敬天子习其礼故着冕服诸侯相朝虽在庙受降下天子不敢冕服唯服临朝聴事之服熊氏又云此朝服谓皮弁服以天子用以视朝故谓之朝服论语云吉月必朝服而朝注云朝服皮弁服是也必知朝服皮弁服者聘礼诸侯相聘皮弁服明相朝亦皮弁服此义为胜也】命祝史告于五庙所过山川【诸侯五庙山川所不过则不告贬于适天子也】亦命国家五官道而出反必亲告于祖祢乃命祝史告至于前所告者而后聴朝而入【五官五大夫典事者命者勑之以其职道祖道也反必亲告祖祢同出入礼　疏曰案大宰云建其牧立其监设其参传其伍是诸侯有三卿五大夫出入所告理不容殊而诸侯相见出不云告祖者或道近变其常礼耳故反必亲告祖祢以明出入之告其礼不殊也　曾子问】　凡诸公相为宾【谓相朝也】主国五积三问皆三辞拜受皆旅摈再劳三辞三揖登拜受拜送【积子赐反后皆同旅如字又音胪力于反　宾所停止则积间濶则问行道则劳其礼皆使卿大夫致之从来至去数如此也三辞辞其以礼来于外也积问不言登受之于庭也郑司农云旅读为旅于泰山之旅谓九人传辞相授于上下竟问宾从末上行介还受上传之谓旅读为鸿胪之胪胪陈之也宾之介九人使者七人皆陈摈位不传辞也宾之上介出请使者则前对位皆当其末摈焉三揖谓庭中时也拜送送使者　传直专反　疏曰积者遗人所云十里有庐庐有饮食三十里有宿宿有委五十里有市市有积是也问者问不恙也劳谓劳苦之云皆使卿大夫致之者案聘礼遣卿行劳礼臣来尚遣卿劳明君来遣卿劳可知此再劳一劳在境一劳在逺郊皆使卿其近郊劳当主君亲为之也其积问当使大夫故下句云致飱如致积之礼注云俱使大夫礼同也知致飱使大夫者见聘礼宰夫朝服设飱宰夫即大夫问亦小礼明亦使大夫也先郑以为旅摈与交摈同之后郑不从者此臣礼云旅摈下文云主君郊劳交摈三辞明其别旅直陈摈介不传辞交则一往一来传辞也后郑谓旅读为鸿胪之胪胪陈之者案尔雅释诂云尸旅陈也释言云豫胪叙也注云皆陈叙也后郑不从旅大山之旅从胪者欲取叙义也云宾之介九人者自从公介九人之礼云使者七人者自从降二等之礼云皆陈摈位不传辞以下皆约聘礼主君大门内迎聘宾之位也云三揖谓庭中时者如聘礼入门揖当曲揖当碑揖是也】主君郊劳交摈三辞车逆拜辱三揖三辞拜受车送三还再拜【主君郊劳备三劳而亲之也郑司农云交摈三辞谓宾主之摈者俱三辞也车逆主人以车迎宾于馆也拜辱宾拜谢辱也谓交摈者各陈九介使传辞也车迎拜辱者宾以主君亲来乘车出舍门而迎之若欲逺就之然后见之则下拜迎谢其自屈辱来也至去又出车若欲逺送然主君三还辞之乃再拜送之也车送迎之节各以其等则诸公九十步立当车轵也三辞重者先辞辞其以礼来于外后辞辞升堂　疏曰云备三劳而亲之者大行人有三问三劳之文也先郑云车逆主人以车迎宾于馆也拜辱宾拜谢辱也后郑不从者此直是备三劳既来至国何有辄迎宾于馆乎后郑谓各陈九介者以其在道俱不为主又非主君从宾之礼故无五摈之事而各陈九介其位主君至馆大门外北面而陈此九介去门九十步东面宾在大门内于门外之东亦陈九介西面云立当车轵也者宾主俱立当轵大行人文云后辞辞升堂者案乡饮酒礼主人取爵降洗宾降主人坐奠爵于阶前辞注云事同曰让事异曰辞礼升堂是事同不云让而云辞者此宾主敌者主人之意欲有受于庭之心故从事异曰辞是以下诸公之臣等升堂皆云让依事同曰让非敌故聘义云三让而后传命三让而后入庙门并事异不云辞者欲取致尊让之意变文耳又记文非正经故不为例也】致馆亦如之【馆舍也使大夫授之君又以礼亲致焉　疏曰聘礼云大夫帅至馆卿致之以此知先遣大夫授馆也此大夫亦应是卿上主君郊劳此亲致馆故知亦如之也凡云致者皆有币以致之致之使若已有然也】致飱如致积之礼【俱使大夫礼同也飱食也小礼曰飱大礼曰饔饩　疏曰上公飱五牢宾始至之礼欲致馆后即言之云如致积之礼者积在道已致故云如之云飱食也者以其刍薪米禾食之类故云食也聘礼使宰夫设飱礼物又少故曰小礼饔饩有腥有牵刍薪米禾又多故曰大礼】及将币交摈三辞车逆拜辱宾车进答拜三揖三让毎门止一相及庙唯上相入宾三揖三让登再拜授币宾拜送币毎事如初宾亦如之及出车送三请三进再拜宾三还三辞告辟【授音受宾音摈辟音避　郑司农云交摈摈者交也宾车进答拜宾上车进主人乃答其拜也及出车送三请主人三请留宾也三进进随宾也宾三还三辞告辟宾三还辞谢言已辟去也谓既三辞主君则乘车出大门而迎宾见之而下拜其辱宾车乃前下答拜也三揖者相去九十步揖之使前也至而三让让入门也相谓主君摈者及宾之介也谓之相者于外传辞耳入门当以礼诏侑也介绍而传命者君子于其所尊不敢质敬之至也每门止一相弥相亲也君入门介拂闑大夫中枨与闑之间士介拂枨此为介鴈行相随也止之者絶行在后耳宾三揖三让让升也登再拜授币授当为受主人拜至且受玉也每事如初谓享及有言也宾当为傧谓以郁鬯礼宾也上于下曰礼敌者曰傧礼器曰诸侯相朝灌用郁鬯无笾豆之荐谓此朝礼毕傧宾也三请三进请宾就车也主君毎一请车一进欲逺送之也三还三辞主君一请者宾亦一还一辞　闑鱼列反枨直庚反行户刚反　疏曰此并在主君大门外宾去门九十步而陈九介主君在大门外之东陈五摈上摈入受命出请事传辞与承摈承摈传与末摈末摈传与末介末介传与承介承介传与上介上介传与宾宾又传与上介上介传与承介承介传与末介末介传与末摈末摈传与承摈承摈传与上摈上摈入告君如是者三谓之交摈三辞诸交摈者例皆如此也车逆拜辱者传辞既讫主君乘车出大门至宾所下车拜宾屈辱来此也宾车进答拜者宾初升车进就主君主君下宾亦下车答主君拜也三揖者主君遥揖宾使前北面三让入大门也云毎门止一相者既入门回而东至祖庙之时祖庙西仍有二庙以其诸侯五庙始祖庙在中两傍各有二庙各别院为之则有二门门傍皆有南北隔墙隔墙皆通门故得有毎门若不然从大门内即至祖庙之门何得有毎门而云门止一相乎故为此解也云上相入者相入即上摈上介云三揖者亦谓入门揖当曲揖当碑揖也云三让登者至阶主君让宾宾让主君如是者三主君先升云再拜授币者授当为受宾主俱升主人在阼阶上北面拜乃就两楹间南面宾亦就主君宾授玉主君受之故云再拜受币也云宾拜送币者宾既授乃退向西阶上北面拜送币乃降也先郑言主人答拜后郑不从者车逆拜辱已是主人今云车进答当是客何得主人再答拜所言三请留宾后郑亦不从者行朝享礼宾讫送宾出礼既有限何因更有留宾之事云介绍而传命者此聘义文案彼介绍而传命谓聘者旅摈法引证此交摈者但绍继也谓介相继而陈则交摈皆得为绍故此交摈亦得绍介而传命也案彼注质谓正自相当宾主不敢正自相当故须摈介通情也云君入门以下本记文君入门不言所拂者朝君入由闑西亦拂闑不言之者君特行不与介连类故不言也介拂闑者上介随君后与大夫士介自为鴈行于后也聘礼介皆入庙门门西北面西上故知此君介亦入门门西北面西上可知故云絶行在后后亦入庙也谓享及有言也者案聘礼享夫人下云若有言束帛如享礼是也云上于下曰礼敌者曰傧者大行人云王礼再裸而酢之属是上于下曰礼此诸侯云傧是敌者曰傧也】致饔饩还圭飨食致赠郊送皆如将币之仪【还音环又音旋食音嗣下皆同　此六礼者惟飨食速宾耳其余主君亲往亲往者宾为主人主人为宾君如有故不亲飨食则使大夫以酬币侑币致之郑司农云还圭归其玉也故公子重耳受飱反璧谓聘以圭璋礼也享以璧琮财也已聘而还圭璋轻财而重礼赠送以财既赠又送至于郊　疏曰案公食大夫礼君亲食之君不亲食则以侑币致之聘礼云公于宾壹食再飨上介壹食壹飨若不亲食致之以侑币致飨以酬币以此知二者皆速宾也聘礼云君使卿归饔饩又云宾迎于门外又云大夫东面致命君使卿还玉于馆宾迎于外门外不拜帅大夫以入以此二者知宾为主人主人为宾致赠郊送亦然可知也聘礼乃君于臣此两君敌明主君亲为之矣先郑云公子重耳事见左传僖公二十三年但彼反璧者义取不贪实意非还圭故后郑不从也后郑谓聘以圭璋礼也者聘义云以圭璋聘重礼也谓行聘礼也云享以璧琮财也者贡财货时用璧琮以致之故云财也云赠送以财者聘礼宾遂行舍于郊公使卿赠如觌币注云言如觌币见为反报是赠并送至于郊】宾之拜礼拜饔饩拜飨食【郑司农云宾之拜礼者因言宾所当拜者之礼也所当拜者拜饔饩拜飨食谓宾将去就朝拜谢此三礼三礼礼之重者也宾既拜主君乃至馆赠之去又送之于郊　疏曰案聘礼饔饩燕羞俶献之明日宾皆拜于朝将去又三拜乗禽于朝彼臣故尽拜谢此宾之拜礼在致赠郊送之下则不及燕羞俶献乘禽以其君略小惠将去惟拜其大礼也案聘礼宾三拜乘禽于朝遂行舍于郊公使卿赠若然此致赠郊送在拜礼后今设文在前者欲取如将币之仪故进文在前其赠送合在后也云宾既拜主君乃至馆赠之去又送之于郊者郑以赠送之文在前拜礼在后恐疑颠倒故此解之是其次也】宾继主君皆如主国之礼【郑司农云宾继主君复主人之礼费也故云皆如主国之礼谓继主君者傧主君也傧之者主君郊劳致馆饔饩还圭赠郊送之时也如其礼者谓玉帛皮马也有馔陈之积者不如也若飨食主君及燕亦速焉　费芳味反　疏曰后郑不从先郑复主人之礼之説者以主人礼费既多非宾所能复也后郑以为傧主君者案聘礼君遣卿劳及致馆等皆傧傧者报也上注云敌者曰傧故此报主君为傧案聘礼云宾至于近郊君使卿朝服用束帛劳又云宾用束锦傧劳者君使卿韦弁归饔饩又云大夫奉束帛又云宾降授老币出迎大夫注云出迎欲傧之庭实设马乘宾降堂受老束锦宾奉币西面大夫东面宾致币是皆有傧法彼两臣有傧此两公有傧可知也然彼聘礼君使卿致馆无币故亦无傧臣于君虽他国亦不敢速君飨食此两君故不同也主君有故不能亲以侑币酬币致之亦无傧】诸侯诸伯诸子诸男之相为宾也各以其礼相待也如诸公之仪【宾主相待之仪与诸公同也饔饩饔食之礼则有降杀　杀色界反　疏曰五等诸侯以命数分为三等其圭璋饔饩飱积步数摈介皆降杀备于大行人掌客其进退升降揖让之仪一与公同故云如诸公之仪　司仪】凡诸侯之礼上公五积皆眡飱牵三问皆脩羣介行人宰史皆有牢飱五牢食四十簠十豆四十铏四十有二壶四十鼎簋十有二牲三十有六皆陈饔饩九牢其死牢如飱之陈牵四牢米百有二十筥醯醢百有二十罋车皆陈车米眡生牢牢十车车秉有五防车禾眡死牢牢十车车三秅刍薪倍禾皆陈乘禽日九十双殷膳大牢以及归三飨三食三燕若弗酌则以币致之凡介行人宰史皆有飱饔饩以其爵等为之牢礼之陈数唯上介有禽献夫人致礼八壶八豆八笾膳大牢致飨大牢食大牢卿皆见以羔膳大牢侯伯四积皆眡飱牵再问皆脩飱四牢食三十有二簠八豆三十有二铏二十有八壶三十有二鼎簋十有二腥二十有七皆陈饔饩七牢其死牢如飱之陈牵三牢米百筥醯醢百罋皆陈米三十车禾四十车刍薪倍禾皆陈乘禽日七十双殷膳大牢三飨再食再燕凡介行人宰史皆有飱瓮饩以其爵等为之礼唯上介有禽献夫人致礼八壶八豆八笾膳大牢致飨大牢卿皆见以羔膳特牛子男三积皆眡飱牵壹问以脩飱三牢食二十有四簠六豆二十有四铏十有八壶二十有四鼎簋十有二牲十有八皆陈饔饩五牢其死牢如飱之陈牵二牢米八十筥醯醢八十罋皆陈米二十车禾三十车刍薪倍禾皆陈乘禽日五十双壹飨壹食壹燕凡介行人宰史皆有飱饔饩以其爵等为之礼唯上介有禽献夫人致礼六壶六豆六笾膳眡致飨亲见卿皆膳特牛【防索口反刘色缕反秅丁故反或文加反乘绳证反下注同食音嗣下食大牢再食壹食注不食同见贤遍反下注以意推之　积皆视飱牵谓所共如飱而牵牲以往不杀也不杀则无铏鼎簠簋之实其米实于筐豆实实于罋其设筐陈于楹内罋陈于楹外牢陈于门西车米禾刍薪陈于门外壶之有无未闻三问皆脩脩脯也上公三问皆脩下句云羣介行人宰史皆有牢君用脩而臣有牢非礼也盖着脱字失处且误耳飱客始至致小礼也公侯伯子男飱皆饪一牢其余牢则腥食者庶羞美可食者也其设盖陈于楹外东西不过四列簠稻粱器也公十簠堂上六西夹东夹各二也侯伯八簠堂上四面夹东夹各二子男六簠堂上二西夹东夹各二豆菹醢器也公四十豆堂上十六西夹东夹各十二侯伯三十二豆堂上十二西夹东夹各十子男二十四豆堂上十二西夹东夹各六礼器曰天子之豆二十有六诸公十有六诸侯十有二上大夫八下大夫六以聘礼差之则堂上之数与此同铏羮器也公铏四十二侯伯二十八子男十八非衰差也二十八书或为二十四亦非也其于衰公又当三十又为无所据依礼之大数铏少于豆推其哀公铏四十二宜为三十八盖近之矣则公铏堂上十八西夹东夹各十侯伯堂上十二西夹东夹各八子男堂上十西夹东夹各四壶酒器也其设于堂夹如豆之数鼎牲器也簋黍稷器也鼎十有二者饪一牢正鼎九与陪鼎三皆设于西阶前簋十有二堂上八西夹东夹各二合言鼎簋者牲与黍稷俱食之主也牲当为腥声之误也腥谓腥鼎也于侯伯云腥二十有七其故腥字也诸侯礼盛腥鼎有鲜鱼鲜腊毎牢皆九为列设于阼阶前公腥鼎三十六腥四牢也侯伯腥鼎二十七腥三牢也子男腥鼎十八腥二牢也皆陈陈列也飱门内之实备于是矣亦有车米禾刍薪公飱五牢米二十车禾三卜车侯伯四牢米禾皆二十车子男三牢米十车禾二十车刍薪皆倍其禾饔饩既相见致大礼也大者既兼飱积有生有腥有孰余又多也死牢如飱之陈亦饪一牢在西余腥在东也牵生牢也陈于门西如积也米横陈于中庭十为列每筥半斛公侯伯子男黍粱稻皆二行公稷六行侯伯稷四行子男二行醯醢夹碑从陈亦十为列醯在碑东醢在碑西皆陈于门内者于公门内之陈也言车者衍字耳车米载米之车也聘礼曰十斗曰斛十六斗曰防十防曰秉每车秉有五防则二十四斛也禾槀宾并刈者也聘礼曰四秉曰筥十筥曰稯十稯曰秅每车三秅则三十稯也稯犹束也米禾之秉筥字同数异禾之秉手把耳筥读为栋梠之梠谓一穧也皆陈横陈门外者也米在门东禾在门西刍薪虽取数于禾薪从米刍从禾也乘禽乘行羣处之禽谓雉鴈之属于礼以双为数殷中也中又致膳示念宾也若弗酌谓君有故不亲飨食燕也不飨则以酬币致之不食则以侑币致之凡介行人宰史众臣从宾者也行人主礼宰主具史主书皆有飱饔饩尊其君以及其臣也以其爵等为之牢礼之陈数爵卿也则飱二牢饔饩五牢大夫也则飱大牢饔饩三牢士也则飱少牢饔饩大牢也此降小礼豊大礼也以命数则参差难等略于臣用爵而已夫人致礼助君飬宾也笾豆陈于户东壶陈于东序凡夫人之礼皆使下大夫致之于子男云膳视致飨言夫人致膳于小国君以致飨之礼则是不复飨也飨有壶酒卿皆见者见于宾也既见之又膳之亦所以助君养宾也卿见又膳此聘礼卿大夫劳宾饩宾之类与于子男云亲见卿皆膳特牛见读如卿皆见之见言卿于小国之君有不故造馆见者故造馆见者乃致膳郑司农説牵云牲可牵行者也故春秋传曰饩牵竭矣秅读为秅秭麻答之秅　饪而甚反哀初危反下同差初佳反又初宜反倍音裴行户刚反下以意推之从子容反稾古老反并必政反稯本又作緫子工反又音揔稆音吕穧才计反参初林反差初宜反复扶又反劳力报反造七报反秭徐音姊　疏曰云上公五积皆眡飱牵者公国自相朝是上公之礼有五积皆视飱一积眡一飱飱五牢五积则二十五牢言牵者数虽眡飱飱则杀积全不杀并生致之故云牵侯伯四积亦皆眡飱牵飱四牢一积眡一飱则一积四牢揔十六牢亦牵不杀子男三积积亦眂飱飱三牢一积三牢三积九牢亦牵之不杀也必牵之不杀者以其在道分置豫往故不杀之也既云眡飱飱则有刍薪米禾之等故郑解积皆依飱解之也云不杀则无铏鼎者铏鼎即陪鼎是也但杀乃有铏鼎不杀则无铏鼎可知侯伯子男皆然郑云簋簋之实已下皆约公食大夫解之郑云三问皆脩脩脯也对文脩是鍜脩加姜桂极之者脯干肉薄者散文脩脯一也云着脱字失处者案下文凡介行人宰史皆在飨食燕下此特在上或见下文脱此语着于此或于下着讫此剰不去故云然也下文皆云凡介此云羣介故误耳云飱小礼者案聘宾大夫帅至馆卿致馆即云宰夫朝服设飱是其客始至之礼言小礼者对饔饩为大礼也云公侯伯子男飱皆饪一牢其余牢则腥者下惟言腥不言饪此有铏及鼎皆为饪一牢而言以是经虽不言饪须言饪之矣云其余牢则腥腥之数备于下也云食者庶羞之美陈于楹外东西不过四列者前所陈皆约公食大夫致食之礼今案公食若不亲食庶羞陈于碑内者设飱之皆堂上皆有正馔无容庶羞之处楹外既空不须向碑内及堂下故疑在楹外陈之十以为列故四列也公食陈于碑内者肉饔陈于楹外故在下也云簋盛稻粱以下皆约公食及聘礼致饔饩文裁之云公四十豆堂上十六至各六郑以堂上豆数取聘礼致饔饩于上大夫八豆下大夫六豆并是堂上豆数又取礼器天子之豆二十有六诸公十有六诸侯十有二谓侯伯子男同则亦是堂上豆数可知以此文公言四十侯伯三十二子男二十四其堂上豆数既约聘礼与礼器东西多少郑以意差之与此同也云铏羮器也者铏器名铏器所以盛膷臐膮三等之羮故为铏羮云公铏四十二侯伯二十八子男十八非衰差也者良差之法上下节级似若九若七若五校一节是衰差今公四十二侯伯二十八子男十八公于侯伯子男大县絶故云非衰差也云二十八书或为二十四亦非也者侯伯若二十四为比公四十二校十八又以二十四比子男十八校六亦非其类故云亦非也云推其衰公铏四十二宜为三十八盖近之者子男十八侯伯二十八公三十八以十为降杀则是等差盖近也云公铏堂上十八西夹东夹各十侯伯堂上十二西夹东夹各八子男堂上十西夹东夹各四知如此差者亦约聘礼致饔饩兼以意凖量而言云鼎牲器也者谓亨牲体之器云簋黍稷器也者鼎十有二者饪一牢正鼎九与陪鼎三皆设于西阶前者其陪鼎三设于内廉云簋十二者堂上八西夹东夹各二知设如此者约聘礼而知之也牢鼎九者谓牛羊豕鱼腊肤与肠胃鲜鱼鲜腊陪鼎三者膷臐膮也云合言鼎簋以牲与黍稷俱食之主者黍稷与众馔为主牲与羞物为主是俱得为食之主也此五等诸侯同簋十二案聘礼致饔饩堂上八簋东西夹各六簋揔二十簋彼臣多此君少者礼有损之而益故也云性当为腥声之误也腥谓腥鼎也于侯伯云腥二十有七其故腥字者子男亦云牲十八是亦当为腥也云诸侯礼盛腥鼎有鲜鱼鲜腊云云者此皆约聘礼设飱而言案彼饪一牢在西鼎九羞鼎三腥一牢在东鼎七致饔饩云腥二牢鼎二七无鲜鱼鲜腊设于阼阶前西面陈如饪鼎二列此云三十六故知有鲜鱼鲜腊也云飱门内之实备仍有车米等是以云亦有车米禾刍薪也云公飱五牢米二十车禾三十车已下皆约饔饩死牢而言以其饔饩云死牢如飱之陈上公五牢死侯伯四牢死子男三牢死皆如飱之陈明此米禾数如此云刍薪皆倍其禾者亦约饔饩礼也若然案聘礼米禾皆二十车者彼大夫礼豊小礼大夫飱二牢故米禾皆眂之米禾各二十车也云大者既兼飱积有生有腥有孰余又多也者假令上公饔饩九牢五牢死四牢牵上公五积皆眡飱牵则是一积五牢言兼飱死五牢与飱同若言兼积则正兼四而不能尽今乃言兼积者以其牵与积同故云兼之也侯伯子男皆兼积不尽言余又多者谓米禾刍薪醯醢刍米之属云牵主牢也陈于门西如积者亦横陈于门西而东上云米横陈于中庭十为列每筥半斛知然者前飱之陈及积之陈皆约聘礼致饔饩法今于此文积在前已说故以此饔饩向前如之故云如积也言如积则亦如聘礼饔饩也今此自米已下还约聘礼致饔饩法云公侯伯子男黍粱稻皆二行公稷六行侯伯稷四行子男稷二行者彼云米百筥筥半斛设于中庭十以为列北上黍粱稻皆二行稷四行此以増稷余不増故知公稷六行子男米八筥黍粱稻各二行更得二即足故知稷二行云醯醢夹碑从陈亦十为列醯在碑东醢在碑西者彼注云夹碑在庭之中央也醯在东醯谷阳也醢肉阴也言夹碑故知从陈然侯伯醯醢百罋米百筥上介筥及罋如上宾士介四人米百筥此数多于子男与侯伯等者上公醯醢百二十罋与王举百二十罋同故郑志云此公乃二王后如是王之上公与侯伯俱同百罋子男八十罋其筥米皆同罋数此是尊卑之差至于聘礼乃是臣法自为一礼不相与亦是损之而益言车衍字者言车载米之车不合在醯醢下言之又案侯伯子男醯醢下皆无车字故知衍字也谓一穧也者穧即诗云此有不敛穧穧即铺也云于礼以双为数者即此九十五十及士中日则二双皆以双为数是也云若弗酌以下皆约聘礼文不言致燕者飨食在庙燕在寝礼惟言致飨食者以合在庙严凝之事不亲即湏致之燕礼防不亲酌盖不致也云凡介行人郑云行人主礼宰主具史主书者案王制云太史典礼执简记大史职亦云执其礼事与此史主书行人主礼违者大史在国则专主书故曲礼云史载笔士载言此云史止谓大史之属官以其有爵等故知也云行人主礼者主宾客之礼大行人之类是也案聘礼云史读书宰执书告备具于君又掌馔具故公食大夫云宰夫具馔于房是掌具也云爵卿也则飱二牢饔饩五牢已下皆约聘礼宾之卿上介之大夫士介四人归饔饩降杀而言也云此降小礼豊大礼也者小礼谓飱飱则去君逺矣并乘禽之等皆是小礼也大礼谓饔饩卿五牢子男卿与君等是豊大礼也云以命数则参差难等略于臣用爵而己者依命公侯伯卿三命大夫再命士一命子男卿再命大夫一命士不命并有大国孤一人四命是从孤已下通一命不命有五等若以此命数五等为之则参差难可等级略于臣用爵而已爵则有三等易为等级也言略于臣用爵则君不依爵而用命即诸侯爵五等命惟三等大行人掌客皆依命是也云大夫致礼以下见聘礼致饔饩下大夫韦弁归礼堂上笾豆设于户东东上亦以并东陈注设于户东辟馔位壶设于东序北上南陈醙黍清皆两壶约此故知之也若然不使卿者案内宰云致后之宾客之礼注谓诸侯朝觐及女宾之宾客内宰是下大夫王后尚使下大夫也诸侯夫人乎故知使下大夫也云于子男云膳视致飨至飨有壶酒者公侯伯夫人致礼则云八壶八豆八笾与膳大牢致飨大牢三者各别于子男夫人则云膳视致飨郑云飨有壶酒则致膳无酒矣故云飨有酒若然子男夫人于诸侯惟有二礼以聘礼夫人于聘大夫直有笾豆壶又不致飨是其差也云卿皆见至亦所以助君养宾言亦者亦大夫也云卿既见又膳此聘礼大夫劳宾饩宾之类与者案聘礼毕宾即馆卿大夫劳宾宾不见大夫奠鴈再拜上介受注云不言卿卿与大夫同执鴈下见于国君周礼凡诸侯之卿见朝君皆执羔劳上介亦如之又云饩宾大牢者八筐上介亦如之此朝君有膳无劳饩聘客有劳饩无膳明此事相当故云劳宾饩宾之类与云于子男云亲见卿皆膳特牛见读如卿皆见之见者上公侯伯直云卿皆见以羔于子男即云亲见卿作文有异此言亲见卿似朝君亲自来见卿有此嫌故读从上文卿皆见以无之明此见亦是卿见朝君三卿之内有见者有不见者若故造馆见则致膳若不故造馆见则不致膳也云秅读为秅秭麻答之秅者时有此言故从之诗云万亿及秭秭亦数之揔号答是铺名刈麻者数把共为一铺言此者见秅为束之揔号之意也掌客】
　　邦国礼五之下
　　诸侯相朝义
　　记
　　诸侯相朝之礼各执其圭瑞服其服乘其辂建其旌旂施其樊缨从其贰车委积之以其牢礼之数所以别义也介绍而相见君子于其所尊不敢质敬之至也君使大夫迎于境卿劳于道君亲郊劳致馆及将币拜迎于大门外而庙受北面拜贶所以致敬也三让而后升所以致尊让也敬让也者君子之所相接也诸侯相接以敬让则不相侵陵也此天子之所以养诸侯兵不用而诸侯自为正之具也君亲致饔既还圭飨食致赠郊送所以相与习礼乐也诸侯相与习礼乐则徳行修而不流也故天子制之诸侯务焉【大戴礼记】





　　仪礼经传通解卷二十三
&lt;经部,礼类,通礼之属,仪礼经传通解&gt;
　　钦定四库全书
　　仪礼集传集注卷二十四
　　宋　朱子　撰
　　王朝礼一之上
　　觐礼
　　记邦畿方千里其外方五百里谓之侯服嵗壹见其贡祀物又其外方五百里谓之甸服二嵗壹见其贡嫔物又其外方五百里谓之男服三嵗壹见其贡器物又其外方五百里谓之采服四嵗壹见其贡服物又其外方五百里谓之卫服五嵗壹见其贡财物又其外方五百里谓之要服六嵗壹见其贡货物【见贤遍反下同嫔婢人反要于娇反　要服蛮服也此六服去王城三千五百里相距七千里公侯伯子男封焉其朝贡之嵗四方各四分趋四时而来或朝春或宗夏或觐秋或遇冬祀贡者牺牲之属故书嫔作频郑司农云嫔物妇人所为物谓丝枲也器物尊彛之属服物纁絺纩也材物八材也货物贝也　大行人】　九州之外谓之蕃国世壹见各以其所贵宝为贽【九州之外夷服镇服蕃服也曲礼曰其东夷北狄西戎南蛮虽大曰子春秋传曰杞伯以夷礼故曰子然则九州之外其君皆子男也无朝贡之嵗父死子立及嗣王即位乃一来耳各以其所贵宝为贽则蕃国之君无执玉瑞者是谓其君为小宾臣为小客所贵宝见传者若犬戎献白狼白鹿是也其余则周书王防备焉大行人】　诸侯之于天子也比年一小聘三年一大聘五年一朝【比毗志反　比年每嵗也小聘使大夫大聘使卿朝则君自行然此大聘与朝晋文霸时所制也虞夏之制诸侯嵗朝周之制侯甸男采卫要服六者各以其服数来朝　王制】　天子无事与诸侯相见曰朝【事谓征伐】　天子当依而立诸侯北面而见天子曰觐天子当宁而立诸公东面诸侯西面曰朝【依于起反宁珍吕反　诸侯春见曰朝受挚于朝受享于庙生气文也秋见曰觐一受之于庙杀气质也朝者位于内朝而序进觐者位于庙门外而序入王南面立于依宁而受焉夏宗依春冬遇依秋春秋时齐侯唁鲁昭公以遇礼相见取易畧也觐礼今存朝宗遇礼今亡　唁音彦　曲礼】　大宗伯以宾礼亲邦国春见曰朝夏见曰宗秋见曰觐冬见曰遇时见曰防殷见曰同时聘曰问殷覜曰视【覜他吊反　　此六礼以诸侯见王为文六服之内四方以时分来或朝春或宗夏或觐秋或遇冬名殊礼异更递而徧朝犹朝也欲来之早宗尊也欲其尊王觐之言勤也欲其勤王之事遇偶也欲其若不期而俱至时见者言无常期诸侯有不顺服者王将有征讨之事则既朝觐王为坛于国外合诸侯而命事焉春秋传曰有事而防不恊而盟是也殷犹众也十二嵗王如不巡守则六服尽朝朝礼既毕王亦为坛合诸侯以命政焉所命之政如王巡守殷见四方四时分来嵗终则徧时聘者亦无常期天子有事乃聘之焉竟外之臣既非朝嵗不敢渎为小礼殷覜谓一服朝之嵗以朝者少诸侯乃使卿以大礼众聘焉一服朝在元年七年十一年】　大行人掌大宾之礼及大客之仪以亲诸侯【大宾要服以内诸侯大客谓孤卿】春朝诸侯而圗天下之事秋觐以比邦国之功夏宗以陈天下之谟冬遇以恊诸侯之虑时防以发四方之禁殷同以施天下之政【六事者以王见诸侯为文圗比陈恊皆考绩之言王者春见诸侯则圗其事之可否秋见诸侯则比其功之髙下夏见诸侯则陈其谋之是非冬见诸侯则合其虑之异同六服以其朝嵗四时分来更迭如此而徧时防即时见也无常期诸侯有不顺服者王将有征讨之事则既朝王命为坛于国外合诸侯而发禁命事焉禁谓九伐之法殷同即殷见又王十二嵗一巡守若不巡守则殷同殷同者六服尽朝既朝王亦命为坛于国外合诸侯而命其政政谓邦国之九法殷同四方四时分来嵗终则徧矣九伐九法皆在司马职司马法曰春以礼朝诸侯图同事夏以礼宗诸侯陈同谋秋以礼觐诸侯比同功冬以礼遇诸侯圗同虑时以礼防诸侯施同政殷以礼宗诸侯发同禁】　小行人令诸侯春入贡秋献功王亲受之各以其国之籍礼之【贡六服所贡也功考绩之功也秋献之若今计文书断于九月其旧法】
　　觐礼　至于郊【郊谓近郊去王城五十里】
　　右至郊　记凡四方之宾客敂闗则司闗为之告【敂苦狗反为于伪反后同　宾客谓朝聘者叩闗犹谒闗人也郑司农说以国语曰周之秩官有之曰敌国宾至闗尹以告行理以节逆之】　小行人逆劳于畿【劳老报反】　讶士与行人送逆之入于国则为之前驱而辟野亦如之【讶五嫁反辟匹亦反　送逆谓始来及去也出入谓朝觐于王时也春秋传曰晋侯受防以出出入三觐入国入野自以时事】　掌讶掌邦国之等籍以待宾客【等九仪之差数】戒官脩委积与士逆宾于疆为前驱而入【委乌伪反积子赐反后同官谓牛人羊人舎人委人之属士讶士也既戒乃出迎宾】及宿则令聚【音托】
　　【令令野庐氏】及委则致积【以王命致于宾】　环人送逆以路节达诸四方【路节旌节也四方圻上】舎则授馆令聚有任器则令环之【今令野庐氏郑司农云四方之人有任器者则环人主令殉环守之　殉徐音循又辞俊反】凡门闗无防送逆及疆【郑司农云门闗不得苛留环人也谓环人送逆之则宾客出入不见防】　野庐氏达国道路至于四畿【达谓巡行通之使不陷絶也去王城五百里曰畿】令守涂地之人聚之有相翔者诛之【守涂地之人道所出庐宿旁民也相翔犹昌翔观伺者也郑司农云聚之聚击以宿卫之也有奸人相翔于宾客之侧则诛之不得令冦盗宾客】　大宾客大司徒令野脩道委积小宾客小司徒令野修道委积【令令遗人使为之也小宾宫诸侯之使臣也少曰委多曰积皆所以给宾客】　遂人令修野道而委积【委积于庐宿市】　遂师巡其道修庀其委积【庀匹尔反　巡其道修行治道路也故书庀为比郑司徒云读为庀庀具也】　遗人掌其道路之委积凡国野之道十里有庐庐有饮食三十里有宿宿有路室路室有委五十里有市市有候馆候馆有积【遗唯季反　庐若今野候徙有庌也宿可止宿若今亭有室矣候馆楼可观望者也一市之间有三庐一宿】　委人以稍聚待宾客【稍所教反　聚凡畜聚之物瓠葵芋御冬之具也】　牛人共其牢礼积膳之牛【共音恭下同　牢礼飱饔也积所以给宾客之用若司仪职曰主国五积者也膳所以间礼宾客若掌客云殷膳太牢】　羊人共其灋羊【灋羊飱饔积膳之羊】　司门凡四方之宾客造焉则以告【造犹至也告告于王而止客以俟逆】
　　王使人皮弁用璧劳侯氏亦皮弁迎于帷门之外再拜【小行人职曰凡诸侯入王则逆劳于畿则郊劳者大行人也皮弁者夫子之朝朝服也璧无束帛者天子之玉尊也不言诸侯言侯氏者明国殊舎异礼不凡之也郊舎狭寡为帷宫以受劳掌舎职曰为帷宫设旌门】使者不答拜遂执玉三揖至于阶使者不让先升侯氏升听命降再拜稽首遂升受玉【不答拜者为人使不当其礼也不让先升奉王命尊也升者升坛使者东面致命侯氏东阶上西面听之】使者左还而立侯氏还璧使者受侯氏降再拜稽首使者乃出【左还还南面示将去也立者见侯氏将有事于已俟之也还玉重礼】侯氏乃止使者使者乃入侯氏与之让升侯氏先升授几侯氏拜送几使者设几答拜【侯氏先升宾礼统焉几者安宾所以崇优厚也上介出止使者则已布席也】侯氏用束帛乗马傧使者使者再拜受侯氏再拜送币【傧使者所以致尊敬也拜者各于其阶】使者降以左骖出侯氏送于门外再拜侯氏遂从之【騑马曰骖左骖设在西者其余二马侯氏之士遂以出授使者之从者于外从之者遂随使者以至朝】
　　右郊劳　记大行人以九仪辨诸侯之命等诸臣之爵以同邦国之礼而待其宾客上公之礼出入五积三问三劳侯伯之礼出入四积再问再劳子男之礼出入三积壹问壹劳【九仪谓命者五公侯伯子男也爵者四孤卿大夫士也出入谓从来讫去也每积有牢礼米禾刍薪凡数不同者皆降杀问问不恙也劳谓苦倦之也皆有礼以币致之】小行人眡馆将币为承而摈【眡馆致馆也承犹丞也王使劳宾于郊致】
　　【馆于宾至将币使宗伯为上摈皆为之丞而摈之】
　　天子赐舎【以其新至道路劳苦未受其礼且使即安也赐舎犹致馆也所使者司空与小行人为承摈今文赐作锡】曰伯父女顺命于王所赐伯父舎【女音汝　此使者致馆辞】侯氏再拜稽首【受馆】傧之束帛乗马【王使人以命致馆无礼犹傧之者尊王使也侯氏受馆于外既则傧使者于内】
　　右赐舎　记五官之长曰伯是职方【长丁丈反下同谓为三公者周礼九命作伯职主也是伯分主东西者春秋传曰自陜以东周公主之自陜以西召公主之一相处于内是或为氏】其摈于天子也曰天子之吏【摈者辞也春秋传曰王使委之三吏谓三公也】天子同姓谓之伯父异姓谓之伯舅自称于诸侯曰天子之老于外曰公于其国曰君【称之以父与舅亲之之辞也外自其私土之外天子畿内】九州之长入天子之国曰牧【每一州之中天子选诸侯之贤者以为之牧也周礼曰乃施典于邦国而建其牧】天子同姓谓之叔父异姓谓之叔舅于外曰侯于其国曰君【牧尊于大国之君而谓之叔父辟伯也亦以此为尊礼或损之而益谓此类也外自其国之外九州之中曰侯者本爵也二王之后不为牧　曲礼下】　掌讶宾客至于国宾入馆次于舎门外待事于客【次如今官府门外更衣处待事于客通其所求索】凡宾客诸侯有卿讶卿有大夫讶大夫有士讶士皆有讶【此谓朝觐聘问之日王所使迎宾客于馆之讶】凡讶者宾客至而往诏相其事而掌其治令　讶士宾客居馆则帅其属而为之跸诛戮暴客者客出入则道之有治则赞之【跸音毕　出入谓朝觐于王时也春秋传曰晋侯受防以出出入三觐】
　　天子使大夫戒曰某日伯父帅乃初事【大夫者卿为讶者也掌讶职曰凡讶者宾客至而往诏相其事戒犹告也其为告使顺循其事也初犹故也】侯氏再拜稽首【受觐日也】
　　右戒日
　　诸侯前朝皆受舎于朝同姓西面北上异姓东面北上【言诸侯者明来朝者众矣顾其入觐不得并耳受舎于朝受次于文王庙门之外聘礼记曰宗人授次次以帷少退于君之次则是次也言舎者尊舎也天子使掌次为之诸侯上介先朝受焉此觐也言朝者觐遇之礼虽简其来之心犹若朝也分别同姓异姓受之将有先后也春秋传曰寡人若朝于薛不敢与诸任齿则周礼先同姓】
　　右受舎
　　侯氏裨冕释币于祢【祢乃礼反禆婢支反下同　将觐质明时也禆冕者衣禆衣而冠冕也禆之为言埤也天子六服大裘为上其余为禆以事尊卑服之而诸侯亦服焉上公衮无升龙侯伯鷩子男毳孤絺卿大夫此差司服所掌也祢谓行主迁主矣而云祢亲之也释币者告将觐也其释币如聘大夫将受命释币于祢之礼既则祝藏其币归乃埋之于祧西阶之东】
　　右释币于祢　记诸侯裨冕以朝公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服【此明朝聘天子及助祭之服诸侯自相朝聘皆皮弁服郑司农云衮卷龙衣也鷩裨衣也毳罽衣也谓书曰予欲观古人之象日月星辰山龙华虫作绘宗彝藻火粉来黼黻希绣此古天子冕服十二章华虫五色之虫缋人职曰鸟兽蛇杂四时五色以章之谓是也希读为絺或作黹字之误也王者相变至周而以日月星辰画于旌旗所谓三辰旂旗昭其明也而冕服九章登龙于山登火于宗彞尊其神明也九章初一曰龙次二曰山次三曰华虫次四曰火次五曰宗彝皆画以为缋次六曰藻次七曰粉米次八曰黼次九曰黻皆希以为绣则衮之衣五章裳四章凡九章也鷩画以雉谓华虫也其衣三章裳四章凡七也毳画虎蜼谓宗彝也其衣三章裳二章凡五也希刺粉米无画也其衣一章裳二章凡三也者衣无文裳刺黻而已是以谓焉凡冕服皆衣纁裳司服】
　　乗墨车载龙旂弧韣乃朝以瑞玉有缫【韣音独缫音早墨车大夫制也乗之者入天子之国车服不可尽同也交龙为旂诸侯之所建弧所以张縿之弓也弓衣曰韣瑞玉谓公桓圭侯信圭伯躬圭子谷璧男蒲璧缫所以借玉以韦衣木广袤各如其玉之大小以朱白苍为六色今文玉为圭缫或为璪】天子设斧依于户牖之间左右几【依于岂反依如今绨素屏风也有绣斧文所以示威也斧谓之黼几玉几也左右者优至尊也其席莞席纷纯加缫席画纯加次席黼纯】天子衮冕负斧依【衮衣者禆之上也缋之绣之为九章其龙天子有升龙有降龙衣此衣而冠冕南乡而立以俟诸侯见】啬夫承命告于天子【啬夫盖司空之属也为末摈承命于侯氏下介传而上上摈以告天子天子见公摈者五人见侯伯摈者四人见子男摈者三人皆宗伯为上摈春秋传曰啬夫驰】天子曰非他伯父实来予一人嘉之伯父其入予一人将受之【言非他者亲之辞嘉之者美之辞也上摈又传此而下至啬夫侯氏之下介受之传而上上介以告其君君乃许入今文实作寔嘉作贺】侯氏入门右坐奠圭再拜稽首【入门右执臣道不敢由宾客位也卑者见尊奠挚而不授】摈者谒【谒犹告也上摈告以天子前辞欲亲受之如宾客也其辞所易者曰伯父其升】侯氏坐取圭升致命王受之玉侯氏降阶东北面再拜稽首摈者延之曰升升成拜乃退【摈者请之侯氏坐取圭则遂左降拜稽首送玉也从后诏礼曰延延进也】
　　右行觐礼　记偏驾不入王门【在旁与己同曰偏同姓金辂异姓象辂四卫革辂蕃国木辂驾之与王同谓之偏驾不入王门乗墨车以朝是也偏驾之车舎之于馆与】　司常交龙为旂诸侯建旂【诸侯画交龙一象其升朝一象其下复也】　典瑞公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇防同于王【信音身　三采朱白苍二采朱緑也郑司农云以圭璧见于王觐礼曰侯氏入门右坐奠圭再拜稽首侯氏见于天子春曰朝夏曰宗秋曰觐冬曰遇时见曰防殷见曰同】　聘礼记所以朝天子圭与缫皆九寸剡上寸半厚半寸博三寸缫三采六等朱白苍问诸侯朱緑缫八寸皆纁系长尺绚组【剡以冉反绚呼县反　采成文曰绚繋无事则以系玉因以为饰皆用五采组上以下以绛为地今文绚作约】　司几筵凡大朝觐王位设黼依依前南乡设莞筵纷纯加缫席画纯加次席黼纯左右玉几【依于起反乡许亮反纯章允反　斧谓之黼其绣白黒采以绛帛为质依其制如屏风然于依前为王设席左右有几优至尊也郑司农云纷读为豳又读为和粉之粉谓白绣也纯读为均服之均纯縁也缫读为藻率之藻次席虎皮为席书顾命曰成王将崩命大保芮伯毕公等被冕服冯玉几谓纷如绶有文而狭者缫席削蒲蒻展之编以五采若今合欢矣画谓云气也次席桃枝席有次列成文】　记几俟于东箱【王即席乃设之也东箱东夹之前相翔待事之处】　肆师大宾客涖筵几筑鬻【鬻音煑　筑香草煑以为鬯此王所以礼宾客】　觐礼天子不下堂而见诸侯【正君臣也】下堂而见诸侯天子之失礼也由夷王以下【夷王周康王之孙之子也时微弱不敢自尊于诸侯　郊特牲】君天下曰天子朝诸侯分职授政任功曰予一人【皆摈者辞也天下谓外及四海也汉于蛮夷称天子于王侯称皇帝觐礼曰伯父寔来余一人嘉之余予古今字】诸侯见天子曰臣某侯某【见音现　啬夫承命告天子辞也其为州牧则曰天子之老臣某侯某奉圭请觐　曲礼】　大宗伯朝觐防同则为上相【相息亮反下同　相诏王礼也出接宾曰摈入诏礼曰相相者五人卿为上摈】王命诸侯则傧【傧进之也王将出命假祖庙立依前南乡傧者进当命者延之命使登内史由王右以防命之降再拜稽首登受防以出此其畧也】　司仪掌九仪之宾客摈相之礼以诏仪容辞令揖让之节【以诏者以礼诏王】
　　四享皆束帛加璧庭实唯国所有【四当为三古书作三四或皆积画此篇又多四字字相似由此误也大行人职曰诸侯庙中将币皆三享其礼差又无取于四也初享或用马或用虎豹之皮其次享三牲鱼腊笾豆之实也金也丹漆丝纩竹箭也其余无常货此地物非一国所能有唯所有分为三享皆以璧帛致之】奉束帛匹马卓上九马随之中庭西上奠币再拜稽首【卓读如卓王孙之卓卓犹的也以素的一马以为上书其国名后当识其何产也马必十匹者不敢斥王之乗用成数敬也】摈者曰予一人将受之【亦言王欲亲受之】侯氏升致命王抚玉侯氏降自西阶东面授宰币西阶前再拜稽首以马出授人九马随之【王不受玉抚之而已轻财也以马出随侯氏出授玉人于外也王不使人受马者主于享王之尊益君侯氏之卑益臣】事毕【三享讫】右行享礼　小行人合六币圭以马璋以皮璧以帛琮以锦琥以绣璜以黼此六物者以和诸侯之好故【琮才宗反琥音虎璜音黄　合同也六币所以享也五等诸侯享天子用璧享后用琮其大各如其瑞皆有庭实以马若皮皮虎豹皮也用圭璋者二王之后也二王后尊故享用圭璋而特之礼器曰圭璋特义亦通于此其于诸侯亦用璧琮耳子男于诸侯则享用琥璜下其瑞也凡二王后诸侯相享之玉大小各降其瑞一等及使卿大夫覜聘亦如之】　掌讶将币为前驱至于朝诏其位入复及退亦如之【道之以如朝郑司农云诏其位告客以其位处也入复客入则掌讶出复其故位也客退复入迎为之前驱至于馆也谓入复者入告王以客至也退亦如之如其为前驱】　小宗伯受其将币之赍【谓所赍来贡献之财物】　服不氏则抗皮【抗苦浪反又公郎反　郑司农云谓宾客来朝聘布皮帛者服不氏主举藏之谓抗者若聘礼曰有司二人举皮以东】　校人受其币马【校户教反　宾客之币马来朝聘而享王者】　大宗伯则摄而载果【载为也果读为祼代王祼宾客以鬯君无酌臣之礼言为者摄酌献耳拜送则王也郑司农云王不亲为主】　肆师涖筵几筑防【防音煑　筑香草煑以为鬯】赞果将【酌郁鬯授大宗伯载祼】　小宗伯辨六彞之名物以待果将【六彞鸡彞鸟彞斝彞黄彞虎彞蜼彞果读为祼】
　　乃右肉袒于庙门之东乃入门右北面立告听事【右肉袒者刑宜施于右也凡以礼事者左袒入更从右者臣益纯也告听事者告王以国所用为罪之事也易曰折其右肱无咎】摈者谒诸天子天子辞于侯氏曰伯父无事归宁乃邦【谒告宁安也乃犹女也】侯氏再拜稽首出自屏南适门西右请事
　　遂入门左北面立王劳之再拜稽首摈者延之曰升升成拜降出【劳力报反　王辞之不即左者当出隐于屏而袭之也天子外屏劳之劳其道劳也】右王劳
　　天子赐侯氏以车服迎于外门外再拜【赐车者同姓以金路异姓以象路服则衮也鷩也毳也古文曰迎于门外也】路先设西上路下四亚之重赐无数在车南【路谓车也凡君所乗车曰路路下四谓乗马也亚之次车而东也诗云君子来朝何锡予之虽无予之路车乗马又何与之衮及黼重犹善也所加赐善物多少由恩也春秋传曰重锦三十两】诸公奉箧服加命书于其上升自西阶东面大史是右【大音泰　言诸公者王同时分命之而使赐侯氏也右读如周公右王之右是右者始随入于升东面乃居其右古文是为氏也】侯氏升西面立大史述命【读王命书也】侯氏降两阶之间北面再拜稽首【受命】升成拜【大史辞之降也春秋传曰且有后命以伯舅耋老母下拜此辞之类】大史加书于服上侯氏受【受箧服】使者出侯氏送再拜傧使者诸公赐服者束帛四马傧大史亦如之【既云拜送乃言傧使者以劳有成礼畧而遂言】同姓大国则曰伯父其异姓则曰伯舅同姓小邦则曰叔父其异姓小邦则曰叔舅【据此礼云伯父同姓大邦而言】
　　右赐车服　记三公一命卷若有加则赐也不过九命次国之君不过七命小国之君不过五命【巻依注音衮古本反　卷俗读也其通则曰衮三公八命矣复加一命则服龙衮与王者之后同多于此则赐非命服也虞夏之制天子服有日月星辰周礼曰诸公之服自衮冕而下如王之服　王制】　典命上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节【上公谓王之三公有徳者加命为二伯二王之后亦为上公国家国之所居谓城方也公之城盖方九里宫方九百步侯伯之城盖方七里宫方七百步子男之城盖方五里宫方五百步大行人职则有诸侯圭借冕服建常樊缨贰车介牢礼朝位之数焉】　小宗伯掌衣服车旗宫室之赏赐【王以赏赐有功者】
　　飨礼乃归【礼谓食燕也王或不亲以其礼币致之畧言飨礼互文也掌客职曰上公三飨三食三燕侯伯再飨再食再燕子男一飨一食一燕】
　　右飨　记大行人上公庙中将币三享王礼再祼而酢飨礼九献食礼九举侯伯庙中将币三享王礼一祼而酢飨礼七献食礼七举子男庙中将币三享一祼不酢飨礼五献食礼三举【庙受命祖之庙也飨设盛礼以饮宾也皆有礼以币致之故书祼作果郑司农云三享三献也祼读为灌再祼再饮公也而酢报饮王也举举乐也谓三享皆束帛加璧庭实唯国所有朝士仪曰奉国地所出重物而献之明臣职也朝先享不言朝者朝正礼不嫌有等也王礼王以鬰鬯礼宾也鬰人职曰凡祭祀宾客之祼事和鬰鬯以实彞而陈之礼者使宗伯摄酌圭瓒而祼王既拜送爵又摄酌璋瓒而祼后又拜送爵是谓再祼再祼宾乃酢王也礼侯伯一祼而酢者祼宾宾酢王而已后不祼也礼子男一祼不酢者祼宾而已不酢王也不酢之礼聘礼礼宾是与九举举牲体九饭也】　典瑞凡宾客之事共其玉器【宾客谓朝聘者玉器谓四圭祼圭之属】　大宗伯以飨燕之礼亲四方之宾客小宗伯辨六尊之名物以待宾客【待者有事则给之六尊献尊象尊壶尊着尊大尊山尊】　酒正共礼酒共后之致饮于宾客之礼医酏糟皆使其士奉之【共音恭下同医于己反酏以之反　礼酒王所致酒也王致酒后致饮夫妇之义糟医酏不泲者泲曰清不泲曰糟后致饮无醴医酏不清者与王同体屈也亦因以少为贵士谓酒人浆人奄士】　酒人共礼酒饮酒而奉之【酒正使之也礼酒飨燕之酒饮酒食之酒此谓给宾客之稍王不亲飨燕不亲食而使人各以其爵以酬币侑币致之则从而以酒往】　浆人共稍礼共夫人致饮于宾客之礼清醴医酏糟而奉之【亦酒正使之三物有清有糟夫人不体王得备之礼饮醴用柶者糟也不用者清也】　笾人共其荐笾羞笾【谓飨燕时】　川衡共川奠【川奠笾豆之实鱼鱐蜃蛤之属】　泽虞共泽物之奠【亦笾豆之实芹菱芡之属】舍人共簠簋实之陈之【方曰簠圆曰簋盛黍稷稻梁器】　人共
　　其簠簋之实【谓致飱饔】　舂人共其食米【飨有食米则飨礼兼燕与食】醢人共醢五十罋【醢呼在反致饔饩时】　　醯人共醯五十
　　罋【醯呼西反】　盐人共其形盐散盐【散息但反　形盐盐之似虎形者】外饔掌割亨共其脯修刑膴陈其鼎爼实之牲体鱼腊【亨普耕反膴火呉反　脩鍜脯也刑铏羮也膴防肉大脔】　牛人共其膳羞之牛【羞进也所进宾之膳燕礼小臣请执幂者与羞膳者至献宾而膳宰设折爼】　兽人共其死兽生兽【共其完者】　人共其鱼之鱻薧【音鱼鱻悉然反薧苦老反　新杀为鱻干者为薧】　腊人共其脯腊凡干肉之事【大物解肆干之谓之干肉薄析曰脯捶之而施姜桂曰鍜修腊小物全干】　亨人共大羮铏羮【亨普耕反　大羮肉湆郑司农云大羮不致五味也铏羮加盐菜矣】　肆师授祭【授宾祭肺】大司乐宿县遂以声展之【县音　叩听其声具陈次之以知完否】出
　　入则令奏王夏肆夏【皆乐章名】帅国子而舞【当用舞者帅以往】　乐师序其乐事令奏钟鼔令相【令力呈反相息亮反后同　序乐事次序用乐之事令相令视了扶工司农云告当相瞽师者言当罢也瞽师盲者皆有相道之者故师冕见及阶曰阶也及席曰席也皆坐曰某在斯某在斯曰相师之道与】　典庸器【伐国所获之器若崇鼎贯鼎及以其兵物所铸铭也】帅其属而设笋簴陈庸器【笋息允反簴音巨　设笋簴视了当以县乐器焉陈功器以华国也杜子春云笋读为博选之选横者为笋从者为鐻】　小师登歌击拊下管击应鼔【拊者击石应鼙也小鼔也】彻歌【于有司彻而歌雍】　钟师奏燕乐【以钟鼔奏之】　笙师共其钟笙之乐【钟笙与钟声相应之笙】　司干授舞器【舞器羽籥之属】既舞则受之【既已也受取藏之】　韎师帅其属而舞韎乐【韎音妹又莫拜反舞之以东夷之舞】旄人舞其燕乐　籥师鼓羽籥之舞【文舞有持羽吹籥者鼔之者常为之节】　内宗荐加豆笾【加爵之豆笾故书为笾豆郑司农云谓妇人所荐】及以乐彻则佐传豆笾【传直专反　佐传佐外宗】　外宗佐王后荐玉豆眡豆笾及以乐彻亦如之【眡视其实】王后以乐羞齍则赞【赞犹佐也】　天子适诸侯诸侯膳用犊诸侯适天子天子赐之礼太牢贵诚之义也【犊者诚慤未有牝牡之情是以小为贵也郊特牲】
　　诸侯觐于天子为宫方三百步四门坛十有二寻深四尺加方明于其上【四时朝觐受之于庙此谓时防殷同也宫谓壝土为埒以象墙壁也为宫者于国外春防同则于东方夏防同则于南方秋防同则于西方冬防同则于北方八尺曰寻十有二寻则方九十六尺也深谓髙也从上曰深司仪职曰为坛三成成犹重也三重者自下差之为三等而上有堂焉堂上方二丈四尺上等中等下等每面十二尺方明者上下四方神明之象也上下四方之神者所谓神明也防同而盟明神监之则谓之天之司盟有象者犹宗庙之有主乎王巡守至于方岳之下诸侯防之亦为此宫以见之司仪职曰将防诸侯则命为坛三成宫旁一门诏王仪南乡见诸侯也　壝以垂反埒音劣】方明者木也方四尺设六色东方青南方赤西方白北方黒上下黄设六玉上圭下璧南方璋西方琥北方璜东方圭【六色象其神六玉以礼之上宜以苍璧下宜以黄琮而不以者则上下之神非天地之至贵者也设玉者刻其木而着之】上介皆奉其君之旂置于宫尚左公侯伯子男皆就其旂而立【置于宫者建之豫为其君见王之位也诸公中阶之前北面东上诸侯东阶之东西面北上诸伯西阶之西东面北上诸子门东北面东上诸男门西北面东上尚左者建旂公东上侯先伯伯先子子先男而位皆上东方也诸侯入壝门或左或右各就其旂而立王降阶南乡见之三揖土揖庶姓时揖异姓天揖同姓见揖位乃定古文尚作上】四传摈【王既揖五者升坛设摈升诸侯以防同之礼其奠瑞玉及享币公拜于上等侯伯于中等子男于下等摈者每延之升堂致命王受玉抚玉降拜于下等及请事劳皆如觐礼是以记之觐云四传摈者每一位毕摈者以告乃更陈列而升其次公也侯也伯也各一位子男侠门而俱东上亦一位也至庭乃设摈则诸侯初入门王宫之伯帅之耳古文传作傅】天子乗龙载大斾象日月升龙降龙出拜日于东门之外反祀方明【此谓防同以春者也马八尺以上为龙大斾大常也王建大常縿首画日月其下及旒交画升龙降龙朝事仪曰天子冕而执镇圭尺有二寸缫借尺有二寸搢大圭乗大路建大常十有二旒樊缨十有二就贰车十有二乗帅诸侯而朝日于东郊所以教尊尊也退而朝诸侯由此二者言之已祀方明乃以防同之礼见诸侯也凡防同者不恊而盟司盟职曰凡邦国有疑防同则掌其盟约之载书及其礼仪北面诏明神既盟则藏之言北面诏明神则明神有象也象者其方明乎及盟时又加于坛上乃以载辞告焉诅祝掌其祝号】礼日于南门外礼月与四渎于北门外礼山川丘陵于西门外【此谓防同以夏冬秋者也变拜言礼者容祀也礼月于北郊者月大隂之精以为地神也盟神必云日月山川焉者尚着明也诗曰谓予不信有如皦日春秋传曰纵子忘之山川神祗其忘诸乎此皆用明神为信也】祭天燔柴祭山丘陵升祭川沈祭地瘗【升沈必就祭者也就祭则是谓王巡守及诸侯之盟祭也其盟愒其着明者燔柴升沈瘗祭礼终矣备矣郊特牲曰郊之祭也迎长日之至也大报天而主日也宗伯职曰以实柴祀日月星辰则燔柴祭天谓祭日也柴为祭日则祭地瘗者祭月也日月而云天地灵之也王制曰王巡守至于岱宗柴是王巡守之盟其神主日也春秋传曰晋文公为践土之盟而传云山川之神是诸侯之盟其神主山川也月乃大隂之精上为天使臣道莫贵焉是王官之伯防诸侯而盟其神主月与古文瘗作殪　愒苦盖反】
　　右祀方明　记司仪将合诸侯则令为坛三成宫旁一门【合诸侯谓有事而防也为坛于国外以命事宫谓壝土以为墙处所谓为坛壝宫也天子春帅诸侯拜日于东郊则为坛于国东夏礼日于南郊则为坛于国南秋礼山川丘陵于西郊则为坛于国西冬礼月四渎于北郊则为坛于国北既拜礼而还加方明于坛上而祀焉所以教尊尊也王巡守殷国而同则其为宫亦如此与郑司农云三成三重也尔雅曰丘一成为敦丘再成为陶丘三成为昆仑丘谓三重】诏王仪南乡见诸侯土揖庶姓时揖异姓天揖同姓【乡音向　谓王既祀方明诸侯上介皆奉其君之旂置于宫乃诏王升坛诸侯皆就其旂而立诸公中阶之前北面东上诸侯东阶之东西面北上诸伯西阶之西东面北上诸子门东北面东上诸男门西北西东上王揖之者定其位也庶姓无亲者也土揖推手小下之也异姓婚姻也时揖平推手也天揖推手小举之】及其摈之各以其礼公于上等侯伯于中等子男于下等【谓执玉而前见于王也摈之各以其礼者谓摈公者五人侯伯四人子男三人上等中等下等谓所奠玉处也坛三成深四尺则一等一尺也坛有十二寻方九十六尺则堂上二丈四尺每等丈二尺与诸侯各于其等奠玉降拜升成拜明臣礼也既乃升堂授王玉】其将币亦如之其礼亦如之【将币享也礼谓以郁鬯祼之也皆于其等之上】　大宗伯以玉作六器以礼天地四方【礼谓始告神时荐于神主书曰植璧秉圭是也】以苍璧礼天以黄琮礼地以青圭礼东方以赤璋礼南方以白琥礼西方以璜礼北方【此礼天以冬至谓天皇大帝在北极者也礼地以夏至谓神在昆仑者也礼东方以立春谓苍精之帝而大昊勾芒食焉礼南方以立夏谓赤精之帝而炎帝祝融食焉礼西方以立秋谓白精之帝而少昊蓐收食焉礼北方以立冬谓黒精之帝而颛顼冥食焉礼神者必象其类璧圜象天琮八方象地圭锐象春物初生半圭曰璋象夏物半死琥猛象秋严半璧曰璜象冬闭藏地上无物唯天半见也】　司常交龙为旂诸侯建旂防同宾客各建其旂置旌门　典瑞王晋大圭执镇圭缫借五采五就以朝日【缫有五采文所以荐玉木为中榦用韦衣而画之就成也王朝日者示有所尊训民事君也天子常春分朝日秋分夕月觐礼曰拜日于东门之外故书镇作瑱郑司农云晋读为搢绅之搢谓插于绅带之间若带劒也瑱读为镇玉人职曰大圭长三尺杼上终葵首天子服之镇圭尺有二寸天子守之缫读为藻率之藻五就五帀也一帀为一就】司盟掌盟载之法【载盟辞也盟者书其辞于防杀牲取血坎其牲加书于上而埋之谓之载书】凡邦国有疑防同则掌其盟约之载及其礼仪北面诏明神既盟则贰之【约如字又于妙反下同　有疑不恊也明神神之明察者谓日月山川也觐礼加方明于坛上所以依之也诏之者读其载书以告之也贰之者写副以授六官】　大司冦凡邦之大盟约涖其盟书而登之于天府【涖临也天府祖庙之藏】大史内史司防及六官皆受其贰藏之【防古外反　六官六卿之官也贰副也】
　　朝事义第四十四
　　王朝礼一之下
　　古者圣王明义以别贵贱【别彼列反】以序尊卑以体上下然后民知尊君敬上而忠顺之行备矣【行下孟反】是故古者天子之官有典命官掌诸侯之仪大行人掌诸侯之仪以等其爵故贵贱有别尊卑有序上下有差也典命诸侯之五仪诸臣之五等以定其爵故贵贱有别尊卑有序上下有差也故朝聘之礼各执其圭瑞服其服乗其辂建其旌旂施其樊缨【樊步干反】从其贰车委积之以其牢礼之数所以明别义也然后天子冕而执镇圭尺有二寸藻借尺有二寸【借在夜反】搢大圭【搢音晋】乗大辂建大常【大常之大音太】十有二旒樊缨十有再就贰车十有贰乗【乗绳证反】率诸侯而朝日东郊所以教尊尊也退而朝诸侯为坛三成宫旁一门天子南乡【乡许亮反】见诸侯土揖庶姓时揖异姓天揖同姓所以别亲疏外内也公侯伯子男各以其旂就其位诸公之国中阶之前北面东上诸侯之国东阶之东西面北上诸伯之国西阶之西东面北上诸子之国门东北面东上诸男之国门西北面东上及其将币也公于上等所以别贵贱序尊卑也奠圭降拜升成拜明臣礼也奉国地所出重物而献之明臣职也肉袒入门而右以听事也明臣礼职臣事所以教臣也率而祀天于南郊配以先袓所以教民报徳不忘本也率而享祀于大庙所以教孝也与之大射以考其习礼乐而观其徳行【行下孟反】与之圗事以观其能傧而礼之【傧必忍反】三飨三食三宴【食音嗣】以与之习立礼乐是故一朝而近者三年【朝直遥反下同】逺者六年有徳焉礼乐谓之益习徳行谓之益修天子之命谓之益行然后使诸侯世相朝交嵗相问殷相聘以习礼考义正刑一徳以崇天子故曰朝聘之礼者所以正君臣之义也诸侯附于徳服于义则天下太平古者天子为诸侯不行礼义【为干伪反】不修法度不附于徳不服于义故使射人以射礼选其德行职方氏大行人以其治国选其能功诸侯之得失治乱定然后明九命之赏以劝之明九伐之法以震威之尚犹有不附于徳不服于义者则使掌交说故诸侯莫不附于徳服于义者此天子之所以养诸侯兵不用而诸侯自为政之法也





　　仪礼集传集注卷二十四
　　钦定四库全书
　　仪礼集传集注卷二十五
　　宋　朱子　撰
　　王朝礼二之上
　　厯数
　　黄帝迎日推防【晋灼曰防数也迎数之也瓒曰日月朔望未来而推之故曰迎日】顺天地之纪幽明之占死生之说【徐广曰一云幽明之数合死生之说】存亡之难时播百谷草木淳化鸟兽虫蛾旁罗日月星辰水波土石金玉劳勤心力耳目节用水火材物有土徳之瑞故号黄帝【难去声蛾牛绮反　大戴礼作黄帝黼黻衣大带乗龙扆云以顺天地之纪幽明之故死生之说存亡之难时播百谷草木故教化淳鸟兽昆虫厯离日月星辰极畋土石金玉劳心力耳目节用水火材物　今按迎日推防淳化劳勤当从史记幽明之故厯离当从戴礼水波极畋则二书皆失之而戴礼为近但不知的是何字耳】帝颛顼养材以任地载时以象天【颛音专顼许六反】帝喾厯日月而迎送之【喾口毒反】　尧乃命羲和钦若昊
　　天厯象日月星辰敬授人时【重黎之后羲氏和氏世掌天地四时之官故尧命之使敬顺昊天昊天言元气广大星四方中星辰日月所防厯象其分节敬记天时以授人也此举其目下别序之】分命羲仲宅嵎夷曰谷【嵎音隅　宅居也东表之地称嵎夷明也日出于谷而天下明故称谷谷嵎夷一也羲仲居治东方之官】寅宾出日平秩东作【寅敬宾导秩序也嵗起于东而始就耕谓之东作东方之官敬导出日平均次序东作之事以务农也】日中星鸟以殷仲春【日中谓春分之日鸟南方朱鸟七宿殷正也春分之昏鸟星毕见以正仲春之气节转以推季孟则可知】厥民析鸟兽孳尾【孳音字　冬寒无事并入室处春事既起丁壮就功厥其也言其民老壮分析乳化曰孳交接曰尾】申命羲叔宅南交【申重也南交言夏与春交举一隅以见之此居治南方之官】平秩南讹敬致【讹五禾反　讹化也掌夏之官平序南方化肓之事敬行其教以致其功四时同之亦举一隅】日永星火以正仲夏【永长也谓夏至之日火苍龙之中星举中则七星见可知以正仲夏之气节季孟亦可知】厥民因鸟兽希革【因谓老弱因就在田之丁壮以助农也夏时鸟兽毛羽希少改易革改】分命和仲宅西曰昧谷【昧冥也日入于谷而天下冥故曰昧谷昧谷曰西则嵎夷东可知此居治西方之官掌秋天之政】寅饯纳日平秩西成【饯送也日出言导日入言送因事之宜秋西方万物成平序其政助成物也】宵中星虚以殷仲秋【宵夜也春言日秋言夜互相备虚武之中星亦言七星皆以秋分日见以正三秋】厥民夷鸟兽毛毨【毨先典反　夷平也老壮在田与夏平也毨理也毛更生整理】申命和叔宅朔方曰幽都平在朔易【北称朔亦称方言一方则三方见矣北称幽则南称明从可知也都谓所聚也易谓嵗改易于北方平均在察其政以顺天常上揔言羲和敬顺昊天此分别仲叔各有所掌】日短星以正仲冬【日短冬至之日白虎之中星亦以七星并见以正冬之三节】厥民隩鸟兽氄毛【隩于六反氄如勇反　隩室也民改嵗入此室处以辟风寒鸟兽皆生耎毳细毛以自温　林氏曰宅嵎夷宅南交宅西宅朔方者所以奠方隅也盖作厯之法必先候日月之出没星辰之躔度欲候日月之出没星辰之躔度者必先准定四面方隅之地为表识四方既定然后可以候日月之出没测星辰之运行而厯象之法自此起矣嵎夷青州之嵎夷也在正东南交即交趾也五帝本纪黄帝之地北至于幽陵南至于交趾则交趾之对幽都其来尚矣西者陇西之西县也在正西幽都舜时之幽州也在正北盖嵎夷之方日出之地也陇西之方日入之地也据其地而言之则谓之嵎夷谓之西据其日月出没而言之则谓之谷昧谷将欲宾出日而饯纳日故先定谷昧谷之地也宾导也徐音傧饯送也导者引前之名送者从后之称因其出也导以引之因其入也从而送之帝喾厯日月而迎送之即此法也　今按宅字古与度字通用见周礼注等书者非一宅嵎夷之属皆谓度日影于此如唐开元十二年遣使天下候影南距林邑北距横野中得浚仪岳台应南北之居地之中即其事也林氏说正如此但不解宅字之义似正谓居此而度景故存此说以足成其义云　林氏曰平祑东作南讹西成平在朔易者隂阳四时之气运于天地之间造化密移莫不有序平祑者平均次序也在察也所以候其节气之早晚如后世分定二十四气之类是也孔氏论东作谓嵗起于东而始就耕平均次序东作之事以务农也此但谓万物发生于东尔非取于农作之义也曾氏谓春为阳中万物以生秋为隂中万物以成作如薇亦作止老子万物并作之作可补先儒之失敬致者致日也周官冬夏致日春秋致月左氏曰官居卿以致日则敬致者致日之谓也盖厯法欲候日月之出没此以昏旦见于南方之中星以定晷度之所至谓之敬致与寅宾寅饯同月令云日在营室昏参中旦尾中谓日在营室有昏有旦者所谓宾出日饯纳日也谓昏参中旦尾中者即此所谓敬致也宾日于东饯日于西然后日中日永宵中日短可得而知也敬致南方之中星矣然后星鸟星火星星虚可得而见也此二者可得而知然后分至之气可得而定矣　今按敬致林引周礼为说亦是但周礼所谓致　乃考日中之景故此亦使南方之官掌之非谓考中星也其考中星自见下句不应先于此而言之也　林氏曰鸟火虚皆是分至之昏见于南方直正午之中星而孔氏以谓七星毕见不以为中星故唐孔氏云仲春之月日在奎娄入于酉地则初昏之时井鬼在午栁星张在己翼轸在辰仲夏之中日在东井而入于酉地即初昏之时角亢在午氐房心在已箕尾在辰仲秋之中日在角而入于酉地即初昏之时斗牛在午女虚危在己室壁在辰仲冬之月日在斗入于酉地则初昏之时奎娄在午胃在已毕觜参在辰信如孔氏此说则是鸟火虚当分至昏皆见于已非正午也其何为四方中星哉王子雍觉其非遂谓宅嵎夷孟月也日中日永宵中日短仲月也星鸟星火星虚星季月也此説并与天象偶合然分孟仲季非书之意盖二孔二肃皆不知厯家有嵗差之法以月令日在某宿而求之所以不合掺厯家自北齐张子信始首知嵗法以古厯推之凡八十余年差一度月令曰在某宿比之尧时则已差矣以日防月在某宿求之中星宜其不合矣故唐一行云日在虚星则星火星皆以仲月昏中沈存中亦云尧典日短星今乃日短星东壁以是知嵗差之法乃厯家之所通知时先儒未之思耳盖仲春之月日在入于酉地则初昏之时鹑火之星见于南方正午之位当是时也昼五十刻夜五十刻是为春分之气故曰日中星鸟以殷仲春仲夏之月日在星入于酉地初昏之时大火之星见于南方正午之位当是时也昼长夜短昼六十刻夜四十刻是为夏至之气故曰日永星大以正仲夏仲秋之月日在心入于酉地则初昏之时虚之星见于南方正午之位当是时也昼夜分昼五十刻夜五十刻是为秋分之气故曰宵中星虚以殷仲秋仲冬之月日在虚入于酉地初昏之时星见于南方正午之位当是时也昼短夜长昼四十刻夜六十刻是为冬至之气故曰日短星以正仲冬分至之气既定则十二月之气无不定矣春曰日中秋曰宵中盖互文以见日夜之分也春曰星鸟夏曰星火秋曰星虚冬曰星盖四方躔度之星以名言之自角亢氐房心尾箕至于井鬼栁星张翼轸凡二十有八以日月所防言之自娵訾降娄大梁实沈鹑首鹑火鹑尾夀星大火析木星纪至于枵凡一十有二以物象言之则青龙武白虎朱鸟凡四作典者欲备见故互言之春秋言殷冬夏言正者亦犹春秋谓之分冬夏谓之至也分至定则十二月之中气无不定矣然犹以为未也而又以析因夷隩言之于农事之早晚故继之曰厥民析因夷隩析者言春事既起丁壮就功因者因就在田之丁壮以助农也夷者平也秋稼将盛农事将毕民获卒嵗之实心力平夷安舒也隩者暖也冬寒民集隩暖也既定民事之早晚矣以为未也犹考物类之变化鸟兽孳尾希革毛毨氄毛者盖万物之微初感天地至和之气而动作应时不期然而然耳故作厯者观此则候天时之早晚如礼记月令云鱼上氷獭祭鱼仓庚鸣鸿雁来之类是尧典之遗法也　今按析因夷隩乃是验之于人以审气候之寒温与下句验之于物以审时物之变迁语意相似若谓此句为定农事之早晚则下句为欲定何事邪大抵命此四官皆考天时以作厯之事厯正则可以授民时治百官而农桑田役之务饮食居处之宜无不得其序矣不必于此遽指一事而言也】帝曰咨汝羲暨和朞三百有六旬有六日以闰月定四时成嵗【咨嗟暨与也匝四时曰朞一嵗十二月月三十日正三百六十日除小月六为六日是为一嵗有余十二日未盈三嵗足得一月则置闰焉以定四时之气节成一嵗之厯象】允厘百工庶绩咸熙【允信厘治工官绩功咸皆熙广也言定四时成嵗厯以告时授事则能信治百官众功皆广叹其善　正义曰周天三百六十五度四分度之一此言三百六十六日者王肃云四分日之一又入六日之内举全数以言之故云三百六十六日也厯法以一日分为九百四十分日之行也日一度其为十二月以三百六十日是一嵗所余凡五日九百四十分日之二百三十五月之行也日十三度十九分度之七常以二十九日半又九百四十分日之二十九而与日合是一嵗三百五十四日三百四十八分外所余凡五日九百四十分日之五百九十二以五百九十二并二百三十五是一嵗日月所余共十日九百四十分日之八百二十七今孔注言十二日者皆以大率据整而计之耳十九年年十日为百九十日又十九个八百二十七为一万五千七百一十三以日法九百四十分除之得十六日以并一百九十日为二百六日不尽六百七十三分为日余合为闰月得七闰每月二十九日为二百三日又七个月余各四百九十九分合为三千四百九十三以日法九百四十分除之得三日共为二百六日不尽亦六百七十三是为一章之数二十七章为一防三防为一统三统为一元章防统元运于无穷若无闰三年差一月则以正月为二月每月皆差九年差三月即以春为夏若十七年差六月即四时相反时何由定嵗何由成百工何以允厘而庶绩何以咸熙乎故须置闰以定时成嵗然后可以治百工熙庶绩也王肃云斗之所建是为中气日月所在斗指两辰之间无中气所以为闰也】　舜在璿玑玉衡以齐七政【璿音旋在察也璿美玉玑衡王者正天文之器可运转者七政日月五星各异政　正义曰玑衡者玑为转运衡为横箫运玑使动于下以衡望之是王者正天文之器汉世以来谓之浑天仪者是也马融云浑天仪可旋转故曰玑衡其横箫所以视星宿也以璿为玑以玉为衡盖贵天象也蔡邕云玉衡长八尺孔径一寸下端望之以视星辰盖悬玑以象天而衡望之转玑窥衡以知星宿是其说也七政其政有七于玑衡察之必在天者知七政谓日月与五星也木曰嵗星大曰荧惑星土曰鎭星金曰太白星水曰辰星易系辞云天垂象见吉凶圣人象之此日月五星有吉凶之象因其变动为占七者各自异政故为七政得失由政故称政也上天之体不可得知测天之事见于经者唯有此璿玑玉衡一事而已蔡邕天文志云言天体者有三家一曰周髀二曰宣夜三曰浑天宣夜絶无师说周髀术数具在考验天象多所遗失故史官不用惟浑天者近得其情今史所用候台铜仪则其法也虞喜云宣明也夜幽也幽明之数其术兼之故曰宣夜但絶无师说不知其状如何周髀之术以为天似覆盆盖以斗极为中中髙而四邉下日月旁行绕之日近而见之为昼日逺而不见为夜浑天者以为地在其中天周其外日月初登于天后入于地昼则日在地上夜则日入地下王蕃浑天说曰天之形状似鸟卵天包地外如卵之裹黄圎如弹丸故曰浑天言其形体浑浑然也其术以为天半覆地上半在地下其天居地上见有一百八十二度半强地下亦然北极出地上三十六度南极入地下亦三十六度而嵩髙正当天之中极南五十五度当嵩髙之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已是夏至日北去极六十七度春秋分去极九十一度冬至去极一百一十五度此其大率也其南北极持其两端其灭与日月星宿斜而逥转此必古有其法遭秦而灭汉武帝时落下闳鲜于妄人始为浑天之法宣帝时司农中丞耿寿昌始铸铜为之象史官施用焉后汉张衡作灵宪以说其状蔡邕郑陆绩呉时王蕃晋世姜岌张衡葛洪皆论浑天之义并以浑说为长江南宋元嘉中皮延宗又作是浑天论太史丞钱乐铸铜作浑天仪传于齐梁周平江陵迁其器于长安今在太史书矣衡长八尺玑径八尺圆周二丈五尺强转而望之有其法也唐贞观中李淳风为之开元中浮屠一行梁令瓒又为之唐乱而亡我宋太平兴国中蜀人张思训始创为之至元祐中苏颂更造其法尤密置浑仪于上以仰观置浑象于下以俯视枢机轮轴隠于中以水激轮则浑象皆动不假人力】　洪范四五纪一曰嵗【所以纪四时】二曰月【所以纪一月】三曰日【纪一日】四曰星辰【二十八宿迭见以叙气节十二辰以纪日月所防】五曰厯数【厯数节气之度以为厯敬授民时　正义曰五纪者五事为天时之经纪也一曰嵗从冬至以及明年冬至为一嵗所以纪四时也二曰月朔望至晦大月三十日小月二十九日所以纪一月也三曰日从夜半以至明日夜半周十二辰为一日所以纪一日也四曰星辰星谓二十八宿昏明迭见辰谓日月别行防于宿度从子至于亥为十二辰星以纪节气早晚辰以纪日月所防处也五曰厯数算日月行道所厯计气朔早晚之数所以为一嵗之厯凡此五者皆所以纪天时故谓之五纪也五纪不言时者以嵗月气节正而四时亦自正时随月变非厯所推故不言时也五纪为此次者嵗统月月统日星辰见于天其曰厯数摠厯四者故嵗为始厯为终也又曰天以积气无形二十八宿分之为限每宿各有度数合成三百六十五度有余日月右行循此宿度日行一度月行十三度有余二十九日过半而月一周与日防每于一防谓之一月是一嵗为十二月仍有余十一日为日行天未周故置闰以充足若均分天度以为十二次则每次三十度有余一次之内有节气中气次之所管其度多每月之所统其日入月朔参差不及节气不得在月朔中气不得在月半故圣人厯数此节气之度使知气所在既得气在之日以为一嵗之厯所以敬授民时王肃云日月星辰所行布而数之所以纪度数是也】　周官太史正嵗年以序事颁之于官府及都鄙【中数曰嵗朔数曰年中朔大小不齐正之以闰若今时作厯日矣定四时以次序授民时之事春秋传曰闰以正时时以作事事以厚生生民之本于是乎在　正义曰云中数曰嵗朔数曰年者一年之内有二十四气正月立春节启蛰中二月雨水节春分中三月清明节谷雨中四月立夏节小满中五月芒种节夏至中六月小暑节大暑中七月立秋节处暑中八月白露节秋分中九月寒露节霜降中十月立冬节小雪中十一月大雪节冬至中十二月小寒节大寒中皆节气在前中气在后节气一名朔气朔气在晦则后月闰中气在朔则前月闰节气有入前月法中气无入前月法中气帀则为朔朔气帀则为年假令十二月中气在晦则闰十二月十六日得后正月立春节此即朔数曰年至后年正月一日得启蛰中此中气帀此即是中数曰嵗云中朔大小不齐正之以闰者周天三百六十五度四分度之一日一日行一度月一日行十三度十九分度之七二十四气通闰分之一气得十五日二十四气分得三百六十度仍有五度四分度之一一度更分为三十二五度为百六十而四分度之一者又分为八分通前为百六十八分二十四气分之气得七分若然二十四气气有十五日七分五气得三十五分取三十二分为一日余三分推入后气是二十四气合得五日零八分通一嵗计之为三百六十五日三十二分之八也云中朔大小不齐正之以闰者月有大小一年三百五十四日而已自余仍有十一日是以三十三月以后中气在晦不置闰则中气入后月须置闰以补之故云正之以闰是以云若今时作厯日矣】颁告朔于邦国【天子颁朔于诸侯诸侯藏之祖庙至朔朝于庙告而受行之郑司农云颁读为班班布也以十二月朔布告天下诸侯　正义曰告而受行之者县之于中门帀日敛之此经及论语称告朔玉藻谓之聴朔春秋谓之视朔视者人君入庙视之告者使有司读祝以言之聴者聴治一月政令所从言之异耳郑司农云以十二月朔布告天下诸侯者言朔者以十二月厯及政令若月令之书但以受行号之为朔】闰月诏王居门终月【门谓路寝门也郑司农云月令十二月分在青阳明堂总章堂左右之位唯闰月无所居居于门故于文王在门谓之闰　正义曰明堂路寝有九室大室在中央四角各有二堂隔之为个堂大室正东之堂谓之青阳正南之堂谓之明堂正西之堂谓之总章正北之堂谓之堂云左右之位者青阳明堂总章堂各有左右之位月令谓之左右个】冯相氏掌十有二嵗十有二月十有二辰十日二十有八星之位辩其叙事以防天位【冯音凭相息亮反　嵗谓太嵗嵗星与日同次之月斗所建之辰乐说说嵗星与日常应太嵗月建以见嵗日月星辰宿之位谓方面所在辨其叙事谓若仲春辨秩东作仲夏辨秩南讹仲秋辨秩西成仲冬辨在朔易防天位者合此嵗日月星辰宿五者以为时事之候若今厯日太嵗在某月某日某甲朔日直某也　正义曰嵗谓太嵗左行于地行于十二辰一嵗移一辰者也云十有二月者谓斗柄月建一辰十二月而周云十有二辰者谓子五寅夘之等十有二辰也十日者谓甲乙丙丁之等也云二十八星者东方角亢氐房心尾箕北方斗牛之等为二十八星也若指星体而言谓之星日月防于其星即名宿亦名辰亦名次亦名房云之位者摠五者皆有位处也云辨其叙事者谓五者皆与人为候之以为事业次叙而事得分辨以防天位五者在天防合而为候也嵗谓太嵗嵗星与日同次之月斗所建之辰者此太嵗在地与天上嵗星相应而行嵗星为阳右行于天一嵗移一辰云嵗星与日同次之月斗所建之辰者以嵗星为阳人之所见太嵗为隂人所不覩既嵗星于太嵗虽左行右行不同要行度不异故举嵗星以表太嵗言嵗星与日同次之月一年之中唯于一辰之上为法若元年甲子朔旦冬至日月五星俱起于牵牛之初是嵗星与日同次之月十一月斗建子子有太嵗至后年星移向子上十二月防于枵十二月斗建丑丑有太嵗自此以后皆然引乐说者证太嵗在月建之义也】冬夏致日春秋致月以辩四时之序【冬至日在牵牛景丈三尺夏至日在东井景尺五寸此长短之极极则气至冬无阳夏无伏隂春分日在娄秋分日在角而月于牵牛东井亦以其景知气至不春秋冬夏气皆至则是四时之叙正矣　正义曰此经欲知人君政之得失之所致观日月之景以辨四时之序若政教得所则四时之景依度若依度则四时之叙得正矣必冬夏致日春秋致月者以日者实也故于长短极时致之也月者阙也故于长短不极时致之也冬至日置八引树八尺之表日中视其影如度者嵗美人和晷不如度者嵗恶人伪政令之不平法言八引者树杙于地四维四中引绳以正之故因名之曰引立表者先正方面于视日审矣晷进则水晷退则旱进尺二寸则月食退尺二寸则日食晷进谓长于度日之行黄道外则晷长晷长者隂胜故水晷短谓短于度日之行入进黄道内故晷短晷短者阳胜是以旱进尺二寸则月食者月以十二为数以势言之宜为月食退尺二寸则日食者日之数备于十晷进为盈晷退为缩冬至晷长丈三尺注云所立八尺之表隂长丈三尺长之极彼虽不言夏至尺五寸景以冬至影丈三尺反之知夏唯尺五寸景也是以郑注考灵矅云日之行冬至之后渐差向北夏至之后渐差向南日差大分六小分四大分六者分一寸为十分小分四者分一分为十分一寸于里则差六百四十里大司徒职云日至之景尺有五寸谓之地中从夏至之后差之至冬至得丈三尺景又案天文志春秋分日在娄而晷中立八尺之表而晷景长七尺三寸六分冬无阳夏无伏隂者以徳政所致而四时之景合度故隂阳和也云春分日在娄秋分日在角而月于牵牛东井亦以其景知气至不者案通卦验云夫八卦气验常不在望以八月八日不尽八日候诸卦气注云入月八日不尽八日隂气得正而平以此而言致月景亦用此日矣若然春分日在娄其月上在东井圎于角下于牵牛秋分日在角上于牵牛圆于娄下于东井故郑言月于牵牛东井不言圆望义可知也此以三月诸星复本位言若不在三月则未到本位大判皆以合昏星体在酉而言以其二月春分娄星昏在酉秋分角星昏亦在酉以是推之皆可知案天文志云月有九行云黒道二出黄道北赤道二出黄道南白道二出黄道西青道二正出黄道东立春春分月东从青道云云然则用之决房中赤青出阳道白黑出隂道月失节度而行出阳道则旱风出隂道则雨此云九行则通数黄道也进入黄道南谓之赤道夏时月在黄道南谓之赤道进入黄道北谓之黒道东西自相对春时月行黄道东谓之青道进入黄道西谓之白道秋时月在黄道西谓之白道进入黄道东谓之青道此皆不得其正故曰出阳道则旱风出隂道则雨若在黄道是其正亦如日然故星备云明王在上则日月五星皆乗黄道又黄帝占云天道有三黄道者日月五星所乗问曰案郑駮异义云三光考灵矅书云日道出于列宿之外万有余里谓五星则差在其内何得与日同乗黄道又日何得在娄角牵牛东井乎答曰黄道数寛广虽差在内犹不离黄道或可以上下为内外又案天文志云春秋分日在娄角去极中而晷中立八尺之表而晷景长七尺三寸六分也若然通卦验云春夏晷长七尺二寸四分者谓晷表有差移故不同也】保章氏掌天星以志星辰日月之变动以观天下之迁辨其吉凶【志古文识识记也星谓五星辰日月所防五星有赢缩圜角日有薄食晕珥月有亏盈脁侧匿之变七者右行列舎天下祸福变移所在皆见焉　正义曰上冯相氏掌日月星辰不变依常度者此官掌日月星辰变动与常不同以见吉凶之事古之文字少志意之志与记识之志同后代自有记识之字不复以志为识星谓五星东方嵗南方荧惑西方太白北方辰中央镇星云辰日月所防者左传士文伯对晋侯之辞也其说已见前章四曰星辰之下云五星有赢缩者案天文志云嵗星所在其国不可以伐可以伐人超舎而前为赢退舎为缩赢其国有兵缩其国有忧故人有言曰天下太平则五星循度亡有逆行日不食朔月不食望云圜角者星备云五星更王相休废其色不同王则光芒相则内实休则光芒无角不动摇废则少光色顺四时其国皆当也又云立春嵗星王七十二日其色有白光角芒土王三月十八日其色黄而大休则圆废则内虚立夏荧惑王七十二日色赤角芒土王六月十八日其色黄而大立秋太白王七十二日光芒无角土王九月十八日其色黄而大立冬辰星王七十二日其色白芒角土王十二月十八日其色黄而大星当王相不芒角其邦大弱强国削地大弱失国亡土也云日有薄蚀晕珥者此则视祲之职掌十煇之法以观妖祥辨吉凶一曰祲二曰象三曰鑴四曰监五曰闇六曰瞢七曰弥八曰叙九曰隮十曰想祲者隂阳气相侵也象者如赤鸟也鑴谓日旁气四面反乡如煇状也监云气临日也闇日月食也瞢日月瞢瞢无光也弥者白虹弥天也叙者云有次序如山在日上也隮者升气也想者辉光也云月有亏盈者此则礼运所云三五而盈三五而阙也云脁侧匿之变者尚书五行传云晦而月见西方谓之脁朔而月见东方谓之侧匿侧匿则侯王其肃脁则侯王其舒云七者右行列舎者七谓日月五星皆右行于天留伏顺逆以见吉凶故云天下祸福变移所在皆见焉辰与二十八宿随天左行非所以见吉凶已见冯相氏】以星土辨九州之地所封封域皆有分星以观妖祥【分扶问反　星土二所主土也封犹界也郑司农说星土以春秋传曰参为晋星商主大火国语曰嵗之所在则我有周之分野之属是也谓大界则曰九州州中诸国中之封域于星亦有分焉其书亡矣堪舆虽有郡国所入度非古数也今其存可言者十二次之分也星纪呉越也枵齐也娵訾卫也降娄鲁也大梁赵也实沈晋也鹑首秦也鹑火周也鹑尾楚也寿星郑也大大宋也析木燕也此分野之妖祥主用客星彗孛之气为象正义曰辨九州之地者据北斗而言所封封域者据二十八宿而说郑云大界则曰九州春秋纬文耀钩云布度定记分州系象华岐以西龙门积石至三危之野雍州属魁星则大行以东至碣石王屋砥柱冀州属枢星三河雷泽东至海岱以北兖州青州属机星蒙山以东至南江防稽震泽徐扬之州属权星大别以东至雷泽九江荆州属衡星荆山西南至岷山北岖鸟防梁州属开星外方熊耳以至泗水陪尾豫州属摇星此九州属北斗星有七州有九但兖青徐扬并属二州故七星主九州也周之九州差之义亦可知云后代有作堪舆者虽有郡国所入度非古数虽非古数时有可言者故云今其存可言者十二次之分也者但呉越在南齐鲁在东今嵗星或北或西不依国地所主者此古之受封之日嵗星所在之辰国属焉故也呉越二国同次亦谓同年度受封故云同次也云此分野之妖祥主用客星彗孛之气为象者案公羊传昭十七年冬有星孛于大辰孛者何彗星也何休云孛彗者邪乱之气埽故置新之象左氏申繻曰彗所以除旧布新如是彗孛一也时为宋卫陈郑灾天文志彗长丈二言用客星者彗非位奔霄而入他辰者也】以十有二嵗之相观天下之妖祥【相息亮反　嵗谓太嵗嵗星与日同次之月斗所建之辰也嵗星为阳右行于天太嵗为隂左行于地十二嵗而小周其妖祥之占甘氏嵗星经其遗象也郑司农云太嵗所在嵗星所居春秋传日越得嵗而呉伐之必受其凶之属是也　正义曰越得嵗而呉伐之必受其凶者案昭三十二年夏呉伐越史墨曰不及四十年越其有呉乎越得嵗而呉伐之必受其凶龙东方宿天徳之贵神其所在之国兵必昌向之以兵则凶呉越同次呉先举兵故凶也或嵗星在越分中故云得嵗】以五云之物辨吉凶水旱降丰荒之祲象【祲子鸩反　物色也视日旁云气之色降下也知水旱所下之国郑司农云以二至二分观云色青为虫白为丧赤为兵荒黑为水黄为丰故春秋传曰凡分至啓闭必书云物为备故也故曰凡此五物以诏救政　正义曰知视日旁云气之色者以其视祲十者皆视日旁云气之色也】以十有二风察天地之和命乖别之妖祥【十有二辰皆有风吹其律以知和不其道亡矣春秋襄十八年楚师伐郑师旷曰吾骤歌北风又歌南风南风不竞多死声楚必无功是时楚师多冻其命乖别审矣　正义曰十二风是十二辰气为风风即气也云吹其律以知和不其道亡者师旷吹律而知此气亦当吹律也今无吹律之法故云其道亡案彼服注北风无射夹钟以北南风姑洗以南云命乖别审矣者以南风弱即知楚无功是其命楚师乖离别审矣案考异邮曰阳立于五极于九五九四十五且变以隂合阳故八卦主八风距同各四十五日艮为条风震为明庶风巽为清明风离为景风坤为凉风兊为闾阖风干为不周风坎为广莫风案通卦验云冬至广莫风十二月大寒小寒皆不云风至立春条风至雨水猛风至二月惊蛰不见风至春分明庶风至清明雷鸣雨下清明风至鸟来谷雨不见风立夏清明风至小满不见风五月芒种不见风大暑不见风立秋凉风至处暑不见风白露不见风秋分凉风至寒露霜降皆不见风立冬不周风至小雪大雪皆不见风如是无十二风何云十二月皆有风乎案通卦验云三月六月九月十二月皆不见风惟有八以当八卦八节云十二月者则干之风渐九月坤之风渐八月良之风渐十二月巽之风渐三月故清明节次云清明风立夏复云清明风是清明风主三月复主四月则其余四维之风主两月可知雨水猛风与条风俱在正月则猛风非八卦之风亦可知也】凡此五物者以诏救政访序事【访谋屯见其象则当豫为之备以诏王救其政且谋今嵗天时占相所宜次序其事】春秋文公元年左氏曰于是闰三月非礼也【于厯法闰当在僖公末年误于今年三月置闰盖时逹歴者所讥】先王之正时也履端于始举正于中归余于终【步厯之始以为术之端首朞之日三百六十有六日日月之行又有迟速而必分为十二月举中气以正月有余日则归之于终积而为闰故言归余于终】履端于始序则不愆【四时无愆过】举正于中民则不惑【斗建不失其次寒暑不失其常故无疑惑】归余于终事则不悖【悖必内反　四时得所事无悖乱　正义曰古今厯法推闰月之术皆以闰余减章嵗以嵗中乗之章闰而一所得为积月命起天正算外闰所在也其有进退以中气定之无中气则闰月也古厯十九年为一章章有七闰入章三年闰九月六年闰六月九年闰三月十一年闰十一月十四年闰八月十七年闰四月十九年闰十二月此据元首初章若于后渐积余分大率三十二月则置闰不必恒同初章闰月僖五年正月辛亥朔日南至治厯者皆以彼为章首之嵗汉书律厯志云文公元年距僖五年辛亥二十九嵗是嵗闰余十三闰当在十一月后今三月已即置闰是嫌闰月太近前也杜以为僖公三十年闰九月文二年闰正月故言于厯法闰当在僖公末年误于今年置闰嫌置闰太近后也杜为长厯置闰疏数无复定准凡为厯者闰前之月中气在晦闰后之月中气在朔僖五年正月朔旦冬至则四年当闰十二月也杜长厯僖元年闰十一月五年闰十二月与常厯不同者杜以襄二十七年再失闰司厯过昭二十年二月己五日南至哀十二年十二月螽云火犹西流司厯过则春秋之世厯法错失所置闰月或先或后不】【与常同杜唯勘经传上下日月以为长歴若日月同者则数年不置闰月若日月不同须置闰乃同者则未满三十二月频置闰所以异于常厯故释例云春秋日有频月而食者有旷年不食者理不得一一如算以守常数故厯无有不失也始失之毫厘尚未可觉积而成多以失望晦朔则不得不改宪以顺之日月转运于天】【犹人之行步故推厯谓之步厯步厯之始以为术之端首谓厯之上元必以日月全数为始于前更无余分以此为术之端首故言履端于始也朞之日三百六十五日九百四十分之二百二十三谓从冬至至冬至必满】【此数乃周天也日月之行有迟有速日行迟而月行速凡二十九日半九百四十分日之二十九分则月行及日其十二月一周唯三百五十四日九百四十分日之三百四十八以十二月一周之数除一朞日之数计一年余十日八百二十七分未得气周故积以置闰也刘云一嵗为十二月犹有十一日有余未得周也分一周之日为十二月则每月常三十日余计月及日为一月则每月唯二十九日余前朔后朔相去二十九日余前气后气三十日余每月参差气渐不正但观中气所在以为此月之正取中气以正月故言举正于中也月朔之与月节每月剰一日有余所有余日归之于终积成一月则置之为闰故言归余于终】　六年闰月不告朔非礼也【经称告月传称告朔明告月必以朔】闰以正时【四时渐差则置闰以正之】时以作事【顺时命事】事以厚生【事不失时则年丰】生民之道于是乎在矣不告闰朔弃时政也何以为民　哀公十二年冬十有二月螽季孙问诸仲尼仲尼曰丘闻之火伏而后蛰者毕【火心星也火伏在今十月】今火犹西流司歴过也【犹西流言未尽没知是九月歴官失一闰释例论之备　正义曰月令季夏之月昏火星中诗云七月流火毛传云流下也谓昏而见于西南渐下流也周礼司爟云季秋内火是九月之昏火始入十月之昏则伏矣犹西流者言其未尽没是夏九月也经书十二月则是夏十月歴官失一闰故以九月为十月释例长歴言诸儒皆以为时实周之九月而书十二月谓之再失闰若如其言乃成三失非但再也今以长歴推春秋此十二月乃夏之九月实周十一月也此年当有闰而今不置闰此为失一闰耳十二月不应螽故季孙怪之仲尼以斗建在戌火星尚未尽没据今犹见故言犹西流明夏之九月尚可有螽也季孙虽闻仲尼此言犹不即改明年十二月复螽于是始悟十四年春乃置闰欲以补正时歴也传于十五年书闰月盖置闰正之欲明十四年之闰于法当在十二年也】
　　仪礼集传集注卷二十五
&lt;经部,礼类,通礼之属,仪礼经传通解&gt;
　　钦定四库全书
　　仪礼集传集注卷二十六
　　宋　朱子　撰
　　王朝礼三之上
　　夏小正
  </div>
  <div class="pagination">
   <a href="仪礼经传通解_page15.html">
    上一页
   </a>
   <span>
    ...
   </span>
   <a href="仪礼经传通解_page11.html">
    11
   </a>
   <a href="仪礼经传通解_page12.html">
    12
   </a>
   <a href="仪礼经传通解_page13.html">
    13
   </a>
   <a href="仪礼经传通解_page14.html">
    14
   </a>
   <a href="仪礼经传通解_page15.html">
    15
   </a>
   <span class="current-page">
    16
   </span>
   <a href="仪礼经传通解_page17.html">
    17
   </a>
   <a href="仪礼经传通解_page18.html">
    18
   </a>
   <a href="仪礼经传通解_page19.html">
    19
   </a>
   <a href="仪礼经传通解_page20.html">
    20
   </a>
   <a href="仪礼经传通解_page21.html">
    21
   </a>
   <span>
    ...
   </span>
   <a href="仪礼经传通解_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
