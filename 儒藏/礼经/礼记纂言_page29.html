<!DOCTYPE html>
<html>
<head>
    <meta charset="UTF-8">
    <title>礼记纂言 - 第 29 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记纂言 - 第 29 页/共 50 页</h1>
    <div class="content">　　○旣练遇麻断本者于免绖之旣免去绖每可以绖必绖旣绖则去之【断东管切免音问下并同去起吕切下同】
　　【郑氏曰虽无变縁练无首绖于有事则免绖如其伦免无不绖绖有不免其无事则自若练服也孔氏曰遇麻断本谓遭小功之丧此明斩衰旣练之后遭小功之丧虽不变服得爲之加绖也以练无首绖于小功丧有事于免之时则爲之加小功之绖旣免去绖谓敛殡事竟则脱去其绖也小功以下之丧当敛殡之节每可以绖之时必爲之加麻旣绖则去之谓不应绖之时则去其绖自若练服也】
　　小功不易丧之练冠如免则绖其缌小功之绖因其初葛带
　　【孔氏曰言小功以下之丧不合变易三年丧之练冠其期之练冠亦不得易如当缌小功着免之节则首绖其缌与小功之绖所以爲后丧缌小功绖者以前丧练冠首绖已除故也上云小功不易明缌不易下云缌小功之绖兼云缌者恐免绖不及缌故也因其初葛带者言小功以下之丧要中所着仍因其初丧练葛带上文云期丧旣葬则带练之故葛带此小功以下之丧亦着练之初葛带不云故而云初者以期初丧之时变练之葛带爲麻期旣葬之后还反复练之故葛带故言故也其小功以下之丧不变练之葛带故云初葛带也】
　　缌之麻不变小功之葛小功之麻不变大功之葛以有本爲税【税吐外切下之税同】
　　【郑氏曰税亦变易也小功以下之麻虽与上葛同犹不变也此要其麻有本者乃变上尔孔氏曰以轻丧之麻本服旣轻虽初丧之麻不变前重丧之葛也以有本爲税者大功以上麻绖有本者得税变前丧缌与小功麻绖旣无本不合税变前丧也】
　　○殇长中变三年之葛终殇之月筭而反三年之葛是非重麻爲其无卒哭之税下殇则否【长知两切重直勇切爲其云僞切郑氏曰谓大功之亲爲殇在缌小功者也可以变三年之葛正亲亲也三年之葛大功变旣练齐衰变旣虞卒哭凡丧卒哭受麻以葛殇以麻终丧之月数非重之而不变爲殇未成人文不缛尔下殇则否言贱也男子爲大功之殇中从上服小功妇人爲之中从下服缌麻孔氏曰殇长中者谓本服大功今降在长中殇男子则爲之小功妇人爲长殇小功中殇则缌麻如此者得变三年之葛也着此殇服之麻终其月筭数如小功则五月缌麻则三月着麻月满还反三年之葛也言服殇长中之麻不改是非重此麻也以殇服初死服麻以后无卒哭税麻服葛之法以其质畧无文饰之繁数故也】
　　○凡见人无免绖虽朝于君无免绖唯公门有税齐衰【免绖音勉下同朝音潮税吐活切又始锐切】
　　【郑氏曰见人谓行求见人也无免绖绖重也税犹免也古者说或作税有免齐衰谓不杖齐衰也于公门有免齐衰则大功有免绖也孔氏曰以绖重纵徃朝君亦无免税于绖也唯至公门已有不杖齐衰则脱去其衰绖犹不去也若杖齐衰及斩衰虽入公门衰亦不税也其大功非但脱衰又免去绖也】
　　传曰君子不夺人之丧亦不可夺丧也
　　【此文已见杂记今再引之以结上文孔氏曰君子以已恕物不可夺人丧礼故君许臣着绖亦不可自夺丧所以已有重丧犹绖以见君申丧礼也】
　　右记防服变易凡七节







　　礼记纂言卷十三
<经部,礼类,礼记之属,礼记纂言>
　　钦定四库全书
　　礼记纂言卷十四上　　　　元　吴澄　撰檀弓
　　【旧本公仪子仲之防檀弓免焉为此篇之第一章故摘檀弓二字名篇今更定章次檀弓章虽不在篇首而篇名则存其旧云】
　　事亲有隠而无犯左右就养无方服勤至死致防三年【左右如字养以尚切】
　　【郑氏曰隠谓不其过失无犯不犯顔而谏论语曰事父母几谏左右谓扶持之方犹常也子则然无常人勤劳辱之事也凡此以恩为制】
　　事君有犯而无隠左右就养有方服勤至死方防三年【庐陵胡氏曰无隠谓不匿情有方谓有常职郑氏曰有方不可侵官方防资于事父凡此以义为制】
　　事师无犯无隠左右就养无方服勤至死心防三年【郑氏曰心防戚容如父而无服也凡此以恩义之间为制山隂陆氏曰隠而无犯谓恐伤亲意情有不尽犯而无隠谓君臣尚义尽情以谏若谓无隠得称其过失岂事君之道哉臣子美隠恶君亲一例也事师无犯无隠言虽尽情犹防而婉孔氏曰子之事亲主恩不欲闻亲过恶故有隠不欲违亲顔色故无犯左右仆从之臣立有左右之位子在亲左右扶持不常一人在左一人在右也致之言至也谓哀情至极方防谓比方父防事师无犯是同亲之恩无隠是同君之义方氏曰就养者就而养之不离也服勤者服其勤劳不释也养言左右则养无所不至矣勤言至死则勤无时或已矣非亲孰生非君孰治非师孰教吾所以报之者其防之或以致或以方或以心虽各不同所以尽三年之隆则一也其序先亲后君内外之分也先君后师贵贱之等也长乐陈氏曰亲育我报之以仁有隠至致防皆仁也君覆我报之以义有犯至方防皆义也师之成我同乎仁而不全乎仁同乎义而不全乎义故无犯与亲同无隠则与亲异无隠与君同无犯则与君异防三年与君亲同无服则与君亲异师之有防不始于古古者教出于君又孰为防师之礼哉季世而下家有学人有师此防师之礼所由起也张子曰古不制师服师服无定体也见彼之善而已效之亦师也故有得其一言一义而如朋友者有亲炙如兄弟者有成就己身而恩如天地父母者此岂可一槩服之故圣人不制其服心防之可也孔子死门人一时心防又岂可责其一槩以传道乆近而各尽其哀之隆杀如子贡独居三年而后归程子曰师不立服不可立也当以情之厚薄事之大小处之如顔闵于孔子其成已之功与君父并虽斩衰三年可也其次各有浅深称其情而已下至曲艺莫不有师岂可一槩制服】
　　○天子崩三日祝先服五日官长服七日国中男女服三月天下服
　　【孔氏曰祝大祝商祝也服服杖也杖是防服之数故呼杖为服祝佐含敛先病故先杖也子亦三日而杖官长大夫士也服亦服杖也病在祝后故五日国中男女谓畿内民及庶人在官者服谓齐衰三月而除之必待七日者天子七日而殡殡后嗣王成服故民得成服也天下谓诸侯之大夫为王繐衰既葬而除之近者亦不待三月今据逺者言尔然四条皆云服何以知其或杖服或衰服按防大记云君之防三日于夫人杖五日既殡授大夫世妇杖又防服四制云三日授子杖五日授大夫杖七日授士杖如大记及四制所云则此三日五日是服杖明矣其七日及三月者惟服而已无杖四制云七日授士杖此云五日士杖者士若有地德深者则五日若无地德薄者则七日崔氏云此据朝廷之士四制是邑宰之士也】
　　虞人致百祀之木可以为棺椁者斩之不至者废其祀刎其人【刎勿粉切】
　　【郑氏曰虞人掌山泽之官百祀畿内百县之祀也以为棺椁作棺椁也斩伐也孔氏曰百祀者畿内诸臣采地之祀言百者举全数谓王殡后亊既殡旬而布材故虞人斩百祀之木可以为周棺之椁者送之必取祀木者贺玚云君者徳着幽显若存则人神均其庆没则灵祗等其哀伤也方氏曰刎刭也自吻下刑之也澄曰废其祀刎其人葢设此辞而令之以见王防尤重于神祀也如誓师而曰无敢不供汝则有大刑是也非果必废之刎之也葢祀木者神祗所主岂可斩伐唯为天子采椁木则虽祀木亦斩无或敢占吝者若或占吝不以其木至是不供王防为大不敬故设废祀刎人之辞使人不敢慢令也】
　　○天子之棺四重水兕革棺被之其厚三寸地棺一梓棺二四者皆周【重平声被皮寄切杝羊支切】
　　【郑氏曰诸公三重诸侯再重大夫一重士不重水兕革棺被之谓以水牛兕牛之革为棺被革各厚三寸合六寸也杝椴也杝棺一谓椑棺梓棺二谓属与大棺周匝也凡棺用耐湿之物孔氏曰天子之棺四重尊者尚深邃也水牛兕牛皮二物为一重杝为第二重属为第三重大棺为第四重四重凡五物大棺厚八寸属六寸椑四寸二皮六寸合二尺四寸上公三重去水牛之三寸余兕椑属大棺合二尺一寸侯伯子男再重又去兕之三寸余杝属大棺合一尺八寸列国卿大夫一重又除椑四寸余属大棺合一尺四寸大夫则大棺厚六寸属四寸合一尺士不重但大棺六寸尔庶人则四寸也天子卿大夫与列国君同天子之士与诸侯大夫同然春秋时多僭赵简子言罚乃不设属椑非也凡棺用耐湿之物水牛兕牛皮耐湿故最在里近尸二皮不厚故合被之令各厚三寸杝椴木材亦耐湿故次皮诸侯无革则杝亲尸所谓君即位为椑是也杝棺之外有属棺属棺之外有大棺大棺与属棺并用梓故云二四者四重也皆周谓四重之棺上下四旁悉周匝也唯椁不周下有茵上有抗席也】
　　棺束缩二衡三衽每束一【衡读为横】
　　【孔氏曰棺束者古棺无钉用皮束合之缩纵也衡横也纵束二行衡束三行衽小要也其形两头广中间小棺既不用钉但先凿棺边及两头合际处作坎形以小要连之令固并相对每束以一行之衽连之若竖束处则竪着其衽以连棺葢及底之木使与棺头尾之材相固】
　　柏椁以端长六尺
　　【孔氏曰柏椁者天子椁用柏诸侯松大夫柏士杂木以端者端犹头也以此木之头首题凑向内每段长六尺而方一尺椁材从下垒至上始题凑木之头相向而作四阿皇氏以为垒椁从下即题凑非也】
　　○天子之殡也菆涂龙輴以椁加斧于椁上毕涂屋天子之礼也【菆才官切輴勑伦切】
　　【郑氏曰菆木以周龙輴如椁而涂之天子殡以輴车画辕为龙斧谓之黼白黒文也刺绣于縿幕加椁以覆棺已乃屋其上尽涂之孔氏曰菆丛也谓用木丛棺而四面涂之故云菆涂龙輴者殡时以輴车载柩而画辕为龙也以椁者题凑丛木象椁之形加斧谓绣覆棺之衣为斧文也先菆四面为椁上与棺齐而上犹开也以棺衣从椁入覆于棺故云加斧于椁上也毕尽也斧覆既竟又四注为屋覆上而下四面尽涂之故云毕涂屋菆众木直垒周龙輴至上乃题凑诸侯至上不题凑也庐陵胡氏曰菆涂龙輴以椁画龙于輴车之辕以殡之又菆聚椁材以周輴而涂之先儒云以椁如椁也恐非澄曰菆木以周龙輴即所谓椁也郑氏谓之如椁者释此椁字所以名为椁之义葢椁犹郭也外城周于内城者为郭故外棺周于内棺者亦名为椁其义如外城之郭也郑意则是而立文不明有以致胡氏之惑】
　　○唯天子之丧有别姓而哭【别彼列切】
　　【别谓分别郑氏曰使诸侯同姓异姓庶姓相从而为位别于朝觐来时朝觐爵同同位孔氏曰此论哭天子之事异姓谓王昬姻甥舅庶姓谓与王无亲者朝觐爵同同位则不分别同姓异姓然觐礼诸侯受舍于庙同姓西面异姓东面者觐礼先公而后侯先侯而后伯是亦爵同同位但就同姓之中先爵尊尔】
　　○天子之哭诸侯也爵弁绖防衣为之不以乐食【防读为缁为云伪切】
　　【绖衍字防与缁同防衣丝衣也爵弁防衣士之祭服诸侯薨天子不亲见其尸柩则不服吊服但服士之祭服哭之郑氏曰王吊诸侯弁绖缌衰不以乐食葢谓殡敛之间孔氏曰此天子哭诸侯之事诸侯薨在本国天子不亲见尸柩遥哭之故不服缌衰吊服诸侯以下虽不见尸柩仍吊服也天子食有乐今丧诸侯故食不奏乐郑断不用乐之期谓殡敛之间诸侯五日殡也诸侯为其臣或至葬不食肉卒哭不举乐葢臣少而已毕不得同王也】
　　或曰使有司哭之
　　【郑氏曰非也哀戚之事不可虚】
　　○君即位而为椑岁壹漆之藏焉【椑蒲歴切】
　　【郑氏曰椑谓杝棺亲尸者天子椑内又有水兕革棺嵗一漆之若未成然藏焉虚之不合孔氏曰君诸侯也言诸侯则王可知人君无论少长体尊备物故即位而造棺虽为尊得造未供用故每年一漆示如未成也唯云漆杝则知不漆杝棺外属等棺中不欲虚空如急有待故藏物于其中一云不欲令人见故藏焉山隂陆氏曰嵗一出而漆之于是又藏焉方氏曰藏焉恶人之见也】
　　○扶君卜人师扶右射人师扶左君薨以是举【卜音仆一读作如字者非】
　　【郑氏曰扶君谓君疾时也卜当为仆仆人射人皆平生时赞正君服位者薨以是举不忍变也周礼射人大丧与仆人迁尸孔氏曰此一节论君薨迁尸之人陆氏徳明曰师长也谓大仆方氏曰扶君举尸固非二人之所能胜二官各下大夫为之且有小臣上下之士非一故以师言之应氏曰郑改卜为仆诚有据然王前巫后史卜筮皆在左右则卜人师扶右乃职所当然似不必改澄按周官驭者亦名为仆葢人君生时在车则仆人在右少前射人在左与君最亲近未尝暂相离故疾则二官扶右扶左薨则二官举尸皆生时每日亲近之人卜人虽曰在左右然不如仆人之亲近且与射人非俦类按陆氏经典释文前儒已有读卜如字而以为卜人医师者皆不若郑注以卜为仆者之审】
　　○君复于小寝大寝小祖大祖库门四郊
　　【郑氏曰尊者求之备也亦他日所尝有事孔氏曰君王侯也前曰庙后曰寝室有东西厢曰庙无东西厢有室曰寝小寝谓髙祖以下寝也王侯同大寝谓天子始祖诸侯大祖寝也小祖髙祖以下庙也王侯同大祖天子始祖诸侯大祖庙也两言于庙求神备也周礼夏采以冕服复于大祖庙其小庙则祭仆复之其小寝大寝则仆复之四郊则夏采复之此天子之事诸侯复则小臣但复处既多小臣不足更有余官或于此复了更向他处方氏曰复必于寝庙者以人死必反本也库门生时所由出入也四郊以魂气无不之也门不一止以库门为言者近庙门故也】
　　○公之丧诸达官之长杖
　　【郑氏曰达官谓君所命虽有官职不达于君则不服斩孔氏曰公者五等诸侯也诸者非一之辞达官谓卿士大夫被君命得达于君达官对不达者为长杖谓服斩若府史之属贱不得达于君者则不服斩衰但服齐衰三月尔若近臣阍寺之属虽无君命但嗣君服斩则亦服斩若大夫之臣虽不被命于诸侯得为大夫之君杖而服斩但降其带屦用布带防屦方氏曰受命于君者其名达于上故谓之达官若府史而下虽为在官皆其官长所自辟除则不可谓之达矣夫杖所以辅病恩之深者其病宜重受命于君者其恩为深故公之丧惟达官之长杖朱子曰达官谓得自通于君者如内则公卿宰执与六曹之长九寺五监之长外则监司郡守得自通章奏于君者凡此皆杖次则不杖如太常卿杖太常少卿则不杖若太常卿阙则少卿代之杖】
　　○士备入而后朝夕踊
　　【郑氏曰备犹尽也孔氏曰国君丧羣臣朝夕即位哭踊嗣君孝子哀深虽先入即位哭必待诸臣皆入列位毕乃俱踊也士卑最后故士备入为毕入有前后而相待踊者踊须相视为节故俟齐也】
　　○君之适长殇车三乗公之庶长殇车一乗大夫之适长殇车一乗【适音的】
　　【郑氏曰皆不成人也自上而下降杀以两成人遣车五乗长殇三乗下殇一乗尊卑以此差之庶子言公卑逺之传曰大功之殇中从上孔氏曰车遣车柩朝庙毕将行设遣奠竟取遣奠牲体臂臑折之为段用此车载之以遣送亡者遣车置于椁中之四隅其形甚小生有爵命车马之赐则死有遣车送之贵贱不同数王九诸侯七大夫五士三殇未成人未有爵命车马之赐而得遣车者其父有之得与子也王九乗适子成人则七乗长殇五乘中殇从上下殇三乗也王庶子成人五乗长殇中殇三乘下殇一乘也诸侯七乗适子成人五乗长殇三乗中则从上下殇一乗也庶子成人三乗长殇一乗中从上下殇无大夫五乗适子成人三乗长殇一乘中从上下殇及庶殇并无礼人臣三命始赐车马乃得有遣车诸侯大夫再命而下虽未三命以身为大夫德位既重得有遣车士三乗者天子上士其中士下士及诸侯之士皆不得有遣车也】
　　○池视重霤【重平声】
　　【郑氏曰栁宫象也以竹为池衣以青布县铜鱼焉今宫中有承霤云以铜为之孔氏曰池者栁车之池也重霤者屋承霤也以木为之承于屋霤入此木中又从木中而霤于地故谓此木为重霤也天子则四注四面为重霤诸侯四注重霤则差降去后余三大夫唯余前后二士则唯一在前生时既屋有重霤以行水死时栁车亦象宫室而于车覆鼈甲之下墙帷之上织竹为之形如笼衣以青布以承鼈甲名之为池以象重霤方面之数各视生时重霤】
　　○布幕衞也縿幕鲁也【縿音绡一读所衘切】
　　【郑氏曰幕所以覆棺上衞诸侯礼鲁天子礼两言之者僭已乆也縿缣也縿读如绡幕或为幦孔氏曰覆殡棺之幕周公一人得用天子礼衞与鲁俱是诸侯鲁之诸公不宜与衞异后代僭用之也盱江李氏曰布幕诸侯礼也縿幕天子礼也杞宋各自为一王之后且其祖天子礼乐异于周行之可也周尚在而鲁仿之则僭矣方氏曰衞所存者殷礼故用布幕之质鲁所存者周礼故用縿幕之文山隂陆氏曰縿读如字以縿记帛葢衞幕用布鲁用帛尔雅纁帛縿】
　　○君于士有赐帟【帟音亦】
　　【郑氏曰帟所以承尘赐之则张于殡上孔氏曰赐惠赐也帟幕之小者大夫以上丧则幕人职供之士惟有君恩赐之乃得有帟也】
　　○君于大夫将葬吊于宫及出命引之三步则止如是者三君退朝亦如之哀次亦如之【朝音潮】
　　【郑氏曰宫殡宫也出柩已出在路命引之以义夺孝子也三命引之凡移九步退去也朝丧朝庙也次他日宾客所受大门外舍也孝子至此而哀君或于是吊不必于宫也孔氏曰君于大夫之丧将至葬时必亲往吊孝子于殡宫及其柩出殡宫之门孝子号慕攀辕柩车不动君夺孝子之情命遣引之引者三歩则止所以止者不忍顿夺孝子之情故且止柩君又命引之引者三步又止君又命引之引者又三步而止君又命引之柩车遂行君乃退出君或来吊参差早晚不必皆在殡宫或当朝庙明日当发之时或已出大门至平日待宾客次舍之处孝子哀泣停柩不行君于是始吊吊毕君命引之使行亦如上来如是者三之事】
　　○君遇柩于路必使人吊之
　　【郑氏曰君于民人有父母之恩孔氏曰君于其臣当特吊于家故丧大记于大夫士皆亲吊之又礼讥蒉尚受吊及杞梁之妻不受野吊是也其或卑小之臣及庶人等君不豫知其丧造次遇柩于路必使人吊也庐陵胡氏曰若齐侯哭敝无存之类】
　　○丧公吊之必有拜者虽朋友州里舍人可也
　　【郑氏曰拜者往谢之也孔氏曰丧谓诸侯臣之丧公亲来吊或遣人来吊丧家虽无主后必有以次疏亲往拜之以谢其恩防亲亦无则虽死者朋友及同州同里及丧家典舍之人往拜可也此以无后故许他人拜谢若其有后主人自当亲拜】
　　○吊曰寡君承事主人曰临【临如字】
　　【郑氏曰承事示亦为执事来孔氏曰吊曰者君来语摈者之辞上文公吊之是吊已国之臣此谦言寡君是吊他国之臣谓大夫之丧若吊士直称君承事示欲供奉丧家之事临者主人辞谢之曰君屈辱降临某之丧】
　　○君临臣丧以巫祝桃茢执戈恶之也所以异于生也【茢音列恶去声】
　　【郑氏曰桃鬼所恶茢萑苕可扫不祥为有凶邪之气生人则无凶邪孔氏曰君谓天子往临臣丧则以巫执桃祝执茢又使小臣执戈若往临生者但有执戈无巫祝桃茢之事故云异于生按丧大记大夫之丧将大敛君往巫止于门外祝先入又士丧礼大敛而往巫止于庙门外祝代之小臣二人执戈先二人后此皆大敛之时小敛及殡无文明与大敛同也直言巫止无桃茢之文则去桃茢可知也丧大记虽记诸侯礼明天子亦然此经所云谓天子礼诸侯临臣之丧则使祝代巫执茢居前下天子也亦谓袭以前若已袭之后茢亦去之与天子同是天子未袭之前临臣之丧巫祝桃茢执戈三者并具诸侯临臣之丧未袭之前巫止祝执茢小臣执戈若既袭之后敛殡以来天子与诸侯同也清江刘氏曰君临臣丧以桃茢先非礼也周之未造也君臣之义非虚也寄社稷寄宗庙寄人民焉尔故君有庆臣亦有庆君有戚臣亦有戚臣疾君亲问之臣死君亲哭之以致忠爱也若生而用死而弃生而厚死而薄生而爱死而恶是忘生背死也施之于人者不变于存亡然后人之视其亡犹存矣则夫桃茢胡为乎诸臣之庙哉或曰于记有之宜若礼然曰否是固周朱之记也澄曰用桃茢者非贱其臣薄其臣也礼则固然殆未可以轻訾也】
　　丧有死之道焉先王之所难言也
　　【孔氏曰人之丧也有死散之道人之所恶故难言也郑氏曰难言为人甚恶之不明説也澄曰此承上文异于生之语而申説其意】
　　○大夫之丧庶子不受吊
　　【郑氏曰不以贱者为有爵者主孔氏曰不受吊不为主人也适子主丧受吊拜宾君适子或有他故不在则庶子不敢受吊辟适也】
　　大夫吊当事而至则辞焉
　　【郑氏曰辞犹告也摈者以主人有事告也主人无事则为大夫出孔氏曰大夫吊者谓大夫吊士也大夫尊来吊士孝子应出下堂迎之若正当主人有小大敛殡之事则孝子遣人辞告之道有事不得出也】
　　右记丧礼尊卑之异凡二十二节
　　妻之昆弟为父后者死哭之适室子为主袒免哭踊夫入门右使人立于门外告来者狎则入哭父在哭于妻之室非为父后者哭诸异室【适音的免音问】
　　【郑氏曰子为主亲者主之也狎相习知者父在则不以私丧干尊故哭于妻之室澄曰子谓妻之子夫谓妻之夫适室正寝也礼女子适人者为昆弟为父后者不降服朞其夫为妻之兄弟虽无服然亦为之哭于适室之中庭以其正故也子已子于死者为甥也为舅服缌故命之使为主受吊拜宾也已无服故不为主而使子有服者为主也凡哭哀则踊踊必先袒袒必先免夫即此子之父子既为主位在东阶之下西向其父入门右近南而北向哭也亦踊门内有哭则乡里闻之必来相吊故使人出门外语来吊者述所哭之由若吊人与此亡者曾相识狎习则进入共哭也侧室谓妻之室父在则适室乃父之室不敢以私丧干尊者但于妻室之前哭之亦子为主使人出门外也异室非适寝又非妻之室方氏曰哭诸异室者以别于适也】
　　○有殡闻逺兄弟之丧哭于侧室无侧室哭于门内之右同国则往哭之
　　【郑氏曰哭于侧室嫌哭殡也孔氏曰庶人无侧室者哭于大门内之右礼为主者当在阼阶东西面今大门内之右既非常哭之处故继门而近于南犹西面也逺兄弟谓异国者葢丧无外事已有殡不得向他国故为位哭之若兄弟在同国则往其家而哭之也】
　　○有殡闻逺兄弟之丧虽缌必往非兄弟虽邻不往【郑氏曰虽缌必往亲骨肉也虽邻不往疏无亲也方氏曰缌最服之轻者服之轻犹必往况其重者乎葢同姓之恩隆故也邻最居之近者居之近犹不往况其逺者乎葢异姓之恩杀故也然而三年之丧不吊则虽缌必往者非谓三年之殡矣大功未葬不吊则虽邻不往者止谓大功以上之殡而已】
　　○所识其兄弟不同居者皆吊
　　【所识之人其家若有同居之亲死自当往吊虽其兄弟之不同居者死亦皆吊之葢厚于所识故推其恩爱以及于其有服之兄弟者如此不同居者皇氏以为小功以下之亲小功以下兄弟服轻尚吊况其大功以上服重者乎孔疏同郑注以为所识者死而吊于其不同居兄弟之家不如皇氏之説为当按记文言皆吊夫丧无二主若所识一人死而皆往吊其不同居之兄弟则一丧不止一主矣古无是礼也孔氏曰所识若身死其死者兄弟虽不同居皆往吊之则死者子孙就吊可知举防以见亲也】
　　○五十无车者不越疆而吊人
　　【郑氏曰五十气力始衰孔氏曰衰老不徒行逺吊越疆则道路遥逺吊人又悲感哀戚恐增衰惫也方氏曰五十始衰老者不以筋力为礼故无车不越疆吊人也】
　　○妇人不越疆而吊人
　　【郑氏曰不通于外孔氏曰妇人无外事故不越疆而吊人长乐陈氏曰妇人见兄弟可以及阈而不可以逾阈送迎可以及门而不可以出门吊人可以出门而不可以越疆许穆夫人欲归唁于卫而不可得则越疆而吊人如之何而可】
　　○死而不吊者三畏厌溺【厌于甲切】
　　【郑氏曰畏谓人或以非罪攻已不能有以説之而死者厌谓行止危险之下溺谓不乘桥船不吊以其轻身忘孝也孔氏曰非理横死不合吊哭方氏曰三者之死皆非正命也长乐陈氏曰君子之所不吊者不特此宗鲁为孟絷而死孔子不许琴张吊之君子之行无他要在生不为人之所不敬死不为人之所不吊而已王氏曰孔子畏匡德能自全也设使圣人卒罹不幸何得不痛悼而罪之乎非徒贤者设有罪愚人亦不得不哀伤之也张子曰知死而不知生伤而不吊畏厌溺三者皆不得其死可伤尤甚君子但知悯死者而已故特致哀死者不吊生者以异之且如何不淑之辞无所施焉葢哀有余而不暇于文也慈湖杨氏曰畏死于兵厌死于岩墙溺死于水非不吊也不忍为吊辞不忍言之也使孔子果死于匡则亦不可吊乎屈原之死亦可不吊乎而先儒谓之贱之而不吊此乃固陋执言失意人心所不安也】
　　○吊于葬者必执引若从柩及圹皆执绋
　　【郑氏曰示助之以力车曰引棺曰绋从柩赢者孔氏曰吊葬本为助执事故必相助引柩车也执引用人贵贱有数若其数足赢余之人皆散而从柩至圹下棺之时则不限人数皆悉执绋也东山何氏曰执引天子千人诸侯五百人大夫三百人士五十人赢数外也方氏曰引在前属之于车以导柩绋在旁属之于棺以弼柩导柩者惟在路用之而已弼柩者至下棺亦用焉故虽不执引而或从柩及圹皆执绋也】
　　○吊于人是日不乐
　　【郑氏曰君子哀乐不同日子于是日哭则不歌】
　　○行吊之日不饮酒食肉焉
　　【郑氏曰以全哀也】
</div>
    <div class="pagination">
<a href="礼记纂言_page28.html">上一页</a><span>...</span><a href="礼记纂言_page24.html">24</a><a href="礼记纂言_page25.html">25</a><a href="礼记纂言_page26.html">26</a><a href="礼记纂言_page27.html">27</a><a href="礼记纂言_page28.html">28</a><span class="current-page">29</span><a href="礼记纂言_page30.html">30</a><a href="礼记纂言_page31.html">31</a><a href="礼记纂言_page32.html">32</a><a href="礼记纂言_page33.html">33</a><a href="礼记纂言_page34.html">34</a><span>...</span><a href="礼记纂言_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
