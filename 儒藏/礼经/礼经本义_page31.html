<!DOCTYPE html>
<html>
<head>
    <meta charset="UTF-8">
    <title>礼经本义 - 第 31 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼经本义 - 第 31 页/共 40 页</h1>
    <div class="content">　　右宿宾
　　厥明夕陈鼎于门外北面北上有鼏棜在其南南顺实兽于其上东首牲在其西北首东足
　　【厥明宿宾之明日祭前之一日也北上三鼎自北陈而南也棜形似箱所以载物者南顺向南直陈也兽腊也野禽已杀者兎属也牲豕也北首东足未杀束缚之也】
　　设洗于阼阶东南壶禁在东序豆笾铏在东房南上几席两敦在西堂
　　【设洗于阼阶东南在堂下壶有禁在堂上东序豆笾铏虚器未实者在东房几席用以安神而犹未布两敦用以盛黍稷而犹未实皆在西堂谓西夹室之前堂也】
　　主人及子姓兄弟即位于门东如初宾及众宾即位于门西东面北上宗人祝立于宾西北东面南上主人再拜宾答再拜三拜众宾众宾答再拜【敖君善曰众宾答一拜言再者字误也】
　　【门东庙门外之东也如初如筮位也宾及众宾皆主人所宿以助祭者宗人及祝立宾西北稍退居宾后也以南为上宜变于宾也主人于宾再拜宾答亦如之于众宾辈共三拜众宾止答一拜以答者众也】
　　主人揖入兄弟从宾及众宾从即位于堂下如外位【郑康成曰为视濯也　髙紫超曰视濯省牲之类不惟主人亲之而且使宾与众宾监视之敬之至也】
　　宗人升自西阶视壶濯及豆笾反降东北面告濯具【不言敦铏几席省文也濯具所濯者己备具也】
　　宾出主人出皆复外位
　　【郑康成曰为视牲也】
　　宗人视牲告充饔正作豕宗人举兽尾告备举鼎鼏告洁
　　【充肥也饔正饔人之长作豕谓以策作之使动而视其声气之和也若声气不和即是疾病不堪祭祀矣告备言腊之体完全而无损缺也　郑本饔作雍洁作絜】
　　请期曰羮饪
　　【请期请明日祭之早晏羮饪谓以煮肉熟为节盖明日质明时也】
　　告事毕宾出主人拜送
　　右视濯视牲为期　设洗南北以堂深东西当东荣水在洗东篚在洗西南顺实二爵二觚四觯一角一散【郑康成曰二爵者为宾献爵止主妇当致也二觚长兄弟酬众长为加爵二人班同宜接并也四觯一酌奠其三长兄弟酬宾卒受者与宾弟子兄弟弟子举觯于其长礼杀事相接也记言贵者献以爵贱者甗以散尊者举觯卑者举角旧説爵一升觚二升觯三升角四升散五升】壶棜禁馔于东序南顺覆两壶焉盖在南明日卒奠幂用绤即位而彻之加勺【棜禁承酒尊之器其形似箱者两壶一盛酒一盛酒倒置棜上曰覆以沥余水且为其不宜尘也卒奠酌奠于铏南时即位尸即席坐时也】
　　夙兴主人服如初立于门外东方南面视侧杀
　　【侧特也特杀杀一牲也】
　　主妇视饎防于西堂下
　　【炊黍稷曰饎宗妇为之防灶也在西壁东面　髙紫超曰主人视侧杀主妇视饎防所谓共承宗庙内外之义隂阳之分然也】
　　烹于门外东方西面北上羮饪实鼎陈于门外如初【烹煮肉于镬也豕鱼腊各一防以北为上羮饪肉熟也实鼎各自其镬而升于其鼎也如初如前夕之陈鼎北面北上也　髙紫超曰此时尸俎当随鼎而设之】
　　尊于戸东酒在西
　　【户东室户之东】
　　实豆笾铏陈于房中如初
　　【前此豆笾铏之属皆虚设至此则以脯醢和羹果蓏之属实而设之如初设南上也】
　　执事之俎陈于阶间二列北上
　　【执事与祭者皆有俎陈于两阶间分为二列东西相并自北陈而南也　髙紫超曰此时尸俎之外几有十三俎主人俎也主妇俎也祝俎也佐食俎也宾俎也长兄弟俎也宗人俎也众宾俎也众兄弟俎也内宾俎也宗妇俎也公有司俎也私臣俎也盖皆得以执事名之者也】
　　盛两敦陈于西堂借用萑几席陈于西堂如初
　　【两敦一盛黍一盛稷祭之所以为主者也盛之者亦宗妇也萑细苇】
　　尸盥匜水实于盘中箪巾在门内之右
　　【设盥水及巾尸尊不就洗也置巾于箪故曰箪巾门内之右旧説东为右也凡向内以入为左右向外以出为左右郝仲舆则云以西为右未详孰是】
　　右烹饎陈设　牲防在庙门外东【句】南鱼【句】腊防在其南皆西面饎防在西壁　肵俎心舌皆去本末午割之实于牲鼎【肵俎尸食俎实以牲心舌贵之也午割纵横割不断也】　笾巾以绤也纁里枣烝栗择　铏芼用苦若薇皆有滑夏葵冬荁
　　祝筵几于室中东面
　　【此设神几席也室中东面布于室西南隅之奥也】
　　主妇纚笄宵衣立于房中南面
　　【纚以韬髪笄簪也宵衣黒色衣详见士昏礼】
　　主人及宾兄弟羣执事即位于门外如初宗人告有司具主人拜宾如初揖入即位如初佐食北面立于中庭【郝仲舆曰佐食佐尸食者以众兄弟为之立于中庭以俟事也尸将升堂则佐食中庭北面室中当事则户外负依南面不与众有司混处敬神事也】
　　右筵几即位
　　主人及祝升祝先入主人从西面于户内
　　【祝先入室主人从入西面向神席立室户内也】
　　主妇盥于房中荐两豆葵菹蜗醢醢在北
　　【房中东房中也两豆一菹一醢取自东房入荐于室醢设席北菹在南南为上也】
　　宗人遣佐食及执事盥出主人降及宾盥出主人在右及佐食举牲鼎宾长在右及执事举鱼腊鼎除鼏宗人执毕先入当阼阶南面鼎西面错右人抽扄委于鼎北【宗人主以礼事遣佐食与执事者盥手出门外助主人及宾举鼎宗人亦出主人与宾皆盥手出举鼎自外入东为右神事尚右也每鼎二人举尊者在右主人宾长皆右毕郑康成谓状如又盖为其似毕星取名焉主人亲举宗人则执毕导之郝仲舆谓毕笏类执以指错鼎者未详孰是鼎西面错当阼阶之西也右人主人及二宾也　髙紫超曰此主人之祭共鼎三牲鼎也鱼鼎也腊鼎也所谓士祭以三鼎者也鼎必主人亲举者敬也大夫则使士举之宾代主人娱尸故亦为鱼腊鼎】
　　赞者错俎加匕乃匕佐食升肵俎鼏之设于阼阶西卒载加匕于鼎
　　【错俎错之于鼎西加匕加之于俎上肵俎载心舌之俎传云肵之为言敬也以主人敬尸而设此俎也心舌亦饪之鼎内佐食载之于肵俎卒载谓三鼎之实尽升之于俎也】
　　主人升入复位俎入设于豆东鱼次腊特于俎北【复位复戸内西面之位俎入谓俎自阼阶而入陈于室中尸位之前也豕俎先入并葵菹东鱼俎次豕东腊俎独在鱼北无并曰特】
　　主妇设两敦黍稷于俎南西上及两铏芼设于豆南南陈
　　【黍在豕南稷在豕东鱼南黍在西为上也两铏芼接葵菹而南】
　　祝洗酌奠奠于铏南遂命佐食啓防佐食啓防郤于敦南出立于户西南面
　　【郝仲舆曰祝下堂洗爵升堂酌酒于户东入室奠于两铏南少牢礼啓防乃奠之】
　　主人再拜稽首祝在左卒祝主人再拜稽首
　　【郝仲舆曰主人再拜稽首尸未入拜神也祝在左致辞逹主人之诚卒祝祝毕主人又再拜稽首敬之至也】
　　右设馔飨神　尸俎右肩臂臑肫胳正脊二骨横脊长胁二骨短胁肤三离肺一肺三鱼十有五腊如牲骨【尸俎神俎也吉牲尚右故用右肩肩下为臂臂下为臑肫股骨也胳足骨也特牲无肤俎故以肤附于牲俎离肺肺割未絶者所谓举肺也肺肺以断者所谓祭肺也此十一皆豕俎也鱼俎用鱼十五尾腊俎如牲骨但无肤与肺耳】　肵俎载心立舌缩俎【心则立于俎内舌则顺俎而直设之此载肵俎之法也】棘心匕刻【匕以棘心为之刻康成谓刻为龙头也防匕用桑吉匕用棘】　佐食当事则户外南面无事则中庭北面凡祝呼佐食许诺【呼犹命也】
　　祝迎尸于门外主人降立于阼阶东
　　【髙紫超曰主人降立盖端拱以候神也不亲迎尸者尸必入庙始全乎尊也】
　　尸入门左北面盥宗人授巾
　　【少牢礼祝先入门右尸入门左】
　　尸至于阶祝延尸尸升入祝先主人从
　　【少牢礼尸升自西阶入祝从主人升自阼阶祝先主人从】
　　右尸入　尸入主人及宾皆避位出亦如之沃尸盥者一人【句】奉槃者东面【句】执匜者西面淳沃【句】执巾者在匜北宗人东面取巾振之三【句】南面授尸【句】卒【句】执巾者受【浇灌曰沃细泻曰淳振谓挥振之以致洁也三三振南面授尸尸北面盥也受受巾以实于篚也】
　　尸即席坐主人拜妥尸尸答拜执奠祝飨主人拜如初【执奠尸取祝所奠铏南觯执之也祝飨之辞旧説孝孙某圭为而明荐之飨是也主人拜祈享也如初再拜稽首也】
　　祝命挼【当作授字之误也】祭尸左执觯右取菹防于醢祭于豆间
　　【敖君善曰祝命佐食授尸祭尸于是祭荐欲及其授祭之节也】
　　佐食取黍稷肺祭授尸尸祭之祭酒啐酒告防主人拜尸奠觯答拜祭铏尝之告防主人拜尸答拜
　　【肺祭肺切以祭者尸告防而主人拜拜尸享也髙紫超曰尸告防者主人肥洁牲酒以享神未知神之果馨其味否故啐酒尝铏告其美以安主人之心也】
　　祝命迩敦佐食迩黍稷于席上设太羮湇于醢北【敖君善曰此湇为尸设乃在左者以其居神位故变于常礼也虞礼湆在右者防祭也】
　　举肺脊以授尸尸受振祭哜之左执之乃食食举【髙紫超曰乃食谓尸饭也食举者食所举之肺脊也】
　　主人羞肵俎于腊北
　　【羞进也肵俎在阼阶西主人亲取而进设之于腊俎北敬之至也】
　　尸三饭告饱祝侑主人拜
　　【侑劝也劝之使又食也主人拜亦以劝尸食也劝食而拜敬之至也　敖君善曰此祭以馈食为名故当食而尸尢尊虽主人拜亦不答也】
　　佐食举干尸受振祭哜之佐食受加于肵俎举兽干鱼一亦如之尸实举于菹豆
　　【加于肵俎犹虞祭皆实于篚也兽干腊干也实举于菹豆者前所举肺脊尸食之不尽者则以实之于菹豆也　此一举也】
　　佐食羞庶羞四豆设于俎南上有醢
　　【四豆郑康成谓晓炙胾醢南上者以晓炙为上也敖君善谓少牢礼羞两胾两醢此亦当仿之南上者胾醢相间两胾各在醢之南也未详孰是】
　　尸又三饭告饱祝侑之如初举胳及兽鱼如初
　　【兽谓腊胳此再举也】
　　尸又三饭告饱祝侑之如初举肩及兽鱼如初
　　【兽谓腊肩此三举也　髙紫超曰按尸自既入之后始啐酒继尝铏继食肺脊食干食骼食肩而兽与鱼复佐之而黍稷之饭凡三者三则尸之厌饫可知也】
　　佐食盛肵俎俎释三个
　　【佐食取牲鱼腊之余盛于肵俎将以归尸俎也释犹留也每牲之俎但留三个以待改设其余尽入肵俎以归尸也所释三个郑康成谓长脊长胁及臑敖君善谓正脊长胁短胁以少牢礼惟释脊胁推之疑敖氏为是】
　　举肺脊加于肵俎反黍稷于其所
　　【肺脊在菹豆佐食取而加之于肵俎黍稷迩于席上今复置之于铏东以尸食礼已毕也】
　　右尸食
　　主人洗角升酌酳尸尸拜受主人拜送尸祭酒啐酒宾长以肝从尸左执角右取肝防于盐振祭哜之加于菹豆
　　【酳不用爵而用角下于大夫也置肝于菹豆吉礼当然也】
　　卒角祝受尸角曰送爵皇尸卒爵主人拜尸答拜【送爵命主人拜送爵也皇尸卒爵言皇尸已卒爵矣告以送爵之节也尸卒爵而不拜既爵乃俟主人先拜者尊尸也　此以上主人酳尸也】
　　祝酌授尸尸以酢主人主人拜受角尸拜送主人退佐食授挼祭主人坐左执角受祭祭之祭酒啐酒进听嘏【主人退者进受角而退复位也授祭取黍稷肺祭以授主人也受楅曰嘏进听嘏者尸传神意致福嘏于主人主人因进于尸前而听其嘏辞也】
　　佐食抟黍授祝祝授尸尸受以菹豆执以亲嘏主人主人左执角再拜稽首受复位诗懐之实于左袂挂于季指卒角拜尸答拜主人出写啬于房祝以笾受
　　【抟黍揑黍饭成团也黍贵于稷尸食唯黍故独抟黍尸亲嘏者爱其子孙之甚也其嘏辞见后少牢馈食礼但彼祝传尸嘏此尸亲嘏则辞之首当与彼异也诗郑康成谓承也郝仲舆谓诗序云诗者志之所之内则云诗负之言専志也未详孰是懐藏也挂犹挈也季指小指也以左手小指挈其左袂恐其黍之泻而出也泻倾也啬即黍也以笾受所写黍重神贶也　此以上尸酢主人而亲嘏之也】
　　右主人酳尸尸酢主人
　　筵祝南面主人酌献祝祝拜受角主人拜送设菹醢俎祝左执角祭豆兴取肺坐祭哜之兴加于俎坐祭酒啐酒以肝从祝左执角右取肝防于盐振祭哜之加于俎卒角拜主人答拜受角
　　【角即献尸之角献尸后即献祝与佐食者祝接神佐食接尸主人所尊故先献之也　此献祝也】
　　酌献佐食佐食北面拜受角主人拜送佐食坐祭卒角拜主人答拜受角降反于篚升入复位
　　【郝仲舆曰角实于篚在堂下既献反之升入升堂入室复户内西向之位佐食独不设俎者以兄弟为之其荐俎齿于兄弟中于后献众兄弟时并设也　此献佐食也】
　　右主人献祝佐食　祝俎脾脡脊二骨脇二骨肤一离肺一【脾尾骨也脡直也脡脊即正脊也脇代胁也】
　　主妇洗爵于房酌亚献尸尸拜受主妇北面拜送宗妇执两笾户外坐主妇受设于敦南祝赞笾祭尸受祭之祭酒啐酒兄弟长以燔从尸受振祭哜之反之羞燔者受加于肵出尸卒爵祝受爵命送如初
　　【变角称爵更器也北面拜送变于主人之西面也宗妇同宗之妇来助祭者春官职有内宗外宗皆是也两笾枣栗也执之跪于户外而不入室主妇受之入设于黍稷南祝赞尸以笾之枣栗祭于豆间兄弟长以燔从谓兄弟之长者以燔肉实于俎从主妇荐尸也反之反于俎也羞燔者受加于肵谓兄弟长受所反之燔加之于肵俎上也出执虚俎出反门外西塾也祝命送命主妇拜送爵如前主人酳尸之仪也髙紫超曰士虞礼主妇献尸宾以燔从此则以兄弟长者吉礼男女有别不便于宾党故也】
　　酢如主人仪主妇适房南面佐食挼祭主妇左执爵右抚祭祭酒啐酒入卒爵如主人仪
</div>
    <div class="pagination">
<a href="礼经本义_page30.html">上一页</a><span>...</span><a href="礼经本义_page26.html">26</a><a href="礼经本义_page27.html">27</a><a href="礼经本义_page28.html">28</a><a href="礼经本义_page29.html">29</a><a href="礼经本义_page30.html">30</a><span class="current-page">31</span><a href="礼经本义_page32.html">32</a><a href="礼经本义_page33.html">33</a><a href="礼经本义_page34.html">34</a><a href="礼经本义_page35.html">35</a><a href="礼经本义_page36.html">36</a><span>...</span><a href="礼经本义_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
