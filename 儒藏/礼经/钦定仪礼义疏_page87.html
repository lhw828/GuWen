<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 87 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 87 页/共 169 页</h1>
    <div class="content">　　正义敖氏继公曰席设于柩西亦差近于柩奠设于席前亦当柩少北柩北首西乃右也于此奠焉与奠于尸右之意同不统于柩奠宜统于席也不去席者先已用席则不变之且奠于尸与奠于柩亦宜异也郑氏康成曰从奠设如初东面也【贾疏如殡宫室中东面设之于】
　　【席前也】不统于柩神不西面也不设柩东东非神位也【贾疏据神位在奥而言】巾之者爲御当风尘【贾疏檀弓云丧不剥奠也与祭肉也与据小敛奠殡奠朔奠荐新奠有牲肉不可倮露故巾之此从奠脯醢醴酒无祭肉亦巾之者以在堂风尘故也朝夕奠在室不巾】
　　存疑郑氏康成曰席设于柩西直柩之西当西阶也案奠无席则统于尸有席则统于席此时柩虽北首以有席故奠设于席前而东面如此则奠近柩而席稍远矣席虽稍远必不当西阶以醴酒脯醢占地无多且席西爲举奠者往来所由也记云将载祝及执事举奠户西南面东上举奠者自户以西则席尚当西楹之东明矣
　　通论杨氏复曰丧奠之礼有三变始死奠于尸东小敛奠亦如之既殡奠于室之奥设席东面朝夕奠朔月奠荐新奠亦如之啓殡入庙席设于柩西奠设如初如初者如室中之神席东面也朝祖奠亦如之降奠及祖奠遣奠皆如之但设于柩东爲异
　　主人踊无算降拜宾即位踊袭主妇及亲者由足西面正义敖氏继公曰主人即柩东之位则踊既奠乃降也即位亦在阼阶下袭亦在序东妇人由足出于柩南也西面于阼阶上亦南上若有南面者则东上郑氏康成曰亲者西面堂上廹疏者可以居房中【贾疏房中西面】　贾氏公彦曰妇人不即乡柩东西面者以主人在柩东待设奠讫主人降拜宾妇人乃得东也案主人在柩东由足而西至西阶乃降主人旣降妇人乃得由足而东也
　　存疑郑氏康成曰设奠时妇人皆室户西南面奠毕乃得柩东西面
　　案柩北首妇人不可由其首则注谓户西南面殆未然也初升时但东面耳由足而东则疏而幼者前行故柩西则北上柩东则南上也主妇以下西面则疏者当南面如亲者多而西面不能容则应有南面者而疏者居房中矣
　　右朝祖
　　荐车直东荣北辀
　　正义郑氏康成曰荐进也进车者象生时将行陈驾也【贾疏曲礼云君车将驾则仆执策立于马前已驾仆展軨效驾是生时将行陈驾今陈车亦象之也】今时谓之魂车【贾疏注以汉法况之以其神灵在焉故曰魂车】辀辕也【贾疏考工记辀人爲辀辀亦谓之辕】车当东荣西上于中庭【贾疏此车即记云荐乘车道车槀车是也先陈乘车次陈道车槀车以次而东是西上也中庭者南北之中　敖氏继公曰知在东方之中庭者以杂记所言赗车之位定之也】　敖氏继公曰北辀者以柩北首故耳
　　存疑敖氏继公曰此即遣车也
　　案春官巾车职大丧饰遣车遂廞之行之凡周官言廞者皆明器也故注云遣车一曰鸾车谓陈驾之行之使人以次举之以如墓也夏官校人职饰遣车之马及葬埋之注云言埋之则是马涂车之刍灵是则遣车载遣奠之包牲而置之椁之四隅者非真车非生马即檀弓涂车刍灵是也若此所荐之三车则岂借人举之以行而驾之之马又可得而埋之乎敖氏谓此即遣车非也　曲礼祥车旷左注云祥车葬之乘车即此所荐车也以其载皮弁服朝服蓑笠之等魂神所依故亦谓之魂车
　　通论敖氏继公曰乘车之前一木当中而曲缚衡以驾马者谓之辀大车之前二木在旁而直缚轭以驾牛者谓之辕
　　案辀辕散文则通实指则别考工记辀人车人言之析矣
　　质明灭烛
　　正义郑氏康成曰质正也　贾氏公彦曰自啓殡至在道及祖庙皆有二烛爲明以尚早也今至正明故灭烛　敖氏继公曰烛堂之上下者
　　彻者升自阼阶降自西阶
　　正义郑氏康成曰彻者辟新奠【贾疏将设迁祖之奠故彻去从奠以辟之】敖氏继公曰彻者无由足之嫌故得升自阼阶从
　　其正礼亦可以见此奠者自西阶升之意矣彻奠不改设于序西南亦以无俎而非盛馔故也
　　存疑郑氏康成曰不设序西南已再设爲亵
　　案从奠唯醴酒脯醢耳本无改设序西南之理不以再设故
　　乃奠如初升降自西阶
　　正义郑氏康成曰爲迁祖奠也奠升不由阼阶柩北首辟其足【贾疏来往不可由柩首又饮食之事不可防之而由足故升自西阶也彻由足者旧奠则由足无嫌】　李氏如圭曰亦柩西席前设之　敖氏继公曰此奠亦惟以脯醢醴酒
　　案从奠即昨日之夕奠也此迁祖奠则本日之朝奠矣唯于质明后不用烛耳其脯醢则设祖奠馔于东方时在甒北者彻从奠而后设迁祖奠彻迁祖奠而后设祖奠祖奠则殷奠也凡设殷奠当夕则不夕奠当朝则不朝奠以日奠不过于二也
　　余论朱子语类问朝祖时有迁祖奠恐在祖庙之前祖无奠而亡者难独飨否曰不须如此理会礼説有奠处自合有无奠处自合无更何用疑
　　案始死之后将葬柩行之前无顷刻离于奠者直以是爲魂魄之所冯焉若祖祢在庙而以丧奠干之是黩且不类也问者昧于吉凶之分非可与言礼者故朱子以不答答之
　　主人要节而踊
　　正义郑氏康成曰节升降　贾氏公彦曰奠升时主人踊降时妇人踊由重南主人踊此不言妇人文不具也　敖氏继公曰节谓彻者奠者之升降与奠者由重南东时也要节而踊丈夫妇人皆然如其在殡宫之仪惟言主人亦文省
　　案彻者升自阼阶丈夫踊降自西阶妇人踊奠者升自西阶丈夫踊降自西阶妇人踊奠者由重南东丈夫踊疏遗彻者则不备
　　荐马缨三就入门北面交辔圉人夹牵之御者执策立于马后【圉鱼吕反】
　　正义郑氏康成曰驾车之马每车二匹【贾疏即荐车之马也下经云公赗两马两马士制也此车三乘马则六匹矣】缨今马鞅也【贾疏缨是夹马颈故以马鞅解之】就成也诸侯之臣饰缨以三色而三成【贾疏巾车职上公缨九就侯伯缨七就子男缨五就诸侯之臣不得与子男同则大夫士同三就此三色则如聘礼记朱白苍也】此三色者盖绦丝也【贾疏谓以丝爲绦】其着之如罽然【贾疏尔雅释言牦罽也郭注云罽染毛爲之郑注巾车云玉路金路象路之樊及缨皆以五采罽饰之此士车缨三就以三采丝爲绦饰之但着之则同故云其着之如罽然】天子之臣如其命数【贾疏典命三公八命其卿六命大夫四命出封皆加一等故其就得与诸侯同依命数其色则无过五采罽天子之大夫以上五采罽与诸侯同士三命以下当与诸侯之臣同矣】王之革路绦缨【贾疏王革路木路不用罽而用绦丝爲缨与此缨三色者同】圉人养马者【贾疏周官校人职乘马一师四圉以其养马故使之荐也】在左右曰夹【贾疏毎马二人交辔夹之是在左右】既奠乃荐者爲其践汚庙中也【贾疏欲其既荐即出】　贾氏公彦曰荐马并荐缨者缨爲马饰故与马同时荐之下记云荐乘车缨辔贝勒县于衡又云道车载朝服槀车载蓑笠注云道车槀车之缨辔及勒亦县于衡也若然荐车时缨县于衡此荐车得有缨者以荐车时县于衡至荐马又取而用之故两见之也
　　敖氏继公曰三就采三匝也惟言入门则是但没霤耳每马两辔交辔而夹牵之谓左人牵右辔右人牵左辔也马有缨而无樊盖臣礼也春秋传衞仲叔于奚请繁缨以朝孔子非之
　　案圉人职凡丧纪牵马而入陈谓此也凡有车马必有圉人则圉人亦私臣之属矣
　　存疑郑氏康成曰凡入门参分庭一在南　贾氏公彦曰大敛陈事在庭分爲三分一分在北则继堂而言一分在南则继门而言此继门故云参分庭一在南不言门左门右则当门之北矣
　　案经但言入门固无以见其距门逺近之节也参分庭一在南置重之处则荐马必不于是焉可知
　　哭成踊右还出【还音旋下竝同】
　　正义敖氏继公曰哭成踊圉人与御者也杂记云荐马者哭踊右旋者西上也
　　存疑郑氏康成曰主人于是乃哭踊者荐车之礼成于荐马
　　案荐马所以终荐车之礼圉人御者哭踊而出丧无不致其哀犹祭无不致其敬也郑与孔贾皆以哭踊属主人玩此及杂记上下文意敖説殆是与　又案彻奠设奠之时荐车荐马其事相接作经者置奠事于车与马之间见堂上堂下彼此竝作也荐马在后固欲其速出然亦非荐车既久而停以待之也学者善会之
　　宾出主人送于门外
　　正义敖氏继公曰送亦拜之门庙门也
　　右荐车设迁祖奠荐马
　　有司请祖期
　　正义郑氏康成曰将行而饮酒曰祖祖始也【贾疏诗韩侯出祖是将行饮酒也死者始行亦曰祖】亦因在外位请之当以告宾【贾疏既夕哭讫因在外位请啓期此亦因外位请祖期故云亦也此宾即上来吊主人啓殡者】宾每事毕辄出【贾疏有司请期之礼每皆待事事毕因主人出在外位乃请之如篇首云请啓期此云请祖期下云请葬期皆因出在外位请之故云每事也】
　　案丧无饮酒之礼但以还车乡外之节爲行始名之曰祖耳
　　曰日侧
　　正义贾氏公彦曰此主人辞　郑氏康成曰侧昳也谓过中之时　敖氏继公曰有司既得祖期不言告宾者于请啓期已见之此可知故略也下经请葬期亦然
　　存疑敖氏继公曰不用日中者辟殷人所尚也檀弓云殷人尚白大事敛用日中
　　案自啓殡朝祖以主载柩饰棺诸事相接无间不能及日中而祖矣且祖奠即以当夕奠日过中则爲阴候之始虽视常日之夕奠差早而要爲夕之分也若以日中则非其宜祖与敛事不类殷人未必日中而祖也又何辟乎
　　右请祖期
　　主人入袒乃载踊无算卒束袭
　　正义郑氏康成曰袒爲载变也乃举柩郤下而载之【贾疏柩在堂北首今郤下以足乡前下堂载于车故谓之郤】束束棺于柩车【贾疏柩车即周官蜃车也四轮迫地其轝状如长牀两畔竪軨子载柩讫以物束棺使与柩车相持不动此束非棺束丧大记君盖用漆三袵三束檀弓棺束缩二横三彼是棺束也】宾出遂匠纳车于阶间谓此车【贾疏下记文】　敖氏继公曰主人入袒当在阼阶下既载则在柩东柩东之位亦当柩少北案降柩仍用轴降自西阶乃载之柩车下注云柩车在阶间少前参分庭之北以其北当容妇人之位故以三分之北爲节盖自其始载而已然及既祖不改也主人此时在柩东于尸爲左柩车之前束在北
　　降奠当前束
　　正义郑氏康成曰下迁祖之奠也当前束犹当尸腢也亦在柩车西【敖氏继公曰亦当柩少北】束有前后【贾疏言前束则有后束可知】　贾氏公彦曰卒束乃云降奠则未束以前人各执之可知
　　商祝饰柩一池纽前防后缁齐三采无贝【防丑成反敖作赪齐脐同】正义郑氏康成曰饰柩爲设墙桺也【贾疏设墙桺即加帷荒是也】巾奠乃墙谓此也【贾疏下记文】墙有布帷桺有布荒【贾疏在旁曰帷在上曰荒总名爲桺桺之言聚诸饰之所聚也对言之则帷爲墙荒爲桺通言之言墙即兼桺檀弓周人墙置翣及此巾奠乃墙是也言桺亦兼墙周官缝人缝棺饰衣翣桺之材是也荒防也取防覆之义】池者象宫室之承霤以竹爲之状如小车笭衣以青布【贾疏生人宫室以木爲承霤仰之以承霤水死者无水可承用竹直象平生有之而已】一池县于桺前【贾疏丧大记君三池大夫二池士一池君三面俱有大夫县于两相士唯县于桺前面而已】纽所以联帷荒前赤后黑因以爲饰【孔氏颖达曰荒在上帷在旁属纽以结之与束棺属披之纽别】左右面各有前后齐居桺之中央若今小车盖上蕤矣【贾疏齐若人之脐亦居身之中央汉时小车盖上有蕤在盖之中央故举以爲説】以三采缯爲之上朱中白下苍【贾疏聘礼记三采朱白苍彼据缫借此齐用三采亦然】着以絮【贾疏以絮着之使高】元士以上有贝
　　案棺饰曰桺盖以杞桺爲骨而外以布衣之桺者以其质言墙者以其形言也池孔氏谓织竹爲笼盖爲长笼仰之类池也齐荒之顶也若今之轿顶然丧大记士一贝与此异记者各举所见故有异同耳注谓天子之元士有贝此诸侯之士故云无贝乃因其不合而强爲之辞
　　通论郑氏康成曰饰棺者以华道路及圹中也帷荒皆所以衣桺也士布帷布荒者白布也君大夫加文章焉桺象宫室县池于荒之爪端若承霤然君大夫以铜爲鱼县于池下揄揄翟也青质五色画之于绞缯而垂之以爲振容象水草之动摇行则鱼上拂池杂记曰大夫不揄绞属于池下是不振容也士则去鱼齐缝合杂采爲之形如分然缀贝络其上及旁也　又曰采青黄之间曰绞人君之桺其池系绞缯于下而画翟雉焉名曰振容又有铜鱼在其间大夫去振容士去鱼　孔氏颖达曰池织竹爲笼三池者诸侯礼也天子四池诸侯阙后故三也大夫二池者贺云前后各一庾云两边而已一池者唯在前也不振容者谓不以揄绞属于池下爲振容也齐五采者谓鼈甲上当中央形圆如车盖高三尺径二尺余以五采缯衣之列行相次又连贝爲五行交络齐上也三采者绛黄黑也
　　案饰棺之法莫详于大记当互攷之然孔氏所言三色与此注异不知其何所本也大夫二池象前后霤则贺说近之
　　余论朱子曰某旧爲先人饰棺考制度作帷荒延平先生以爲不切礼文繁多使人难行后圣有作必稍裁减方始行得耳
　　设披【披彼义反注今文披皆爲藩】
　　正义郑氏康成曰披络桺棺上贯结于戴人居旁牵之以备倾亏【贾疏丧大记注云戴之言値也所以连系棺束与桺材使相値因而结前后披也合此注言之则戴两头皆结于桺材又以披在棺上络过然后贯穿戴之连系棺束者乃结于戴余披出之于外一畔有二爲前后披使人持之以备倾亏也】丧大记曰士戴前纁后缁二披用纁【贾疏引此者证披连戴而施之】　许氏愼曰从旁持曰披　孔氏颖达曰披用帛爲之以一头系于戴出一头于帷外人牵之若柩车登高则引前适下则引后欹左则引右欹右则引左
　　案周官司士注云披柩车行所以披持棺者有纽以结之谓之戴结披必当棺束于束系纽视此注尤明爽
　　通论郑氏众曰披者扶持棺险者也天子旁十二诸侯旁八大夫六士四
　　案大记君纁戴六纁披六大夫戴前纁后披亦如之士戴前纁后缁二披用纁先郑乃加一倍数之者以执披之人言耳下记云执披者旁四人
　　属引【属音烛】
　　正义郑氏康成曰属犹着也引所以引柩车【贾疏引谓拂绳郑注丧大记云在棺曰绋行道曰引言绋见绳体言引见用力】古者人引柩【贾疏杂记云乘人专道而行又云诸侯五百大夫三百皆是引人也春秋传曰坐引而哭之三】　敖氏继公曰引柩车之索也属之于车辂云引者以用名之凡引天子用六诸侯四大夫士二
　　案杂记诸侯执绋五百人大夫执引三百人以此差之则士执引者二百人与下经云实土三主人拜乡人则皆乡人爲之矣四闾爲族八闾爲联以相葬埋族师掌之而统于司徒之教民间之相爲者然也况于士之官治其丧者乎曲礼曰助葬必执绋　束棺于柩车者曰束连系棺束与桺材而结之者曰戴贯结于戴而出之于外人居旁牵之者曰披车之辕前后出横缚于辕以属引者曰辂以长绳属辂之两端而人引之者曰引行道曰引属于柩车者也在棺曰绋説柩车而但属于棺谓迁祖时及在圹将窆时也其爲绳一也
　　右载柩
　　陈明器于乘车之西【乘绳证反】
　　正义郑氏康成曰明器藏器也【贾疏自苞筲以下总是藏器以其俱入圹也】檀弓云其曰明器神明之也言神明者异于生器竹不成用瓦不成味【贾疏彼注云味当作沬沬靧也】木不成斲琴瑟张而不平竽笙备而不和有钟磬而无簨簴　敖氏继公曰陈于车西其在东堂之南与
　　存疑郑氏康成曰陈器于乘车之西则重之北也【李氏如圭曰荐车陈于南北之中庭重三分庭一在南明器陈于乗车之西知在重北】
　　案荐车乘车直东荣道车槀车以次而东则东堂之南尚空也重置于庭当东西之中乘车之距之也逺焉得及重之北乎且陈涂当阶爲往来之所由明器必不越陈涂而西可知
　　折横覆之【折之设反覆芳屋反】
　　正义郑氏康成曰折犹庪也【贾疏窆毕加圹上所以承抗席若庪藏物然】窆事毕加之圹上以承抗席横陈之者爲苞筲以下防于其北便也覆之见善面也【贾疏善面乡上】　贾氏公彦曰折于抗席前用而不加于抗席之上者以其重大故别陈于南用之仍在茵后　敖氏继公曰陈折云横则是折之状当与抗木之横者相似但未必有缩者耳于此横陈之盖象其在圹也后言横者缩者皆放此自抗木至茵亦后用者先陈此折之用在抗木之前乃首陈之者以其差重大于抗木故特异之与存疑郑氏康成曰折方凿连木爲之盖如牀而缩者三横者五【贾疏此无正文以经云横覆之明有从既爲从横即知有长短广狭以承抗席故以如牀解之】无箦
　　案折盖以板片爲之以其在棺饰之上不宜以厚重者压之也且其上有抗木以爲固则此固无须厚重矣注疏敖氏均以意度之而敖氏差近首陈之者爲其亲棺故与
　　抗木横三缩二【抗苦浪反刘音刚后同】
　　正义郑氏康成曰抗御也所以御止土者其横与缩各足掩圹　贾氏公彦曰圹口大小无文但明器等皆由羡道入诸侯以上又有輴车亦由羡道入圹口惟以下棺则圹口大小容棺而已今抗木亦足掩圹口而已
　　加抗席三
　　正义郑氏康成曰席所以御尘【贾疏抗木在上故云御土抗席在下隔抗木虑有尘乡下故云御尘】　贾氏公彦曰抗木不言加明别陈于折之北抗席言加加于抗木之上可知下云如茵明又于抗席之上加之此三者后陈者先用故先陈抗木次陈抗席而后陈茵及葬时茵先入扩窆事讫加折圹上则先用抗席后用抗木是其次也　敖氏继公曰此席在茵与抗木缩者之间是亦缩也不言者亦文省耳每席之长亦与圹齐用时云覆则此陈时郤也　李氏如圭曰古之为椁累木于棺之四旁而上下不周棺之下借以茵其上加以折次加抗席次加抗木故陈时亦重累陈之
　　案抗木入圹则两端置于椁上丧大记注云抗木之厚盖与椁方齐椁绕四旁而抗木在上此即椁之盖也东西曰横南北曰缩横者合三片而足掩圹缩者合二片而足掩圹一横一缩两层重之所以爲固密也抗席其用苇若萑与广轮必足掩圹席之三重亦欲其周疉也抗木与茵俱两重而以席之三重者置于其间又取相变也
　　加茵用疏布缁翦有幅亦缁二横三【茵音因注今文翦作浅】正义郑氏康成曰茵所以借棺者翦浅也幅縁之【敖氏继公曰翦与有幅皆未详或曰有幅谓缭缝之而不削幅也】亦亦抗木也及其用之木三在上茵三在下象天三合地二人藏其中焉【贾疏说卦传参天两地竒偶之数取于此】　敖氏继公曰疏布六升以上至四升者也茵与抗木其陈之用之横缩之次各不类盖贵相变也
　　案后陈者先用则茵先其横者次其缩者抗木先其缩者后其横者经文甚明且于相变之例肳合注茵三在下传写者讹爲茵二而疏即作茵二解之乃令读者展转迷今以经正之
　　器西南上綪【綪菑耕反】
　　正义郑氏康成曰器目言之也陈明器以西行南端爲上綪屈也不容则屈而反之　敖氏继公曰器自苞而下者也均其多寡分爲数列以要方也其前列始于茵北之西以次而綪焉其后列不过于茵北之东可知矣器主于入圹故南上
　　茵
　　正义郑氏康成曰茵在抗木上陈器次而北也　贾氏公彦曰茵非明器而言之者以器从茵乡北爲次第故也　敖氏继公曰茵之下有抗席抗木唯言茵者指其可见者言也
　　苞二
　　正义郑氏康成曰所以裹遣奠羊豕之体【贾疏下文既设遣奠乃云苞牲取下体故知苞二所以裹奠】
　　筲三黍稷麦
　　正义郑氏康成曰筲畚种类也【贾疏旧说畚以盛种故云畚种此筲与畚俱盛种同类故举以爲况】其容盖与簋同一觳【贾疏考工记瓬人爲簋实一觳觳斗二升此筲与簋俱盛黍稷故约同之】
　　罋三醯醢屑幂用疏布【罋乌贡反注今文幂皆作密】
　　正义郑氏康成曰罋瓦器其容盖亦一觳【贾疏聘礼记致饔饩云罋十二升此罋约同之】屑姜桂之屑也内则曰屑桂与姜
　　甒二醴酒幂用功布皆木桁久之【桁户郎反又户庚反一户盎反久郑读爲灸敖读如字注古文甒皆作庑】
　　正义郑氏康成曰甒亦瓦器桁所以庪苞筲罋甒也每器异桁【李氏如圭曰言皆知异桁】　孔氏颖达曰桁以木爲之置于地所以庪罋甒也　敖氏继公曰谓皆以桁久之也久说见上篇
　　案凡酒稻爲上黍次之粱又次之杂记云醴者稻醴也则此醴酒盖用其上者
　　存疑郑氏康成曰久当爲灸谓以盖案塞其口案敖氏以木桁爲久之之物所以着苞筲罋甒之底而使之平也参观上篇重鬲久法其说似爲得之罋甒既幂之宜无庸更塞其口矣
　　用器弓矢耒耜两敦两杅槃匜匜实于槃中南流【敦音对杅音于匜音移注今文杅爲桙】
　　正义郑氏康成曰此皆常用之器也杅盛汤浆槃匜盥器也流匜口也　敖氏继公曰耒耜田器也耜以起土耒其柄也此有爵矣乃以耒耜爲用器爲其有圭田故也孟子曰卿以下必有圭田圭田者主人所亲耕以共祭祀之斋盛者也
　　无祭器
　　正义郑氏康成曰士礼略也大夫以上兼用鬼器人器也【贾疏明器鬼器也祭器人器也】　敖氏继公曰祭器尊唯尊者乃得用之郑氏以此士丧礼无祭器故意大夫有之然亦未有以见其必然若天子诸侯则固宜有之矣
</div>
    <div class="pagination">
<a href="钦定仪礼义疏_page86.html">上一页</a><span>...</span><a href="钦定仪礼义疏_page82.html">82</a><a href="钦定仪礼义疏_page83.html">83</a><a href="钦定仪礼义疏_page84.html">84</a><a href="钦定仪礼义疏_page85.html">85</a><a href="钦定仪礼义疏_page86.html">86</a><span class="current-page">87</span><a href="钦定仪礼义疏_page88.html">88</a><a href="钦定仪礼义疏_page89.html">89</a><a href="钦定仪礼义疏_page90.html">90</a><a href="钦定仪礼义疏_page91.html">91</a><a href="钦定仪礼义疏_page92.html">92</a><span>...</span><a href="钦定仪礼义疏_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
