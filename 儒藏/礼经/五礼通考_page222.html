<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 222 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 222 页/共 431 页
  </h1>
  <div class="content">
   张子曰管摄天下人心收宗族厚风俗使人不忘本须是明谱系世族与立宗子法古人鲜有不知来处者宗子法废后世尚谱牒谱牒又废人家不知来处无百年之家骨肉无统虽至亲恩亦薄　宗子之法不立则朝廷无世臣且如公卿一日崛起于贫贱之中以至公相宗法不立既死遂族散其家不传宗法若立则人人各知来处朝廷大有所益或问朝廷何所益曰公卿各保其家忠义岂有不立忠义既立朝廷之本岂有不固今骤得富贵者止能为三四十年之计造宅一区乃其所有既死则众人分裂未几荡尽则家遂不存如此则家且不能保又安能保国家李氏觏曰大宗者其先祖之负荷族人之纲纪乎夫五服者人道之大治也然而上尽于髙祖则逺者忘之矣旁尽于三从则疏者忘之矣故立大宗以承其祖族人五世外皆合之宗子之家序以昭穆则是世祖常祀而同姓常亲也
　　薛氏季宣曰百夫无长不散则乱一族无宗不离则疎先王因族以立宗敬宗以尊祖故吉凶有以相及有无有以相通尊卑有分而不乱亲踈有别而不二贵贱有繁而不间然后一宗如出一族一族如出一家一家如出一人此所以得民也
　　郑氏锷曰大宗则收族虽无服之亲亦系属而不散故族可以得民
　　吕氏大临曰古之典礼者皆以宗名之故伯夷作秩宗周官有宗伯下及乎都家皆有宗人宗者庙也礼始于亲亲亲亲之法非庙不统所以别姓收族无一不出于祖庙不主乎祖宗故天子之元子为天子之大宗以继其太祖而别子为诸侯诸侯不敢祖天子而自为一国之太祖故诸侯之元子亦为诸侯之大宗以继其太祖而别子为大夫大夫亦不敢祖诸侯而自立家为别子之祖继别者为宗亦谓之大宗所以别小宗而百世不迁者也小宗有四五世则迁者也故继髙祖之宗得祀髙祖凡族兄弟皆宗之族兄弟同出于髙祖故髙祖与族兄弟之服皆三月至于继祖继曾祖继祢所祀所宗莫不仿此故其所祀者皆谓之宗子以主家政而宗之者皆听命焉
　　蕙田案或谓惟大夫士有宗法天子诸侯不为宗非也书称髙宗中宗诗曰宗子维城又曰大宗惟翰滕文公曰吾宗国鲁先君则天子诸侯亦称宗明矣盖自为天地宗庙社稷之宗而非五宗之所得拟也
　　诗大雅笃公刘君之宗之
　　朱子集传宗尊也主也嫡子孙主祭祀而族人尊之以为主也
　　【李氏樗曰周礼宗子有五大宗子一小宗子四别子为祖继别为宗百世不迁者大宗也继祢之宗继祖之宗继曽祖之宗继髙祖之宗五世则迁者小宗也皆所以主祭祀而统族人如有国有家之重者也吕氏祖谦曰古者建国立宗其事相须诗君之宗之言公刘整率其民上则皆属于君下则各统于宗其相维如此】
　　钦定义疏继别之宗谓公子及异姓起家为大夫者周礼曰以族得民诗曰君之宗之则庶民之家亦有宗矣意一姓聚居者虽无仕宦朝廷皆为立宗以统摄之
　　礼记大传别子为祖继别为宗继祢者为小宗【注别子谓公子若始来在此国者后世以为祖也继别谓别子之世适也族人尊之谓之大宗是宗子也继祢者父之适也兄弟尊之谓之小宗　疏此下广陈五宗义也别子谓诸侯之庶子也诸侯之适子适孙继世为君而第二子以下悉不得祢先君故云别子并为其后世之始祖故云为祖也郑注若始来在此国谓非君之亲或是异姓始来亦谓之别子以其别于在本国不来者继别谓别子之适子也继别子为大宗也族人与之为絶族者五世外皆为之齐衰三月母妻亦然继祢谓父之适子上继于祢诸兄弟宗之谓之小宗以本亲之服服之陈氏祥道曰人生而莫不有孝弟之心亲睦之道先王因其有是道而为之节文故立为五宗以紏序族人而使之亲疏有以相附赴告有以相通然后恩义不失而人伦归厚此周官所谓宗以族得民也葢诸侯之适子孙则继世为君而支子之为卿大夫者谓之别子有自他国而来于此者亦谓之别子有起自民庶而致位卿大夫者亦从别子之义此三者各立宗而为大宗所谓继别者也若鲁之仲孙叔孙季孙之类是也其适子弟之长子则谓小宗所谓继祢者也】
　　【陈氏澔曰别子有三一是诸侯适子之弟别于正室二是异姓公子来自他国别于本国不来者三是庶姓之起于是邦为卿大夫而别于不仕者皆称别子也为祖者别与后世为始祖也继别为宗者别子之后世世以适长子继别子与族人为百世不迁之大宗也】
　　蕙田案别子有三公子之外其自他国而来及崛起为卿大夫者皆指命氏赐族者言之
　　通典薛综述郑氏礼五宗图天子之子称王子王子封诸侯若鲁卫是也诸侯之子称公子公子还自仕食采于其国为卿大夫若鲁公子季友者是也则子孙自立此公子之庙谓之别子为祖则嫡嫡相承作大宗百代不絶
　　吕氏祖谦曰别子为祖如鲁桓公生四子荘公既立为君则庆父叔牙季友为别子继别为宗如公孙敖继庆父是为大宗继祢者为小宗如季武子立悼子悼子之兄曰公弥悼子既为大宗则继公弥者为小宗所以谓之继祢者盖自继其父为小宗不继祖故也
　　晋杜预宗谱别子者君之嫡妻之子长子之母弟也君命为祖其子则为大宗常有一主审昭穆之序辨亲踈之别是故百代不迁若无子则支子为后虽七十无无主妇若殇则缞绖加一等以兄弟之列代之殇无为父道兄弟昭穆同故也死皆为之齐缞其月数各随亲疎为限虽尊虽出嫁犹不敢降也属絶则为之齐缞三月若始封君相传则自祖始封君其支子孙皆宗大宗然则继体君为宗中之尊支庻莫敢宗之是以命别子为宗主一宗奉之故曰祖者髙祖也言属逮于君则就君属絶于君则适宗子家也而説者或云君代代得立大宗或云别子之母弟亦得为祖或云命妾子为别子其嫡妻子则迁宗于君皆非也别子之弟子孙无贵贱皆宜宗别子之子孙小宗一家之长也同族则宗之其服随亲疎为比姊妹出嫁不敢降之五属断服则不宗之矣
　　朱子曰君嫡长为世子继先君为正统自母弟以下皆不得为宗其次适为别子不得祢其父又不可宗嗣君又不可无统属故死后立为大宗之祖所谓别子为祖也其适子继之则为大宗直下相传百世不迁
　　别子者为诸侯之弟别于正适故称别子也为祖者自与后世为世祖谓此别子子孙为卿大夫立此别子为始祖也继别为宗谓别子之世世长子当继别子与族人为不迁之宗也【方氏慤曰诸侯之适子继世而为君非别弟之所敢宗诸侯之于庶子不为之服而子亦不敢私相服故君命长弟以统之使夫不敢宗君者有所宗不敢相服者有以相服此宗道所以立也别子为祖者适子既为诸侯则别子乃大夫耳大夫不敢祖诸侯故自别为祖焉别子即庶子也然庶子有二例别而言之妻之子无长幼皆为适子妾之子无长防皆为庶子合而言之自继世之子为适子其余虽妻之子亦庶子而已】
　　蕙田案疏云诸侯第二子以下悉不得祢先君故云别子并为其后世之世祖杜氏宗谱别子君之嫡妻之子长子之母弟君命为祖其子为大宗别子之弟子孙皆宜宗别子之子孙二説不同据经文下云有大宗而无小宗有小宗而无大宗又云公子之公为其士大夫之庶者宗其士大夫之嫡者则杜氏之説较为明确盖别子乃由君命为之置后故为先君大宗之祖羣公子皆宗之世世为大宗与凡公子之为祖者有间也详见公子有宗道条下
　　有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继髙祖者五世则迁者也尊祖故敬宗敬宗尊祖之义也【注迁犹变易也小宗四与大宗凡五　疏此覆説大宗小宗之义百世不迁谓大宗也五世则迁谓小宗也宗其继别子之所自出者自由也别子或由此君而出或由他国而来适子适孙世世继别子故郑注云世适也五宗者一是继祢与亲兄弟为宗二是继祖与同堂兄弟为宗三是继曽祖与再从兄弟为宗四是继髙祖与三从凡弟为宗是小宗四并继别子之大宗凡五宗也】
　　陈氏礼书公子不祢先君故为别子而继别者族人宗之为大宗庶子不得祭祖故诸兄弟宗之为小宗以其服服之大宗逺祖之正体则一而已小宗髙祖之正体其别有四四世则亲尽族絶而不为宗矣然言继别为宗又言继别子之所自出者言继祢为小宗又言宗其继髙祖者则继别者别子之子也继别子之所自出者即别子也继祢者庶子之子也继髙祖者五世之孙也继祢言其始继髙祖言其终继别言其宗继别子之所自出言其祖经言继别子之所自出而孔頴逹言别子之所由出然则别子所由出即国君也其可宗乎谷梁曰燕周之分子也分子即别子也
　　陈氏埴曰宗法源头有大宗以统之则人同知尊祖分处有小宗以统之则人各知敬祢且始封之君其适子袭封则庶子为大夫大夫不得以祢诸侯故自别为大夫之祖是谓别子为祖也别子之适子则为大宗使继其祖之所自出从此直下适子世为大宗合族同宗之是谓继别为宗也别子之庶子又不得以祢别子却待其子继之而自别为祢继祢遂为小宗凡小宗之适子服属未尽常为小宗凡小宗之庶子又别为祢而其适子又各为小宗兄弟同宗之谓继祢为小宗是也大宗是世祖正下虽其后支分别皆同宗此祖则合族皆服齐衰三月初不以亲属近逺论是为百世不迁之宗小宗是弥正下亲尽则絶如继祢者亲兄弟宗之为之服期继祖者则从兄弟宗之为之服大功继曽祖者再从兄弟宗之为之服小功继髙祖者三从兄弟宗之为之服缌自此以后代常防一代是为五世则迁之宗宗法之立嫡长之尊有君道焉大宗所以统其宗族小宗所以统其兄弟大宗止是一人小宗尽多故一人之身从下数至始祖大宗惟一数至髙祖小宗则四
　　朱子文集百世不迁者以其统先君之子孙而非统别之子孙也别子之庶长义不祢别子而自为五世小宗之祖其适子继之则为小宗小宗者继别子庶子之所自出也故惟及五世五世之外则无服盖以其统别之子孙而非统先君之子孙也不知是否伏乞垂诲曰宗子有公子之宗有大宗有小宗国家之众子不继世者若其间有适子则众兄弟宗之为大宗若皆庶子则兄弟宗其长者为小宗此所谓公子之宗者也别子即是此宗子既没之后其适长者各自继此别子即是大宗直下相传百世不迁别子之众子既没之后其适长子又宗之即为继祢之小宗每一易世髙祖庙毁则同此庙者是为免之亲不复相宗矣所谓五世而迁也【答董叔重】
　　有小宗而无大宗者有大宗而无小宗者有无宗亦莫之宗者公子是也【注公子有此三事也公子谓先君之子今君昆弟　疏此明诸侯之子身自公子上不得宗君下未为后世之宗不可无人主领之义君无适昆弟遣庶兄弟一人为宗领公子礼如小宗是有小宗而无大宗也君有适昆弟使之为宗以领公子更不得立庶昆弟为宗是有大宗而无小宗也公子唯一无他子可为宗是无宗亦无他公子来宗已是亦莫之宗也公子是也言此三事他人无唯公子有也】朱子曰有有大宗而无小宗者有适则不立小宗也有有小宗而无大宗者无适则不立大宗也谓如人君有三子一嫡而二庶则庶宗其嫡是谓有大宗而无小宗皆庶则宗其庶长是谓有小宗而无大宗止有一人则无人宗之已亦无人宗焉是谓无宗亦莫之宗也下云公子之公为其士大夫之庶者宗其士大夫之嫡者此正解有大宗而无小宗一句之公之公犹君也
　　公子有宗道公子之公为其士大夫之庶者宗其士大夫之适者公子之宗道也【注公子不得宗君君命适昆弟为之宗使之宗之是公子之宗道也所宗者适则如大宗死为之齐衰九月其母则小君也为其妻齐衰三月无适而宗庶则如小宗死为之大功九月其母妻无服公子惟已而已则无所宗亦莫之宗】
　　【陈氏澔曰此又申言公子之宗道公子之公谓公子之适兄弟为君者为其庶凡弟之为士大夫者立适公子之为士大夫者为宗使此庶者宗之故云宗其士大夫之适者此适是君之同母弟适夫人所生之子也】晋曹述初曰礼诸侯不服庶子先君之所不服子亦不敢私相服也夫兄弟之恩既不可以无报亲戚羣居又不可以无主故君必命长弟以为之宗宗立而相服相服之义由于其宗故曰公子有宗道也公子之公为其士大夫之庶宗者公子之公谓君之庶弟受命为宗者也其有功德王复命为诸侯尊羣庶所不敢宗故此君复命其次庶弟代已为宗主士大夫羣庶之在位者也
　　蕙田案公子有宗道公子之公当以曹氏解为的
　　吕氏祖谦曰假如国君有兄弟四人庶而一嫡嫡者君之同母弟公子既不敢宗君君则命同母弟为之宗使庶兄弟宗焉若皆庶而无适则须令庶长权摄祭事传至子则自宗矣
　　蕙田案东莱之説是也亦可见国君之子不得皆为别子矣华霞峯云士大夫之庶者宗其士大夫之嫡者如滕谓鲁为宗国也
　　吕氏大临宗子议国君之嫡长为世子继先君之正统自母弟而下皆不得宗次嫡为别子别子既不得祢先君则不可宗嗣君又不可无所统属故为先君一族大宗之祖其生也适庶兄弟皆宗之别子之母弟虽适子与羣公子同不得谓之别子其死也子孙世世继之为先君一族之大宗凡先君所出之子孙皆宗之虽百世不迁无后则族人以支子继之此谓别子为祖继别为宗羣公子虽宗别子而自为五世小宗之祖死则其子其孙为继祢继祖之小宗至五世以上则上迁其祖下易其宗无子孙则絶此谓继祢者为小宗每一君有一大宗世世统其君之子孙故曰宗其继别子之所自出者百世不迁者也别子所自出谓别子所出之先君如鲁季友乃桓公之别子所自出即桓公大宗者乃桓公一族之大宗公子之公为其士大夫之庶者宗其士大夫之适者则别子为先君大宗之祖羣公子皆宗之是谓有大宗而无小宗若君无次适可立为别子止有庶公子数人则不可无宗以统当立庶长一人为小宗使诸弟皆宗之是谓有小宗而无大宗若庶长死国君复追立庶长为别子以为先君一族大宗之祖而以其子继之此虽不经见然以义求之则一君之大宗不可以絶后也若君之正嫡外止有一公子既不可宗君又无昆弟宗已是谓无宗亦莫之宗然此公子亦为其先君一族大宗之祖没则百世相继先君之子孙皆宗之如大宗法国君主先君之祀上可及先君之太祖而下为先君子孙之宗故曰尊者尊统上别子为先君百世太宗之祖而不敢祢先君故曰卑者尊统下大宗者所以统先君之子孙非统别子之子孙故曰大宗尊之统也又曰继别子之所自出
　　蕙田案郑注别子有三曰公子曰始来此国者曰庶人崛起为卿大夫者此二节则专申公子之宗道以公子有适庶之分有大宗小宗无宗之异所以着别子之义也注疏及吕氏之説得之
　　防服小记别子为祖继别为宗继祢者为小宗有五世而迁之宗其继髙祖者也【注别子者诸侯之庶子别为后世为始祖也谓之别子者公子不得祢先君继别者别子之世长子为其族人为宗所谓百世不迁之宗也继祢者别子庶子之长子为其昆弟为宗也谓之小宗者以其将迁也五世而迁即小宗也小宗有四或继髙祖或继曽祖或继祢皆至五世则迁　疏诸侯适子之弟别于正适不得祢先君故称别子其子孙为卿大夫立此别子为始祖故云别子为祖别子之世世长子恒继别子与族人为百世不迁之大宗故云继别为宗也祢谓别子之庶子所生长子继此庶子与兄弟为小宗比大宗为小故云小宗也五世者为上从髙祖下至孙之子比孙之子则合迁徙不得与族人为宗故云有五世则迁之宗此五世则迁实是继髙祖者之子记文畧尔若继髙祖之身未满五世犹为服也郑注小宗有四以别子之后族人众多或继髙祖与三从兄弟为宗或继曽祖与再从兄弟为宗或继祖与同堂兄弟为宗或继祢与亲兄弟为宗一身凡事四宗事亲兄弟之适是继祢小宗也事同堂兄弟之适是继祖小宗也事再从兄弟之适是继曽祖小宗也事三从兄弟之适是继髙祖小宗也兼大宗为五继髙祖者至子五世不复与四从兄弟为宗故云皆至五世则迁各随近相宗然则小宗所继非一独云继祢为小宗者虽四初皆继祢为始据初为元故持云继祢也】
　　是故祖迁于上宗易于下尊祖故敬宗敬宗所以尊祖祢也【注宗者祖祢之正体　疏四世之时尚事髙祖至五世之时谓髙祖之父不为加服是祖迁于上四世之时仍宗三从族人至五世不复宗四从族人各自随近为宗是易于下宗是先祖正体所以尊祖故敬宗敬宗所以尊祖祢也】
　　【吴氏鼎曰祖迁于上谓庙祭之祧迁宗易于下谓服属所不及二者相因也】
　　蕙田案宗有五大宗一小宗四大宗一者大传曰别子为祖继别为宗诸侯之嫡长继统正位母弟而下不得宗之然不可无所统属故以次适为别子为羣公子之宗上以别于君下以别于诸公子故曰别子上不敢祖先君下自为后世之祖故曰别子为祖其别子之世适族人宗之继继绳绳百世不改故曰继别为宗又曰百世不迁之宗是也小宗四者一继祢之宗亲兄弟宗之二继祖之宗同堂兄弟宗之三继曽祖之宗再从兄弟宗之四继髙祖之宗三从兄弟宗之大传曰继祢者为小宗又曰宗其继髙祖者五世则迁者也继祢言其初继髙祖言其终举初终而四宗备自此而上则亲尽服絶而宗迁矣别子亦有三一谓本国公子为士大夫而别于君二谓他国公子来仕而别于不来者三谓庶姓初起为士大夫而别于不仕者郑氏大传注云别子谓公子若始来在此国者王制注云虽非别子始爵者亦然是也其公子宗道亦有三有小宗而无大宗者如君无嫡兄弟遣庶兄弟一人为宗领公子礼如小宗也有大宗而无小宗者如君有嫡兄弟使之为宗以领公子礼如大宗更不立庶兄弟为宗也有无宗亦莫之宗者公子惟一无他公子可为宗亦无他公子来宗已也大传所称公子有此三事是也凡言宗皆以继子言不以公子言然而公子亦有宗道如所称有小宗而无大宗有大宗而无小宗一则君命同母弟为庶兄弟之宗一则君命庶长权摄宗事大传曰公子有宗道公子之公为其士大夫之庶者宗其士大夫之适者公子之宗道也是也公子之公晋曹氏谓君之庶弟受命为宗其解为是注疏并指君言恐非孔疏别子以为第二子以下并为没世之始祖张子云如别子五人五人各为大宗按以鲁三桓例之此説亦是然与大传公子宗道之义不合又滕推鲁为宗国则兄弟相宗古礼应然鲁三桓实始壊礼之家恐不当援以为例也五宗服制宗子祭礼详见读礼通考及大夫士庙祭门
　　又案以上五宗正义
　　仪礼防服传诸侯之子称公子公子不得祢先君公子之子称公孙公孙不得祖诸侯此自卑别于尊者也若公子之子孙有封为国君者则世世祖是人也不祖公子此自尊别于卑者也【注不得祢不得祖者不得立其庙而祭之也卿大夫以下祭其祖祢则世世祖是人不得祖公子者后世为君者祖此受封之君不得祀别子也公子若在髙祖以下则如其亲服后世迁之乃毁其庙耳因国君以尊降其亲故终説此义云】
　　【杨氏复曰子夏传云自卑别于尊是以子孙之卑自别于祖之尊此义为是自尊别于卑乃以子孙之尊自别于祖之卑此説于理有害而郑注遂以为因国君以尊降其亲而説此义则又愈非礼意葢国君以尊降其亲谓降其旁亲其正统之服不降祖服期曽祖髙祖齐衰三月是未尝降其祖也郑注葢惑于自尊别卑之説乃以封君之不祖公子为以尊降其亲而不知公子为别子继别为宗谓之大宗百世不迁大宗或无后则为之立后世世不絶而常以公子为祖矣若公子之子孙有封为国君则后世子孙只得祖封君而不得祖公子以紊其别子之宗非是以封君之尊别于公子之卑而不祖之也】
　　蕙田案传云公子之子孙有封为国君者则世世祖是人不祖公子此以后世祖此封君者言之非谓封君之及身降其亲而不祀也郑云公子若在髙祖以下则如其亲服甚得经意其云因国君以尊降其亲正因上文尊同之义谓降其旁亲耳杨氏悮防郑意而以封君自降其祖訾之未是此不祖公子之义可以定唐宋始祖之议矣
　　是故始封之君不臣诸父昆弟封君之子不臣诸父而臣昆弟封君之孙尽臣诸父昆弟故君之所为服子亦不敢不服也君之所不服子亦不敢服也【疏始封之君不臣诸父昆弟者以其初升爲君诸父是祖之一体又是父之一体其昆弟既是父之一体又是己之一体故不臣此二者仍为之着服也云封君之子不臣诸父而臣昆弟者以其诸父尊故未得臣仍为之服昆弟卑故臣之不为之服封君之孙尽臣诸父昆弟者继世至孙渐为贵重故尽臣之】
　　朱子曰始封之君所以不臣诸父昆弟者以始封君之父未尝臣之故始封之君不敢臣也封君之子所以不臣诸父而臣昆弟者以封君之子所谓诸父者即始封君谓之昆弟而未尝臣之者也故封君之子亦不敢臣之封君之子所谓昆弟者即始封君之子始封君尝臣之者也故今为封君之子者亦臣之封君之孙所谓诸父昆弟者即封君之子所臣之昆弟及其子也故封君之孙亦臣之故下文继之以君之所不服子亦不敢服也君之所为服子亦不敢不服也蕙田案朱子之説义最闳逺疏家以渐为贵重为言陋矣
　　白虎通诸侯夺宗明尊者宜之大夫不得夺宗何曰诸侯世世传子孙故夺宗大夫不传子故不宗也防服经曰大夫为宗子不言诸侯为宗子也
　　通典晋元帝建武初孙文上事宣帝支子不应祭章郡京兆二府君仆射刁协云诸侯夺宗圣庶夺嫡岂况天子乎自皇祚以来五十余年宗庙已序而又攻乎异端宜加议罪案汉梅福云诸侯夺宗此谓父为士庶子封为诸侯则庶子夺宗嫡主祭祀也在诸侯尚有夺义岂况天子乎所言圣庶者谓如武王庶子有圣德夺代伯邑考之宗嫡也
　　蕙田案此章广别子之义言公子固为百世不迁之祖设后世有为君者则又当夺宗祖封君而不祖公子葢所谓化家为国也此义明则后世有天下者始建国则立亲庙亲尽庙迁则以开国之君为太祖如汉唐明之太祖自属不易乃列代有纷纷之议无有以此经为质者甚矣经学之疎也白虎通通典二条足以相证而士大夫小宗有起而为卿大夫者夺宗之义可以类推矣
　　春秋桓公二年左氏传大夫有贰宗【注适子为小宗次子为贰宗以相辅贰　音义为小宗本或作为大宗误　疏礼有大宗小宗天子诸侯之庶子谓之别子及异姓受族为后世之始祖者世适承嗣百世不迁谓之大宗为父后者诸弟宗之五世则迁谓之小宗五世迁者谓髙祖以下防服未絶其继髙祖之适则缌服之内共宗之其继曽祖之适则小功之内共宗之继祖继祢所宗及亦然大夫身是适子为小宗故其次者为贰宗以相辅助为副贰亦立之为此官也杜知非大宗而云小宗者以其大夫不必皆是大宗据为小宗者多故杜言之也若大夫身为大宗亦止得立贰宗官耳礼记据公族为説故言别子为祖主説诸侯庶子耳其实异姓受族亦为始祖其继者亦是大宗但记文不及之耳沈云适子为小宗谓是大夫之身为小宗次者为贰宗谓大夫庶弟贰宗与侧室为例皆是官名与五宗别】
　　蕙田案大夫或是大宗或是小宗原不必限定贰宗为副贰以治宗事疏以为官名亦无据记云公子之公为其士大夫之庶者宗其士大夫之适者亦贰宗之意
　　陈氏礼书仪礼曰都邑之士则知尊祢学士大夫则知尊祖荀卿曰大夫士有常宗左传曰大夫有贰宗盖由士以上莫不知尊祖祢知尊祖祢则尊者常宗当其为宗则宗子统族人于外主妇统族妇于内死虽殇也必防以成人齿虽七十也主妇不可阙居虽异邦也正祭不可举妻死虽母在也禫不可屈尊与出嫁者不敢降其服贤者不敢干其任贵者不敢擅其祭众车徒不敢以入其门凡以尊正统而一人之情也惟其疾与不肖然后易之故史朝言孟絷非人将不列于宗贺循言奸回乱则告庙而立其次凡此特义之权耳非其所得已者也方周之盛时宗族之法行故常棣行苇之羙作于上角弓頍弁之刺不闻于下以此治国而国有伦以此系民而民不散则宗子之于天下岂小补哉
　　右宗法
　　仪礼防服传大宗者收族者也【注收族者谓别亲疎序昭穆　疏凡为大宗皆以收合族人使不乖睽者也】
　　士昏礼宗子无父母命之亲皆没已躬命之支子则称其宗弟则称其兄【注支子庶昆弟也称其宗子命使者弟宗子母弟】
　　祖庙未毁教于公宫三月若祖庙已毁则教于宗室【注宗室大宗之家　疏若与君絶服者则于大宗之家教之大宗谓别子之世适长子族人所宗事者也】礼记昏义祖庙既毁教于宗室教成祭之【注祭之祭其所出之祖也】大传同姓从宗合族属【注合合之宗子之家序昭穆也】
　　仪礼防服传父子一体也夫妻一体也昆弟一体也故昆弟之义无分然而有分者则辟子之私也子不私其父则不成为子故有东宫有西宫有南宫有北宫异居而同财有余则归之宗不足则资之宗【注宗者世父为小宗主宗事者也　疏有余不足皆统于宗仍以明一体之义】
　　蕙田案此虽以亲世父言然以侄视世父即继祖小宗也由此递续之则世父之适子适孙世主宗事有余不足皆统于宗可也是即收族之义也
　　礼记内则适子庶子祗事宗子宗妇虽贵富不敢以贵富入宗子之家虽众车徒舍于外以寡约入子弟犹归器衣服裘衾车马则必献其上而后敢服用其次也若非所献则不敢以入于宗子之门不敢以贵富加于父兄宗族【注祗敬也宗大宗以寡约入谓入宗子之家犹若也非所献谓非宗子之爵所当服也加犹髙也献其贤者贤犹善也　疏此论族人敬事宗子之礼适子谓父及祖之嫡子是小宗也庶子谓嫡子之弟宗子谓大宗子宗妇谓大宗子之妇也言小宗子及庶子等敬事大宗子及宗妇也归谓归遗也子弟若有功德被尊上归遗衣服裘衾车马则必献其善者于宗子此文虽主事大宗子其大宗之外事小宗子者亦然】通典奉宗礼贺循曰奉宗加于常礼平居即每事谘告凡告宗之例宗内祭祀嫁女娶妻死亡子生行求改易名字皆告若宗子时祭则宗内男女毕防防故亦如之若宗内吉凶之事宗子亦普率宗党以赴役之若宗子时祭则告于同宗祭毕合族于宗子之家男子女子以班宗子为男主宗妇为女主故云宗子非七十无无主妇以当合族紏宗故也凡所告子生宗子皆书于宗籍大宗无后则支子以昭穆后之后宗立则宗道存而诸义有主也立主义存而有一人不惇者则防宗而议其罸族不可以无统故立宗宗既定则常尊归之理其亲亲者也是故义定于本自然不移名存于政而不继其人宗子之道也故为宗子者虽在凡才犹当佐之佑之奉以为主虽有髙明之属盛德之亲父兄之尊而不得干其任者所以全正统而奉一人之情也若奸回乱行出轨道有殄宗废祀之罪者然后告诸宗庙而改立其次亦义之权也
　　吕氏大临宗法杂议宗子法久不行今虽士大夫亦无收族之法欲约小宗之法且许士大夫家行之其异宫同财有余则归不足则取及昏冠防祭必告皆今可行仍似古法详立条制使之遵行以为睦宗之道亦无害于今法
　　苏氏轼劝亲睦今欲教民和亲则其道必始于宗族古者诸侯之子弟异姓之卿大夫始有家者不敢祢其父而自使其嫡子后之则为大宗族人宗之虽百世而宗子死则为之服齐衰九月故曰宗其继别子之所自出者百世不迁者也别子之庶子又不得祢别子而自使其嫡子为后则为小宗古者立宗之道嫡子既为宗则其庶子之嫡子又各为其庶子之宗其法止于四而其寔无穷自秦汉以来天下无世卿大宗之法不可以复立而其可以收合天下之亲者有小宗之法存而莫之行此甚可惜也今夫天下所以不重族者有族而无宗也有族而无宗则族不可合族不可合则虽欲亲之而无由也族人而不相亲则忘其祖矣今世之公卿大臣贤人君子之后所以不能世其家如古之乆逺者其族散而忘其祖也故莫若复小宗使族人相率而尊其宗子宗子死则为之加服犯之则以其服坐贫贱不敢轻而富贵不敢以加之冠婚必告防必赴此非有所难行也
　　罗虞臣小宗辨夫重本始聨族属叙亲疎别嫡庶莫大乎宗法宗之为言尊也尊无二明无二嫡也宗以五世为限服尽也服者先王所用为宗子聨属族人之具也服尽则亲尽亲尽则庙毁故曰祖迁于上宗易于下此之谓也然自汉儒论释纷如卒不可解孔頴逵曰族人一身事四宗并大宗为五考诸礼经原无四宗之説假令四宗为之宗法视子孙互有异同族人以一身事之将谁适从此决知其不能也四宗之説起于班固固之言曰宗其髙祖后者为髙祖宗宗其爲曽祖后者为曽祖宗宗为祖后者为祖宗宗其为父后者为父宗此固臆説也夫大宗以世祖为宗小宗以髙祖为宗宗至四世族人虽各有曾祖及祖祢之亲然视之髙祖彼皆支子不为宗得为宗者髙祖所传之嫡而已是宗安有四乎或曰礼经所称曰继祢曰继髙祖何谓也曰据其初言则为继祢自其终言则为继髙祖之传嫡下及孙推而上及于祢然后为小宗者备矣夫小宗以五世为率五世之内虽父子祖孙相承然世止一嫡耳序之以昭穆别之以礼义而后族人尊之为宗故曰宗子有君道焉曰内则有云夫妇皆齐而宗敬终事而后敢私祭若子之説庶子无私祭乎曰此小宗事大宗之礼也小宗虽有嫡子然要诸大宗则庶也小宗虽奉四代之祭然要诸大宗则私也故祭先公而后私先大宗后小宗尊卑之义也非庶子私之谓也
　　蕙田案宗子之义经传诸儒之论详矣然其法古今皆可通行苏氏谓大宗不可复立而但立小宗亦非笃论夫大小一也未有大宗不立而可立小宗者也今世士大夫虽谱系不必尽备然亦必有可知者就其所知之中或系始迁或系始贵或系有道德而能文章不论世数逺近皆当奉以为不祧之祖而为大宗其当立庙者官为之主而俾其子孙趋役即不应立庙者亦令各建宗祠皆置公产以为祭祠防纪饮食课读之费大宗掌其事又择一族人之軰尊而老成者辅之以下则五世各为一小宗而祠堂公产亦如之小宗有故则大宗为之经纪大宗有故则各小宗合为之襄赞以尊祖敬宗之大义动其孝弟惇睦之天良则争嗣争产之弊庶几可以少替而游手不肖之徒亦有所统束而不敢肆于风俗治化不无小补四海之广固有一二家能行者亦有行之得其意而不尽合于法者有全未行者或为上者率先而倡导之示之以规条申之以劝诱需之以岁月知必有起而应之者此寔道德齐礼之一大端也
　　右宗子收族













　　五礼通考卷一百四十五
&lt;经部,礼类,通礼之属,五礼通考&gt;
　　钦定四库全书
　　五礼通考卷一百四十六
　　刑部尚书秦蕙田撰
　　嘉礼十九
　　饮食礼
　　仪礼防服为人后者传曰何如而可为之后同宗则可为之后何如而可以为人后支子可也【疏此问其取后取何人为之答以同宗则可为之后以其大宗子当收聚族人非同宗则不可谓同承别子之后一宗之内若别宗同姓亦不可也又云支子可也以其他家适子当家自为小宗小宗当收敛五服之内亦不可阙则适子不可后他故取支子支子则第二已下庶子也不言庶子云支子者若言庶子妾子之称嫌谓妾子得后人适妻第二已下子不得后人是以变庶言支支者取支条之义不限妾子而已若然适子既不得后人则无后亦当有立后之义也】
　　为人后者孰后后大宗也曷为后大宗大宗者尊之统也禽兽知母而不知父野人曰父母何筭焉都邑之士则知尊祢矣大夫及学士则知尊祖矣诸侯及其大祖天子及其始祖之所自出尊者尊统上卑者尊统下大宗者尊之统也大宗者收族者也不可以絶故族人以支子后大宗也适子【监本正误子误作人】不得后大宗【注收族者谓别亲疎序昭穆　疏云为人后者孰后后大宗也案何休云小宗无后当絶与此义同云曷为后大宗此问必后大宗之意云大宗者尊之统也者明宗尊统领族人有族食族燕齿序族人之义是以湏后不可絶也云禽兽以下因上尊宗子遂广申尊祖以及宗子之事也学士谓乡庠序及国之大学小学之学士虽未有官爵以其习之四术闲之六艺知祖义父仁之礼故敬父遂尊祖得与士大夫之贵同也诸侯及其大祖天子及其始祖皆是爵尊者其徳所及逺也云适子不得后大宗者以其自当家主事并承重祭祀之事故也天子始祖诸侯及大祖并于亲庙外祭之是尊统逺大夫三庙适士二庙中下士一庙是卑者尊统近也此论大宗子而言天子诸侯大夫士之等者欲见大宗子统领百世而不迁又上祭大祖而不易亦以尊统逺小宗子惟统五服之内是尊统近】
　　【敖氏继公曰小宗者族人之所尊而大宗又统乎小宗故言尊之统见其至尊也大宗为尊者之统而收族人故族人不得不为之立后】
　　【郝氏敬曰凡继继宗也宗为大则所亲为小故举宗法明之大宗自始祖以下适长世世相传合族人共宗之小宗谓始祖适子之第二子亦以适长世世相承五服内宗之大宗百世不迁小宗歴髙曽祖考每四世亲尽则递迁大宗继祖小宗继祢各同父以上各以其四亲为小宗同父之适谓继祢小宗同祖之适谓继祖小宗此外则五服穷而不相统矣以彼有五服内继髙祖下者自为统也族人各有四宗又共事其始祖之大宗故大宗尤重大宗絶必择族人支子继之适子不得后大宗各有所后也此见宗嗣至重为人子者不可轻为人后既为人后则不得复遂其私也】
　　【盛氏世佐曰自曷为后大宗以下皆论大宗不可絶族人当以支子后之之义葢为小宗之支子者一旦弃其本宗而为大宗后人子之心或有所不安于此故以大义断之而曰后大宗者即所以尊祖也则族人皆知义之无所逃而不得以亲疎易位为嫌矣尊谓别子之为祖者也大宗者尊之统谓祖之正统在大宗也以母比父则父尊父在为母期是也以祢比祖则祖又尊不以父命辞王父是也推而上之至别子之为祖者而尊止矣重言大宗者尊之统也者见士大夫之家以别子为祖尊统虽近而以继别者为正统所在则无异于国耳统在足以收族统絶则族遂散而不可纪势必有一本之亲视为行路者其去禽兽不逺矣此族人必以支子后大宗之故也适子不得后大宗者重絶人之祀也族人多矣宁必以其适为后哉言此者亦所以杜争继之衅也古之人恶背其亲廹于大义不得已而为之而后世乃贪财争后者有之或无所利焉则听大宗之絶而莫之顾噫时代之升降逺矣】
　　陈氏礼书辨嫡子服父三年父以尊降服子期而长子三年以其传重也孙服祖期祖以尊降服孙大功而服适孙期亦以其传重也若适子在而适孙死则祖亦服大功以其有适子者无适孙也适子不在而祖死则适孙亦服三年以其无适子者适孙承其服也然则古者父死立嫡子嫡子死立嫡孙上以后先祖下以收族人谓之大宗大宗不可以絶故无子则族人以支子后之凡以尊正统而重嫡嗣也春秋左氏传曰太子有母弟则立之无则立长年钧择贤义钧则卜又曰王后无嫡则择立长年钧以德德钧以卜以谓太子死而无后则立嫡子之母弟以其犹出于嫡室也无母弟则立庶长以其不得已而立妾子之长也立妾子之长则无间于贵贱公羊曰立嫡以长不以贤立子以贵不以长桓何以贵母贵也何休曰礼嫡夫人无子立右媵子右媵无子立左媵子左媵无子立嫡侄娣子嫡侄娣无子立右媵侄娣子右媵侄娣无子立左媵侄娣子不识何据云然耶夫嫡室所以配君子奉祭祀者也媵与侄娣所以从嫡室广继嗣者也故内则以冡子母弟为嫡子书以母弟与王父同其重则太子死而无后立太子之母弟可也均妾庶也而立其母之贵者可乎左氏曰非嫡嗣何必娣之子又曰王不立爱公卿无私盖言此也礼言为后者四有正体而不传重嫡子有罪疾是也有传重而非正体庶孙为后是也有体而不正庶子为后是也有正而不体嫡孙为后是也然传至嫡孙嫡孙无后则必立嫡孙之弟犹太子之母弟也礼谓族人以支子后之盖自其无弟者言之也今令文诸王公侯伯子男皆子孙承嫡者传袭若无嫡子及有罪疾立嫡孙无嫡孙以次立嫡同母弟无母弟立庶子无庶子立嫡孙同母弟无母弟立庶孙曾孙以下准此若然是无嫡孙则舍嫡孙母弟而上取嫡子之兄弟无嫡曽孙则舍嫡曽孙母弟而上取嫡孙之兄弟嫡子之子宜立而不立嫡子之兄弟不宜立而立之是絶正统而厚旁支矣与礼大宗不可絶之云不亦异乎　木之正出爲本傍出为支子之正出为嫡旁出为庶故伐枝不足以伤本伐其本则木毙矣废庶不足以伤宗废其嫡则宗絶矣本固而枝必茂嫡立而庶必宁此天地自然之理也先王知其然于是贵嫡而贱庶使名分正而不乱争夺息而不作故子生则冡接以太牢庶子少牢冡子未食而见庶子已食而见冠则嫡子于阼阶庶子于房外死则嫡子斩庶子朞其礼之重轻隆杀如此岂有他哉以其传重与不传重故也礼曰庶子不祭祖明其宗也又曰庶子不祭祢明其宗也又曰父不祭于支庶之宅君不祭于臣仆之家此嫡庶之分不可不辨也昔公仪仲子舎孙立子而檀弓吊以免司防惠子舍嫡立庶而子游吊以麻衰皆重其服以讥之欲其辨嫡庶之分而已春秋之时宋宣公舎子与夷立弟穆公穆公又舎子冯立与夷而与夷卒于见杀莒纪公黜太子仆爱季佗而卒于召祸晋献杀世子申生立奚齐而卒以乱晋齐灵公废太子光立公子牙而卒以乱齐盖嫡一而已立之足以尊正统而一人之情庶则众矣立之则乱正统而啓觊觎之心宋莒齐晋之君不察乎此每每趋祸良可悼也或曰易言大君有命开国承家礼言予以驭其幸则人君之于臣其所以立者无嫡庶之间耳然考之于古鲁武公以括与戏见宣王宣王立戏仲山甫曰天子立诸侯而建其少是教逆也王卒立之其后鲁人杀戱而立括则鲁之祸宣王为之也古之所谓开国承家者犹之别子为祖也为祖而不为宗则其所立者非为传袭其先也果使之传袭其先而不以嫡长则宣王已事之验可不鍳哉
　　右宗子立后
　　为人后【附】
　　大清律例一无子者许令同宗昭穆相当之侄承继先尽同父周亲次及大功小功缌麻如俱无方许择立逺房及同姓为嗣　其或择立贤能及所亲爱者若于昭穆伦序不失不许宗族指以次序告争并官司受理【田氏序成立后论古称父后者非谓诸子皆可以为父后也必嫡子乃足以当之嫡子者大宗小宗之统也身为小宗之嫡则五服之亲皆其所统故礼曰嫡子不得后大宗以支子可也而汉初之诏赐民为父后者爵一级葢嫡子之谓也古称立后者非谓昆弟无子者人人为之立后也惟大宗乃举之故礼曰大宗不可絶故族人以支子后大宗非大宗而立后者葢义举也于礼未之有闲也古称为大宗后者非必亲昆弟之子也有以从昆弟之子后从世父者矣有以诸孙后祖者矣有以诸曾孙后曾祖者矣有以诸孙后髙祖者矣故礼曰为人后者斩衰三年不名所后为父者以所后不定难以预着其名也后世宗法不明而嫡子庶子皆称父后立后之义不明而同居异居昆弟之无子者皆为立后称谓之义不明而为人后者伯父叔父皆易为父而以孙后祖以无服之孙后逺祖者礼既不行名亦不着非先王之本防矣虽然生今之世异居而无后则族之强无状者或将攘其所有而死者无所依归故近世立嗣之法虽与古昔殊科而弭祸乱以敦彜伦亦律令之所不废也若昆弟同居而无子而有父母临之又从而割昆弟之子以为子则于理无当矣乃今细民之家惟利其昆弟之无后也不幸昆弟无后则汲汲分其支子以嗣之将以并其所有是先王明伦之教反为薄俗婪利之资也　立后之礼先王起之以存宗后世沿之以定乱何以言乎起之以存宗也葢先王明伦之教莫大于严父严父故尊祖尊祖故敬宗故礼曰别子为祖继别为宗继祢者为小宗继别之子是为大宗上以承祖庙下以收族属犹木之有本也没而无子则族人推其支子之伦序相当者为之后而奉之使庙祠有主而族属有依故礼曰为人后者孰后后大宗也大宗不可絶故族人以支子后大宗非大宗而立后者古未有也葢有之矣或者以义举之乎礼未之有载也何言乎沿之以定乱也后世宗法废而姓氏乱人但私其近亲以相敦附其下者仁让陵夷而参商竞起虽同胞属里之戚亦有别籍异居者没而无子则魂魄无所依产业无所属攘夺乘之而悖叛作故王者立法取上古存宗之意而着为律令凡异居无后者则近亲推其支子之伦序相当者为之后而主之幽以为死者而明以养生者所以弭祸乱而敦彜伦也然则立后有二义矣一曰大宗一曰昆弟之异居者在上古则如此在后世则如彼要之存宗之义公也礼也定乱之义私也法也】
　　蕙田案如田氏説是异居立后同居不立后也异居同居岂可以为立后不立后之凖乎律无之
　　【罗虞臣为人后议如何而可以为人后曰卜子夏曰为人后者孰后后大宗也大宗不可絶故族人以支子后之晋张湛曰后大宗所以承正统也若所继非正统之重无相后之义今也所后非大宗之主小宗五世之嫡而輙为之置后无乃与先王之制异乎宗之嫡死而无子然后得为置后庶子不置后不继祖与祢也非所后而后焉是曰诬礼舍天性之爱而父他人孝子所不忍也是曰抑本茍有田产财计则争爲之后无则虽犹子于世父弃也是曰懐利三者皆自叛于先王之教者也吾何予焉曰然则庶子之无后者不为厉乎曰殇与无后者从祖祔食不斩祭也如之何其为厉乎】
　　【柴绍炳立后説支子后大宗嫡子不得后大宗非夫人而可以立后非夫人而可以为人后也明矣礼称别子为祖继别者为大宗以大宗为嫡长相承合族所统不可一朝忽诸毋祀故以小宗之支子为后若以小宗后小宗以支子后支子彼无不可絶之道此无不得已之情忽然捐本生称继嗣于情也拂于礼也过君子深非之然则生也不幸无嗣死竟同于若敖氏之鬼与礼称殇与无后者从祖祔食正为小宗支子之絶嗣者设尔又何必强为立后自干大宗也或曰诸葛亮在蜀以己未有子求兄瑾子乔为后其后亮生子瞻而诸葛恪被吴门诛仍令乔子攀还奉瑾祀此于义何居夫亮非嫡长似殊大宗然诸葛兄弟三人各仕一国正礼所谓别子为祖者也继别为宗岂容遽絶亮之求乔为后攀之还奉瑾祀可谓允协也或又曰近世阳明王氏曰古者士大夫无子则为之置后无后者鲜矣后世人情偷薄始有弃贫贱而不问者古所谓无后大抵皆殇子之类也然则古昔无问大小宗无不立后者夫阳明所称士大夫置后亦与诸葛继别之意相通至云无后皆殇子此语未的案礼又云支子不祭殇与无后者殇与无后明属两条注云庶子不得立庙故不祭己之殇与兄弟之无后者必与宗子祭祖之时与祭于祖庙也葢庶子兄弟无子固不得更为立后祗当祔食于祖考尔是知支庶卑贱何容越分求继若夫富贵亢宗亦得通于别子之义而谋为立后者尤必辨贤明序斟酌情理之中焉】
　　蕙田案罗氏柴氏皆主从祖祔食之説与徐氏同辨见后
　　【汪氏琬曰古者大宗而无后也则为之置后小宗则否夫小宗犹不得置后况支庶乎子夏曰为人后者孰后后大宗也然则族人而不为后也其遂不祀矣乎曰不然也孔子曰殇与无后者祭于宗子之家当室之白尊于东房是虽不置后可也然则有大宗之家焉有小宗之家焉祭者将奚从曰视其祖故曰庶子不祭殇与无后者殇与无后者从祖祔食此之谓也孔子曰宗子为殇而死庶子弗为后也然则大宗其遂絶乎曰如之何而絶也弗后殇者而后殇者之祖祢则大宗固有后也然则莫尚于大宗矣奚为不使嫡子后之也曰以其传重也古人敬宗而尊祖称嫡子者继祖祢者也故不可以为人后也然则无宗支嫡庶而皆为之置后今人之所行古人之所禁也不亦大悖于礼欤曰此礼之变也葢自宗法废而宗子不能收族矣宗子不能收族则无后者求祔食而无所其无乃驱之为厉乎故不得已为之置后也变也然则今之置后者必亲昆弟之子次则从父昆弟之子其于古有合与曰不然也礼同宗者皆可为之后也大夫有适子则后适子有庶子而无嫡子则卜所以为后者如卫之石祁子是也况无子而为之置后其有不听于神乎吾是以知其不然也卜之则勿问其孰为亲孰为疎可也是可行于古亦可行于今者也】
　　蕙田案汪氏主卜尤属滑突
　　【徐氏干学曰古礼大宗无子则立后未有小宗无子而立后者也自秦汉以后世无宗子之法凡无子者则小宗亦为之置后彼岂尽为继嗣起见哉大要多为赀产尔不知小宗无后者古有从祖祔食之礼则虽未尝继嗣而其祭祀固未始絶也又何必立人为后始可以承其祭祀哉今世之纷纷争继嗣者其为大宗当断之律例若小宗则举从祖祔食之礼而不为立后其亦可也】
　　蕙田案礼以义起法縁情立不诸古则无以探礼之本不通于时不足以尽物之情如宗法为人后一事此极古今不同之殊致也礼称大宗尊之统不可以絶故族人以支子后大宗是惟大宗当立后而小宗则不立支庶更无论矣呜呼此诚三代以上之言不可行于后世者也何则古者有井田有世禄井田法行则人无兼并世禄不絶则宗无削夺有世禄者皆卿大夫也礼别子为祖别子者本国公子他国公子庶人崛起皆卿大夫也卿大夫则有圭田以奉祭有采地以赡族盖其禄受之于君传之于祖故大宗百世不迁而立后之法重焉若后世与古相似者惟宗室近戚勲臣袭爵者爲然耳若卿大夫则多出于选举虽公卿之子其入仕者或以甲科或以恩荫别无世禄可借而士之入仕崛起者居什九是以一族之人或父贵而子贱或祖贱而孙贵或嫡贱而庶贵贵者可为别子贱者同于庶人皆以人之才质而定非若古继别之大宗一尊而不可易也至于兼并势成人皆自食其力勤俭者致富惰侈者困乏即一家之中有父富而子贫兄贫而弟富嫡贫而庶富又以人之勤情奢俭而分非若古继别之大宗有世禄之可守也如是而责大宗以收族其势必不能既无大宗则人各祢其祢各亲其亲亦情与理之不得不然者乃田氏罗氏等犹执大宗立后支庶必不可立后之説绳之是焉知古者大宗百世不迁今则人人可以爲卿大夫则人人可以为别子别子未必非支庶也而谓支庶不立后可乎而况小宗乎古者小宗五世而迁亦有收族之道今则小宗之适不皆可以收族而支庶可以爲富人支庶无借于宗子而宗子之祭祀有阙反不能不借于支庶若不立后是夺支子之产以与适黜贤而崇不肖此岂近于人情宗子且不可而况他人乎乃议者犹执殇与无后从祖祔食之説绳之倘果有宗子可也无宗子则无祖庙无祭祀不知祔于何所食于何人不亦拘泥而不通于事矣乎伏读
　　国家功令无子者许令同宗昭穆相当之侄承继先尽同父周亲次及小功缌麻如俱无方许择立逺房及同姓为嗣其或择立贤能及所亲爱者若于昭穆伦序不失不许宗族以次序告争并官司受理又独子不许出继夫曰无子者则凡无子皆是未尝指大宗小宗及为适为庶而言也曰同父周亲则兄弟皆是未尝专指继父之适为言也由亲及疎由近及逺又有择贤之条即古同宗皆可为后之义而次序分明则争端不起独子不为人后尤与嫡子不后大宗之义相符此真礼以义起法縁情立非
　　圣人莫能制也今于仪礼之后恭録律令谨疏其大义附诸家之説而辨之如此至为人后之事三代以后变态日滋兹特统以三条曰立后之正立后之权立后之失皆胪载其迹而凖之
　　时制叅之古礼附论于左方俾争后争产者知所鍳焉
　　右为后律令
　　后汉书袁绍传注袁山松书曰绍司空逢之孽子出后伯父成　三国志注英雄记曰绍生而父死遭母防服竟又追行父服凡在冡庐六年臣松之案魏书云绍逢之庶子出后伯父成如此记所言则似寔成所生夫人追服所生礼无其文况于所后而可以行之二书未详孰是
  </div>
  <div class="pagination">
   <a href="五礼通考_page221.html">
    上一页
   </a>
   <span>
    ...
   </span>
   <a href="五礼通考_page217.html">
    217
   </a>
   <a href="五礼通考_page218.html">
    218
   </a>
   <a href="五礼通考_page219.html">
    219
   </a>
   <a href="五礼通考_page220.html">
    220
   </a>
   <a href="五礼通考_page221.html">
    221
   </a>
   <span class="current-page">
    222
   </span>
   <a href="五礼通考_page223.html">
    223
   </a>
   <a href="五礼通考_page224.html">
    224
   </a>
   <a href="五礼通考_page225.html">
    225
   </a>
   <a href="五礼通考_page226.html">
    226
   </a>
   <a href="五礼通考_page227.html">
    227
   </a>
   <span>
    ...
   </span>
   <a href="五礼通考_page223.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
