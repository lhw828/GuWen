<!DOCTYPE html>
<html>
<head>
    <meta charset="UTF-8">
    <title>钦定礼记义疏 - 第 67 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定礼记义疏 - 第 67 页/共 122 页</h1>
    <div class="content">　　正义郑氏康成曰成象者谓人乐习焉　孔氏颖达曰奸声谓奸邪之声感动于人逆气谓违逆之气即奸邪之气也奸声感动于人而逆气来应二者相合而成象淫乐遂兴纣作靡靡之乐是也正声感动于人而顺气来应二者相合而成象则和乐兴若周室太平颂声作也声感人是倡也气应之是和也善倡则善和恶倡则恶和是倡和有应回谓乖违邪谓邪辟言乖违邪辟及曲之与直各归其善恶之分限也善归善分恶归恶分既善恶各归其分是万物之情理各以类自相感动也　陈氏旸曰声乐之象也其发而感人不能无奸正气体之充也其出而应声不能无逆顺盖乐者天地之和正声之所止也而奸声则乖此人者天地之安和顺气之所钟也而逆气则反此然气合于无象见于有相感而文生文之所生则象之所见也象之所见则乐之所形也逆气成象而淫乐兴则新乐之发非治世之音也顺气成象而和乐兴则古乐之发非乱世之音也夫命有正有不正性有善有不善道有君子有小人徳有凶有吉然则声有奸正气有顺逆乐有淫和不亦感应自然之符邪声之邪正既异其所倡则气之逆顺亦异其所和可谓倡和有应矣逆气而淫乐兴顺气而和乐兴可谓回邪曲直各归其分矣凡此非特人为然万物亦莫不各以气类相感动也古之人当春而叩商以召南吕凉风忽至草木成实及秋而叩角以激夹钟温风徐回草木发荣当夏而叩羽以召黄钟雪霜交下川池暴沍及冬而叩徴以激蕤賔阳光炽烈坚冰立散终嵗命宫而总四则景风翔庆云浮甘露降醴泉涌以至瓠巴鼓瑟而鸟舞鱼跃师旷奏角而云行雨施邹衍吹律而寒谷黍滋岂非万物之理各以类相应也　应氏镛曰声感于微而气之所应者甚速气应于微而象之所成者甚着成象则有形而可见见乃谓之象也各归其分者所谓乐之道归焉耳
　　是故君子反情以和其志比类以成其行奸声乱色不畱聪明淫乐慝礼不接心术惰慢邪辟之气不设于身体使耳目鼻口心知百体皆由顺正以行其义【行下孟反惰徒卧反辟匹亦反知音智】
　　正义郑氏康成曰反犹本也术犹道也　孔氏颖达曰反情谓反去淫溺之情理以调和其善志比类谓比拟善类以成己身之羙行不使奸声乱色留停于耳目令耳目不聪明不使淫乐慝礼连接于心术谓心不存念也以耳目心术所为皆善则怠惰邪辟之气无由来入故邪辟之气不施设于身体既邪辟不在于身耳目鼻口心知百事之体皆由顺正由从也皆从和顺以行其正直义理也　张氏守节曰声色是事故云聪明而气无形故于身为设也不留聪明于奸声乱色故耳目得顺正不用心术接淫慝礼乐故心知得顺正不设身于惰辟故百体得顺正也方氏慤曰情者性之欲反情所以复其性类者人之善比类所以别其等反情于内故足以和其志比类于外故足以成其行　陈氏旸曰淫乐不止于奸声慝礼不止于乱色奸声乱色其入人也浅而不能累吾聪明于其外淫乐慝礼其入人也深而不能蔽吾心术于其内夫然则惰慢邪辟之气不设于身体百体所由无逆而非顺无邪而非正以行吾义而已李氏格非曰反情以和其志以内修内者也比类以成其行以外治外者也奸声乱色不留聪明淫乐慝礼不接心术以外治内也惰慢邪辟之气不设身体以内治外也　真氏徳秀曰奸声乱色不留聪明养其外也淫乐慝礼不接心术养其内也惰慢之气自内出邪辟之气自外入不设于身体则内外交养矣
　　然后发以声音而文以琴瑟动以干戚饰以羽旄从以箫管奋至徳之光动四气之和以着万物之理【着张虑反】正义郑氏康成曰奋犹动也着犹成也　孔氏颖达曰前明君子去奸声行正声故此明正声之道动发心志以声音文饰声音以琴瑟振动形体以干戚装饰乐具以羽旄随从诸乐以箫管用上诸乐奋动天地至徳之光明感动四时气序之和平乐既和平故能着成万物之理道谓风雨顺寒暑时鬼神降其福万物得其所也　张氏守节曰其身已正然后乃可制乐为化故用歌之音声内发己之徳用琴瑟之响外文己之行歌者在上此是堂上之乐又用干戚羽旄箫管从而播之丝竹在下此是堂下之乐　陈氏旸曰发以声音而为徳音之音文以琴瑟而为徳音之器动以干戚而为武徳之容饰以羽旄而为文徳之客从以箫管而为备成之乐则性术之变尽矣徳自此显足以奋至徳之光气自此调足以动四气之和夫然则可以赞化育而与天地参矣万物之理何微而不着乎　陆氏佃曰至徳之光以乐而奋若大章所以发尧徳之光大韶所以发舜徳之光【案孔以至徳属天地此以至徳属尧舜以此见天人合撰之义】
　　存疑郑氏康成曰动至徳之光谓降天神出地祗假祖考
　　案君子顺气成象至心知百体无不顺正则徳至矣然后播之于乐以奋其至徳之光吾之气顺则天地之气亦顺故有以动四气之和而万物之性之正理遂于是着也至徳当承顺正行义郑以属天神地祗似稍隔
　　是故清明象天广大象地终始象四时周还象风雨五色成文而不乱八风从律而不奸百度得数而有常小大相成终始相生唱和清浊迭相为经【还音旋迭大结反】正义郑氏康成曰清明谓人声也【孔疏八音气浊唯人声清明故知清明谓人声也】广大谓钟鼓也【孔疏下云钟声铿又云鼓鼙之声讙铿之与讙皆广大之意】周还谓舞者五色五行也【案角音木色青徴音火色赤宫音土色黄商音金色白羽音水色黒音正即色成文也】八风从律应节至也【孔疏风八方之风律十二月之律乐得其度故八风应八节而至不为奸慝八风者白虎通云距冬至四十五日条风至次明庶风次清明风次景风次凉风次阊阖风次不周风次广莫风皆间四十五日而至八节者立春春分立夏夏至立秋秋分立冬冬至】百度百刻也言日月昼夜不失正也【孔疏谓昼夜百刻昏明昼夜不失其正度数有常也】清谓蕤宾至应钟浊谓黄钟至中吕　王氏肃曰清明广大终始周还皆乐之节奏容仪发动也　孔氏颖达曰人之歌曲清洁显明以象天钟鼓铿锵寛广壮大以象地终于羽始于宫象四时变化终而复始也舞者周匝廻环象风雨之廻复五行之色谓五行之声宫商角徴羽相应成文如青黄相杂故曰五色也小大相成谓十二月律互为宫羽而相成也终始相生谓五行宫商迭相用为终始倡和清浊谓十二月律先发声为倡后应声为和律长者浊短者清迭相为经谓十二月之律还相为宫是乐之常也　陈氏旸曰天职气覆而清明地职形载而广大运行天地之间一变一通而终则有始者其四时乎一散一润而周则复还者其风雨乎乐之道本末具举情文兼尽其声清而不可溷明而不可掩者以象天也非特人声而已其体广而不可极大而不可圉者以象地也非特钟鼓而已六舞终于大武始于云门八音终于革木始于金石六律终于无射始于黄钟六同终于夹钟始于大吕皆象四时也非特宫羽而已五声六律十二管还相为宫舞动其容以要钟鼓俯防之节千变万化唯意所适皆象风雨也非特舞之一端而已五声之节奏合为文采莫不杂比成文而不乱则宫为君足以御臣商为臣足以治民角为民足以兴事徴为事足以成物羽为物足以致用夫然则各得其所不相陵犯而无惉懘之音矣八风象八卦也其所以拟而遂之者八音所以节而行之者八佾之舞而已盖主朔易者坎也故其音革其风广莫为果蓏者艮也故其音匏其风融震为竹故其音竹其风明庶巽为木故其音木其风清明兑为金故其音金其风阊阖干为玉故其音石其风不周瓦土器也故坤音瓦而风凉蚕火精也故离音丝而风景是正北之风从黄钟之律而黄钟冬至之气也东北之风从大吕大簇之律而大吕大蔟大寒启蛰之气也正东之风从夹钟之律而夹钟春分之气也东南之风从姑洗仲吕之律而姑洗仲吕糓雨小满之气也正南之风从蕤賔之律而蕤宾夏至之气也西南之风从林钟夷则之律而林钟夷则大暑处暑之气也正西之风从南吕之律而南吕秋分之气也西北之风从无射应钟之律而无射应钟霜降小雪之气也八方之风周于十二律如此则顺气应之而和乐兴而正声格矣尚何奸声之有声音律吕发越于乐县之间其体有小大不相废而相成其用有终始不相戾而相生一唱一和一清一浊迭相为经而其常未始有穷也盖音莫不有适太清则志危太浊则志下皆非所谓适也一清一浊迭相为经要合清浊之中而已安往而不适　哉方氏慤曰清明者乐之声故象天广大者乐之体故象地终始者乐之序故象四时周还者乐之节故象风雨合之以柷乐之始也止之以敔乐之终也既备乃奏乐之周也以反为文乐之还也五色即五行也五行则言其道五色则言其质非有其质则文无所附方言其成文故以其质言之五行播于四时故天地之文作于春夏而成于秋冬相生所以相成相克所以相治故曰成文而不乱律十有二宫以应嵗十有二月合而为四时四时分而为八节八节行之以八风故八风在天则应乎八节在地则位乎八方在易则画于八卦在乐则播于八音其所以从律则一也律述气者也风则天地之气也风从律之所述则应期而不奸矣百度者昼夜之刻数也阳长则隂消则昼得数为多夜得数为少隂长则阳消则昼得数为少夜得数为多得数多者其晷长得数少者其晷短长短者度之所起也故谓之度隂阳一消一长昼夜一短一长虽小变而不失其大常故曰得数而有常小者隂也大者阳也成虽隂之事然非阳以生之则隂无自而成故曰相成终者隂也始者阳也生虽阳之事然非隂以成之则阳亦无自而生故曰相生倡者为先和者为后清者为升浊者为降倡和者隂阳之气先后之序也清浊者隂阳之气升降之体也方其倡之得位则倡者为经和者为纬矣及和之得位亦若是也清之得位则清者为经浊者为纬矣及浊之得位亦若是也虽然此特其大概耳至于播之于乐则五音六律其声亦莫不有倡有和有清有浊焉迭相为经亦若是而已　马氏睎孟曰小大精粗皆有叹故天之中数五因之以为五声地之中数六因之以为六律至于乐之始则有柷柷方二尺四寸三八之数深一尺八寸二九之数九胜八阳胜隂此乐之所以作也至于乐之终则有敔敔之鉏铻二十七三九之数长尺十之数十胜九隂胜阳此乐之所以止也凡此皆百度得数而有常不变也言百者亦举其成数耳　应氏镛曰合之象两仪分之象四时増中央土则为五行分以四隅则为八方五声配乎五行之色故各成文而不乱八音配乎八卦之风故各从律而不奸自一度衍之而至于百则百度各得其数犹八卦至于六十四而其变无穷也大而日月星辰之度小而百工器物之度各有数焉不止昼夜之百刻也曰不乱不奸以至有常言其常而不紊也曰相成相生以至迭相为经言其变而不穷也顺其常则能极其变矣
　　案此一节申言动四气之和
　　故乐行而伦清耳目聪明血气和平移风易俗天下皆寜
　　正义郑氏康成曰言乐用则正人理和隂阳也伦谓人道也　孔氏颖达曰伦类也其乐施行而伦类清羙矣人聼之则耳目清明血气和平变移敝恶之风改革昏乱之俗而天下皆寜矣　张氏守节曰正乐既行故人伦之道清不视聼奸乱故视聼聪明口鼻心知百体皆由顺正故血气和平风移俗易天下皆寜上行谓之风下习谓之俗　马氏睎孟曰伦者理也亲疏贵贱长幼男女之理皆形见于乐故乐行而伦清言其莫不和亲莫不和顺莫不和敬也耳目聪明言不为外物所诱也血气和平言不为外物所触也移风易俗天下皆寜此乐之效也　辅氏广曰上既极言乐之理故此下言乐之功效以结之
　　案此一节申言着万物之理盖耳当聪目当明血当和气当平者万物所性之理惟为逆气所感乃失其性而其理遂若不可知故必动四气之和而其理乃着驯至于移风易俗天下皆寜则知乐之所感大矣
　　故曰乐者乐也君子乐得其道小人乐得其欲以道制欲则乐而不乱以欲忘道则惑而不乐【乐音洛】
　　正义郑氏康成曰道谓仁义也欲谓邪辟也　孔氏颖达曰乐者是人之所欢乐也君子所欢乐在于得仁义之道得其道则欢乐小人所欢乐在于邪淫得邪淫则亦欢乐也然君子在上以仁义之道制邪淫之欲则意得欢乐而不有昏乱也若小人在上以邪淫之欲忘仁义之道则志意迷惑而不得欢乐矣张氏守节曰此引旧语乐名广证前事　方氏慤曰道有义故足以制欲欲既制则其乐不流而治生欲无穷故至于忘道道既忘则其惑不觧而忧生
　　是故君子反情以和其志广乐以成其教乐行而民乡方可以观徳矣【乡许亮反】
　　正义郑氏康成曰方犹道也　孔氏颖达曰反已淫欲之情以谐和徳义之志寛广乐之义理以成就其政教之事正乐兴行而民归向仁义之道人君如此可以观其徳行矣　陈氏旸曰反情以和其志则是志以道寜而其仁足以成已广乐以成其教则是以乐教和而其智足以成物
　　案前言反情以和其志比类以成其行此言广乐以成其教者万物之理各以其类相动故必亲比于善之类而后可以成我之行至于徳成而移风易俗则广乐以成其教我又足以动物所谓成己而成物也人之情无不求乐特小人无君子道之遂至以欲忘道反惑而入于不乐耳君子以道制欲徳至而民皆化之遂无人不得其所欲正见反情乃得人情之大公也
　　徳者性之端也乐者徳之华也金石丝竹乐之器也诗言其志也歌咏其声也舞动其容也三者本于心然后乐器从之
　　正义孔氏颖达曰徳在于内乐所以发扬其徳故乐为徳之光华也非器无以成乐故金石丝竹为乐之器也诗谓言辞志在内故以言辞説其志歌谓曲音所以歌咏其言辞之声哀乐在内必形于外故以舞振动其容乐之为体有此三者诗言其志则诗序云诗者志之所之也歌咏其声则诗序云言之不足故嗟叹之嗟叹之不足故咏歌之也舞动其容则诗序云咏歌之不足则不知手之舞之足之蹈之也容从声生声从志起志从心发三者相因原本从心而来先心而后志先志而后声先声而后舞声须合于宫商舞须应于节奏乃成于乐故乐器从之也　张氏守节曰徳得理也性之端本也言人禀性皆以得理为本也得理于内乐为外故云徳之华乐为徳华若莫之能用故须金石之器也金石为器须用诗述申其志志在心不述不畅故用诗述之若直述其志则无缊借之美故又长言歌咏使声音之羙可得而闻若直咏歌未畅故举手蹈足以动其形容也三者志声容也　陈氏旸曰古之教六诗者以六徳为之本以六律为之音以六徳为本故自乐器推而上之及于徳者性之端乐者徳之华也以六律为音故自乐器推而下之及于咏歌其声舞动其客也　方氏慤曰五常性之所有也非徳无以得五音徳所寓也非乐无以发发而为华然后散而为器然器不止于金石丝竹特举此以该之　辅氏广曰端犹孟子所谓四端也华即下文所谓英华也徳出于性故徳者性之端也乐以章徳故乐者徳之华也金石丝竹又乐之形而下者也此总言乐之终始又言乐之本于心诗言心之志歌咏心之声舞动心之容与诗大序所言同意
　　存疑郑氏康成曰三者本志也声也容也言无此本于内则不能为乐也　方氏慤曰有言有咏有动皆气之所使也所以使气者心而已故曰本于心然后乐气从之　张氏守节曰乐气诗歌舞也君子前有三徳为本乎心后乃诗歌舞可观故云然后乐气从之也　辅氏广曰乐之气谓和气也乐由阳来岂无气乎
　　案经文明言志声容三者本于心不当又以志声容三者为本　又案诸本俱作乐器惟史记説苑作乐气张辅二氏皆以气释之其説亦似但细玩记文以志承性之端以声容承徳之华则末二语自当承乐器言孔疏作器盖有本也张辅据史记説苑改经字过矣张三徳説亦武断然其説亦备一义附存之
　　是故情深而文明气盛而化神和顺积中而英华发外唯乐不可以为伪
　　正义孔氏颖达曰志起于内思虑深逺是情深也言之于外情由言显是文明也志意蕴积在中故气盛内志既盛则外感动于物故变化通神也气盛谓手舞足蹈化神谓动天地感鬼神也思念善事日乆是和顺积于心中言辞声音发见在外是英华发于身外此据正乐也若其奸声则悖逆积中淫声发外心恶而望声之善不可得也故云唯乐不可以为伪张氏守节曰徳为性本故曰情深乐为徳华故云文明歌舞蹈乐气从之【案乐气説详前】故云气盛天下咸寜故曰化神内外符合而无有虚假也　方氏慤曰乐有情则有文有气则有化其情深然后其文明其气盛然后其化神盖中外之理然也情深气盛则乐之和顺积于中文明化神则乐之英华发于外所积者和顺则知所发者无乖无逆所发者英华则知所积者有本有根矣是皆有诸中然后形诸外故言不可以为伪也
　　案情反之性则得情之本而情乃深情深则诗言之歌咏之舞动之而文自明矣至诗言咏歌舞蹈之气皆盛则化之所及举万物而皆各正其性命而化自神矣盖承上章奋至徳之光而申言之以深探其本也
　　乐者心之动也声者乐之象也文采节奏声之饰也君子动其本乐其象然后治其饰
　　正义郑氏康成曰文采乐之威仪也　孔氏颖达曰心动而见声声成而为乐乐由心动而成故云乐者心之动也乐本无体由声而见是声为乐之形象也声无曲折则太质素故以文采节奏而饰之使美动其本则亦心之动也乐其象则亦乐之象也治其饰则亦声之饰也以此三者结上三事　陈氏祥道曰心动于自然而乐动于使然故曰心之动乐之本则隠而其声则见故曰乐之象声之单出则质必待文采节奏为之饰也　陈氏旸曰容从声生声从志起志从心发君子致乐以治心则易直子谅之心油然生矣动其本之谓也施于金石越于声音乐其象之谓也省其文采广其节奏治其饰之谓也
　　是故先鼓以警戒三歩以见方再始以着往复乱以饬归奋疾而不拔极幽而不隠独乐其志不厌其道备举其道不私其欲是故情见而义立乐终而徳尊君子以好善小人以聼过故曰生民之道乐为大焉【警音景见贤遍反复音伏独乐之乐音洛拔歩葛反厌于艶反好呼报反】
　　正义郑氏康成曰先鼓将奏乐先击鼓以警戒众也三歩谓将舞必先三举足以见其舞之渐也奋疾谓舞者也【孔疏拔疾也舞者奋迅疾速而不至大疾】极幽谓歌者也【孔疏歌者坐而不动是极幽静而声发起是不隠也】　陈氏澔曰再始谓一节终而再作也往进也乱终也如云闗雎之乱归舞毕而退就位也再始以着往者再击鼓以明其进也复乱以饬归者复击铙以谨其退也此两句言舞者周旋进退之事
　　存疑郑氏康成曰再始以着往武王除丧至孟津之上纣未可伐还归二年乃遂伐之武舞再更始以明伐时再往也复乱以饬归谓鸣铙而退明以整归也孔氏颖达曰记者引周之大武之乐以明上三者
　　之义方谓方将欲舞积渐之意也乱治也复谓舞曲终舞者复其行位而整治象武王伐纣既毕整饬师旅而还归也世多违背道理武王独能乐其志意不违厌其仁义之道理恒以道自将也既不违厌道理又能备举而行之以利天下不私自恣己之情欲也情见谓武王伐纣之情见于乐也义立谓伐纣之义兴立也观其乐终则知武王道徳尊盛也君子谓在位尊者观武王之乐徳类如此庶防好行善道小人谓士庶之等观武王乐音亦听伏已之愆过也生养民人之道乐最为大此特引武王乐者以其利益为深余乐莫及故也
　　辨正胡氏铨曰此经泛论乐不指武王　陈氏澔曰此章诸家皆以为论大武之乐以明伐纣之事且以再始为十一年观兵十三年伐纣愚谓此特通论乐与舞之理如此耳故曰生民之道乐为大焉岂可以生民之道莫大于战伐哉
　　乐也者施也礼也者报也乐乐其所自生而礼反其所自始乐章徳礼报情反始也【施始豉反　案今本反其所自始句无而字】正义郑氏康成曰言乐出而不反而礼有往来也自由也　又曰此明礼乐所由生先王有仁民之徳施于外故为乐以章之有报本之情动于中故为礼以行之　孔氏颖达曰此明礼乐之别报施不同作乐之时庶众皆听之而无反报之意但有恩施而已曲礼云往而不来非礼也故礼言报也若周由后稷为始祖即追祭后稷报其王业之由是礼有报也又覆説报施之意言乐施而不报是章明其盛徳也礼有恩则报以人意言之谓之报情以父祖子孙言之谓之反始其实一也　张氏守节曰庾蔚之云乐者所以宣畅四气导达情性功及物而不知所报所谓施
　　也礼者所以通彼之意故有往有来所谓报也乐章徳闻名知徳若大章是也礼报人情而制随质文之始也　朱子曰乐是和气由中间直出无所待于外礼却是始初有这意思外面却做一个节文抵当他虽説是人做元不曾杜撰因他本有这意思
　　存疑孔氏颖达曰若武王民乐其由武功而生王业即以武为乐名以受施处立名
　　案徳蕴于中乐形于外是乐主于施人以礼来我以礼徃是礼主于报然乐之施虽达于外而达于外者实本于中心之徳是乐之章徳实乐其所自生礼之报虽因乎人而致之人者原以行乎敬是礼以报人之情亦以反吾心所自始也孔説民乐武徳武王由武功成王业只説得乐以象功一邉与章徳似隔
　　所谓大辂者天子之车也龙旂九旒天子之旌也青黒縁者天子之寳也从之以牛羊之羣则所以赠诸侯也【縁悦绢反】
　　正义郑氏康成曰赠诸侯谓来朝将去报之以礼孔氏頴达曰前经明乐者为施礼者为报此明礼报之事诸侯守土奉其土地所有来朝天子故天子以此等之物报之不明乐施者其事易知故畧之大辂金辂也据上公及同姓侯伯故下云龙旂九旒亦上公也若异姓则象辂四卫则革辂蕃国则木辂而受于天子总谓之大辂也龙旂九旒据上公言之侯伯则七旒子男则五旒寳龟之中竝以青黑为縁天子既与之大辂龙旂及寳龟占兆又从以牛羊非一故称羣　陈氏旸曰春秋传称王赐晋文公以大辂之服祝鮀言先王分鲁衞晋以大路杜氏以为金辂盖周天子之辂以玉为大诸侯以金为大大夫以革木为大其为大同其所以为大异矣周官司常交龙为旂析羽为旌别之则旌旂异制合之则旂亦可谓之旌尔雅曰属縿为旒旒亦谓之縿斾以纁则旒蒨矣左传谓蒨茷是也青黒縁者天子之寳龟为其能显仁藏知也以其有安民之徳故报以天子之车以其
　　有君民之徳故报以天子之旌以其有守国之知故报以天子之以其有养民之道故报以牛羊之羣车服以庸其意如此　马氏睎孟曰天子以十二为节大辂繁缨十二就旂十有二旒青黒縁之寳长尺二寸公以九为节侯伯以七为节子男以五为节然则大辂与旒青黒之寳赐以上公之礼也案此二节刘向目録史记俱在乐施篇之末惟皇本误属此今考其文当在乐施篇之首
　　右乐象章第六【郑目録第八吏记乐书第六呉氏澄纂言改居第三】
　　孔氏颖达曰皇氏以为是乐象之科自首至行其义明乐有奸声正声以类相感君子当去奸声用正声也然后发以声音以下明正声之道大乐之徳足以安天下也故曰乐者以下明君子小人各有所乐惟君子敦行善乐也乐者心之动以下又广明舞之义理与声音相续之事乐也者施也明礼乐之别报施不同　张氏守节曰此第六章名乐象人君作乐天地必法象应之中分五段一明淫乐正乐俱能成象二明君子所从正乐三明正乐有本非可假为四证有本不伪之由五明礼乐之用别
　　案章中实分三节首言修徳至顺气成象而乐兴当然之功也次言君子徳成而乐以象之末言君子之乐以象徳而人又放象于君子自然之符也至乐也者施也二节则乐施篇之文而脱简在此耳






　　钦定礼记义疏卷五十一
<经部,礼类,礼记之属,钦定礼记义疏>
　　钦定四库全书
　　钦定礼记义疏卷五十二
　　乐记第十九之三
　　乐也者情之不可变者也礼也者理之不可易者也乐统同礼辨异礼乐之说管乎人情矣【管史记作贯】
　　正义郑氏康成曰理犹事也统同同和合也辨异异尊卑也管犹包也　孔氏颖达曰乐出于心听之则欢悦是情之不可变也礼见于貌行之则恭敬是事之不可改易也乐出于心故云情礼在于貌故云理乐主相亲是主领其同礼殊别贵贱是分别其异乐主和同则远近皆合礼主恭敬则贵贱有序人情不过于此是包管于人情也　张子曰礼者理也欲知礼必先学穷理礼所以行其义知理乃能制礼　方氏慤曰乐之所可变者文而已至于情则不可变盖情主于和而有常故也礼之所可易者制而已至于理则不可易盖理主于节而有定故也　邵氏囦曰情动于中故形于声忧者不可以爲乐和者不可以爲乖岂非情不可变乎上天下泽先王以之制礼尊者不可使卑亲者不可使疏岂非理不可易乎惟情不可变故乐之爲教能统天下之同而不使之暌盖天下同此情故也惟理不可易故礼之爲教能辨天下之异而不使之无别盖天下同此理故也有以辨之则同者以异而分有以统之则异者以同而合案喜怒哀乐之情至变而有不可变者焉中节之和一未发之中也质文损益之理时易而有不可易者焉人事之宜一天则之常也盖人情之浅深不一乐以统之乃俱得其安天理之几微易淆礼以辨之乃各当其分然天理之至即人情之极于理有未协即于情有不安故礼乐同管乎人情也
　　穷本知变乐之情也着诚去僞礼之经也礼乐偩天地之情达神明之德降兴上下之神而凝是精粗之体领父子君臣之节【去起吕反偩音负】
　　正义郑氏康成曰偩犹依象也降下也兴犹出也凝成也精粗谓万物大小也领犹理治也　孔氏颖达曰此更广明礼乐之义乐本出于人心心哀则哀心乐则乐则乐不可变易是知变也能穷极人情知内外改变乐之情也经常也显著诚信退去诈僞礼之常也礼出于地尊卑有序是偩依地之情乐出于天远近和合是偩依天之情礼乐出于人心与神明合防故云达神明之徳兴犹出也礼乐既与天地相合用之以祭故能降出上下之神谓降上而出下也又能正其万物大小之形体理治父子君臣之限节乐使上下相亲礼定贵贱长幼是领父子君臣也　陈氏旸曰凡感于声之变者皆非性也感于物而后动则情而已此穷人心之本知声音之变所以爲乐之情也诚者性之徳僞者性之贼着诚去僞则全于天眞而不汨于人僞其于礼之经也何有天地先礼乐而形礼乐后天地而作盖天地之道其明爲礼乐其幽爲神明其位爲上下其物爲精粗内之爲父子外之爲君臣先王原天地之序以制礼道天地之和以作乐偩天地之情于后而使幽者阐达神明之德于外而使显者微神之在上而不可知也则降而下之在下而不可知也则兴而上之夫然后隂阳交通而物体之精粗有所凝矣父父子子君君臣臣而人伦之大节有所领矣朱子曰礼之诚便是乐之本乐之本便是礼之诚若细分之则乐只是一体周流底物礼则两个相对着诚与去僞也礼则相刑相尅以此尅彼乐则相生相长其变无穷乐如昼夜之循环隂阳之阖辟周流贯通而礼则有向背明暗所以乐记内外同异只管相对説翻来覆去只是这两説案穷本知变四句申礼乐之管人情其下则又推其所以能管人情也发而中节者情之本而欲动情迁则变而情失其常惟乐道人情之和有以穷其本即有以知其变动而不妄者理之经而色取行违则僞而失其眞惟礼章天理之则有以着其诚即有以去其僞此礼乐之所爲管人情也盖人之情由天地之情出干健坤顺黙运于无爲者神明之德乃天地之情之本所以立下施上济其相交而生物者上下之神乃天地之情之用所以行情之不可变即理之不可易人道之君父即天子臣即地仁忠慈孝即神明之德事使作述即上下之神特天地无私而人有私则情之所发未必合天理之公而人之情与天地之情异矣圣人制爲礼乐举天地之情依负之而出以天地之情管人之情使人有所依像凡人心徳之不能自达者礼乐爲达之上下之不能自神者礼乐爲降兴之虽共由者不过舞玉帛之粗而德与神之至精者凝合无间举凡父子君臣之交致其情各尽其道者皆于是领其统会而不可变易也
　　是故大人举礼乐则天地将爲昭焉天地防合隂阳相得煦妪覆育万物然后草木茂区萌达羽翼奋角觡生蛰虫昭苏羽者妪伏毛者孕鬻胎生者不防而卵生者不殈则乐之道归焉尔【防依注音熹又音欣煦许具反妪于具反区古侯反萌莫耕反觡古伯反蛰直立反伏扶又反防音独殈呼阒反】
　　正义郑氏康成曰天地将爲之昭焉明也防读爲熹熹犹蒸也气曰煦体曰妪屈生曰区【孔疏谓钩曲而生出菽豆是也】无防曰觡【孔疏谓角外皮滑泽者鹿角之属是也】昭晓也蛰虫以发出爲晓更息曰苏孕任也鬻生也内败曰防殈裂也今齐人语有殈者　孔氏颖达曰此论大人举用礼乐则天地协和而生养万物爲之昭著之事天地防合以下惟论乐之所感不论礼之功用记者主在于乐故特美乐功乐功既尔礼亦同也言乐感动天地之气使二气蒸动则天气下降地气上腾言体谓之天地言气谓之隂阳天地动作则隂阳相得天以气煦之地以形妪之是覆育万物也草木据其成体故云茂区萌据其新生故云达羽翼飞鸟之属皆待奋动角觡走兽之属悉皆生养蛰伏之虫皆得昭晓苏息飞鸟之属皆得体伏而生子走兽之属以气孕鬻而繁息胎生者不有防败卵生者不有殈裂所以致诸物各顺其性由乐之根本由人心而生人心调和则乐音纯善协律吕之体调隂阳之气二气既调故万物得所也　张氏守节曰此大人圣人与天地合德故举礼乐爲教而天地从之大明也直出曰萌稻稷之属也胎生兽也卵生鸟也　马氏睎孟曰乐所以和人心心和则声和声和则天地之和无不应言乐则礼可知矣
　　存异陆氏佃曰区读如字岐别爲区盖萌一而区二若今茶言一枪二旗是也
　　案区萌达对上草木茂而言盖一系屈生一系直出故兼举菽豆稻稷始该若陆说则于达字中包之矣
　　乐者非谓黄钟大吕歌干扬也乐之末节也故童者舞之铺筵席陈尊俎列笾豆以升降爲礼者礼之末节也故有司掌之乐师辨乎声诗故北面而宗祝辨乎宗庙之礼故后尸商祝辨乎丧礼故后主人【铺普胡反】正义郑氏康成曰言礼乐之本由人君也礼本着诚去僞乐本穷本知变辨犹别也正也谓鼓琴瑟也后尸居后赞礼仪此言知本者尊知末者卑　孔氏颖达曰此明礼乐各有根本本贵而末贱君子能辨其本末则可以制于天下黄钟以下惟是乐器播扬乐声非乐之本故童者舞之铺筵席而下所以饰礼是礼之末节故有司掌之北面鼓言其处卑也宗谓宗人祝谓大祝但辨晓于宗庙诏相之礼故在尸后商祝谓习商礼而爲祝者但辨晓死丧摈相之礼故在主人后皆知礼之末节故位处卑贱也
　　存疑孔氏颖达曰扬举也干扬举干以舞也
　　案干扬对歌则扬当爲干戈戚扬之扬陈氏澔谓干扬皆舞者所执是也孔说误
　　是故德成而上艺成而下行成而先事成而后是故先王有上有下有先有后然后可以有制于天下也【行下孟反】正义郑氏康成曰德三德也行三行也艺才技也先谓位在上也后谓位在下也言尊卑备乃可制作以爲治法　孔氏颖达曰德成而上者人君及主人之属以道德成就故在上艺成而下者乐师商祝之等艺术成就而在下行成则德成矣德在内而行在外也事成则艺成矣在身谓之艺所爲谓之事人有多少品类先王因其先后使尊卑得分然后乃可制礼作乐爲法以班天下如周公六年乃制礼乐也　陈氏旸曰礼乐之于天下得之斯爲德行之斯爲行能之斯爲艺执之斯爲事德必有行而行不全德者有矣艺必兼事而事不全艺者有矣礼乐之本在人君而其末系于童子有司乐师是德成而上艺成而下也宗庙之敬在尸而致丧之哀在主人祝相尸主以接神特以辨其事而已是行成而先事成而后也先王有制于天下使诸侯朝万国服而百官莫敢不承事者岂有他哉不过上先下后不失本末之施而已右乐情章第七【史记乐书第四郑目录第六吴氏澄纂言改居第五】
　　孔氏颖达曰皇氏云此章爲乐情　张氏守节曰上章明象象必见情乐变则情变故此以情不可变言之中分三段一明礼乐情达鬼神二证礼乐达鬼神之事三明识礼乐之本可尊也
　　案此章承上二篇礼乐之情天地之情而言宜居第四篇首言礼乐之情通乎天地后言礼乐之情超于器数盖惟偩天地之情故能管乎人情也其下乃以乐象章反情和志继之见器数亦正所以象此情耳
　　魏文侯问于子夏曰吾端冕而听古乐则惟恐卧听郑衞之音则不知倦敢问古乐之如彼何也新乐之如此何也
　　正义郑氏康成曰魏文侯晋大夫毕万之后僭诸侯者也【孔疏左闵元年晋献公灭魏以魏赐毕万世本万生芒芒生李李生武仲州州生庄子降降生献子茶茶生简子取取生襄子侈侈生桓子驹驹生文侯斯　案左传州作犨降作绛】端衣也古乐先王之正乐也　孔氏颖达曰自此以下至合之也明魏文侯与子夏问答古乐今乐之异端冕冕也凡冕服其制皆正幅袂二尺二寸袪尺二寸故称端也言古乐何以朴素如彼使人不贪至于卧新乐何以婉美使人嗜爱不知其倦也　张氏守节曰着冕衣端同色故曰端冕听古乐也此当是庙中听乐冕祭服也
　　子夏对曰今夫古乐进旅退旅和正以广匏笙簧会守拊鼓始奏以文复乱以武治乱以相讯疾以雅君子于是语于是道古脩身及家平均天下此古乐之发也【拊音抚复音伏相息亮反讯音信】
　　正义郑氏康成曰旅犹俱也俱进俱退言其齐一也和正以广无奸声也会犹合也皆也言众乐皆待击鼓乃作周礼大师职曰大祭祀帅瞽登歌合奏击拊下管播乐器合奏鼓朄文谓鼓也武谓金也相以节乐拊者以韦爲表装之以穅穅一名相因以名焉今齐人或谓穅爲相雅亦乐器名也状如漆筩中有椎孙氏菼曰整其乱行节之以相赴敌迅疾趣之以
　　雅　孔氏颖达曰此子夏对文侯古乐之体言古乐进退如一而不参差乐音和正寛广而无奸声匏笙簧其器虽多必会合保守待击拊鼓然后作也始奏以文言始奏乐之时先击鼓前文云先鼓以警戒是也复乱以武言舞毕反复乱理欲退之时则击金铙也金属西方可以爲兵刃故爲武鼓主发动众音无兵器之用故爲文治乱以相者相所以辅相于乐乱理也言治理奏乐之时先击相也讯疾以雅者舞者讯疾奏此雅器以节之君子于此时语说乐之义理道古者亦谓说古乐之道理也君子既闻古乐近脩其身次及其家然后平均天下也　陈氏祥道曰拊之设则堂上书所谓搏拊是也其用则先歌周礼所谓登歌合奏击拊是也荀卿曰鞉拊椌楬似万物又曰悬一钟而尚拊大戴礼曰悬一磬而尚拊则拊在一钟一磬之东也言会守拊鼓则众乐待其动而后作也既曰会守拊鼓又曰治乱以相则相非拊也郑氏以相爲拊误矣拊书谓之搏拊明堂位谓之拊搏盖以其或搏或拊莫适先后也尔雅和乐谓之节或说节即相也又曰周礼笙师掌教舂牍应雅以教裓乐郑司农云雅状如漆桶而弇口大二围长五尺六寸以羊韦鞔之有两纽疏画此约汉法云然也郑康成云雅中有椎裓乐裓夏之乐牍应雅教其舂者谓以筑地笙师教之则三器在庭可知矣宾醉而出奏裓夏以此三器筑地爲之行节欲其醉而不失正也工舞而奏雅欲其讯疾而不失正也宾出之奏雅有裓乐则工舞之奏雅各以其舞之曲与　方氏慤曰和足以合生气正足以感顺气凡以言其乐之声也匏笙簧则举八音之乐凡以言乐之器也复乱谓复有所治也治乱而使之理乃所以助乐之和故曰治乱以相讯疾而使之节乃所以正乐之失故曰讯疾以雅讯亦治也语即大司乐所谓乐语也道古即语也以所作者古之乐故从而道古之事郑氏释乐语曰道者言古以制今盖谓是矣平言无上下之偏均言无远近之异　马氏睎孟曰语者所谓既歌而语以成之也道古者道上古之治而以明其作乐之意也
　　存疑郑氏康成曰相即拊也
　　存异张子曰治乱以相爲周召作讯疾以雅爲太公作
　　案自前先鼓三步误以大武释之延及此章亦以周召太公爲说皆误也
　　今夫新乐进俯退俯奸声以滥溺而不止及优侏儒獶杂子女不知父子乐终不可以语不可以道古此新乐之发也【儒音儒獶乃刀反亦作猱】
　　正义郑氏康成曰俯犹曲也言不齐一也滥滥窃也溺而不止声滛乱无以治之獶猕猴也言舞者如猕猴戏也乱男女之尊卑獶或爲优　孔氏颖达曰此子夏对文侯新乐之体新乐谓今世所作淫乐也进俯退俯者谓俯偻曲折不能进退齐一行伍杂乱也奸邪之声滥窃不正不能和正以广也声既淫妙人所贪溺不可禁止不能始奏以文复乱以武也作乐之时乃有俳优杂戏侏儒短小之人状如猕猴男女无别不复知有父子尊卑之礼既与古乐乖违故不可语道于古也　马氏睎孟曰声既以滥而失节又杂之以侏儒女子则乐之淫益甚也语者语君臣父子之节而不知父子则乐终不可以语道古者道其治古之隆而淫声起于乱世则于古无以道　陈氏澔曰奸声以滥即前章所谓涤滥之音溺而不止即前章所谓狄成之音
　　今君之所问者乐也所好者音也夫乐者与音相近而不同【好呼报反】
　　正义郑氏康成曰言文侯好音而不知乐也铿锵之类皆爲音应律乃爲乐　孔氏颖达曰古乐有音声律吕今乐亦有音声律吕是乐与音相近也乐则乐正声和音则心邪声乱是不同也【案郑云律乃爲乐是律无不正孟子所谓不以六律不能正五音也孔云今乐亦有律吕是律有不正盖律用至六尚得比于正声而爲和至七则不得比于正声而爲缪也】
　　文侯曰敢问何如子夏对曰夫古者天地顺而四时当民有德而五谷昌疾疢不作而无妖祥此之谓大当然后圣人作爲父子君臣以爲纪纲纪纲既正天下大定天下大定然后正六律和五声歌诗颂此之谓德音德音之谓乐诗云莫其德音其德克明克明克类克长克君王此大邦克顺克俾俾于文王其德靡悔既受帝祉施于孙子此之谓也【当去声疢丑刃切莫诗作貊长上声王此之王去声俾依注音比去声祉音止施音异】
　　正义郑氏康成曰敢问何如欲知音乐异意大当谓乐不失其所德音有德之音所谓乐也德正应和曰莫【孔疏道德既正天下应和朱子曰莫莫然清净也】照临四方曰明【孔疏莫然而静故能照临天下】勤施无私曰类【孔疏施惠勤劳不私于己外及等类　朱子曰克类能分善恶也】教诲不倦曰长【孔疏能爲人师长】庆赏刑威曰君【朱子曰赏不僭故人以爲庆刑不滥故人以爲威　严氏粲曰君又尊于长学记能爲长然后能爲君】慈和徧服曰顺【孔疏皆昭二十八年左文】俾当爲比声之误也择善从之曰比【朱子曰比上下相亲也】施延也言文王之德皆能如此故受天福延于后世也　孔氏颖达曰此子夏与文侯问答古乐之正歌诗颂谓以琴瑟之歌此诗颂也诗大雅皇矣之篇王季既受天福祉以遗子孙子孙有天下诗云徳音此经之谓也　陈氏祥道曰当四时不忒各当其分也大当三才之理无适不当也　方氏慤曰天气下而地不应地气上而天不应若是则逆非所谓天地之顺也春或雪霜大挚夏或草木零落若是则忒非所谓四时之当也民之有德以其有恒产故有恒心也五谷昌以时和年丰也疢疾也妖则左氏所谓地反物爲妖是也祥与亳有祥之祥同疾疢则灾之加乎人者妖祥则灾之加乎物者疾疢不作而无妖祥凡此四类则知天地之间至纤至悉无不当于理矣故曰此之谓大当夫颂者羙盛徳之形容以歌诗颂故曰此之谓徳音乐者徳之华故徳音之谓乐　严氏粲曰王季虽无心于干誉然其徳明而类长而君顺而比以之君临大邦则克顺而能和其民克比而能亲其民顺言不扰比则驩然相爱矣比及文王其徳无有可悔从容中道无毫髪之慊也言王季之徳传于文王而益盛故能受天之福而延于子孙也
　　存异孔氏颖达曰王季之徳比儗文王无可耻悔辨正朱子曰比于至于也至于文王其徳尤无遗恨
　　今君之所好者其溺音乎文侯曰敢问溺音何从出也子夏对曰郑音好滥淫志宋音燕女溺志衞音趋数烦志齐音敖辟乔志此四者皆淫于色而害于徳是以祭祀弗用也【燕于见反趋音促数音速辟匹亦反乔音骄】
　　正义郑氏康成曰君之所好者其溺音乎言无文王之德则所好非乐也文侯问溺音何从出玩习之久不知所由出也郑宋齐衞四国皆出此溺音滥滥窃奸声也燕安也春秋传曰怀与安实败名【孔疏左传僖二十三年齐姜劝公子重耳语】趋数读爲促速声之误也烦劳也祭祀者不用淫乐　孔氏颖达曰此子夏爲文侯明溺音所出也滥窃谓男女相偷窃郑国乐音好滥相偷窃是淫邪之志也溺没也宋音所安唯女子所以使人意志没溺即前溺而不止是也衞音既促且速所以使人意志烦劳齐音敖狠辟越所以使人意志骄逸此四者既淫色害徳故不用祭祀也云四者皆淫于色是衞与齐皆淫声　陈氏旸曰志淫则心荡志烦则心乱志溺则心下志骄则心髙皆非中声所止非所以爲德音之乐也　周氏谞曰徳音则能善其志溺音则能乱其志
　　存疑孔氏颖达曰案衞诗有桑中淇上是淫佚之外更有促数烦志齐诗有哀公荒淫怠慢襄公淫于妹亦女色之外加以敖辟骄志也
　　案先必有淫溺烦骄之志而后成此好滥燕女趋数敖辟之音此乐之失人感此好滥燕女趋数敖辟之音则亦起淫溺烦乔之志故用乐者当戒淫色害徳亦以音之流荡其感人必至此正不必求其人求其事以实之孔谓淫佚女色之外更加烦志乔志反岐而二之矣
　　诗云肃雝和鸣先祖是听夫肃肃敬也雝雝和也夫敬以和何事不行
　　正义郑氏康成曰言古乐敬且和故无事而不用溺音无所施　孔氏颖达曰此子夏重爲文侯明正乐敬和之事所以劝励文侯用古乐也诗周颂有瞽之篇言乐音敬和而鸣先祖之神听而从之若能敬和施设于政教何事不行也　方氏慤曰肃隂事也而礼由隂作以敬爲主雝阳道也而乐由阳来以和爲主孔子曰知和而和不以礼节之亦不可行也乐中之礼于是见之
　　爲人君者谨其所好恶而已矣君好之则臣爲之上行之则民从之诗云诱民孔易此之谓也【易以豉反】
　　正义郑氏康成曰诱进也孔甚也言民从君所好恶进之于善无难　孔氏颖达曰此子夏劝文侯所好古乐又谨愼行之以此化民无不从也诗厉王大雅板之篇　胡氏铨曰谨好恶谓好古乐恶新乐也诱谓导之
　　案欲民平好恶必人君自谨其好恶此前后血脉贯通处
　　然后圣人作爲鞉鼓椌楬壎篪此六者德音之音也然后钟磬竽瑟以和之干戚旄狄以舞之此所以祭先王之庙也所以献酬酳酢也所以官序贵贱各得其宜也所以示后世有尊卑长幼之序也【鞉音桃椌苦江反楬苦瞎反壎许袁反篪直支反竽音于酳音长竹文反】
　　正义郑氏康成曰六者爲本以其声质也椌楬谓柷敔也壎篪或爲簨虡官序贵贱谓尊卑乐器列数有差次　孔氏颖达曰此论圣人作爲道德之音以示后世也鞉鼓椌楬壎篪其声质素既用质素爲本然后用钟磬竽瑟华美之音以赞和之使文质相杂又用干戚旄羽以舞动之并可用于宗庙之中奏之若乐九变而鬼神格也又用于庙中接纳宾客宾入而奏肆夏及卒爵而乐阕孔子屡叹之是也又用乐体别尊卑于朝廷使各得其宜天子八佾诸侯六佾是也闻乐知德施于子孙是示后世又宗族长幼同听之莫不和顺闺门之内父子兄弟同听之莫不和亲是长幼之序也　陈氏旸曰播鞉而鼓从之中声以发焉击椌而楬止之中声以节焉吹壎而篪应之中声以和焉盖歌诗颂中声之所止也而谓之德音则鞉鼓椌楬壎篪中声之所出也谓之德音之音不亦宜乎圣人既作爲六者之器以寓德音之乐抑又越之金石以爲钟磬宣之匏丝以爲竽瑟所以谐其声舞武以干戚舞文以旄狄所以动其容则八音克谐无相夺伦而神人奚适不和哉行之当时而官序贵贱莫不各得其宜示之后世而尊卑长幼莫不得其序是乐之所乐而礼未尝不行于其间也
　　钟声铿铿以立号号以立横横以立武君子听钟声则思武臣石声磬磬以立辨辨以致死君子听磬声则思死封疆之臣丝声哀哀以立廉廉以立志君子听琴瑟之声则思志义之臣竹声滥滥以立会会以聚众君子听竽笙箫管之声则思畜聚之臣鼓鼙之声讙讙以立动动以进众君子听鼓鼙之声则思将帅之臣君子之听音非听其铿锵而已也彼亦有所合之也【铿苦耕反号胡到反横古旷反磬依注音罄口挺反疆居良反滥力敢反防户外反畜敕六反鼙歩西反讙呼端反又音喧将子亮反】
　　正义郑氏康成曰号号令所以警众也横充也谓气作充满也石声磬磬当爲罄字之误也【孔疏磬是乐器故读爲罄】辨谓分明于节义廉廉隅也滥之意犹擥聚也会犹聚也聚或爲最讙或爲欢动或爲勲闻讙嚣则人意动作有所合谓以声合成己之志　孔氏颖达曰此论乐器之声各别君子之听思其所用之臣也金钟之声铿铿然坚刚故可以兴立号令号令严威则军士壮气充满所以武事可立也石声轻清故罄罄然能分明辨别既能明别节义则不爱其死也哀谓哀怨丝声婉妙哀怨故能立廉隅不越其分以自立其志也竹声擥聚故能立会以聚众笙以匏爲之而在竹声之中者但笙以匏爲体插竹于匏匏竹兼有故笙文在竹也鼓鼙之声讙嚣使人意动作故能进发其众五者声各不同立事有异事随声起是声能立事也　陈氏祥道曰钟声爲兑石声爲干丝声爲离竹声爲震鼓鼙爲坎钟石鼓鼙隂也隂以严厉坚劲爲事故钟声所以象武臣石声所以象死封疆之臣鼓鼙所以象将帅之臣丝竹阳也阳以纯洁滋养爲事故丝声所以象志义之臣竹声所以象畜聚之臣盖乐者乐也君子乐得其内小人乐得其外乐得其内故必思其所象乐得其外则务听其铿锵而已魏文侯之不倦新乐盖亦不过于五者而未及其所象此子夏所以致曲而深谕之也　陈氏旸曰钟于五行爲金于五事爲言于五藏爲气于五性爲义金则奏而爲铿锵言则发而爲号令直其气所以立横方其义所以立武此所以思武臣也磬于八音爲石于八卦爲干石则其形曲折而有别干则其义刚健而不陷有别所以立辨不陷所以致死此所以思死封疆之臣也琴瑟同出于丝丝声则噍杀而哀洁静而廉依义以立志而已此所以思志义之臣也竽笙箫管同出于竹竹声则动浊而滥合比而会有聚众之义焉此所以思畜聚之臣也鼓鼙则爲革声一也士哗而讙羣趋而动有进众之义焉此所以思将帅之臣也盖有死封疆之臣则外足以保疆场有志义之臣则内足以厉风俗有畜聚之臣其众足以顺治有将帅之臣其威足以无敌爲国之道无竞维人而已君子之于音听之在心不在耳诚有所合之也匏竹异制言竹则匏在其中矣革木一声言革则木在其中矣就八音单出言之故谓之声由听其杂比言之故谓之音听音必言君子者惟君子爲能知乐故也方氏慤曰畜若易所谓畜物之畜聚若易所谓聚
　　人之聚畜聚之臣则异乎聚敛之臣矣将帅亦武臣或于听钟声思之或于听鼓鼙之声思之何也谓之武则存乎所守之志而已谓之将帅则见于所行之事焉钟金音也鼓革音也军旅之法以革而进以金而止故其别如此
　　右魏文侯章第八【史记乐书第九郑目录第十一吴氏澄纂言改居第十】
　　宾牟贾侍坐于孔子孔子与之言及乐曰夫武之备戒之已久何也对曰病不得其众也咏叹之淫液之何也对曰恐不逮事也发扬蹈厉之已蚤何也对曰及时事也武坐致右宪左何也对曰非武坐也声淫及商何也对曰非武音也子曰若非武音则何音也对曰有司失其传也若非有司失其传则武王之志荒矣子曰唯丘之闻诸苌亦若吾子之言是也【液音亦宪音轩苌直良反】
　　正义郑氏康成曰武谓周舞也备戒击鼓警众也病犹忧也以不得众心爲忧忧其难也咏叹淫液歌迟之也【孔疏迟待也】逮及也事戎事也及时事时至武事当施也致谓膝至地也宪读爲轩声之误也非武坐言武之事无坐也非武音言武歌在正其军不贪商也时人或说其义爲贪商也有司典乐者也传犹说也荒老耄也言典乐者失其说而时人妄说也书曰王耄荒苌周大夫　王氏肃曰厉疾也备戒虽久至其发作又疾也及时事欲令之事各及时致右宪左右膝至地左膝去地也　孔氏颖达曰自此至不亦宜乎是宾牟贾与夫子相问答之事宾牟姓贾名【张氏守节曰宾姓牟贾名】初论他事次及于乐孔子问作武乐之前先击鼓备戒其众备戒之后久始作舞何也贾答武王伐纣之时忧不得士众之心故先鸣鼓以戒士众久乃出战今武乐令舞者久不即出是象武王忧不得众心故也淫液是贪羡之貌孔子又问欲舞之前其歌声何意吟咏长叹歆羡贾答象武王伐纣恐诸侯不至不逮及战事故长声而叹其音连延不絶欲待众之至也孔子又问初舞之时即手足发扬蹈地而猛厉之蚤何也贾对所以舞时蚤爲发扬蹈厉象武王及时伐纣战事也此答非者以下云发扬蹈厉太公之志故知非也孔子又问武人何忽有时而跪以右膝至地而左足仰之贾答此非是武人之坐以舞法无坐也此答亦非者下云武乱皆坐周召之治故知非也淫贪也当时人不晓武音谓此歌声爲贪商孔子以时人之意问贾云何意有贪商之声贾答武王应天从人不得已而伐之何容有贪商之声故言非武音也孔子因问贪商之歌则何音也贾答是典乐有司失其传说若非失其传说将实爲贪商则是武王之志荒耄矣吾子相亲之辞
　　案竹书纣五十一年乃武王之十年冬十一月诸侯会师孟津请伐纣武王谕以纣不可伐而还纣杀比干囚箕子微子出奔武王曰纣不可不伐矣明年春警诸侯师秋伐殷师次鲜原盖会师孟津诸侯皆请伐纣而武王不许者三仁犹在庶其改之也至比干死微子亡不得不伐矣然春警师师未起也秋师起矣犹次鲜原未行也盖以箕子尚囚纣若免而出之则犹或改于万一也纣终不悛且恃其如林之众以相敌不得已十一月师渡孟津而纣亡矣故始之备戒之已久象春警师也咏叹之淫液之迟而又久象师次鲜原也发扬蹈厉象师渡孟津至于牧野诗所谓时维鹰扬也武王革殷其不得已之心皆形见于乐贾所答皆非子反覆明其迟之又久之故而非病不得众非恐不逮事皆见孔谓贾上两答是亦误也又案咏叹淫液声淫及商皆谓歌声大武六章皆歌者在堂上舞者在堂下歌者自歌舞者自舞特其缓急疾徐皆相应而当日情事自见耳国语牧野之事音皆尚宫周官大祭祀之乐无商而当时有淫而及商声者故知非武音若武乐果有此音则武王杀伐之心动而志荒矣贾知武王无此心故夫子亟许之
　　宾牟贾起免席而请曰夫武之备戒之已久则既闻命矣敢问迟之迟而又久何也子曰居吾语女夫乐者象成者也总干而山立武王之事也发扬蹈厉太公之志也武乱皆坐周召之治也【二迟字并直诗反方氏上迟去声待也语鱼据反女音汝大音泰】
　　正义郑氏康成曰迟之迟【案疏引贺説则迟之指备戒言迟而又久指立于缀言之字当絶此聨下迟字意必传写之误特依本文存之而缀以说疏仝】谓久立于缀居犹安坐也成谓已成之事也总干持盾也山立犹正立也象武王持盾正立待诸侯也发扬蹈厉所以象威武时也武舞象战鬭也皆坐象周公召公以文止武也　王氏肃曰武乱武之治也皆坐以象安民无事也　孔氏颖达曰宾牟贾前答孔子虽爲孔子所许贾犹有不晓者故请问孔子也免席避席也迟之迟者贺氏云备戒已久是迟久立于缀亦是迟而又久何意如此孔子言作乐者仿象其成功者也将舞之时舞人总持干盾以正立似山不动摇象武王持盾以待诸侯之至也武乐之舞发扬蹈厉象太公威武之志武舞之坐象周公召公以文止武也　张子曰总干而山立是舞中有一人象武王之治者然以就舞位而乐尸养老必天子有时而亲爲也　方氏慤曰上迟音穉待也所谓待诸侯之至也下迟如字盖迟未至于久迟而又久则迟之至也乐象成者以其成功形见于乐也干所以自防戚所以致诛见武王之用武无事于致诛姑自爲之防耳发扬蹈厉见乎手足之鼓舞手足之鼓舞存乎心之所之故曰太公之志陈氏澔曰乱乐之卒章也
</div>
    <div class="pagination">
<a href="钦定礼记义疏_page66.html">上一页</a><span>...</span><a href="钦定礼记义疏_page62.html">62</a><a href="钦定礼记义疏_page63.html">63</a><a href="钦定礼记义疏_page64.html">64</a><a href="钦定礼记义疏_page65.html">65</a><a href="钦定礼记义疏_page66.html">66</a><span class="current-page">67</span><a href="钦定礼记义疏_page68.html">68</a><a href="钦定礼记义疏_page69.html">69</a><a href="钦定礼记义疏_page70.html">70</a><a href="钦定礼记义疏_page71.html">71</a><a href="钦定礼记义疏_page72.html">72</a><span>...</span><a href="钦定礼记义疏_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
