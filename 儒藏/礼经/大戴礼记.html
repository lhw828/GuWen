<!DOCTYPE html>
<html>
<head>
    <meta charset="UTF-8">
    <title>大戴礼记 - 第 1 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大戴礼记 - 第 1 页/共 25 页</h1>
    <div class="content">　　钦定四库全书　　　　经部四
　　大戴礼记目录　　　　礼类三【附録】
　　卷一
　　王言　　　　　　哀公问五仪
　　哀公问于孔子　　礼三本
　　卷二
　　礼察　　　　　　夏小正
　　卷三
　　保傅
　　卷四
　　曽子立事　　　　曽子本孝
　　曽子立孝　　　　曽子大孝
　　曽子事父母
　　卷五
　　曽子制言上　　　曽子制言中
　　曽子制言下　　　曽子疾病
　　曽子天圆
　　卷六
　　武王践阼　　　　卫将军文子
　　卷七
　　五帝德　　　　　帝系
　　劝学
　　卷八
　　子张问入官　　　盛德
　　卷九
　　千乘　　　　　　四代
　　虞戴德　　　　　诰志
　　卷十
　　文王官人　　　　诸侯迁庙
　　诸侯衅庙
　　卷十一
　　小辨　　　　　　用兵
　　少闲
　　卷十二
　　朝事　　　　　　投壶
　　卷十三
　　公冠　　　　　　本命
　　易本命
　　【臣】等谨案大戴礼记十三卷汉戴德撰隋书经籍志云大戴礼记十三卷汉信都王太傅戴德撰梁有諡法三卷后汉安南太守刘熙注亡崇文总目云大戴礼记十卷三十五篇又一本三十三篇中兴书目云今所存止四十篇晁公武读书志云篇目自三十九篇始无四十三四十四四十五六十一四篇有两七十四而韩元吉熊朋来黄佐吴澄竝云两七十三陈振孙云两七十二盖后人于盛德第六十六别出明堂一篇为六十七其余篇第或至文王官人第七十一改为七十二或至诸侯迁庙第七十二改为七十三或至诸侯衅庙第七十三改为七十四故诸家所见不同因有新析一篇则与旧有之一篇篇数重出也汉许慎五经异义论明堂称戴记礼説盛德记即明堂篇语魏书李谧传隋书牛宏传俱称盛德篇或称泰山盛德记知析盛德篇为明堂篇者出于隋唐之后又郑康成六艺论曰戴德传记八十五篇司马贞曰大戴礼合八十五篇其四十七篇亡存三十八篇盖夏小正一篇多别行隋唐间录大戴礼者或阙其篇是以司马贞云然原书不别出夏小正篇实阙四十六篇存者宜为三十九篇中兴书目乃言存四十篇则窜入明堂篇题自宋人始矣隋志又曰戴圣删大戴之书为四十六篇马融足月令明堂位乐记合为四十九篇今攷孔颖达义疏于乐记云按别録礼记四十九篇乐记第十九然则乐记篇第刘向列之别録即与今不殊后汉书桥元传云七世祖仁着礼记章句四十九篇号曰桥君学仁即班固所説小戴授梁人桥仁季卿者也刘向当成帝时校理秘书桥仁亲受业小戴之门亦成帝时为大鸿胪刘桥所见篇数已为四十有九而融远在后汉之季小戴书不待融足三篇甚明康成尝受学于融者其六艺论亦但曰戴圣传礼四十九篇作隋书者徒附会大戴阙篇以为即小戴所録而尚多三篇不符遂漫归之融耳然因是而知隋唐间大戴阙篇与今本无异故今本卷数适同隋志卷数也书中夏小正篇最古其诸侯迁庙诸侯衅庙投壶公冠皆礼古经遗文又艺文志曾子十八篇久逸是书犹存其十篇自立事至天圆篇题上悉冠以曾子者是也书有注者八卷五卷无注疑阙逸非完书朱子引明堂篇郑氏注云法龟文殆以注归之康成考注内征引有康成谯周孙炎宋均王肃范甯郭象诸人下逮魏晋之儒王应麟困学纪闻指为卢辩注据周书辩字景宣官尚书右仆射以大戴礼未有解诂乃注之其兄景裕谓曰昔侍中注小戴今尔注大戴庻缵前修矣王氏之言信而有征是书正文并注讹舛几不能成诵而永乐大典内散见仅十六篇今以各本及古籍中摭引大载礼记之文参互校订附案语于下方史绳祖有言大戴记列之十四经其説今不可攷然先王旧制时有征焉固亦礼经之羽翼也乾隆四十七年四月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　钦定四库全书
　　大戴礼记卷一
　　汉　戴德　撰
　　王言第三十九
　　哀公问五仪第四十
　　哀公问于孔子第四十一
　　礼三本第四十二
　　王言【案王各本讹作主今据篇内订正】
　　孔子闲居曾子侍孔子曰参今之君子惟士与大夫之言之闲也【案闲古闲切刘本朱本沈本作闻据下文云吾王言盖对今之君子所言不出士大夫之言之闲今从袁本程本髙安本方本】其至于君子之言者甚希矣于乎吾王言其不出而死乎哀哉【案王字篇内凡十九见曰王言者二曰明王者十六曰霸王者一程本朱本沈本竝讹作主刘本袁本髙安本昔者明王必尽知天下良士之名此一处未讹今据以订正考郑康成注坊记云大夫有臣者称之曰主不言君避诸侯也韦昭注国语于鲁语云大夫称主妻亦如之于晋语云大夫妻称主从夫称也尔雅释诂林烝天帝皇王后辟公侯君也主字不得列其间曲礼凡执主器注云主君也疏云礼大夫称主今此言主上通天子诸侯下含大夫为君者故幷曰主盖曲礼称凡执主器概就为臣者言不遗其臣于大夫者今此篇陈明王所以王天下之道不得称主明矣况霸王对举谓霸者王者不可言霸王甚明王肃私定家语多勦袭此书仍作王言篇】曾子起曰敢问何谓王言孔子不应曾子惧肃然抠衣下席曰弟子知其不孙也【案孙逊古通用】得夫子之闲也难【案闲古苋切朱本沈本讹作闻下同今从刘本袁本程本髙安本方本】是以敢问也孔子不应曾子惧退负序而立孔子曰参女可语明王之道与曾子曰不敢以为足也得夫子之闲也难是以敢问孔子曰居吾语女【案居字从方本订定他本脱此字杨氏先圣大训载此篇亦作居吾语女】道者所以明德也德者所以尊道也是故非德不尊非道不明虽有国马【案马他本讹作焉今从刘本】不教不服不可以取千里【案此下旧注里一本作理乃校书者所加非卢氏注文】虽有博地众民【案地沈本讹作施今从各本】不以其道治之【案道他本讹作地今从方本】不可以霸王是故昔者明王内修七教外行三至七教修焉可以守三至行焉可以征七教不修虽守不固三至不行虽征不服是故明王之守也必折冲乎千里之外其征也衽席之上还师是故内修七教而上不劳外行三至而财不费此之谓明王之道也曾子曰敢问不费不劳可以为明乎孔子愀然扬麋曰【案麋眉古通用旧注麋一作眉亦校书者语非卢氏注文】参女以明王为劳乎昔者舜左禹而右臯陶不下席而天下治夫政之不中君之过也政之既中【案既沈本讹作不今从各本】令之不行职事者之罪也明王奚为其劳也昔者明王关讥而不征市鄽而不税税十取一使民之力岁不过三日入山泽以时有禁而无征【案此下旧注一作入山泽以时而不禁夫圭田无征亦校书者语非卢氏注文】此六者取财之路也明王舍其四者而节其二者明王焉取其费也曾子曰敢问何谓七教孔子曰上敬老则下益孝上顺齿则下益悌上乐施则下益谅上亲贤则下择友上好德则下不隐【案此下旧注一作上好德则下隐慝亦校书者语非卢氏注文】上恶贪则下耻争上强果则下廉耻民皆有别则政亦不劳矣【案则政二字他本作则贞则正四字就上文廉耻有别为七教之一此句乃总上文因政讹作正更衍则贞二字耳今从方本】此谓七教七教者治民之本也教定则本正矣【案朱本作则正矣方本作本正矣他本皆作是正矣当是则本二字讹成一是字今从朱本方本合订】上者民之表也表正则何物不正是故君先立于仁则大夫忠而士信民敦工璞商慤女憧妇空空七者教之志也七者布诸天下而不窕内诸寻常之室而不塞【案内纳古通用】是故圣人等之以礼立之以义行之以顺而民弃恶也如灌曾子曰弟子则不足道则至矣孔子曰参姑止又有焉昔者明王之治民有法必别地以州之分属而治之然后贤民无所隐暴民无所伏使有司日省而时考之【案而他本讹作如由音近而讹今从方本】嵗诱贤焉则贤者亲不肖者惧【案他本脱者字今从刘本】使之哀鳏寡养孤独恤贫穷诱孝悌选贤举能此七者修则四海之内无刑民矣上之亲下也如腹心则下之亲上也如保子之见慈母也【案保緥古通用】上下之相亲如此然后令则从施则行因民既迩者説远者来懐然后布指知寸布手知尺舒肘知寻十寻而索百步而堵【案古者以长百步濶一步为畮堵字当是畮字之讹堵髙一丈濶六尺非百步也】三百步而里千步而井【案井九百畮其方三百步积九万步此云千步非也千步二字当是方里之讹】三井而句烈三句烈而距五十里而封百里而有都邑乃为畜积衣裘焉使处者恤行者有与亡【案与他本讹作兴今从方本】是以蛮夷诸夏虽衣冠不同言语不合莫不来至朝觐于王故曰无市而民不乏无刑而民不违毕弋田猎之得不以盈宫室也征敛于百姓非以充府库也优怛以补不足【案懮各本皆讹作慢考楚辞九章曰伤余心之懮懮则懮字之义可见今从杨本】礼节以损有余故曰多信而寡貌其礼可守其信可复其迹可履其于信也如四时春秋冬夏其博有万民也如饥而食如渴而饮下土之人信之如暑热冻寒【案如他本讹作夫今从方本】远若迩非道迩也及其明德也是以兵革不动而威用利不施而亲此之谓明王之守也折冲乎千里之外此之谓也曾子曰敢问何谓三至孔子曰至礼不让而天下治至赏不费而天下之士説至乐无声而天下之民和明王笃行三至故天下之君可得而知也天下之士可得而臣也天下之民可得而用也曾子曰敢问何谓也孔子曰昔者明王必尽知天下良士之名【案必他本讹作以今从方本】既知其名又知其数既知其数又知其所在明王因天下之爵以尊天下之士此之谓至礼不让而天下治因天下之禄以富天下之士此之谓至赏不费而天下之士説天下之士説则天下之明誉兴【案明誉犹显誉也惟沈本作名誉今从各本】此之谓至乐无声而天下之民和故曰所谓天下之至仁者能合天下之至亲者也所谓天下之至知者能用天下之至和者也所谓天下之至明者能选天下之至良者也此三者咸通然后可以征是故仁者莫大于爱人知者莫大于知贤政者莫大于官贤有士之君修此三者则四海之内拱而俟然后可以征明王之所征必道之所废者也彼废道而不行然后诛其君致其征吊其民而不夺其财也故曰明王之征也犹时雨也至则民説矣是故行施弥博得亲弥众此之谓衽席之上乎还师
　　哀公问五仪【案仪各本讹作义今据荀子哀公篇人有五仪订正】
　　鲁哀公问于孔子曰吾欲论吾国之士与之为政何如者取之孔子对曰生乎今之世志古之道居今之俗服古之服舍此而为非者不亦鲜乎哀公曰然则今夫章甫句屦绅带而搢笏者【案句荀子作絇】此皆贤乎孔子曰否不必然今夫端衣裳冕而乘路者志不在于食荤斩衰菅屦杖而歠粥者【案菅他本讹作蕳攷荀子作菅今从方本】志不在于饮食故生乎今之世志古之道居今之俗服古之服舍此而为非者虽有不亦鲜乎哀公曰善【案此下荀子有孔子曰人有五仪有庸人有士有君子有贤人有大圣哀公曰敢问凡二十六字此文脱】何如则可谓庸人矣孔子对曰所谓庸人者口不能道善言而志不邑邑【案邑悒古通用】不能选贤人善士而托其身焉以为己忧动行不知所务止立不知所定日选于物不知所贵从物而流不知所归五凿为政心从而壊若此则可谓庸人矣哀公曰善何如则可谓士矣孔子对曰所谓士者虽不能尽道术必有所由焉虽不能尽善尽美必有所处焉是故知不务多而务审其所知行不务多而务审其所由言不务多而务审其所谓知既知之行既由之言既顺之若夫性命肌肤之不可易也富贵不足以益贫贱不足以损若此则可谓士矣哀公曰善何如则可谓君子矣孔子对曰所谓君子者躬行忠信其心不置【案置他本讹作买考后卷文王官人篇有施而不置注云不形于心色也可证其心不置之义今从刘本】仁义在已而不害不知闻志广博而色不伐思虑明达而辞不争君子犹然如将可及也而不可及也如此可谓君子矣哀公曰善敢问何如可谓贤人矣【案他本脱可字今从朱本沈本】孔子对曰所谓贤人者好恶与民同情取舎与民同统行中矩绳而不伤于本言足法于天下而不害于其身穷为匹夫而愿富【案穷他本讹作躬今从方本】贵为诸侯而无财如此则可谓贤人矣哀公曰善敢问何如可谓圣人矣孔子对曰所谓圣人者知通乎大道应变而不穷能测万物之情性者也大道者所以变化而凝成万物者也情性也者所以理然不然取舎者也故其事大配乎天地参乎日月杂于云蜺总要万物穆穆纯纯其莫之能循若天之司莫之能职百姓淡然莫知其善【案莫他本皆作不今从永乐大典本】若此则可谓圣人矣哀公曰善孔子出哀公送之
　　哀公问于孔子
　　哀公问于孔子曰大礼何如君子之言礼何其尊也孔子曰丘也小人何足以知礼君曰否吾子言之也孔子曰丘闻之也民之所由生礼为大非礼无以节事天地之神明也非礼无以辨君臣上下长幼之位也非礼无以别男女父子兄弟之亲昏姻疏数之交也君子以此之为尊敬【案此下小戴有然字】夫然后以其所能教百姓【案小戴无夫字】不废其会节有成事然后治其雕镂文章黼黻以嗣其顺之然后言其丧葬【案小戴作丧算】备其鼎俎设其豕腊修其宗庙嵗时以敬祭祀以序宗族则安其居处【案小戴作即安其居节】丑其衣服卑其宫室车不雕几器不刻镂食不二味以与民同利昔之君子之行礼者如此公曰今之君子胡莫之行也孔子曰今之君子好色无厌【案色小戴作实】淫德不倦荒怠敖慢固民是尽忤其众以伐有道【案忤小戴作午】求得当欲不以其所古之用民者由前【案古小戴作昔】今之用民者由后今之君子莫为礼也孔子侍坐于哀公哀公曰敢问人道谁为大孔子愀然作色而对曰君及此言也【案君下小戴有之字】百姓之德也固臣敢无辞而对人道政为大公曰敢问何谓为政孔子对曰政者正也君为正则百姓从政矣君之所为百姓之所从也君所不为百姓何从公曰敢问为政如之何孔子对曰夫妇别父子亲君臣义【案义他本作严今从永乐大典本】三者正则庻民从之矣【案民小戴作物】公曰寡人虽无似也愿闻所以行三言之道可得而闻乎【案小戴无而字】孔子对曰古之为政爱人为大所以治爱人礼为大所以治礼敬为大敬之至也【案小戴作至矣】大昏为大大昏至矣大昏既至冕而亲迎亲之也亲之也者亲之也是故君子兴敬为亲舍敬是遗亲也弗爱不亲弗敬不正爱与敬其政之本与公曰寡人愿有言然冕而亲迎不已重乎孔子愀然作色而对曰合二姓之好以继先圣之后以为天地社稷宗庙之主【案社稷小戴在宗庙之下】君何谓已重乎公曰寡人固不固焉得闻此言也【案不固永乐大典本作不问】寡人欲问不得其辞请少进孔子曰天地不合万物不生大昏万世之嗣也君何谓已重焉【案何下各本多衍以字方本无前君何谓已重乎亦无以字】孔子遂有言曰【案小戴无有字】内以治宗庙之礼足以配天地之神明出以治直言之礼足以立上下之敬物耻足以振之国耻足以兴之为政先礼礼者政之本与【案者小戴作其】孔子遂言曰昔三代明王之政必敬其妻子也有道妻也者亲之主也敢不敬与子也者亲之后也敢不敬与君子无不敬也敬身为大身也者亲之枝也敢不敬与不能敬其身是伤其亲伤其亲是伤其本伤其本枝从而亡三者百姓之象也身以及身子以及子配以及配【案配小戴竝作妃】君子行此三者【案小戴无子字】则忾乎天下矣先王之道也【案先他本及小戴竝作大今从永乐大典本】如此国家顺矣【案国上小戴有则字】公曰敢问何谓敬身孔子对曰君子过言则民作辞过动则民作则君子言不过辞动不过则百姓不命而敬恭如是则能敬其身能敬其身则能成其亲矣公曰敢问何谓成亲孔子对曰君子也者人之成名也百姓归之名谓之君子之子是使其亲为君子也是为成其亲名也已【案亲下小戴有之字】孔子遂言曰古之为政【案之他本讹作人今从方本】爱人为大不能爱人不能有其身【案他本脱能字今从方本】不能有其身不能安土不能安土不能乐天不能乐天不能成身公曰敢问何谓成身孔子对曰不过乎物公曰敢问君子何贵乎天道也【案他本脱子字今从髙安本】孔子对曰贵其不已如日月西东相从而不已也【案西东小戴作东西】是天道也不闭其久也【案小戴无也字】是天道也无为物成【案为下小戴有而字】是天道也已成而明是天道也公曰寡人憃愚冥烦【案憃永乐大典本刘本讹作蠢】子识之心也【案识小戴作志郑注读为识】孔子蹴然避席而对曰仁人不过乎物孝子不过乎物是故仁人之事亲也如事天事天如事亲【案他本脱故字今从方本】是故孝子成身公曰寡人既闻是言也无如后罪何孔子对曰君之及此言也是臣之福也
　　礼三本
　　礼有三本天地者生之本也【案生字程本方本竝作性今从荀子史记及沈本】先祖者类之本也君师者治之本也无天地焉生无先祖焉出无君师焉治三者偏亡无安之人故礼上事天下事地宗事先祖而宠君师是礼之三本也王者天太祖诸侯不敢壊【案壊他本作懐今从永乐大典本刘本朱本沈本盖诸侯以始封之君为太祖不敢壊谓不祧也】大夫士有常宗所以别贵始德之本也郊止天子社至诸侯【案至字他本作止今从方本及荀子】道及士大夫【案此下旧注一本有荀子云六字乃校书者所加非卢氏注文】所以别尊者事尊卑者事卑宜钜者钜宜小者小也【案别字下各本有尊卑二字今从方本及荀子】故有天下者事七世有国者事五世有五乘之地者事三世有三乘之地者事二世待年而食者【案待年谓农夫力田者也荀子作持手史记作有持牲】不得立宗庙所以别积厚者流泽广积薄者流泽卑也【案各本多重积厚二字今从程本髙安本广字他本多作光今从永乐大典本也字各本多作亦如之今从朱本沈本】大飨尚尊爼生鱼先大羮贵饮食之本也大飨尚尊而用酒【案此下荀子有醴字】食先黍稷而饭稻粱祭哜大羮而饱乎庻羞贵本而亲用也【案他本脱也字今从方本及荀子】贵本之谓文亲用之谓理两者合而成文以归大一夫是谓大隆故尊之尚酒也爼之生鱼也豆之先大羮也一也【案各本多脱此二字今从方本及荀子史记】利爵之不卒也【案爵各本多讹作省今从方本及荀子史记】成事之爼不尝也三侑之不食也一也大昏之未发齐也庙之未纳尸也始卒之未小敛也一也【案各本多脱此二字今从方本及荀子】大路车之素幭也郊之麻冕也丧服之先散带也【案各本多脱也字今从方本及荀子】一也三年之哭不文也清庙之歌一倡而三叹也县一罄而尚拊搏【案左傅室如县罄服防读罄为磬】朱而通越也【案各本脱也字今从方本】一也凡礼始于脱成于文终于隆故至备情文俱尽其次情文迭兴【案迭他本作佚今从刘本髙安本】其下复情以归大一天地以合四时以洽日月以明星辰以行江河以流万物以倡好恶以节喜怒以当以为下则顺以为上则明万变不乱贷之则防




　　大戴礼记卷一
　　钦定四库全书
　　大戴礼记卷二
　　汉　戴德　撰
　　礼察第四十六
　　夏小正第四十七
　　礼察
　　孔子曰君子之道譬犹防与夫礼之塞乱之所从生也犹防之塞水之所从来也故以旧防为无用而壊之者必有水败以旧礼为无所用而去之者【案他本脱所字今从程本朱本髙安本】必有乱患故婚姻之礼废则夫妇之道苦而淫辟之罪多矣乡饮酒之礼废则长幼之序失而争鬭之狱繁矣聘射之礼废则诸侯之行恶而盈溢之败起矣丧祭之礼废则臣子之恩薄而倍死忘生之徒众矣【案徒他本讹作礼今从方本】
　　凡人之知能见已然不能见将然礼者禁于将然之前【案各本多脱于字今从沈本】而法者禁于巳然之后是故法之用易见而礼之所为至难知也【案至各本讹作生今从方本】若夫庆赏以劝善刑罚以惩恶先王执此之正坚如金石行此之信顺如四时处此之功无私如天地尔岂顾不用哉然而曰礼云礼云【案而各本多作如今从方本】贵絶恶于未萌而起教于微眇【案教各本多作敬今从方本及汉书】使民日徙善远罪而不自知也孔子曰听讼吾犹人也必也使无讼乎此之谓也为人主计者莫如先审取舍【案先各本多讹作安今从方本及汉书】取舎之极定于内安危之萌应于外也安者非一日而安也危者非一日而危也皆以积然不可不察也善不积不足以成名恶不积不足以灭身而人之所行各在其取舍以礼义治之者积礼义以刑罚治之者积刑罚刑罚积而民怨倍礼义积而民和亲故世主欲民之善同而所以使民之善者异或导之以德教或欧之以法令导之以德教者德教行而民康乐欧之以法令者法令极而民哀戚哀乐之感祸福之应也我以为秦王之欲尊宗庙而安子孙与汤武同然而汤武能广大其德【案然而各本讹作然则如三字今从方本】久长其后行五百嵗而不失秦王亦欲至是而不能持天下十余年即大败之此无他故也汤武之定取舎审而秦王之定取舎不审也易曰君子慎始差若毫厘缪以千里取舎之谓也然则为人主师傅者不可不日夜明此【案不可不各本讹作不可以今从方本】问为天下如何曰天下器也今人之置器置诸安处则安置诸危处则危而天下之情与器无以异在天子所置尔汤武置天下于仁义礼乐而德泽洽禽兽草木广育被蛮貊四夷累子孙十余世厯年久五六百嵗此天下之所共闻也秦王置天下于法令刑罚德泽无一有而怨毒盈世民憎恶如仇雠祸几及身子孙诛絶此天下之所共见也夫用仁义礼乐为天下者行五六百嵗犹存用法令为天下者十余年即亡是非明斆大验乎人言曰听言之道必以其事观之则言者莫敢妄言今或言礼义之不如法令【案今字下各本多衍子字今从方本及汉书】教化之不如刑罚人主胡不承殷周秦事以观之乎
　　夏小正
　　正月
　　启蛰言始发蛰也
　　鴈北乡先言鴈而后言乡者何也见鴈而后数其乡也乡者何也乡其居也鴈以北方为居何以谓之【案此下各本或衍一居字或衍为居二字今从方本】生且长焉尔九月遰鸿鴈先言遰而后言鸿鴈何也见遰而后数之则鸿鴈也何不谓南乡也曰非其居也故不谓南乡记鸿鴈之遰也而不记其乡何也【案而各本多作如今从傅本】曰鸿不必当小正之遰者也雉震呴呴也者鸣也震也者鼓其翼也【案各本讹作震也者鸣也呴也者鼓其翼也徐坚初学记两引此文今据以订正】正月必雷雷不必闻惟雉为必闻之何以谓之【案四字句絶篇内凡三见皆申上之辞】雷则雉震呴相识以雷
　　鱼陟负氷陟升也负氷云者言解蛰也
　　农纬厥耒纬束也束其耒云尔【案此下各本衍者字今从方本】用是见君之亦有耒也
　　初嵗祭耒始用畅也【案此下旧注畅一作畼及校书者所加非卢氏注文畼鬯畅古通用】其曰初嵗云者畅也者终嵗之用祭也言是月之始用之也初者始也【案此条惟初嵗祭耒四字是古经经不仅曰祭耒而必曰初嵗祭耒以祭必用畅而用之自是始故加初嵗二字以表此祭为终嵗用畅之始始用畅也正解经文言初嵗二字所兼含之意下复申之曰其曰初嵗云者以畅是终嵗之祭所皆用初嵗对终嵗而言各本或讹作其用初云尔仪礼经传通解作其曰初云尔也者又移此句于畅也者终嵗之用祭也下文理隔碍不可通其列夏小正经文増始用】
　　【畅三字为经愈生纷纠矣方本作其曰初嵗云者与下文一气通贯】
　　或曰祭韭也【案此五字当移下条园之燕者也下舛误在此】
　　囿有见韭【案各本脱见字今从傅本】囿也者【案各本脱者字今从傅本】园之燕者也
　　时有俊风俊者大也大风南风也何大于南风也曰合冰必于南风解冰必于南风生必于南风收必于南风故大之也
　　寒日涤冻涂涤也者变也变而暖也冻涂者冻下而泽上多也【案释泽古通用】
　　田鼠出田鼠者嗛鼠也记时也
　　农率均田率者循也均田者始除田也言农夫急除田也
　　獭献鱼【案各本多脱此三字今从方本】獭祭鱼其必与之献何也【案与之下旧注与疑作谓乃校书者所加非卢氏注文】曰非其类也祭也者得多也善其祭而后食之十月豺祭兽谓之祭獭祭鱼谓之献何也豺祭其类獭祭非其类故谓之献大之也
　　鹰则为鸠鹰也者其杀之时也鸠也者非其杀之时也善变而知仁也故其言之也曰则【案其字傅本作具非】尽其辞也鸠为鹰变而之不仁也故不尽其辞也
</div>
    <div class="pagination">
<span class="current-page">1</span><a href="大戴礼记_page2.html">2</a><a href="大戴礼记_page3.html">3</a><a href="大戴礼记_page4.html">4</a><a href="大戴礼记_page5.html">5</a><a href="大戴礼记_page6.html">6</a><span>...</span><a href="大戴礼记_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
