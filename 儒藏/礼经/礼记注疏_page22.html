<!DOCTYPE html>
<html>
<head>
    <meta charset="UTF-8">
    <title>礼记注疏 - 第 22 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记注疏 - 第 22 页/共 36 页</h1>
    <div class="content">　　大学之敎也时敎必有正业退息必有居注有居有常居也学不学操缦不能安注操缦杂弄音义【操七刀反注同缦末怛反杂徂合反】不学博依不能安诗注博依广譬喻也依或爲衣音义【依于岂反注皆同】不学杂服不能安礼注杂服冕服皮弁之属杂或爲雅不兴其艺不能乐学注兴之言喜也歆也艺谓礼乐射御书数音义【兴虚应反歆许金反】故君子之于学也藏焉脩焉息焉游焉注藏谓懐抱之修习也息谓作劳休止谓之息游谓闲暇无事谓之游音义【闲音闲】夫然故安其学而亲其师乐其友而信其道是以虽离师辅而不反也兑命曰敬孙务时敏厥脩乃来其此之谓乎注敬孙敬道孙业也敏疾也厥其也学者务及时而疾其所脩之业乃来音义【乐其音岳又音洛又五孝反离力智反】疏【正义曰此一节论敎学之道必当优柔寛缓不假急速游息孙顺其学乃成大学之教也时者言敎学之道当以时习之敎必有正业者正业谓先王正典非诸子百家是教必用正典教之也退息必有居者退息谓学者疲倦而暂休息有居谓学者退息必有常居之处各与其友同居得相谘决不可杂滥也学不学操缦不能安者此以下并正业积渐之事也此敎乐也乐主和故在前然后须以积渐故操缦爲前也操缦者杂弄也琴瑟之属学之须渐言人将学琴瑟若不先学调杂弄则手指不便手指不便则不能安正其先学杂弄然后音曲乃成也不学博依不能安诗者此敎诗法者诗是乐歌故次乐也博广也依谓依倚也谓依倚譬喻也若欲学诗先依倚广博譬喻若不学广博譬喻则不能安善其诗以诗譬喻故也不学杂服不能安礼者此敎礼法也前诗后礼亦其次也杂服自衮而下至皮弁朝服端之属礼谓礼之经也礼经正体在于服章以表贵贱今若欲学礼而不能明杂衣服则心不能安善于礼也不兴其艺不能乐学者此总结上三事并先从小起义也兴谓歆喜也故尔雅云歆喜兴也艺谓操缦博依六艺之等若欲学诗书正典意不歆喜其杂艺则不能躭翫乐于所学之正道故君子之于学也藏焉脩焉息焉游焉者故谓因上起下之辞学虽积渐故君子之人爲学之法恒使业不离身藏谓心常懐抱学业也脩谓脩习不废也息谓作事倦息之时而亦存学也游谓闲暇无事游行之时亦在于学言君子于学无时暂替也夫然故安其学而亲其师者此明亲师爱友也然如此也若能藏脩息游无时暂替能如此者乃能安其所学业言安学业既深必知此深由本师故至于亲爱师也乐其友者师既获亲而同志之友亦被于乐重然前三年乐羣五年亲师亲师在乐羣之后而此前亲师后乐友者羣即友也爲义然也前明始学故乐友在前此明学业已成故亲师爲首矣而信其道者其道已道也既亲师乐友已道深眀心自说信不复虚妄一云信师友之道前安学故乃亲师乐友后乃信道也是以虽离师辅而不反也者辅即友也友主切磋是辅己之道深远也离犹违也已道深明不复虚妄心自信之若假令违离师友独在一处而讲说不违反于师友昔日之意防此则强立不反也兑命曰者引尚书合结之敬孙务时敏者此句结防习也常能敬重其道孙顺学业而务习其时疾速行之故云敬孙务时敏敏犹疾速也厥脩乃来者此句结亲师敬道也厥其也若敬孙以时疾行不废则其所脩之业乃来谓所学得成也所以尊师乐友其此之谓乎者兑命所云其此经之谓乎】
　　今之敎者呻其占毕多其讯注呻吟也占视也简谓之毕讯犹问也言今之师自不晓经之义但吟诵其所视简之文多其难问也呻或爲慕讯或爲訾音义【呻音申一音新吟也占勑沾反视也讯字又作谇音信问也呻吟鱼金反又作訡同难乃旦反訾才斯反又音紫】言及于数注其发言出说不首其义动云有所法象而已音义【数色住反】进而不顾其安注务其所诵多不惟其未晓使人不由其诚注由用也使学者诵之而爲之说不用其诚敎人不尽其材注材道也谓师有所隠也易曰兼三材而两之谓天地人之道其施之也悖其求之也佛注敎者言非则学者失问音义【施始移反下同悖布内反佛本文作拂扶弗反】夫然故隠其学而疾其师苦其难而不知其益也注隐不称也不知其益若无益然虽终其业其去之必速注速疾也学不心解则忘之易音义【去如字又起吕反解胡买反忘亡亮反易以豉反下文注皆同音】敎之不刑其此之由乎注刑犹成也疏【正义曰此一节论敎者违法学者所以不成是今师之失故云今之敎者呻其占毕者此明师恶也呻吟也占视也毕简也故释器云简谓之毕言今之师不晓经义但呻吟长咏以视篇简而已多其讯者讯问难也旣自不晓义理而外不肯黙然故假作问难诈了多疑言若己有解之然也言及于数者数谓法象旣不解义理若有所言而辄诈称有法象也进而不顾其安者务欲前进诵习使多而不曾反顾其义理之安不谓义理危辟而不自知也使人不由其诚者人谓学者也由用也诚忠诚使学者诵文而已爲之说义心皆不晓而孟浪是不用已之忠诚也敎人不尽其材者材道也谓己旣不晓其义而纵有所悟者又不能多恒恐人胜之故凡有所知又爲所隐惜不尽其道也其施之也悖者谓敎者有上五者之短故施敎于人违背其理也其求之也佛者佛戾也教者佛戻也敎者旣背违其理其学者求之则又违戾受学者心既不解求问于师师又不晓违戾义意也夫然故隐其学而疾其师者由师敎旣悖而受者又违故受学者弟子不荷师敎之德乃隠没其师之学而憎疾其师也苦其难而不知其益也者师说旣不晓了故弟子受之苦其难既难不解故不自知其有益虽终其业其去之必速者学者勉力自强虽得终竟其业爲心不皢解其忘去之必速疾矣敎之不刑其此之由乎者刑犹成也言师敎弟子不成由此在上诸事故云其此之由乎其此之由在上谓此经文也以例推之前文云其此之谓乎则是他书所云其此经之谓乎注正义曰其发言出说不首其义者首犹本也教者爲弟子发言出说不本其义理谓不解此义之言也云动云有所法象而已者既不解义理举动所云则言此义有所法象犹若一则称配大一二则称配二仪但本义不然浪爲配当务其所诵多者谓师务欲得所诵使多释经进也云不惟其未皢者惟思也不思其诵得未皢解者释经不顾其安也使学者解经使人也而爲之説解经不用其诚也言师爲学者而说不用其忠诚实之心以心不解诳惑学者郑恐材是材艺故以材爲道道谓道理言敎人道理引易曰者易说卦文也但伏牺书上法天下法地中法人谓之三材说卦云立天之道曰隂与阳立地之道曰柔与刚立人之道曰仁与义三材各有其两故云兼三材而两之而有六爻也郑引之证材爲道也敎者言非是其施之也悖学者失问是其求之也佛】
　　大学之法禁于未发之谓豫注未发情欲未生谓年十五时音义【禁居鸩反欲音欲】当其可之谓时注可谓年二十成人时不陵节而施之谓孙注不陵节谓不敎长者才者以小敎幼者钝者以大也施犹敎也孙顺也音义【钝徒团反】相观而善之谓摩注不并问则敎者思专也摩相切磋也音义【摩反波反徐亡髪反思息吏反磋七多反】此四者敎之所由兴也注兴起也疏【正义曰此一节论教之得理则敎兴也禁于未发之谓豫者发谓情欲发也豫逆也十五已前情欲未发则用意专一学业易入爲敎之道当逆防未发之前而敎之故云禁于未发之谓豫当其可之谓时者可谓年二十之时言人年至二十德业已成言受敎之端是时最可也不陵节而施之谓孙者陵犹越也节谓年才所堪施犹敎也孙顺也谓敎人之法当随其年才谓年长而聪明者则敎以大事而多与之若年幼又顽钝者当教以小事又与之少是不越其节分而敎之所谓孙顺也从其人而设敎也相观而善之谓摩者善犹解也受学之法若人人竞问则师思不専故令弟子共推长者能者一人谘问余小不能者但观听长者之问答而各得知解此朋友琢磨之益故谓之摩也此四者教之所由兴也者结上四者兴起也四事并是敎成之所起也】
　　发然后禁则扞格而不胜注敎不能胜其情欲格读如冻之扞坚不可入之貎音义【扞胡半反注同格胡客反又戸隔反扞格不入也注同胜音升又升证反胡客反下同此二字并从冫或水旁作非一音戸各反】时过然后学则勤苦而难成注时过则思放也音义【过姑卧反】杂施而不孙则坏乱而不脩注小者不达大者难识学者所惑也音义【壤音恠徐胡拜反】独学而无友则孤陋而寡闻注不相观也燕朋逆其师注燕犹防也防其朋友音义【燕音鷰防息列反下同】燕辟废其学注防师之譬喻音义【辟音譬注及下罕辟同】此六者敎之所由废也注废弛疏【正义曰此一节论学不依理敎之废弃发然后禁则扞格而不胜者发谓情欲旣生也扞谓拒扞也格谓坚强若情欲既发而后乃禁敎则扞格于敎敎之不复入也是敎弱而欲强爲敎不胜矣时过然后学则勤苦而难成者时过谓学时已过则心情放荡虽欲追悔欲学精明已散徒勤苦四体终难成也杂施而不孙则壊乱而不脩者杂施谓敎杂乱无次越节则大才轻其小业小才苦其大业并是壊乱之法不可复脩治也独学而无友则孤陋而寡闻者独学谓独自习学而无朋友言有所疑无可谘问则学识孤偏鄙陋寡有所闻也燕朋逆其师者以前四条皆反上敎之所兴此燕朋燕辟特加二条不与上相对燕朋谓燕防朋友不相遵敬则违逆师之敎道也燕辟废其学者辟譬喻也谓义理钩深或直言难晓时湏假设譬喻然后可解而堕学之徒好防慢笑师之譬喻是废学之道也此六者敎之所由废也者结上六事是废学之由前兴有四后废有六者庾云不防朋友及师之譬喻自是学者之常理若不爲燕朋燕譬则亦不足以致兴言若作此燕朋燕譬则学废替矣注正义曰言格走坚彊譬如地之冻则坚彊难入故云如冻之但今人谓地坚爲也】
　　君子旣知敎之所由兴又知敎之所由废然后可以爲人师也故君子之敎喻也道而弗牵强而弗抑开而弗达注道示之以道涂也抑犹推也开爲发头角音义【道音导注道示及下同强沈其良反徐其两反下同爲于僞反下爲学者同】道而弗牵则和强而弗抑则易开而弗达则思和易以思可谓善喻矣注思而得之则深疏【正义曰此一节明君子敎人方便善诱之事故君子之敎喻也道而弗牵者喻犹晓也道犹示也牵谓牵偪师敎既识学之废兴故敎喻有节使人晓解之法但广开道示语学理而已若人苟不晓知亦不偪急牵令速晓也强而弗抑者抑推也谓师微劝学者使神识坚强师当随才而与之使学者不甚推抑其义而敎之开而弗达者开谓开发事端但爲学者开发大义头角而已亦不事事使之通逹也道而弗牵则和者此下三句释上三事之所由也若人苟不晓而牵偪之则彼心必生忿恚师与弟子不复和亲今若但示正道寛柔敎之则彼心和而意乃觉悟也强而弗抑则易者贺氏以爲师但劝强其神识而不抑之令晓则受者和易和易亦易成也开而弗达则思者但开发义理而不爲通达使学者用意思念思得必深故云则思也和易以思可谓善喻矣者结上三事之功若师能教弟子如此三事则可谓善敎喻矣】学者有四失敎者必知之人之学也或失则多或失则寡或失则易或失则止此四者心之莫同也注失于多谓才少者失于寡谓才多者失于易谓好问不识者失于止谓好思不问者音义【好呼报反下好思好述同】知其心然后能救其失也注救其失者多与易则抑之寡与止则进之敎也者长善而救其失者也疏【正义曰此一节明敎者识学者之心而救其失也故云学者有四失敎者必先知之人之学也或失则多者一失也假或有人才识浅小而所学贪多则终无所成是失于多也或失则寡者二失也或有人才识深大而所学务少徒有器调而终成狭局是失于寡少也或失则易者三失也至道深远非凡浅所识而人不知思求唯好泛滥外问是失在轻易于妙道故云或失则易此是学而不思则罔或失则止者四失也人心未晓知而不肯谘问惟但止住而自思之终不能达其实理此失在于自止也此是思而不学则殆此四者心之莫同也者结前四失是由人心之异故也知其心然后能救其失也者结救失四事师旣前识其四心之不同故后乃能随失而救之也敎也者长善而救其失者也者使学者和易以思是长善使学者无此四者之失是救失惟善敎者能爲之】
　　善歌者使人继其声善敎者使人继其志注言爲之善者则后人乐放效音义【长丁丈反下文及注同敎如字一本作学胡孝反放方往反效胡敎反】其言也约而达防而臧罕譬而喻可谓继志矣注师说之明则弟子好述之其言少而解臧善也音义【臧子反解胡买反下文注同】疏【正义曰此一节论敎者若善则能使学者继其志于其师也言学者继师之志记者以善歌而比喻之故云善歌者使人继其声善歌谓音声和美感动于人心令使听者继续其声也善敎者使人继其志者设譬旣毕故其事而言善敎者必能使后人继其志如善歌之人能以乐继其声如今人传继周孔是也其言也约而达者此释所以可继之事言善爲敎者出言寡约而义理显达易解之微而臧者微谓幽微臧善也谓义理微妙而说之精善也罕譬而喻者罕少也喻晓也其譬罕少而听者皆晓可谓继志矣者能爲教如上则可使后人继其志意不继声而继志者本爲志设故不继声也】
　　君子知至学之难易而知其美恶然后能博喻能博喻然后能爲师能爲师然后能爲长能爲长然后能爲君注美恶说之是非也长达官之长音义【恶乌路反又如字】故师也者所以学爲君也注弟子学于师学爲君是故择师不可不愼也注师善则善记曰三王四代惟其师其此之谓乎注四代虞夏殷周疏【正义曰此一节明爲师法君子谓师也敎人至极之美可以爲君长之事君子知至学之难易者三王四代所以敬师随器与之是至学之易随失而救之是至学之难而知其美恶者罕譬而喻言约而逹是爲美反此则爲恶也然后能博喻者博喻广晓也若知四事爲主触类长之后乃得爲广有晓解也能博喻然后能爲师者前能广解后乃可爲人作师也能爲师然后能爲长者爲师是学优学优宜仕故能爲一官之长也能爲长然后能爲君者旣能治一官之长有功能爲一国之君也故师也者所以学爲君也宵雅肄三官其始也师旣有君德则弟子就师可学爲君之徳故前云君子如欲化民成俗其必由学乎即是学能爲君也是故择师不可不慎也者师善则能敎弟子弟子则能爲君故弟子必宜慎择其师不可取恶师也记曰三王四代唯其师者引旧记结此择师之重也三王谓夏殷周四代则加虞也言三王四代虽皆圣人而无不择师爲慎故云唯其师更云举四代以兼包三王所以重言者以成其辞耳言人之从师自古而然师善则己善其此之谓乎者记者证前云择师不可不慎即此惟其师之谓也】凡学之道严师爲难注严尊敬也师严然后道尊道尊然后民知敬学是故君之所不臣于其臣者二当其爲尸则弗臣也当其爲师则弗臣也注尸主也爲祭主也大学之礼虽诏于天子无北靣所以尊师也注尊师重道焉不使处臣位也武王践阼召师尚父而问焉曰昔黄帝颛顼之道存乎意亦忽不可得见与师尚父曰在丹书王欲闻之则齐矣王齐三日端冕师尚父亦端冕奉书而入负屏而立王下堂南面而立师尚父曰先王之道不北面王行西折而南东面而立师尚父西面道书之言音义【颛音专顼许玉反与音余齐侧皆反下同奉芳勇反折之设反】疏【正义曰此一节论师德既善虽天子以下必湏尊师是故君之所不臣于其臣者二者二谓当其爲尸及师则不臣也此文义在于师并言尸者欲见尊师与尸同当其爲尸则弗臣也者若不当其时则臣之案钩命决云暂所不臣者五谓师也三老也五更也祭尸也大将军也此五者天子诸侯同之此唯云尸与师者此经本意据尊师爲重与尸相似故特言之所以唯举此二者余不言也又案钩命决云天子常所不臣者三唯二王之后妻之父母夷狄之君不臣二王之后者爲观其法度故尊其子孙也不臣妻之父母者亲与其妻共事先祖欲其欢心不臣夷狄之君者此政敎所不加谦不臣也诸侯无此礼大学之礼虽诏于天子无北面所以尊师也者此证尊师之义也此人既重故更言大学也诏告也虽天子至尊当告授之时天子不使师北面所以尊师故也注正义曰武王践阼以下皆大戴礼武王践阼篇也云黄帝颛顼之道存乎意亦忽不可得见与者武王言黄帝颛顼之道恒在于意言意恒念之但其道超忽已远亦恍惚不可得见与与语辞今检大戴礼唯云帝颛顼之道无黄宇或郑见古本不与今同或后人足黄字耳云丹书者师说云赤雀所街丹书也云端冕者谓衮冕也其衣正幅与端同故云端冕故皇氏云武王端冕谓衮冕也乐记魏文侯端冕谓冕也云师尚父亦端冕者案大戴礼无此文郑所加也云西折而南东靣者案大戴礼唯云折而东靣此西折而南南字亦郑所加云师尚父西靣道书之言者皇氏云王在賔位师尚父主位故西靣王庭之位若寻常师徒之敎则师东靣弟子西面与此异也其丹书之言案大戴礼云其书之言曰敬胜怠者强怠胜敬者亡瑞书云敬胜怠者吉怠胜敬者灭义胜欲者从欲胜义者凶与瑞书同矣凡事不强则枉不敬则不正枉者防废敬者万世以仁得之以仁守之其量百世以仁得之以不仁守之其量十世以不仁得之以不仁守之必倾其世王闻书之言惕然若惧退而爲戒书于席之四端爲铭及几鉴盂盘楹杖带屦劒矛爲铭铭皆各有语在大戴礼也】
　　善学者师逸而功倍又从而庸之不善学者师勤而功半又从而怨之注从随也庸功也功之受其道有功于己善问者如攻坚木先其易者后其节目及其久也相说以解不善问者反此注言先易后难以渐入音义【说音悦】善待问者如撞钟叩之以小者则小鸣叩之以大者则大鸣待其从容然后尽其声不善答问者反此注从读如富父舂戈之舂舂容谓重撞击也始者一声而已学者既开其端意进而复问乃极说之如撞钟之成声矣从或爲松音义【撞丈江反叩音口从依注读爲舂式容反父音甫重直用反复扶又反】此皆进学之道也注此皆善问善答也疏【正义曰此一节明善学及善问并善答不善答之事善学者师逸而功倍者受者聪明易入是爲学之善故师体逸豫而弟子所解又倍于他人也又从而庸之者庸亦功也所得既倍于他人故恒言我师特加功于我者是从而功之也不善学者师勤而功半者此明劣者也己既闇钝故师体勤苦而功裁半于他人也又从而怨之者己旣闇钝而不自责己不明乃反怨于师独不尽意于我也善问者如攻坚木先其易者后其节目者此明能问者问谓论难也攻治也言善问之人如匠善攻治坚木先斫治其濡易之处然后斫其节目其所问师之时亦先问其易后问其难也及其乆也相说以解者言问者顺理答者分明故及其经乆师徒共相爱说以解义理不善问者反此者若闇劣不解问之人则与能问者意反也谓先问其难心且不解则答问之人不相喜说义又不通也故云反此矣善待问者如撞钟叩之以小者则小呜叩之以大者则大呜者向明问此明答也以爲设喻譬善能答问难者如钟之应撞撞小则小呜应之撞大则大鸣应之能答问者亦随彼所问事之大小而答之待其从容然后尽其声者又以钟爲喻也不善答问者反此者谓不善答他所问则反此上来之事或问小而答大或问大而答小或暂问而说尽此皆无益于所问故云不善答问者反此此皆进学之道也者言上善问善答此皆进益学者之道也注正义曰舂谓击也以爲声之形容言钟之爲体必待其击每以舂而爲一容然后尽其声言善答者亦待其一问然后一答乃后尽说义理也案左传文十一年冬权孙得臣败狄于咸获长狄侨如富父终甥以戈摏长狄喉而杀之是也】
　　记问之学不足以爲人师注记问谓豫诵杂难杂说至讲时爲学者论之此或时师不心解或学者所未能问音义【难乃旦反】必也其听语乎注必待其问乃说之力不能问然后语之语之而不知虽舍之可也注舍之须后音义【语鱼据反下同舍音舍又如字下注同】疏【正义曰此一节论敎者不可爲记问之学又敎人之时不善敎学者谓心未解其义而但逆记他人杂问而谓之解至临时爲人解说则先述其所记而示人以其不解无益学者故云不足以爲人师必也其听语乎者听语谓听其问者之语既不可记问遂说敎人之时必待学者之问听受其所问之语然后依问爲说之也力不能问然后语之者若受业者才力苟不能见问待愤愤悱悱之间则师然后乃示语之矣语之而不知虽舍之可也者弟子既不能问因而语之语之不能知且舍住待后别更语之可也】
　　良冶之子必学爲裘注仍见其家锢补穿凿之器也补器者其金柔乃合有似于爲裘音义【冶音也锢音固穿字又作防音川凿作洛反】良弓之子必学爲箕注仍见其家挠角干也桡角干者其材宜调谓乃三体相胜有似于爲杨桞之箕音义【箕音基注同挠而小反下同曲屈也一音乃孝反干舌旦反胜音升任也一本作称尺证反】始驾马者反之车在马前注以言仍见则贯即事易也音义【始驾者一本作始驾马者贯古患反习也】君子察于此三者可以有志于学矣注仍读先王之道则爲来事不惑疏【正义曰此一节论学者数见数习其学则善故三譬之此爲第一譬良善也冶谓铸冶也裘谓衣裘也言积习善冶之家其子弟见其父兄世业鋾铸金鐡使之柔合以补治破器皆令全好故此子弟仍能学爲袍裘补续兽皮片片相合以令完全也良弓之子必学为箕者此第二譬亦世业者箕桞箕也言善为弓之家使干角挠屈调和成其弓故其子弟亦覩其父兄世业仍学取栁和软挠之成箕也始驾马者反之车在马前者此第三譬明新习者也始驾者谓马子始学驾车之时反之者驾马之法大马本驾在车前今将马子系随车后而行故云反之车在马前所以然者此驹既未曾驾车若忽驾之必当惊奔今以大马牵车于前而系驹于后使此驹日日见车之行其驹惯习而后驾之不复惊也言学者亦须先敎小事操缦之属然后乃示其业则道乃易成也君子察于此三者可以有志于学矣者结上三事三事皆须积习非一日所成君子察此三事之由则可有志于学矣】
　　古之学者比物丑类注以事相况而爲之丑犹比也丑或为之计鼓无当于五声五声弗得不和水无当于五色五色弗得不章学无当于五官五官弗得不治师无当于五服五服弗得不亲注当犹主也五服斩衰至缌麻之亲音义【当丁浪反主也下及注皆同治有皮反】疏【正义曰此一节论弟子当亲师之事各依文解之比物丑类者既明学者仍见旧事又须以时事相比方也物事也言古之学者比方其事以丑类谓以同类之事相比方则事学乃易成既云古学如斯则今学岂不然此经论师道之要以余事譬之此以下四事皆上比物丑类也鼓革也当主也五声宫商角徴羽言鼓之为声不宫不商故言无当于五声而宫商等之五声不得鼔则无谐和之节故云弗得不和也所以五声必鼔者为俱是声类也若奏五声必求鼓以和之而已即是比类也水无当于五色五色弗得不章者水谓清水也五色青赤黄白黒章明也言清水无色不在五色之限无主青黄而五色画绩者不得水则不分明故云弗得不章也五色是其水之出也故五色须水亦其类也学无当于五官五官弗得不治者本学先王之道也五官金木水火土之官也夫学为官之理本求博闻强识非习于一官而五官不得学则不能治故云弗得不治也故化民成俗必由学乎能为师然后能为君长故官是学之类也师无当于五服五服弗得不亲者师敎之师也五服斩衰也齐衰也大功也小功也缌麻也师于弟子不当五服之一也而弟子之家若无师敎诲则五服之情不相和亲也故云弗得不亲是师情有在三年之义故亦与亲为类】
　　君子曰大徳不官注谓君也大道不器注谓圣人之道不如器施于一物大信不约注谓若胥命于蒲无盟约音义【约徐于妙反沈于略反注同】大时不齐注或时以生或时以死音义【齐如字】察于此四者可以有志于本矣注本立而道生言以学为本则其德于民无不化于俗无不成三王之祭川也皆先河而后海或源也或委也此之谓务本注源泉所来也委流所聚也始出一勺卒成不测音义【源本又作原委于伪反注同勺时酌反】疏【正义曰此一节论学为众事之本君子曰者记者引君子之言故云君子曰也大德不官者大德谓圣人之德也官谓分职在位者圣人在上垂拱无为不治一官故云大德不官也不官而为诸官之本大道不器者大道亦谓圣人之道也器谓物堪用者夫器各施其用而圣人之道宏大无所不施故云不器不器而为诸器之本也论语云君子不器又云孔子博学而无所成名是也大信不约者大信谓圣人之信也约谓期要也大信不言而信孔子曰予欲无言天何言哉四时行焉不言而信是大信也大信本不为细言约誓故云不约也不约而为诸约之本也大时不齐者大时谓天时也齐谓一时同也天生杀不共在一时犹春夏华卉自生荠麦自死秋冬草木自死而荠麦自生故云不齐也不齐谓诸齐之本也察于此四者可以有志于本矣者结之也若能察此在上四者之事则人当志学为本也庾云四者谓不官为羣官之本不器为羣器之本不约为羣约之本不齐为羣齐之本言四者莫不有本人亦以学为本也三王之祭川也皆先河而后海或源也或委也者言三王祭百川之时皆先祭河而后祭海也或先祭其源或后祭其委河为海本源为委本皆曰川也故总云三王之祭川源委谓河海之外诸大川也此之谓务本者先祭本是务重其本也本小而后至大是小为大本先学然后至圣是学为圣本也注正义曰案桓公三年夏齐侯卫候胥命于蒲左氏云不盟也杜云不歃血也案彼直以言语相告命非大信之事引之者取其不盟之一边而与此不约相当故引证皇氏以为河海之外源之与委也今依用焉或解云源则河也委则海也申明先河而后海义亦通矣云始出一勺卒成不测者中庸篇云水一勺之多及其不测蛟龙生焉是其始一勺也后至不测也犹言学初为积渐后成圣贤也】



　　礼记注疏卷三十六
　　礼记注疏卷三十六考证
　　学记发虑宪疏言有人不学而起发谋虑终不动众举动必能拟度于法式故云发虑宪○【臣召南】按文义祗应云言有人不学而起发谋虑必能拟度于法式耳终不动众举动六字竝衍文也因各本竝同姑仍之
　　大学之敎也时【句】敎必有正业【句】退息必有居【句】学【读】不学操缦【句】不能安【句】○此注疏读也陈澔读大学之敎也【句】时敎必有正业【句】退息必有居学【句】
　　大学之法禁于未发之谓豫注谓年十五时○【臣召南】按此注太拘古人设敎事事皆豫爲之防事事皆适当其可必画定年十五爲禁于未发年二十爲当其可非也
　　燕辟废其学注亵师之譬喻○【臣召南】按燕辟之辟似不当作譬喻解陈澔谓是邪辟之辟音僻是也
　　及其乆也相说以解音义说音悦○朱子曰说字人以爲悦恐只是说字先其易处难处且放下少间见多了自然相证而解解物爲解自解释爲解恐是相证而晓解也
　　学无当于五官疏五官金木水火土之官也○陈澔曰五官即洪范之五事也○【臣召南】按以经义推之陈说爲是
　　又疏是师情有在三年之义○按年字衍当云有在三之义







　　礼记注疏卷三十六考证
　　钦定四库全书
　　礼记注疏卷三十七
　　汉郑氏注　唐陆德明音义　孔頴达疏
　　乐记
　　凡音之起由人心生也人心之动物使之然也感于物而动故形于声注宫商角徴羽杂比曰音单出曰声形犹见也音义【徴张里反后放此比毗志反下文同见贤遍反】声相应故生变注乐之器弹其宫则众宫应然不足乐是以变之使杂也易曰同声相应同气相求春秋传曰若以水济水谁能食之若琴瑟之专一谁能听之音义【应应对之应篇内同弹徒丹反乐音岳又音洛】变成方谓之音注方犹文章也比音而乐之及干戚羽旄谓之乐注干盾也戚斧也武舞所执也羽翟羽也旄旄牛尾也文舞所执周礼舞师乐师掌敎舞有兵舞有干舞有羽舞有旄舞诗曰左手执籥右手秉翟音义【旄音毛盾夲又作楯述允反又音允翟音狄籥羊灼反】疏【正义曰此一节论乐夲之事章句既多各随文解之名为乐本者乐以音声为夲音声由人心而生此章备论音声起于人心故名乐夲此乐夲之中论人心感于物而有声声相应而生变变成方而为之音比音而为乐展转相因之势凡音之起由人心生也者言凡乐之音曲所起夲由人心而生也人心之动物使之然也者言音之所以起于人心者由人心动则音起人心所以动者外物使之然也感于物而动故形于声者人心既感外物而动口以宣心其心形见于声心若感死丧之物而兴动于口则形见于悲戚之声心若感福庆而兴动于口则形见于欢乐之声也声相应故生变者既有哀乐之声自然一髙一下或清或浊而相应不同故云生变变谓不恒一声变动清浊也变成方谓之音者方谓文章声既变转和合次序成就文章谓之音也音则今之歌曲也比音而乐之及干戚羽旄谓之乐者言以乐器次比音之歌曲而乐器播之并及干戚羽旄鼔而舞之乃谓之乐也是乐之所起由人心而生也注正义曰言声者是宫商角徴羽也极浊者为宫极清者为羽五声以清浊相次云杂比曰音者谓宫商角徴羽清浊相杂和比谓之音云单出曰声者五声之内唯单有一声无余声相杂是单出曰声也然则初发口单者谓之声众声和合成章谓之音金石干戚羽旄谓之乐则声为初音为中乐为末也所以唯举音者举中见上下矣弹其宫则众宫应然不足乐者眀直唯一声不足可为乐故须变之使杂也引易曰同声相应同气相求者易文言文证同声相应之义也同声虽相应不得为乐必有异声相应乃得为乐耳引春秋传以下者证同声不得为乐也案春秋昭二十年左传齐景公曰唯据与我和夫晏子对曰据亦同也焉得为和同者若以水济水谁能食之琴瑟之专一谁能听之言琴瑟专一唯有一声不得成乐故也凡画者青黄相杂分布得成文章言音清浊上下分布次序得成音曲也似画者文章故云方犹文章也干盾也戚斧也武舞所执也者武舞之乐执此盾与斧也云羽翟羽也旄旄牛尾也文舞所执者言文舞执此羽旄也引舞师乐师者证有干戚羽旄舞等案乐师有帗舞有羽舞有皇舞有旄舞有干舞有人舞也无兵舞但有干舞郑司农彼注云干舞者兵舞又舞师云掌敎兵舞帅而舞山川之祭祀无干舞但有兵舞郑司农彼注干舞兵舞也此引乐师既谓干舞引谓兵舞者兵舞非乐师之文但经云干戚用戚则是大武大武兵舞此引乐师益以兵舞解经之干戚也但此经干戚羽旄包含文武之大舞郑引乐师小舞明羽舞也引诗者证羽舞是翟舞也此诗风刺卫君不用贤卫之贤者仕于伶官但左手执籥右手秉翟而已】
　　乐者音之所由生也其本在人心之感于物也是故其哀心感者其声噍以杀其乐心感者其声啴以缓其喜心感者其声发以防其怒心感者其声粗以厉其敬心感者其声直以廉其爱心感者其声和以柔六者非性也感于物而后动注言人声在所见非有常也噍踧也啴寛绰貌发犹也粗麄也音义【噍子遥反徐在尧反沈子遥反踧也谓急也杀色界反徐所列反其乐音洛啴昌善反寛缓也防思旦反粗采都反又才古反踧子六反绰处约反】是故先王慎所以感之者故礼以道其志乐以和其声政以一其行刑以防其奸礼乐刑政其极一也注极至也音义【道音导行下孟反】所以同民心而出治道也注此其所谓至也音义【治直吏反下文同】疏【正义曰此一节覆眀上文感物而动之意结乐声生起所由也合音乃成乐是乐由此音而生故云音之所由生也其夲在人心之感于物也者欲将明乐随人心见故更陈此句也夲犹初也物外境也言乐初所起在于人心之感外境也是故其哀心感者其声噍以杀者心既由于外境而变故有此下六事之不同也噍踧急也若外境痛苦则其心哀哀感在心故其声必踧急而速杀也其乐心感者其声啴以缓者啴寛也若外境所善心必欢乐欢乐在心故声必随而寛缓也其喜心感者其声发以防者若外境防合其心心必喜悦喜悦在心故声必随而发放防无辄碍但乐是长久之欢喜是一时之悦遇有善事而心喜也昭二十五年左传云喜生于好是喜与乐别也其怒心感者其声粗以厉者怒谓忽遇恶事而心恚怒恚怒在心则其声粗以猛厉也其敬心感者其声直以廉者直谓不邪也廉廉隅也若外境见其尊高心中严敬严敬在心则其声正直而有廉隅不邪曲也其爱心感者其声和以柔者和调也柔软也若外境亲属死亡心起爱情爱情在心则声和柔也六者非性也感于物而后动者结外感物也人生而静天之性也性本静寂无此六事六事之生由应感外物而动故云非性也所以知非性者今设取一人以此六事触之言此人必随触而动故知非本性也庾云随其所感而应之是知非性也此声皆据人心感于物而口为声知是人声也故郑注云言人声在所见皇氏云乐声失之矣是故先王慎所以感之者既六事随见而动非关其夲性故先代圣人在上制于正礼正乐以防之不欲以外境恶事感之故云先王慎所以感之者也故礼以道其志乐以和其声政以一其行刑以防其奸者此四事是防慎所感之具矣政法律也既防慎其感故用其正礼敎道其志用正乐谐和其声用法律齐一其行用刑辟防其凶奸则民不复流僻也礼乐刑政其极一也者极至也用其四事齐之使同其一致不为非也贺云虽有礼乐刑政之殊及其检情归正同至理极其道一也所以同民心而出治道也者结四事之功也言民心所触有前六事不同故圣人用后四者制之使俱得其所也】
　　凡音者生人心者也情动于中故形于声声成文谓之音是故治世之音安以乐其政和乱世之音怨以怒其政乖亡国之音哀以思其民困声音之道与政通矣注言八音和否随政也玉藻曰御瞽几声之上下音义【治世之音絶句安以乐音洛絶句雷读上至安絶句乐音岳以乐二字为句其政和崔读上句依雷下以乐其政和总为一句下乱世亡国各放此思息吏及又音笥否音不藻音早瞽音古几居希反又音祈上下时掌反】疏【正义曰上文云音从人心生乃成为乐此一节眀君上之乐随人情而动若人情欢乐乐音亦欢乐若人情哀怨乐音亦哀怨凡音者生人心者也者言君上乐音生于下民心者也情动于中故形于声者言在下人心情感君政敎善恶动于心中则上文感于物而后动是也既感物动故形见于口口出其声则上文云故形于声者是也声成文谓之音者谓声之清浊杂比成文谓之音则上文云变成方谓之音是也上云比音而乐之及干戚羽旄谓之乐此云音不云乐者以下云治世之音乱世之音故云音而不言乐也必云音者乐以音为夲变动由于音也所以特言音也是故治世之音安以乐者是故谓情动于中而有音声之异故言治平之世其乐音安静而欢乐也治世之音民既安静以乐而感其心故乐音亦安以乐由其政和美故也君政和美使人心安乐人心安乐故乐声亦安以乐也乱世之音怨以怒其政乖者乱世谓祸乱之世乐音怨恨而恚怒乱世之时其民怨怒故乐声亦怨怒流亡由其政乖僻故也亡国之音哀以思其民困者亡国谓将欲灭亡之国乐音悲哀而愁思言亡国之时民心哀思故乐音亦哀思由其人困苦故也前治世乱世皆云世亡国不云世者以国将亡无复继世也其治世乱世皆云政亡国不云政者言国将灭亡无复有政故云其民困也声音之道与政通矣者若政和则声音安乐若政乖则声音怨怒是声音之道与政通矣】
　　宫为君商为臣角为民徴为事羽为物五者不乱则无怗懘之音矣注五者君臣民事物也凡声浊者尊清者卑怗懘敝败不和貌音义【怗徐昌廉反弊也懘昌制反又昌纸反败也敝音弊】宫乱则荒其君骄商乱则陂其官壊角乱则忧其民怨徴乱则哀其事勤羽乱则危其财匮五者皆乱迭相陵谓之慢如此则国之灭亡无日矣注君臣民事物其道乱则其音应而乱荒犹防也陂倾也书曰王耄荒易曰无平不陂音义【陂彼义反注同倾也匮其媿反乏也迭田节反防苏旦反耄莫报反】疏【正义曰此一节论五声宫商角徴羽之殊所主之事上下不一得则乐声和调失则国将灭亡也宫为君者宫则主君所以然者郑注月令云宫属土土居中央总四方君之象也又土爰稼穑犹君能滋生万民也又五音以丝多声重者为尊宫最大用八十一丝故宫为君崔氏云五音之次以宫最浊自宫以下则稍清矣君臣民事物亦有尊卑故以次配之商为臣者商所以为臣者何以郑注月令云商属金以其浊次宫臣之象也解者云宫八十一丝商七十二丝次宫如臣之得次君之贵重也崔氏云商是金金以决断为臣事君亦以义断为贤矣角为民所以为民者郑注月令云角属木以其清浊中民之象也解者云宫浊而羽清角六十四丝声居宫羽之中半清半浊故云以其清浊中也民比君臣为劣比事物为优故云角清浊中民之象矣崔氏云角属春春时物生众皆有区别亦象万民众多而有区别也徴为事所以为事者郑注月令云徴属火以其徴清事之象也解者云羽最清徴次之故用五十四丝是徴清徴清所以为事之象也夫事是造为造为由民故先事后乃有物也是事胜于物而劣于民故次民居物之前所以徴为事之象也崔氏云徴属夏夏时生长万物皆成形体事亦有体故以徴配事也羽为物羽所以为物者郑注月令云羽属水者以其最清物之象也解者云羽者最清用四十八丝而为物劣于事故最处末所以羽为物也崔氏云羽属冬冬物聚则成财用冬则物皆藏聚与财相类也五者不乱则无怗懘之音矣者怗敝也懘败也敝败谓不和之貌也若君臣民事物五者各得其所用不相壊乱则五声之响无敝败矣宫乱则荒其君骄者前明音声与政通若五事皆正则音不敝败是声与政通故此以下明声与政通也若五音之敝败则政乱各有所由也荒犹防也若宫音之乱则其声放防是知由其君骄溢故也崔氏云宫声所以防者由君骄也若君骄则万物荒防也商乱则陂其官坏者陂不平正也若商音之乱则其声欹斜而不正也是知由其臣不治于官官坏故也崔氏云商声所以倾邪者由臣官坏也官若坏则物皆倾邪也角乱则忧其民怨者若角音之乱则其声忧愁是知由政虐其民怨故也崔氏云角声所以乱者由民不安业有忧愁之心也民无自怨皆君上失政故下民生怨也徴乱则哀其事勤者若徴音之乱则其声哀苦是知由繇役不休其民事勤劳故也崔氏云征所以乱者由民勤于事悲哀之所生羽乱则危其财匮者匮乏也若羽音之乱则其声倾危是知由君赋重其民贫乏故也崔氏云危者谓声不安也羽音所以不安者由君乱于上物防于下故知财乏不能得安故有匮乏也五者皆乱迭相陵谓之慢者迭互也陵越也若五声并和则君臣上下不失若五声不和则君臣上下互相陵越所以为慢也崔氏云前是偏据一乱以为义未足以为灭亡今此以五者皆乱故灭亡无日矣灭者絶也亡叛也无日言无复一日也若君臣互相陵慢如此则国必叛灭旦夕可俟无复一日也注正义曰所引书者尚书吕刑之文也王耄荒者谓穆王享国百年耄荒也引之者证经之荒字矣云易曰无平不陂者易泰卦九三爻辞引之者证经之陂字矣案乐纬动声仪云宫为君君者当寛大容众故声以舒其和情以柔动脾也商为臣臣者当以发眀君之号令其声防以明其和温以防动肺也角为民民者当约俭不奢僭差故其声防以约其和清以静动肝也徴为事事者君子之功既当急就之其事当久流亡故其声贬以疾其和平以功动心也羽为物物者不有委聚故其声防以虚其和防以防动肾也动声仪又云若宫唱而商和是谓善太平之乐注云君臣相和又云角从宫是谓哀衰国之乐注云象人有怨诉又云羽从宫徃而不反是谓悲亡国之乐也注云悲伤于财竭又云音相生者和注云弹羽角应弹宫徴应是其和乐以此言之相生应即为和不以相生应则为乱也】
　　郑卫之音乱世之音也比于慢矣注此犹同也音义【比毗志反注同又如字】桑间濮上之音亡国之音也其政防其民流诬上行私而不可止也注濮水之上地有桑闲者亡国之音于此之水出也昔殷纣使师延作靡靡之乐已而自沈于濮水后师涓过焉夜闻而写之为晋平公鼓之是之谓也桑闲在濮阳南诬防也音义【濮音卜水名诬音无注同涓古反为于伪反下为作法度同】蔬【正义曰前经眀五者皆乱骄慢灭亡此一节论乱世灭亡之乐比犹同也郑国之音好滥淫志卫国之乐促速烦志竝是乱世之音也虽乱而未灭亡故云比于慢即同前谓之慢也桑闲濮上之音亡国之音也者于濮水之上桑林之闲所得之乐是亡国之音矣故云亡国之音其政防者谓君之政敎荒防也其民流者流谓流亡君既荒防民自流亡也诬上行私而不可止也者君既失政在下则诬固于上行其私意违背公道不可禁止也注正义曰濮水之上地有桑间者言濮水与桑闲一处也云昔殷纣使师延作靡靡之乐以下皆史记乐书之文也言卫灵公之时将之晋至于濮水之上舍夜半之时闻鼓琴之声问左右皆对曰不闻乃召师涓聼而写之明日即去乃至晋国见平公平公享之灵公曰今者来闻新声请奏之平公曰可即命师涓坐师旷之旁援琴鼓之未终而师旷抚而止之曰此亡国之声也不可遂平公曰何师旷曰昔师延所作也与纣为靡靡之乐武王伐纣师延东走自投濮水之中故闻此声必于濮水之上而闻之是其事案异义云今论说郑国之为俗有秦洧之水男女聚防讴歌相感故云郑声淫左传说烦手淫声谓之郑声者言烦手踯躅之声使淫过矣许君谨案郑诗二十一篇说妇人者十九矣故郑声淫也今案郑诗说妇人者唯九篇异义云十九者误也无十字矣】
　　凡音者生于人心者也乐者通伦理者也注伦犹类也理分也音义【分扶问反】是故知声而不知音者禽兽是也知音而不知乐者众庶是也唯君子为能知乐注禽兽知此为声耳不知其宫商之变也八音竝作克谐曰乐音义【谐户皆反】是故审声以知音审音以知乐审乐以知政而治道傋矣是故不知声者不可与言音不知音者不可与言乐知乐则几于礼矣礼乐皆得谓之有德德者得也注几近也听乐而知政之得失则能正君臣民事物之礼也音义【治直吏反下民治行同几音讥一音巨依反注同】是故乐之隆非极音也食飨之礼非致味也注隆犹盛也极穷也音义【食音嗣下食飨同】清庙之瑟朱而疏越壹倡而三叹有遗音者矣大飨之礼尚酒而俎腥鱼大羹不和有遗味者矣注清庙谓作乐歌清庙也朱练朱练则声浊越瑟底孔也画疏之使声迟也倡发歌句也三叹三人从叹之耳大飨祫祭先王以腥鱼为俎实不臑熟之大羹肉湇不调以盐菜遗犹余也音义【疏音踈下同倡昌谅反注同腥音星和胡卧反底都礼反画音获祫音洽臑音而湇去及反】是故先王之制礼乐也非以极口腹耳目之欲也将以敎民平好恶而反人道之正也注敎之使知好恶也音义【好恶上呼报反下乌路反又竝如字后好恶二字相连者皆放此】疏【正义曰此一节明音乐之异音易识而乐难知知乐则近于礼又明礼乐隆极之防先王所以礼乐敎人之意凡音者生于人心者也言音从声生声从心生故云生于人心者也乐者通于伦理者也伦类也理分也比音为乐有金石丝竹干戚羽旄乐得则隂阳和乐失则羣物乱是乐能经通伦理也隂阳万物各有伦类分理者也是故知声而不知音者禽兽是也者言禽兽知其声不知五音之和变是声易识而音难知矣知音而不知乐者众庶是也者言众庶知歌曲之音而不知乐之火体是音犹易而乐极难也唯君子为能知乐者君子谓大德圣人能知极乐之理故云为能知乐是故审声以知音审音以知乐审乐以知政而治道备矣者音由声生先审识其声然后可以知音乐由音生先审识其音然后知乐政由乐生先审识其乐可以知政所以审乐知政者乐由音声相生声感善恶而起若能审乐则知善恶之理行善不行恶习是不习非知为政化民而治道备矣者政善乐和音声皆善人事皆无僻则治道备具矣知乐则几于礼矣者几近也知乐则知政之得失知政之得失则能正君臣民事物故云近于礼矣但礼包万事万事备具始是礼极今知乐但知正君臣民事物而已于礼未极故云近于礼矣礼乐皆得谓之有德德者得也者言王者能使礼乐皆得其所谓之有德之君所以名为德者得礼乐之称也是故乐之隆非极音也者隆谓隆盛乐之隆盛夲在移风易俗非崇重于钟鼓之音故云非极音也案论语云乐云乐云钟鼓云乎哉是也食飨之礼非致味也者食飨谓宗庙祫祭此礼之隆重在于孝敬也非在于致其美味而已礼云食飨之礼则乐应云祭祀之乐互可知也清庙之瑟朱而疏越壹倡而三叹者覆上乐之隆非极音也清庙之瑟谓歌清庙之诗所弹之瑟朱谓练朱丝为练则声浊也越谓瑟底孔也疏通之使声迟故云疏越声既浊瑟音又迟是质素之声非要妙之响以其质素初发首一倡之时而唯有三人叹之是人不爱乐虽然有遗余之音言以其贵在于德所以有遗余之音念之不防也大飨之礼尚酒而俎腥鱼大羹不和有遗味者矣者此覆上飨之礼非致味也大飨谓祫祭尚酒在五齐之上而俎腥鱼腥生也俎虽有三牲而兼载腥鱼也大羹谓肉湇也不和谓不以盐菜和之此皆质素之食而大飨设之人所不欲也虽然有遗余之味矣以其有德质素其味可重人爱之不防故云有遗味者矣是故先王之制礼乐也非以极口腹耳目之欲也者以酒腥鱼大羹是非极口腹也以朱疏越是非极耳目也将以敎民平好恶而反人道之正也者言先王制礼乐不为口腹耳目而将以敎民均平好恶使好者行之恶者避之而反归人道之正也注正义曰以宫为君商为臣角为民徴为事羽为物既能知乐则能正此五事五事之外则余礼未能通故经云近于礼未尽礼之用也朱练朱者案虞书传云古者帝王升歌清庙之乐大琴练此云朱者明练之可知也云练则声浊者不练则体劲而声清练则丝熟而浊云越瑟底孔也者案乡饮酒礼二人皆左何瑟后首挎越是越瑟底孔也故燕礼注云越瑟下孔也云画疏之使声迟也者熊氏云瑟两头有孔画疏之疏通也使两头孔相连而通孔小则声急孔大则声迟故云使声迟也云三叹三人从叹之耳者三叹谓击瑟赞叹美者但有三人叹之耳言叹者少也云大飨祫祭先王者案郊特牲郊血大飨腥此云腥鱼故为宗庙祫祭也云以腥鱼为俎实者谓荐血腥之时以俎荐腥鱼熊氏云其牛羊之俎至荐熟之时皆烹之而熟荐腥鱼则始末不烹故云而俎腥鱼也云大羮肉湇者特牲云大羮湆此云不和故知不调以盐菜铏羮则和之云遗犹余也者乐声虽质人贵之不矣食味虽恶人念之不息矣是有遗音遗味矣熊氏云声有五声但有三人叹之余两声未叹是有余音非其辞也】
　　人生而静天之性也感于物而动性之欲也注言性不见物则无欲物至知知然后好恶形焉注至来也知知毎物来则又有知也言见物多则欲益众形犹见也音义【见贤遍反】好恶无节于内知诱于外不能反躬天理灭矣注节法度也知犹欲也诱犹道也引也躬犹己也理犹性也音义【诱音酉道音导】夫物之感人无穷而人之好恶无节则是物至而人化物也人化物也者灭天理而穷人欲者也注穷人欲言无所不为于是有悖逆诈伪之心有淫泆作乱之事是故强者胁弱众者暴寡知者诈愚勇者苦怯疾病不养老防孤独不得其所此大乱之道也音义【悖布内反下同佚音逸强其良反胁许劫反知音智怯起劫反】疏【正义曰此一节论人感物而动物有好恶所感不同若其感恶则天理灭为大乱之道故下文明先王所以制礼乐而齐之人生而静天之性也者言人初生未有情欲是其静禀于自然是天性也感于物而动性之欲也者其心本虽静感于外物而心遂动是性之所贪欲也自然谓之性贪欲谓之情是情别矣物至知知然后好恶形焉者至犹来也言外物既来知谓毎一物来则心知之为毎一物皆知是物至知知也物至既众防意者则爱好之不防意者则嫌恶之是好恶形焉好恶无节于内知诱于外者所好恶恣己之情是无节于内知谓欲也所欲之事道诱于外外见所欲心则从之是知诱于外也不能反躬天理灭矣者躬己也恣己情欲不能自反禁止理性也是天之所生夲性灭絶矣夫物之感人无穷者物既众多来感于人无有穷己也而人之好恶而无节者见物之来所好所恶无有法节也则是物至而人化物也者则是外物来至而人化逐于物物善则人善物恶则人恶是人化物也人化物也者灭天理而穷人欲者也者人既化物逐而迁之恣其情欲故灭其天生清静之性而穷极人所贪嗜欲也知者诈愚谓欺诈愚人也勇者苦怯谓困苦怯者疾病不养谓心所嫌恶不收养也老防孤独不得其所者此并是人之嫌恶无所哀矜故老防孤独不得其所也】
　　是故先王之制礼乐人为之节注言为作法度以遏其欲音义【遏于葛反夲亦作节】衰麻哭泣所以节丧纪也钟鼓干戚所以和安乐也昏姻冠笄所以别男女也射乡食飨所以正交接也注男二十而冠女许嫁而笄成人之礼射乡大射乡饮酒也音义【衰七雷反乐音洛冠古乱反注同笄音鸡别彼列反下文注皆同】礼节民心乐和民声政以行之刑以防之礼乐刑政四达而不悖则王道傋矣疏【正义曰此一节以下至乐云广明礼乐相须之事是故先王之制礼乐人为之节者庾云人为犹为人也言为人作法节也射乡食飨所以正交接也者射大射也乡乡饮酒也食飨飨食賔客也凡此皆是正交接之节不使相陵越也礼节民心者前经云礼乐人为之节故此经眀其所节之事礼有尊卑上下故裁节民心谓无不敬也乐和民声者乐有宫商角徴羽及律吕所以调和民声也政以行之者政谓政令用禁令以行礼乐也刑以防之者若不行礼乐则以刑罚防止也礼乐刑政四逹而不悖则王道备矣者若此四事通连流行而不悖逆则王道备具矣】
　　乐者为同礼者为异同则相亲异则相敬注同谓协好恶也异谓别贵贱也乐胜则流礼胜则离注流谓合行不敬也离谓析居不和也音义【胜治证反析思歴反】合情饰貌者礼乐之事也注欲其竝行斌斌然音义【饰音勅本亦作饬音式斌彼贫反夲又作彬】礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣注等阶级也音义【着张虑反肖音笑】疏【正义曰皇氏云从王道备矣以上为乐夲从此以下为乐论今依用焉此十一篇之说事不分明郑目録十一篇畧有分别仔细不可悉知熊氏云十篇郑可具详依别録十一篇所有賔牟贾有师乙有魏文侯今此乐记有魏文侯乃次賔牟贾师乙为末则是今之乐记十一篇之次与别録不同推此而言其乐夲以下亦杂乱故郑畧有分别案熊氏此说不与皇氏同乐者为同者此言乐论之事谓上下同听莫不和说也礼者为异者谓尊卑各别恭敬不等也此章凡有四段自此至民治行矣为第一叚论乐与礼同异将欲广论先论其异同也自乐由中出至天子如此则礼行矣为第二段论乐与礼之功论同异既辨故次宜有功也自大乐与天地同和至述作之谓也为第三段论乐与礼唯圣人能识既有其功故宜防识也自乐者天地之和至则此所与民同也为第四段论乐与礼使上下和合是为同也礼使父子殊别是为异同则相亲无所间别故相亲也异则相敬有所殊别故相敬也乐胜则流礼胜则离者此明虽有同异而又有相须也胜犹过也若乐过和同而无礼则流慢无复尊卑之敬若礼过殊隔而无和乐则亲属杂析无复骨月之爱唯须礼乐兼有所以为美故论语云礼之用和为贵是也合情饰貌者礼乐之事也者合情谓乐也乐和其内是合情也饰貌谓礼也礼以检迹于外是饰貌也貌与心半二者无偏则是礼乐之事也礼义立则贵贱等矣者义宜也等阶级也若行礼得其宜则贵贱各有阶级矣乐文同则上下和矣者文谓声成文也若行乐文采谐同则上下各自和好也好恶着则贤不肖别矣者谓所好得其善所恶得其恶是好恶着则贤与不肖自然分别矣刑禁暴者谓用刑罚禁止暴慢也爵举贤者谓用爵以举贤良也则政均矣者刑爵得所政敎均平矣刑者则慎罚爵者以明徳仁以爱之者谓王者用仁以爱民也义以正之者谓王者用义以正恶矣如此则民治行矣者言用仁用义则民行治也此经凡有五事各以矣结之从礼义立则贵贱等矣是其一也乐文同则上下和矣是其二也好恶着则贤不肖别矣是其三也刑禁暴爵举贤则政均矣是其四也仁以爱之义以正之如此则民治行矣是其五也】
　　乐由中出注和在心也礼自外作注敬在貌也乐由中出故静礼自外作故文注文犹动也大乐必易大礼必简注易简若于清庙大飨然音义【易以豉反注同】乐至则无怨礼至则不争揖让而治天下者礼乐之谓也注至犹达也行也音义【争争鬬之争】暴民不作诸侯賔服兵革不试五刑不用百姓无患天子不怒如此则乐达矣合父子之亲眀长防之序以敬四海之内天子如此则礼行矣注宾协也试用也音义【长丁丈反】疏【正义曰此一节明礼乐自内自外或易或简天子行之得所则乐达礼行乐由中出者谓乐从心起也礼自外作者谓礼敬在外貌也乐由中出故静者行之在心故静也礼自外作故文者礼肃人貌貎在外故云动也庾云乐成在中是和合反自然之静礼节在貌之前动合文理文犹动也大乐必易者朱而疏越是也大礼必简者酒腥鱼是也乐至则无怨者至谓逹也行也乐行于人由于和故无怨矣礼至则不争者礼行于民由于谦敬谦敬则不争也揖让而治天下者礼乐之谓也者民无怨争则君上无为但揖让垂拱而天下自治其功由于礼乐故云礼乐之谓也暴民不作此下至乐逹矣偏举乐之功前云乐达则无怨故致此以下之功也暴民谓凶暴之民不作谓不动作也如此则乐逹矣者由乐和故致天子不怒以致前事是乐道达矣天子如此则礼行矣者天子若能使海内如此则是礼道兴行矣乐云达礼云行者互文也礼云天子如此乐不云天子者乐既云天子不怒故畧其文不复云天子也】大乐与天地同和大礼与天地同节注言顺天地之气与其数和故百物不失注不失其性节故祀天祭地注成物有功报焉眀则有礼乐注敎人者幽则有鬼神注助天地成物者也易曰是故知鬼神之情状与天地相似五帝德说黄帝德曰死而民畏其神者百年春秋传曰若敖氏之鬼然则圣人之精气谓之神贤知之精气谓之鬼音义【敖五羔反贤知音智】如此则四海之内合敬同爱矣礼者殊事合敬者也乐者异文合爱者也礼乐之情同故明王以相沿也注沿犹因述也孔子曰殷因于夏礼所损益可知也周因于殷礼所损益可知也沿或作缘音义【沿悦专反因也述也】故事与时并注为事在其时也礼器曰尧授舜舜授禹汤放桀武王伐纣时也名与功偕注为名在其功也偕犹俱也尧作大章舜作大韶禹作大夏汤作大濩武王作大武名因其得天下之功音义【偕古谐反俱也濩户故反下同】疏【正义曰此一节明礼乐与天地合德明王用之相因不改功名显著大乐与天地同和者天地气和而生万物大乐之体顺隂阳律吕生养万物是大乐与天地同和也大礼与天地同节者天地之形各有高下大小为限节大礼辨尊卑贵贱与天地相似是大礼与天地同节也和故百物不失者以大乐与天地同和能生成百物故不失其性也节故祀天祭地者以大礼与天地同节有尊卑上下报生成之功故祀天祭地眀则有礼乐者圣王既能使礼乐与天地同和节又于显明之处尊崇礼乐以敎人幽则有鬼神者幽之处尊敬鬼神以成物也如此则四海之内合敬同爱矣者圣人若能如此上事行礼乐得所以治天下故四海之内合其爱敬以行礼得所故四海防合其敬行乐得所故四海之内齐同其爱矣礼者殊事合敬者也者尊卑有别是殊事俱行于礼是合敬也乐者异文合爱者也者宫商别调是异文无不欢爱是合爱也云礼乐之情同故明王以相沿也者礼乐之状质文虽异乐情主和礼情主敬致治是同以其致治情同故明王所以相因述也言前代后代同礼乐之情因时质文或有损益故云以相沿也沿谓因而增改也故事与时并者事谓圣人所为之事与所当时而并行若尧舜揖让之事与淳和之时而并行汤武干戈之事与浇薄之时而并行此一句明礼也名与功偕者名谓乐名偕俱也言圣王制乐之名与所建之功而俱作也若尧之大章舜之大韶尧章明之功舜绍尧之德及禹汤等乐名皆与功俱立也此一句明乐圣王虽同礼乐之情因而修述但时与功不等故礼与乐亦殊注正义曰天地与隂阳生养为气乐有六律六吕调和生养是顺天地之气解经同和也云与其数谓天有日月星辰地有山川高下其数不同故云与其数解经同节也成物有功报焉者言天地春夏生物秋冬成物独云成物者对则生成有异总而言之生亦成也故云成物有功下注云助天地成物是也引易曰是故知鬼神之情状与天地相似者易上系辞云精气为物防魂为变是故知鬼神之情状与天地相似精气谓七八防魂谓九六防魂谓之鬼物终所归精气谓之神物生所信也言水火之神生物东南金水之鬼终物西北二者之情其状与春夏生物秋冬终物相似云五帝德说黄帝德曰死而民畏其神者百年案大戴礼五帝德篇云宰我问孔子曰黄帝三百年请问黄帝人也抑非人也何以至三百年乎孔子曰生而民利其德百年死而民畏其神百年亡而民用其敎百年云春秋传曰若敖氏之鬼引春秋者宣四年在传楚司马子良生子越椒初生令尹子文请杀之其父子良不可子文以为大慼曰鬼犹求食若敖氏之鬼不其馁而云圣人之精气谓之神者则黄帝是也言圣人气强能引生万物故谓之神云贤知之精气谓之鬼者则若敖氏是也气劣于圣但归终而已故谓之鬼熊氏云系辞鬼神者谓七八九六自然之鬼神又圣人贤人鬼神与自然鬼神俱能肋天地而成物故郑总引之也又郑注祭法七祀谓鬼神司察小过引此幽则有鬼神然则有天地自然之鬼神有圣人贤人之鬼神有七祀之鬼神崔氏云明人君及臣生则有礼乐化民死则为鬼神以成物此唯据圣人贤人之鬼神也与郑引易系辞不合其义非也沿犹因述也者五帝三王同用礼乐是因也就而损益是述也故引论语损益之事以解之损益者则下文事与时并名与功偕是也】故钟鼓管磬羽籥干戚乐之器也屈伸俯仰缀兆舒疾乐之文也簠簋俎豆制度文章礼之器也升降上下周还禓袭礼之文也注缀谓酂舞者之位也兆其外营域也音义【伸音申缀丁劣反徐丁衞反下缀逺缀短皆同簠簋上音甫下居洧反并祭器名上下时掌反还音旋禓思歴反袭音习酂作管反后同】故知礼乐之情者能作识礼乐之文者能述注述谓训其义也作者之谓圣述者之谓眀眀圣者述作之谓也疏【正义曰此一节申明礼乐器之与文并述作之体缀兆舒疾者缀谓舞者行位相连缀也兆谓位外之营兆也同还禓袭者周谓行礼周曲廻旋也禓谓袒上衣而露裼也袭谓掩上衣也礼盛者尚质故袭不盛者尚文故裼故知礼乐之情者能作者下文云穷夲知变乐之情若能穷尽其夲识其变通是知乐之情也下文云着诚去伪礼之经也若能显著诚信弃去浮伪是知礼之情也凡制作者量事制宜既能穷夲知变又能着诚去伪所以能制作也识礼乐之文者能述者文谓上经云屈伸俯仰升降上下是也述谓训说义理既知文章升降辨定是非故能训说礼乐义理不能制作礼乐也作者之谓圣圣者通达物理故作者之谓圣则尧舜禹汤是也述者之谓明明者辨说是非故脩述者之谓明则子游子夏之属是也】
　　乐者天地之和也礼者天地之序也和故百物皆化序故羣物皆别注化犹生也别谓形体异也乐由天作礼以地制注言法天地也过制则乱过作则暴注过犹误也暴失文武之意明于天地然后能兴礼乐也疏【正义曰此一节申明礼乐从天地而来王者必明于天地然后能兴礼乐乐者调畅隂阳是天地之和也礼者天地之序也礼明贵贱是天地之序也乐由天作者乐生于阳是法天而作也礼以地制者礼生于隂是法地而制言法天地也过制则乱者过谓误也唯圣人识合天地者则制作礼乐不误若非圣识则必误误制礼则尊卑混乱也犹地体误则乱于高下也遇作则暴者谓违暴失所若遇误作乐则乐体违暴失文武之意谓文乐武乐杂乱也】
　　论伦无患乐之情也欣喜欢爱乐之官也注伦犹类也患害也官犹事也中正无邪礼之质也庄敬恭顺礼之制也注质犹夲也音义【邪字又作斜同似嗟反】若夫礼乐之施于金石越于声音用于宗庙社稷事乎山川鬼神则此所与民同也注言情官质制先王所专也疏【正义曰此一节明礼乐文质不同事为有异论伦无患者乐主和同论说等伦无相毁害是乐之情也言乐之夲情欲使伦等和同无相损害也欣喜欢爱乐之官也者官犹事也贺玚云八音克谐使物欢欣此乐之事迹也在心则伦类无害故为乐情在貌则欣喜欢爱故为乐事也中正无邪礼之质也者谓内心中正无有邪僻是礼之夲质也庄敬恭顺礼之制也者外貌庄敬谦恭谨慎是礼之节制也若夫礼乐之施于金石越于声音者此明乐也用于宗庙社稷事乎山川鬼神者此明礼也若通而言之则礼乐相将矣则此所与民同也者言施于金石越于声音用于宗庙社稷事乎山川鬼神此等与民共同有也前经论乐之情乐之官礼之质礼之制是先王所专有也言先王独能专此四事】
　　王者功成作乐治定制礼注功成治定同时耳功主于王业治主于敎民明堂位说周公曰治天下六年朝诸侯于眀堂制礼作乐音义【王如字徐于况反治定直吏反注治定治主下治辩同】其功大者其乐傋其治辩者其礼具注辩徧也音义【辩夲又作辨旧音遍案广雅辨徧也薄苋反徧音遍】干戚之舞非傋乐也注乐以文德为备若咸池者孔子曰韶尽美矣又尽善也谓武尽美矣未尽善也孰亨而祀非达礼也注达具也郊特牲曰郊血大飨腥三献爓一献孰至敬不飨味而贵气臭也音义【亨沈普衡反徐许两反爓在防反】五帝殊时不相沿乐三王异世不相袭礼注言其有损益也乐极则忧礼粗则偏矣注乐人之所好也害在淫侉礼人之所勤也害在倦略音义【粗仓都反后皆同偏音篇下同好呼报反侉苦反】及夫敦乐而无忧礼傋而不偏者其唯大圣乎注敦厚也音义【夫音扶下皆仿此】疏【正义曰此章是乐记第三章名曰乐礼章也章中明王者为治必制礼作乐故名乐礼章也案郑目録云第三是乐施第四是乐言第五是乐礼今记者以乐礼为第三者郑目録当是旧次未合之时此今所列或记家别起意意趣不同故也王者功成作乐治定制礼者功成谓天子功业既成治定谓民得王敎尊卑位定也然功成治定俱是一时但所断义各有异也故分言耳功成作乐者王者先王之功由民所乐故功成命而作乐以应民所乐之心犹如民乐周有干戈而业成故周王成功制干戈之乐也治定制礼者礼以体别为仪今治人得体故制礼应之如周王太平乃制礼也而乐云作礼云制者作是动用制是裁断礼是形化故言制乐是气化故言作亦相互也白虎通云乐者阳也动作倡始故言作也礼者隂也系制于阳故云制也治定谓敎民从化若用质敎民治定者则制礼省畧也若用文敎民而治定者则制礼繁多也其法虽殊若大判而论则五帝以上尚乐三王之世贵礼故乐兴五帝礼盛三王所以尔者五帝之时尚德故义取于同和三王之代尚礼故义取于仪别是以乐随王者之功礼随治世之敎也其功大者其乐备其治辩者其礼具者辩徧也夫礼乐必由其功治功治有大小故礼乐亦应以广狭也若以一代而言则武王功治尚小故礼乐未得备徧至周公功成治大故礼乐应之而备也若异代言之则尧舜功大治辩乐备礼具若汤武比于尧舜则功小治狭乐不备礼不具也乐备谓文德备具不备谓干戚之舞矣礼具则血腥而祭不具谓孰亨而祀言礼乐之体皆以德为备具也干戚之舞非备乐也者言周乐干戚之舞非如舜时文德之备乐也孰亨而祀非达礼也者言后世孰亨牲体而祭祀非如五帝之时血腥之达礼也五帝殊时不相沿乐者沿因也五帝既先后殊时不相共同用一乐也三王异世不相袭礼者三王前后异世不相共袭因一礼也若论礼乐之情则圣王同用也故前文云礼乐之情同故明王以相沿是也此论礼乐之迹损益有殊随时而改云不相袭也乐极则忧者乐人之所好害在淫侉若极而不止则必至忧慼也礼粗则偏矣者偏谓倦略礼者人之所勤言人不能勤行于礼好生懈倦则致粗略偏谓不周备也及夫敦乐而无忧者敦厚也厚重于乐知足则止而无至于忧也礼备而不偏者行礼安静委曲备具不至勤苦倦略能如此者其唯火圣乎言大圣之人能行礼乐如此也注正义曰功成治定同时耳者谓一时之事若周公摄政六年是也云功主于王业者功谓王业之功乐者圣人所乐发扬己之功德故云功成作乐云治主于敎民者治定谓治人安定使上下有序礼者主于施下明下之从顺故治定制礼也乐以至善也者郑之此注据异代此经云千戚非备乐明以文德为备故云若咸池者下文云咸池备矣是也引论语舜以文德为备故云韶尽美矣谓乐音美也又尽善也谓文德具也虞舜之时虽舞干羽于两阶而文多于武也谓武尽美矣者大武之乐其体美矣下文说大武之乐是也未尽善者文德犹少未致太平案礼运云荐其血毛谓上古也腥其俎孰其殽谓中古也退而合亨谓三王也是上代质用血腥次代文用亨孰故引郊特牲郊血大飨腥三献爓一献孰以结之是卑者爓孰尊者血腥尊者礼异卑者不具然三王之世礼文烦多五帝之时礼文简略今以上世为具礼下世为不具礼者礼之所具在于德上代礼文虽略德备也下代礼文虽烦德不具也故前文云大礼与天地同节故下篇云无体之礼是其具也乐人之所好害在淫侉者乐声之作人听而不厌是人之所好好而不止放荡奢佚故害在淫侉若朋淫于家俾画作夜物极则反乐去忧来又烦手淫声慆堙心耳则哀痛生也云礼人之所勤也者一献之礼賔主百拜是所勤也劳而不堪有司跛倚是害在倦略也】
　　天高地下万物防殊而礼制行矣注礼为异也流而不息合同而化而乐兴焉注乐为同也春作夏长仁也秋敛冬藏义也仁近于乐义近于礼注言乐法阳而生礼法隂而成音义【夏长上户嫁反下丁丈反下注长养皆同近附近之近又其靳反下皆同】乐者敦和率神而从天礼者别宜居鬼而从地注敦和乐贵同也率循也从顺也别宜礼尚异也居鬼谓居其所为亦言循之也鬼神谓先圣先贤也音义【惇音纯夲又作敦】故圣人作乐以应天制礼以配地礼乐明备天地官矣注官犹事也各得其事疏【正义曰此一节申明礼乐配于天地若礼乐备具则天地之事各得其宜天高地下万物防殊而礼制行矣者以天高地下不同故人伦尊卑有异其间万物各散殊涂礼者别尊卑定万物是礼之法制行矣流而不息合同而化而乐兴焉者言天地万物流动不息合防齐同而变化者也乐者调和气性合徳化育是乐兴也乐主和同故云兴礼主异故云行此乐兴与礼行相对乐云兴礼加制字而礼云制行者礼以裁制为义故特加制乐以兴作为夲故不云制也仁近于乐义近于礼者仁主仁爱乐主和同故仁近于乐也义主断割礼为节限故义近于礼也乐者敦和率神而从天者率循也言乐之为体敦重和同因循圣人之神气而从于天也礼者别宜居鬼而从地者居谓居处也言礼之为体殊别万物所宜居处鬼之所为而顺地也乐所以率神者圣人之魂为神乐者调和其气故云率神礼所以居鬼者贤人之魂为鬼礼者裁制形体故云居鬼居者亦率循之义变文尔礼乐明备天地官矣者官犹事也言圣人能使礼乐显明备具则天地之事各得其利矣注正义曰敦和乐贵同也者谓敦重于和由其贵同故知敦则贵也和则同也敦和与别宜相对者别宜谓分别其所宜明敦和是敦重其所和也云别宜礼尚异也者乐言敦和乐贵同也礼言别宜是礼尚异也云居鬼谓居其所为亦言循之也者居鬼谓居处之所为居处则依循之义也故云亦言循之也与率神不异故言亦云鬼神谓先圣先贤也者鬼则先贤神则先圣圣人魂强能神通变化乐者清虚无体亦能变化故云率神也贤人魂弱但归处居住有形上下之礼亦有体依循鬼之尊卑故云居鬼也贺云以为居鬼者居其所为谓若五祀之神各主其所造而受祭不得越其分是不变化也五祀之神造门故祭于门造灶故祭于灶故云居义亦通也】
　　天尊地卑君臣定矣卑高以陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也注卑高谓山泽也位矣尊卑之位象山泽也动静隂阳用事小大万物也大者常存小者随阳出入方谓行虫也物谓殖生者也性之言生也命生之长短也象光耀也形体貌也音义【卑如宇又音婢下同】疏【正义曰自此以下至礼乐云广明礼乐之功包天地之德各随文解之此天尊地卑一经明礼为天地之别也卑高已陈贵贱位矣者卑谓泽也高谓山也山泽列在天地之中故云已陈也贵贱即公卿以下象山川而有贵贱之位也所以郑云位矣尊卑之位象山泽故郑注周易云君臣尊卑之贵贱如山泽之有高卑也动静有常小大殊矣者动静谓雷风也动防有常故云常也小大谓万物也小谓草木春生秋杀及昆虫夏生冬伏者大谓常存不随四时变化变化不等故云殊也郑注易云动静雷风也而郑此云隂阳用事者亦得防通也方以类聚者方谓走虫禽兽之属各以类聚不相杂也物以羣分者物谓殖生若草木之属各有区分自殊于薮泽者也郑注易云类聚羣分谓水火也而此注云方谓行虫物谓殖生者言二注不同各有以也类聚称方者行虫有性识道理故称方也羣分称物者谓殖生无心灵但一物而已故云物也则性命不同矣者性生也各有嗜好谓之为性也命者长短夭夀也行殖之物既禀大小之殊故性命夭夀不同万物各有羣类区分性命之别故圣人因此制礼类族缘物各随性命也在天成象者马融王肃注易并云象者日月星郑注易云成象日月星辰也注此云象光耀也在地成形者马融注易云植物动物也王肃注易云山川羣物也郑注易云谓草木乌兽也注此云形体貌也案此三者所注虽异其意皆同如此礼者天地之别也者合结礼也天地有别圣人制礼有殊别是从天地之分别也】
　　地气上齐天气下降隂阳相摩天地相荡鼓之以雷霆奋之以风雨动之以四时暖之以日月而百化兴焉如此则乐者天地之和也注齐读为跻跻升也摩犹迫也荡犹动也奋讯也百化百物化生也音义【上齐时掌反齐注读为跻又作隮子兮反升也摩夲又作磨末河反迫也荡夲或作荡同大傥反霆音廷又作挺奋甫问反易作润之暖徐许袁反沈况逺反迫音伯讯夲又作迅音信】疏【正义曰地气上齐者齐升也谓地气上升天天气下降者谓降下与地气交合积气从下升上乐象气故先从地始形以上为尊故先礼象形从天为初隂阳相摩者摩谓切迫隂阳二气相切迫天地相荡者荡动也言天地之气相感动鼓之以雷霆者虽以气生而物未发故用雷霆以鼓动之奋之以风雨者万物得风雨奋迅而出也动之以四时者言万物生长随四时而动也暖之以日月者万物之生必须日月暖煦之自鼓之以雷霆至暖之以日月皆以天地相荡之事细别言之耳而百化兴焉者百化百物也兴生也百物由天地齐降以下诸事如此则乐者天地之和也者此结乐也言作乐者法象天地之和气若作乐和则天地亦和前经云礼者天地之别言制礼者法象之也苦制礼得所亦能使天地别异此经乐者天地之和则是法天地之和气故云乐者天地之和也】
　　化不时则不生男女无辨则乱升天地之情也注辨别也升成也乐失则害物礼失则乱人疏【正义曰此一经明天地不时由礼乐失所化不时者谓天地化养不得其时则不生物也此明乐所以调和变化故也男女无辨则乱升者升成也辨别也若男女杂乱无别则乱成也此明礼之所以别男女故也天地之情也者乐以法天化得其时则物生不得其时则物不生是天之情也礼以法地男女有别则治兴男女无别则乱成是地之情也皇氏云天地无情以人心而谓之耳】
　　及夫礼乐之极乎天而蟠乎地行乎隂阳而通乎鬼神穷高极远而测深厚注极至也蟠犹委也高远三辰也深厚山川也言礼乐之道上至于天下委于地则其间无所不之音义【蟠歩丹反或蒲河反注同】疏【正义曰此一节盛说礼乐之大极乎天者极至也言礼乐上至乎天而蟠乎地者蟠委也言礼乐下委于地礼法天地高下是礼至委于天地乐法地气上升天气下降是乐至委于天地天高故言至地下故言委行乎隂阳者礼法动静有常乐法隂阳相摩是礼乐行乎隂阳隂阳和四时玉烛应于礼乐是礼乐行乎隂阳而通乎鬼神者礼乐用之以祭鬼神是通乎鬼神也穷高极远者穷尽也高逺谓天之三光三光应礼乐而明是礼乐尽三光之道也而测深原者测知也深厚谓地之山川山川应礼乐而出瑞应是测深厚此经盛论礼乐之大原虽取象于天地功德又能徧满于天地之间礼运云天降膏露是极乎天也地出醴泉是蟠乎地也日月戚时无易百谷用成是行乎隂阳也作乐一变以至六变百神俱至是通乎鬼神也孝经纬云景星出是穷高极逺也礼运云山出器车鱼鲔不淰是测深厚也言礼乐无所不至】
　　乐着大始而礼居成物注着之言处也大始百物之始主也音义【着直略反处也注着之言同大音防注同处昌吕反】着不息者天也着不动者地也注着犹明白也息犹休止也易日天行健君子以自强不息一动一静者天地之间也注间谓百物也故圣人曰礼乐云注言礼乐之法天地也乐静而礼动其并用事则亦天地之间耳疏【正义曰乐着大始而礼居成物者言乐象于天天为生物之始着犹处也是乐处大始礼法于地言礼以禀天气以成于物故云礼居成物着与居相对故注以着为处也着不息者天也着不动者地也者着谓显著言显著明白运生不息者是天也案易乾象云天行健君子以自强不息也显著养物不移动者地也故坤卦象云安贞吉言乐法于天动而不息礼象于地静而不动一动一静天地之间也者动者或一物飞走蠢动感天之阳气也静者或一物安伏而止静感地之隂气也天地之间也者言此一动一静在天地之间所有百物也动则周礼动物及雷风日月之属是也静则植物山陵之属是也故圣人曰礼乐云者云言也谓礼乐所言法天地也记者引圣人语证此一章也言圣人云此一章是礼乐法天地故言圣人曰礼乐云注正义曰言礼乐之法天地也乐静而礼动其并用事则亦天地之间耳释礼乐所以亦是天地之间物义也若离而言之则乐静礼动若礼乐合用事则同有动静故知天地之间物有动静也】















　　礼记注疏卷三十七
　　礼记注疏卷三十七考证
　　乐记其爱心感者其声和以柔疏若外境亲属死亡心起爱情云云○【臣召南】按疏非是若如所云经当言其哀心感者其声和以柔矣爱心与哀心不同当与敬心相对
　　声成文谓之音○毛诗大序笺云声成文者宫商上下相应疏云原夫作乐之始乐写人音人音有小大髙下之殊乐器有宫征商羽之异依人音而制乐托乐器以写人是乐夲效人非人效乐但乐曲既定规矩先成后人作诗模凖旧法此文若据乐初之时则人能成文始入于乐若据制乐之后则人之作诗先须成乐之文乃成为音又曰以声变乃成音音和乃成乐故别为三名对文则别防则可以通朱子曰成文谓其清浊高下疾徐疏数之节相应而和也
　　商为臣疏商所以为臣者何以郑注月令云○按以下角征羽三叚疏推之此文何以二字衍文也
　　又疏郑注月令云征属火以其征清事之象也○按征清当作微清
　　物至知知○朱子曰上知字是体下知字是用
　　以敬四海之内天子如此则礼行矣○应镛曰四海之内恐在合字上则文理为顺【臣召南】按如应说夲文当云四海之内【句】合父子之亲【句】眀长防之序【句】以敬天子【句】如此则礼行矣【句】
　　明则有礼乐幽则有鬼神注圣人之精气谓之神贤知之精气谓之鬼○【臣召南】按以圣贤分鬼神此郑注之凿且陋也鬼神是天地之功用隂阳徃来无所不包故与礼乐对言朱子曰在圣人制作处便是礼乐在造化功用处便是鬼神又曰礼主减乐主盈鬼神亦止是屈伸之义礼乐鬼神一理也郑专以人鬼言何足与礼乐相对上文所谓天地同节天地同和者又何说耶后文率神居鬼注亦误也
　　礼记注疏卷三十七考证
<经部,礼类,礼记之属,礼记注疏>
　　钦定四库全书
　　礼记注疏卷三十八
　　汉郑氏注　唐陆徳眀音义　孔頴逹疏
　　乐记
　　昔者舜作五之琴以歌南风夔始制乐以赏诸侯注夔欲舜与天下之君共此乐也南风长养之风也以言父母之长养己其辞未闻也夔舜时典乐者也书曰夔命女典乐音义【夔求龟反舜臣女音汝】疏【正义曰此一节论乐记第四章名为乐施施者用于天下此章中明乐施被之事也本是第二前既推礼章为第三此为第四亦明礼乐既备后乃施布天下也自此至知其行也此一节特明圣人制乐以赏诸侯其功大者其乐备昔者舜作五之琴以歌南风者五谓无文武二唯宫商等之五也南风诗名是孝子之诗南风长养万物而孝子歌之言己得父母生长如万物得南风生也舜有孝行故以此五之琴歌南风之诗而教天下之孝也此诗今无故郑注云其辞未闻也案世本云神农作琴今云舜作者非谓舜始造也正用此琴特歌南风始自舜耳或五始舜也夔始制乐以赏诸侯者夔是舜典乐之官名夔欲天下同行舜道故歌此南风以赏诸侯使海内同孝也然乐之始亦不正在夔也正是夔始以此诗与诸侯注正义曰夔欲舜与天下之君共此乐者舜既独歌南风夔为典乐之官欲令舜与天下诸侯共歌此南风之乐故制此南风之乐以赏诸侯云其辞未闻也者此南风歌辞未得闻也如郑此言则非诗凯风之篇也能氏以为凯风非矣案圣证论引尸子及家语难郑云昔者舜弹五之琴其辞曰南风之薫兮可以解吾民之愠兮南风之时兮可以阜吾民之财兮郑云其辞未闻失其义也今案马昭云家语王肃所増加非郑所见又尸子杂説不可取证正经故言未闻也】
　　故天子之为乐也以赏诸侯之有徳者也徳盛而教尊五糓时熟然后赏之以乐故其治民劳者其舞行缀逺其治民逸者其舞行缀短注民劳则徳薄酂相去逺舞人少也民逸则徳盛酂相去近舞人多也音义【行户刚反下同】疏【正义曰此一经明诸侯徳尊乐备舞具各随文解之故其治民劳者其舞行缀逺者缀谓酂也逺是舞者外营域行列之处若诸侯治理于民使民劳苦者由君徳薄赏之以乐舞人既少故其舞人相去行缀逺谓由人少舞处寛也其治民逸者其舞行缀短者此诸侯治理于民使逸乐由其君徳盛故赏之以乐舞人多故去行缀短也谓由人多舞处狭也舞处之缀一种但人多则去之近人少则去之逺也注正义曰鄼谓鄼聚舞人行位之处立表鄼以识之】故观其舞知其徳闻其諡知其行也注諡者行之迹也音义【行下孟反注同】疏【正义曰此覆结上文观其舞之逺近则知其徳之薄厚由舞所以表徳也闻其諡知其行也者此一句以諡比拟其舞也闻諡之善否知其行之所好恶由諡所以迹行也】
　　大章章之也注尧乐名也言尧徳章明也周礼阙之或作大卷咸池备矣注黄帝所作乐名也尧増修而用之咸皆也池之言施也言徳之无不施也周礼曰大咸音义【大咸如字一本作大卷并音权】韶继也注舜乐名也韶之言绍也言舜能继绍尧之徳周礼曰大韶音义【韶上遥反注同】夏大也注禹乐名也言禹能大尧舜之徳周礼曰大夏殷周之乐尽矣注言尽人事也周礼曰大濩大武音义【濩音防】疏【正义曰此一节论六代之乐也大章章之也者章明也尧乐谓之大章者言尧之徳章明于天下也咸池备矣者咸皆也池施也咸池皇帝之乐名言黄帝之徳皆施被于天下无不周徧是为备具矣韶继也者韶舜乐名言舜之道徳能继绍于尧也夏大也者夏禹乐名言禹能光大尧舜之徳殷周之乐尽矣者殷乐谓汤之大濩也周乐谓周之大武也言于人事尽极矣但自夏以前皆以文徳王有天下殷周二代唯以武功为民除残伐暴民得以生人事道理尽极矣注正义曰知大章尧乐者案乐纬及礼乐志云黄帝曰咸池尧作大章故知大章尧乐名也云周礼阙者言周礼无大章故云阙也此本云大章周礼曰大卷言此大章当周礼大卷也今知咸池是黄帝所作乐名者案乐纬及礼乐志云黄帝曰咸池故如咸池黄帝乐名云尧增修而用之者此黄帝所作咸池之乐至尧之时更增改修治而用之周礼大司乐谓之大咸咸池虽黄帝之乐若尧既増修而用之者则世本名咸池是也故此文次在大章之下矣又周礼云咸池以祭地黄帝之乐尧不増修者则别立其名则此大章是也其咸池虽黄帝之乐尧増修者至周谓之大咸其黄帝之乐尧不増修大章者至周谓之大卷于周之世其黄帝乐尧不増修谓之大卷者更加以云门之号是云门大卷一也熊氏云知大卷当大章者案周礼云云门大卷大卷在大咸之上此大章在咸池之上故知大卷当大章知周别为黄帝乐名云门者以此乐记唯云咸池大章无云门之名用礼云门在六代乐之首故知别为黄帝立云门之名也知于大卷之上加云门者以黄帝之乐尧増修者既谓之咸池不増修者别名大卷明周为黄帝于不増修之乐别更立名故知于大卷之上别加云门是云门大卷一也故周礼云门大卷郑注云黄帝曰云门大卷言黄帝之徳如云之出民得以有族类知黄帝之乐尧増修曰咸池者以礼乐志云黄帝曰咸池今周礼大咸在云门之下大韶之上当尧之代故知尧増修曰咸池増修者以五帝殊时不相沿乐故知尧增修也知乐有増修者礼乐志汉之文始舞者韶舞髙帝六年更云改名文始也汉之五行舞者本周舞始皇二十六年更立五行舞是知有増修之法熊氏又云案五行钩命决云伏牺乐为立基神农乐为下谋祝融乐为祝续案乐纬云黄帝曰咸池帝喾曰六英颛顼曰五茎尧作大章舜曰箫韶禹曰大夏商曰大濩周曰大武象礼乐志云颛顼作六茎帝喾作五英与乐纬不同其余无异名曰六英者宋均注云为六合之英华五龙为五茎者能为五行之道立根茎也案元命包云舜之时民乐绍尧业故云韶之言绍也案司乐注云为徳能大中国此云大尧舜之徳者以广大中国则是大尧舜徳其义然也又案司乐注云汤徳能使天下得其所是其徳也元命包曰汤之时民乐其救之于患害故曰濩救也由救之故民得所义亦通也大武武王乐也以武取定天下周公制焉】
　　天地之道寒暑不时则疾风雨不节则饥教者民之寒暑也教不时则伤世事者民之风雨也事不节则无功注教谓乐也音义【饥居祈反】然则先王之为乐也以法治也善则行象徳矣注以法治以乐为治之法行象徳民之行顺君之徳也音义【治直吏反注同】疏【正义曰此一节明乐之为善乐得其所则事有功也然则先王之为乐也以法治也者言先王作乐以为治为法若乐善则治得其善若乐不善则治乖于法则前文教不时则伤世事不节则无功是也善则行象徳矣者言人君为治得其所教化美善则下民之行法象君之徳也】
　　夫豢豕为酒非以为祸也而狱讼益繁则酒之流生祸也注以谷食犬豕曰豢为作也言豢豕作酒本以飨祀养贤而小人饮之善酗以致狱讼音义【豢音患飬也食音嗣酗许具反】是故先王因为酒礼壹献之礼宾主百拜终日饮酒而不得醉焉此先王之所以备酒祸也注壹献士饮酒之礼百拜以喻多故酒食者所以合欢也乐者所以象徳也礼者所以缀淫也注缀犹止也音义【缀知劣反】是故先王有大事必有礼以哀之有大福必有礼以乐之哀乐之分皆以礼终注大事谓死丧也音义【乐音洛下所乐哀乐康乐皆同分扶问反】乐也者圣人之所乐也而可以善民心其感人深其移风易俗故先王着其教焉注着犹立也谓立司乐以下使教国子音义【着知虑反】疏【正义曰此一节明言礼乐之设不得其所则祸乱兴故先王节其礼乐以防滛乱也夫豢豕为酒非以为祸也者豢飬也言养豕作酒本为行礼非以为祸乱而为也而狱讼益繁则酒之流生祸也者言由酒至酗鬬争杀伤而刑狱増益繁多则是酒之流害所以生此狱讼之祸也是故先王因为酒礼者由其生祸故先王因此为饮酒之礼也壹献之礼宾主百拜者谓士之飨礼唯有壹献言所献酒少也从初至末宾主相荅而有百拜言拜数多也是意在于敬不在酒也终日饮酒而不得醉焉者谓飨礼也以其恭敬示饮而已故不得醉也乐者所以象徳也者谓君作乐以训民使民法象其徳也礼者所以缀淫也者缀止也言人君制礼以教天下所以缀止淫邪也乐也者圣人之所乐也者言乐体者圣人心所爱乐也圣人贪爱此乐以乐身化民而可以善民心者言用乐化民调善民心其感人深者言乐本从民心而来乃成于乐故感动人深也其移风易俗者风谓水土之风气谓舒疾刚柔俗谓君上之情欲谓好恶趣舍用乐化之故使恶风移改俗变易故先王着其教焉者着立也以其乐功如此故先王立乐官以乐教化焉注正义曰凡飨礼案大行人云上公九献侯伯七献子男五献竝依命数其臣介则孤同子男卿大夫畧为一节俱三献则天子诸侯之士同壹献故昭六年季孙宿如晋晋侯享之有加笾武子退使行人告曰得贶不过三献是其事也但春秋乱世之法或有大夫五献者故昭元年郑伯享赵孟具五献之笾豆于幕下是乱世之法也或者郑以公孤之礼享赵孟故五献也言百拜喻多者案今乡饮酒之礼是壹献无百拜今云百拜故喻多也】
　　夫民有血气心知之性而无哀乐喜怒之常应感起物而动然后心术形焉注言在所以感之也术所由也形犹见也音义【知音智应于甑反篇内同见贤遍反】是故志防噍杀之音作而民思忧啴谐慢易繁文简节之音作而民康乐粗厉猛起奋末广贲之音作而民刚毅廉直劲正荘诚之音作而民肃敬寛裕肉好顺成和动之音作而民慈爱流辟邪散狄成涤滥之音作而民淫乱注志防意细也呉公子札听郑风而曰其细已甚民弗堪也简节少易也奋末动使四支也贲读为愤愤怒气充实也春秋传曰血气狡愤肉肥也狄涤徃来疾貌也滥僭差也此皆民心无常之效也肉或为润音义【噍子遥反杀色界反又色例反思息吏反又音斯啴昌善反谐户皆反慢本又作慢莫諌反易以豉反注同粗七奴反贲依注读为愤扶粉反劲吉正反裕羊树反肉而救反肥也注同好呼报反辟匹亦反邪似嗟反后皆同狄他歴反注同涤大歴反注同滥力暂反札则八反贲读音奔又补义反狡本又作交古夘反又音郊僣子念反效戸敎反】疏【正义曰皇氏以为自此以下至君子贱之也是乐音之科各随文觧之此一节民有血气以下至淫乱以上论人心皆不同随乐而变夫乐声善恶本由民心而生所感善事则善声应所感恶事则恶声起乐之善恶初则从民心而兴后乃合成为乐乐又下感于人善乐感人则人化之为善恶乐感人则人随之为恶是乐出于人而还感人犹如雨出于山而还雨山火出于木而还燔本故此篇之首论人能兴乐此章之意论乐能感人也夫民有血气心知之性者人由血气而有心知故血气心知连言之其性虽一所感不恒故云而无哀乐喜怒之常也应感起物而动者言内心应感起于外物谓物来感己心遂应之念虑兴动故云应感起物而动然后心术形焉者术谓所由道路也形见也以其感物所动故然后心之所由道路而形见焉心术见者即下文是也是故志防噍杀之音作而民思忧者志防谓人君志意防细噍杀谓乐声噍蹙杀小如此音作而民感之则悲思忧愁也啴谐慢易繁文简节之音作而民康乐者啴寛也谐和也慢疏也繁多也简节易少也康安也言君若道徳啴和疏易则乐音多文采而节奏简畧则下民所以安乐也粗厉猛起奋未广贲之音作而民刚毅者粗厉谓人君性气粗疏威厉猛起谓武猛发起奋末谓奋动手足广贲谓乐声广大愤气充满如此音作而民感之则性气刚毅也亷直劲正荘诚之音作而民肃敬者君若亷直劲正则乐音矜荘严栗而诚信故民应之而肃敬也寛裕肉好顺成和动之音作而民慈爱者肉谓厚重者也君上如寛裕厚重则乐音顺序而和谐动作故民皆应之而慈爱也流辟邪散秋成涤滥之音作而民淫乱者流辟谓君志流移不静邪防谓违辟不正放邪散乱狄成涤滥皆谓徃来速疾谓乐之曲折速疾而成疾速而止僭滥止谓乐声急速如此音作民感之淫乱也此六事所云音者皆据君徳及乐音相杂也君徳好而乐音亦好君徳恶而乐音亦恶皆上句论君徳下句论乐音其意易尽者则一句四字以结之志防噍杀是也其状难尽者则两句八字以结之啴谐慢易繁文简节之类是也意稍可尽者或六字以结之亷直劲正荘诚是也注正义曰云志防意细也者谓君徳也言君意苛细乐声亦苛细也故郑引襄二十九年呉公子札听郑风云其细已甚是听郑风而知君徳苛细也云简节少易也者谓乐声曲折虽繁多其节简少谓缓歌而疏节也云奋末动使四支也者以身为本以手足为末故云动使四支云贲读为愤愤怒气充实也者以经之贲字于易卦贲为餙贲又为大皆非猛厉之类故读为愤引春秋传以证之案僖十五年左传称晋侯欲乗郑之小驷庆郑諌云小驷郑之所入也言马之血气狡作愤怒也云肉肥也者言人肉多则体肥以喻人之性行敦重也云狄涤徃来疾貎也者诗云踧踧周道字虽异与此狄同诗又云涤涤山川皆物之形状故云徃来疾貎谓乐之曲折音声速疾也】
　　是故先王本之情性稽之度数制之礼义合生气之和道五常之行使之阳而不散隂而不密刚气不怒柔气不慑四畅交于中而发作于外皆安其位而不相夺也注生气隂阳气也五常五行也密之言闭也慑犹恐惧也音义【稽古奚反道音导行下孟反慑之渉反畅勑亮反恐曲勇反】然后立之学等广其节奏省其文采以防徳厚注等差也各用其才之差学之广谓増习之省犹审也文采谓节奏合也防犹度也周礼大司乐以乐语教国子兴道讽诵言语以乐舞教国子舞云门大卷大咸大韶大夏大濩大武音义【省西领反度大各反兴道上许膺反下音导讽芳鳯反卷音权】律小大之称比终始之序以象事行注律六律也周礼典同以六律六吕辨天地四方隂阳之声以为乐器小大谓髙声正声之类也终始谓始于宫终于羽宗庙黄钟为宫大吕为角大蔟为徴应钟为羽以象事行宫为君商为臣音义【称尺证反比毗志反大蔟音泰蔟七豆反】使亲疏贵贱长幼男女之理皆形见于乐故曰乐观其深矣注谓同听之莫不和敬莫不和顺莫不和亲音义【长幼丁丈反下同见贤遍反】疏【正义曰上经既明乐之感人故此节明先王节人情性使之和其律吕亲疏有序男女不乱乃成为乐也本之情性者言自然所感谓之性因物念虑谓之情言先王制乐本人情性稽之度数者稽之言考也既得人情考之使合度数制之礼义者谓裁制人情以礼义合生气之和道五常之行者言圣人裁制人情使合生气之和道达人情以五常之行谓依金木水火土之性也使之阳而不散者阳主发动失在流散先王教之感阳气者不使放散也隂而不密者密闭也隂主幽静失在闭塞先王节民情感隂气者不有闭塞也刚气不怒柔气不慑者言先王节之使刚气者不至暴怒感柔气者不至恐惧也四畅交于中而发作于外者四畅谓隂阳刚柔也四者通畅交在身中而发见动作于身外也皆安其位而不相夺也者言隂阳刚柔各得其所是安其位也不相侵犯是不相夺也然后立之学等者先王欲稽之度数制之礼义非教不可故立之学等使依其才艺等级而教学之广其节奏者广谓増习寛广其乐之节奏也省其文采者省谓省审也文采谓乐之宫商相应若五色文采省其音曲文采也以绳徳厚者防度也谓准度以道徳仁厚也律小大之称者律谓六律小之与大以为乐器使音声相称也比终始之序者五声始于宫终于羽此五声终始使有次序也以象事行者谓使人法象五声是事行也若宫象君商象臣角象民徴象事羽象物是以象事行也皆形见于乐者以先王制乐如此以化于民由乐声调和故亲疏之理见于乐声也乐声有清浊髙下故贵贱长防见于乐也以乐声有隂阳律吕故男女之理见于乐也故曰乐观其深矣者皇氏云古语云乐观其深言乐为道人观之益大深古语有此故记者引古语以结之注正义曰云生气隂阳气也者下云阳而不散隂而不密故为隂阳云五常五行也者此经有隂阳刚柔皆据天地之气故以五常为五行非父义母慈之徳谓五常之行者若木性仁金性义火性礼水性智土性信五常之行也经云立之学等是学有等差随才高下而为等云广谓増习之者学者习音乐使其广大也云文采谓节奏合也者文谓宫商相应若画采成文即上文声成文是也云防犹度也绳是量度之物经云以绳徳厚谓度量之以道徳仁厚故郑引周礼大司乐以乐语教国子兴道讽诵言语以乐舞教国子之等是也引周礼典同者证乐器用六律六吕也案典同云辩天地四方隂阳之声郑注云六律六吕布于四方阳声属天隂声属地故云天地四方隂阳之声隂声谓六吕阳声谓六律云以为乐器小大者若黄钟之律长九寸应钟之律长四寸半强各自倍半为钟是其小大也云谓髙声正声之类也者案周礼典同云髙声防郑注云谓髙钟形大上上大也髙则声上藏衮然正声缓郑云正谓上下直正则声缓无所动下声肆郑云下谓钟形大下下大也下则声出去放肆陂声散郑云陂谓徧侈陂则声离散也险声敛郑云险谓偏弇也险则声敛不越也逺声赢郑云达谓其形防大也逹则声有余防声□郑云防谓其形防小韽声小不成也回声衍郑云回谓形防圜也回则其声淫衍无鸿杀也侈声筰郑云侈谓中央约也侈则声廹筰出去疾也弇声鬰郑云弇谓中央寛也弇则声欝勃不出也薄声甄郑云甄犹掉也钟防薄则声掉厚声石郑云大厚则如石叩之无声此等之声皆钟形不得其所此引之证大小称者以作钟之法须小大称宜今钟不得其所明其不称也云宗庙黄钟为宫大吕为角大簇为徴应钟为羽者大司乐文祫祭降神之乐也案大司乐祭天祭地皆有降神独引宗庙降神者以经云终始之序宗庙降神黄钟为宫是律之最长者应钟为羽是律之最短者故特引之证经之终始】
　　土敝则草木不长水烦则鱼鼈不大气衰则生物不遂世乱则礼慝而乐淫是故其声哀而不荘乐而不安慢易以犯节流湎以忘本广则容奸狭则思欲感条畅之气而灭平和之徳是以君子贱之也注遂犹成也慝秽也广谓声缓也狭谓声急也感动也动人条畅之善气使失其所音义【敝音慝吐得反注及下同易以鼓反湎緜鲜反狭音洽注同和胡卧反秽字又作灭纡废仄徐乌防反】疏【正义曰此经论圣王作乐不得其所则灭和平之徳故君子贱之土敝则草木不长者土之劳敝故草木不长水烦则鱼鼈不大者水之烦扰故鱼鼈不大气衰则生物不遂者隂阳之气衰乱故生物不得遂成世乱则礼慝而乐淫者慝恶也淫过也世道衰乱上下无序故礼慝男女无节故乐淫以上三事皆喻礼慝乐淫也是故其声哀而不荘乐而不安者谓男女相爱涕泗滂沱是其哀也男女相説歌舞于市井是不荘也俾昼作夜是其乐也终至灭亡是不安也慢易以犯节流湎以忘本者朋淫于家是慢易以犯礼节也淫酗肆虐是流湎以忘根本也广则容奸者广谓节闲疏缓言音声寛缓多有奸淫之声也狭则思欲者狭谓声急节闲廹促乐声急则动发人心思其情欲而切急感条畅之气而灭和平之徳者感谓感动也条逺也畅舒也言淫声感动于人损长逺舒畅之善气而毁灭平和之善徳矣是以君子贱之也者贱谓弃而不用也若师旷闻桑闲濮上之声抚而止之是也】
　　凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉倡和有应回邪曲直各归其分而万物之理各以类相动也注成象者谓人乐习焉音义【倡昌尚反又音唱下同分扶问反】是故君子反情以和其志比类以成其行奸声乱色不留聪明淫乐慝礼不接心术惰慢邪辟之气不设于身体使耳目鼻口心知百体皆由顺正以行其义注反犹本也术犹道也音义【行下孟反惰徒卧反辟匹亦反知音智】疏【正义曰皇氏云自此以下至赠诸候也为乐象之科各随文解之从此至以行其义明乐有奸声正声以类相感君子当去淫声用正声也凡奸声感人而逆气应之者奸声谓奸邪之声感动于人逆气谓违逆之气即奸邪之气也人既感奸邪之声则有奸邪之气来应也逆气成象而淫乐兴焉者既感奸邪之声心又感奸邪之气二者相合而成象淫乐遂兴若人耳初听奸邪之声其奸邪未甚心又感奸邪之气其乱乃成不可救止纣作靡靡之乐是也正声感人而顺气应之顺气成象而和乐兴焉者正声感动于人而顺气来应既闻顺声又感顺气二者相合而成象则和乐兴若周室太平颂声作也倡和有应者初有奸声正声感人是倡也后有逆气顺气是和也善倡则善和恶倡则恶和是倡和有应回邪曲直各归其分者回谓乖违邪谓邪辟言乖违邪辟及曲之与直各归其善恶之分限也言善归善分恶归恶分而万物之理各以相动也者既善恶各归其分是万物之情理各以自相感动也是故君子反情以和其志者反情谓反去淫溺之情理以调和其善志也比以成其行者比谓比拟善类以成已身之美行奸声乱色不留聪明者谓不使奸声乱色留停于耳目令耳目不聪明也淫乐慝礼不接心术者谓不使淫乐慝礼而连接于心术谓心不存念也惰慢邪辟之气不设于身体者以耳目心术所为皆善则怠惰邪辟之气无由来入也故邪辟之气不施设于身体使耳目鼻口心知百体皆由顺正以行其义者既邪辟不在于身耳目口鼻心知虑百事之体皆由顺正由从也皆从和顺以行其正直义理也】
　　然后发以声音而文以琴瑟动以干戚饰以羽旄从以箫管奋至徳之光动四气之和以着万物之理注奋犹动也动至徳之光谓降天神出地祗假祖考着犹成也音义【着张虑反假古廹反】是故清明象天广大象地终始象四时周还象风雨五色成文而不乱八风从律而不奸百度得数而有常小大相成终始相生倡和清浊迭相为经注清明谓人声也广大谓钟鼓也周还谓舞者五色五行也八风从律应节至也百度百刻也言日月昼夜不失正也清谓防宾至应钟也浊谓黄钟至中吕音义【还音旋注同迭大结反中音仲】故乐行而伦清耳目聪明血气和平移风易俗天下皆寜注言乐用则正人理和隂阳也伦谓人道也疏【正义曰前经明君子去奸声行正声故此二节明正声之道论大乐之徳可以移风易俗安天下也以声音者谓其动心志以声音也而文以琴瑟者谓文饰声音以琴瑟也动以干戚者谓其振动形体以干戚饰以羽旄者其装饰乐具以羽旄也从以箫管者谓其随从诸乐以箫管奋至徳之光者谓用上诸乐奋动天地至极之德光明谓神明来降也动四气之和者谓感动四时之气序之和平使隂阳顺序也以着万物之理者乐既和平故能着成万物之道理谓风雨顺寒暑时鬼神降其福万物得其所也是故清明象天者由乐体如此故人之歌曲清洁显明以象于天也广大象地者谓钟鼓铿锵寛广壮大以象于地也终始象四时者终于羽始于宫象四时之变化终而复始也周还象风雨者言舞者周帀回还象风雨之回复也五色成文而不乱者五色五行之色也既有所象故应逹天地五行之色各依其行色成就文章而不错乱崔氏云五色者五行之音谓宫商角防羽之声和合成文不乱也而云五色因五行之色别广以明议也八风从律而不奸者八风八方之风也律谓十二月之律也乐音象八风其乐得其度故八风十二月律应八节而至不为奸慝也八风者白虎通云距冬至四十五日条风至条者至也四十五日明庶风至明庶者迎众也四十五日清明风至清明者芒也四十五日景风至景者大也言阳气长养也四十五日凉风至凉寒也隂气行也四十五日阊阖风至阊阖者咸収藏也四十五日不周风至不周者不交也言隂气未合化矣四十五日广莫风至广莫者大莫也开阳气也八节者立春春分立夏夏至立秋秋分立冬冬至百度得数而有常者百度谓昼夜百刻昬明书夜不失其正故度数有常也小大相成者贺玚云十二月律互为宫羽而相成也终始相生者贺玚云五行宫商迭相用为终始倡和清浊者谓十二月律先发声者为倡后应声者为和黄钟至仲吕为浊长者浊也蕤宾至应钟为清短者清也迭相为经者十二月之律更相为常即还相为宫是乐之常也故乐行而伦清者伦类也以其正乐如上所为故其乐施行而伦类清美矣人聼之则耳目清明血气和平也乐法既善变移敝恶讙风改革昬乱之俗人无恶事故天下皆宁矣注正义曰八音气浊唯人声清明故知清明谓人声也云广大谓钟鼓也者下云钟声铿又云鼓鼙之声讙铿之与讙皆广大之意云五色五行也者五行之声宫商角徴羽相应成文如青黄相杂故云五色也】
　　故曰乐者乐也君子乐得其道小人乐得其欲以道制欲则乐而不乱以欲忘道则惑而不乐注道谓仁义也欲谓邪淫也疏【正义曰前经明正乐感人情此经明君子小人各有所乐故云乐者乐也故者因上起下所以言故曰诸例皆然矣乐者乐也者谓所名乐者是人之所欢乐也君子乐得其道小人乐得其欲者道谓仁义欲为邪淫君子所欢乐在于得仁义之道得其道则欢乐也小人所欢乐在于邪淫得邪淫则欢乐也若君子在上以仁义之道制邪淫之欲则意得欢乐而不有昬乱也若小人在上以邪淫之欲忘仁义之道则志意迷惑而不得欢乐也】
　　是故君子反情以和其志广乐以成其教乐行而民乡方可以观徳矣注方犹道也音义【乡许亮反】徳者性之端也乐者徳之华也金石丝竹乐之器也诗言其志也歌咏其声也舞动其容也三者本于心然后乐器从之是故情深而文明气盛而化神和顺积中而英华发外唯乐不可以为伪注三者本志也声也容也言无此本于内则不能为乐也音义【诗言其志一本无言字咏音咏】注【正义曰前文明君子小人欢乐不同此明君子敦行善乐也反情以和其志者反己淫欲之情以谐和徳义之志也广乐以成其教者谓寛广乐之义理以成就其政教之事也乐行而民乡方者君既如此正乐兴行方犹道也而民归乡仁义之道也可以观徳矣者人君既如此是乐可以观其徳行矣徳者性之端也者言徳行者是性之端正也乐者徳之华也者徳在于内乐在于外乐所以发扬其徳故乐为徳之光华也金石丝竹乐之器也者乐为徳华非器无以成乐故金石丝竹为乐之器也诗言其志也者欲见乐之为体有此三事诗谓言词也志在内故以言词説其志也歌咏其声也者歌谓音曲所以歌咏其言词之声也舞动其容也者哀乐在内必形见于外故以其舞振动其容也此云诗言其志则诗序云诗者志之所之也歌咏其声则诗序云言之不足故嗟叹之嗟叹之不足故咏歌之是也舞动其容则诗序云咏歌之不足则不知手之舞之足之蹈之是也三者本于心然后乐器从之者三者谓志也声也容也容从声生声从志起志从心发三者相因元本从心而来故云本于心先心而后志先志而后声先声而后舞声须合于宫商舞须应于节奏乃成于乐是故然后乐器从之也是故情深而文明者志起于内思虑深逺是情深也言之于外情由言顕是文明也气盛而化神者志意蕴积在中故气盛内志既盛则外感动于物故变化通神也气盛谓不知手之舞之足之蹈之是也而化神者谓动天地感鬼神经夫妇成孝敬是也和顺积中而英华发外者谓思念善事日久是和顺积于心中言词声音发见在外是英华发于身外此据正乐也若其奸声则悖逆积中淫声发外也唯乐不可以为伪者伪谓虚僞若善事积于中则善声见于外若恶事积于中则恶声见于外若心恶而望声之善不可得也故云唯乐不可以为伪也】乐者心之动也声者乐之象也文采节奏声之饰也君子动其本乐其象然后治其饰是故先鼓以警戒三歩以见方再始以着徃复乱以饬归奋疾而不防极幽而不隠独乐其志不厌其道备举其道不私其欲是故情见而义立乐终而徳尊君子以好善小人以聼过故曰生民之道乐为大焉注文采乐之威仪也先鼓将奏乐先击鼓以警戒众也三歩谓将舞必先三举足以见其舞之渐也再始以着徃武王除丧至盟津之上纣未可伐还归二年乃遂伐之武舞再更始以明伐时再徃也复乱以饬归谓鸣铙而退明以整归也奋疾谓舞者也极幽谓歌者也音义【警音景见方贤遍反下及注皆同着张虑反注同复音伏饬音勅上同拔歩葛反又皮八反独乐皇音洛庾音岳厌于艳反好呼报反以聼过本或作以圣过如字铙女交反】疏【正义曰前经论志也声也容也三者相将故此经广明舞之义理与声音相续之事乐者心之动也者心动而见声声成而为乐乐由心动而成故云乐者心之动也声者乐之象也者乐本无体由声而见是声为乐之形象也文采节奏声之饰也者声无曲折则大质素故以文采节奏而饰之使美故云文采节奏声之饰也君子动其本者则亦心之动也乐其象者则亦乐之象也然后治其饰者则亦声之饰也以此三者结上三事自此以下记者引周之大武之乐以明此三者之义是故先鼓以警戒者谓作武王伐纣大武之乐欲奏之时先击打其鼓声以警戒于众也三歩以见方者谓欲舞之时必先行三歩以见方谓方将欲舞积渐之意也始以着徃者谓作大武之乐每曲一终而更发始为之凡再更发始以着明徃伐纣之时初发始为曲象十一年徃观兵于盟津也再度发始为曲象十三年徃伐纣也复乱以饬归者乱治也复谓舞曲终舞者复其行位而整治象武王伐纣既毕整饬师旅而还归也奋疾而不拔者防疾也谓舞者奋迅疾速而不至大疾也故庾云舞者虽贵于疾亦不失节谓不大疾也极幽而不隐者谓歌者坐歌不动是极幽静而声发起是不隐也独乐其志不厌其道者乐其志者多违道理言武王今独能乐其志意不违厌其仁义之道理也恒以道自将偹举其道不私其欲者武王既不违厌其道理能备具举行仁义之道以利天下不私自恣己之情欲也是故情见而义立者情见谓武王伐纣之情见于乐也义立谓伐纣之义而兴立乐终而徳尊者谓观武王伐纣乐终而知武王道徳尊盛也君子以好善者谓在位尊者既观武王之乐徳类如此故庶防好行善道也小人以聼过者小人谓士庶之等既观武王乐音以聼伏己之愆过也故曰生民之道乐为大焉者记者既引大武之乐利益如此是生飬民人之道乐最为大此特引武王乐者以武王之乐利益为深余乐莫能及故也但前文舞与声心相应故引武王乐明心见于舞也注正义曰上文云省其文采谓节奏今此文采谓乐威仪者以经云声之饰故此以文采为威仪也云武王除丧至盟津之上纣未可伐还归二年乃遂伐之者并出今文防誓郑撮而用之非正文也云复乱以饬归鸣铙而退明以整归也者经云复乱郑云整归则乱为治也谓反复整治而还鸣铙而退出大司马职文也云奋疾谓舞者也者以奋迅速疾故为舞者谓武舞者云极幽谓歌者也者以极幽与奋疾相对歌与舞相次以歌者不动经称极幽故知是歌者也】
　　乐也者施也礼也者报也注言乐出而不反而礼有徃来也音义【施始豉反】乐乐其所自生而礼反其所自始乐章徳礼报情反始也注自由也疏【正义曰此明礼乐之别报施不同乐也者施也者言作乐之时众庶皆聴之而无反报之意但有恩施而已故云乐也者施也礼也者报也者礼尚徃来受人礼事必当报之也故曲礼云徃而不来非礼故云礼也者报也乐乐其所自生者此广明上乐者施也自由也言王者正乐欢乐其己之所由生似若武王民乐其武徳武王由武功而生王业即以武为乐名以受施处立名无报反之义也而礼反其所自始者言王者制礼必追反其所由始祖若周由后稷为始祖即追祭后稷报其王业之由是礼有报也乐章徳者覆説乐者施也言乐但施恩而已不望其报是乐章明其盛徳也礼报情反始也者此覆説上礼者报也言行礼者他人有恩于己己则报其情但先祖既为始于子孙子孙则反报其初始以人意言之则谓之报情以父祖子孙言之则谓之反始其实一也】
　　所谓大辂者天子之车也龙旂九旒天子之旌也青黑縁者天子之寳龟也从之以牛羊之羣则所以赠诸侯也注赠诸侯谓来朝将去报之以礼音义【流本又作旒音流縁悦绢反朝直遥反】疏【正义曰前经明乐者为施礼者为报此明礼报之事诸侯守土奉其土地所有来朝天子故天子以此等之物报之是礼报之事也不覆明乐施者以乐施之恩其事易知记者畧而不言也大辂者天子之车也者大辂谓金辂也据上公及同姓侯伯故下云龙旂九旒亦上公也若异姓则象辂若四卫则革辂蕃国则木辂受于天子总谓之大辂也龙旂九旒天子之旌也者据上公言之侯伯则七旒子男则五旒青黑縁者天子之寳龟也者寳龟之中竝以青黒为之縁从之以牛羊之羣者天子既与大辂龙旂及寳龟占兆又随从以牛羊非一故称羣将此以与诸侯故云则所以赠诸侯也】
　　乐也者情之不可变者也礼也者理之不可易者也注理犹事也乐统同礼辨异注统同同和合也辨异异尊卑也礼乐之説管乎人情矣注管犹包也疏【正义曰皇氏云自此以下名为乐情各随文觧之乐也者情之不可变者也乐出于心聼之则欢悦是情之不可变也礼也者理之不可易者也礼见于貌行之则恭敬理事也言事之不可改易也乐出于心故云情礼在于貌故云理也变易换文也乐统同者统领也言乐主相亲是主领其同礼辨异者辨别也礼殊别贵贱是分别其异也礼乐之説管乎人情矣者言礼乐所説义理包管于人情乐主和同则逺近皆合礼主恭敬则贵贱有序人情所懐不过于此是管人情也】
</div>
    <div class="pagination">
<a href="礼记注疏_page21.html">上一页</a><span>...</span><a href="礼记注疏_page17.html">17</a><a href="礼记注疏_page18.html">18</a><a href="礼记注疏_page19.html">19</a><a href="礼记注疏_page20.html">20</a><a href="礼记注疏_page21.html">21</a><span class="current-page">22</span><a href="礼记注疏_page23.html">23</a><a href="礼记注疏_page24.html">24</a><a href="礼记注疏_page25.html">25</a><a href="礼记注疏_page26.html">26</a><a href="礼记注疏_page27.html">27</a><span>...</span><a href="礼记注疏_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
