<!DOCTYPE html>
<html>
<head>
    <meta charset="UTF-8">
    <title>礼记纂言 - 第 13 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记纂言 - 第 13 页/共 50 页</h1>
    <div class="content">　　【郑氏曰青阳大庙东堂大室】
　　○是月也安萌牙养幼少存诸孤择元日命民社命有司省囹圄去桎梏毋肆掠止狱讼【少去声省所景切去上声掠音亮郑氏曰安养存助生气也社后土也使民祀焉日用甲省减也囹圄所以禁守繋者桎梏械也肆谓死刑暴尸也掠谓捶治人皆顺阳寛也马氏曰植物始茁为萌浸长为牙动物始生为幼未壮为少植物欲其无践履故曰安动物欲其无殄灭故曰养孤者天民之穷欲其无夭絶故曰存孔氏曰后土谓五官之后土即社神也句龙配社之神又为后土之官郊特牲云祀社用甲用日之始召诰戊午社于新邑乃用戊者周公告营洛邑非常祭也囹牢也圄止也所以止出入罪人所舍皆狱也周曰圜土殷曰羑里夏曰均台秦曰囹圄汉曰若卢肆陈也谓陈尸而暴之然春阳既动理无杀人何得更有死尸盖是大逆罪甚容得春时杀之杀则埋之禁其陈肆应氏曰肆纵也肆掠谓肆意笞棰也盖虽轻刑不敢纵意也肆固为暴尸之刑而与掠并言则轻重不伦且桎梏犹欲去之而况敢暴尸乎】
　　○是月也鸟至至之日以大牢祠于髙禖天子亲徃后妃帅九嫔御乃礼天子所御带以弓韣授以弓矢于髙禖之前【禖音梅韣音独】
　　【郑氏曰鸟燕也燕以施生时来巢人堂宇而孚乳嫁娶之象也媒氏之官以为候髙辛氏之世鸟遗卵娀简吞之而生契后王以为媒官嘉祥而立其祠焉变媒言禖神之也周礼天子有夫人有九嫔有世妇有女御独云九嫔举中言也御谓从徃侍祠天子所御谓今有娠者于祠大祝酌酒饮于髙媒之庭以神惠显之也带以弓韣授以弓矢求男之祥也王居明堂礼曰带以弓韣礼之禖下其子必得天材方氏曰九嫔御者九嫔与九御也御即女御女御八十一人毎九人则属一嫔故谓之九御言九嫔则包夫人言九御则包世妇天子所御谓御而幸之者礼谓酌之以酒也射者男子之事弓矢者男子之祥也男子生而县弧以此韣则弓衣也带以弓韣示其有能受之资也授以弓矢予之以所求之祥也】
　　○是月也日夜分雷乃发声始电蛰虫咸动啓戸始出先雷三日奋木铎以令兆民曰雷将发声有不戒其容止者生子不备必有凶灾
　　【郑氏曰发声发犹出也主戒妇人有娠者也容止犹动静孔氏曰日夜分谓昼夜各五十刻据日出入为限雷是阳气之声将上与隂相冲季冬雷在地下则雉应而雊孟春动于地之上则蛰虫应而振出至此升而动于天之下其声发扬也以雷出有渐故曰乃云始电者电是阳光阳防则光不见此月阳气渐盛以击于隂其光乃见故云始电户谓穴也虫发所蛰之穴蛰早者孟春乃出则左传啓蛰而郊是也蛰晚者二月始出故此云蛰虫咸动玉藻云迅雷甚雨则必变虽夜必兴衣服冠而坐所以畏天威也小人不畏天威懈慢防渎或至夫妇交接君子制法不可指斥言之故曰有不戒其容止者言此时夫妇交接生子支节性情必不备其父母必有灾也澄曰先雷谓于雷未发声之前而振铎以令使民咸知雷之将发声也心主于敬则虽骤闻威震不至失常若不戒慎其容止于雷未发声之前使心有所主娠妇将生子而不豫加警惕以备则生子之际忽值震惊一时怖畏或致骇乱神气害于产乳因而防生者有矣故曰凶灾郑注所谓主戒妇人有娠者盖若此孔防之言虽善乃君子敬身之道或非本文之意故今明之】
　　日夜分则同度量钧衡石角斗甬正权概【甬音勇概古代切郑氏曰因昼夜等而平当平也同角正皆谓平之也丈尺曰度斗斛曰量三十斤曰钧称上曰衡百二十斤曰石甬今斛也称锤曰权概平斗斛者澄曰钧亦谓均平之也非三十斤为钧之钧同钧角正四字共一义角如角力之角谓比较其大小也度之度长短者有五分寸尺丈引也量之量多寡者有五龠合升斗斛也衡之称轻重者有五铢两斤钧石也衡之下但言石于五者之中举其至重者言也上曰量下又日斗甬者先緫言其器后析言其名也权者衡之用概者量之用唯度既不析其名又不言其用者度自用而无为之用者也】
　　○是月也耕者少舍乃修阖扇寝庙毕备毋作大事以妨农之事
　　【郑氏曰舍犹止也因蛰虫啓户耕事少间而治门户也用木曰阖用竹苇曰扇毕犹皆也凡庙前曰庙后曰寝大事兵役之属孔氏曰庙在前是接神之处寝在后衣冠所藏之处庙制有东西厢有序寝制唯室而已马氏曰耕者少舍乃脩阖扇亦啓其向之塞辟其户之墐者而已寝庙毕备则以其所以养人者事神也方氏曰方春东作之时不可以久妨故以少为言焉大事非若阖扇之小事则于农事有所妨矣故制之使毋澄曰阖扇人所居也寝庙神所居也脩阖扇而继之以寝庙毕备不敢勤于人而慢于神也毕备者无一不周完之谓然耕者皆庶人不当有庙或疑是大夫士家因农事之少间而资其力以葺其家与然当春为此虽功役省易亦不知其合古制否也】
　　○是月也毋竭川泽毋漉陂池毋焚山林【漉音鹿】
　　【郑氏曰顺阳养物也畜水曰陂穿地通水曰池方氏曰川泽之物非竭其水则不可以尽取故于川泽曰竭陂池之物漉之以网罟则可以尽之矣故于陂池曰漉毋竭川泽毋漉陂池主渔者言之也毋焚山林主田者言之也凡此皆所以遂生物】
　　天子乃鲜羔开冰先荐寝庙【鲜音献】
　　【郑氏曰鲜当为献声之误也献羔谓祭司寒也祭司寒而出冰荐于宗庙乃后赋之春秋传曰古者日在北陆而藏冰西陆朝觌而出之其藏冰也深山穷谷涸隂沍寒于是乎取之其出之也朝之禄位賔食丧祭于是乎用之其藏之也黒牡秬黍以享司寒其出之也桃弧棘矢以除其灾其出入也时食肉之禄冰皆与焉大夫命妇防浴用冰祭寒而藏之献羔而啓之公始用之火出而毕赋自命夫命妇至于老疾无不受冰孔氏曰毕赋者应是得冰之人无问尊卑尽赋与之陈氏曰月令四时新物皆先荐寝庙盖有寝者荐于寝无寝者荐于庙非谓荐止于寝也月令杂记秦礼秦出寝于陵则月令所谓寝庙者岂庙后之寝乎古者掌庙有守祧掌寝有仆方氏曰王者七庙而周官仆止掌五寝者二祧将毁先除其寝去事有渐故也】
　　上丁命乐正习舞释菜天子乃帅三公九卿诸侯大夫亲徃视之仲丁又命乐正入学习乐
　　【郑氏曰乐正乐官之长也命习舞者顺万物始出地鼔舞也将舞必释菜于先师以礼之夏小正曰丁亥万用入学亲往视之顺时逹物也仲丁习乐者习歌与八音为季春将合乐也孔氏曰孟春习舞仲春又习舞皆以春阳既动万物出地王者习舞所以应之此习舞与大胥春入学舍菜合舞一也孟春习之至仲春习而合之是春秋常所合乐非为季春而习舞也孟春习舞及仲春习舞仲丁习乐并季春合乐皆在大学仲春释菜合舞季春大合乐皆天子亲徃余则不】
　　○是月也祀不用牺牲用圭璧更皮币【更平声】
　　【郑氏曰为季春将选而合腾之也更犹易也当祀者古以玉帛而已孔氏曰以季春将腾合牝牡不用杀其牺牲其应祀之时圭璧更易此牺牲非但用圭璧更易又用皮币以更之此谓祈祷小祀若大祀则依常法大牢祀髙禖是也澄曰言是月有祈祷之小祀不用牺牲不忍杀物故也当祀者但用圭璧而已亦或更之皮币更者谓以之易牺牲也而马氏则曰非古也】
　　○仲春行秋令则其国大水寒气緫至寇戎来征行冬令则阳气不胜麦乃不孰民多相掠行夏令则国乃大旱暖气早来虫螟为害【掠音略】
　　【郑氏曰大水寒气酉之气乗之也八月宿直昴毕毕好雨寇戎来征金气动毕又为边兵也阳气不胜麦乃不孰子之气乗之也十一月为大隂民相掠隂奸众也国旱气暖午之气乗之也虫螟暑气所生为灾害也孔氏曰寒气天灾也寇戎人灾也阳气不胜天灾也麦不孰地灾也民相掠人灾也大旱暖气天灾也虫螟为害地灾也方氏曰多雨故其国大水也水之气为寒故寒气緫至寇戎来征则感金气而然也凡此皆酉之气乗之麦以秋稼至夏乃穑仲春则向成矣而阳气不胜故麦乃不孰也民多相掠则以阳气不胜隂故也凡此皆子之气乗之行夏令而阳亢故大旱大旱故暖气早来虫螟则暖气所生也且螟食苗心夏以盛徳在火而心属焉则其为害亦以类故孟夏仲冬之行春令言蝗仲夏之行春令言螣各以类焉凡此皆午之气乗之】
　　右记仲春凡十节
　　季春之月
　　【此谓清明后三十日也唐月令曰清明之日桐始华后五日田防化为鴽后五日虹始见谷雨之日萍始生后五日鸣鸠拂其羽后五日戴胜降于桑澄曰虹始见之第三日至立夏前凡十八日土王用事】
　　日在胃昬七星中旦牵牛中
　　【郑氏曰日月防于大梁而斗建辰之辰也孔氏曰按三统厯三月节日在胃七度昬张二度中去日一百七度日斗二十六度中清明日在昴八度昬翼四度中去日一百一十一度旦女三度中元嘉厯三月节日在娄六度昬栁十二度中旦斗十四度中三月中日在胃九度唐月令曰三月之节日在娄昬栁中晓南斗中斗建辰位之初三月中气日在胃昬张中晓南斗中】
　　其日甲乙其帝大皡其神句芒其虫鳞其音角律中姑洗其数八其味酸其臭羶其祀戸祭先脾
　　【郑氏曰姑洗者南吕之所生三分益一律长七寸九分寸之一季春气至则姑洗之律应】
　　○桐始华田防化为鴽虹始见萍始生【鴽音如见贤遍切陆氏曰桐木之后华者也稺之故曰始马氏曰田防化为鴽则隂类之慝者迁乎阳而其性和也萍始生则隂物之浮以承阳者也郑氏曰皆记时候也鴽毋无防蝀谓之虹萍蓱也其大者曰苹孔氏曰鴽防也虹是隂阳交会之气纯隂纯阳则虹不见若云薄漏日日照雨滴则虹生方氏曰虹者天地讧会之气也隂干阳所乃见而出阳方得中则隂莫能干至于辰则已过中矣故为隂所干而虹见也气以有所干而交以无所干而辨故虹以隂阳交而见以隂阳辨而藏季春则隂阳向乎交矣故始见孟冬则隂阳极乎辨矣故藏不见也萍为阳之所浮者也季春则阳生物之功极矣故萍始生焉】
　　○天子居青阳右个乗鸾路驾仓龙载青旂衣青衣服仓玊食麦与羊其噐防以逹
　　【郑氏曰青阳右个东堂南偏】
　　○是月也天子乃荐鞠衣于先帝命舟牧覆舟五覆五反乃告舟备具于天子焉天子始乗舟荐鲔于寝庙【覆芳服切鲔为轨切】
　　【郑氏曰鞠衣黄桑之服先帝大皡之属为将蚕求福祥之助也舟牧主舟之官也覆反者备倾漏也荐鲔进时美物也孔氏曰鞠草名花色黄与桑同色鞠衣黄色如鞠尘象桑叶始生服盖荐于神坐为蚕求福也帝言先不言上故知非天鲔似鳣而小大者为王鲔小者为鮇鲔口在颔下长鼻体无鳞甲陈氏曰鞠衣后服也后服此帅内外命妇而蚕荐之于神告将服之以蚕也将耕祈谷于上帝所以祈有秋将蚕荐鞠衣于先帝所以祈有春马氏曰舟所以渉险危事也以至尊履危事其戒慎之至宜如此方氏曰覆以视表反以视里待至尊所乗不得不防其倾漏也覆反必至于五慎之至也礼有告具告备曰具则苟具而已曰备则无所不备焉告舟备具以见精粗无不至也必乗舟而后荐鲔者示亲渔也先王之飨亲牲必亲牵杀必亲射以致其敬所以乗舟而后荐鲔也】
　　乃为麦祈实【为去声】
　　【郑氏曰于含秀求其成也不言所祈承寝庙可知方氏曰孟夏农将登麦故祈其实虑稼穑之卒痒也】
　　○是月也生气方盛阳气发泄句者毕出萌者尽达不可以内天子布徳行惠命有司发仓廪赐贫穷振乏絶开府库出币帛周天下勉诸侯聘名士礼贤者【泄息列切句古侯切】
　　【郑氏曰时可宣出不可收敛也句屈也生者芒而直曰萌振犹救也勉犹劝也聘问也名士不仕者孔氏曰以物宣散之时当顺天散物不可积聚纳之在内谷藏曰仓米藏曰廪无财曰贫无亲曰穷暂无曰乏不续曰絶皇氏曰长无谓之贫穷暂无谓之乏絶王者劝勉诸侯聘问有名之士谓徳行贞纯道术通明王者不得臣而隠居不在位者也贤者谓名士之次亦隠者也方氏曰由辰而前句者非不出也出之未毕尔萌者非不逹也逹之未尽尔至于辰乃言毕出尽逹焉有终谓之毕无余谓之尽春主发散则出而外之时也秋主揫敛则入而内之时也方春宜出之时故言不可以内自布徳行惠而下皆其事也发仓廪所以赐贫穷振乏絶乏絶未至于贫穷故于贫穷曰赐则予之也于乏絶曰振则贷之而已开府库所以出币帛将以聘名士礼贤者也周天下以言聘礼之广古者诸侯必嵗贡士于天子以是勉诸侯则又欲诸侯之致力焉名士有实之称贤有徳之称聘以问之礼以体之有徳不止于有实礼则不止于问此重轻之别也夫春气之发散极于是月矣天子布徳行恵至于发仓廪开府库宜也澄曰天子既自有所聘有所礼矣其贤士在诸侯境内者又劝勉诸侯聘礼之欲其所聘所礼周于天下而一无所遗也陈氏曰孟春生气未盛之时也故命相布徳施恵而已季春生气方盛之时也故天子布徳行恵焉然孟春兼言和令行庆而此但言徳惠者详在于臣要在于主也】
　　○是月也命司空曰时雨将降下水上腾循行国邑周视原野修利隄防道达沟渎开通道路毋有障塞【行去声郑氏曰广平曰原国也邑也平野也沟渎与道路皆不得不通所以除水潦便民事也古者沟上有路孔氏曰此为雨决水而云开通道路言道达沟渎之时须循沟上道路按周礼遂人职云沟上有畛川上有路言沟上有路是道路之緫名也方氏曰司空掌上之官凡此所命皆土事时雨应时之雨也方春物生需雨泽之时故其雨谓之时雨然或过滛则趋下之水反上腾而为灾故命以豫备之术也循行则行之有序也周视则视之无遗也修利则修而利之使无害道逹则道而逹之使无壅开通则开而通之使无穷皆欲其毋有障塞而已障言蔽显以为隠塞言窒虚以为实凡此皆豫备水灾之术也】
　　田猎罝罘罗罔毕翳餧兽之药毋出九门【罝子斜切罘音浮翳于计切餧委为切】
　　【郑氏曰为鸟兽方孚乳伤之逆天时也兽罟曰罝罘鸟罟曰罗罔小而柄长谓之毕翳射者所以自隠也凡诸罟及毒药禁其出九门明其常有时不得用尔天子九门者路门也应门也雉门也库门也皐门也城门也近郊门也逺郊门也关门也孔氏曰毕所以掩兎以其似天上毕星故谓之毕路门皐门以内虽是宫室所在亦有林苑及空闲之处得有罗罔及毒药所施若路门内有者不得出路门应门内有者不得出应门城门内有者不得出城门此等之物四时常有季春之时逺近皆不得用故云毋出九门陆氏曰王城面各三门南北九经东西九纬若今朱雀门三经经各一门是已毋出九门谓毋出此门也澄曰东西南北各三门则十二门也而云九门者盖南三门王之正门平日此等之物皆不敢由其门而出不待此月始禁其余九门则得出但此月则禁尔】
　　○是月也命野虞毋伐桑柘鸣鸠拂其羽戴胜降于桑具曲植籧筐后妃齐戒亲东乡躬桑禁妇女毋观省妇使以劝蚕事蚕事既登分茧称丝效功以共郊庙之服无有敢惰【戴音带植直吏切籧居吕切乡去声观去声省所景切共音恭】
　　【郑氏曰野虞谓主田及山林之官毋伐桑柘爱蚕食也鸣鸠飞且翼相击趋农急也戴胜织祍之鸟是时恒在桑皆蚕将生之候也言降于桑者若时始自天来重之也曲薄也植捶也皆养蚕器也后妃亲采桑示帅先天下也东乡者乡时气也妇谓世妇及诸臣之妻也内宰职曰仲春诏后帅外内命妇始蚕于北郊女外内子女也夏小正曰妾子始蚕执养宫事毋观去容饰也妇使缝线组紃之事登成也敕徃蚕者蚕毕将课功以劝戒之孔氏曰鸣鸠鶌鸠一名鹘鸼鶌九物反鸼音嘲似山鹊而小青黒色短尾多声戴胜既鸰一名载鵀曲自关而西谓之薄植县蚕薄柱也自关而西谓之捶外子女谓王外姓甥之女内子女王之同姓子女周礼之外宗内宗是也方氏曰山虞主在野之事故曰野虞以致曲而织曰曲以取直而立曰植籧席之粗者筐筥之方者皆蚕具省妇使者不烦以它役欲一意于蚕事蚕事既登与年谷不登之登同义事毕而登比年之数也分茧所以使之缫称丝所以使之织效其功之多少以共郊庙之服无有敢惰敬之至也】
　　○是月也命工师令百工审五库之量金铁皮革筋角齿羽箭干脂胶丹漆毋或不良百工咸理监工日号毋悖于时毋或作为淫巧以荡上心【监平声号去声】
　　【郑氏曰工师司空之属官也五库藏此诸物之舍也量谓物善恶之旧法也干器之木也凡輮干有当用脂良善也咸皆也于百工皆理治其事之时工师则监之日号令之戒以二事悖犹逆也时者若弓人春液角夏治筋秋合三材冬定体之属百工作器物各有时逆之则不善淫巧谓伪饰不如法荡谓动之使生奢泰也孔氏曰五库者金铁为一库皮革筋为一库角齿为一库羽箭干为一库脂胶丹漆为一库此等之物善恶先有旧法当审察之器之材朴緫谓之干周礼弓人析干止谓弓干与此异此时天气和适百工造作器物当依气序无得悖逆于时使物不牢固又所作器物当依旧常无得作淫过巧妙以荡动在上使生奢泰之心也方氏曰五库之量百工所治之材也以其材各有所受故谓之量五库以五材而得名盖金铁之类皆不离于五材也先儒别而为五拘矣工固有巧过乎巧则为淫以其淫故足荡上心此与孟冬皆言毋或作为淫巧以荡上心者此则因其作而戒之彼则因其成而又戒之也】
　　○是月之末择吉日大合乐天子乃率三公九卿诸侯大夫亲徃视之
　　【郑氏曰大合乐者所以助阳达物风化天下也其礼亡方氏曰合言备众乐而合之也率公卿诸侯大夫亲徃视以其大也于大合吹而不率之者不若合乐之备也于释菜亦率之者谨其行礼之始也】
　　○是月也乃合累牛腾马游牝于牧牺牲驹犊举书其数【累力追切】
　　【郑氏曰累腾皆乗匹之名是月所合牛马谓繋在廐者其牝欲游则就牧之牡而合之以在牧而校数书之明出时无它故至秋当録内且以知生息之多少也孔氏曰季春阳将盛物皆产乳故合以所累之牛相腾逐之马游此繋牧之牝于牧田之中就牡而合之其在廐牝马须拟乗用者则不放之既游牝于牧之后畜皆在野所有牺牲及小马之驹小牛之犊皆书其见在之数至秋畜产入时知其旧数欠少与否及生息多少方氏曰累牛者繋累之牛腾马者腾跃之马牛善顺故以累言马善走故以腾言合牛马而游牝于牧所以顺隂阳之性且欲其孳生之蕃也牧葢畜养之地然周官牧司之掌牧通淫乃在中春郑氏谓秦地寒凉万物后动理或然也陆氏曰游牝则牡虽在牧不得游也葢嗜欲不制则虽有龙牡犹将耗矣游虽牛马之真性若牡则连之以羁编之以皁栈亦岂可少哉】
　　命国难九门磔攘以毕春气【难音那磔作伯切】
　　【郑氏曰此难难隂气也隂寒至此不止害将及人命方相氏帅百索室敺疫以逐之又磔牲以攘于四方之神所以毕止其灾也王居明堂礼曰季春出疫于郊以攘春气方氏曰难所以敺隂慝以狂夫为之狂疾阳有余足以胜隂慝故也裂牲谓之磔除祸谓之攘必于九门欲隂慝之出也凡此皆虑春气之不得其终故曰以毕春气此之难难隂慝之作于春也仲秋又难则难隂慝之作于秋者也季冬又难则难隂慝之作于冬者也独夏不难则以阳气之盛时隂慝不能作故也澄曰难者聚众戱剧以盛其喜乐之气使人之和气充盈则足以胜天地之乖气此亦先王爕理之一事而微其机使百姓由之而不知也陆氏曰言国则九门不在郊之外明矣】
　　○季春行冬令则寒气时发草木皆肃国有大恐行夏令则民多疾疫时雨不降山陵不收行秋令则天多沉隂淫雨蚤降兵革并起
　　【郑氏曰寒气时发草木皆肃丑之气乗之也肃谓枝叶缩栗大恐谓以水讹相惊疾疫不雨未之气乗之也六月有暑山陵不收髙者暵于热也沈隂淫雨戌之气乗之也淫霖也雨三日以上为霖兵革隂气胜也孔氏曰寒气时发天灾也草木皆肃地灾也国有大恐人灾也冬气来乗水欲来至季春是土土能制水故讹言相惊水竟不至也民多疾疫人灾也时雨不降天灾也山陵不收地灾也沈隂淫雨并天灾也兵革人灾也方氏曰冬之气为寒故寒气时发草木皆肃则寒气之所栗故也国有大恐则寒气之所制故也亢阳之气袭于人故民多疾疫阳亢而为旱故时雨不降山陵之物不收则以髙者尤易被旱故也天多沈隂则感少隂之气故也阳为旸而隂为雨故淫雨蚤降兵革并起则金气动故也】
　　右记季春凡十一节
　　孟夏之月
　　【此谓立夏后三十日也唐月令曰立夏之日蝼蝈鸣后五日蚯蚓出后五日王生小满之日苦菜秀后五日靡草死后五日小暑至】
　　日在毕昬翼中旦婺女中
　　【郑氏曰日月会于实沈而斗建巳之辰也孔氏曰三统歴四月节日在毕十二度昬轸四度中去日一百一十四度旦虚三度中四月中日在井初度昬角六度中去日一百一十七度旦危六度中元嘉歴四月节日在十一度昬翼十度中旦女三度中四月中日在毕十五度昬轸十度中旦虚九度中唐月令曰四月之节日在昬翼中晓牵牛中斗建巳位之初四月中气日在毕昬轸中晓须女中斗建巳位之中】
　　其日丙丁
　　【丙丁者火干也立夏以后七十二日火王用事故其日属丙丁】
　　其帝炎帝其神祝融
　　【郑氏曰此赤精之君火官之臣自古以来着徳立功者也炎帝大庭氏也祝融颛顼氏之子曰黎为火官】
　　其虫羽
　　【南方井鬼栁星张翼轸七宿有鸟之象故凡物之有羽者属火】
　　其音征【征张里切】
　　【郑氏曰三分宫去一以生征征数五十四属火者以其防清事之象也夏气和则征声调孔氏曰羽数最少为极清征数次少为防清】
　　律中中吕【中吕音仲】
　　【郑氏曰中吕者无射之所生三分益一律长六寸万九千六百八十三分之万二千九百七十四孟夏气至则中吕之律应】
　　其数七
　　【郑氏曰火生数二成数七但言七者亦举其成数】
　　其味苦其臭焦
　　【郑氏曰火之臭味也】
　　其祀灶祭先肺
　　【郑氏曰夏阳气盛热于外祀之于灶从热类也灶在庙门外之束祀灶之礼先席于门之奥东面设主于灶陉乃制肺及心肝为爼奠于主西又设盛于爼南亦祭黍三祭肺心肝各一祭醴三亦既祭彻之更陈鼎爼设馔于筵前迎尸如祀戸之礼孔氏曰唯云祭黍或无稷也配灶神而祭者是先炊之人】
　　○蝼蝈鸣蚯蚓出王生苦菜秀
　　【郑氏曰皆记时候也蝼蝈蛙也王萆挈也方氏曰蚯蚓至隂之物故感正阳之气而出王南方之果也其色赤感火之色而生苦菜南方之菜也其味苦化火之味而秀马氏曰蝼蝈鸣则隂而伏者乗阳而鸣也蚯蚓出则隂而屈者乗阳而伸也】
　　○天子居明堂左个乗朱路驾赤駵载赤旂衣朱衣服赤玉食菽与鸡其器髙以粗【駵音留】
　　【郑氏曰明堂左个大寝南堂东偏也菽实孚甲坚合属木鸡木畜时热食之亦以安性也粗犹大也器髙大者象物盛长孔氏曰路与服言朱駵与旂及玉言赤者色浅曰赤色深曰朱路与衣服人功所为染必色深玉与駵马自然之性皆不可深色旌旂虽人功所为染之而不须色深故亦云赤】
　　○是月也以立夏先立夏三日太史谒之天子曰某日立夏盛徳在火天子乃齐立夏之日天子亲帅三公九卿大夫以迎夏于南郊还反行赏封诸侯庆赐遂行无不欣说【先去声说音恱】
　　【郑氏曰迎夏祭赤帝于南郊之兆也不言帅诸侯而云封诸侯诸侯或时无在京师者空其文也祭统曰古者于禘也发爵赐服顺阳义也于尝也出田邑发秋政顺隂义也今此行赏可也而封诸侯则违于古封诸侯出土地之事于时未可似失之孔氏曰诸侯或无在京师容有在者故得封也或诸侯身虽不在遥封之应氏曰封爵以是时出命而田邑至秋始割功之常者待时而赏其非常者自不容缓司马法谓赏不逾时是也陆氏曰于天子言无不欣说于相言无有不当亦言之法】
　　乃命乐师习合礼乐命大尉赞桀俊遂贤良举长大养壮佼行爵出禄必当其位【佼古卯切当去声】
　　【郑氏曰习合礼乐为将饮酎大尉秦官三王之官有司马无大尉赞犹出也桀俊能者也遂犹进也此助长气也爵禄必当其位使顺之也澄按养壮佼三字旧本在仲夏章其器髙以粗之下朱子谓是简脱当属此举长大之下今从之桀俊贤良尚其才徳也长大壮佼尚其膂力也孔氏曰桀俊谓多才艺贤良谓有徳行赞是赞佐之义或未仕沈滞故出之或职卑位下故遂之长大谓长大之人举谓用之壮谓容体盛大佼谓形容佼好养之以盛夏长养之时助长气也方氏曰大尉即古司马司马政官命之取人盖将以为政也王制言司马辨论官材与此同意赞之遂之举之则必有爵以驭其贵有禄以驭其富故继之以行爵出禄爵必当有徳之位禄必当有功之位也】
　　○是月也继长増髙毋有壊堕毋起土功毋发大众毋伐大树【壊音怪堕许规切】
　　【郑氏曰长髙谓草木盛蕃庻也起土功发大众为妨农蚕之事壊堕伐大树为逆时气也孔氏曰王者当劝民长养继续长养之道劝民种植增益髙大之物马氏曰万物所以长而髙者阳达上故也长之者天地继长者人也髙之者天地增髙者人也人终天地之功者也欲其长则勿壊焉欲其髙则勿堕焉起土功发大众伐大树则是壊堕之也】
　　○是月也天子始絺
　　【郑氏曰初服暑服方氏曰絺凉而可以御暑裘温而可以御寒孟夏暑之始也故始絺孟冬寒之始也故始裘】
　　命野虞出行田原为天子劳农劝民毋或失时命司徒廵行县鄙命农勉作毋休于都【行去声下同为去声】
　　【郑氏曰命野虞重敕之县鄙乡遂之属主民者也命农勉作急趋于农孔氏曰五酂为鄙五鄙为县县二千五百家鄙五百家是遂之属盖举遂以包乡故郑兼云乡也方氏曰野虞外官也故行田原曰出司徒内官也故行县鄙曰廵澄曰命野虞又命司徒者由卑而尊也为农者皆天子之民野虞位卑不敢自专其于农也但为天子劳之而劝其民尔掌农者正地官之职司徒位尊不敢自旷其于农也乃自已职命之而勉其作也劝之者劝其用天之道顷刻不敢怠缓故曰毋或失时勉之者勉其尽地之利随处不敢暇逸故曰毋休于都都者六遂外之余地为公邑者盖司徒廵行虽不出六遂县鄙之外而命农勉作则并及于遂外公邑之都也】
　　○是月也驱兽毋害五谷毋大田猎
　　【郑氏曰为伤蕃庶之气也方氏曰四时之田夏曰苗以其为苗除害也故此言驱兽无害五谷既曰驱兽而又曰毋大田猎者以虽可田猎而不可大为之也若秋狝冬狩则为大矣】
　　农乃登麦天子乃以彘尝麦先荐寝庙
　　【郑氏曰登进也麦之新气尤盛以彘食之散其热也彘水畜方氏曰以彘尝麦者以水胜火也仲夏以雏尝黍者以木生火也仲秋以犬尝麻者以金胜木也季秋以犬尝稻者以金合金也胜所以治之生所以养之合所以和之故食齐得其宜焉胡氏曰麦性蕴毒故王制荐麦以鱼而此尝麦以彘宣其毒也尝谷必荐寝庙一食不敢忘亲】
　　○是月也聚畜百药靡草死麦秋至断薄刑决小罪出轻繋【畜丑六切断丁乱切】
　　【方氏曰药之可采者不必皆在孟夏以繁庑之时所可采者多也凡物感阳而生者则彊而立感隂而生者则柔而靡靡草至隂之所生也故不胜至阳而死凡物生于春长于夏而成于秋而麦独成于夏故是月言麦秋至盖于时为夏于麦为秋也刑主国言罪主人言薄者对厚之辞小者对大之辞轻者对重之辞方正阳之月于隂事未宜大有所施设也陆氏曰靡草死麦秋至而后断薄刑决小罪亦因时顺气薄刑谓若不应五刑其刑薄丽于五罚之类郑氏曰聚畜百药蕃庑之时毒气盛也靡草旧说云荠亭歴之属祭统曰草艾则墨谓立秋后也刑无轻于墨者今以纯阳之月断刑决罪似非出轻系崇寛也】
　　蚕事毕后妃献茧乃收茧税以桑为均贵贱长幼如一以给郊庙之服
　　【郑氏曰后妃献茧者内命妇献茧于后妃收茧税者收外命妇外命妇虽就公桑蚕室而蚕其夫亦当有祭服以助祭收以近郊之税尔贵贱长幼如一国服同孔氏曰后妃献茧者谓后妃受内命妇之献茧非后妃献茧于王祭义曰世妇卒蚕奉茧以示于君遂以献夫人是夫人不献茧也内命妇既献茧乃收外命妇之赋税收税之时以受桑多少为之均齐桑多则赋多桑少则赋少贵谓公卿大夫之妻贱谓士之妻长幼谓妇老少按泉府云凡賖者以国服为之息国服谓国家贡赋服事在上此出茧无问贵贱长少齐同如一皆十而税一与国服之意同其受桑则贵贱异贵者桑多贱者桑少计茧多少为十一之税所税以共给天子郊庙之服皇氏曰外命妇既就公家之桑而养蚕则茧当悉输于公所以唯税其茧余得自入者以其夫当有祭服以助王祭故令茧得自入以供造也胡氏曰据云后妃献茧则献于王矣郑以夫人不献茧故云后亦不献而以此为后妃受内命妇献茧非也按天子尊于后非若诸侯与夫人体敌也不可以为比又祭义云妇献茧于君则夫人不可献也此不云世妇献茧于天子则后妃自献无疑】
　　○是月也天子饮酎用礼乐【酎音纣】
　　【郑氏曰酎之言醇也谓重酿之酒也春酒至此始成与羣臣以礼乐饮之于朝正尊卑也孟冬云大饮蒸此言用礼乐互其文孔氏曰酎音近稠稠醴厚故为醇也饮酎于朝者左传云朝以帅长幼之序若汉尝酎及春秋见于尝酎皆谓在庙祭而献酎与此别也方氏曰孟夏之饮酎以春作之事毕而燕乐也凡燕乐必用礼乐于此特言之者以用之于是为盛也】
　　○孟夏行秋令则苦雨数来五谷不滋四鄙入保行冬令则草木蚤枯后乃大水败其城郭行春令则蝗虫为灾暴风来格秀草不实【数所角切】
　　【郑氏曰苦雨五谷不滋申之气乗之也苦雨白露之类时物得雨伤四鄙入保金气为害也鄙界上邑小城曰保草木蚤枯长日促也大水败城郭亥之气乗之也蝗虫暴风寅之气乗之也必以蝗虫为灾者寅月有啓蛰之气行于初暑则当蛰者大出矣格至也秀草不实气更生之不得成也孔氏曰苦雨数来天灾五谷不滋地灾四鄙入保人灾也草木蚤枯地灾后乃大水败其城郭天灾二句共一事蝗虫为灾秀草不实地灾暴风来格天灾也方氏曰隂气所召故苦雨数来苦者极备而为人之所苦也与诗所谓甘雨异矣雨固足以滋五谷然至于苦则适以伤之故不滋鄙邑之在外者保城之在内者人自外入内象秋气也感肃杀之气故草木蚤枯大水败城郭以冬徳所在故也蝗残物之末不伤其本春木盛之时也故行春令则虫之为灾特残其末而已春于方为东东方生风故暴风来格秀草不实则以盛于末故也】
　　右记孟夏凡十节
　　仲夏之月
　　【此谓芒种后三十日也唐月令曰芒种之日螳蜋生后五日鵙始鸣后五日反古无声夏至之日鹿角觧后五日蜩始鸣后五日半夏生】
</div>
    <div class="pagination">
<a href="礼记纂言_page12.html">上一页</a><span>...</span><a href="礼记纂言_page8.html">8</a><a href="礼记纂言_page9.html">9</a><a href="礼记纂言_page10.html">10</a><a href="礼记纂言_page11.html">11</a><a href="礼记纂言_page12.html">12</a><span class="current-page">13</span><a href="礼记纂言_page14.html">14</a><a href="礼记纂言_page15.html">15</a><a href="礼记纂言_page16.html">16</a><a href="礼记纂言_page17.html">17</a><a href="礼记纂言_page18.html">18</a><span>...</span><a href="礼记纂言_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
