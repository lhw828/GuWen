<!DOCTYPE html>
<html>
<head>
    <meta charset="UTF-8">
    <title>三礼图集注 - 第 51 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三礼图集注 - 第 51 页/共 57 页</h1>
    <div class="content">









　　丧大记云大敛布绞缩者三横者五布紟二衾君大夫士一也绞紟如朝服注云二衾者或覆之或荐之如朝服者谓布精麤如朝服十五升小敛之绞广终幅析其末大敛之绞取布一幅直裂作三片而用之其横者五者亦谓取布二幅直裂为六片而用五片置于缩三之下皆欲其束之急也










　　士丧礼云明衣裳用布又下记云明衣裳用幕布袂属幅长下膝注云幕布帷幕之布升数未闻属幅不削幅也其布幅二尺二寸凡用布皆削去边幅旁各一寸为二尺计之此则不削幅但缭之使相着为二尺二寸云长下膝者谓制此衣长至膝下亦有裳前三幅后四幅不辟积腰间下至足跗亦不被土也此不辟积腰间者以其一服不动不假上狭下寛也今亦用生绢为衣裳其衣大袖与衣齐别以纯领袖其裳亦前三后四以纁纯腰襴即士丧礼下篇云縓綼緆是裳之饰也缁纯即此衣之饰也彼注云一染谓之縓今之红也饰裳在幅曰綼在下曰緆缁衣谓纯领与袂也衣以缁裳以縓象天地也





















　　士丧礼云握手用纁里长尺二寸广五寸牢中旁寸着组系贾释注云牢读为楼楼谓削约握之中央令狭小以安手之四指也以经云长尺二寸广五寸楼去中央两旁各一寸则中央广三寸在于三寸中央须容四指每指一寸则中央两边各去四寸方安得手之四指于四指外仍共有八寸皆广五寸又下记云握里亲肤系钩中指结于掔【乌乱切】郑注云掔掌后节中也此据手内置之故言握里亲肤既手内置之握长尺二寸中掩

　　之手才相对也两端各有组系先以一端绕掔一匝还从上自贯又以一端向上钩中指反与绕掔者结于掌后节中然手无决者以握或云如平生以藻玉恐非





















　　士丧礼云决用正王棘若檡【音泽】棘组系纩极二注云决犹开也挟弓以横执正善也王棘与檡棘善理坚韧之木皆可以为决极犹放也以沓指放令不挈指也生者朱韦为之而三死者用纩又用二明其不用云令不挈者谓以此二者与决为借令不决挈伤指也











　　士丧礼云贝三实于笲稻米一豆实于筐注云贝水物古者以为货江水出焉笲竹器名贾义云此贝三下有稻米则士饭含用米贝也故檀弓云饭用米贝亦据士礼也此皆诸侯之士知者案丧大记君沐粱大夫沐稷士沐粱郑以为天子之士又云天子沐黍与然则天子之士含亦用粱天子饭用黍米明矣则诸侯饭用粱天子诸侯大夫同用稷也既士饭用米贝不言兼有珠玉大夫已上饭米兼珠玉也案典瑞云大丧供饭玉含玉是天子饭含用玉也又杂记云天子饭九贝已下者郑以为夏殷礼也又杂记云含者执璧彼据诸侯也贝水物也出于江淮故书传云纣囚文王散宜生于江淮之间取大贝如车渠以献于纣是贝出江淮也汉书食货志有大贝牡贝之等以为货用是古者以贝为货也



















　　浴盘长九尺广四尺深一尺有四周似舆漆赤中浴于中霤以此盘承牀下
</div>
    <div class="pagination">
<a href="三礼图集注_page50.html">上一页</a><span>...</span><a href="三礼图集注_page46.html">46</a><a href="三礼图集注_page47.html">47</a><a href="三礼图集注_page48.html">48</a><a href="三礼图集注_page49.html">49</a><a href="三礼图集注_page50.html">50</a><span class="current-page">51</span><a href="三礼图集注_page52.html">52</a><a href="三礼图集注_page53.html">53</a><a href="三礼图集注_page54.html">54</a><a href="三礼图集注_page55.html">55</a><a href="三礼图集注_page56.html">56</a><span>...</span><a href="三礼图集注_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
