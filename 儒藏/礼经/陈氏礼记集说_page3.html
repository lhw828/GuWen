<!DOCTYPE html>
<html>
 <head>
  <meta charset="utf-8"/>
  <title>
   陈氏礼记集说 - 第 3 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陈氏礼记集说 - 第 3 页/共 4 页
  </h1>
  <div class="content">
   礼记集説卷八　　　　　　元　陈澔　撰丧大记第二十二
　　疾病外内皆埽君大夫彻县士去琴瑟寝东首于北牖下废牀彻防衣加新衣体一人男女改服属纩以俟絶气男子不死于妇人之手妇人不死于男子之手【病疾之甚也以賔客将来候问故埽洁所居之内外若君与大夫之病则彻去乐县士则去琴瑟东首于北牖下者东首向生气也按仪礼宫庙图无北牖而西北隅谓之屋漏以天光漏入而得名或者北牖指此乎古人病将死则废牀而置病者于地以始生在地庶其生气复反而得活及死则复举尸而置之牀上手足为四体各一人持之为其不能自屈伸也男女皆改服亦拟賔客之来也贵者朝服庶人深衣纩新绵也属之口鼻观其动否以騐气之有无也男子不死于妇人之手妇人不死于男子之手恶其防也　埽去声县音章内并同去上声首去声属音烛为其为去声朝音潮恶去声】君夫人卒于路寝大夫世妇卒于适寝内子未命则死于下室迁尸于寝士之妻皆死于寝【诸侯与夫人皆有三寝君正者曰路寝余二曰小寝夫人一正寝二小寝卒当于正处也大夫妻曰命妇而云世妇者世妇乃国君之次妇其尊卑与命妇等故兼言之内子卿妻也下室燕处之所又燕寝亦曰下室也士之妻皆死于寝谓士与其妻故云皆也士丧礼云死于适室此云寝寝室通名也　适音的章内并同燕处处上声】复有林麓则虞人设阶无林麓则狄人设阶【复始死升屋招魂也虞人掌林麓之官阶梯也狄人乐吏之贱者死者封疆内若有林麓则使虞人设梯以升屋其官职卑下不合有林麓者则使狄人设之以其掌设簨簴或便于此　簨音笋簴音巨】小臣复复者朝服君以卷夫人以屈狄大夫以赪世妇以襢衣士以爵弁士妻以税衣皆升自东荣中屋履危北面三号卷衣投于前司服受之降自西北荣【小臣君之近臣也君以衮谓上公用衮服也循其等而用之则侯伯用鷩冕之服子男用毳冕之服上公之夫人用袆衣侯伯夫人用揄狄子男夫人用屈狄此言君以衮举上以见下也夫人以屈狄举下以知上也赪赤色赪衣纁裳也世妇大夫妻言世妇者大夫妻与世妇同用襢衣也祎衣而下六服説见前篇爵弁指爵弁服而言非用弁也六冕则以衣名冠四弁则以冠名衣也荣屋翼也天子诸侯屋皆四注大夫以下但前檐后檐而已翼在屋之两头似翼故名屋翼也中屋当屋之中也履危立于髙峻之处盖屋之脊也三号者一号于上冀魂自天而来一号于下冀魂自地而来一号于中冀魂自天地四方之闲而来其辞则臯某复也臯长声也三号毕乃卷敛此衣自前投而下司服者以箧受之复之小臣即自西北荣而下也　朝音潮卷音衮屈音阙赪尺贞切襢知彦切税音彖号平声】其爲賔则公馆复私馆不复其在野则升其乘车之左毂而复【説见曽子问及杂记　乘去声】复衣不以衣尸不以敛妇人复不以袡凡复男子称名妇人称字唯哭先复复而后行死事【士丧礼复衣初用以覆尸浴则去之此言不以衣尸谓不用以袭也以绛縁衣之下曰袡盖嫁时盛服非事鬼神之衣故不用以复也　衣尸衣去声袡如占切先去声】始卒主人啼兄弟哭妇人哭踊【啼者哀痛之甚呜咽不能哭如婴儿失母也兄弟情稍轻故哭有声妇人之踊似雀之跳足不离地问丧篇云爵踊是也　离去声】旣正尸子坐于东方卿大夫父兄子姓立于东方有司庶士哭于堂下北面夫人坐于西方内命妇姑姊妹子姓立于西方外命妇率外宗哭于堂上北面【此言国君之丧正尸迁尸于牖下南首也姓犹生也子姓子所生谓众子孙也内命妇子妇世妇之属姑姊妹君之姑姊妹也子姓君女孙也外命妇卿大夫之妻也外宗谓姑姊妹之女】大夫之丧主人坐于东方主妇坐于西方其有命夫命妇则坐无则皆立士之丧主人父兄子姓皆坐于东方主妇姑姊妹子姓皆坐于西方凡哭尸于室者主人二手承衾而哭【承衾而哭犹若致其亲近扶持之情也谓初死时　疏曰君与大夫位尊故坐者殊其贵贱士位下故坐者等其尊卑】君之丧未小敛爲寄公国賔出大夫之丧未小敛爲君命出士之丧于大夫不当敛则出【寄公诸侯失国而寄托邻国者也国賔他国来聘之卿大夫也出出迎也为君命出谓君有命及门则出也檀弓云大夫吊当亊而至则辞焉辞告也故不当敛时则亦出迎杂记云大夫至絶踊而拜之者亦谓敛后也　爲去声】凡主人之出也徒跣扱衽拊心降自西阶君拜寄公国賔于位大夫于君命迎于寝门外使者升堂致命主人拜于下士于大夫亲吊则与之哭不逆于门外【徒跣者未着丧屦吉屦又不可着也扱衽者扱深衣前襟于带也拊心击心也曲礼云升降不由阼阶拜寄公国賔于位者寄公位在门西国賔位在门东主人于庭各向其位而拜之也士丧礼云賔有大夫则特拜之即位于西阶下东面不踊　扱音插拊音抚】夫人爲寄公夫人出命妇爲夫人之命出士妻不当敛则爲命妇出【妇人不下堂此谓自房而出拜于堂上也　爲去声】小敛主人即位于戸内主妇东面乃敛卒敛主人冯之踊主妇亦如之主人袒説髦括髪以麻妇人髽带麻于房中彻帷男女奉尸夷于堂降拜【檀弓云小敛于戸内冯之踊者冯尸而踊也髦幼时翦髪爲之年虽成人犹垂于两边若父死脱左髦母死脱右髦亲没不髦谓此也髽亦用麻如男子括髪以麻也带麻麻带也谓妇人要绖小敛毕即彻去先所设帷堂之帷诸侯大夫之礼賔出乃彻帷此言士礼耳夷陈也小敛竟相者举尸出戸往陈于堂而孝子男女亲属并扶捧之也降拜适子下堂而拜賔也　冯音凭章内并同説音脱髽侧切奉上声要平声去上声相去声适音的】君拜寄公国賔大夫士【句】拜卿大夫于位于士旁三拜夫人亦拜寄公夫人于堂上大夫内子士妻特拜命妇泛拜众賔于堂上【君谓遭丧之嗣君也寄公与国賔入吊固拜之矣其于大夫士也卿大夫则拜之于位士则旁三拜而已旁谓不正向之也士有上中下三等故共三拜大夫士皆先君之臣俱当服斩今以小敛毕而出庭列位故嗣君出拜之夫人亦拜寄公夫人于堂上矣其于卿大夫之内子士之妻则亦拜之但内子与命妇则人人各拜之众賔则士妻也泛拜之而已亦旁拜之比也　泛音泛】主人卽位袭带绖踊母之丧即位而免乃奠吊者袭裘加武带绖与主人拾踊【主人拜賔后即阼阶下之位先拜賔时袒今拜毕乃掩袭其衣而加要带首绖乃踊士丧礼先踊乃袭绖此诸侯礼故先袭绖乃踊也母丧降于父拜賔竟而即位以免代括髪之麻免而袭绖至大敛乃成踊也乃奠者谓小敛奠吊者小敛后来则掩袭裘上之裼衣加素弁于吉冠之武武冠下卷也带绖者要带首绖有朋友之恩则加带与绖无朋友之恩则无带惟绖而已拾踊更踊也　免音问拾其劫切要平声更平声】君丧虞人出木角狄人出壶雍人出鼎司马县之乃官代哭大夫官代哭不县壶士代哭不以官【虞人主山泽之官出木为薪以供爨鼎盖冬月恐漏水冰冻也角防水之斗狄人乐吏也主挈壶漏水之器故出壶雍人主烹饪故出鼎司马夏官卿也其属有挈壶氏司马自临视其县此漏器乃官代哭者未殡哭不絶声为其不食疲倦故以漏器分时刻使官属以次依时相代而哭声不絶也士代哭不以官者亲疎之属与家人自相代也】君堂上二烛下二烛大夫堂上一烛下二烛士堂上一烛下一烛【疏曰有丧则于中庭终夜设燎至暁灭燎而日光未明故须烛以照祭馔也古者未有蜡烛呼火炬爲烛也】賔出彻帷【小敛毕即彻帷士礼也此君与大夫之礼小敛毕下阶拜賔賔出乃彻帷也】哭尸于堂上主人在东方由外来者在西方诸妇南乡【妇人哭位本在西而东面今以奔丧者由外而来合居尸之西故退而近北以乡南也　乡音向】妇人迎客送客不下堂下堂不哭男子出寝门外见人不哭【堂以内至房妇人之事堂以外至门男子之事非其所而哭非礼也此言小敛后男主女主迎送吊賔之礼妇人于敌者固不下堂若君夫人来吊则主妇下堂至庭稽颡而不哭也男子于敌者之吊亦不出门若有君命而出迎亦不哭也】其无女主则男主拜女賔于寝门内其无男主则女主拜男賔于阼阶下子幼则以衰抱之人爲之拜爲后者不在则有爵者辞无爵者人爲之拜在竟内则俟之在竟外则殡葬可也丧有无后无无主【爲后者不在谓以事故在外也此时若有丧事而吊賔及门其爲后者是有爵之人则辞以摄主无爵不敢拜賔若此爲后者是无爵之人则摄主代之拜賔可也出而在国境之内则俟其还乃殡葬若在境外则当殡即殡殡后又不得归而及葬期则葬之可也无后不过已自絶嗣而已无主则阙于賔礼故可无后不可无主也　衰音催爲去声竟音境】君之丧三日子夫人杖五日旣殡授大夫世妇杖子大夫寝门之外杖寝门之内辑之夫人世妇在其次则杖即位则使人执之子有王命则去杖国君之命则辑杖听卜有事于尸则去杖大夫于君所则辑杖于大夫所则杖【子兼适庶及世子也寝门殡宫门也辑敛也谓举之不以拄地也子大夫庐在寝门外得拄杖而行至寝门子与大夫幷言者据礼大夫随世子以入子杖则大夫辑子辑则大夫去杖故下文云大夫于君所则辑杖也此言大夫特来不与子相随故云门外杖门内辑若庶子之杖则不得持入寝门也夫人世妇居次在房内有王命至则世子去杖以尊王命也有邻国君之命则辑杖者下成君也听卜卜葬卜日也有事于尸虞与卒哭及祔之祭也于大夫所则杖者诸大夫同在门外之位同是为君故并得以杖拄地而行也　辑音集去上声适音的】大夫之丧三日之朝既殡主人主妇室老皆杖大夫有君命则去杖大夫之命则辑杖内子为夫人之命去杖爲世妇之命授人杖【大夫有君命此大夫指爲后子而言世妇君之世妇也　去上声爲去声】士之丧二日而殡三日之朝主人杖妇人皆杖于君命夫人之命如大夫于大夫世妇之命如大夫【如大夫谓去杖辑杖授人杖三者轻重之节也】子皆杖不以卽位大夫士哭殡则杖哭柩则辑杖弃杖者断而弃之于隐者【子凡庶子不独言大夫士之庶子也不以杖即位避适子也哭殡则杖哀胜敬也哭柩啓后也辑杖敬胜哀也独言大夫士者天子诸尊子不敢以杖入殡宫门故哭殡哭柩皆去杖也杖于丧服爲重大祥弃之必断截使不堪他用而弃于幽隐之处不使人防贱之也　断音短适音的】始死迁尸于牀幠用敛衾去死衣小臣楔齿用角柶缀足用燕几君大夫士一也【病困时迁尸于地冀其复生死则举而置之牀上也幠覆也敛衾拟为大敛之衾也先时彻防衣而加新衣以死今覆以衾而去此死时之新衣也楔拄也以角为柶长六寸两头屈曲为将含恐口闭故以柶拄齿令开而受含也尸应着屦恐足辟戾故以燕几拘缀之令直也　幠音呼去上声楔先结切柶音四缀音拙覆去声为将为去声令平声着入声】管人汲不説繘屈之尽阶不升堂授御者御者入浴小臣四人抗衾御者二人浴浴水用盆沃水用枓浴用絺巾挋用浴衣如他日小臣爪足浴余水弃于坎其母之丧则内御者抗衾而浴【管人主馆舎者汲汲水以供浴事也繘汲水缾上索也急遽不暇解脱此索但萦屈而执于手水从西阶升尽等而不上堂授与御者抗衾举衾以蔽尸也此浴水用盆盛之乃用枓酌盆水以沃尸以絺为巾蘸水以去尸之垢栕拭也浴衣生时所用以浴者用之以拭尸令干也如他日者如生时也爪足浴竟而翦尸足之爪甲也浴之余水弃之坎中此坎是甸人取土为灶所掘之坎内御者妇人也　説音脱繘音聿枓音主挋音震】管人汲授御者御者差沐于堂上君沐粱大夫沐稷士沐粱甸人爲垼于西墙下陶人出重鬲管人受沐乃煑之甸人取所彻庙之西北厞薪用爨之管人授御者沐乃沐沐用瓦盘挋用巾如他日小臣爪手翦须濡濯弃于坎【此言尸之沐差犹摩也谓淅粱或稷之潘汁以沐髪也君与士同用粱者士卑不嫌于僭上也垼块灶也将沐时甸人之官取西墙下之土为块灶陶人作瓦器之官也重鬲县重之罂瓦缾也受三升管人受沐汁于堂上之御者而下往西墙于垼灶鬲中煮之令温甸人为灶毕即往取复者所彻正寝西北厞以爨灶煮沐汁谓正寝为庙神之也旧説厞是屋檐谓抽取屋西北之檐一説西北隅厞隠处之薪也用瓦盘以贮此汁也拒用巾以巾拭髪及面也爪手翦手之爪甲也濡烦撋其髪也濯不净之汁也　差七何切垼音役重平声鬲音厯厞扶味切濡乃乱切濯音棹】君设大盘造冰焉大夫设夷盘造冰焉士倂瓦盘无冰设牀襢第有枕含一牀袭一牀迁尸于堂又一牀皆有枕席君大夫士一也【大盘造冰纳冰于大盘中也夷盘小于大盘夷犹尸也倂并也瓦盘小故并设之无冰盛水也冰在下设牀于上襢单也去席而袒露第箦尸在其上使寒气得通免腐壊也含袭迁尸三节各自有牀此谓沐浴以后袭敛以前之事　造七到切倂步顶切襢音展第音滓】君之丧子大夫公子众士皆三日不食子大夫公子众士食粥纳财朝一溢米莫一溢米食之无算士疏食水饮食之无算夫人世妇诸妻皆疏食水饮食之无算【纳财谓有司供纳此米也郑注财谷也谓米由谷出故言财一溢二十四分升之一也食之无算者谓居丧不能顿食随意欲食则食但朝暮不过此二溢之米也疏食粗饭也　莫音暮疏食食音嗣余如字下五节并同】大夫之丧主人室老子姓皆食粥众士疏食水饮妻妾疏食水饮士亦如之【室老家臣之长子姓孙也众士室老之下也士亦如之谓士之丧亦子食粥妻妾疏食水饮也】旣葬主人疏食水饮不食菜果妇人亦如之君大夫士一也练而食菜果祥而食肉食粥于盛不盥食于篹者盥食菜以醯酱始食肉者先食干肉始饮酒者先饮醴酒【盛杯圩之器也篹竹筥也杯圩盛粥歠之以口故不用盥手饭在篹须手取而食之故当盥手也　盛平声篹思管切干音干】期之丧三不食食疏食水饮不食菜果三月旣葬食肉饮酒期终丧不食肉不饮酒父在爲母爲妻九月之丧食饮犹期之丧也食肉饮酒不与人乐之【不与人乐之言不以酒肉与人共食为欢乐也与旧音预非　疏曰期丧三不食谓大夫士旁期之丧正服则二日不食见闲传　爲去声乐音洛下节同】五月三月之丧壹不食再不食可也比葬食肉饮酒不与人乐之叔母世母故主宗子食肉饮酒【一不食三月之丧也再不食五月之丧也故主旧君也大夫本称主　比音畀】不能食粥羮之以菜可也有疾食肉饮酒可也五十不成丧七十唯衰麻在身【不成丧谓不备居丧之礼节也】旣葬若君食之则食之大夫父之友食之则食之矣不辟粱肉若有酒醴则辞【君食之食臣也大夫食之食士也父友父同志者此并是尊者食卑者故虽梁肉不避酒醴见顔色故当辞　君食食音嗣辟音避见音现】小敛于戸内大敛于阼君以簟席大夫以蒲席士以苇席【簟席竹席也】小敛布绞缩者一横者三君锦衾大夫缟衾士缁衾皆一衾十有九称君陈衣于序东大夫士陈衣于房中皆西领北上绞紟不在列【此明小敛之衣衾绞既敛所用以束尸使坚实者从者在横者之上从者一幅横者三幅每幅之末析为三片以便结束皆一者君大夫士皆一衾衾在绞之上天数终于九地数终于十故十有九称也袍夹衣衣裳单衣故注云单复具曰称紟单被也不在列不在十九称之数也　绞音爻称去声下节同紟其鸩切从音悰】大敛布绞缩者三横者五布紟二衾君大夫士一也君陈衣于庭百称北领西上大夫陈衣于序东五十称西领南上士陈衣于序东三十称西领南上绞紟如朝服绞一幅爲三不辟紟五幅无紞【此明大敛之事缩者三谓一幅直用裂其两头为三片也横者五谓以布二幅分裂作六片而用五片横于直者之下也紟一説在绞下用以举尸一説在绞上未知孰是二衾者小敛一衾大敛又加一衾也如朝服其布如朝服十五升也绞一幅为三不辟者一幅两头分为三段而中不擘裂也紟五幅用以举尸者无紞谓被头不用组纽之类为识别也又按士沐粱及陈衣与士丧礼不同旧説此为天子之士　辟音百紞都敢切】小敛之衣祭服不倒君无襚大夫士毕主人之祭服亲戚之衣受之不以即陈小敛君大夫士皆用复衣复衾大敛君大夫士祭服无算君褶衣褶衾大夫士犹小敛也【小敛十九称不悉着于身但取其方故有领在下者惟祭服尊故必领在上也君无襚谓悉用己衣不用他人襚送者大夫士尽用己衣然后用襚言祭服举尊美者言之也亲戚所襚之衣虽受之而不以陈列复衣复衾衣衾之有绵纩者祭服无算随所有皆用无限数也褶衣褶衾衣衾之裌者君衣尚多故大敛用裌衣衾大夫士犹用小敛之复衣复衾也　复音幅褶音牒着入声】袍必有表不襌衣必有裳谓之一称【袍衣之有著者乃防衣也必须有礼服以表其外不可襌露衣与裳亦不可偏有如此乃成称也禅音丹称去声着上声】凡陈衣者实之箧取衣者亦以箧升降者自西阶凡陈衣不诎非列采不入絺绤纻不入【陈衣者实之箧自箧中取而陈之也取衣收取襚者所委之衣也不诎舒而不卷也非列采谓闲色杂色也敛尸者当暑亦用袍故絺绤与纻布皆不入也　诎音屈】凡敛者袒迁尸者袭【执小敛大敛之事者其事烦故必袒以取便迁尸入柩则其事易矣故不袒】君之丧大胥是敛众胥佐之大夫之丧大胥侍之众胥是敛士之丧胥爲侍士是敛【胥读为祝者以胥是乐官不掌丧事也周礼大祝之职大丧赞敛丧祝卿大夫之丧掌敛士丧礼商祝主敛故知当为祝侍犹临也　大音泰胥音祝】小敛大敛祭服不倒皆左衽结绞不纽【疏曰衽衣襟也生向右左手解抽带便也死则襟向左示不复解也结绞不纽者生时带并爲屈纽使易抽解死时无复解义故绞束毕结之不为纽也】敛者既敛必哭士与其执事则敛敛焉则爲之壹不食凡敛者六人【与其执事谓相助凡役也旧説谓与此死者平生共执事则不至防恶死者故以之敛未知是否　与去声相恶并去声】君锦冒黼杀缀旁七大夫冒黼杀缀旁五士缁冒赪杀缀旁三凡冒质长与手齐杀三尺自小敛以往用夷衾夷衾质杀之裁犹冒也【冒者韬尸之二囊上曰质下曰杀先以杀韬足而上后以质韬首而下君质用锦杀画黼文故云锦冒黼杀也其制缝合一头又缝连一边余一边不缝两囊皆然缀旁七者不缝之边上下安七带缀以结之也上之质从头而下其长与手齐杀则自下而上其长三尺也小敛有此冒故不用衾小敛以后则用夷衾覆之夷尸也裁犹制也夷衾与质杀之制皆为覆冒尸形而作也旧説夷衾亦上齐手下三尺缯色及长短制度如冒之质杀　杀色介切赪尺贞切裁去声覆去声】君将大敛子弁绖卽位于序端卿大夫即位于堂廉楹西北面东上父兄堂下北面夫人命妇尸西东面外宗房中南面小臣铺席商祝铺绞紟衾衣士盥于盘上士举迁尸于敛上卒敛宰告子冯之踊夫人东面亦如之【弁绖素弁上加环绖末成服故也序谓东序端序之南头也堂廉堂基南畔廉棱之上也楹南近堂廉者父兄堂下北面谓诸父诸兄之不仕者以贱故在堂下外宗见杂记下小臣铺席绞紟衾铺于席上士商祝之属也敛上即敛处也卒敛宰告太宰告孝子以敛毕也冯之踊者冯尸而起踊也】大夫之丧将大敛既铺绞紟衾衣君至主人迎先入门右巫止于门外君释菜祝先入升堂君即位于序端卿大夫即位于堂廉楹西北面东上主人房外南面主妇尸西东面迁尸卒敛宰告主人降北面于堂下君抚之主人拜稽颡君降升主人冯之命主妇冯之【君释菜礼门神也宰告亦告主人以敛毕也君抚之抚尸也主人拜稽颡谢君之恩礼也升主人冯之君使主人升堂冯尸也命亦君命之】士之丧将大敛君不在其余礼犹大夫也【其余礼如铺衣列位等事】铺绞紟踊铺衾踊铺衣踊迁尸踊敛衣踊敛衾踊敛绞紟踊【此踊之节也动尸举柩哭踊无数不在此节】君抚大夫抚内命妇大夫抚室老抚侄娣【抚以手按之也内命妇君之世妇也大夫内命妇皆贵故君自抚之以下则不抚也室老贵臣侄娣贵妾故大夫抚之也古者诸侯一娶九女二国各以女媵之为娣侄以从大夫内子亦有侄娣侄者兄之子娣女弟也娣尊侄卑士昏礼虽无娣媵先言侄若无娣犹先媵士有娣媵则大夫有可知矣　侄音迭】君大夫冯父母妻长子不冯庶子士冯父母妻长子庶子庶子有子则父母不冯其尸凡冯尸者父母先妻子后【父母先妻子后谓尸之父母妻子也尊者先冯卑者后冯　疏曰君大夫之庶子虽无子并不得冯】君于臣抚之父母于子执之子于父母冯之妇于舅姑奉之舅姑于妇抚之妻于夫拘之夫于妻于昆弟执之冯尸不当君所凡冯尸兴必踊【抚之者当尸之心胷处抚按之也执之者执持其衣冯之者身俯而冯之奉之者捧持其衣拘之者微牵引其衣皆于心胷之处不当君所者假令君已抚心则余人冯者必少避之不敢当君所抚之处也冯尸之际哀情切极故起必为踊以泄哀也　奉上声拘音俱令平声】父母之丧居倚庐不涂寝苫枕凷非丧事不言君爲庐宫之大夫士襢之【疏曰倚庐者于中门外东墙下倚木为庐也不涂者但以草夹障不以泥涂饰之也寝苫卧于苫也枕凷枕土块也为庐宫之者庐外以帷障之如宫墙也襢袒也其庐袒露不以帷障之也　苫始占切枕去声凷古块字襢音展】既葬柱楣涂庐不于显者君大夫士皆宫之【柱楣者先时倚木于墙以为庐葬后哀杀稍举起其木柱之于楣以纳日光略寛容也又于内用泥以涂之而免风寒不于显者不涂庐外显处也皆宫之不襢也　柱音主杀去声】凡非适子者自未葬以于隐者爲庐【疏曰既非丧主故于东南角隐映处为庐经虽云未葬其实葬竟亦然也】既葬与人立君言王事不言国事大夫士言公事不言家事君既葬王政入于国既卒哭而服王事大夫士既葬公政入于家既卒哭弁绖带金革之事无辟也【不言国事家事礼之经也既葬政入以下礼之权也弁绖带谓素弁加环绖而带则仍是要绖也大夫士弁绖则国君亦弁绖也君言服王事则此亦服国事也　辟音避】既练居垩室不与人居君谋国政大夫士谋家事既祥黝垩祥而外无哭者禫而内无哭者乐作矣故也【垩室在中门外练后服渐轻可以谋国政谋家事也祥大祥也黝治垩室之地令黑垩涂垩室之壁令白皆稍致其饰也祥后中门外不哭故曰祥而外无哭者禫则门内亦不复哭故曰禫而内无哭者所以然者以乐作故也　上垩乌各切黝于纠切下垩乌故切】禫而从御吉祭而复寝【从御郑氏谓御妇人杜预谓从政而御职事杜説近是盖复寝乃复其平时妇人当御之寝耳吉祭四时之常祭也禫祭后值吉祭同月则吉祭毕而复寝若禫祭不值当吉祭之月则逾月而吉祭乃复寝也孔氏以下文不御于内为证故从郑説又按闲传言既祥复寝者谓大祥后复殡宫之寝与此复寝异】期居庐终丧不御于内者父在爲母爲妻齐衰期者大功布衰九月者皆三月不御于内妇人不居庐不寝苫丧父母既练而归期九月者既葬而归【丧父母谓妇人有父母之丧也既练而归练后乃归夫家也女子出嫁为祖父母及为父后之兄弟皆期服九月者谓本是期服而降在大功者此皆哀杀故葬后即归也】公之丧大夫俟练士卒哭而归【杂记曰大夫次于公馆以终丧士练而归言大夫士为国君丧之礼也此言公者家臣称有地之大夫为公也有地大夫之丧其大夫与士治其采地者皆来奔丧大夫则俟小祥而反其所治士则待卒哭而反其所治也　采音菜】大夫士父母之丧既练而归朔日忌日则归哭于宗室诸父兄弟之丧既卒哭而归【命士以上父子皆异宫庶子为大夫士而遭父母之丧殡宫在适子家既练各归其宫至月朔与死之日则往哭于宗子之家谓殡宫也诸父兄弟期服轻故卒哭即归也】父不次于子兄不次于弟【疏曰丧毕故尊者不居其殡宫之次也】君于大夫世妇大敛焉爲之赐则小敛焉于外命妇既加盖而君至于士既殡而往为之赐大敛焉【君于大夫及内命妇之丧而视其大敛常礼也若为之加恩赐则视其小敛也外命妇乃臣之妻其恩轻故君待其大敛入棺加盖之后而后至也士虽卑亦宜有恩赐故亦视其大敛　为并去声下节同】夫人于世妇大敛焉为之赐小敛焉于诸妻爲之赐大敛焉于大夫外命妇既殡而往【疏曰诸妻侄娣及同姓女也同士礼故赐大敛若夫人侄娣尊同世妇当赐小敛己上言君夫人视之皆有常礼而为之赐则加礼也】大夫士既殡而君往焉使人戒之主人具殷奠之礼俟于门外见马首先入门右巫止于门外祝代之先君释菜于门内祝先升自阼阶负墉南面君即位于阼小臣二人执戈立于前二人立于后摈者进主人拜稽颡君称言视祝而踊主人踊【大夫士之丧君或以他故不及敛者则殡后亦往先使告戒主人使知之主人具盛馔之奠身自出候于门外见君车前之马首入立于门东北面巫本在君之前今巫止不入祝乃代巫先君而入君释菜以礼门神之时祝先由东阶以升负墉南面者在房户之东背壁而向南也主人拜稽颡者以君之临丧故于庭中北面拜而稽颡也君称言者君举其所来之言谓吊辞也祝相君之礼称言毕而祝踊故君视祝而踊君踊毕主人乃踊也】大夫则奠可也士则出俟于门外命之反奠乃反奠卒奠主人先俟于门外君退主人送于门外拜稽颡【若君所临是大夫丧则踊毕即释此殷奠于殡可也若是士丧则主人卑不敢留君待奠故先出俟于门谓君将去也君使人命其反而奠乃反奠奠毕主人又先俟于门外君去即拜以送也奠毕出俟大夫与士皆然】君于大夫疾三问之在殡三往焉士疾一问之在殡一往焉君吊则复殡服【殡后主人已成服而君始来吊主人则还着殡时未成服之服盖苴绖免布深衣也不防带故小记云君吊虽不当免时也主人必免不散麻一则不敢谓君之吊后时又且以君来故新其礼也】夫人吊于大夫士主人出迎于门外见马首先入门右夫人入升堂即位主妇降自西阶拜稽颡于下夫人视世子而踊奠如君至之礼夫人退主妇送于门内拜稽颡主人送于大门之外不拜【夫人吊则主妇爲丧主故主妇之待夫人犹主人之待君也世子夫人之世子也夫人来吊则世子在前道引其礼如祝之道君故夫人视世子而踊也主人送而不拜者丧无二主主妇已拜主人不当拜也　道去声】大夫君不迎于门外入即位于堂下主人北面众主人南面妇人即位于房中若有君命命夫命妇之命四邻賔客其君后主人而拜【大夫之臣亦以大夫为君故曰大夫君也言此大夫君之吊其臣丧也主人不迎于门外此君入而即堂下之位位在阼阶下西向主人在其位之南而北面也此大夫君来吊之时若有本国之君命或有国中大夫及命妇之命或邻国卿大夫遣使来吊者此大夫君必代主人拜命及拜賔以丧用尊者主其礼故也然此君终不敢如国君专代为主必以主人在己后待此君拜竟主人复拜也　石梁王氏曰后主人者己在前拜使主人陪后】君吊见尸柩而后踊【前章既殡而君往是不见尸柩也乃视祝而踊此言见尸柩而后踊似与前文异旧説殡而未涂则踊涂后乃不踊未知是否】大夫士若君不戒而往不具殷奠君退必奠【以君之来告于死者且以爲荣也】君大棺八寸属六寸椑四寸上大夫大棺八寸属六寸下大夫大棺六寸属四寸士棺六寸【君国君也大棺最在外属在大棺之内椑又在属之内是国君之棺三重也寸数以厚薄而言　属音烛椑音僻重平声】君里棺用朱绿用杂金鐕大夫里棺用绿用牛骨鐕士不绿【疏曰里棺谓以缯贴棺里也朱缯贴四方绿缯贴四角鐕钉也用金钉以琢朱绿着棺也大夫四面四角绿士不绿者悉用也亦用大夫牛角鐕　石梁王氏曰用牛骨为钉不可从　里音里鐕兹甘切着入声】君盖用漆三衽三束大夫盖用漆二衽二束士盖不用漆二衽二束【盖棺之盖板也用漆谓以漆涂其合缝用衽处也衽束并説见檀弓　缝去声】君大夫鬊爪实于绿中士埋之【鬊乱髪也爪手足之爪甲也生时积而不弃今死为小囊盛之而实于棺内之四隅故读绿为角四角之处也士则以物盛而埋之耳鬊音舜绿音角盛平声】　君殡用輴欑至于上毕涂屋大夫殡以帱欑至于西序涂不暨于棺士殡见衽涂上帷之【君诸侯也輴盛柩之车也殡时以柩置輴上欑犹丛也丛木于輴之四面至于棺上毕尽也以泥尽涂之此欑木似屋形故曰毕涂屋也大夫之殡不用輴其棺一面贴西序之壁而欑其三面上不为屋形但以棺衣覆之帱覆也故言大夫殡以帱欑至于西序也涂不暨于棺者天子诸侯之欑木广而去棺逺大夫欑狭而去棺近所涂者仅仅不及于棺而已士殡掘肂以容棺肂即坎也棺在肂中不没其盖缝用衽处犹在外而可见其衽以上亦用木覆而涂之帷幛也贵贱皆有帷故惟朝夕之哭乃褰举其帷耳所以帷者鬼神尚幽闇故也此章以檀弓参之制度不同　輴音春欑才冠切帱音焘】熬君四种八筐大夫三种六筐士二种四筐加鱼腊焉【熬以火煼谷令熟也熟则香置之棺旁使蚍蜉闻香而来食免侵尸也四种黍稷稻粱也每种二筐三种黍稷粱二种黍稷也加鱼与腊筐同异未闻　石梁王氏曰棺旁用熬谷加鱼腊不可从　种上声煼炒同令平声】饰棺君龙帷三池【疏曰君诸侯也帷栁车边幛也以白布为之王侯皆画为龙故云君龙帷也池者织竹为笼衣以青布挂于栁上荒边爪端象宫室承霤天子四注屋四面承霤栁亦四池诸侯屋亦四注而栁降一池阙后故三池也　衣去声】振容【振容者振动容饰也以青黄之缯长丈余如幡画为雉悬于池下为容饰车行则幡动故曰振容也】黼荒火三列黻三列【荒防也栁车上覆谓鼈甲也缘荒边为白黑斧文故云黼荒荒之中央又画为火三行故云火三列又画两已相背为三行故云黻三列　黼音甫黻音弗缘去声行音杭】素锦褚加僞荒【素锦白锦也褚屋也荒下用白锦爲屋象宫室也加帷荒者帷是边墙荒是上盖褚覆竟而加帷荒于褚外也伪音帷覆去声】纁纽六【上盖与边墙相离故又以纁帛为纽连之两旁各三凡六也】齐五采五贝【齐者脐之义以当中而言谓鼈甲上当中圆如车之盖高三尺径二尺余以五采缯衣之列行相次五贝者又连贝为五行交络齐上也　齐如字衣去声行音杭】黼翣二黻翣二画翣二皆戴圭【翣形似扇木为之在路则障车入椁则障柩二画黼二画黻二画云气六翣之两角皆戴圭玉也】鱼跃拂池【以铜鱼悬于池之下车行则鱼跳跃上拂于池鱼在振容闲也】君纁戴六【戴犹值也用纁帛系棺纽着栁骨棺之横束有三每一束两边各屈皮为纽三束则六纽今穿纁戴于纽以系栁骨故有六戴也】纁披六【亦用绛帛为之以一头系所连栁纁戴之中而出一头于帷外人牵之每戴系之故亦有六也谓之披者若牵车登髙则引前以防轩车适下则引后以防飜车欹左则引右欹右则引左使不倾覆也已上并孔説　披去声下节并同】大夫画帷二池不振容画荒火三列黻三列素锦褚纁纽二纽二齐三采三贝黻翣二画翣二皆戴绥鱼跃拂池大夫戴前纁后披亦如之【画帷画为云气也二池一云两边各一一云前后各一画荒亦画为云气也齐三采绛黄黑也皆戴绥者用五采羽作蕤缀翣之两角也披亦如之谓色及数悉与戴同也　绥而追切下节同】士布帷布荒一池揄绞纁纽二缁纽二齐三采一贝画翣二皆戴绥士戴前纁后缁二披用纁【布帷布荒皆白布不画也一池在前揄摇翟也雉类青质五色绞青黄之缯也画翟于绞缯在池上戴当棺束每束各在两边前头二戴用纁后二用缁二披用纁者据一边前后各一披故云二披若通两边言之亦四披也　揄音摇绞音爻】君葬用輴四綍二碑御棺用羽葆大夫葬用輴二綍二碑御棺用茅士葬用国车二綍无碑比出宫御棺用功布【此章二輴字一国字注皆读为辁船音然以檀弓诸侯輴而设帱言之则诸侯殡得用輴岂葬不得用輴乎今读大夫葬用輴与国字并作船音君葬用輴音春　天子之窆用大木为碑谓之丰碑诸侯谓之桓楹碑綍详见檀弓御棺羽葆并见杂记功布大功之布也辁车杂记作輲字　上輴音春下輴音船国音船比音畀】凡封用綍去碑负引君封以衡大夫士以咸君命毋哗以鼓封大夫命毋哭士哭者相止也【三封字皆读为窆谓下棺也疏曰下棺时将綍一头系棺缄又将一头绕碑间鹿卢所引之人在碑外背碑而立负引者渐渐应鼓声而下故云用綍去碑负引也以衡谓下棺时别以大木为衡贯穿棺束之缄平持而下备倾顿也以缄者以綍直系棺束之缄而下也命毋哗戒止其諠哗也以鼓封击鼓爲负引者纵舍之节也命毋哭戒止哭声也士则众哭者自相止而已　封音窆引去声咸音缄背音佩应去声】君松椁大夫栢椁士杂木椁【天子栢椁故诸侯以松大夫同于天子者卑逺不嫌僭也】棺椁之闲君容柷大夫容壶士容甒【柷乐器形如桶壶漏水之器一説壶甒皆盛酒之器此言阔狭之度古者棺外椁内皆有藏器也　柷昌六切甒音武】君里椁虞筐大夫不里椁士不虞筐【疏曰卢氏虽有解释郑云未闻今不録】
　　祭法第二十三
　　祭法有虞氏禘黄帝而郊喾祖颛顼而宗尧夏后氏亦禘黄帝而郊鲧祖颛顼而宗禹殷人禘喾而郊防祖契而宗汤周人禘喾而郊稷祖文王而宗武王【国语曰有虞氏禘黄帝而祖颛顼郊尧而宗舜夏后氏禘黄帝而祖颛顼郊鲧而宗禹商人禘喾而祖契郊防而宗汤周人禘喾而郊稷祖文王而宗武王　石梁王氏曰此四代禘郊祖宗诸经无所见多有可疑杂以纬书愈纷错矣　刘氏曰虞夏殷周皆出黄帝黄帝之曽孙曰帝喾尧则帝喾之子也黄帝至舜九世至禹五世以世次言尧禹兄弟也按诗传姜嫄生弃为后稷简狄生契为司徒稷契皆尧之弟契至防六世至汤十四世后稷至公刘四世至大王十三世四代禘郊祖宗之説郑氏谓经文差互今以成周之礼例而推之有天下者立始祖之庙百世不迁又推始祖所自出之帝祭于始祖之庙而以始祖配之则虞夏皆当以颛顼为始祖而禘黄帝于颛顼之庙祭天于郊则皆当以颛顼配也殷当以契为始祖而禘帝喾于契庙郊则当以契配也至于祖有功而宗有徳则舜之曽祖句芒尝有功可以为祖今既不祖之矣瞽瞍顽而无徳非所得而宗者故当祖喾而宗尧也盖舜受天下于尧尧受之于喾故尧授舜而舜受终于文祖苏氏谓即喾庙也舜授禹禹受命于神宗即尧庙也即是可以知虞不祖句芒而祖喾不宗瞽瞍而宗尧也明矣先儒谓配天必以始祖配帝必以父以此宗字即为宗祀明堂之宗故疑舜当宗瞽瞍不当宗尧窃意五帝官天下自虞以上祖功宗徳当如郑注尚徳之説三王家天下则自当祖宗所亲然鲧尝治水而殛死有以死勤事之功非瞽瞍比也故当为祖但亦不当郊耳冥亦然由是论之则经文当云有虞氏禘黄帝而郊顼祖喾而宗尧夏后氏亦禘黄帝而郊顼祖鲧而宗禹殷人禘喾而郊契祖冥而宗汤周人禘喾而郊稷祖文王而宗武王如此则庶乎其无疑矣大扺祖功宗徳之宗与宗祀明堂之宗不同祖其有功者宗其有德者百世不迁之庙也宗祀父于明堂以配上帝者一世而一易不计其功徳之有无也有虞氏宗祀之礼未闻借使有之则宗祀瞽瞍以配帝自与宗尧之庙不相妨但虞不传子亦无百世不迁之义耳　今按以此章之宗为宗其有徳者自无可疑但殷有三宗不惟言宗汤则未能究其説也　夏上声契息列切大音泰句音勾】燔柴于泰坛祭天也埋于泰折祭地也用骍犊【燔燎也积柴于坛上加牲玉于柴上乃燎之使气达于天此祭天之礼也泰坛即圜丘泰者尊之之辞埋牲币祭地之礼也泰折即方丘折如磬折折旋之义喻方也周礼阳祀用骍牲隂祀用黝牲此并言骍犊者以周人尚赤而所谓隂祀者或是他祀欤　燔音烦于滞切】埋少牢于泰昭祭时也相近于坎坛祭寒暑也王宫祭日也夜明祭月也幽宗祭星也雩宗祭水旱也四坎坛祭四方也山林川谷丘陵能出云为风雨见怪物皆曰神有天下者祭百神诸侯在其地则祭之亡其地则不祭【泰昭坛名也祭时祭四时也相近当为祖迎字之误也寒暑一往一来往者祖送之来者迎这之周礼仲春昼迎暑仲秋夜迎寒则送之亦必有其礼也坎以祭寒坛以祭暑亡其地谓见削夺也　方氏曰天无二日土无二王则王有日之象而宫乃其居也故祭日之坛曰王宫日出于昼月出于夜则夜为月之时而明乃其用也故祭月之坎曰夜明幽以言其隐而小也扬子曰视日月而知众星之蔑故祭星之所则谓之幽宗焉吁而求雨之谓雩主祭旱言之耳兼祭水者雨以时至则亦无水患也幽雩皆谓之宗者宗之为言尊也书曰禋于六宗诗曰靡神不宗无所不用其尊之谓也泰坛泰折不谓之宗者天地之大不嫌于不尊也四方百物之神也方有四而位则八若干位西北艮位东北坎位正北震位正东皆阳也坤西南巽东南离正南兊正西皆隂也故有坎有坛而各以四焉　少去声相音祖近音迎宗如字见音现这去声】大凡生于天地之闲者皆曰命其万物死皆曰折人死曰鬼此五代之所不变也七代之所更立者禘郊祖宗其余不变也【五代唐虞三代也加颛顼帝喾为七代旧説五代始黄帝然未闻黄帝禘郊祖宗之制恐未然　方氏曰人物之生数有长短分有小大莫不受制于天地故大凡生者曰命及其死也物谓之折言其有所毁也人谓之鬼言其有所归也不变者不改所命之名也更立者更立所祭之人也名既当于实故无事乎变人既异于世故必更而立焉名之不变止自尧而下者盖法成于尧而已由尧以前其法未成其名容有变更也更立不及于黄帝者七代同出于黄帝而已黄帝无统于上七代更立于下故也其余不变者谓禘郊祖宗之外不变也若天地日月之类其庸可变乎更平声】　天下有王分地建国置都立邑设庙祧坛墠而祭之乃爲亲疏多少之数【方氏曰分地建国置都立邑所以尊贤也设庙祧坛墠而祭之所以亲亲也亲亲不可以无杀故为亲疏之数焉尊贤不可以无等故为多少之数焉有昭有穆有祖有考亲疏之数也以七以五以三以二多少之数也】是故王立七庙一坛一墠曰考庙曰王考庙曰皇考庙曰显考庙曰祖考庙皆月祭之逺庙爲祧有二祧享尝乃止去祧爲坛去坛爲墠坛墠有祷焉祭之无祷乃止去墠曰鬼【七庙三昭三穆与太祖为七也一坛一墠者七庙之外又立坛墠各一起土为坛除地曰墠也考庙父庙也王考祖也皇考曽祖也显考髙祖也祖考始祖也始祖百世不迁而髙曽祖祢以亲故此五庙皆每月一祭也逺庙为祧言三昭三穆之当递迁者其主藏于二祧也古者祧主藏于太祖庙之东西夹室至周则昭之迁主皆藏文王之庙穆之迁主皆藏武王之庙也此不在月祭之例但得四时祭之耳故云享尝乃止去祧为坛者言世数逺不得于祧处受祭故云去祧也祭之则为坛其又逺者亦不得于坛受祭故云去坛也祭之则为墠然此坛墠者必须有祈祷之事则行此祭无祈祷则止终不祭之也去墠则又逺矣虽有祈祷亦不及之故泛然名之曰鬼而已　今按此章曰王立七庙而以文武不迁之庙为二祧以足其数则其实五庙而已若商有三宗则为四庙乎坛墠之主藏于祧而祭于坛墠犹之可也直谓有祷则祭无祷则止则大祫升毁庙之文何用乎又宗庙之制先儒讲之甚详未有举坛墠为言者周公三坛同墠非此义也又诸儒以周之七庙始于共王之时夫以周公制作如此其盛而宗庙之制顾乃下同列国吾知其必不然矣然则朱子然刘歆之説岂无见乎郑注此章谓祫乃祭之盖亦觉记者之失矣】诸侯立五庙一坛一墠曰考庙曰王考庙曰皇考庙皆月祭之显考庙祖考庙享尝乃止去祖爲坛去坛爲墠坛墠有祷焉祭之无祷乃止去墠爲鬼【诸侯太祖之庙始封之君也月祭三庙下于天子也显考祖考四时之祭而已去祖爲坛者髙祖之父虽迁主寄太祖之庙而不得于此受祭若有祈祷则去太祖之庙而受祭于坛也去坛而受祭于墠则髙祖之祖也】大夫立三庙二坛曰考庙曰王考庙曰皇考庙享尝乃止显考祖考无庙有祷焉爲坛祭之去坛爲鬼【大夫三庙有庙而无主其当迁者亦无可迁之庙故有祷则祭于坛而已然墠轻于坛今二坛而无墠者以太祖虽无庙犹重之也去坛爲鬼谓髙祖若在迁去之数则亦不得受祭于坛祈祷亦不得及也】适士二庙一坛曰考庙曰王考庙享尝乃止皇考无庙有祷焉爲坛祭之去坛爲鬼【适士上士也天子上中下之士及诸侯之上士皆得立二庙　适音的章内并同】官师一庙曰考庙王考无庙而祭之去王考爲鬼【官师者诸侯之中士下士为一官之长者得立一庙祖祢共之曽祖以上若有所祷则就庙荐之而已以其无坛也】庶士庶人无庙死曰鬼【庶士府史之属死曰鬼者谓虽无庙亦得荐之于寝也王制云庶人祭于寝】王爲羣姓立社曰大社王自爲立社曰王社诸侯爲百姓立社曰国社诸侯自爲立社曰侯社大夫以下成羣立社曰置社【疏曰大社在库门之内右王社所在书传无文崔氏云王社在借田王所自祭以供粢盛国社亦在公宫之右侯社在借田置社者大夫以下包士庶成羣聚而居满百家以上得立社为众特置故曰置社　方氏曰王有天下故曰羣姓诸侯有一国故曰百姓而已天子曰兆民诸侯曰万民亦此之意　为去声下节同大音泰】王爲羣姓立七祀曰司命曰中霤曰国门曰国行曰泰厉曰戸曰灶王自爲立七祀诸侯为国立五祀曰司命曰中霤曰国门曰国行曰公厉诸侯自爲立五祀大夫立三祀曰族厉曰门曰行适士立二祀曰门曰行庶士庶人立一祀或立戸或立灶【司命见周礼中霤门行戸灶见月令泰厉古帝王之无后者公厉古诸侯之无后者族厉古大夫之无后者左传云鬼有所归乃不为厉以其无所归或为人害故祀之又按五祀之文散见经传者非一此言七祀三祀二祀一祀之说殊为可疑曲礼大夫祭五祀注言殷礼王制大夫祭五祀注谓有地之大夫皆未可详】王下祭殇五适子适孙适曽孙适孙适来孙诸侯下祭三大夫下祭二适士及庶人祭子而止【方氏曰孙之子为来者以其世数虽逺方来而未已也以尊祭卑故曰下祭　石梁王氏曰庶殇全不祭恐非】夫圣王之制祭祀也法施于民则祀之以死勤事则祀之以劳定国则祀之能御大葘则祀之能捍大患则祀之【此五者所当祭祀也下文可见】是故厉山氏之有天下也其子曰农能殖百谷夏之衰也周弃继之故祀以为稷【厉山氏一云烈山氏炎帝神农也其后世子孙有名柱者能殖百谷作农官因名农见国语弃见舜典稷谷神也】共工氏之霸九州也其子曰后土能平九州故祀以为社【左传言共工氏以水纪官在炎帝之前太昊之后社土神也　共音恭】帝喾能序星辰以着众【序星辰知推步之法也着众谓使民占星象而知休作之候也】尧能赏【句】均刑法【句】以义终【能赏当其功也均刑法当其罪也以义终禅位得人也　当禅并去声】舜勤众事而野死【廵狩而崩也　石梁王氏曰舜死苍梧之说不可信郑氏谓因征有苗尤不可信】鲧鄣鸿水而殛死禹能修鲧之功【鄣壅塞之也脩者继其事而改正之　石梁王氏曰祀禹非祀鲧也　鄣音章】黄帝正名百物以明民共财颛顼能脩之【正名百物者立定百物之名也明民使民不惑也共财供给公上之赋敛也共音恭敛去声】契爲司徒而民成【司徒教官之长民成化民成俗也】冥勤其官而水死【冥即冥也月令冬之神水死未闻】汤以寛治民而除其虐【书曰克寛克仁又言代虐以寛】文王以文治武王以武功去民之葘此皆有功烈于民者也【陈氏曰自农弃至尧自黄帝至契法施于民者也舜鲧与冥以死勤事者也禹脩鲧功以劳定国者也汤除其虐文武之去民葘能御大葘能捍大患者也　去上声葘音灾】及夫日月星辰民所瞻仰也山林川谷丘陵民所取财用也非此族也不在祀典【族类也祀典祭祀之典籍】
　　祭义第二十四
　　祭不欲数数则烦烦则不敬祭不欲疏疏则怠怠则忘是故君子合诸天道春禘秋尝霜露既降君子履之必有凄怆之心非其寒之谓也春雨露既濡君子履之必有怵惕之心如将见之乐以迎来哀以送往故禘有乐而尝无乐【王制言天子诸侯宗庙之祭春礿夏禘秋尝冬烝注云夏殷之祭名周则春祠夏禴秋尝冬烝也郊特牲飨禘有乐而食尝无乐禘读为禴然则此章二禘字亦皆当读为禴也但祭统言大尝禘升歌清庙下管象与那诗言庸鼓有斁万舞有奕下云顾予烝尝是殷周秋冬之祭不可言无乐也此与郊特牲皆云无乐未详　郑氏曰迎来而乐乐亲之将来也送去而哀哀其享否不可知也　方氏曰于雨露言春则知霜露之为秋矣霜露言非其寒则雨露为非其温之谓矣雨露言如将见之则霜露为如将失之矣盖春夏所以迎其来秋冬所以送其往也　数音朔禘音禴怆初亮切食音嗣乐亲之乐去声】致齐于内散齐于外齐之日思其居处思其笑语思其志意思其所乐思其所嗜齐三日乃见其所爲齐者【五其字及下文所为皆指亲而言　疏曰先思其粗渐思其精故居处在前乐嗜居后　齐音斋散上声处上声乐五教切为去声】祭之日入室僾然必有见乎其位周还出戸肃然必有闻乎其容声出戸而听忾然必有闻乎其叹息之声【入室入庙室也僾然彷佛之貌见乎其位如见亲之在神位也周旋出戸谓荐俎酌献之时行步周旋之间或自戸内而出也肃然儆惕之貌容声举动容止之声也忾然太息之声也　僾音爱见音现还音旋忾苦代切】是故先王之孝也色不忘乎目声不絶乎耳心志嗜欲不忘乎心致爱则存致慤则着着存不忘乎心夫安得不敬乎君子生则敬养死则敬享思终身弗辱也【致爱极其爱亲之心也致慤极其敬亲之诚也存以上文三者不忘而言着以上文见乎其位以下三者而言不能敬则养与享只以辱亲而已养去声】　君子有终身之丧忌日之谓也忌日不用非不祥也言夫日志有所至而不敢尽其私也【忌日亲之死日也不用不以此日爲他事也非不祥言非以死为不祥而避之也夫日犹此日也志有所至者此心极于念亲也不敢尽其私此私字如不有私财之私言不敢尽心于己之私事也】唯圣人爲能飨帝孝子爲能飨亲飨者乡也乡之然后能飨焉是故孝子临尸而不怍君牵牲夫人奠盎君献尸夫人荐豆卿大夫相君命妇相夫人齐齐乎其敬也愉愉乎其忠也勿勿诸其欲其飨之也【临尸不怍则其乡亲之心致爱致慤可知矣奠盎设盎齐之奠也齐齐整肃之貌愉愉其忠有和顺之实也勿勿犹切切也诸语辞犹然也　郷去声相去声齐如字】文王之祭也事死者如事生思死者如不欲生忌日必哀称讳如见亲祀之忠也如见亲之所爱如欲色然其文王与诗云明发不寐有懐二人文王之诗也祭之明日明发不寐飨而致之又从而思之祭之曰乐与哀半飨之必乐已至必哀【如不欲生似欲随之死也宗庙之礼上不讳下故有称讳之时如祭髙祖则不讳曽祖以下也如欲色然言其想像亲平生所爱之物如见亲有欲之之色也诗小雅小宛之篇明发自夜至光明开发之时也诗本谓宣王永懐文王武王之功烈此借以喻文王念父母之勤耳文王之诗言此诗足以咏文王也飨之必乐迎其来也已至而礼毕则往矣故哀也　与平声乐音洛】仲尼尝奉荐而进其亲也慤其行也趋趋以数已祭子赣问曰子之言祭济济漆漆然今子之祭无济济漆漆何也子曰济济者容也逺也漆漆者容也自反也容以逺若容以自反也夫何神明之及交夫何济济漆漆之有乎反馈乐成荐其荐俎序其礼乐备其百官君子致其济济漆漆夫何恍惚之有乎夫言岂一端而已夫各有所当也【尝秋祭也奉荐而进进于尸也亲身自执事也慤专谨貌趋趋读为促促行步迫狭也数举足频也皆不事威仪之貌子贡待祭毕以夫子所尝言者为问盖怪其今所行与昔所言异也夫子言济济者众盛之容也逺也言非所以接亲亲也漆漆者专致之容也自反犹言自脩整也若及也容之疏逺及容之自反者夫何能交及于神明乎我之自祭何可有济济漆漆乎言以诚慤为贵也若言天子诸侯之祭尸初在室后出在堂更反入而设馈作乐既成主人荐其馈食之豆与牲体之俎先时则致敬以交于神明至此则序礼乐备百官献酬往复凡助祭之君子各以威仪相尚而致其济济漆漆之容当此之际何能有思念恍惚交神之心乎各有所当言各有所主谓济济漆漆乃宗庙中賔客之容非主人之容也主人之事亲宜慤而趋数也　趋音促数音朔济上声漆音切当去声】孝子将祭虑事不可以不豫比时具物不可以不备虚中以治之【比时及时也谓当行礼之时具物陈设器馔之属虚中清明在躬心无杂念也比音畀】宫室既脩墙屋既设百官既备夫妇齐戒沐浴奉
　　承而进之洞洞乎属属乎如弗胜如将失之其孝敬之心至也与荐其荐俎序其礼乐备其百官奉承而进之于是谕其志意以其恍惚以与神明交庶或飨之庶或飨之孝子之志也【洞洞属属见礼器两言奉承而进之上谓主人下谓助祭者谕其志意祝以孝告也　胜平声与平声】孝子之祭也尽其慤而慤焉尽其信而信焉尽其敬而敬焉尽其礼而不过失焉进退必敬如亲听命则或使之也【尽其慤而爲慤尽其信而为信尽其敬而为敬言无一毫之不致其极也礼有常经不可以私意为隆杀故曰尽其礼而不过失焉进退之间其敬心之所存如亲聆父母之命而若有使之者亦前章着存之意　杀去声】孝子之祭可知也其立之也敬以诎其进之也敬以愉其荐之也敬以欲退而立如将受命已彻而退敬齐之色不絶于面孝子之祭也立而不诎固也进而不愉疏也荐而不欲不爱也退立而不如受命敖也已彻而退无敬齐之色而忘本也如是而祭失之矣【方氏曰孝子之祭可知者言观其祭可以知其心也立之者方待事而立也进之者既从事而进也荐之者奉物而荐也退而立者进而复退也已彻而退者既荐而后彻也盖退而立则少退而立已彻而退则于是乎退焉此其所以异也立之敬以诎则身之屈而为之变焉故立而不诎固也进之敬以愉则色之愉而致其亲焉故进而不愉疏也荐之敬以欲则心之欲而冀其享焉故荐而不欲不爱也退而立如将受命则顺听而无所忽焉故退立而不如受命敖也已彻而退敬齐之色不絶于面则慎终如始矣故已彻而退无敬齐之色而忘本也　诎音屈齐如字敖音傲爲去声】孝子之有深爱者必有和气有和气者必有愉色有愉色者必有婉容孝子如执玉如奉盈洞洞属属然如弗胜如将失之严威俨恪非所以事亲也成人之道也【和气愉色婉容皆爱心之所发如执玉如奉盈如弗胜如将失之皆敬心之所存爱敬兼至乃孝子之道故严威俨恪使人望而畏之是成人之道非孝子之道也　奉上声胜平声】先王之所以治天下者五贵有徳贵贵贵老敬长慈幼此五者先王之所以定天下也贵有徳何为也为其近于道也贵贵为其近于君也贵老为其近于亲也敬长为其近于兄也慈幼为其近于子也是故至孝近乎王至弟近乎霸至孝近乎王虽天子必有父至弟近乎霸虽诸侯必有兄先王之教因而弗改所以领天下国家也【应氏曰仁以事亲而广其爱极其至则王者以德行仁之心也义以从兄而顺其序极其至则霸者以礼明义之举也孝弟之根本立乎一家王霸之功业周乎天下虽未能尽王霸之能事而亦近之矣天子至尊内虽致睦于兄弟而族人不敢以长幼齿之故所尊者惟父而诸侯特言有兄道浑全无迹德纯实有方盖以人行道而有得于身也故曰近之矣　石梁王氏曰王孝霸弟此非孔子之言　刘氏曰道之理一而徳之分殊人之有徳者未必皆能尽道之大全也然曰有徳则亦违道不逺矣此徳之所以近道也　为王并去声】子曰立爱自亲始教民睦也立敬自长始教民顺也教以慈睦而民贵有亲教以敬长而民贵用命孝以事亲顺以听命错诸天下无所不行【此言爱敬二道为齐家治国平天下之本君自爱其亲以教民睦则民皆贵于有亲君自敬其长以教民顺则民皆贵于用上命爱敬尽于事亲事长而徳教加于百姓举而措之而已　错音措】郊之祭也丧者不敢哭凶服者不敢入国门敬之至也【吉凶异道不得相干】祭之日君牵牲穆答君卿大夫序从既入庙门丽于碑卿大夫袒而毛牛尚耳鸾刀以刲取膟膋乃退爓祭祭腥而退敬之至也【祭之日谓祭宗庙之日也父为昭子为穆穆答君言君牵牲之时子姓对君共牵也卿大夫佐币士奉刍以次序在牲之后故云序从也丽牲之碑在庙之中庭丽犹系也谓以牵牲之纼系于碑之孔也袒衣示有事也将杀牲则先取耳旁毛以荐神毛以告全耳以主听欲神听之也以耳毛为上故曰尚耳也鸾刀膟膋并见前篇乃退谓荐毛血膟膋毕而暂退也爓祭祭汤中所爓之肉也祭腥祭生肉也爓腥之祭毕则礼终而退矣此皆敬心之极至也　从去声刲音奎膟音律膋力凋切爓徐廉切奉上声】郊之祭大报天而主日配以月夏后氏祭其闇殷人祭其阳周人祭日以朝及闇【道之大原出于天而悬象着明莫大乎日月故郊以报天而日以主神制礼之意深逺矣　方氏曰郊虽以报天然天则尊而无为可祀之以其道不可主之以其事故止以日为之主焉犹之王燕饮则主之以大夫王嫁女则主之以诸侯而已有其祀必有其配故又配以月也犹祭社则配以勾龙祭稷则配以周弃焉闇者日既没而黑夏尚黑故祭其闇阳者日方中而白殷尚白故祭其阳也日初出而赤将落亦赤周尚赤故祭以朝及闇及者未至于闇盖日将落时也祭日谓祭之日也　闇音暗】祭日于坛祭月于坎以别幽明以制上下祭日于东祭月于西以别外内以端其位日出于东月生于西隂阳长短终始相巡以致天下之和【终始相巡止是终始往来周回不息之义不必读为沿也　方氏曰坛之形则圆而无所亏以象日之无所亏而盈也坎之形则虚而有所受以象月之有所受而明也坛髙而显坎深而隐一显一隠所以别隂阳之幽明一髙一深所以制隂阳之上下东动而出西静而入出则在外入则反内故东西所以别阴阳之外内东为阳中西为阴中中则得位故东西所以端阴阳之位别幽明之道然后能制上下之分别外内之所然后能端阴阳之位言之序所以如此且坛坎者人为之形东西者天然之方出于人为故言制出于天然也故言以端其位而已日出于东言其象出于天地之东也月生于西言其明生于轮郭之西也此又复明祭日月于东西之意也日言出于东则知为入于西尧典于东曰寅賔出日于西曰寅饯纳日者以此月言生于西则知为死于东扬雄言未望则载魄于西既望则终魄于东者以此日之出入也厯朝夕昼夜而成一日月之死生也厯晦朔望而成一月日往则月来月往则日来而阴阳之义配焉阳道常饶隂道常乏故运而为气赋而为形凡属乎阳者皆长属乎阴者皆短一长一短终则有始相巡而未尝相絶故足以致天下之和者阴阳相济之效也独阴而无阳独阳而无阴是同而已又何以致和乎　别必列切廵如字】天下之礼致反始也致鬼神也致和用也致义也致让也致反始以厚其本也致鬼神以尊上也致物用以立民纪也致义则上下不悖逆矣致让以去争也合此五者以治天下之礼也虽有竒邪而不治者则微矣【疏曰和谓百姓和谐用谓财用丰足致物用以立民纪者民丰于物用则知荣辱礼节故可以立人纪也奇谓奇异邪谓邪恶皆据异行之人言用此五事为治假令有异行不从治者亦当少也　应氏曰致者推致其极也致反始所以极吾心报本之诚致鬼神所以极鬼神尊严之理　去上声奇居衣切行去声】宰我曰吾闻鬼神之名不知其所谓子曰气也者神之盛也魄也者鬼之盛也合鬼与神教之至也【程子曰鬼神天地之功用而造化之迹也　张子曰鬼神者二气之良能也　朱子曰以二气言则鬼者阴之灵也神者阳之灵也以一气言则至而伸者为神反而归者为鬼其实一物而已　陈氏曰如口鼻呼吸是气那灵处便属魂视听是体那聪明处便属魄　方氏曰魂气归于天形魄归于地故必合鬼与神然后足以为教之至中庸曰使天下之人齐明盛服以承祭祀此皆教之至也】众生必死死必归土此之谓鬼骨肉毙于下阴为野土其气发于上为昭明焄蒿凄怆此百物之精也神之着也【朱子曰如鬼神之露光处是昭明其气蒸上处是焄蒿使人精神悚然是凄怆又曰昭明是光耀底焄蒿是衮然底凄怆是凛然底又曰昭明乃光景之属焄蒿气之感触人者凄怆如汉书所谓神君至其风肃然之意又曰焄蒿是鬼神精气交感处　阴去声焄音熏】因物之精制为之极明命鬼神以为黔首则百众以畏万民以服【因其精灵之不可掩者制为尊极之称而显然命之曰鬼神以为天下之法则故民知所畏而无敢慢知所服而无敢违　方氏曰极之为言至也名曰鬼神则尊敬之至不可以复加是其所以制为之极也且鬼神本无名也其名则人命之尔鬼神至幽不可测也命之以名则明而可测矣然后人得而则之故曰以为黔首则是乃所以为教之至也　冯氏曰秦称民为黔首夫子时未然也显是后儒窜入　复扶又切】圣人以是爲未足也筑为宫室设爲宗祧以别亲疏逺迩教民反古复始不忘其所由生也众之服自此故听且速也【言圣人制宗庙祭祀之礼以教民故众民由此服从而听之速也　别必列切】二端既立报以二礼建设朝事燔燎羶芗见以萧光以报气也此教众反始也荐黍稷羞肝肺首心见闲【见闲二字合为覵】以侠甒加以郁鬯以报魄也教民相爱上下用情礼之至也【二端谓气者神之盛魄者鬼之盛也二礼谓朝践之礼与馈熟之礼也朝事谓祭之日早朝所行之事也燔燎羶芗谓取膟膋燎于罏炭使羶芗之气上腾也见读为覵杂也以萧蒿杂膟膋而烧之故曰覸以萧光光者烟上则有照映之光采也此是报气之礼所以教民反古复始也至馈熟之时则以黍稷为荐而羞进肝肺首心四者之馔焉见闲即覵字误分也侠甒两甒也当此荐与羞而杂以两甒醴酒故曰覸以侠甒也加以郁鬯者魄降在地用郁鬯之酒以灌地本在祭初而言于荐羞之下者谓非独荐羞二者为报魄初加郁鬯亦是报魄也此言报魄之礼教民相爱上下用情者馈熟之时以酬酢为礼祭之酒食徧及上下精义无闲所以为礼之至极也　朝如字闲音涧甒音武】君子反古复始不忘其所由生也是以致其敬发其情竭力从事以报其亲不敢弗尽也是故昔者天子爲借千亩冕而朱纮躬秉耒诸侯为借百亩冕而青纮躬秉耒以事天地山川社稷先古以为醴酪齐盛于是乎取之敬之至也【借借田也纮冠冕之系所以为固也先古先祖也于是乎取之言皆于此借田中取之也　借在亦切字从艸纮音宏酪音洛齐音咨盛音成】古者天子诸侯必有养兽之官及嵗时齐戒沐浴而躬朝之牺牷祭牲必于是取之敬之至也君召牛纳而视之择其毛而卜之吉然后养之君皮弁素积朔月月半君巡牲所以致力孝之至也【色纯曰牺体完曰牷牛羊豕曰牲周礼牧人掌牧六牲牛马羊豕犬鸡也然后养之谓在涤三月也皮弁素积见前朝音潮】古者天子诸侯必有公桑蚕室近川而爲之筑宫仞有三尺棘墙而外闭之及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之【公桑公家之桑也蚕室养蚕之室也近川便于浴种也棘墙置棘于墙上也外闭戸扇在外而闭则向内也大昕之朝季春朔之旦也三宫在天子则谓三夫人在诸侯之夫人则立三宫半后之六宫也桑采桑也戾干也蚕恶湿故叶干乃以食也　方氏曰戾至也风至则干矣　昕音欣奉上声食音嗣干音干恶去声】嵗既单矣世妇卒蚕奉茧以示于君遂献茧于夫人夫人曰此所以爲君服与遂副袆而受之因少牢以礼之古之献茧者其率用此与【单尽也副之为言覆也妇人首饰所以覆首者袆袆衣也礼之礼待献茧之妇人也率旧读为类今如字　方氏曰三月之尽非嵗单之时然蚕成之时也自去嵗蚕成之后迄今嵗蚕成之时期嵗矣故谓之嵗单若孟夏称麦秋者亦此之意　单音丹奉上声茧古典切与平声袆音挥率如字覆去声】及良日夫人缫三盆手遂布于三宫夫人世妇之吉者使缫遂朱緑之黄之以为黼黻文章服既成君服以祀先王先公敬之至也【良日吉日也三盆手者置茧于盆中而以手三次淹之每淹则以手振出其绪故云三盆手也　方氏曰夫人之缫止于三盆犹天子之耕止于三推　缫音骚】君子曰礼乐不可斯须去身致乐以治身则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也致礼以治躬则庄敬庄敬则严威心中斯须不和不乐而鄙诈之心入之矣外貌斯须不庄不敬而慢易之心入之矣故乐也者动于内者也礼也者动于外者也乐极和礼极顺内和而外顺则民瞻其顔色而不与争也望其容貌而众不生慢易焉故德煇动乎内而民莫不承听理发乎外而众莫不承顺故曰致礼乐之道而天下塞焉举而措之无难矣乐也者动于内者也礼也者动于外者也故礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也【説见乐记　子音慈谅音良】曽子曰孝有三大孝尊亲其次弗辱其下能养公明仪问于曽子曰夫子可以为孝乎曽子曰是何言与是何言与君子之所谓孝者先意承志谕父母于道参直养者也安能为孝乎【大孝尊亲严父配天也公明仪曽子弟子　养去声先去声】曽子曰身也者父母之遗体也行父母之遗体敢不敬乎居处不庄非孝也事君不忠非孝也涖官不敬非孝也朋友不信非孝也战阵无勇非孝也五者不遂烖及于亲敢不敬乎【承上文弗辱与养而言此五者皆足以辱亲故曰烖及于亲　陈去声养去声】亨孰羶芗尝而荐之非孝也养也君子之所谓孝也者国人称愿然曰幸哉有子如此所谓孝也已众之本教曰孝其行曰养养可能也敬为难敬可能也安爲难安可能也卒为难父母既没慎行其身不遗父母恶名可谓能终矣仁者仁此者也礼者履此者也义者宜此者也信者信此者也强者强此者也乐自顺此生刑自反此作【愿犹羡也称愿称扬羡慕也然犹而也孝经曰夫孝德之本也教之所由生也众之本教曰孝亦此意言孝为教众之本也其行曰养行犹用也言用之于奉养之间也安为难者谓非勉强矫拂之敬也卒为难者谓不特终父母之身孝子亦自终其身也能终即説上文卒字仁者仁此者也以下凡七此字皆指孝而言也　亨音烹养去声遗去声】曽子曰夫孝置之而塞乎天地溥之而横乎四海施诸后世而无朝夕推而放诸东海而准推而放诸西海而准推而放诸南海而准推而放诸北海而准诗云自西自东自南自北无思不服此之谓也【溥旧读为敷今如字诗大雅文王有声之篇　方氏曰置者直而立之溥者敷而散之施言其出无穷推言其进不已放与孟子放乎四海之放同准言人以是为准　放上声】曽子曰树木以时伐焉禽兽以时杀焉夫子曰断一树杀一兽不以其时非孝也【上言仁者仁此者也此二者亦为恶其不仁故言非孝曽子又引夫子之言以为证　断音短为去声恶去声】孝有三小孝用力中孝用劳大孝不匮思慈爱忘劳可谓用力矣尊仁安义可谓用劳矣博施备物可谓不匮矣父母爱之喜而弗忘父母恶之惧而无怨父母有过谏而不逆父母既没必求仁者之粟以祀之此之谓礼终【庶人思父母之慈爱而忘己躬耕之劳可谓用力矣此其下能养之事也诸侯卿大夫士尊重于仁安行于义功劳足以及物可谓用劳矣此其次弗辱之事也匮乏也博施谓徳教加于百姓刑于四海也备物谓四海之内各以其职来助祭可谓不匮矣此即大孝尊亲之事也施去声】乐正子春下堂而伤其足数月不出犹有忧色门弟子曰夫子之足瘳矣数月不出犹有忧色何也乐正子春曰善如尔之问也善如尔之问也吾闻诸曽子曽子闻诸夫子曰天之所生地之所养无人为大父母全而生之子全而归之可谓孝矣不亏其体不辱其身可谓全矣故君子顷步而弗敢忘孝也今予忘孝之道予是以有忧色也壹举足而不敢忘父母壹出言而不敢忘父母壹举足而不敢忘父母是故道而不径舟而不游不敢以先父母之遗体行殆壹出言而不敢忘父母是故恶言不出于口忿言不反于身不辱其身不羞其亲可谓孝矣【无人为大言无如人最为大盖天地之性人为贵也道正路也径防出邪径也游徒涉也恶言不出于口己不以恶言加人也忿言不反于身则人自不以忿言复我也如此则不辱身不羞亲矣　数上声瘳音抽顷音跬】昔者有虞氏贵德而尚齿夏后氏贵爵而尚齿殷人贵富而尚齿周人贵亲而尚齿虞夏殷周天下之盛王也未有遗年者年之贵乎天下乆矣次乎事亲也【刘氏曰大舜贵以德化民有天下如不与而民化之几于不知爵之为贵矣故禹承之以爵为贵而使民知贵贵之道也然贵爵之弊其终也在上者过于亢而泽不及下故汤承之以务富其民为贵然富民之弊终也民各私其财而不知亲亲之道故武王承之以亲亲为贵所谓周之宗盟异姓为后是也四代之治随时救弊所贵虽不同而尚齿则同也未有遗年齿而不尚者齿居天下之达尊久矣老吾老以及人之老故尊髙年次于事亲也然四者之所贵亦四代之所同记者但主于自古尚齿为言耳读者不以辞害意可也　与去声几平声】是故朝廷同爵则尚齿七十杖于朝君问则席八十不俟朝君问则就之而弟达乎朝廷矣【古者视朝之礼君臣皆立七十杖于朝据杖而立也君问则席谓君若有问则为之布席于堂而使之坐也不俟朝谓见君而揖之即退不待朝事毕也就之即其家也】行肩而不并不错则随见老者则车徒辟斑白者不以其任行乎道路而弟达乎道路矣【此言少者与长者同行之礼并并也肩而不并谓少者不可以肩齐并长者之肩当差退在后也不错则随谓此长者若是兄之辈则为雁行之差错稍偏而后之若是父之辈则直随从其后矣车徒辟言或乘车或徒行皆当避之也任所负戴之物也不以任行道路即孟子颁白者不负戴于道路矣　并步顶切辟音避少去声差平声】居乡以齿而老穷不遗强不犯弱众不暴寡而弟达乎州巷矣【遗弃也　郑氏曰一乡者五州巷犹闾也】古之道五十不为甸徒颁禽隆诸长者而弟达乎獀狩矣【四井为邑四邑为丘四丘为甸君田猎则起其民为卒徒故曰甸徒五十始衰故不供此役也颁犹分也隆犹多也田毕分禽则长者受赐多于少者春猎为獀冬猎为狩举此则夏秋可知　长上声獀音搜少去声】军旅什伍同爵则尚齿而弟达乎军旅矣【五人为伍二伍为什】孝弟发诸朝廷行乎道路至乎州巷放乎獀狩脩乎军旅众以义死之而弗敢犯也【自朝廷以至军旅其人可谓众矣然皆以通达孝弟之义死于孝弟而不敢干犯也】祀乎明堂所以教诸侯之孝也食三老五更于大学所以教诸侯之弟也祀先贤于西学所以教诸侯之德也耕借所以教诸侯之养也朝觐所以教诸侯之臣也五者天下之大教也【西学西郊之学周之小学也王制云虞庠在国之西郊是也　方氏曰先贤则乐祖是也西学则瞽宗是也乐祖有道徳者故曰教诸侯之德耕借所以事神致养之道故曰教诸侯之养朝觐所以尊天子故曰教诸侯之臣乐记先朝觐而后耕借者武王初有天下君臣之分辨之不可不早也　食音嗣更平声大音泰养去声分去声】食三老五更于大学天子袒而割牲执酱而馈执爵而酳冕而总干所以教诸侯之弟也是故乡里有齿而老穷不遗强不犯弱众不暴寡此由大学来者也【袒而割牲者袒衣而割制牲体为俎实也馈进食也酳食毕而以酒虚口也总干总持干盾以立于舞位也乡里有齿言人皆知长少之序也　大音泰酳以刃切】天子设四学当入学而大子齿【四学虞夏殷周四代之学也大子齿谓大子与同学者序长幼之位不以贵加人也】天子巡守诸侯待于竟天子先见百年者八十九十者东行西行者弗敢过西行东行者弗敢过欲言政者君就之可也【应氏曰彼向东此向西彼西行此趋东是相违而不相值然必驻行反迂谒而见之不敢超越径过也　守去声竟音境】壹命齿于乡里再命齿于族三命不齿族有七十者弗敢先七十者不有大故不入朝若有大故而入君必与之揖让而后及爵者【方氏曰一命齿于乡里非其乡里则以爵而不以齿可知再命齿于族非其族则以爵而不以齿亦可知三命不齿虽于其族亦不得而齿之矣则乡里又可知然此特贵贵之义耳至于老老之仁又不可得而废焉故族有七十者弗敢先也先谓乡饮之席待七十者先入而后入也君与之揖让而后及爵者岂族之三命得以先之乎五州为乡五邻为里于逺举乡则近至于五比之闾可知于近举里则逺达于五乡之遂可知六乡六遂足以互见也此言族周官所谓父族也荩有天下者谓之王族有国者谓之公族有家者则谓之官族以传世言之则曰世族以主祭言之则曰宗族】天子有善让德于天诸侯有善归诸天子卿大夫有善荐于诸侯士庶人有善本诸父母存诸长老禄爵庆赏成诸宗庙所以示顺也【成诸宗庙言于宗庙中命之也详在祭统十伦章】昔者圣人建阴阳天地之情立以为易易抱龟南面天子卷冕北面虽有明知之心必进断其志焉示不敢专以尊天也善则称人过则称己教不伐以尊贤也【方氏曰明吉凶之象者莫如易示吉凶之象者莫如龟南则明而有所示之方也故易抱龟南面焉天子北面则以臣礼自处而致其尊也南面内也北面外也自外至内谓之进故曰进断其志　应氏曰易书也抱龟者人也不曰掌易之人而直以为易者盖明以示天下者易也易之道不可屈故不于北而于南明此以北面者臣也臣之位不可逾故不曰人而曰易盖有深意焉　石梁王氏曰此説卜者之位与仪礼不合亦近于张大之辞　刘氏曰易代天地鬼神以吉凶告天子故南面如祭祀之尸代神之尊也天子北面问卜以断其志盖尊天事神之礼也卷音衮知去声断去声】孝子将祭祀必有齐庄之心以虑事以具服物以脩宫室以治百事及祭之日顔色必温行必恐如惧不及爱然其奠之也容貌必温身必诎如语焉而未之然宿者皆出其立卑静以正如将弗见然及祭之后陶陶遂遂如将复入然是故慤善不违身耳目不违心思虑不违亲结诸心形诸色而术省之孝子之志也【慤善不违身周旋升降无非敬也耳目不违心所闻所见不得以乱其心之所存也结者不可解之意术与述同述省犹循省也谓每事思省　方氏曰于其来也如惧不及爱然及既来也又如语而未之然于其往也如将弗见然及既往也又如将复入然则是孝子之思其亲无物足以慊其心无时可以絶其念如惧不及爱然即前经所谓致爱则存是矣如语焉而未之然即所谓如亲听命是矣如将弗见然即所谓如将失之是矣知将复入然即所谓又从而思之是矣爱者爱其亲也惧不及爱者惧爱亲之心有所未至也语者亲之语也语而未之然如亲欲有所语而未发也陶陶言思亲之心存乎内遂遂言思亲之心达乎外祭后犹如此者以其如将复入故也　诎音屈思去声省息井切】建国之神位右社稷而左宗庙【方氏曰神无方也无方则无位所谓神位者亦人位之耳故以建言之建之斯有矣王氏谓右阴也地道所尊故右社稷左阳也人道之所郷故左宗庙位宗庙于人道所乡亦不死其亲之意　乡去声】
　　祭统第二十五
　　【郑氏曰统犹本也】
　　凡治人之道莫急于礼礼有五经莫重于祭夫祭者非物自外至者也自中出生于心者也心怵而奉之以礼是故唯贤者能尽祭之义【五经吉凶军賔嘉之五礼也心怵即前篇君子履之必有怵惕之心谓心有感动也　方氏曰尽其心者祭之本尽其物者祭之末有本然后末从之故祭非物自外至自中出生于心也心怵而奉之以礼者心有所感于内故以礼奉之于外而已盖以其自中出非外至者也奉之以礼者见乎物尽之以义者存乎心徇其物而忘其心者众人也发于心而形于物者君子也故曰唯贤者能尽祭之义　治平声怵音黜见音现】贤者之祭也必受其福非世所谓福也福者备也备者百顺之名也无所不顺者之谓备言内尽于己而外顺于道也忠臣以事其君孝子以事其亲其本一也上则顺于鬼神外则顺于君长内则以孝于亲如此之谓备唯贤者能备能备然后能祭是故贤者之祭也致其诚信与其忠敬奉之以物道之以礼安之以乐参之以时明荐之而已矣不求其为此孝子之心也【方氏曰诚信忠敬四者祭之本所谓物者奉乎此而已所谓礼者道乎此而已所谓乐者安乎此而已所谓时者参乎此而已　应氏曰不求其为无求福之心也所谓祭祀不祈也　长上声道为并去声】祭者所以追养继孝也孝者畜也顺于道不逆于伦是之谓畜【应氏曰追其不及之养而继其未尽之孝也畜固为畜养之义而亦有止而畜聚之意焉　刘氏曰追养其亲于既逺继续其孝而不忘畜者藏也中心藏之而不忘是顺乎率性之道而不逆天叙之伦焉诗曰心乎爱矣遐不谓矣中心藏之何日忘之此畜之意也　养去声畜敇六切】是故孝子之事亲也有三道焉生则养没则丧丧毕则祭养则观其顺也丧则观其哀也祭则观其敬而时也尽此三道者孝子之行也【生事之以礼死葬之以礼祭之以礼养以顺为主丧以哀为主祭以敬为主时者以时思之礼时为大也　养行并去声】既内自尽又外求助昏礼是也故国君取夫人之辞曰请君之玉女与寡人共有敝邑事宗庙社稷此求助之本也夫祭也者必夫妇亲之所以备外内之官也官备则具备水草之菹陆产之醢小物备矣三牲之俎八簋之实美物备矣昆虫之异草木之实阴阳之物备矣凡天之所生地之所长苟可荐者莫不咸在示尽物也外则尽物内则尽志此祭之心也【按内则可食之物有蜩范者蝉与蜂也又如蚳醢是蚁子所为此言昆虫之异亦此类乎　取去声长上声】是故天子亲耕于南郊以共齐盛王后蚕于北郊以共纯服诸侯耕于东郊亦以共齐盛夫人蚕于北郊以共冕服天子诸侯非莫耕也王后夫人非莫蚕也身致其诚信诚信之谓尽尽之谓敬敬尽然后可以事神明此祭之道也【祭服皆上下纁天子言缁服诸侯言冕服缁服亦冕服也缁以色言冕服则显其为祭服耳非莫耕非莫蚕言非无可耕之人非无可蚕之人也　齐音粢纯音缁】及时将祭君子乃齐齐之为言齐也齐不齐以致齐者也是故君子非有大事也非有恭敬也则不齐不齐则于物无防也耆欲无止也及其将齐也防其邪物讫其耆欲耳不听乐故记曰齐者不乐言不敢散其志也心不苟虑必依于道手足不苟动必依于礼是故君子之齐也专致其精明之德也故散齐七日以定之致齐三日以齐之定之之谓齐齐者精明之至也然后可以交于神明也【于物无防物犹事也不苟虑不苟动皆所谓防也　齐音斋言齐下四齐以齐如字】是故先期旬有一日宫宰宿夫人夫人亦散齐七日致齐三日君致齐于外夫人致齐于内然后防于大庙君纯冕立于阼夫人副袆立于东房君执圭瓒祼尸大宗执璋瓒亚祼及迎牲君执纼卿大夫从士执刍宗妇执盎从【句】夫人荐涗水君执鸾刀羞哜夫人荐豆此之谓夫妇亲之【宿读为肃犹戒也　郑氏曰大庙始祖庙也圭瓒璋瓒祼器也以圭璋为柄酌郁鬯曰祼大宗亚祼若夫人有故摄焉纼所以牵牲刍藁也杀牲用以荐借　疏曰宗妇执盎从者谓同宗之妇执盎齐以从夫人也夫人荐涗水者涚即盎齐以浊用清酒以涚泲之涚水是明水宗妇执盎齐从夫人而来奠盎齐于位夫人乃就盎齐之尊酌此涚齐而荐之因盎齐有明水连言水耳君执鸾刀羞哜者哜肝肺也哜有二时一是朝践之时取肝以膋贯之入室燎于炉炭而出荐之主前二是馈熟之时君以鸾刀割制所羞哜肺横切之不使絶亦奠于俎上尸并哜之故云羞哜一云羞进也夫人荐豆者君羞哜时夫人荐此馈食之豆也又曰郊特牲云祭齐加明水天子诸侯祭礼先有祼尸之事　先去声大音泰纯音缁纼赤轸切从去声涚诗畏切哜才又切盎齐涚齐齐去声】及入舞君执干戚就舞位君为东上冕而总干率其羣臣以乐皇尸是故天子之祭也与天下乐之诸侯之祭也与竟内乐之冕而总干率其羣臣以乐皇尸此与竟内乐之之义也【东上近主位也此明祭时天子诸侯亲在舞位　乐并音洛竟音境】夫祭有三重焉献之属莫重于祼声莫重于升歌舞莫重于武宿夜此周道也凡三道者所以假于外而以増君子之志也故与志进退志轻则亦轻志重则亦重轻其志而求外之重也虽圣人弗能得也是故君子之祭也必身自尽也所以明重也道之以礼以奉三重而荐诸皇尸此圣人之道也【祼以降神于礼为重歌者在上贵人声也武宿夜武舞之曲名也其义未闻假于外者祼则假于郁鬯歌则假于声音舞则假于干戚也诚敬者物之未将者也诚敬之志存于内而假外物以将之故其轻重随志进退若内志轻而求外物之重虽圣人不可得也圣人固无内轻而求外重之事此特以明役志为本耳】夫祭有馂馂者祭之末也不可不知也是故古之人有言曰善终者如始馂其是已是故古之君子曰尸亦馂鬼神之余也惠术也可以观政矣【方氏曰牲既杀则荐血腥于鬼神及熟之于俎而尸始食之是尸馂鬼神之余也　刘氏曰祭毕而馂余是祭之终事也必谨夫馂之礼者慎终如始也故引古人曰善终者如其始之善今馂余之礼其是此意矣所以古之君子有言尸之饮食亦是馂鬼神之余也此即施惠之法也观乎馂之礼则可以观为政之道矣　馂音俊施去声】是故尸谡君与卿四人馂君起大夫六人馂臣馂君之余也大夫起士八人馂贱馂贵之余也士起各执其具以出陈于堂下百官进彻之下馂上之余也凡馂之道每变以众所以别贵贱之等而兴施惠之象也是故以四簋黍见其脩于庙中也庙中者竟内之象也【谡起也天子之祭八簋诸侯六簋此言四簋者留二簋为阳厌之祭故以四簋馂也簋以盛黍稷举黍则稷可知矣自君卿至百官每变而人益众所以别贵贱象施惠也施惠之礼脩举于庙中则施惠之政必徧及于境内此可以观政之谓也　谡音缩进音馂别必列切施去声见音现】祭者泽之大者也是故上有大泽则惠必及下顾上先下后耳非上积重而下有冻馁之民也是故上有大泽则民夫人待于下流知惠之必将至也由馂见之矣故曰可以观政矣夫祭之为物大矣其兴物备矣顺以备者也其教之本与是故君子之教也外则教之以尊其君长内则教之以孝于其亲是故明君在上则诸臣服从崇事宗庙社稷则子孙顺孝尽其道端其义而教生焉【为物以事言也兴物以具言也兴举牲羞之具凡以顺于礼而致其备焉耳圣人立教其本在此　重平声夫音扶与平声长上声】是故君子之事君也必身行之所不安于上则不以使下所恶于下则不以事上非诸人行诸己非教之道也是故君子之教也必由其本顺之至也祭其是与故曰祭者教之本也己【以己之心度人之心即大学絜矩之道如此而后能尽其道端其义也申言教之本以结上文之意　恶去声与平声度入声】夫祭有十伦焉见事鬼神之道焉见君臣之义焉见父子之伦焉见贵贱之等焉见亲疏之杀焉见爵赏之施焉见夫妇之别焉见政事之均焉见长幼之序焉见上下之际焉此之谓十伦【郑氏曰伦犹义也　见音现杀去声别必列切长上声】铺筵设同几爲依神也诏祝于室而出于祊此交神明之道也【筵席也几所冯以为安者人生则形体异故夫妇之伦在于有别死则精气无间共设一几故祝辞云以某妃配也依神使神冯依乎此也诏告也祝祝也谓祝以事告尸于室中也出于祊者谓明日绎祭出在庙门外之旁也郊特牲云索祭祀于祊是也祊説见前篇神之所在于彼乎于此乎故曰此交神明之道也　为去声祊伯更切索音色】君迎牲而不迎尸别嫌也尸在庙门外则疑于臣在庙中则全于君君在庙门外则疑于君入庙门则全于臣全于子是故不出者明君臣之义也【尸本是臣为尸而象神则尊之如君父矣然在庙外未入则犹疑是臣也及既入庙则全其象君父之尊矣君祭固主于尊君父而尽臣子之道然未入庙则犹疑是君也及既入庙则全为臣子而事尸无嫌矣若君出门迎尸则疑以君而迎臣故不出者所以别此嫌而明君臣之义也】夫祭之道孙为王父尸所使为尸者于祭者子行也父北面而事之所以明子事父之道也此父子之伦也【行犹列也父北面而事子行之尸者欲子知事父之道当如是也　方氏曰十伦皆伦也止于父子言伦者有父子之伦然后有宗庙之祭则祭之伦本于父子而已故止于父子为伦焉　行音杭】尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿明尊卑之等也【自献卿以下至羣有司凡同爵则长者必先饮故云皆以齿　疏曰此据备九献之礼者至主人酳尸故尸饮五也凡祭二献祼用郁鬯尸祭奠而不饮朝践二献馈食二献及食毕主人酳尸此皆尸饮之故云尸饮五于此时以献卿献卿之后主妇酳尸酳尸毕賔长献尸是尸饮七也乃以瑶爵献大夫是正九献礼毕但初二祼不饮故云饮七自此以后长賔长兄弟更为加爵尸又饮二是并前尸饮九主人乃以散爵献士及羣有司也此谓上公九献故以酳尸之一献为尸饮五也若侯伯七献朝践馈食时各一献食讫酳尸但饮三也子男五献食讫酳尸尸饮一长上声更平声】夫祭有昭穆昭穆者所以别父子逺近长幼亲疏之序而无乱也是故有事于大庙则羣昭羣穆咸在而不失其伦此之谓亲疏之杀也【疏曰祭大庙则羣昭羣穆咸在若余庙之祭唯有当庙尸主及所出之子孙不得羣昭羣穆咸在也　别必列切长上声大音泰下节同杀去声当去声】古者明君爵有德而禄有功必赐爵禄于大庙示不敢专也故祭之日一献君降立于阼阶之南南乡所命北面史由君右执防命之再拜稽首受书以归而舎奠于其庙此爵赏之施也【疏曰酳尸之前皆承奉鬼神未暇防命此一献则上文尸饮五君献卿之时也若天子命羣臣则不因常祭之日特假于庙释奠告以受君之命也　乡去声舎音释】君卷冕立于阼夫人副袆立于东房夫人荐豆执校执醴授之执镫尸酢夫人执柄夫人受尸执足夫妇相授受不相袭处酢必易爵明夫妇之别也【卷冕副袆见前校豆中央直者执醴执醴齐之人也此人兼掌授豆镫豆之下跗也爵形如雀柄则尾也袭处谓因其处　卷音衮夫如字校音效镫音登别必列切齐去声】凡为俎者以骨为主骨有贵贱殷人贵髀周人贵肩凡前贵于后俎者所以明祭之必有惠也是故贵者取贵骨贱者取贱骨贵者不重贱者不虚示均也惠均则政行政行则事成事成则功立功之所以立者不可不知也俎者所以明惠之必均也善为政者如此故曰见政事之均焉【疏曰殷质贵髀之厚贱肩之薄周文贵肩之显贱髀之隠前贵于后据周言之　方氏曰俎者对豆之器俎以骨为主则豆以肉为主可知骨阳也肉阴也俎之数以竒而从阳豆之数以偶而从阴为是故也　髀音俾重平声竒音基】凡赐爵昭为一穆为一昭与昭齿穆与穆齿凡羣有司皆以齿此之谓长幼有序【爵行酒之器也　疏曰此旅酬时赐助祭者酒众兄弟子孙等在昭列者则为一色在穆列者自为一色各自相旅长者在前少者在后是昭与昭齿穆与穆齿也　方氏曰宗庙之中授事则以爵至于赐爵则以齿何也盖授事主义而行于旅酬之前赐爵主恩而行于旅酬之后以其主恩故皆以齿也司士所谓祭祀赐爵呼昭穆而进之是矣夫齿所以序长幼故曰此之谓长幼有序　长上声少去声】夫祭有畀煇胞翟阍者惠下之道也唯有徳之君为能行此明足以见之仁足以与之畀之为言与也能以其余畀其下者也煇者甲吏之贱者也胞者肉吏之贱者也翟者乐吏之贱者也阍者守门之贱者也古者不使刑人守门此四守者吏之至贱者也尸又至尊以至尊既祭之末而不忘至贱而以其余畀之是故明君在上则竟内之民无冻馁者矣此之谓上下之际【不使刑人守门恐是周以前如此周则墨者使守门也际接也言尊者与贱者恩意相接也　煇音运胞音庖翟音狄竟上声】凡祭有四时春祭曰礿夏祭曰禘秋祭曰尝冬祭曰烝【周礼春祠夏禴秋尝冬烝郑氏谓此夏殷之礼　礿音药】礿禘阳义也尝烝阴义也禘者阳之盛也尝者阴之盛也故曰莫重于禘尝【方氏曰阳道常饶阴道常乏饶故及于夏始为盛焉乏故及于秋已为盛矣此禘所以为阳之盛尝所以为阴之盛欤以其阴阳之盛故曰莫重于禘尝】古者于禘也发爵赐服顺阳义也于尝也出田邑发秋政顺隂义也故记曰尝之日发公室示赏也草艾则墨未发秋政则民弗敢草也【方氏曰爵命之者也服胜于阴者也故为顺阳义禄食之者也田邑制于地者也故为顺阴义尝之日发公室因物之成而用之以行赏也故曰示赏草刈则墨者因其枯稿之时刈之以给爨刈草谓之草犹采桑谓之桑欤墨五刑之轻者左氏言赏以春夏刑以秋冬而此言尝之日发公室何也盖赏虽以春夏为主而亦未始不用刑月令孟夏断薄刑决小罪是也刑虽以秋冬为主亦未始不行赏此所言是也应氏曰不曰艾草而曰草艾者草自可艾也　艾音刈断丁玩切】故曰禘尝之义大矣治国之本也不可不知也明其义者君也能其事者臣也不明其义君人不全不能其事为臣不全夫义者所以济志也诸德之发也是故其德盛者其志厚其志厚者其义章其义章者其祭也敬祭敬则竟内之子孙莫敢不敬矣是故君子之祭也必身亲涖之有故则使人可也虽使人也君不失其义者君明其义故也其德薄者其志轻疑于其义而求祭使之必敬也弗可得已祭而不敬何以为民父母矣【中庸言明乎郊社之礼禘尝之义治国如视诸掌此因上文阳义隂义而申言之济志成其所欲为也发德显其所当为也　方氏曰大宗伯若王不与祭祀则摄位先儒谓王有故代之行其祭事正谓是矣代之虽在乎人使之则出乎君代之虽行其事使之则本乎义　治平声竟上声与去声】夫鼎有铭铭者自名也自名以称扬其先祖之美而明着之后世者也为先祖者莫不有美焉莫不有恶焉铭之义称美而不称恶此孝子孝孙之心也唯贤者能之【自名下文谓自成其名是也　方氏曰称则称之以言扬则扬其所为明则使之显而不晦着则使之见而不隠　见音现】铭者论譔其先祖之有德善功烈勲劳庆赏声名列于天下而酌之祭器自成其名焉以祀其先祖者也显扬先祖所以崇孝也身比焉顺也明示后世教也【论説譔録也王功曰勲事功曰劳酌斟酌其轻重大小也祭器鼎彞之属自成其名者自成其显扬先祖之孝也比次也谓己名次于先祖之下也顺无所违于礼也示后世而使子孙效其所为则是教也　论去声譔音撰比毗至切】夫铭者壹称而上下皆得焉耳矣是故君子之观于铭也既美其所称又美其所为为之者明足以见之仁足以与之知足以利之可谓贤矣贤而勿伐可谓恭矣【上谓先祖下谓己身也见之见其先祖之善也非明不能与之使君上与己铭也非仁莫致利之利己之得次名于下也非知莫及　知去声】故卫孔悝之鼎铭曰六月丁亥公假于大庙公曰叔舅乃祖庄叔左右成公成公乃命庄叔随难于汉阳即宫于宗周奔走无射【孔悝卫大夫周六月夏四月也公卫庄公蒯聩也假至也至庙禘祭也因祭而赐之铭盖德悝之立已故褒显其先世也异姓大夫而年幼故称叔舅庄叔悝七世祖孔达也成公为晋所伐而奔楚故云随难于汉阳后虽反国又以杀弟叔武晋人执之归于京师寘诸深室故云即宫于宗周也射厌也　石梁王氏曰悝乃蒯聩姊之子蒯聩悝之舅而悝则甥今反谓之舅其放周礼同姓之臣称伯叔父异姓之臣称伯叔舅欤　悝音恢假音格大音泰左右并去声难去声射音亦放上声】啓右献公献公乃命成叔纂乃祖服【献公成公之曽孙名衎啓开右助也鲁襄十四年卫孙文子惠子逐卫侯卫侯奔齐言庄叔余功流于后世能右助献公使之亦得反国也成叔庄叔之孙烝鉏也其时成叔事献公故公命其纂继尔祖旧所服行之事也　疏曰按左传无孔达之事献公反国亦非成叔之功　右音佑】乃考文叔兴旧耆欲作率庆士躬恤卫国其勤公家夙夜不解民咸曰休哉公曰叔舅予女铭若纂乃考服【应氏曰嗜欲者心志之所存言其先世之忠皆以爱君忧国为嗜欲文叔孔圉慕尚而能兴起之也作率奋起而倡率之也庆卿也古卿庆同音字亦同用故庆云亦言卿云　耆音嗜解音邂予上声女音汝】悝拜稽首曰对扬以辟之勤大命施于烝彞鼎此防孔悝之鼎铭也【对扬至彞鼎十三字止作一句读言对答扬举用吾君殷勤之大命施及于烝祭之彞尊及鼎也辟音璧】古之君子论譔其先祖之美而明着之后世者也以比其身以重其国家如此子孙之守宗庙社稷者其先祖无美而称之是诬也有善而弗知不明也知而弗传不仁也此三者君子之所耻也【勲在鼎彞是国有贤臣也故足为国家之重　比音畀】昔者周公旦有勲劳于天下周公既没成王康王追念周公之所以勲劳者而欲尊鲁故赐之以重祭外祭则郊社是也内祭则大尝禘是也夫大尝禘升歌清庙下而管象朱干玉戚以舞大武八佾以舞大夏此天子之乐也康周公故以赐鲁也子孙纂之至于今不废所以明周公之德而又以重其国也【诗维清奏象舞严氏云文王之舞谓之象文舞也大舞武舞也管象以管播其声也余见前】
　　经解第二十六
　　孔子曰入其国其教可知也其为人也温柔敦厚诗教也疏通知逺书教也广博易良乐教也絜静精微易教也恭俭庄敬礼教也属辞比事春秋教也故诗之失愚书之失诬乐之失奢易之失贼礼之失烦春秋之失乱其为人也温柔敦厚而不愚则深于诗者也疏通知逺而不诬则深于书者也广博易良而不奢则深于乐者也絜静精微而不贼则深于易者也恭俭庄敬而不烦则深于礼者也属辞比事而不乱则深于春秋者也【方氏曰六经之教善矣然务温柔敦厚而溺其志则失于自用矣故诗之失愚务疏通知逺而趋于事则失于无实矣故书之失诬务广博易良而徇其情则失于好大矣故乐之失奢务絜静精微而蔽于道则失于毁则矣故易之失贼务恭俭庄敬而亡其体则失于过当矣故礼之失烦务属辞比事而作其法则失于犯上矣故春秋之失乱夫六经之教先王所以载道也其教岂有失哉由其所得有浅深之异耳　应氏曰淳厚者未必深察情伪故失之愚通达者未必笃确诚实故失之诬寛博者未必严立绳检故失之奢沈潜思索多自耗蠧且或害道故失之贼品节未明徳性未定无以饰貌正行故失之烦防笔褒贬任意是非必致唘衅召乱故失之乱惟得之深养之固有】【以见天地之纯全古今之大体而安有所谓失哉　石梁王氏曰孔子时春秋之笔削者者未岀又曰加我数年卒以学易性与天道不可得闻岂遽以此教人哉所以教者多言诗书礼乐且有愚诬奢贼烦乱之失岂诗书乐易礼春秋使之然哉此决非孔子之言　易良之易去声属音烛比音畀好去声亡音无当去声索音色】天子者与天地参故德配天地兼利万物与日月并明明照四海而不遗微小其在朝廷则道仁圣礼义之序燕处则听雅颂之音行步则有环佩之声升车则有鸾和之音居处有礼进退有度百官得其宜万事得其序诗云淑人君子其仪不忒正是四国此之谓也【鸾和皆铃也鸾在衡和在轼前诗曹风鸤鸠篇　石梁王氏曰此叚最粹】发号出令而民説谓之和上下相亲谓之仁民不求其所欲而得之谓之信除去天地之害谓之义义与信和与仁霸王之器也有治民之意而无其器则不成【冯氏曰论义信和仁之道而以王霸并言之岂孔子之言　説音悦去上声王去声】礼之于正国也犹衡之于轻重也绳墨之于曲直也规矩之于方圜也故衡诚县不可欺以轻重绳墨诚陈不可欺以曲直规矩诚设不可欺以方圜君子审礼不可诬以奸诈【方氏曰轻者礼之小重者礼之大若大者不可损小者不可益是矣曲者礼之烦直者礼之简若易则易于则于是矣方者礼之常圜者礼之变若以礼为体者礼之常也以义起礼者礼之变也礼之用如是故君子审礼不可诬以奸诈也　县音圜音圆】是故隆礼由礼谓之有方之士不隆礼不由礼谓之无方之民敬让之道也故以奉宗庙则敬以入朝廷则贵贱有位以处室家则父子亲兄弟和以处乡里则长幼有序孔子曰安上治民莫善于礼此之谓也【篇首孔子曰记者述孔子之言也是故以下疑是记者之言故引孝经孔子之言以结之也　方氏曰隆言隆之而髙由言由乎其中隆礼所以极髙明由礼所以道中庸极髙明所以立本道中庸所以趋时立本趋时虽若不同要之不离于道而已故谓之有方之士也道无方也体之于礼则为有方此以礼为主故谓之方焉士志于道故于有方曰士民无常心故于无方曰民　要平声离去声】故朝觐之礼所以明君臣之义也聘问之礼所以使诸侯相尊敬也丧祭之礼所以明臣子之恩也乡饮酒之礼所以明长幼之序也昏姻之礼所以明男女之别也夫礼禁乱之所由生犹坊止水之所自来也故以旧坊为无所用而壊之者必有水败以旧礼为无所用而去之者必有乱患【壻于妇家曰昏妇于壻家曰姻　方氏曰君臣之乱生于无义故以朝觐之礼禁之诸侯之乱生于不和故以聘问之礼禁之臣子之乱生于无恩故以丧祭之礼禁之以至乡饮之施于长幼昏姻之施于男女其义亦若是而已　坊音防壊音怪去上声】故昏姻之礼废则夫妇之道苦而淫辟之罪多矣乡饮酒之礼废则长幼之序失而争鬭之狱繁矣丧祭之礼废则臣子之恩薄而倍死忘生者众矣聘觐之礼废则君臣之位失诸侯之行恶而倍畔侵陵之败起矣故礼之教化也微其止邪也于未形使人日徙善逺罪而不自知也是以先王隆之也易曰君子慎始差若毫牦缪以千里此之谓也【此又自昏姻覆説至聘问朝觐以明上文之义所引易曰纬书之言也若如也　郑氏曰苦谓不至不答之属　辟音僻行去声逺去声缪音谬】









　　礼记集説卷八
&lt;经部,礼类,礼记之属,陈氏礼记集说&gt;
　　钦定四库全书
　　礼记集説卷九　　　　　　元　陈澔　撰哀公问第二十七
　　哀公问于孔子曰大礼何如君子之言礼何其尊也孔子曰丘也小人不足以知礼君曰否吾子言之也【哀公鲁君名蒋大礼谓礼之大者何其尊言称之甚】孔子曰丘闻之民之所由生礼为大非礼无以节事天地之神也非礼无以辨君臣上下长防之位也非礼无以别男女父子兄弟之亲昏姻疏数之交也君子以此之为尊敬然【此皆礼之大者故不得不尊敬之也长上声别必列切数入声】然后以其所能教百姓不废其防节【礼本】
　　【天秩圣人因人情而为之节文非强之以甚髙难行之事也故曰以其所能教百姓会节谓行礼之期节如葬祭有葬祭之时冠昏有冠昏之时不可废也】有成事然后治其雕镂文章黼黻以嗣【有成事谓诹日而得卜筮之吉事可成也雕镂祭器之饰文章黼黻祭服之饰也嗣者传续不絶之义此器服常存则此礼必不泯絶矣】其顺之然后言其丧算备其鼎俎设其豕腊脩其宗庙嵗时以敬祭祀以序宗族即安其居节丑其衣服卑其宫室车不雕几器不刻镂食不贰味以与民同利昔之君子之行礼者如此【顺之谓上下皆无违心也言犹明也丧算五服嵗月之数殡葬久近之期也即安其居者随其所处而安之也节俭也丑犹恶也雕几见郊特牲器养器也自奉如此其薄者葢欲不伤财不害民而与氏同其利也　几音祈处上声】公曰今之君子胡莫之行也孔子曰今之君子好实无厌淫徳不倦荒怠敖慢固民是尽午其众以伐有道求得当欲不以其所昔之用民者由前今之用民者由后今之君子莫为礼也【实货财也淫德放荡之行也固如固获之固言取之力也尽谓竭其所有也午与迕同午其众违逆众心也求得当欲言不过求以称其私欲而已不以其所不问其理之所在也由前由古之道由后由今之道也　好厌敖午当并去声注行去声称去声】孔子侍坐于哀公哀公曰敢问人道谁为大孔子愀然作色而对曰君之及此言也百姓之徳也固臣敢无辞而对人道政为大【愀然悚动之貌作色变色也百姓之徳犹言百姓之幸也敢无辞犹言岂敢无辞　愀七小切】公曰敢问何谓为政孔子对曰政者正也君为正则百姓从政矣君之所为百姓之所从也君所不为百姓何从公曰敢问为政如之何孔子对曰夫妇别父子亲君臣严三者正则庶物从之矣公曰寡人虽无似也愿闻所以行三言之道可得闻乎【夫妇父子君臣三纲也庶物众事也无似无所肖似言无徳也　别必列切】孔子对曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏既至冕而亲迎亲之也亲之也者亲之也是故君子兴敬为亲舎敬是遗亲也弗爱不亲弗敬不正爱与敬其政之本与【方氏曰夫妇有内外之位故曰别父子有慈孝之恩故曰亲君臣有上下之分故曰严易曰有夫妇然后有父子有父子然后有君臣故先后之序如此三者之正一以夫妇为之本故后言大昏为大也政在养人故古之为政爱人为大然而爱之无节则墨氏之兼爱矣安能无乱乎故曰所以治爱人礼为大礼止于敬而已故曰所以治礼敬为大礼以敬为主而大昏又为至焉故曰敬之至矣大昏为大大昏既为敬之至故虽天子诸侯之尊亦必冕而亲迎也己亲其人乃所以使人之亲己而已故曰亲之也者亲之也冕而亲迎可谓敬矣故曰兴敬为亲舎敬是遗亲也弗爱则无以相合而其情疏故曰弗爱不亲弗敬则无以相别而其情防故曰弗敬不正爱敬之道其始本于闺门之内及扩而充之其爱至于不敢恶于人其敬至于不敢慢于人而徳教加于百姓刑于四海故曰爱与敬其政之本与　迎去声舎上声与平声恶去声】公曰寡人愿有言然冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主君何谓已重乎公曰寡人固【句】不固焉得闻此言也寡人欲问不得其辞请少进【已重太重也寡人固自言其固陋也不固焉得闻此言者言若不固陋则不以此为问安得闻此言乎请少进者幸孔子更略有以进教我也　石梁王氏曰并言天地非止诸侯之礼也焉音烟】孔子曰天地不合万物不生大昏万世之嗣也君何谓已重焉孔子遂言曰内以治宗庙之礼足以配天地之神明出以治直言之礼足以立上下之敬物耻足以振之国耻足以兴之为政先礼礼其政之本与【直言二字未详或云当作朝廷　陆氏曰物以不振为耻国以不兴为耻　应氏曰物耻谓事物之汗陋国耻谓国体之卑辱内外之礼交治则国家安富尊荣何耻之不伸是时鲁微弱哀公欲振而兴之而不知礼之为急故夫子以是告之　与平声】孔子遂言曰昔三代明王之政必敬其妻子也有道妻也者亲之主也敢不敬与子也者亲之后也敢不敬与君子无不敬也敬身为大身也者亲之枝也敢不敬与不能敬其身是伤其亲伤其亲是伤其本伤其本枝从而亡三者百姓之象也身以及身子以及子妃以及妃君行此三者则忾乎天下矣大王之道也如此则国家顺矣【敬吾身以及百姓之身敬吾子以及百姓之子敬吾妻以及百姓之妻忾犹至也暨也如朔南暨声教之意大王爱民之君也尝言不以养人者害人故曰大王之道也　方氏曰冕而亲迎所以敬其妻也冠于阼阶所以敬其子也为主于内者妻也故曰亲之主传后于下者子也故曰亲之后内非有主则外不足以治其国家矣下非有后则上不足以承其祖考矣此所以不敢不敬也君子虽无所不敬又以敬身为大焉非苟敬身也以其为亲之枝故也身之于亲犹木之有枝亲之于身犹木之有本相须而共体又非特为主为后而已此尤不敢不敬也　忾音迄大音泰】公曰敢问何谓敬身孔子对曰君子过言则民作辞过动则民作则君子言不过辞动不过则百姓不命而敬恭如是则能敬其身能敬其身则能成其亲矣【君子以位言也在上者言虽过民犹以为辞辞者言之成文者也动虽过民犹以为则则者动之成法者也所以君子之言动不敢有过俱无过则民不待命令之及而自知敬其上矣民皆敬上则君之身不为人所辱方谓之能敬身成其亲者不使亲名为人所毁也】公曰敢问何谓成亲孔子对曰君子也者人之成名也百姓归之名谓之君子之子是使其亲为君子也是为成其亲之名也已孔子遂言曰古之为政爱人为大不能爱人不能有其身不能有其身不能安土不能安土不能乐天不能乐天不能成其身【方氏曰不能爱人则伤之者至矣故不能有其身不能有其身则一身无所容矣故不能安土安土则所居无所择乐天则所遭无所怨俯能无所择则仰亦无所怨矣故不能安土不能乐天能乐天则于理无所不顺成身之道亦顺其理而已　乐音洛】公曰敢问何谓成身孔子对曰不过乎物【应氏曰物者实然之理也性分之内万物皆备仁人孝子不过乎物者即其身之所履皆在义理之内而不过焉犹大学之止于仁止于孝也违则过之止则不过矣夫物有定理理有定体虽圣贤岂能加毫末于此哉亦尽其当然而止耳】公曰敢问君子何贵乎天道也孔子对曰贵其不已如日月东西相从而不已也是天道也不闭其久是天道也无为而物成是天道也已成而明是天道也【日月相从不已继明照于四方也不闭其久穷则变变则通也无为而成不言而信不怒而威也已成而明为法于天下可传于后世也　刘氏曰天道至诚无息所谓维天之命于穆不已也君子贵之纯亦不已焉然其不已者一动一静互为其根如日往则月来月往则日来是以不穷其久无思无营而万物自然各得其成及其既成皆粲然可见也葢其机缄宻运而不已者虽若艰名而成功则昭著也无为而成者不见其为之之迹而但见有成也此唯天为大唯尧则之荡荡乎民无能名焉巍巍乎其有成功也焕乎其有文章之谓也】公曰寡人憃愚冥烦子志之心也【憃愚蔽于气质也冥者暗于理烦者累于事志读如字哀公自言其不能敏悟所教欲孔子以简切之语志记于我心故孔子下文所对是举其要者言之　憃尸雍切】孔子蹴然辟席而对曰仁人不过乎物孝子不过乎物是故仁人之事亲也如事天事天如事亲是故孝子成身公曰寡人既闻此言也无如后罪何孔子对曰君之及此言也是臣之福也【蹴然变容为肃敬貌无如后罪何言虽闻此言然无奈后日过乎物而有罪何此言是有意于寡过矣故孔子以为是臣之福　方氏曰仁人者主事天言之也孝子者主事亲言之也亲则近而疑其不尊天则逺而疑其难格徒以近而不尊则父子之间或几乎防矣徒以逺而难格则天人之际或几乎絶矣故事亲如事天者所以致其尊而不欲其防也事天如事亲者所以求其格而不欲其疎也　石梁王氏曰仁人之事亲也如事天事天如事亲此两句非圣人不能言　蹴音蹙辟音避几平声】
　　仲尼燕居第二十八
　　【石梁王氏曰文虽有首尾然辞防散漫处多未必孔子之言】
　　仲尼燕居子张子贡言游侍纵言至于礼子曰居女三人者吾语女礼使女以礼周流无不徧也子贡越席而对曰敢问何如子曰敬而不中礼谓之野恭而不中礼谓之给勇而不中礼谓之逆子曰给夺慈仁【纵言泛言诸事也周流无不徧者随遇而施无不中节也敬以心言恭以容言礼虽以敬恭为主然违于节文则有二者之弊给者足恭便佞之貎逆者悖戾争鬭之事夫子尝言恭而无礼则劳勇而无礼则乱给则劳逆则乱矣夫子于三者之弊独言给之为害何也葢野与逆二者犹是直情径行而然使习于礼则无此患矣惟足恭便给之人是曲意徇物致饰于外务以悦人貌虽类于慈仁而本心之徳则亡矣故谓之夺慈仁谓巧言令色鲜矣仁而耻乎足恭正此意也　女音汝下同语去声中去声足去声便平声鲜上声】子曰师尔过而商也不及子产犹众人之母也能食之不能教也子贡越席而对曰敢问将何以为此中者也子曰礼乎礼夫礼所以制中也【能食不能教亦为不及故子贡并以中为问　食音嗣下节同】子贡退言防进曰敢问礼也者领恶而全好者与子曰然然则何如子曰郊社之义所以仁鬼神也尝禘之礼所以仁昭穆也馈奠之礼所以仁死丧也射乡之礼所以仁乡党也食飨之礼所以仁賔客也【前言礼释回増美质此言领恶全好大意相类仁昭穆谓祭时则羣昭羣穆咸在也馈奠丧奠也非吉祭乡射乡饮酒皆行之于乡故曰仁乡党人而不仁如礼何此五者之礼皆发于本心之仁也　应氏曰领谓总揽收拾之也好恶对立一长一消恶者收敛而无余则善者浑全而无亏矣夫礼之制中非屑屑然与恶为敌而去之也养其良心启其善端而不善者自消矣仁者善之道也祭祀聘享周旋委曲焉者凡以全此而已仁心发于中而后礼文见于外及礼之既举而是心达焉则幽明之间咸顺其序驩欣浃洽皆在吾仁之中是仁之周流畅达也　刘氏曰领恶犹言克己也视听言动非礼则勿所以克去己私之恶而全天理之善也一日克己复礼则天下归仁所以鬼神昭穆死丧乡党賔客之礼无所往而不为仁也与平声长浑去并上声】　子曰明乎郊社之义尝禘之礼治国其如指诸掌而已乎【明乎郊社之义则事天如事亲明乎尝禘之礼则事亲如事天仁人孝子明于此故能推民胞物与之心而天下国家有不难治者矣　治平声】是故以之居处有礼故长防辨也以之闺门之内有礼故三族和也以之朝廷有礼故官爵序也以之田猎有礼故戎事闲也以之军旅有礼故武功成也【三族父子孙也上文言郊社以下五者此又言居处以下五事皆所以明　礼之无乎不在也处长并上声朝平声】是故宫室得其度量鼎得其象味得其时乐得其节车得其式鬼神得其飨丧纪得其哀辩説得其党官得其体政事得其施加于身而错于前凡众之动得其宜【方氏曰奥为尊者所居阼为主者所在寝则无侵房则有方至是极而中者为极自是衰而杀者为榱楹以盈而有所任也檐以瞻而有所至也栌若颅然楣若眉然如是则宫室得其度矣若鲁庄公丹楹刻桷臧文仲山节藻棁葢失其度故也量左为升以象阳之所升右为合以象阴之所合仰者为斛以象显而有所承覆者为斗以象隠而有所庇外圜其形动以天也内方其形静以地也鼎口在上以象有所安乎上足在下以象有所立乎下大者为鼐以象气之所仍揜者为鼒以象才之所任足竒其数参乎天也耳偶其数两乎地也非特此而已以兆之则有庣以既之则有概而量之所象又有如此者以贯之则有耳以举之则有而鼎之所象又有如此者其音足以中黄钟而量又有乐之象焉其亨足以享上帝而鼎又有礼之象焉易曰以制器者尚其象葢谓是矣然其器疏以达者所以象春髙以粗者所以象夏廉以深之象秋闲以奄之象冬器固无适而非象也止以量鼎为言者葢量为器之大者大者得其象则小者从可知鼎为器之重者重者得其象则轻者从可知若春多酸夏多苦秋多辛冬多咸所谓味得其时也阳而不散阴而不宻刚气不怒柔气不慑所谓乐得其节也车得其式者六等之数作车之式也五路之用乗车之式也鬼神得其飨者若天神皆降地柢皆出人鬼皆格可得而礼是矣丧纪得其哀者或发于容体或发于声音或发于言语饮食或发于居处衣服而各得其哀也辩説得其党若在官言官在府言府在库言库在朝言朝之类官得其体若天官掌邦治地官掌邦教之类政事得其施若施典于邦国施则于都鄙施法于官府之类　刘氏曰礼以制中无过无不及克己复礼为仁则溥博渊泉而时出之故凡众之动无不得其时中之宜经礼三百曲礼三千无一事之非仁也　量去声错音措杀去声庣音挑亨音烹】子曰礼者何也即事之治也君子有其事必有其治治国而无礼譬犹瞽之无相焉伥伥乎其何之譬如终夜有求于幽室之中非烛何见若无礼则手足无所错耳目无所加进退揖让无所制是故以之居处长防失其别闺门三族失其和朝廷官爵失其序田猎戎事失其防军旅武功失其制宫室失其度量鼎失其象味失其时乐失其节车失其式鬼神失其飨丧纪失其哀辩説失其党官失其体政事失其施加于身而错于前凡众之动失其宜如此则无以祖洽于众也【伥伥无定向之貌祖始也洽合也言无以率先天下而使之协合也　治平声相去声与平声伥音昌错音措处长并上声别必列切朝音潮量去声先去声】子曰慎听之女三人者吾语女礼犹有九焉大飨有四焉苟知此矣虽在畎亩之中事之圣人已两君相见揖让而入门入门而县兴揖让而升堂升堂而乐阕下管象武夏籥序兴陈其荐俎序其礼乐备其百官如此而后君子知仁焉行中规还中矩和鸾中采齐客出以雍彻以振羽是故君子无物而不在礼矣入门而金作示情也升歌清庙示徳也下而管象示事也是故古之君子不必亲相与言也以礼乐相示而已【知者知其理也事者习其仪也圣人已者言可以进于圣人礼乐之道也两君相见诸侯相朝也贱乐器之悬于笋簴者也兴作也升堂而乐阕者既升堂主人献賔酒賔卒爵而乐止也此飨礼之一节也賔酢主君又作乐主君饮毕则乐止此飨礼之二节也下管象武之上缺升歌清庙一句或记者畧耳升堂而歌清庙之诗是三节也堂下以管吹象武之曲是四节也夏籥禹大夏之乐曲以籥吹之也与象武次序更迭而作故云夏籥序兴言礼而必曰君子知仁使三子求节文于天理之中也行中规第五节也还中矩第六节也采齐乐章名和鸾车上之铃也车行整缓则铃声与乐声相中葢出门迎賔之时此第七节也客出之时歌雍诗以送之此第八节也振羽即振鹭礼毕彻器则歌振鹭之诗九节也九者之礼大飨有其四一是賔卒爵而乐阕二是賔酢主卒爵则乐又阕三是升歌清庙四是下管象武余五者则非飨礼所得专也　方氏曰雍禘太祖之诗也其用为大故歌之以送客振鹭助祭之诗其用为小故歌之以彻器而已二诗本主于禘太祖与助祭而又用之于此者犹鹿鸣本以燕羣臣而又用于乡饮也然论语言以雍彻其用与此不同又何也葢彼言天子飨神之事此言诸侯飨賔之事重轻固可知矣示情者欲賔主以情相接也示徳者欲賔主以徳相让也示事者欲賔主以事相成也刘氏曰仁者天下之正理礼序乐和天下之正理不外是矣故曰如此而后君子知仁　县音阕音缺夏上声中去声还音旋齐音慈振平声更平声】子曰礼也者理也乐也者节也君子无理不动无节不作不能诗于礼不能乐于礼素薄于徳于礼虚【乐记言乐者天地之和也礼者天地之序也此言礼者理也乐者节也葢礼得其理则有序而不乱乐得其节则虽和而不流君子无理不动防其乱也无节不作防其流也人而不为周南召南犹正墙面而立不能诗者能不于礼乎礼之用和为贵不能乐则无从容委曲之度是达于礼而不达于乐谓之素也素谓质朴也忠信之人可以学礼薄于徳者必不能充于礼也　去声召音邵】子曰制度在礼文为在礼行之其在人乎子贡越席而对曰敢问防其穷与子曰古之人与古之人也达于礼而不达于乐谓之素达于乐而不达于礼谓之偏夫防达于乐而不达于礼是以传于此名也古之人也【文谓文章之显设者苟非其人则礼不虚道是以行之在人也子贡之意谓防以乐称而不言其知礼其不通于礼乎穷不通也夫子再言古之人亦微示不可贬之意言防以偏于知乐是以传此不达礼之名于后世耳然而毕竟是古之贤者也故又终之以古之人也之言然则礼乐之道学者能知其相为用之原则无素与偏之失矣】子张问政子曰师乎【句】前吾语女乎君子明于礼乐举而错之而已【前吾语女谓昔者已尝告汝矣举而错之谓举礼乐之道而施之政事也】子张复问子曰师尔以为必铺几筵升降酌献酬酢然后谓之礼乎尔以为必行缀兆兴羽籥作钟鼔然后谓之乐乎言而履之礼也行而乐之乐也君子力此二者以南面而立夫是以天下太平也诸侯朝万物服体而百官莫敢不承事矣【筵席也缀兆舞者之行列也万物服体谓万事皆从其理　复扶又切缀音拙而乐乐音洛大音泰朝音潮行音杭】礼之所兴众之所治也礼之所废众之所乱也目巧之室则有奥阼席则有上下车则有左右行则有随立则有序古之义也【众之治乱由礼之兴废此所以为政先礼也目巧谓不用规矩绳墨但据目力相视之巧也言虽苟简为之亦必有奥阼之处葢室之有奥所以为尊者所处堂之有阼所以为主人之位也席或以南方为上或以西方为上详见曲礼车之尊位在左父之齿随行贵贱长防各有所立之位此皆古圣人制礼之义也　相去声处上声】室而无奥阼则乱于堂室也席而无上下则乱于席上也车而无左右则乱于车也行而无随则乱于涂也立而无序则乱于位也昔圣帝明王诸侯辨贵贱长防逺近男女外内莫敢相逾越皆由此涂出也三子者既得闻此言也于夫子昭然若发蒙矣【此言礼之为用无所不在失之则随事致乱为政者可舎之而他求乎贵贱以爵言长防以齿言逺近以亲疎言男女以同异言外内以位序言也　方氏曰发蒙者若目不明为人所发而有所见也石梁王氏曰篇末二句是记者自作结语】
　　孔子闲居第二十九
　　孔子闲居子夏侍子夏曰敢问诗云凯弟君子民之父母何如斯可谓民之父母矣孔子曰夫民之父母乎必达于礼乐之原以致五至而行三无以横于天下四方有败必先知之此之谓民之父母矣【诗大雅泂酌之篇凯乐也弟易也横者广被之意言三无五至之道广被于天下也四方将有祸败之衅而必能先知者以其切于忧民是以能审治乱之几也弟音悌】子夏曰民之父母既得而闻之矣敢问何谓五至孔子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生是故正明目而视之不可得而见也倾耳而听之不可得而闻也志气塞乎天地此之谓五至【五至三无者至则极盛而无以复加无则至微而不泥于迹之谓也在心为志发言为诗志盛则言亦盛故曰志之所至诗亦至焉诗有美刺可以兴起好善恶恶之心兴于诗者必能立于礼故曰诗之所至礼亦至焉礼贵于序乐贵于和有其序则有其和无其序则无其和故曰礼之所至乐亦至焉乐至则乐民之生而哀民之死故曰乐之所至哀亦至焉君能如此故民亦乐君之生而哀君之死是哀乐相生也乐民之乐者民亦乐其乐忧民之忧者民亦忧其忧即下文无声之乐无服之丧是也目正视则明全耳倾听则聪审今正视且不见倾听且不闻是五至无体无声而惟其志气之充塞乎天地也塞乎天地即所谓横于天下也　哀乐乐音洛塞入声复扶又切泥去声】子夏曰五至既得而闻之矣敢问何谓三无孔子曰无声之乐无体之礼无服之丧此之谓三无子夏曰三无既得略而闻之矣敢问何诗近之孔子曰夙夜基命宥宻无声之乐也威仪逮逮不可选也无体之礼也凡民有丧匍匐救之无服之丧也【夙早也基始也宥寛也宻宁也周颂昊天有成命篇言文王武王夙夜忧勤以肇基天命惟务行寛静之政以安民夫子以喻无声之乐者言人君政善则民自然喜悦不在于钟鼓管之声也逮逮诗作棣棣盛也选择也邶风栢舟之篇言仁人威仪之盛自有常度不容有所选择初不待因物以行礼而后可见故以喻无体之礼也手行为匍伏地为匐邶风谷风之篇言凡人有死丧之祸必汲汲然往救助之此非为有服属之亲特周救其急耳故以喻无服之丧也　其音基】子夏曰言则大矣美矣盛矣言尽于此而已乎孔子曰何为其然也君子之服之也犹有五起焉【疏曰服习也言君子习此三无犹有五种起发其义种上声】子夏曰何如孔子曰无声之乐气志不违无体之礼威仪迟迟无服之丧内恕孔悲无声之乐气志既得无体之礼威仪翼翼无服之丧施及四国无声之乐气志既从无体之礼上下和同无服之丧以畜万邦无声之乐日闻四方无体之礼日就月将无服之丧纯徳孔明无声之乐气志既起无体之礼施及四海无服之丧施于孙子【方氏曰无声之乐始之以气志不违者言内无所戾也无所戾则无所失故继之以气志既得得之于身则人亦与之故继之以气志既从人从之矣则声闻于外故继之以日闻四方日闻不已则方兴而未艾故继之以气志既起无体之礼始之以威仪迟迟者言缓而不迫也缓或失之于怠故继之以威仪翼翼威仪得中则无乖离之心故继之以上下和同和同而无乖离则久而愈大故继之以日就月将愈大则不特施于近而可以及乎逺故终之以施及四海无服之丧始之以内恕孔悲者言其以仁存心也仁者爱人故继之以施及四国以仁及人则所养者众故继之以以畜万邦所养者众则其徳发于外故继之以纯徳孔明徳既发于外则泽足以被于后世故终之以施于孙子其序如此谓之五起不亦宜乎　应氏曰大抵援诗句以发咏叹之葢赞美之不已也刘氏曰志气塞乎天地则是君之志动天地之气也气志不违以下则是君心和乐之气感天下之志也　施音异闻音问】子夏曰三王之徳参于天地敢问何如斯可谓参天地矣孔子曰奉三无私以劳天下子夏曰敢问何谓三无私孔子曰天无私覆地无私载日月无私照奉斯三者以劳天下此之谓三无私其在诗曰帝命不违至于汤齐汤降不迟圣敬日齐昭假迟迟上帝是只帝命式于九围是汤之徳也【三王之徳参于天地葢古语故子夏举以为问诗商颂长发之篇孔子引之以证汤无私之徳　严氏曰商自契以来天命所向未尝去之然至汤而后与天齐谓王业至此而成天命至此而集天人适相符合也汤之谦抑所以自降下者甚敏而不迟故圣敬之徳日以跻升也敬为圣人之敬言至诚也日跻言至诚无息也徳日亲又日新是圣敬日跻之盛即文王之纯亦不已也其昭格于天迟迟甚缓吉汤无心于得天付之悠悠也汤无所觊幸故唯上帝是敬其诚专一然天自命之以为法于天下使为王也　劳去声覆去声上齐如字下齐音跻假音格】天有四时春秋冬夏风雨霜露无非教也地载神气神气风霆风霆流形庶物露生无非教也【上章引诗以明王道之无私此言天地之无私也春夏之启秋冬之闭风雨之发生霜露之肃杀无非天道至公之教也载犹承也由神气之变化致风霆之显设地顺承天施故能发育羣品形犹迹也流形所以运造化之迹而庶物因之以生此地道至公之教也圣人之至徳与天道之至教均一无私而已】清明在躬气志如神耆欲将至有开必先天降时雨山川出云其在诗曰嵩髙维岳峻极于天维岳降神生甫及申维申及甫为周之翰四国于蕃四方于宣此文武之徳也【清明在躬气志如神即至诚前知之谓也耆欲所愿欲之事也有开必先言先有以开发其兆朕者如将兴必有祯祥若时雨将降山川必先为之出云也国家将兴天必为之豫生贤佐故引大雅嵩髙之篇言文武有此无私之徳故天为之生贤佐以兴周而文武无此诗故取宣王诗为喻而曰此文武之徳也　严氏曰嵩然而髙竦者岳也其山峻大极至于天维此岳降其神灵以生仲山甫及申伯此申伯及山甫皆为周室之翰榦四国则于以蕃蔽其患难四方则于以宣布其徳泽　耆音嗜为之为去声】三代之王也必先其令闻诗云明明天子令闻不已三代之徳也弛其文徳协此四国大王之徳也子夏蹶然而起负墙而立曰弟子敢不承乎【先其令闻者末王之先其祖宗积徳已有令善之声闻也诗大雅江汉之篇弛犹施也诗作矢陈也协诗作洽诗美宣王此亦取以为喻子夏问三王之徳夫子但举殷周言之者禹以禅无可疑殷周放伐故特明其非私也蹶然喜跃之貎负墙而立者问竟则退后背壁而立以避进问之人也承者奉顺不失之意　应氏曰嵩髙生贤本于文武徳洽四国始于大王其积累岂一日哉　王闻并去声大音泰蹶音鳜禅背并去声】
　　坊记第三十
　　子言之君子之道辟则坊与坊民之所不足者也大为之坊民犹逾之故君子礼以坊徳刑以坊淫命以坊欲【辟读为譬坊与防同言君子以道防民之失犹以隄防遏水之流也　应氏曰理欲相为消长人欲炽盛而有余则天理消灭而不足礼则防其所不足而制其所有余焉性之善为徳礼以防之而养其源情之荡为淫刑以防之而遏其流圣人防民之具至矣然人之欲无穷而非防闲之所能尽也圣人于是而有命之説焉命出于天各有分限而截然不可逾也天之命令人力莫施以是防之则觊觎者塞羡慕者止而欲不得肆矣　辟音譬坊音防与平声长上声分音问塞入声】子云小人贫斯约富斯骄约斯盗骄斯乱礼者因人之情而为之节文以为民坊者也故圣人之制富贵也使民富不足以骄贫不至于约贵不慊于上故乱益亡【方氏曰小人无道以安贫故贫斯约无徳以守富故富斯骄约者不获恣则有羡彼之志故约斯盗骄者不能逊则有犯上之心故骄斯乱凡此皆人之情也而礼则因而为之节文富者不以有余而慢于人贫者不以不足而穷其身贵者不以在上而慊于物皆由有礼故也若家富不过百乗所以制富而不使之骄也一夫受田百亩所以制贫而不使之约也伐冰之家不畜牛羊所以制贵而不使之慊也　慊口簟切乗去声】子云贫而好乐富而好礼众而以寜者天下其几矣诗云民之贪乱宁为荼毒故制国不过千乗都城不过百雉家富不过百乗以此坊民诸侯犹有畔者【众而以寜谓家族众盛而不以悖乱致祸败也天下其几言此三者不多见也诗大雅桑柔之篇贪犹约也荼苦菜也毒螫虫也刺厉王言民苦政乱欲其乱亡故寜为荼苦毒螫之行以相侵暴而不之恤也千弃诸侯之国其地可出兵车千乗也都城卿大夫都邑之城也雉度名也髙一丈长三丈为一雉家富卿大夫之富也不过百乗其采地所出之兵车不得过此数也石梁王氏曰贫而好乐添一好字恐非孔子语　好去声乐音洛几上声乗去声行去声采去声】子云夫礼者所以章疑别微以为民坊者也故贵贱有等衣服有别朝廷有位则民有所让【疑者惑而未决微者隠而不明惟礼足以章明之分别之也　别必列切下节同】子云天无二日土无二王家无二主尊无二上示民有君臣之别也春秋不称楚越之王丧礼君不称天大夫不称君恐民之惑也诗云相彼盍旦尚犹患之子云君不与同姓同车与异姓同车不同服示民不嫌也以此坊民民犹得同姓以弑其君【楚越之王丧书卒不书葬夷之也君不称天避天子也大夫不称君而称主避国君也诗逸诗也盍旦夜鸣求旦之鸟患犹恶也言视彼盍旦之夜鸣以求晓是欲反夜作画求所不当求者人尚且恶之况人臣而求犯其上乎不同车逺害也篡弑之祸常起于同姓故与异姓同车则不嫌　相去声盍音渴恶去声逺去声】子云君子辞贵不辞贱辞富不辞贫则乱益亡故君子与其使食浮于人也寜使人浮于食【食禄也浮在上也才徳薄而受禄厚是食浮于人也】子云觞酒豆肉让而受恶民犹犯齿衽席之上让而坐下民犹犯贵朝廷之位让而就贱民犹犯君诗云民之无良相怨一方受爵不让至于己斯亡子云君子贵人而贱己先人而后己则民作让故称人之君曰君自称其君曰寡君【诗小雅角弓之篇爵酒器也严氏云兄弟有因杯酒得罪而怨者此为持平之论以解之言凡人之不善者其相怨各执一偏而不能参彼己之曲直故但知怨其上而不思己过然其端甚微或止因受爵失辞逊之节而或至于亡其身亦可念矣　方氏曰礼六十以上笾豆有加故酒肉以犯齿言三命不齿席于尊东故衽席以犯贵言族人不得戚君位故朝廷以犯君言】子云利禄先死者而后生者则民不偝先亡者而后存者则民可以托诗云先君之思以畜寡人以此坊民民犹偝死而号无告【诗邶风燕燕之篇畜诗作朂勉也庄姜言归妾戴妫思念先君庄公以妇道朂勉寡人寡人庄姜自谓此以朂为畜者言能容畜我于心而不忘是不偝死忘生之意也　疏曰财利荣禄之事假令死之与生并合俱得君上则先与死者后与生者以此化民则民皆不偝于死者亡谓身为国事而出亡在外存谓存在国内者君有利禄先与在外亡者而后与国内存者以此化民民皆仁厚可以大事相付托也偝死而号无告者言民偝弃死者其生者老弱号呼无所控告也　偝音佩号平声令平声呼去声】子云有国家者贵人而贱禄则民兴让尚技而贱车则民兴艺故君子约言小人先言【贵人贵有徳之人也言君能贵有徳者而不吝于班禄则民兴于让善尚有能者而不吝于赐车则民兴于习艺贱禄贱车非轻禄器也特以贵贤尚能而不吝于所当与耳读者不以辞害意可也言之不怍则为之也难故君子之言常约小人则先言而后行不必其言行之相顾也　郑氏曰约与先互言君子约则小人多矣小人先则君子后矣】子云上酌民言则下天上施上不酌民言则犯也下不天上施则乱也故君子信让以涖百姓则民之报礼重诗云先民有言询于刍荛【上酌民言谓人君将施政教必斟酌防挹乎舆论之可否如此则政教所加民尊戴之如天所降下者矣否则民必违犯也民不天上之所施则悖慢之乱作矣信则不欺于民让则不恃乎己以此临民民得不亲其上死其长乎故曰民之报礼重也诗大雅板之篇询于刍荛问于取草取薪之贱者也引此以明酌民言之意　施去声长上声】子云善则称人过则称己则民不争善则称人过则称己则怨益亡诗云尔卜尔筮履无咎言【诗卫风氓之篇履当依诗作体谓卜之于筮之于蓍其卦兆之体皆无凶咎之辞也以无咎明不争不怨之意　石梁王氏曰郑笺诗既以体为卦兆之醴何故于此曲附履字之讹】子云善则称人过则称己则民让善诗云考卜惟王度是镐京惟正之武王成之【诗大雅文王有声之篇言稽考龟卜者武王也谋度镐京之居葢武王之志已先定矣及以吉凶取正于龟而龟亦协从武王遂以龟为正而成此都焉是武王不自以为功而让之龟卜也故引以为让善之证然此两节所引诗意义皆不甚协　度入声】子云善则称君过则称己则民作忠君陈曰尔有嘉谋嘉猷入告尔君于内女乃顺之于外曰此谋此猷惟我君之徳于乎是惟良显哉【君陈周书与今书文小异引以证善则称君之义　女音汝于乎音呜呼】子云善则称亲过则称己则民作孝大誓曰予克纣非予武惟朕文考无罪纣克予非朕文考有罪惟予小子无良【泰誓周书引以证善则称亲之义大音泰】子云君子弛其亲之过而敬其美论语曰三年无改于父之道可谓孝矣髙宗云三年其惟不言言乃讙【弛犹弃忘也三年不言见商书説命篇讙今周书无逸篇作雍讙与欢同言天下喜悦之也此条引论语近之引书义不协　石梁王氏曰既有子云又引论语曰不应孔子自言因知皆后人为之且不应孔子发言引证如此齐同　説音悦】子云从命不忿微諌不倦劳而不怨可谓孝矣诗云孝子不匮【从命不忿谓承受父母命令之时不可冇忿戾之色葢或以他事致忿而其色未平也一説忿当作怠亦通诗大雅既醉之篇言孝子事亲无乏止之时】子云睦于父母之党可谓孝矣故君子因睦以合族诗云此令兄弟绰绰有裕不令兄弟交相为瘉【因睦以合族谓会聚宗族为燕食之礼因以致其和睦之情也诗小雅角弓之篇令善也绰绰寛容之貎瘉病也　瘉音庾】子云于父之执可以乘其车不可以衣其衣君子以广孝也子云小人皆能养其亲君子不敬何以辨子云父子不同位以厚敬也书云厥辟不辟忝厥祖【父之执与父执志同者也车所同衣所独故车可乗衣不可衣广孝谓敬之同于父亦锡类之义也辨别也同位则尊卑相等是不敬也故不同位者所以厚敬亲之道书商书太甲篇今书文无上厥字言君不君而与臣相防则辱其先祖以喻父不自尊而与卑者同位亦为忝祖也　上衣去声养去声辟音璧别必列切】子云父母在不称老言孝不言慈闺门之内戏而不叹君子以此坊民民犹薄于孝而厚于慈【曲礼云恒言不称老与此意同孝所以事亲慈所以畜子言孝不言慈者虑其厚于子而薄于亲故也可以娱人而使之乐者戏也可以感人而使之伤者叹也闺门之内谓父母之侧戏而不叹非专事于戏也谓为孺子之容止或足以娱亲犹云可尔恨叹之声则伤亲故不为也】子云长民者朝廷敬老则民作孝子云祭祀之有尸也宗庙之有主也示民有事也脩宗庙敬祀事教民追孝也以此坊民民犹忘其亲【方氏曰为亲之死故为尸以象其生为神之亡故为主以寓其存经曰事死如事生事亡如事存此所以言示民有事也追孝与祭统言追养继孝同义　长上声】子云敬则用祭器故君子不以菲废礼不以美没礼故食礼主人亲馈则客祭主人不亲馈则客不祭故君子苟无礼虽美不食焉易曰东邻杀牛不如西邻之禴祭寔受其福诗云既醉以酒既饱以徳以此示民民犹争利而忘义【笾豆簋铡之属皆祭器用之賔客以寓敬也菲薄而废礼与过文而没礼皆不得为敬主人亲馈是敬客也客祭其馔是敬主也易既济九五爻辞禴薄也诗大雅既醉之篇　方氏曰食者利之所存礼则义之所出故言争利以忘义　食音嗣】子云七日戒三日齐承一人焉以为尸过之者趋走以教敬也醴酒在室醍酒在堂澄酒在下示民不淫也尸饮三众賔饮一示民有上下也因其酒肉聚其宗族以教民睦也故堂上观乎室堂下观乎上诗云礼仪卒度笑语卒获【承奉事之也醴齐醍齐澄酒此三酒味薄者在上味厚者在下贵薄而贱厚是示民以不贪淫于味也尸饮三主人主妇賔长各一献也然后主人献賔是众賔饮一也尊上者得酒多卑下者少是示民以上下之等也祭礼之末序昭穆相献酬此以和睦之道教民也堂上者观室中之礼仪堂下者又观堂上之礼仪其容有不肃者乎诗小雅楚之篇卒尽也言礼仪尽合于法度笑语尽得其宜也　齐音斋醍音体醴齐醍齐之齐去声】子云賔礼每进以让丧礼每加以逺浴于中霤饭于牖下小敛于户内大敛于阼殡于客位祖于庭葬于墓所以示逺也殷人吊于圹周人吊于家示民不偝也子云死民之卒事也吾从周以此坊民诸侯犹有薨而不葬者【賔自外而入其礼不可以不让丧自内而出其礼不容于不逺其进其加皆以渐致礼之道也章首賔丧并言下独言丧礼者重卒葬而言余説见檀弓　饭圹并上声】子云升自客阶受吊于賔位教民追孝也未没丧不称君示民不争也故鲁春秋记晋丧曰杀其君之子奚齐及其君卓以此坊民子犹有弑其父者【鲁僖公九年晋侯诡诸卒冬里克弑其君之子奚齐十年里克弑其君卓子　方氏曰升自客阶而不敢由于主人之阶受吊于賔位而不敢居于主人之位所以避父之尊尽为子之孝而已父既往而犹未忍升其阶居其位焉故曰教民追孝也居君之位而未敢称君之号则推让之心固可见矣故曰示民不争也】子云孝以事君弟以事长示民不贰也故君子有君不谋仕唯卜之日称二君【推事父之道以事君推事兄之道以事长皆诚实之至岂敢有副贰其上之心乎欲贰其君是与尊者相敌矣故云示民不贰也君子人君之子也有君君在也不谋仕嫌欲急于为政也世子他事皆不得称君贰唯命龟之事或君有故而已代之则自称曰君之贰某左传卜贰圉正谓君之贰故郑引之云二当为贰也　弟去声长上声】丧父三年丧君三年示民不疑也【疏曰君无骨肉之亲若不为重服民则疑君不尊今与丧父同示民不疑于君之尊也】父母在不敢有其身不敢私其财也示民有上下也【与曲礼不许友以死不有私财意同有上下谓卑当统于尊也】故天子四海之内无客礼莫敢为主焉故君适其臣升自阼阶即位于堂示民不敢有其室也父母在馈献不及车马示民不敢专也以此坊民民犹忘其亲而贰其君【曲礼云三赐不及车马故州闾乡党称其孝以上四节皆明事君事亲之道故总结之曰忘其亲而贰其君】子云礼之先币帛也欲民之先事而后禄也先财而后礼则民利无辞而行情则民争故君子于有馈者弗能见则不视其馈易曰不耕获不菑畬凶以此坊民民犹贵禄而贱行【礼之先币帛谓先行相见之礼后用币帛以致其情也此是欲教民以先任事而后得禄之义若先用财而后行礼则民必贪于财利矣无辞无辞让之节也行情直行已情也礼略而利行民不能无争夺矣人有馈遗于己礼也已或以他故或以疾病不能出见于人则不视其馈视犹纳也此葢不敢以无礼而当人之礼易无妄六二爻辞今文无凶字田一嵗曰菑三嵗曰畬不耕而获不菑而畬以喻人臣无功而食君之禄引之以证不行礼而贪利也　获户郭切菑音缁畬音余贱行行去声遗去声】子云君子不尽利以遗民诗云彼有遗秉此有不敛穧伊寡妇之利故君子仕则不稼田则不渔食时不力大夫不坐羊士不坐犬诗云采葑采菲无以下体徳音莫违及尔同死以此坊民民犹忘义而争利以亡其身【诗小雅大田之篇秉禾之束为把者穧铺而未束者言彼处有遗余之秉把此处有不收敛之铺穧寡妇之不能耕者取之以为利耳伊语辞与今诗文颠倒不同仕则不稼禄足以代耕也田则不渔有禽兽不可再取鱼鳖也食时食四时之膳也不力不更用力务求羞也坐羊坐犬杀食而坐其皮也皆言不尽利之道诗卫风谷风之篇葑蔓菁菜也菲亦菜名诗之意与此所引之意不同诗意谓如葑菲常食之菜不可以其近地黄腐之茎叶遂弃其上而不采犹夫妇之间亦不当以小过而弃其善此引以为不尽利之喻者谓采葑菲者但当采取其叶不可以其根本之美而并取之如此则人君盛徳之声逺播无有违之者而人皆知亲其上死其长矣诗则以及尔同死为偕老也　穧才又切并去声】子云夫礼坊民所淫章民之别使民无嫌以为民纪者也故男女无媒不交无币不相见恐男女之无别也诗云伐柯如之何匪斧不克取妻如之何匪媒不得蓺麻如之何横从其亩取妻如之何必告父母以此坊民民犹有自献其身【章明也无嫌无自嫌之行也诗齐风南山之篇今诗作析薪如之何而豳风伐柯篇言伐柯如何匪斧不克克能也横从其亩言从横耕治其田亩也自献其身谓女自进其身于男子也以此坊民以下十一字旧本在诗云之上今以类推之当在所引诗下　别必列切取去声下节并同从兹弓切行去声】子云取妻不取同姓以厚别也故买妾不知其姓则卜之以此坊民鲁春秋犹去夫人之姓曰吴其死曰孟子卒【厚别厚其有别之礼也卜之卜其吉凶也吴太伯之后鲁同姓也昭公取吴女又见论语　去上声夫如字下节同】子云礼非祭男女不交爵以此坊民阳侯犹杀缪侯而窃其夫人故大飨废夫人之礼【阳侯缪侯两君之諡也郑云其国未闻方氏曰大飨者两君相见之飨也因阳侯之事而废夫人之礼则阳侯以前夫人固与乎大飨而有交爵之礼矣乃云非祭不交爵者先儒谓同姓则亲献异姓则使人摄此云不交爵谓飨异姓国君耳　石梁王氏曰阳侯缪侯既同是侯则杀字当如字读郑既未闻其国何以知阳侯为弑君　缪音穆】子云寡妇之子不有见焉则弗友也君子以辟逺也故朋友之交主人不在不有大故则不入其门以此坊民民犹以色厚于徳【寡妇之子见曲礼避逺者以避嫌故逺之也　见音现辟音避逺去声】子云好徳如好色【郑云此句似不足　好并去声】诸侯不下渔色故君子逺色以为民纪故男女授受不亲御妇人则进左手姑姊妹女子子已嫁而反男子不与同席而坐寡妇不夜哭妇人疾问之不问其疾以此坊民民犹淫泆而乱于族【诸侯不内娶若下娶本国卿大夫士之女则是如渔者之于鱼但以贪欲之心求之也故云渔色荒于色则纪纲弛民之昏礼亦化之而废故逺色者所以立民之纪使不以色而废礼乱常也余并见前　逺去声】子云昏礼壻亲迎见于舅姑舅姑承子以授壻恐事之违也以此坊民妇犹有不至者【舅姑女之父母也承进也子女也论语注云送与之也仪礼父戒女曰夙夜无违命母戒女曰无违宫事皆恐事之违也末世礼壊故有男行而女不随者亦有亲迎而女不至者　成氏曰妇人谓夫之父母曰舅姑男子亦谓妻之父母曰舅姑但加外字耳夫妇齐体父母互相敬也　迎去声见音现】
　　中庸第三十一
　　【朱子章句】
　　【大学中庸已列四书故不具载】
　　表记第三十二
　　【郑氏曰记君子之徳见于仪表者】
　　子言之归乎君子隠而显不矜而庄不厉而威不言而信【方氏曰此篇称子言之者八皆总其大同之畧也称子曰者四十五皆列其小异之详也　应氏曰归乎之叹圣人周流不遇覩世道之益衰念仪刑之有本何必厯聘驾説而后足以行道哉隠而显即中庸所谓潜虽伏矣亦孔之昭是也不矜而庄不厉而威不言而信即所谓不动而敬不言而信是也中庸以是终篇葢示人以进徳之事表记以是为始葢发明圣人立教之故】子曰君子不失足于人不失色于人不失口于人是故君子貌足畏也色足惮也言足信也甫刑曰敬忌而罔有择言在躬【疏曰甫刑吕刑也甫侯为穆王説刑故称甫刑　马氏曰见其所可行而不虑其所可止则失足于人见其所可喜而不虑其所可怒则失色于人见其所可语而不虑其所可黙则失口于人不失足于人故貌足畏不失色于人故色足惮不失口于人故言足信　刘氏曰君子谨独不待矜而庄故不失足于人而貌足畏不待厉而威故不失色于人而色足惮不待言而信故不失口于人而言足信也葢其寻常敬忌故动处无不中节知此又引书以证之而义益显矣　为去声处上声中去声】子曰裼袭之不相因也欲民之母相渎也【裼袭见曲礼　应氏曰裼袭以示文质各有异宜所谓不相因者恐一时或有异事必易服从事各存其敬不以袭衣而因为裼不以袭衣而因为裼葢节文既辨而又不惮其劳则无相防之患】子曰祭极敬不继之以乐朝极辨不继之以倦【吕氏曰极敬者诚意至也苟至于乐则敬弛极辨者节文明也苟至于倦则入于苟简　乐音洛朝音潮】子曰君子慎以辟祸笃以不揜恭以逺耻【马氏曰笃者居其厚不居其薄处其实不处其华则辉光发于外而人不能揜也　应氏曰君子经徳不回所以正行则其戒谨笃恭皆非有为而为之也岂区区于避祸患防揜耻乎记礼之垂是言亦以晓人知避困辱之道耳　辟音避逺去声】子曰君子庄敬日强安肆日偷君子不以一日使其躬儳焉如不终日【马氏曰庄敬所以自强而有进徳之渐故日强安肆所以自弃而有败度之渐故日偷　应氏曰儳者防错不齐之貌心无所检束而纷纭杂乱遂至儳焉错出外既散乱而不整则内亦拘迫而不安故不能终日也若主一以直内而心广体胖何至于如不终日乎　儳仕鉴切】子曰齐戒以事鬼神择日月以见君恐民之不敬也【幽明之交上下之际尤其所当敬者故并言之　齐侧皆切见音现】子曰狎侮死焉而不畏也【马氏曰狎侮至于死而不畏者蔽其所防也】子曰无辞不相接也无礼不相见也欲民之毋相防也易曰初筮告再三渎渎则不告【易蒙卦辞谓凡占者初筮则诚敬必全若以明而治蒙必其学者如初筮之诚则当告之若如再筮三筮之渎慢则不必告之矣引此以言賔主之交际当慎始敬终如初筮之诚不可如再三筮之渎慢也　吕氏曰辞者相接之言如公与客宴曰寡人有不腆之酒以请吾子之与寡人须防焉使某也以请之类是也礼者相见之挚如羔鴈雉鹜之类是也必以辞必以礼者交际不可苟也苟则防防则不敬此交所以易疏也　告入声】子言之仁者天下之表也义者天下之制也报者天下之利也【应氏曰仁之体大而尊昭揭众善而人心俨然知所敬故曰表义之体方而严裁割事物而人心凛然知所畏故曰制报之为礼以交际往来彼感此应而有不容己者所以使人有文以相接有恩以相爱其何利如之】子曰以徳报徳则民有所劝以怨报怨则民有所惩诗曰无言不雠无徳不报太甲曰民非后无能胥以宁后非民无以辟四方子曰以徳报怨则寛身之仁也以怨报徳则刑戮之民也【以论语以直报怨以徳报徳之言观之此章恐非夫子之言　方氏曰以徳报怨则忘人之怨虽不足以有惩而众将徳之而冇裕矣故曰寛身之仁以怨报徳则忘人之徳既不足以有所劝而众且怨之而不容矣故曰刑戮之民】子曰无欲而好仁者无畏而恶不仁者天下一人而已矣是故君子议道自已而置法以民【吕氏曰安仁者天下一人而已则非圣人不足以性仁苟至于仁矣无恶也则众人皆可以为仁以圣人所性而议道则道无不尽以众人之可为而制法则法无不行　方氏曰欲而好仁则知者利仁之事也畏而恶不仁则畏罪者强仁之事也若所好生于无欲所恶生于无畏非中心安仁者不能故曰天下一人而已　好恶并去声】子曰仁有三与仁同功而异情与仁同功其仁未可知也与仁同过然后其仁可知也仁者安仁知者利仁畏罪者强仁仁者右也道者左也仁者人也道者义也厚于仁者薄于义亲而不尊厚于义者薄于仁尊而不亲【吕氏曰安仁利仁强仁三者之功同归于仁而其情则异此尧舜性之汤武身之五霸假之所以异也桓公九合诸侯一匡天下虽汤武之举不过乎是而其情则不同故其仁未可知也过者人所避有不幸而致焉周公使管叔以殷畔过于爱兄而已孔子对陈司败以昭公知礼过于讳君而已皆出乎情而其仁可知也道非仁不立义非人不行凡人之举动必右先而后左随之故曰仁右道左　知音智强上声】道有至有义有考至道以王义道以霸考道以为无失【应氏曰至道即仁也至道浑而无迹故得其浑全精粹以为王义道严而有方故得其裁割断制以为霸尽稽考之道而事不轻举焉亦可以无失矣　石梁王氏曰义道以霸非孔子之言　浑上声断丁玩切】子言之仁有数义有长短小大中心憯怛爱人之仁也率法而强之资仁者也诗云丰水有芑武王岂不仕诒厥孙谋以燕翼子数世之仁也国风曰我今不阅皇恤我后终身之仁也【仁有数言行仁之道非止一端葢为器重为道逺随其所举之多寡所至之逺近皆可谓之仁也义冇长短小大言义无定体在随事而制其宜也中心憯怛恻隠之端也故为爱人之仁率循古人之成法而勉强行之此为求仁之事资仁取诸人以为善也即上文强仁之意诗大雅文王有声之篇言丰水之傍以润泽生芑谷喻养成人才也武王岂不官使之乎言无遗才也圣人为后嗣计莫大于遗之以人才是欲传其孙之谋而燕安翼辅其子耳曾以下皆孙也故夫子以为数世之仁葢中心憯怛所发者深故所及者逺也国风邶风谷风之篇今诗作躬阅容也言我身且不见容何暇忧后事乎此但欲以仁终其身而已耳葢勉强资仁所发者浅故所及者近也　有数数如字憯七感切怛多八切强上声数世数上声遗才遗如字遗之遗去声】子曰仁之为器重其为道逺举者莫能胜也行者莫能致也取数多者仁也夫勉于仁者不亦难乎是故君子以义度人则难为人以人望人则贤者可知己矣【吕氏曰管仲之功微子之去箕子之囚比干之死皆得以仁名之语仁之尽则尧舜其犹病诸此仁所以取数之多也以义度人尽义以度人者也以人望人者举今之人相望也尽义以求人非圣人不足以当之故难为人举今之人相望则大贤愈于小贤故贤者可知己　胜平声夫音扶度入声】子曰中心安仁者天下一人而已矣大雅曰徳輶如毛民鲜克举之我仪图之惟仲山甫举之爱莫助之小雅曰髙山仰止景行行止子曰诗之好仁如此乡道而行中道而废忘身之老也不知年数之不足也俛焉日有孶孶毙而后已【大雅烝民之篇言徳之在人其轻如毛非难能也而民少能举之者尹吉甫于仪匹之中图谋之求其能举徳者乃惟仲山甫能举之我爱其人使其或有不及我思效忠以助之今吉甫虽爱山甫而欲助之而山甫全徳吉甫无可以致其助者也小雅车舝之篇言有髙山则人瞻望而仰之有景大之徳行则人视法而行之二止字皆语辞夫子引此两诗而赞之曰诗人之好仁如此哉中道而废言力竭而止若非力竭则不止也不足少也人老则未来之嵗月少矣俛焉无他顾之意孶孶勤勉之貌毙死也　应氏曰前章言仁重且逺而人不可以全责此又总叙而劝勉之　鲜上声上行去声好乡并去声】子曰仁之难成久矣人人失其所好故仁者之过易辞也子曰恭近礼俭近仁信近情敬让以行此虽有过其不甚矣夫恭寡过情可信俭易容也以此失之者不亦鲜乎诗云温温恭人维徳之基【仁之难成私欲闲之也私意行则所好非所当好故曰失其所好也苟志于仁虽或有过其情则善故不待多言而可辨故曰易辞也恭俭信三者未足以为仁而亦行仁之资曰不甚曰鲜皆勉人致力于此可以由此寡过而进徳也诗大雅抑之篇　石梁王氏曰信近情当为情近信　好去声易去声下同夫平声鲜上声间去声】子曰仁之难成久矣唯君子能之是故君子不以其所能者病人不以人之所不能者愧人是故圣人之制行也不制以己使民有所劝勉愧耻以行其言礼以节之信以结之容貌以文之衣服以移之朋友以极之欲民之有壹也小雅曰不愧于人不畏于天【吕氏曰圣人制行以立教必以天下之所能行者为之法所以为达道也惟不制乎已故民知跂乎此而有所劝勉知不及乎此而有所愧耻则于仁也知所向矣非特此也制礼以节其行而使之齐立信以结其忘而使之固容貌以验其文之着于外衣服以称其徳之有于中朋友切磋相成以至于极而后己应氏曰五者辅道而夹持之欲其趋向之专壹也纵有懈怠而欲为恶者独不愧于人而畏于天乎　小雅何人斯之篇　制行行去声移读为称去声】是故君子服其服则文以君子之容有其容则文以君子之辞遂其辞则实以君子之徳是故君子耻服其服而无其容耻有其容而无其辞耻有其辞而无其徳耻有其徳而无其行是故君子衰绖则有哀色端冕则有敬色甲胄则有不可辱之色诗云维鹈在梁不濡其翼彼其之子不称其服【此承上文容貌衣服而言欲有其徳行以实之也徳谓得之于己行谓见之于事诗曺风侯人之篇鹈鹈鹕也俗名淘河鹈鹕当入水中食鱼今乃在鱼梁之上窃人之鱼以食未尝濡湿其翼如小人居髙位以窃禄而不称其服也　行去声衰音催称去声】子言之君子之所谓义者贵贱皆有事于天下天子亲耕粢盛秬鬯以事上帝故诸侯勤以辅事于天子【应氏曰义者截然正方而无偏私也知贱之事贵而不知贵之率贱岂絜矩之道哉故天子竭力致敬以事乎上帝则诸侯亦服勤以辅乎天子也　盛平声絜胡结切】子曰下之事上也虽有庇民之大徳不敢有君民之心仁之厚也是故君子恭俭以求役仁信让以求役礼不自尚其事不自尊其身俭于位而寡于欲让于贤卑己而尊人小心而畏义求以事君得之自是不得自是以听天命诗云莫莫葛藟施于条枚凯弟君子求福不回其舜禹文王周公之谓与有君民之大徳有事君之小心诗云惟此文王小心翼翼昭事上帝聿懐多福厥徳不回以受方国【役犹为也得之不得即中庸获乎上不获乎上也诗大雅旱麓之篇莫莫茂宻也藟似葛枝曰条榦曰枚严氏云是葛也藟也乃蔓于本之枝榦喻文王凭先祖之功而起也文王凯乐弟易其求福不回邪也表记言得之自是不得自是以听天命遂引此章葢有一毫觊幸之心则邪矣诗大雅大明之篇言文王小心翼翼然恭敬以明事上帝遂能懐来多福葢其徳不回邪故受此四方侯国之归也　应氏曰数章之内自恭近礼俭近仁信近情之后又言恭俭役仁信让役礼曰自卑而尊人又曰自卑而民敬尊之曰不自尚其事不自尊其身又曰不自大其事不自尚其功　万音垒施音异弟音悌与平声】子曰先王諡以尊名节以壹惠耻名之浮于行也是故君子不自大其事不自尚其功以求处情过行弗率以求处厚彰人之善而美人之功以求下贤是故君子虽自卑而民敬尊之子曰后稷天下之为烈也岂一手一足哉唯欲行之浮于名也故自谓便人【諡以尊名为美諡以尊显其声名也壹专也惠善也善行虽多难以枚举但节取其大者以专其善故曰节以壹惠也以求处情谓君子所以不自大尚其事功者以求处情实不肯虚为矫饰也过行弗率以求处厚者谓若有过髙之行则不敢率循惟求以处乎笃厚之道而已本分上不可加毫末也后稷教民稼穑为周之始祖其功烈之在天下岂一人之手一人之足遵而用之哉固当以仁圣自居矣惟欲行过于名也故自谓便习民事之人而已　行去声处上声分去声】子言之君子之所谓仁者其难乎诗云凯弟君子民之父母凯以强教之弟以説安之乐而毋荒有礼而亲威庄而安孝慈而敬使民有父之尊有母之亲如此而后可以为民父母矣非至徳其孰能如此乎【吕氏曰强教之者以道驱之如佚道使民虽劳不怨者也説安之者得其心之谓也説以使民民忘其劳説以犯难民忘其死者也乐説安也毋荒则有教矣威庄强教也安则説矣孝慈説也敬则有教矣强教则父之尊存焉説安则母之亲存焉此言君子仁民之道如此非圣人莫能与也　弟音悌强平声説音悦乐音洛犯难难去声与去声】今父之亲子也亲贤而下无能母之亲子也贤则亲之无能则怜之母亲而不尊父尊而不亲水之于民也亲而不尊火尊而不亲土之于民也亲而不尊天尊而不亲命之于民也亲而不尊鬼尊而不亲【下无能贱其无能之子也　应氏曰命者造化所以示人者也显而易见故人玩之鬼幽而难测故人畏之或曰命谓君之教令故下文言夏道尊命　易去声夏上声】子曰夏道尊命事鬼敬神而逺之近人而忠焉先禄而后威先赏而后罚亲而不尊其民之敝惷而愚乔而野朴而不文殷人尊神率民以事神先鬼而后礼先罚而后赏尊而不亲其民之敝荡而不静胜而无耻周人尊礼尚施事鬼敬神而逺之近人而忠焉其赏罚用爵列亲而不尊其民之敝利而巧文而不惭贼而敝【先禄后威先赏后罚皆是忠厚感人之意故民虽知亲其上而尊君之意则未也故曰亲而不尊惷愚骄傲鄙野质朴之敝皆忠之末流也殷人欲矫其敝故以敬畏为道以事神之道率民先其鬼之不可知者后其礼之可知者先其罚之可畏后其赏之可慕尊则尊矣而亲爱之情则无由生也故曰尊而不亲流荡而不知静定之所者尊上鬼神之敝务自胜以免刑而无耻者先罚后赏之敝也周人见其然故尊礼以矫后礼之失尚施惠以为恩亦如夏时之近人而忠其赏罚亦无先后但以爵列之髙下为准如车服土田之赏有命数之异刑罚之施有八辟之议及命夫命妇不躬坐狱讼之类皆是也故亦如夏世之亲而不尊其后民皆便利而多机巧美文辞而言之不怍贼害而蔽于理皆尊礼太过文没其实之所致　应氏曰三代之治其始各有所尊其终各有所敝夏之道惟思尽心于民惟恐人之有所不正不得不重其文告之命逺神近人后威先禄皆其忠实之过而徇于近也近则失之玩故商矫之而尊神焉君民上下情不相接率民事神先鬼先罚后礼后赏而逺于物也逺则失于亢故周矫之而尊礼焉礼文委曲而徇人礼繁文胜利巧而赋其敝又有甚者焉凡此非特见风气既开而浇漓之日异抑亦至徳之不复见而已欤石梁王氏曰此一章未敢信以为孔子之言　夏上声下并同逺去声憃尸容切乔音骄施去声辟音辟复扶又切】子曰夏道未渎辞不求备不大望于民民未厌其亲殷人未渎礼而求备于民周人强民未渎神而赏爵刑罚穷矣【未渎辞以其尊命也未渎礼以其后礼也未渎神以其敬神而逺之也不求备不大望于民即省刑罚薄税敛之事未厌其亲尊君亲上之心自不能忘也言夏之民未厌其亲则殷周之民不然矣强民言殷民不服而成王周公化之之难也赏爵刑罚之制至周而详悉备具无以复加故曰穷矣穷极也一説赏爵不能劝善刑罚不能止恶故曰穷　强上声敛复并去声】子曰虞夏之道寡怨于民殷周之道不胜其敝子曰虞夏之质殷周之文至矣虞夏之文不胜其质殷周之质不胜其文【前章言夏殷周之事此又兼言虞氏以起下章　上胜音升下二如字】子言之曰后世虽有作者虞帝弗可及也已矣君天下生无私死不厚其子子民如父母有憯怛之爱有忠利之教亲而尊安而敬威而爱富而有礼惠而能散其君子尊仁畏义耻费轻实忠而不犯义而顺文而静寛而有辨甫刑曰徳威惟威徳明惟明非虞帝其孰能如此乎【吕氏曰憯怛之爱犹慈母之爱非责报于其子也非要誉于他人也发于诚心而已忠利之教者若使契为司徒教以人伦作为衣裳舟楫臼杵弧矢宫室棺椁书契使天下利用而不倦是皆有教人以善之诚无所不利之功者也富而有礼节于物者也惠而能散周于物者也义以相正而不伤乎割文以相接而不伤乎动故寛裕有容而容之中有辨焉　应氏曰生无私有天下而不与也死不厚其子传诸贤而为天下得人也生死无所私而心乎斯民真若父母之于子亲而尊至惠而能散犹元气之运妙用无迹此中庸所谓用其中于民也其君子化之皆为全徳尊仁畏义不敢犯天下之公理耻费轻实不敢徇一己之私欲耻费用者俭于自奉也轻财实者薄于言利也自庇民大徳而下凡三章言臣道之难于尽仁惟舜禹文王周公可以为仁之厚而后稷庶几近之自凯弟君子而下凡四章言君道之难于尽仁惟虞帝可以为徳之至而夏商周皆未免有所偏也】子言之事君先资其言拜自献其身以成其信是故君有责于其臣臣有死于其言故其受禄不诬其受罪益寡【应氏曰资凭藉也古之为臣其经世之学皆豫定于胷中至于事君则前定之规模先形于言以为借然后自献其身以成其信自献者非屈己以求售也如书之自靖自献致命而无所愧也畎亩幡然之数语説命对扬之三篇此伊傅先资之言也齐桓问答而为书燕昭命下而有对此管乐先资之言也言于先而信于后无一不酬者后世若登坛东向之答草庐三顾之策亦庶几焉　马氏曰受禄不诬言不素餐也】子曰事君大言入则望大利小言入则望小利故君子不以小言受大禄不以大言受小禄易曰不家食吉【不家食吉大畜之彖辞也谓大畜之君子才徳所蕴者大则当食禄于朝以有为于天下而不食于家则吉此言不以大言受小禄所谓达可行于天下而后行之者也　吕氏曰大言所言者大也小言所言者小也利及天下泽及万世大利也进一介之善治一官之事小利也谏行言听利斯从之矣先儒谓利为禄赏人臣事君各效其忠而已言入而遂望其禄赏乃小人之道非所以事君也所谓不以小言受大禄不以大言受小禄者此君之所以报臣非臣之所以望君也受之有义亦称其大小而已小言而大禄则报逾其分大言而小禄则君不我知亦不可受也　石梁王氏曰此非孔子之言】子曰事君不下达不尚辞非其人弗自小雅曰靖共尔位正直是与神之听之式谷以女【下达谓趋乎污下如曰吾君不能如曰长君之恶逢君之恶皆是也伊尹使君为尧舜之君孟子非尧舜之道不陈则谓之上达也尚辞利口捷给也自所由以进者也小雅小明之篇言人臣能安靖恭敬其职位惟正直之道是与则神明听之将用福禄与汝矣以与也　共音恭女音汝长上声】子曰事君逺而谏则讇也近而不谏则尸利也子曰迩臣守和宰正百官大臣虑四方【吕氏曰陵节犯分以求自达故曰讇怀禄固宠主于为利故曰尸利也　方氏曰所谓守和者过于和则流而为同不及于和则乖而为异故在于能守守则适中而无过与不及之患矣应氏曰宰以职言大臣以位言自三公以下皆是不特六卿其序则先君徳而后朝廷先朝廷而后天下也石梁王氏曰逺而谏则讇非孔子之言　讇音谄分去声为利为去声】子曰事君欲谏不欲陈诗云心乎爱矣瑕不谓矣中心藏之何日忘之【谏者止君之失陈者君之失也诗小雅隰桑之篇瑕诗作遐本谓我心爱慕此贤者思相与语以其相去遐逺故不得共语然欲发之言藏于我心何日而忘之乎此记者借以为喻言我有爱君之心欲谏其过胡不言乎纵未得进谏亦藏于心而不忘但不以语他人耳　语去声】子曰事君难进而易退则位有序易进而难退则乱也故君子三揖而进一辞而退以逺乱也【吕氏曰所谓有序者小徳役大徳小贤役大贤之谓也所谓乱者贤不肖倒置之谓也君信我可以为师非学焉而后臣之则不进也信我可以执国政虽待以季孟之间亦不进也膰肉不至而即行灵公问陈而即行君子之道正君而已枉己者未有能直人者也人之相见三揖至于阶三让以賔升而其退也一辞而出主人拜送賔去不顾若主人之敬未至而强进主人之意已懈而不辞则賔主之分乱矣可仕可己可见可辞进退之义一也　易逺并去声强上声分去声】子曰事君三违而不出竟则利禄也人虽曰不要吾弗信也【违犹去也不出竟实无去志也谓非要利可乎　吕氏曰孔子去鲁迟迟吾行以不忍于父母之国也孟子去齐三宿出昼冀齐王之悔悟也然卒出竟以去君子之义可见矣　竟上声要平声】子曰事君慎始而敬终子曰事君可贵可贱可富可贫可生可杀而不可使为乱【马氏曰在物者有命故可贵可贱可生可杀在己者有义故不可使为乱也】子曰事君军旅不辟难朝廷不辞贱处其位而不履其事则乱也故君使其臣得志则慎虑而从之否则孰虑而从之终事而退臣之厚也易曰不事王侯髙尚其事【吕氏曰乱者如丝之不治而无绪也臣受君命虽有所合不敢以得志而自满故慎虑而从之乃临事而惧好谋而成者也有所不合又非所宜辞亦不敢怨于不得志故孰虑而从之卒事则致为臣而去故可以自免而不累于上故曰臣之厚也易蛊之上九事之终且无位也有似乎仕焉而已者故曰不事王侯乃可以髙尚其事而不见役于人也　辟音避难去声朝音潮处上声孰熟通好去声】子曰唯天子受命于天士受命于君故君命顺则臣有顺命君命逆则臣有逆命诗曰鹊之姜姜鹑之贲贲人之无良我以为君【诗卫风鹑之奔奔篇严氏云鹑之奔奔然鬭者不乱其匹也鹊之彊彊然刚者不淫其匹也刺宣姜与公子顽非匹偶也人之不善者我乃以为小君乎　吕氏曰天道无私莫非理义君所以代天而治者推天之理义以治斯人而已天叙天秩天命天讨莫非天也臣之受命于君者命合乎理义为顺天命不合则为逆天命顺则为臣者将不令而行逆则为臣者虽令不从矣　而治治如字以治治平声】子曰君子不以辞尽人故天下有道则行有枝叶天下无道则辞有枝叶【不以辞尽人谓不可以言辞而尽见其人之实葢有言者不必有徳也行有枝叶根本盛而条达者也辞有枝叶则芜辞蔓説而已此皆世教盛衰所致故以有道无道言之　行去声】是故君子于有丧者之侧不能赙焉则不问其所费于有病者之侧不能馈焉则不问其所欲有客不能馆则不问其所舎故君子之接如水小人之接如醴君子淡以成小人甘以壊小雅曰盗言孔甘乱是用餤【三者不能则不问不可以虚言待人也接交也小雅巧言之篇盗言小人谗贼之言也餤进也　餤音炎】子曰君子不以口誉人则民作忠故君子问人之寒则衣之问人之饥则食之称人之善则爵之国风曰心之忧矣于我归説【誉者扬人之善而过其实者也国风曹风蜉蝣之篇诗人忧昭公之无所依故曰其于我而归税乎説读为税舎息也　誉平声衣去声食音嗣説音税】子曰口惠而实不至怨葘及其身是故君子与其有诺责也宁有己怨国风曰言笑晏晏信誓旦旦不思其反反是不思亦已焉哉【国风卫风氓之篇晏晏和柔也旦旦明也始焉不思其反覆今之反覆是始者不思之过也今则无如之何矣故曰亦已焉哉　吕氏曰有求而不许始虽咈人之意而终不害乎信故其怨小诺人而不践始虽不咈人意而终害乎信故其责大　葘音灾】子曰君子不以色亲人情疏而貌亲在小人则穿窬之盗也与子曰情欲信辞欲巧【情欲信即大学意诚之谓也巧当作考即曲礼则古昔称先王之谓也否则为无稽之言矣　吕氏曰穿窬之盗欺人之不见以为不义而已色亲人者巧言令色足恭无诚心以将之情疏貌亲主于为利亦欺人之不见也孔子曰色厉而内荏譬诸小人其犹穿窬之盗也与孟子曰士未可以言而言是以言餂之也是皆穿窬之类也二者亦欺人之不见以为不义故所以为穿窬也　石梁王氏曰辞欲巧决非孔子之言巧言令色鲜矣仁】子言之昔三代明王皆事天地之神明无非卜筮之用不敢以其私防事上帝是以不犯日月不违卜筮卜筮不相袭也【不相袭説见曲礼刘氏曰此段经文言事天地神明无非卜筮之用而又云大事有时日吕氏以为冬夏至祀天地四时迎气用四立他祭祀之当卜日者不可犯此素定之日非此则其他自不可违卜筮也然曲礼止云大飨不问卜周官太宰祀五帝卜日祀大神示亦如之太卜大祭祀眡髙命龟春秋鲁礼又有卜郊之文郊特牲又有郊用辛之语是葢互相抵牾未有定説又如卜筮不相袭大事卜小事筮而洪范有龟从筮从龟从筮逆之文簭人有凡国之大事先簭而后卜太卜又凡事涖卜又如外亊用刚日内事用柔日而特牲社用甲召诰丁巳郊戊午杜洛诰戊辰烝祭嵗凡此皆不合礼家之説未知所以一之也姑阙以俟知者　示祗同眡视同簭祀同召音邵】大事有时日小事无时日有筮外事用刚日内事用柔日不违龟筮子曰牲牷礼乐齐盛是以无害乎鬼神无怨乎百姓【大事祭大神也小事祭小神也外刚内柔见曲礼详文理不违龟筮四字当在牲牷礼乐齐盛之下以其一听于龟筮故神人之心皆顺也　齐音粢盛音成】子曰后稷之祀易富也其辞恭其欲俭其禄及子孙诗曰后稷兆祀庶无罪悔以迄于今【富备也诗大雅生民之篇兆诗作肇始也以迄于今明其禄及子孙也　易去声】子曰大人之器威敬天子无筮诸侯有守筮天子道以筮诸侯非其国不以筮卜宅寝室天子不卜处大庙【龟防之为器圣人所以寓神道之教故言大人之器也以其威敬而不敢玩防故大事则用小事则否天子无筮惟用卜也而又云道以筮者谓在道途中则用筮也守筮谓在国居守有事则用筮也龟亦曰守龟左传国之守龟何事不卜非其国不筮谓出行在他国不欲人疑其吉凶之问也宅居也诸侯出行则必卜其所处之地虑他故也大庙天子所必当处之地故不卜也守去声处上声大音泰】子曰君子敬则用祭器是以不废日月不违龟筮以敬事其君长是以上不渎于民下不防于上【敬其礼故用祭器敬其事故询龟筮不渎不防以其敬故也　疏曰敬事君长谓诸侯朝天子及小国之于大国】
　　缁衣第三十三
　　子言之曰为上易事也为下易知也则刑不烦矣【吕氏曰上好信则民莫敢不用情易事者以好信故也易知者以用情故也若上以禨心待民则民亦以禨心待其上奸生诈起欲刑之不烦不可得矣　易去声】子曰好贤如缁衣恶恶如巷伯则爵不渎而民作愿刑不试而民咸服大雅曰仪刑文王万国作孚【缁衣郑国风首篇美郑武公之诗小雅巷伯寺人刺幽王之诗大雅文王之篇国诗作邦吕氏曰好贤必如缁衣之笃则人知上之诚好贤矣不必爵命之数劝而民自起愿心以敬上故曰爵不渎】
　　【而民作愿恶恶必如巷伯之深则人知上之诚恶恶矣不必刑罚之施而民自畏服故曰刑不试而民咸服文王好恶得其正而一出乎诚心故为天下之所仪刑徳之所以孚乎下也　愿愿同数入声】子曰夫民教之以徳齐之以礼则民有格心教之以政齐之以刑则民有遯心故君民者子以爱之则民亲之信以结之则民不倍恭以涖之则民有孙心甫刑曰苗民匪用命制以刑惟作五虐之刑曰法是以民有恶徳而遂絶其世也【遯谓逃遯苟免也　应氏曰命当依书作灵善也石梁王氏曰仿论语为此言意便不足　孙去声】子曰下之事上也不从其所令从其所行上好是物下必有甚者矣故上之所好恶不可不慎也是民之表也【大学曰其所令反其所好而民不从　好恶并去声】子曰禹立三年百姓以仁遂焉岂必尽仁诗云赫赫师尹民具尔瞻甫刑曰一人有庆兆民頼之大雅曰成王之孚下土之式【岂必尽仁者言不必朝廷尽是仁人而后足以化民也得一仁人为民之表则天下皆仁矣所谓君仁莫不仁也此所以禹以一仁君立三年而百姓皆以仁遂故引诗书以明之诗小雅节南山之篇赫赫显盛貌师尹周太师尹氏也具俱也大雅下武之篇言武王能成王者之徳孚信于民而天下皆法式之　节音截】子曰上好仁则下之为仁争先人故长民者章志贞教尊仁以子爱百姓民致行己以説其上矣诗云有梏徳行四国顺之【章志者明吾好恶之所在也贞教者身率以正也所志所教莫非尊仁之事以此为爱民之道是以民皆感其子爱之心致力于行己之善而悦其上如子从父母之命也诗大雅抑之篇梏当依诗作觉言有能觉悟人以徳行者则四国皆服从之也　好去声长上声説音悦梏读作觉行去声】子曰王言如丝其出如纶王言如纶其出如綍故大人不倡防言可言也不可行君子弗言也可行也不可言君子弗行也则民言不危行而行不危言矣诗云淑慎尔止不諐于仪【纶绶也疏云如宛转绳綍引棺大索也危髙也诗大雅抑之篇止容止也諐过也　吕氏曰大人王公之谓也防言无根不定之言也易曰诬善之人其辞防为人上者倡之以诚慤笃实之言天下犹有欺诈以罔上者苟以防言倡之则天下荡然虚浮之风作矣可不慎乎可言而不可行过言也可行而不可言过行也君子弗言弗行则言行不越乎中民将效之言不敢髙于行而言之必可行也行不敢髙于言而必为可继之道也　綍音弗行去声諐愆同】子曰君子道人以言而禁人以行故言必虑其所终而行必稽其所敝则民谨于言而慎于行诗云慎尔出话敬尔威仪大雅曰穆穆文王于缉熙敬止【道化诲之也道人以言而必虑其所终恐其行之不能至则为虚诞也禁谨饬之也禁人以行而必稽其所敝虑其末流之或偏也如是则民皆谨言而慎行矣诗大雅抑之篇大雅文王之篇朱子云穆穆深逺之意于叹美辞缉继续也熙光明也敬止无不敬而安所止也两引诗皆为谨言行之证　吕氏曰进取于善者夷考其行而不掩犹不免于狂况不在于善者乎故曰言必虑其所终夷惠之清和其末犹为隘与不恭故曰行必稽其所敝文王之徳亦不越敬其容止而已　道行并去声话胡快切于音乌】子曰长民者衣服不贰从容有常以齐其民则民徳壹诗云彼都人士狐裘黄黄其容不改出言有章行归于周万民所望【诗小雅都人士之篇周忠信也　马氏曰狐裘黄黄服其服也其容不改文以君子之容也出言有章遂以君子之辞也行归于周实以君子之徳也　从音聪行去声】子曰为上可望而知也为下可述而志也则君不疑于其臣而臣不惑于其君矣尹吉曰惟尹躬及汤咸有壹徳诗云淑人君子其仪不忒【君之待臣表里如一故曰可望而知臣之事君一由忠诚其职业皆可称述而记志此所以上下之间不疑不惑也尹告伊尹告太甲之书也今咸有一徳篇文诗曹风鸤鸠之篇引书以证君臣相得又引诗以证壹徳之义　吉读作告】子曰有国家者章善瘅恶以示民厚则民情不贰诗云靖共尔位好是正直【郑本作章义今从书作善　吕氏曰章明也瘅病也明之斯好之矣病之斯恶之矣善居其厚恶居其薄此所以示民厚也好善恶恶之分定民情所以不贰也诗小雅小明之篇引之以明章善之义　瘅丁但切共平声】子曰上人疑则百姓惑下难知则君长劳故君民者章好以示民俗慎恶以御民之淫则民不惑矣臣仪行不重辞不援其所不及不烦其所不知则君不劳矣诗云上帝板板下民卒小雅曰匪其止共维王之卭【诗大雅板之篇板板反戾之意卒尽也诗作瘅病也假上帝以言幽王反其常道使下民尽病也小雅巧言之篇卭病也言此谗人非止于敬徒为王之卭病耳板诗证君道之失巧言诗证臣道之失也　吕氏曰以君之力所不能及而援其君则君难从以君之智所不能知而烦其君则君难听徒为难从难听以劳其君而无益非所以事君也　方氏曰示民不以信则为上之人可疑可疑则百姓其有不感者乎事君不以忠则为下之人难知难知则君长其有不劳者乎章其所好之善故足以示民而成俗慎其所恶之恶故足以御民而不淫若是则上下无可疑者故曰民不惑矣臣有可仪之行而所重者不在乎辞则凡有所行者无伪行矣苟有所言者无虚辞矣　丁但切卭音穷】子曰政之不行也教之不成也爵禄不足劝也刑罚不足耻也故上不可以防刑而轻爵康诰曰敬明乃罚甫刑曰播刑之不迪【康诰甫刑皆周书播布也不字衍言伯夷布刑以启迪斯民也　吕氏曰政不行教不成由上之人爵禄刑罚之失当也爵禄非其人则善人不足劝刑罚非其罪则小人不足耻此之谓防刑轻爵】子曰大臣不亲百姓不寜则忠敬不足而富贵已过也大臣不治而迩臣比矣故大臣不可不敬也是民之表也迩臣不可不慎也是民之道也君毋以小谋大毋以逺言近毋以内图外则大臣不怨迩臣不疾而逺臣不蔽矣叶公之顾命曰毋以小谋败大作毋以嬖御人疾庄后毋以嬖御士疾庄士大夫卿士【大臣不见亲信则民不服从其令故不寜也此葢由臣之忠不足于君君之敬不足于臣徒富贵之太过而然耳由是迩臣之党相比以夺大臣之柄而使之不得治其事故大臣所以不可不敬者以其为民所瞻望之仪表也迩臣所以不可不慎者以君之好恶系焉乃民之所从以为道者也人君不使小臣谋大臣则大臣不至于怨乎不以不使逺臣间近臣则近臣不至于疾其君不使内之宠臣图四方宣力之士则逺臣之贤无所壅蔽而得见知于上矣叶公楚叶县尹沈诸梁字子髙僭称公顾命临死回顾之言也毋以小谋败大作谓不可用小臣之谋而败大臣所作之事也疾毁恶之也庄犹正也敬也君所取正而加敬之谓也比毗至切叶失涉切】子曰大人不亲其所贤而信其所贱民是以亲失而教是以烦诗云彼求我则如不我得执我仇仇亦不我力君陈曰未见圣若己弗克见既见圣亦不克由圣【亲善逺恶人心所同所谓举直错诸枉则民服今君既不亲贤故民亦不亲其上教令徒烦无益也诗小雅正月之篇言彼小人初用事求我以为法则惟恐不得既而不合则空执留之视如仇雠然不用力于我矣仇仇者言不一仇之无往而不忤其意也君陈周书兼引之皆为不亲贤之证】子曰小人溺于水君子溺于口大人溺于民皆在其所防也夫水近于人而溺人徳易狎而难亲也易以溺人口费而烦易出难悔易以溺人夫民闭于人而有鄙心可敬不可慢易以溺人故君子不可以不慎也【小人民也溺为其所陷也水为柔物人易近之然其徳虽可狎而势不可亲忘险而不知戒则溺矣君子士大夫也言行君子之枢机出好兴戎皆由于口于己费则于人烦出而召祸不可悔矣大人谓天子诸侯也国以民存亦以民亡葢惟其蔽于情而不可以理喻故鄙陋而不通书言可畏非民此所以不可慢也弃而不保则离叛继之矣三者皆在其所亵故曰君子不可不慎也　易去声闭读为蔽为其为去声】太甲曰毋越厥命以自覆也若虞机张往省括于度则释兑命曰惟口起羞惟甲胄起兵惟衣裳在笥惟干戈省厥躬太甲曰天作孽可违也自作孽不可以逭尹吉曰惟尹躬先见于西邑夏自周有终相亦惟终【毋书作无伊尹告太甲不可颠越其命以自取覆亡虞虞人也机弩牙也括矢括也度者法度射者之所准望释发也言如虞人之射弩机既张必往察其括之合于法度然后发之则无不中也传説告髙宗谓言语所以文身轻出则有起羞之患甲胄所以卫身轻动则有起戎之忧衣裳所以命有徳谨于在笥者戒轻与也干戈所以讨有罪严于省躬者戒轻动也孽灾也追逃也夏都安邑在亳之西故曰西邑夏国语曰忠信为周言夏之先王以忠信有终故其辅相者亦能有终也凡四引书皆明不可不慎之意　省悉井切兑音悦逭乎乱切吉读为告先旧本作天今从书相去声中去声】子曰民以君为心君以民为体心庄则体舒心肃则容敬心好之身必安之君好之民必欲之心以体全亦以体伤君以民存亦以民亡诗云昔吾有先正其言明且清国家以寜都邑以成庶民以生谁能秉国成不自为正卒劳百姓君雅曰夏日暑雨小民惟曰怨资冬祈寒小民亦惟曰怨【此承上文大人溺于民之意而言昔吾有先正以下五句逸诗也下三句今见小雅节南山之篇言今日谁人秉持国家之成法乎师尹实秉持之乃不自为政而信任羣小终劳苦百姓也君牙周书资书作咨此传写之误而下复缺一咨字郑不取书文为定乃读资为至今从书以资字属上句　方氏曰民以君为心者言好恶从于君也君以民为体者言休戚同于民也体虽致用于外然由于心之所使故曰心好之身必安之心虽为主于内然资乎体之所保故曰心以体全亦以体伤　雅读为牙资咨同】子曰下之事上也身不正言不信则义不壹行无类也子曰言有物而行有格也是以生则不可夺志死则不可夺名故君子多闻质而守之多志质而亲之精知略而行之君陈曰出入自尔师虞庶言同诗云淑人君子其仪一也【义不壹或从或违也行无类或善或否也君陈书言谋政事者当出入反覆与众人共虞度其可否而观庶言之同异也诗曹风鸤鸠之篇引以证义壹行类吕氏曰有物则非失实之言有格则无逾矩之行归于一而不可变生乎由是死乎由是故志也名也不可得而夺也多闻所闻博也多志多见而识之者也质正也不敢自信而质正于众人之所同然后用之也守之者服膺勿失也亲之者问学不厌也虽由多闻多知而得之又当精思以求其至约而行之略者约也此皆义壹行类之道也　行去馨】子曰唯君子能好其正小人毒其正故君子之朋友有乡其恶有方是故迩者不惑而逺者不疑也诗云君子好仇【旧读正为匹今从吕氏说读如字葢君子与君子以同道为朋小人与小人以同利为朋君子固好其同道之朋矣小人亦未尝不好其同利之朋不当言毒害其匹也小人视君子如仇雠常有祸之之心此所谓毒其正也君子所好不可以非其人故曰朋友有乡所恶不可以及善人故曰其恶有方前章言章善瘅恶以示民厚则民情不贰今好恶既明民情归一故迩者逺者不惑不疑也诗周南闗雎之篇言君子有良善之仇匹引以证同道之朋　好乡恶并去声好仇好如字】子曰轻絶贫贱而重絶富贵则好贤不坚而恶恶不着也人虽曰不利吾不信也诗云朋友攸摄摄以威仪【诗大雅既醉之篇言朋友所以相捡摄者在威仪以喻不在贫贱富贵也　马氏曰贤者宜富贵而富贵者未必皆贤恶者宜贫贱而贫贱者未必皆恶于其贫贱而轻有以絶之则是好贤不坚也于其富贵而重有以絶之则是恶恶不着也是志在于利而不在于道人虽曰不利者吾不信也】子曰私惠不归徳君子不自留焉诗云人之好我示我周行【上文言好恶皆当循公道故此言人有私恵于我而不合于徳义之公君子决不留之于己也诗小雅鹿鸣之篇周行大道也言人之好爱我者示我以大道而已引以明不留私惠之义　好去声行如字】子曰苟有车必见其轼苟有衣必见其敝人苟或言之必闻其声苟或行之必见其成葛覃曰服之无射【吕氏曰此言有是物必有是事登车而有所礼则凭轼有轼则有车无车则何所凭而式之乎衣之久必敝有衣然后可敝无衣则何敝之有言必有声行必有成亦犹是也葢诚者物之终始不诚无物引葛覃言实有是服乃可久服而无厌也　射音亦】子曰言从而行之则言不可饰也行从而言之则行不可饰也故君子寡言而行以成其信则民不得大其美而小其恶诗云白圭之玷尚可磨也斯言之玷不可为也小雅曰允也君子展也大成君奭曰在昔上帝周田观文王之徳其集大命于厥躬【从顺也谓顺于理也言顺于理而行之则言为可用而非文饰之言矣行顺于理而言之则行为可称而非文饰之行矣言之不怍则为之也难寡言而行即讷于言而敏于行之意以成其信谓言行皆不妄也大其美者所以要誉小其恶者所以饰非皆言之所为也君子寡言以示教故民不得如此诗大雅抑之篇玷缺也小雅车攻之篇允信也展诚也君奭周书言昔者上帝降割罚于殷而申重奬劝文王之徳集大命于其身使有天下抑诗证言不可饰车攻诗证行不可饰引书亦言文王之实有此徳也上行如字下二行去声寡旧读为顾今如字周田观读为割申劝要平声】子曰南人有言
　　曰人而无恒不可以为卜筮古之遗言与龟筮犹不能知也而况于人乎诗云我龟既厌不我告犹兑命曰爵无及恶徳民立而正事纯而祭祀是为不敬事烦则乱事神则难易曰不恒其徳或承之羞恒其徳侦妇人吉夫子凶【论语言不可以作巫医是为巫为医此言为卜筮乃是求占于卜筮龟筮犹不能知言无常之人虽先知如龟防亦不能定其吉凶况于人乎诗小雅小旻之篇犹谋也言卜筮烦数龟亦厌之不复告以所谋之吉凶也易恒卦三五爻辞承进也妇人之德从一而终故吉夫子制义故从妇则凶也　应氏曰引兑命有误当依今书文　冯氏曰此篇多依仿圣贤之言而理有不纯义有不足者多矣　与平声兑音悦侦贞同】
　　奔丧第三十四
　　奔丧之礼始闻亲丧以哭答使者尽哀问故又哭尽哀遂行日行百里不以夜行唯父母之丧见星而行见星而舎若未得行则成服而后行过国至竟哭尽哀而止哭辟市朝望其国竟哭【始闻亲丧总言五服之亲也不以夜行避患害也未得行若奉君命而使事未竟也辟市朝为惊众也　使去声竟音境辟音避朝音潮】至于家入门左升自西阶殡东西面坐哭尽哀括发袒降堂东即位西乡哭成踊袭绖于序东绞带反位拜賔成踊送賔反位【此言奔父丧之礼为人子者升降不由阼阶今父新死未忍异于生故入自门左升自西阶也在家而亲死则并纚小敛毕乃括发此自外而至故即括发而袒衣也郑云已殡者位在下此奔丧在殡后故自西阶降而即其堂下东之位也袭绖者掩其袒而加要绖也序东者在堂下而当堂上序墙之东也不散麻者亦异于在家之节也此绞带即袭绖之绖非象革带之绞带也绖重象革带之绞带轻反位复先所即之位也凡拜賔皆就賔之位而拜之拜竟则反己之位而哭踊也成踊説见前　乡去声散上声】有賔后至者则拜之成踊送賔皆如初众主人兄弟皆出门出门哭止阖门相者告就次于又哭括发袒成踊于三哭犹括发袒成踊三日成服拜賔送賔皆如初【皆如初者如先次之拜賔成踊与送賔反位也次倚庐也在中门外又哭明日之朝也三哭又其明日之朝也皆升堂而括发且袒如始至时三日三哭之明日也相去声】奔丧者非主人则主人为之拜賔送賔奔丧者自齐衰以下入门左中庭北面哭尽哀免麻于序东即位袒与主人哭成踊于又哭三哭皆免袒有賔则主人拜賔送賔丈夫妇人之待之也皆如朝夕哭位无变也【非主人其余或亲或疎之属也故下云齐衰以下亦入自门之左而不升阶但于中庭北面而哭也免麻谓加免于首加绖于要也上文言袭绖于序东此言免麻于序东轻重虽殊皆是堂下序墙之东凡袒与袭不同位也待之谓待此奔丧者以其非賔客故不变所哭之位也　为去声免音问】奔母之丧西面哭尽哀括发袒降堂东即位西乡哭成踊袭免绖于序东拜賔送賔皆如奔父之礼于又哭不括发【父丧袭绖于序东此言袭免绖于序东即加免轻于父也　疏曰此谓适子故云拜賔送賔皆如奔父之礼也】妇人奔丧升自东阶殡东西面坐哭尽哀东髽即位与主人拾踊【妇人谓姑姊妹女子子东阶东而阶非阼阶也妇人入者由闱门闱门是东边之门东阶即杂记所谓侧阶也髽説见小记东髽髽于东序不髽于房变于在室者也拾更也主人与之更踊賔客之也　髽则瓜切拾其劫切更平声】奔丧者不及殡先之墓北面坐哭尽哀主人之待之也即位于墓左妇人墓右成踊尽哀括发东即主人位绖绞带哭成踊拜賔反位成踊相者告事毕【不及殡葬后乃至也尸柩既不在家则当先哭墓此奔丧者是适子故其众主人之待之者与妇人皆往墓所就墓所分左右之位奔者括发而于东偏即其主人之位礼毕则相者以毕事告】遂冠归入门左北面哭尽哀括发袒成踊东即位拜賔成踊賔出主人拜送有賔后至者则拜之成踊送賔如初众主人兄弟皆出门出门哭止相者告就次于又哭括发成踊于三哭犹括发成踊三日成服于五哭相者告事毕【遂冠而归者不可以括发行于道路也冠谓素委貌入门出门皆谓殡宫门也五哭者初至象始死为一哭明日象小敛为二哭又明日象大敛为三哭又明日成服之日为四哭人明日为五哭皆数朝哭不数夕哭郑云既期而至者则然故相者告事毕若未期则犹朝夕哭不五哭而毕也哭虽五而括发成踊则止于三下文免成踊亦同　冠如字】为母所以异于父者壹括发其余免以终事他如奔父之礼【疏曰壹括发谓归入门哭时也及殡壹括发不及殡亦壹括发　为去声】齐衰以下不及殡先之墓西面哭尽哀免麻于东方即位与主人哭成踊袭有賔则主人拜賔送賔賔有后至者拜之如初相者告事毕遂冠归入门左北面哭尽哀免袒成踊东即位拜賔成踊賔出主人拜送于又哭免袒成踊于三哭犹免袒成踊三日成服于五哭相者告事毕【疏曰齐衰以下有大功小功缌麻月日多少不同若奔在葬后而三月之外大功以上则有免麻东方三日成服若小功缌麻则不得有三日成服小功以下不税无追服之理若葬后通葬前未满五月小功则亦三日成服其缌麻者止临丧节而来亦得三日成服也东即位拜賔成踊者东即位谓奔丧者于东方就哭位拜賔则是主人代之拜此奔丧者当主人代拜賔时已则成踊也又曰经直言免麻于东方即位不称袒而下云成踊袭袭则有袒理经若言袒恐齐衰以下皆袒故不得总言袒而称袭者容齐衰重得为之袭也又按上文为父不及殡于又哭括发成踊不言袒今齐衰以下之丧经文于又哭三哭乃更言袒故知二袒字衍文也　又哭三哭二袒字衍文】闻丧不得奔丧哭尽哀问故又哭尽哀乃为位括发袒成踊袭绖绞带即位拜賔反位成踊賔出主人拜送于门外反位若有賔后至者拜之成踊送賔如初于又哭括发袒成踊于三哭犹括发袒成踊三日成服于五哭拜賔送賔如初【篇首言若未得行则成服而后行此乃详言其节次余见前章】若除丧而后归则之墓哭成踊东括发袒绖拜賔成踊送賔反位又哭尽哀遂除【句】于家不哭主人之待之也无变于服与之哭不踊【袒绖者袒而袭袭而加绖也遂除即于墓除之也主人无变于服谓在家者但着平常吉服也虽与之哭于墓而不为踊以服除哀杀也故云与之哭不踊】自齐衰以下所以异者免麻【齐衰大功小功缌之服其奔丧在除服之后者惟首免要麻绖于墓所哭罢即除无括发等礼也故云所异者免麻】凡为位非亲丧齐衰以下皆即位哭尽哀而东免绖即位袒成踊袭拜賔反位哭成踊送賔反位相者告就次三日五哭卒主人出送賔众主人兄弟皆出门哭止相者告事毕成服拜賔若所为位家逺则成服而往【人臣奉君命以出而闻父母之丧则固为位而哭其余不得为位也此言非亲丧而自齐衰以下亦得为位者必非奉君命以出而为私事未奔者也此以上言五哭者四前三节言五哭皆止计朝哭故五日乃毕独此所言三日五哭卒者谓初闻丧一哭明日朝夕二哭又明日朝夕二哭并计夕哭者以私事可以早毕而亟谋奔丧故也曰主人出送賔者谓既奔丧至家则丧家之主人为之出送賔也所谓奔丧者非主人则主人为之出送賔是也众主人兄弟亦谓在丧家者成服拜賔者谓三日五哭卒之明日为成服其后有賔亦与之哭而拜之也前两节五哭后不言拜賔者省文耳若所为位者之家道逺则成服而后往亦可葢外丧缓可容办集而行也】齐衰望乡而哭大功望门而哭小功至门而哭缌麻即位而哭【杂记云大功望乡而哭者谓本是齐衰降而服大功也故与此不同】哭父之党于庙母妻之党于寝师于庙门外朋友于寝门外所识于野张帷凡为位不奠【檀弓云师吾哭诸寝又云有殡闻逺兄弟之丧哭于侧室若无殡则在寝矣旧説异代之礼所以不同不然记者所闻或误欤　郑氏曰不奠以其精神不存乎是也】哭天子九诸侯七卿大夫五士三大夫哭诸侯不敢拜賔诸臣在他国为位而哭不敢拜賔与诸侯为兄弟亦为位而哭凡为位者壹袒【九九哭也七七哭也九哭者九日七哭者七日余仿此此以尊卑为日数之差也大夫哭诸侯哭其旧君也不敢拜賔避为主也在他国为使而出也与诸侯为兄弟亦谓在异国者壹袒谓为位之日也明日以往不袒矣若父母之丧则必三袒】所识者吊先哭于家而后之墓皆为之成踊从主人北面而踊【己所知识之人死而往吊之时已在后矣必先哭于其家者情虽由于死者而礼则施于生者故也主人墓左西向賔北面向墓而踊固賔主拾之然必主人先而賔从之故曰从主人也言皆者必于家于墓皆踊也　为去声拾其劫切】凡丧父在父为主父没兄弟同居各主其丧亲同长者主之不同亲者主之【此言父在而子有妻子之丧则父主之统于尊也父没之后兄弟虽同居各主妻子之丧矣同宫犹然则异宫从可知也亲同长者主之谓父母之丧长子为主其同父母之兄弟死亦推长者为主也不同亲者主之谓从父兄弟之丧则彼亲者为之主也】闻逺兄弟之丧既除丧而后闻丧免袒成踊拜賔则尚左手【此言小功缌麻之兄弟死而闻讣在本服月日之外虽不税而初闻之亦必免袒而成其踊者以伦属之亲不可不为之变也但拜賔则从吉拜而左手在上耳】无服而为位者唯嫂叔及妇人降而无服者麻【檀弓云子思之哭嫂也为位妇人降而无服谓姑姊妹在室者缌麻嫁则降在无服也哭之亦为位麻者吊服而加缌之环绖也　郑氏曰正言嫂叔尊嫂也兄公于弟之妻则不能也　疏曰既云无服又云麻故知吊服加麻也】凡奔丧有大夫至袒拜之成踊而后袭于士袭而后拜之【此言大夫士来吊此奔丧之人也尊卑礼异】







　　礼记集説卷九
&lt;经部,礼类,礼记之属,陈氏礼记集说&gt;
　　钦定四库全书
　　礼记集説卷十　　　　　　元　陈澔　撰问丧第三十五
　　亲始死鸡斯徒跣扱上衽交手哭恻怛之心痛疾之意伤肾干肝焦肺水浆不入口三日不举火故邻里为之糜粥以饮食之夫悲哀在中故形变于外也痛疾在心故曰不甘味身不安美也【鸡斯读为筓纚筓骨筓也纚韬发之缯也亲始死孝子先去冠惟留筓纚也徒空也徒跣无屦而空跣也上衽深衣前襟也以号踊履践为妨故扱之于带也交手哭谓两手交以拊心而哭也糜厚而粥薄薄者以饮之厚者以食之也　鸡音筓斯色买切扱音插干音干饮去声食音嗣号平声】三日而敛在牀曰尸在棺曰柩动尸举柩哭踊无数恻怛之心痛疾之意悲哀志懑气盛故袒而踊之所以动体安心下气也【哭踊本有数此言无数者又在常节之外也懑烦也　懑谟本切】妇人不宜袒故发胸击心爵踊殷殷田田如坏墙然悲哀痛疾之至也故曰辟踊哭泣哀以送之送形而往迎精而反也【发开也爵踊似爵之跳足不离地也殷殷田田击之声也辟拊心也　殷上声壊音怪辟婢尺切离去声】其往送也望望然汲汲然如有追而弗及也其反哭也皇皇然若有求而弗得也故其往送也如慕其反也如疑求而无所得之也入门而弗见也上堂又弗见也入室又弗见也亡矣丧矣不可复见己矣故哭泣辟踊尽哀而止矣【望望瞻望之意也汲汲促急之情也皇皇犹彷徨之意尽哀而止者他无所寓其情也　上上声丧去声复扶又切】心怅焉怆焉惚焉忾焉心絶志悲而已矣祭之宗庙以鬼享之儌幸复反也成圹而归不敢入处室居于倚庐哀亲之在外也寝苫枕块哀亲之在土也故哭泣无时服勤三年思慕之心孝子之志也人情之实也【此言反哭至终丧之情惚犹恍惚也忾犹叹恨也勤谓忧苦也　圹上声枕去声】或问曰死三日而后敛者何也曰孝子亲死悲哀志懑故匍匐而哭之若将复生然安可得夺而敛之也故曰三日而后敛者以俟其生也三日而不生亦不生矣孝子之心亦益衰矣家室之计衣服之具亦可以成矣亲戚之逺者亦可以至矣是故圣人为之断决以三日为之礼制也【此记者设问以明三日而敛之义　敛之敛如字人为为去声断丁玩切】或问曰冠者不肉袒何也曰冠至尊也不居肉袒之体也故为之免以代之也然则秃者不免伛者不袒破者不踊非不悲也身有锢疾不可以备礼也故曰丧礼唯哀为主矣女子哭泣悲哀击胸伤心男子哭泣悲哀稽颡触地无容哀之至也【免而袒袒而踊先后之次也有一疾则废一礼女子不踊则惟击胸男子不踊则惟稽颡触地皆可以为哀之至也　免音问伛于缕切跛补火切】或问曰免者以何为也曰不冠者之所服也礼曰童子不缌唯当室缌缌者其免也当室则免而杖矣【刘氏曰已冠者为丧变而去冠则必着免盖虽去冠犹嫌于不冠故加免也童子初未冠则虽为丧亦不免以其未冠故不嫌于不冠也若为孤子而当室则虽童子亦免以其为丧主而当成人之礼也如童子不杖以其不能病也而当室则杖童子不缌幼而不能知踈逺之哀也而当室则缌缌者以其当室而为成人之免且杖则亦可为成人之缌矣故曰缌者以其免也】或问曰杖者何也曰竹桐一也故为父苴杖苴杖竹也为母削杖削杖桐也或问曰杖者以何为也曰孝子丧亲哭泣无数服勤三年身病体羸以杖扶病也则父在不敢杖矣尊者在故也堂上不杖辟尊者之处也堂上不趋示不遽也此孝子之志也人情之实也礼义之经也非从天降也非从地出也人情而已矣【苴杖圆而象天削杖方而象地又以桐为同之义言哀戚同于丧父也堂上不趋亦谓父在时也急遽则或动父之情故示以寛暇　为去声苴七须切羸力垂切辟音避处去声遽其虑切】
　　服问第三十六
　　传曰有从轻而重公子之妻为其皇姑【有属从有徒从故皆以从言疏曰公子诸侯之妾子也皇姑即公子之母也诸侯在尊厌妾子使为母练冠诸侯没妾子得为母大功而妾子之妻则不论诸侯存没为夫之母期也其夫练冠是轻也而妻为之期是重故云有从轻而重也皇君也此妾既贱若惟云姑则有嫡女君之嫌今加皇字明非女君而此妇尊之与女君同故云皇姑也　传去声为去声注中与下四节并同厌音压论去声】有从重而轻为妻之父母【妻为其父母齐衰是重也夫从妻而服之乃缌麻是从重而轻也】有从无服而有服公子之妻为公子之外兄弟【疏曰公子被厌不服己母之外家是无服也妻犹从公子而服公子外祖父母从母缌麻是从无服而有服止经惟云公子外兄弟而知其非公子姑之子者以丧服小记云夫之所为兄弟服妻皆降一等夫为姑之子缌麻妻则无服今公子之妻为之有服故知其为公子外祖父母从母也此等皆小功之服凡小功者谓为兄弟若同宗直称兄弟以外族故称外兄弟也　从母从去声】有从有服而无服公子为其妻之父母【郑氏曰凡公子厌于君降其私亲女君之子不降　疏曰虽为公子之妻犹为父母期是有服也公子被厌不从妻而服之是从有服而无服也】传曰母出则为继母之党服母死则为其母之党服为其母之党服则不为继母之党服【母死谓继母死也其母谓出母也　郑氏曰虽外亲亦无二统】三年之丧既练矣有期之丧既葬矣则带其故葛带绖期之绖服其功衰【疏曰谓三年之丧练祭之后又当期丧既葬之节也故葛带谓三年丧之练葛带也今期丧既葬男子则应着葛带此葛带与三年之葛带麤细正同而以父葛为重故带其故葛带也绖期之绖者谓三年之丧练后首绖既除故绖期之葛绖若妇人练后麻带除矣则绖其故葛绖带期之麻带以妇人不葛带故也功衰者父丧练后之衰也杂记疏云三年丧练后之衰升数与大功同故云功衰也　期音基】有大功之丧亦如之小功无变也【疏曰三年丧练后有大功丧亦既葬亦带其故葛带而绖期之葛绖也故云亦如之小功无变者言先有大功以上丧服今遭小功之丧无变于前服不以轻服减累于重也】麻之有本者变三年之葛【疏曰大功以上为带者麻之根本并留之合纠为带如此者得变三年之练葛小功以下其绖澡麻断本不得变三年之葛也言变三年之葛举其重者其实期之葛有本者亦得变之】既练遇麻断本者于免绖之既免去绖每可以绖必绖既绖则去之【疏曰斩衰既练之后遭小功之丧虽不变服得为之加绖也于免绖之者以练无首绖于此小功丧有事于免之时则为之加小功之绖也既免之后则脱去其绖每可以绖之时必为之加绖既绖则去之自练服也　断音短去上声】小功不易丧之练冠如免则绖其缌小功之绖因其初葛带缌之麻不变小功之葛小功之麻不变大功之葛以有本为税【疏曰言小功以下之丧不合变易三年丧之练冠其期之练冠亦不得易也如当缌小功着免之节则首绖其缌与小功之绖所以为后丧缌绖者以前丧练冠首绖已除故也要中所着仍因其初丧练之葛带轻丧之麻本服既轻虽初丧之麻不变前重丧之葛也税谓变易也缌与小功麻绖既无本不合税变前丧惟大功以上麻绖有本者得税变前丧也　税吐外反着入声要平声】殇长中变三年之葛终殇之月算而反三年之葛是非重麻为其无卒哭之税下殇则否【疏曰殇长中者谓本服大功今乃降在长中殇男子则为之小功妇人为长殇小功中殇则缌麻如此者得变三年之葛着此殇服之麻终竟此殇月数如小功则五月缌则三月还反服其三年之葛也既服麻不改又变三年之葛不是重此麻也以殇服质畧自初死服麻以后无卒哭时税麻服葛之礼也下殇则否者以大功以下之殇男子妇人俱为之缌麻其情轻不得变三年之葛也按上文麻有本者得变三年之葛则齐衰下殇虽是小功亦是麻之有本者故丧服小记云下殇小功带澡麻不絶本然齐衰下殇乃变三年之葛今大功长殇麻既无本得变三年之葛者以无虞卒哭之税故特得变之若成人小功缌麻麻既无本故不得变也　长上声为去声】君为天子三年夫人如外宗之为君也世子不为天子服【诸侯为天子服斩衰三年外宗见前篇诸侯外宗之妇为君朝夫人为天子亦期故云夫人如外宗之为君也世子有继世之道不为天子服者逺嫌也　为去声逺去声】君所主夫人妻大子适妇【夫人者君之适妻故云夫人妻大子适子也其妻为适妇三者皆正故君主其丧　大音泰】大夫之适子为君夫人大子如士服【郑氏曰士为国君斩小君期大子君服斩臣从服期疏曰大夫无继世之道其子无嫌故得为君与夫人及君之大子着服如士服也为去声大子大音泰】君之母非夫人则羣臣无服唯近臣及仆骖乘从服唯君所服服也【疏曰君母是适夫人则羣臣服期非夫人则君服缌故羣臣无服也近臣阍寺之属仆御车者骖乘车右也唯君所服服者君缌则此等人亦缌也　乘去声期平声】公为卿大夫锡衰以居出亦如之当事则弁绖大夫相为亦然为其妻往则服之出则否【疏曰君为卿大夫之丧成服之后着锡衰以居也出谓以他事而出非至丧所亦着锡衰首则皮弁也当事若大敛及殡并将葬啓殡等事则首着弁绖身衣锡衰若于士则首服皮弁也大夫相为亦然者亦如君于卿大夫也若君于卿大夫之妻及卿大夫相为其妻而往临其丧亦服锡衰但不常着之以居或以他事出则不服也　锡衰之布以缌布而加灰治弁绖制如爵弁素为之加环绖其上】凡见人无免绖虽朝于君无免绖唯公门有税齐衰传曰君子不夺人之丧亦不可夺丧也【见人往见于人也绖重故不可释免入公门虽税齐衰亦不税绖也此谓不杖齐衰若杖齐衰及斩衰虽入公门亦不税　免如字税音脱】传曰辠多而刑五丧多而服五上附下附列也【罪重者附于上刑罪轻者附于下刑此五刑之上附下附也大功以上附于亲小功以下附于疏此五服之上附下附也等列相似故云列也】
　　闲传第三十七
　　【郑氏曰名闲传者以其记丧服之闲轻重所宜】
　　斩衰何以服苴苴恶貌也所以首其内而见诸外也斩衰貌若苴齐衰貌若枲大功貌若止小功缌麻容貌可也此哀之发于容体者也【斩衰服苴苴绖与苴杖也麻之有子者以为苴绖竹杖亦曰苴杖恶貌者疏云苴是黎黒色又小记疏云至痛内结必形色外章所以衰裳绖杖俱备苴色也首者标表之义盖显示其内心之哀痛于外也枲牡麻也枯黯之色似之大功之丧虽不如齐斩之痛然其容貌亦若有所拘止而不得肆者盖亦变其常度也　见音现枲音徙】斩衰之哭若往而不反齐衰之哭若往而反大功之哭三曲而偯小功缌麻哀容可也此哀之发于声音者也【若如也往而不反一举而至气絶似不回声也三曲一举声而三折也偯余声之委曲也小功缌麻情轻虽哀声之从容亦可也　偯于岂切从七容切】斩衰唯而不对齐衰对而不言大功言而不议小功缌麻议而不及乐此哀之发于言语者也【唯应辞也不对不答人以言也不言不先发言于人也不议不泛论他事也　唯上声】斩衰三日不食齐衰二日不食大功三不食小功缌麻再不食士与敛焉则壹不食故父母之丧既殡食粥朝一溢米莫一溢米齐衰之丧疏食水饮不食菜果大功之丧不食醯酱小功缌麻不饮醴酒此哀之发于饮食者也【一溢二十四分升之一也疏食粗饭也　与去声莫音暮食音嗣】父母之丧既虞卒哭疏食水饮不食菜果期而小祥食菜果又期而大祥有醯酱中月而禫禫而饮醴酒始饮酒者先饮醴酒始食肉者先食干肉【中月闲一月也前篇中一以上亦训为闲二十五月大祥二十七月而禫也疏曰孝子不忍发初御醇厚之味故饮醴酒食干肉中如字闲去声干音干】父母之丧居倚庐寝苫枕块不税绖带齐
　　衰之丧居垩室芐翦不纳大功之丧寝有席小功缌麻牀可也此哀之发于居处者也【倚庐垩室见丧大记芐蒲之可为席者但翦之使齐不编纳其头而藏于内也枕去声税音脱芐音下处上声】　父母之丧既虞卒哭柱楣翦屏芐翦不纳期而小祥居垩室寝有席又期而大祥居复寝中月而禫禫而牀【柱楣谓举倚庐之木拄之于楣使稍寛明也翦屏者翦去户旁两厢屏之余草也自上章唯而不对以下至此有与杂记丧大记丧服小记之文不同者记者所闻之异亦或各有义与　柱音主】斩衰三升齐衰四升五升六升大功七升八升九升小功十升十一升十二升缌麻十五升去其半有事其缕无事其布曰缌此哀之发于衣服者也【每一升凡八十缕斩衰正服三升义服三升半齐衰降服四升正服五升义服六升大功降服七升正服八升义服九升小功降服十升正服十一升义服十二升缌麻降正义同用十五升布去其七升半之缕盖十五升者朝服之布其幅之经一千二百缕也今缌布用其半六百缕为经是去其半也有事其缕者事谓煑治其纱缕而后织也无事其布者及织成则不洗治其布而即以制缌服也若用为锡衰则加灰以洗治之故前经云加灰锡也然则缌服是熟缕生布其小功以上皆生缕以织矣　去上声治平声】斩衰三升既虞卒哭受以成布六升冠七升为母疏衰四升受以成布七升冠八升去麻服葛葛带三重期而小祥练冠縓縁要绖不除【五服惟斩衰齐衰大功有受者葬后以冠之布升数为衰数如斩衰冠六升则葬后以六升布为衰齐衰冠七升则葬后以七升布为衰也谓之成布者三升以下之布麤疏之甚若未成然六升以下则渐精细与吉服之布相近故称成也去麻服葛者葬后男子去要之麻绖而系葛绖妇人去首之麻绖而着葛绖也葛带三重谓男子也葬后以葛绖易要之麻绖差小于前四股纠之积而相重则三重也盖单纠为一重两股合为一绳是二重二绳又合为一绳是三重也　疏曰至小祥又以卒哭后冠受其衰而以练易其冠又以练为中衣以縓为领縁也要绖葛绖也縓縁见檀弓　縓七眷切縁去声要平声】男子除乎首妇人除乎带男子何为除乎首也妇人何为除乎带也男子重首妇人重带除服者先重者易服者易轻者【小祥男子除首绖妇人除要带此除先重也居重丧而遭轻丧男子则易要绖妇人则易首绖此易轻者也】又期而大祥素缟麻衣中月而禫禫而纤无所不佩【疏曰二十五月大祥祭此日除脱则首服素冠以缟纰之身着朝服而祭祭毕而哀情未除更反服微凶之服首着缟冠以素纰之身着十五升麻深衣未有采縁故云素缟麻衣也大祥之后更闲一月而为禫祭禫祭之时冠朝服祭讫则首着纤冠身着素端黄裳以至吉祭平常所服之物无不佩也黑经白纬曰纤　纰音皮縁去声】易服者何为易轻者也斩衰之丧既虞卒哭遭齐衰之丧轻者包重者特【郑氏曰卑可以两施而尊者不可贰　疏曰斩衰受服之时而遭齐衰初丧男子所轻要者得着齐衰要带而兼包斩衰之带妇人轻首得着齐衰首绖而包斩衰之绖故云轻者包也男子重首特留斩衰之绖妇人重要特留斩衰要带是重者特也愚谓特者单独而无所兼之义非谓特留也】既练遭大功之丧麻葛重【疏曰斩衰既练男子惟有要带妇人惟有首绖是单也今遭大功之丧男子首空着大功麻绖又以大功麻带易练之葛带妇人要空着大功麻带又以大功麻绖易练之葛绖是重麻也至大功既虞卒哭男子带以练之故葛带首着期之葛绖妇人绖其练之故葛绖着期之葛带是重葛也　疏言期之葛绖期之葛带谓麤细与期同其实是大功葛绖葛带也　又按檀弓云妇人不葛带者谓斩衰齐衰服也丧服大功章男女并陈有即葛九月之文是大功妇人亦受葛也又士虞礼饯尸章注云妇人大功小功者葛带】齐衰之丧既虞卒哭遭大功之丧麻葛兼服之【此据男子言之以大功麻带易齐衰之葛带而首犹服齐衰葛绖首有葛要有麻是麻葛兼服之也】斩衰之葛与齐衰之麻同齐衰之葛与大功之麻同大功之葛与小功之麻同小功之葛与缌之麻同麻同则兼服之兼服之服重者则易轻者也【同者前丧既葬之葛与后丧初死之麻麤细无异也兼服者服后麻兼服前葛也服重者即上章重者特之説也易轻者则轻者包是也服问篇云缌之麻不变小功之葛小功之麻不变大功之葛言成人之丧也此言大功以下同则兼服者是据大功之长殇中殇也疏曰兼服之但施于男子不包妇人今言易轻者则是男子易于要妇人易于首也　重平声长上声易去声要平声】
　　三年问第三十八
　　三年之丧何也曰称情而立文因以饰羣别亲疏贵贱之节而弗可损益也故曰无易之道也创钜者其日久痛深者其愈迟三年者称情而立文所以为至痛极也斩衰苴杖居倚庐食粥寝苫枕块所以为至痛饰也三年之丧二十五月而毕哀痛未尽思慕未忘然而服以是断之者岂不送死有已复生有节也哉【人不能无羣羣不可无别立文以饰之则亲疏贵贱之等明矣弗可损益者中制不可不及亦不可过是所谓无易之道也治亲疏贵贱之节者惟丧服足以尽其详服莫重于斩衰时莫久于三年故此篇列言五服之轻重而自重者始石梁王氏曰二十四月再期其月余日不数为二十五月中月而禫注谓闲一月则所闲之月是空一月为二十六月出月禫祭为二十七月徙月则乐矣　称去声别必列切创平声枕去声断丁玩切治平声数上声闲空并去声】凡生天地之闲者有血气之属必有知有知之属莫不知爱其类今是大鸟兽则失丧其羣匹越月逾时焉则必反巡过其故乡翔回焉鸣号焉蹢防焉踟蹰焉然后乃能去之小者至于燕雀犹有啁噍之顷焉然后乃能去之故有血气之属者莫知于人故人于其亲也至死不穷【鸟兽知爱其类而不如人之能充其类此所以天地之性人为贵也　丧去声号平声蹢直亦切防直六切踟音驰蹰音厨啁音周噍音啾知去声】将由夫患邪淫之人与则彼朝死而夕忘之然而从之则是曽鸟兽之不若也夫焉能相与羣居而不乱乎【患犹害也邪淫之害性如疾痛之害身故云患邪淫也不如鸟兽为无礼也无礼则乱矣　与平声曽音层焉音烟为去声】将由夫脩饰之君子与则三年之丧二十五月而毕若驷之过隙然而遂之则是无穷也故先王焉为之立中制节壹使足以成文理则释之矣【先王制礼盖欲使过之者俯而就之则送死有已复生有节不至者跂而及之则不至于鸟兽之不若矣壹使足以成文理谓无分君子小人皆使之遵行礼节以成其饰羣之文理则先王忧世立教之心遂矣故曰释之也　为去声】然则何以至期也曰至亲以期断是何也曰天地则已易矣四时则已变矣其在天地之中者莫不更始焉以是象之也【疏曰父母本三年何以至期是问其一期应除之义故答云至亲以期断是明一期可除之节故期而练男子除绖妇人除带下文云加隆故至三年　期平声断去声】然则何以三年也曰加隆焉尔也焉使倍之故再期也【又问既是以期断矣何以三年也答谓孝子加隆厚于亲故如此也焉语辞犹云所以也　期平声】由九月以下何也曰焉使弗及也故三年以为隆缌小功以为杀期九月以为闲上取象于天下取法于地中取则于人人之所以羣居和壹之理尽矣故三年之丧人道之至文者也夫是之谓至隆是百王之所同古今之所壹也未有知其所由来者也孔子曰子生三年然后免于父母之怀夫三年之丧天下之达丧也【弗及恩之杀也三月不及五月五月不及九月九月不及期也期与大功在隆杀之闲故云期九月以为闲也取象于天地者三年象闰期象一嵗九月象物之三时而成五月象五行三月象一时也取则于人者始生三月而翦发三年而免父母之懐也和以情言谓情无不睦也壹以礼言谓礼无不至也人之所以相与羣居而情和礼壹者其理于丧服尽之矣父母之丧无贵贱故曰天下之达丧也达论语作通　杀去声闲如字】
　　深衣第三十九
　　古者深衣盖有制度以应规矩绳权衡短毋见肤长毋被土续衽钩边要缝半下【朝服祭服丧服皆衣与裳殊惟深衣不殊则其被于体也深邃故名深衣制同而名异者有四焉纯之以采曰深衣纯之以素曰长衣纯之以布曰麻衣着在朝服祭服之内曰中衣但大夫以上助祭用冕服自祭用爵弁服则以素为中衣士祭用朝服则以布为中衣也皆谓天子之大夫与士也丧服亦有中衣檀弓云练衣黄里縓縁是也但不得继揜尺耳　杨氏曰深衣制度惟续衽钩边一节难考郑注续衽二字文义甚明特疏家乱之耳郑注云续犹属也衽在裳旁者也属连之不殊裳前后也郑意盖言凡裳前三幅后四幅既分前后则其旁两幅分开而不相属惟深衣裳十二幅交裂裁之皆名为衽所谓续衽者指在裳旁两幅言之谓属连裳旁两幅不殊裳之前后也又衣图云既合缝了又再覆缝方便于着以合缝者为续衽覆缝为钩边要缝七尺二寸是比下齐之一丈四尺四寸为半之也玉藻云缝齐倍要是也　要平声缝去声纯音准齐音咨】袼之髙下可以运肘袂之长短反诎之及肘带下毋厌髀上毋厌脇当无骨者【刘氏曰袼袖与衣接当腋下缝合处也运回转也玉藻云袂可以回肘是也肘臂中曲节袂袖也袼之髙下与衣身齐二尺二寸古者布幅亦二尺二寸而深衣裁身用布八尺八寸中屈而四叠之则正方袖本齐之而渐圆杀以至袪则广一尺二寸故下文云袂圆应规也衣四幅而要缝七尺二寸又除负绳之缝与领旁之屈积各寸则两腋之余前后各三寸许续以二尺二寸幅之袖则二尺有五寸也然周尺二尺五寸不满今旧尺二尺仅足齐手无余可反屈也曰反屈及肘则接袖初不以一幅为拘矣凡经言短毋见肤长毋被土及袼可运肘袂反及肘皆以人身为度而不言尺寸者良以尺度布幅有古今之异而人身亦有大小长短之殊故也朱子云度用指尺中指中节为寸则各自与身相称矣玉藻朝祭服之带三分带下绅居二焉而绅长制士三尺则带下四尺五寸矣深衣之带下不厌髀骨上不可当脇骨惟当其闲无骨之处则少近下也然此不言带之制玉藻云士练带率下辟等皆言朝祭服之带也朱子深衣带盖亦彷佛玉藻之文但禅异耳　袼音各诎音屈厌音压髀音俾称去声】制十有二幅以应十有二月袂圜以应规曲祫如矩以应方负绳及踝以应直下齐如权衡以应平【袷交领也衣领既交自有如矩之象踝足跟也衣之背缝及裳之中缝上下相接如绳之直故云负绳也下齐裳末缉处也欲其齐如衡之平袷音刼踝胡瓦切齐音咨】　故规者行举手以为容负绳抱方者以直其政方其义也故易曰坤六二之动直以方也下齐如权衡者以安志而平心也五法以施故圣人服之故规矩取其无私绳取其直权衡取其平故先王贵之故可以为文可以为武可以摈相可以治军旅完且弗费善衣之次也【疏曰所以袂圜中规者欲使行者举手揖让以为容仪也抱方领之方也以直其政解负绳以方其义解抱方也吕氏曰深衣之用上下不嫌同名吉凶不嫌同制男女不嫌同服诸侯朝朝服夕深衣大夫士朝端夕深衣庶人吉服深衣而已此上下同也有虞氏深衣而养老将军文子除丧受吊练冠深衣亲迎女在途而壻之父母死深衣缟总以趋丧此吉凶男女之同也盖简便之服非朝祭皆可服之也　方氏曰十二幅应十二月者仰观于天也直其政方其义者俯察于地也袼之髙下可以运肘者近取诸身也应规矩绳权衡者逺取诸物也其制度固已深矣然端冕则有敬色所以为文介胄则有不可辱之色所以为武端冕不可以为武介胄不可以为文兼之者惟深衣而已玉藻曰夕深衣深衣燕居之服也端冕虽所以脩礼容亦有时而燕处则深衣可以为文矣介胄虽所以临戎事亦有时而燕处则深衣可以为武矣虽可爲文非若端冕可以视朝临祭特可赞礼而为摈相而已虽可为武非若介胄可以临冲特可运筹以治军旅而已制有五法故曰完其质则布其色则白故曰弗费吉服以朝祭为上燕衣则居其次焉故曰善衣之次也　相去声治平声朝朝服下朝音潮】具父母大父母衣纯以缋具父母衣纯以青如孤子衣纯以素纯袂縁纯边广各寸半【缋画文也纯衣之縁也袂縁縁袖口也纯边縁襟旁及下也各广一寸半袷则广二寸也　吕氏曰三十以下无父者可以称孤若三十之上有为人父之道不言孤也纯袂縁纯边三事也谓袂口裳下衣裳边皆纯也亦见既夕礼　大音泰纯音凖缋音防縁广并去声】
　　投壶第四十
　　投壶之礼主人奉矢司射奉中使人执壶主人请曰某有枉矢哨壶请以乐賔賔曰子有旨酒嘉肴某既赐矣又重以乐敢辞主人曰枉矢哨壶不足辞也敢固以请賔曰某既赐矣又重以乐敢固辞主人曰枉矢哨壶不足辞也敢固以请賔曰某固辞不得命敢不敬从【中者盛算之器或如鹿或如兕或如虎或如闾闾如驴形一角而岐蹄或如皮树皮树亦兽名其状未闻皆刻木为之上有圆圈以盛算枉材不直也哨口不正也此篇投壶是大夫士之礼左传晋侯与齐侯燕投壶则诸侯亦有之也奉上声哨七笑切以乐乐音洛余并音岳盛平声】賔再拜受主人般还曰辟主
　　人阼阶上拜送賔般还曰辟【方氏曰般还言不敢直前则辟之容也曰辟则告之使知其不敢当也　般音盘还音旋辟音避】已拜受矢进即两楹闲退反位揖賔就筵【主人拜送矢之后主人之赞者持矢授主人主人于阼阶上受之而进就楹闲视投壶之处所复退反阼阶之位西向揖賔以就投壶之席也賔主之席皆南向】司射进度壶【句】闲以二矢半反位设中东面执八算兴【疏曰司射于西阶上于执壶之人处受壶来賔主筵前量度而置壶于賔主筵之南闲以二矢半者投壶有三处室中堂上及庭中也日中则于室日晩则于堂太晩则于庭中各随光明故也矢有长短亦随地之广狭室中狭矢长五扶堂上稍广矢长七扶庭中太广矢长九扶四指曰扶扶广四寸五扶者二尺也七扶者二尺八寸也九扶者三尺六寸也矢虽有长短而度壶则皆使去賔主之席各二矢半也是室中去席五尺堂上去席七尺庭中则去席九尺也度壶毕仍还西阶上之位而取中以进而设之既设中乃于中之西而东面手执八算而起　上上声度入声闲如字】请賔曰顺投为入比投不释胜饮不胜者正爵既行请为胜者立马一马从二马三马既立请庆多马请主人亦如之【疏曰司射执八算起而告于賔曰投矢于壶以矢本入者乃名为入则为之释算若以末入则不名为入亦不为之释算也比频也賔主要更递而投不得以前既入而喜不待后人投之而已频投频投虽入亦不为之释算也若投之胜者则酌酒以饮不胜者正爵即此胜饮不胜之爵也以其正礼故谓之正爵既行行爵竟也为胜者立马者谓取算以为马表其胜之数也谓算为马者马是威武之用投壶及射亦是习武故云马也一马从二马者每一胜輙立一马礼以三马为成若专三马则为一成但胜偶未必专频得三若胜偶得二劣偶得一一既劣于二故彻取劣偶之一以足胜偶之二为三故云一马从二马若频得三成或取彼足为三马是其胜已成又酌酒以庆贺多马之人也此告賔之辞其告主人亦此辞也故曰请主人亦如之比毘至切饮去声请为为去声】命者曰请奏貍首闲若一大师曰诺【司射命乐工奏诗章以为投壶之节貍首诗篇名也今亡闲若一者诗乐作止所闲疏数之节均平如一也大师乐官之长也闲去声大音泰】　左右告矢具请拾投有入者则司射坐而释一算焉賔党于右主党于左【主賔席皆南向则主居左賔居右司射告主賔以矢具又请更迭而投于是乃投壶也若矢入壶者则司射乃坐而释一算于地司射东面而立释算则坐也賔党于右者在司射之前稍南主党于左者在司射之前稍北盖司射东面则南为右北为左矣拾其刼切】卒投司射执算曰左右卒投请数二算为纯一纯以取一算为奇遂以奇算告曰某贤于某若干纯奇则曰奇钧则曰左右钧【疏曰纯全也二算合为一全地上取算之时一纯则别而取之一算谓不满纯者奇只也故云一算为奇以奇算告者奇余也左右数钧等之余算手执之而告曰某贤于某若干纯贤谓胜也胜者若有双数则云若干纯假令十算则云五纯也奇则曰奇者假令九算则曰九奇也钧则曰左右钧者钧犹等也等则左右各执一算以告　数上声纯音全奇居衣切令平声】命酌曰请行觞酌者曰诺当饮者皆跪奉觞曰赐灌胜者跪曰敬养【司射命酌酒者行罚爵酌者胜党之弟子也既诺乃于西阶上南面设丰洗觯升酌坐而奠于丰之上其当饮者跪取丰上之酒手捧之而言赐灌灌犹饮也谓蒙赐之饮也服善而为尊敬之辞也其胜者则跪而言敬以此觞为奉养也虽行罚爵犹为尊敬之辞以答赐灌之辞也　饮去声奉上声养去声】正爵既行请立马马各直其算一马从二马以庆庆礼曰三马既备请庆多马賔主皆曰诺正爵既行请彻马【正礼罚酒之爵既行饮毕司射乃告賔主请为胜者树立其马直当也所立之马各当其初释算之前投壶与射礼皆三畨而止每畨胜则立一马假令賔党三畨俱胜则立三马或两胜而立二马其主党但一胜立一马即举主之一马益賔之二马所以助胜者为乐也以庆谓以此庆贺多马也饮正礼庆爵之后司射即请彻去其马以投壶礼毕也礼毕则行无算爵　郑氏曰饮庆爵者偶亲酌不使弟子无丰　疏曰请立马者是司射请辞马各直其算一马从二马以庆是礼家陈事之言庆礼曰三马既备请庆多马者此还是司射请辞　乐音洛】算多少视其坐筹室中五扶堂上七扶庭中九扶算长尺二寸壶颈脩七寸腹脩五寸口径二寸半容斗五升壶中实小豆焉为其矢之跃而出也壶去席二矢半矢以柘若棘毋去其皮【算之多少视坐上之人数每人四矢亦四算也筹矢也扶与肤同室中五扶以下三句説见上章　吕氏曰棘柘之心实其材坚且重也毋去其皮质而已矣　扶音肤长去声为去声去上声】鲁令弟子辞曰毋幠毋敖毋偝立毋逾言□立逾言有常爵薛令弟子辞曰毋幠毋敖毋偝立毋逾言若是者浮司射庭长及冠士立者皆属賔党乐人及使者童子皆属主党【石梁王氏曰司射至主党二十四字与上文薛令弟子若是者浮相属今从之　弟子賔党主党之年稺者投壶时立于堂下以其或相防狎故戒令之鲁薛之辞意同而文小异故记者并列之怃亦敖也□立不正所向也逾言逺谈他事也有常爵谓有常例罚爵也　疏曰浮亦罚也一説谓罚爵之盈满而浮泛也庭长即司正也冠士外人来观投壶成人加冠之士也乐人国子之能为乐者非作乐之瞽人也使者主人所使荐羞者也　幠音呼敖音傲长上声冠去声使如字】鼓○□○○□□○□○○□半○□○□○○○□□○□○鲁鼓○□○○○□□○□○○□□○□○○□□○半○□○○○□□○薛鼓取半以下为投壶礼尽用之为射礼鲁鼓○□○○□□○○半○□○○□○○○○□○□○薛鼓○□○○○○□○□○□○○○□○□○○□○半○□○□○○○○□○【郑氏曰圆者击鼙方者击鼓　疏曰记者因鲁薛击鼓之异图而记之但年代久逺无以知其得失用半鼓节为投壶用全鼓节为射礼】
　　儒行第四十一
　　鲁哀公问于孔子曰夫子之服其儒服与孔子对曰丘少居鲁衣逢掖之衣长居宋冠章甫之冠丘闻之也君子之学也博其服也乡丘不知儒服【郑氏曰逢犹大也大掖之衣　疏曰谓肘掖之所寛大故郑云大袂襌衣也　应氏曰儒之名始见于周官曰儒以道得名末世不充其道而徒于其服哀公觇孔子之被服儒雅而威仪进趋皆有与俗不同者怪而问之孔子不敢以儒自居也故言不知儒服　郊特牲云章甫殷道也盖缁布冠殷世则名章甫章明也所以表明丈夫故谓之章甫耳　少去声上衣去声长上声上冠去声】哀公曰敢问儒行孔子对曰遽数之不能终其物悉数之乃留更仆未可终也哀公命席孔子侍曰儒有席上之珍以待聘夙夜强学以待问懐忠信以待举力行以待取其自立有如此者【卒遽而数之则不能终言其事详悉数之非久留不可仆臣之摈相者久则疲倦虽更代其仆亦未可得尽言之也公于是命设席使孔子坐侍而言之　吕氏曰席上之珍自贵而待贾者也儒者讲学于闲燕从容乎席上而知所以自贵以待天下之用强学以待问懐忠信以待举力行以待取皆我自立而有待也德之可贵者人必礼之学之博者人必问之忠信可任者人必举之力行可使者人必取之故君子之用于天下有所待而不求焉　行去声数上声更平声强上声】儒有衣冠中动作慎其大让如慢小让如伪大则如威小则如愧其难进而易退也粥粥若无能也其容貌有如此者【中犹正也论语曰君子正其衣冠　方氏曰衣冠中者言衣之在身冠之在首皆中于礼也动作慎者言心之所动事之所作皆慎其徳也大让所以自抗故如慢而不敬小让所以致曲故如伪而不诚方其容貌之大也则有所不可犯故如威及其容貌之小也则有所不敢为故如愧三揖而后进故曰难进一辞而遂退故曰易退粥粥者柔弱之状故若无能也是皆礼之所脩道之所与也　易去声粥音烛】儒有居处齐难其坐起恭敬言必先信行必中正道涂不争险易之利冬夏不争隂阳之和爱其死以有待也养其身以有为也其备豫有如此者【郑氏曰齐难齐庄可畏难也　吕氏曰事豫则立不豫则废儒者之学皆豫也拟之而后言议之而后动故学有豫则义精义精则用不匮若其始也不敬则身不立不立则道不充仲弓问仁子曰出门如见大賔使民如承大祭己所不欲勿施于人居处齐难坐起恭敬言必先信行必中正所谓如见大賔如承大祭敬也道涂不争险易之利冬夏不争隂阳之和所谓己所不欲勿施于人恕也惟敬与恕则忿惩欲窒身立德充可以当天下之变而不避任天下之重而不辞备豫之至有如此者也　刘氏曰不争非特恕也亦以爱死养身以有待有为不争小者近者以害大者逺者也处上声齐音斋难行并去声易去声】儒有不宝金玉而忠信以为宝不祈土地立义以为土地不祈多积多文以为富难得而易禄也易禄而难畜也非时不见不亦难得乎非义不合不亦难畜乎先劳而后禄不亦易禄乎其近人有如此者【吕氏曰儒者之于天下所以自为者德而已所以应世者义而已赵孟之所贵赵孟能贱之我之所可贵人不得而夺也此金玉土地多积不如信义多文之贵也难得难畜主于义而所以自贵也虽曰自贵时而行义而合劳而食未始逺于人而自异也　积兹四切易去声畜许六切见音现自为为去声应去声】儒有委之以货财淹之以乐好见利不亏其义劫之以众沮之以兵见死不更其守鸷虫攫搏不程勇者引重鼎不程其力往者不悔来者不豫过言不再流言
　　不极不断其威不习其谋其特立有如此者【过言出于己之失知过则改故不再流言出于人之毁礼义不諐故不极极犹终也言不终为所毁也不断其威者言其威容不可得而挫折也不习其谋者言其谋必可成不待尝试而后见于用也　郑氏曰淹谓浸渍之劫脇也沮恐怖之也鸷虫猛鸟兽也　方氏曰鸷猛之虫当攫搏之不程量其勇而后往此况儒者勇足以犯难而无顾也引重鼎不程其力又以况儒者材足以任事而有所胜也往者不悔非有所吝而不改也为其动则当理而未尝至于悔来者不豫非有所忽而不防也为其机足以应变而不必豫耳过言则失其正流言则失其原过言不免乎出然一之为甚也矧可再而二乎流言不免乎闻必止之以智也讵可极而穷乎　乐五教切好去声沮上声断音短諐与愆同】儒有可亲而不可劫也可近而不可迫也可杀而不可辱也其居处不淫其饮食不溽其过失可微辨而不可面数也其刚毅有如此者【吕氏曰儒者之立立于义理而已刚毅而不可夺以义理存焉以义交者虽疏逺必亲非义加之虽强御不畏故有可亲可近可杀之理而不可劫迫辱也淫侈溢也溽浓厚也侈其居处厚其饮食欲胜之也故胜则义不得立不淫不溽所以立义也其过失可微辨而不可面数此一句尚气好胜之言于义理未合所贵于儒者以见义必为闻过而改者也何谓可微辨不可面数待人可矣自待则不可也子路闻过则喜孔子幸人之知过成汤改过不吝推是心也苟有过失虽怨詈且将受之况面数乎　数上声】儒有忠信以为甲胄礼义以为干橹戴仁而行抱义而处虽有暴政不更其所其自立有如此者【郑氏曰甲铠胄兠鍪也干橹小楯大楯也　吕氏曰忠信则不欺不欺者人亦莫之欺也礼者敬人敬人者人亦莫之侮也忠信礼义所以御人之欺侮犹甲胄干橹可以捍患也行则尊仁居则守义所以自信者笃虽暴政加之有所不变也自立之至者也首章言自立论其所信所守足以更天下之变而不易二者皆自立也有本末先后之差焉　处上声更平声差楚宜切】儒有一亩之宫环堵之室筚门圭窬蓬户瓮牖易衣而出并日而食上答之不敢以疑上不答不敢以谄其仕有如此者【疏曰一亩谓径一步长百步也折而方之则东西南北各十步宫墙垣也墙方六丈环周回也方丈为堵东西南北各一堵筚门以荆竹织门也圭窬穿墙为之门旁小户也上鋭下方状如圭蓬户编蓬为户也瓮牖者牕牖圆如瓮口也又云以败瓮口为牖易衣而出者合家共一衣出则更着之也并日而食者谓不日日得食或三日二日并得一日之食也　上答之不敢以疑者道合则就即信之而不疑无患失之心也上不答不敢以谄者不合则去即安之而不谄无患得之心也　筚音毕窬读作豆着入声】儒有今人与居古人与稽今世行之后世以为楷适弗逢世上弗援下弗推谗谄之民有比党而危之者身可危也而志不可夺也虽危起居竟信其志犹将不忘百姓之病也其忧思有如此者【楷法式也上弗援在上者不引我以升也下弗推在下者不举我以进也危起居谓因事中伤之也信其志谓志不可夺也时有否泰道有通塞然其忧思则未尝一日而忘生民之患也　比音畀信音申思去声中去声否音丕塞入声】儒有博学而不穷笃行而不倦幽居而不淫上通而不困礼之以和为贵忠信之美优游之法慕贤而容众毁方而瓦合其寛裕有如此者【博学不穷温故知新之益也笃行不倦贤人可久之德也幽居不淫穷不失义也上通不困达不离道也礼之体严而用贵于和忠信礼之质也故以忠信为美优游用之和也故以优游为法贤虽在所当慕众亦不可不容泛爱众而亲仁亦是意也毁方而瓦合者陶瓦之事其初则圆剖而为四其形则方毁其圆以为方合其方而复圆盖于涵容之中未尝无分辨之意也故曰其寛裕有如此者】儒有内称不辟亲外举不辟怨程功积事推贤而进达之【句】不望其报君得其志苟利国家不求富贵其举贤援能有如此者【疏曰君得其志谓此贤者辅助其君使君得遂其志也　应氏曰程算其功积累其事不轻荐也下不求报于人上不求报于国　辟音避援平声累上声】儒有闻善以相告也见善以相示也爵位相先也患难相死也久相待也逺相致也其任举有如此者【吕氏曰举贤援能儒者所以待天下之士也任举者所以待其朋友而已必同其好恶也故闻善相告见善相示必同其忧乐也故爵位相先患难相死彼虽居下不待之同升则不升彼虽疎逺不致之同进则不进此任举朋友加重于天下之士者义有厚薄故也】儒有澡身而浴徳陈言而伏静而正之上弗知也麤而翘之又不急为也不临深而为髙不加少而为多世治不轻世乱不沮同弗与异弗非也其特立独行有如此者【翘与招其君之过招字同举也举其过而谏之也　吕氏曰惟大人能格君心之非在我者未正未有能正人者也故澡身浴德者所以正己也陈言而伏者入告嘉谋而顺之于外也静而正之者将顺其美匡救其恶常在于未形也故曰上弗知也　方氏曰静而正之者隐进之也麤而翘之者明告之也静而正之既不见知然后麤而翘之然亦缓而不失节故曰不急为也其行之髙皆自然而已不必临深以相形然后显其为髙其文之多皆素有而已不必加少以相益然后成其为多世治而徳常见重故曰不轻世乱而志常自若故曰不沮与其所可与不必同乎己也非其所可非不必异乎己也　应氏曰治不轻进若伯夷不仕于武王乱不退沮若孔子歴聘于诸国非但处而特立于一身亦出而独行于一世　澡音早沮上声】儒有上不臣天子下不事诸侯慎静而尚寛强毅以与人博学以知服近文章砥厉廉隅虽分国如锱铢不臣不仕其规为有如此者【慎静者谨饬而不妄动守身之道也尚寛者寛裕以有容待人之道也强毅以与人不苟诡随于人也知服知力行之要也博学知服即博文约礼之谓也逺于文则质胜而野近文章则亦不使文揜其质也砥厉廉隅者求切磋琢磨之益不刓方以为圎也算法十黍为絫十絫为铢二十四铢为两八两为锱言人君好贤虽分其国以禄贤者视之如锱铢之轻犹不臣不仕也其所谋度其所作为有如此者】儒有合志同方营道同术并立则乐相下不厌久不相见闻流言不信【句】其行本方立义同而进不同而退其交友有如此者【合志以所向言营道以所习言方即术也并立爵位相等也相下以尊位相让而已处其下也流言恶声之传播也闻之不信不以为实也其行本方立义谓所本者必方正所立者必得其宜也同于为义则进而从之不同则退而避之故曰同而进不同而退　乐音洛行去声处上声】温良者仁之本也敬慎者仁之地也寛裕者仁之作也孙接者仁之能也礼节者仁之貌也言谈者仁之文也歌乐者仁之和也分散者仁之施也儒皆兼此而有之犹且不敢言仁也其尊让有如此者【仁之本谓根本于仁也地犹践履也作充广也能能事也八者皆仁之发见哀公问儒行夫子既歴数以告之矣仁包四德百行之原故于其终也以仁为説焉兼有此仁之行而不敢自以为仁是尊仁而让善也故曰尊让有如此者　孙去声】儒有不陨获于贫贱不充诎于富贵不慁君王不累长上不闵有司故曰儒今众人之命儒也妄【句】常以儒相诟病孔子至舎哀公馆之闻此言也言加信行加义终没吾世不敢以儒为戏【陨者如有所坠失获者如有所割刈充者骄气之盈诎者吝气之歉　郑氏曰陨获困迫失志之貎充诎喜失节之貌慁犹辱也累犹系也闵病也言不为天子诸侯卿大夫羣吏所困迫而违道孔子自谓也　方氏曰无儒者之行而为儒者之服无儒者之实而盗儒者之名故曰今众人之命儒也妄以其妄故常为人所诟病既至舎矣又曰馆之者具食以致其养具官以治其事也言加信则不以儒相诟矣行加义则不以儒相病矣　李氏曰儒行非孔子之言也盖战国时豪士所以髙世之节耳其条十有五然旨意重复要其归不过三数涂而已一篇之内虽时与圣人合而称説多过或曰哀公轻儒孔子有为而言故多自夸大以摇其君此岂所谓孔子者哉　诎音屈慁胡困切累去声】
　　大学第四十二
　　【朱子章句】
　　冠义第四十三
　　【疏曰冠礼起早晚书传无正文世本云黄帝造旃冕是冕起于黄帝也黄帝以前以羽皮为冠以后乃用布帛其冠之年天子诸侯皆十二吕氏曰冠昏射乡燕聘天下之达礼也仪礼所载谓之礼者礼之经也礼记所载谓之义者皆举其经之节文以述其制作之义也　冠去声】
　　凡人之所以为人者礼义也礼义之始在于正容体齐顔色顺辞令容体正顔色齐辞令顺而后礼义备以正君臣亲父子和长幼君臣正父子亲长幼和而后礼义立故冠而后服备服备而后容体正顔色齐辞令顺故曰冠者礼之始也是故古者圣王重冠【方氏曰容体欲其可度故曰正顔色欲其可观故曰齐辞令欲其可从故曰顺　长上声】古者冠礼筮日筮賔所以敬冠事敬冠事所以重礼重礼所以为国本也【吕氏曰礼重则人道立此国之所以为国也故曰为国本　方氏曰筮日所以求夫天之吉筮賔所以择夫人之贤然筮而不卜何哉盖古者大事用卜小事用筮天下之事始为小终为大冠为礼之始圣王之所重者重其始而已非大事也故止用筮焉至于丧祭之慎终则所谓大事也故于是乎用卜】故冠于阼以着代也醮于客位三加弥尊加有成也已冠而字之成人之道也【吕氏曰主人升立于序端西面赞者筵于东序少北西面将冠者即筵而冠是位与主人同在阼也父老则传之子所以着其传付之意也酌而无酬酢曰醮醮于户西南面賔位也以礼賔之礼礼其子所以为成人敬也始加缁布冠再加皮弁次加爵弁三加而服弥尊亦所以为成人敬也冠于阼醮于客位者适子也若庶子则冠于房外南面遂醮焉所以异者不着代也古者童子虽贵名之而已冠而后賔字之以成人之道故敬其名也】见于母母拜之见于兄弟兄弟拜之成人而与为礼也冠端奠挚于君遂以挚见于卿大夫乡先生以成人见也【母之拜子先儒疑焉疏以为脯自庙中来故拜受非拜子也吕氏以为母有从子之义故屈其庸敬以伸斯须之敬方氏从疏义皆非也此因成人而与为礼一句似乎凡冠者皆然故啓读者之疑惟石梁王氏云记者不知此礼为适长子代父承祖者与祖为正体故礼之异于众子也斯言尽之矣冠齐冠也端服天子燕居之服诸侯及卿大夫士之齐服也挚用雉乡先生乡之年徳俱髙者或致仕之人也见音现】成人之者将责成人礼焉也责成人礼焉者将责
　　为人子为人弟为人臣为人少者之礼行焉将责四者之行于人其礼可不重与故孝弟忠顺之行立而后可以为人可以为人而后可以治人也故圣王重礼故曰冠者礼之始也嘉事之重者也是故古者重冠重冠故行之于庙行之于庙者所以尊重事尊重事而不敢擅重事不敢擅重事所以自卑而尊先祖也【吕氏曰所谓成人者非谓四体肤革异于童稚也必知人伦之备焉亲亲贵贵长长不失其序之谓备此所以为人子为人弟为人臣为人少者之礼行孝弟忠顺之行立也有诸己然后可以责诸人故成人然后可以治人也古者重事必行之庙中昏礼纳采至亲迎皆主人筵凡于庙聘礼君亲拜迎于大门之外而庙受爵有徳禄有功君亲防命于庙丧礼既啓则朝庙皆所以示有所尊而不敢专也冠礼者人道之始所不可后也孝子之事亲也有大事必告而后行没则行诸庙犹是义也故大孝终身慕父母者非终父母之身终其身之谓也　少去声上三行去声与平声治平声下二行如字】
　　昏义第四十四
　　【疏曰谓之昏者娶妻之礼以昏为期因名焉必以昏者取阳往隂来之义　吕氏曰物不可以苟合而已故受之以贲天下之情不合则不成而其所以合也敬则克终苟则易离必受之以致饰者所以敬而不苟也昏礼者其受贲之义乎　贲音臂易去声】
　　昏礼者将合二姓之好上以事宗庙而下以继后世也故君子重之是以昏礼纳采问名纳吉纳征请期皆主人筵几于庙而拜迎于门外入揖让而升听命于庙所以敬慎重正昏礼也【方氏曰纳采者纳鴈以为采择之礼也问名者问女生之母名氏也纳吉者得吉卜而纳之也纳徴者纳币以为昏姻之证也请期者请昏姻之期日也夫采择自我而名氏在彼故首之以纳采而次之以问名此资人谋以达之也谋既达矣则宜贵鬼谋以决之故又次之以纳吉焉人谋鬼谋皆协从矣然后纳币以征之请日以期之故其序如此　好去声】父亲醮子而命之迎男先于女也子承命以迎主人筵几于庙而拜迎于门外壻执鴈入揖让升堂再拜奠鴈盖亲受之于父母也降出御妇车而壻授绥御轮三周先俟于门外妇至壻揖妇以入共牢而食合而酳所以合体同尊卑以亲之也【疏曰共牢而食者同食一牲不异牲也合而酳者以一瓠分为两瓠谓之壻与妇各执一片以酳酳演也谓食毕饮酒演安其气也　程子曰奠鴈取其不再偶　朱子曰取其顺隂阳往来之义也方氏曰筵凡于庙者交神以筵之奉神以安之也父必亲醮非重子也重礼而已御其妇车所以尊之也授之绥所以安之也以轮三周为节者取隂阳奇偶之数成也既三周则御者代之矣共牢则不异牲合则不异爵合有合体之义共牢有同尊卑之义体合则尊卑同同尊卑则相亲而不相离矣　迎去声先去声音谨酳以刃切竒音基】敬慎重正而后亲之礼之大体而所以成男女之别而立夫妇之义也男女有别而后夫妇有义夫妇有义而后父子有亲父子有亲而后君臣有正故曰昏礼者礼之本也夫礼始于冠本于昏重于丧祭尊于朝聘和于乡射此礼之大体也【父子亲而后君臣正者资于事父以事君而敬同也　别必列切】夙兴妇沐浴以俟见质明赞见妇于舅姑妇执笲枣栗段脩以见赞醴妇妇祭脯醢祭醴成妇礼也舅姑入室妇以特豚馈明妇顺也【质明昏礼之次日正明之时也赞相礼之人也笲之为器似筥以竹或苇为之衣以青缯以盛此枣栗段脩之贽脩脯也加姜桂治之曰段脩赞醴妇者妇席于户牖闲赞者酌醴置席前妇于席西东面拜受赞者西阶上北面拜送又拜荐脯醢妇升席左执觯右祭脯醢讫以柶祭醴三是祭脯醢祭醴者所以成其为妇之礼也舅姑入于室妇盥馈特豚合升而分载之左胖载之舅俎右胖载之姑俎无鱼腊无稷舅姑并席于奥东面南上馔亦如之此明其为妇之孝顺也　见音现笲音烦段丁乱切衣去声盛治并平声】厥明舅姑共飨妇以一献之礼奠酬舅姑先降自西阶妇降自阼阶以着代也【厥明昏礼之又明日也昏礼注云舅姑共飨妇者舅献爵姑荐脯醢又云舅洗于南洗洗爵以献妇也姑洗于北洗洗爵以酬妇也贾疏云舅献姑酬共成一献仍无妨姑荐脯醢此説是也但妇酢舅更爵自荐又云奠酬酬酢皆不言处所以例推之舅姑之位当如妇见舅席于阼姑席于房外而妇行更爵自荐及奠献之礼欤　疏曰舅酌酒于阼阶献妇妇西阶上拜受即席祭荐祭酒毕于西阶上北面卒爵妇酢舅舅于阼阶上受酢饮毕乃酬妇更爵先自饮毕更酌酒以酬姑姑受爵奠于荐左不举爵正礼毕也降阶各还燕寝也　方氏曰阼者主人之阶子之代父将以为主于外妇之代姑将以为主于内故此与冠礼并言着代也　石梁王氏曰此皆为冡妇也今按此一节难晓仪礼图亦不详明阙之以俟知者　更平声】成妇礼明妇顺又申之以着代所以重责妇顺焉也妇顺者顺于舅姑和于室人而后当于夫以成丝麻布帛之事以审守委积盖藏是故妇顺备而后内和理内和理而后家可长久也故圣王重之【方氏曰于舅姑言顺于室人言和者盖上下相从谓之顺顺则不逆可否相济谓之和和则不同舅姑之礼至隆也故可顺而不可逆室人之礼相敌也故虽和而不必同兹其别欤　当委积藏并去声别必列切】是以古者妇人先嫁三月祖庙未毁教于公宫祖庙既毁教于宗室教以妇徳妇言妇容妇功教成祭之牲用鱼芼之以苹藻所以成妇顺也【祖庙未毁者言此女犹于此祖有服也则于君为亲故使女师教之于公宫公宫祖庙也既毁谓无服也则于君为疏故教之于宗子之家徳贞顺也言辞令也容则婉娩功则丝麻祭之者祭所出之祖也鱼与苹藻皆水物隂类也芼之为羮也　先去声芼音冒】古者天子后立六宫三夫人九嫔二十七世妇八十一御妻以听天下之内治以明章妇顺故天下内和而家理天子立六官三公九卿二十七大夫八十一元士以听天下之外治以明章天下之男教故外和而国治故曰天子听男教后听女顺天子理阳道后治隂徳天子听外治后听内职教顺成俗外内和顺国家理治此之谓盛徳【方氏曰六官天地四时之官也有六卿而又有九卿者兼三公数之则谓之九卿由公至士其数三而倍之止于九者阳成于三而穷于九以其理阳道故其数如此后治隂徳而其数亦如之者妇人从夫故也六宫谓大寝一小寝五也先言六宫而后言六官者故治其国先齐其家之意也　后治欲治治平声数之数上声余如字】是故男教不脩阳事不得适见于天日为之食妇顺不脩隂事不得适见于天月为之食是故日食则天子素服而脩六官之职荡天下之阳事月食则后素服而脩六宫之职荡天下之隂事故天子之与后犹日之与月隂之与阳相须而后成者也天子脩男教父道也后脩女顺母道也故曰天子之与后犹父之与母也故为天王服斩衰服父之义也为后服齐衰服母之义也【郑氏曰适之言责也荡荡涤其秽恶也　朱子曰王者脩徳行政用贤去奸能使阳盛足以胜隂隂衰不能侵阳则日月之行虽或当食不食也若国无政臣子背君父妾妇乘其夫小人陵君子夷狄侵中国则隂盛阳微当食必食虽日行有常度实为非常之变矣　叶氏曰日月之食理所常有也反之隂阳之事者躬自厚之道也天子以男教勉天下之为子者其道犹父也故其卒也天下为之服斩衰后以女顺化天下之为妇者其道犹母也故其亡也天下为之服齐衰父母为之服者报其恩也王与后为之服者报其义也适音责见音现为并去声去上声背音佩】
　　乡饮酒义第四十五
　　【吕氏曰乡饮酒者乡人以时防聚饮酒之礼也因饮酒而射则谓之乡射郑氏谓三年大比兴贤者能者乡老及乡大夫率其吏与其众以礼賔之则是礼也三年乃一行诸侯之卿大夫贡士于其君盖亦如此党正每嵗国索鬼神而祭祀则以礼属民而饮酒于序但此礼略而不载则党正因蜡饮酒亦此礼也先儒谓乡饮有四一则三年賔贤能二则乡大夫饮国中贤者三则州长习射四则党正蜡祭然乡人凡有防聚当行此礼恐不特四事也论语乡人饮酒杖者出斯出矣亦指乡人而言之　比音畀索音色属音烛饮国饮去声长上声】
　　乡饮酒之义主人拜迎賔于庠门之外入三揖而后至阶三让而后升所以致尊让也盥洗扬觯所以致絜也拜至拜洗拜受拜送拜既所以致敬也尊让絜敬也者君子之所以相接也君子尊让则不争絜敬则不慢不慢不争则逺于鬭辨矣不鬭辨则无暴乱之祸矣斯君子所以免于人祸也【郑氏曰庠乡学也州党曰序举也　疏曰此谓乡大夫故迎賔于庠门外若州长党正则于序门外也盥洗扬觯者主人将献賔以水盥手而洗爵扬觯也拜至者賔主升堂主人于阼阶上北面再拜也拜洗者主人拜至讫洗爵而升賔于西阶上北面再拜拜主人之洗也拜受者賔于西阶上拜受爵也拜送者主人于阼阶上拜送爵也拜既者既尽也賔饮酒既尽而拜也　觯音志逺去声】故圣人制之以道乡人士君子尊于房户之闲賔主共之也尊有酒贵其质也羞出自东房主人共之也洗当东荣主人之所以自絜而以事賔也【疏曰乡人谓乡大夫也士谓州长党正也君子谓卿大夫也尊于房户之闲賔主共之者设酒尊于东房之西室户之东在賔主之闲酒虽主人之设而賔亦以之酢主人故云賔主共之也北面设尊酒在左是在酒尊之西也地道尊右设酒在西者贵其质素故也共之者供于賔也荣屋翼也设洗于庭当屋之翼必在东者示主人以此自絜而事賔也从冠义以来皆记者叠出仪礼经文于上而陈其义于下以释之他皆仿此　主共共如字人共共音恭】賔主象天地也介僎象隂阳也三賔象三光也【赞皇浩斋曰立賔以象天所以尊之也立主以象地所以养之也介以辅賔僎以辅主人象隂阳之辅天地也三賔众賔之长也其以辅賔犹三光之辅于天也三光星之大者有三其名不可得而考先儒谓三大辰心为大辰伐为大辰北辰亦为大辰理或然也　僎音遵】让之三也象月之三日而成魄也【刘氏曰以月魄思之望后为生魄然人未尝见其魄盖以明盛则魄不可见月魄之可见惟晦前三日之朝月自东出明将灭而魄可见朔后三日之夕月自西将堕明始生而魄可见过此则明渐盛而魄不复可见矣盖明让魄则魄现明不让魄则魄隐魄隂象賔明阳象主主人让賔至于三象明之让魄在前后三日故曰让之三也象月之三日而成魄也　复扶又切】四面之坐象四时也【浩斋曰谓賔主介僎之坐象春夏秋冬也或曰介有刚辨之义僎有巽入之义各从其类理或然欤】天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地之盛徳气也此天地之仁气也主人者尊賔故坐賔于西北而坐介于西南以辅賔賔者接人以义者也故坐于西北主人者接人以仁以徳厚者也故坐于东南而坐僎于东北以辅主人也仁义接賔主有事俎豆有数曰圣圣立而将之以敬曰礼礼以体长幼曰徳徳也者得于身也故曰古之学术道者将以得身也是故圣人务焉【主人者厚其饮食之礼仁之道也为賔者谨其进退之节义之道也求诸天地之气以定其主賔之位至于俎豆亦莫不有当然之数焉圣通明也谓礼义所在通贯而显明也敬其天理之节体夫人伦之序所得者皆吾心之实理也孔子观于乡而知王道之易易谓其足以正身而安国也圣人务焉岂无意哉　浩斋曰天下之礼义无所不通而器数皆有合于自然者圣之谓也无所不通无所不敬礼之所由制也礼之行不在乎他在吾长幼之分而已性之徳也礼得于身之谓徳由学而后得于身则与先得于人心之同然者亦无异矣故曰古之学术道者将以得身也】祭荐祭酒敬礼也哜肺尝礼也啐酒成礼也于席末言是席之正非专为饮食也为行礼也此所以贵礼而贱财也卒觯致实于西阶上言是席之上非专为饮食也此先礼而后财之义也先礼而后财则民作敬让而不争矣【疏曰祭荐者主人献賔賔即席祭所荐脯醢也祭酒者賔既祭荐又祭酒也此是賔敬重主人之礼也賔既祭酒之后兴取俎上之肺哜齿之所以尝主人之礼也啐谓饮主人酒而入口所以成主人之礼也席末席西头也按仪礼祭荐祭酒哜肺皆在席之中惟啐酒在席末又哜肺在前祭酒在后此先云祭酒者哜是尝哜之名祭酒是未饮之称故祭酒与祭荐相连表其敬礼之事敬主人之物故祭荐祭酒哜肺皆在席中啐酒入于己故在席末于席上者是贵礼于席末啐酒是贱财也啐才始入口犹在席末卒觯则尽爵故逺在西阶上云卒觯者论其将欲卒觯之事致实则论其尽酒之体酒为觞中之实今致尽此实也　吕氏曰敬礼也食财也人之所以争者无礼而志于财也如知贵礼而贱财先礼而后财之义则敬让行矣　哜才又切啐取内切为去声】乡饮酒之礼六十者坐五十者立侍以听政役所以明尊长也六十者三豆七十者四豆八十者五豆九十者六豆所以明养老也民知尊长养老而后乃能入孝弟民入孝弟出尊长养老而后成教成教而后国可安也君子之所谓孝者非家至而日见之也合诸乡射教之乡饮酒之礼而孝弟之行立矣【坐者坐于堂上立者立于堂下豆当从偶数此但十年而加一豆非正礼也旧説此是党正属民饮酒正齿位之礼非賔兴贤能之饮也　长去声弟音悌孝当作教行去声】孔子曰吾观于乡而知王道之易易也主人亲速賔及介而众賔自从之至于门外主人拜賔及介而众賔自入贵贱之义别矣三揖至于阶三让以賔升拜至献酬辞让之节繁及介省矣至于众賔升受坐祭立饮不酢而降隆杀之义辨矣【疏曰主人既拜其来至又酌酒献賔賔酢主人主人又酌而自饮以酬賔介酢主人则止主人不酢介是及介省矣主人献众賔于西阶上受爵坐祭立饮不酢主人而降于賔礼隆众賔礼杀是隆杀之义别矣　方氏曰主酌賔为献賔答主主又答賔为酬是礼也三賔则备之至于介则省酬焉至于众賔则又省酢矣升受坐祭立饮者其升而受爵者惟祭酒得坐饮酒则立也盖饮酒所以养老以其卑不敢坐而当其养故也此所以杀于三賔　易去声别必列切省音眚杀去声】工入升歌三终主人献之笙入三终主人献之闲歌三终合乐三终工告乐备遂出【句】一人扬觯乃立司正焉知其能和乐而不流也【工入而升堂歌鹿鸣四牡皇皇者华每一篇而一终三篇终则主人酌以献工焉吹笙者入于堂下奏南陔白华华黍亦每一篇而一终三篇终则主人亦酌以献之也闲者代也笙与歌皆毕则堂上与堂下更代而作堂上先歌鱼丽则堂下笙由庚此为一终次则堂上歌南有嘉鱼则堂下笙崇丘此为二终又其次堂上歌南山有台则堂下笙由仪为三终也合乐三终者谓堂上下歌瑟及笙并作也工歌关雎则笙吹鹊巢合之工歌葛覃则笙吹采繁合之工歌卷耳则笙吹采苹合之如此皆竟工以乐备告乐正乐正告于賔而遂出盖乐正自此不复升堂矣故云遂出也一人者主人之吏也此人举觯之后主人使相礼者一人为司正恐旅酬时有懈惰失节者以董正之也如此则虽和乐而不至于流放矣　闲去声和乐乐音洛更平声卷上声】賔酬主人主人酬介介酬众賔少长以齿终于沃洗者焉知其能弟长而无遗矣【浩斋曰前言介之无酬众賔之无酢者盖未歌之时也此言賔酬主人主人酬介介酬众賔者既歌之后行旅酬之时也沃洗者涤濯之人也虽至贱旅酬之际犹以齿焉则贵者可知矣自贵及贱无不序齿此所以知其能弟长而无遗矣】降説屦升坐脩爵无数饮酒之节朝不废朝莫不废夕賔出主人拜送节文终遂焉知其能安燕而不乱也【浩斋曰前此皆立而行礼未彻俎故未説屦至此彻俎之后乃説屦升坐而坐燕也脩举也脩爵无数无算爵是也凡治事者朝以听政而乡饮听政罢方行是朝不废朝也夕以脩令而乡饮礼毕犹可以治私事是莫不废夕也若党正饮酒一国若狂则无不醉矣节文终遂者终竟也遂犹申也言虽礼毕主人犹拜以送賔节文之礼终申遂而无所缺则知其安于燕乐而不至于乱矣　説音脱莫音暮治平声】贵贱明隆杀辨和乐而不流弟长而无遗安燕而不乱此五行者足以正身安国矣彼国安而天下安故曰吾观于乡而知王道之易易也【总结上文五事之目　杀去声乐音洛弟去声长上声行易并去声】乡饮酒之义立賔以象天立主以象地设介僎以象日月立三賔以象三光古之制礼也经之以天地纪之以日月参之以三光政教之本也【浩斋曰饮酒之礼莫先于賔主立賔象天立主象地礼之经也其次立介僎以辅之者纪也其次立三賔以陪之者参也政教之立必有经有纪有参然后可行故饮酒之礼必有賔主介僎三賔然后可行故曰政教之本也前言介僎隂阳此言象日月者前章言气故以隂阳象之此章言体故以日月象之也僎在东北象日出也介在西南象月出也以三光为三大辰正义按昭公十七年有星孛于大辰公羊曰大辰者大火也伐为大辰北辰亦为大辰尔雅房心尾大火谓之大辰北极谓之北辰大火与伐天所以示民时早晚天下之所取正是亦政教所出也】烹狗于东方祖阳气之发于东方也洗之在阼其水在洗东祖天地之左海也【方氏曰海有四正言东者取夫水之所归也水位居坎而其流归东者由其生于天一行于地中故也天倾西北而不足故水之源自此而生地缺东南而不满故水之流顺此而行天之所倾地之所缺则其形下矣而善下者水之性也故其理知此然则水位居北者本天位也其流归东者因地势也南与北合水位居北而流不归南者盖东方之徳木木则水之所生南方之徳火火则水之所胜生之为利胜之为害而善利者水之徳也故趋其所生焉　浩斋曰烹狗以养賔阳气以养万物故祖而法之烹于东方焉海水之委也天地之闲海居于东东则左也故洗之在阼其水在洗东有左海之义焉　天地之位南前而北后故以东为左】尊有酒教民不忘本也【太古之世无酒以水行礼故后世因谓水为酒不忘本者思礼之所由起也】賔必南乡东方者春春之为言蠢也产万物者圣也南方者夏夏之为言假也养之长之假之仁也西方者秋秋之为言愁也愁之以时察守义者也北方者冬冬之为言中也中者藏也是以天子之立也左圣乡仁右义偝藏也【蠢者物生动之貌天地大徳曰生圣人徳合天地故曰产万物者圣也假大也揫敛缩之貌察犹察察严肃之意揫之以时察言揫敛之以秋时严肃之气也物之藏必自外而入内故曰中者藏也天子南面而立则左东右西南前北后也　乡去声愁作揫】介必东乡介賔主也主人必居东方东方者春春之为言蠢也产万物者也主人者造之产万物者也月者三日则成魄三月则成时是以礼有三让建国必立三卿三賔者政教之本礼之大参也【张子曰坐有四位者礼不主于敬主欲以尊贤若賔主相对则是礼主于敬主矣故其位賔主不相对坐介僎于其闲以见賔贤之义因而説四时之坐皆有义其实欲明其尊贤　吕氏曰天子南面而立而坐賔亦南乡者尊賔之至也介闲也坐賔主之闲所以闲之也　方氏曰饮食之养则主人之所造也而有产万物之象所以居东】
　　射义第四十六
　　【疏曰系辞云木为弧剡木为矢又世本云挥作弓夷牟作矢注云二人黄帝臣书云侯以明之夏殷无文周则具矣】
　　古者诸侯之射也必先行燕礼卿大夫士之射也必先行乡饮酒之礼故燕礼者所以明君臣之义也乡饮酒之礼者所以明长幼之序也【吕氏曰诸侯之射大射也卿大夫士之射乡射也射者男子之事必饰之以礼乐者所以养人之徳使之周旋中礼也盖燕与乡饮因燕以娱賔不可以无礼故有大射乡射之礼礼不可以无义故明君臣之义与长幼之序焉　长上声中去声】故射者进退周还必中礼内志正外体直然后持弓矢审固持弓矢审固然后可以言中此可以观徳行矣【吕氏曰礼射者必先比耦故一耦皆有上耦下耦皆执弓而挟矢其进也当阶及阶当物及物皆揖其退也亦如之其行有左右其升降有先后其射皆拾发其取矢于楅也始进揖当楅揖取矢揖既搢挟揖退与将进者揖其取矢也有横弓却手兼弣顺羽拾取之节焉卒射而饮胜者袒决遂执张弓不胜者袭説决拾加弛弓升饮相揖如初则进退周旋必中礼可见矣夫先王制礼岂苟为繁文末节使人难行哉亦曰以善养人而已盖君子之于天下必无所不中节然后成徳必力行而后有功其四肢欲安佚也苟恭敬之心不胜则怠惰傲慢之气生动容周旋不能中乎节体虽佚而心亦为之不安安其所不安则手足不知其所措故放辟邪侈逾分犯上将无所不至天下之乱自此始矣圣人忧之故常谨于繁文末节以养人于无所事之时使其习之而不惮烦则不逊之行亦无自而作至于久而安之则非礼不行无所往而非义矣君子敬以直内义以方外所存乎内者敬则所以形乎外者庄矣内外交脩则发乎亊者中矣射一艺也容比于礼节比于乐发而不失正鹄是必有乐于义理久于恭敬用志不分之心然后可以得之则其所以得之者其为徳可知矣　还音旋中行并去声比音畀拾其结切楅音偪弣音抚説音脱】其节天子以驺虞为节诸侯以貍首为节卿大夫以采苹为节士以采蘩为节驺虞者乐官备也貍首者乐防时也采苹者乐循法也采蘩者乐不失职也是故天子以备官为节诸侯以时防天子为节卿大夫以循法为节士以不失职为节故明乎其节之志以不失其事则功成而徳行立德行立则无暴乱之祸矣功成则国安故曰射者所以观盛徳也【节者歌诗以为发矢之节度也一终为一节周礼射人云驺虞九节貍首七节采苹采蘩皆五节尊卑之节虽多少不同而四节以尽乗矢则同如驺虞九节则先歌五节以听余四节则发四矢也七节者三节先以听五节者一节先以听也四诗惟貍首亡驺廐官虞山泽之官此二职皆不乏人则官备可知吕氏曰彼茁者葭则草木遂其生矣一发五豝则鸟兽蕃殖矣吁嗟乎驺虞者所以归功于二官也天子之射以是为节者言天子继天当推天地好生之徳以育万物此所以乐官备也貍首诗亡记有原壤所歌及此篇所引曽孙侯氏疑皆貍首诗也貍首田之所获物之至薄者也君子相防不以微薄废礼诸侯以燕射防其士大夫物薄诚至君臣相与习礼而结欢奉天子而脩朝事故诸侯之射以是为节所以乐防时也采苹之诗言大夫之妻能循在家母教之法度乃可承先祖共祭祀犹卿大夫已命能循其未仕所学先王之法乃可以与国政矣故卿大夫之射以是为节所以乐循法也采蘩之诗言夫人不失职盖夫人无外事祭祀乃其职也惟敬以从事是为不失职士之事君何以异此故士之射以此为节者所以乐不失职也　乐音洛行去声乗去声共音供与去声】是故古者天子以射选诸侯卿大夫士射者男子之事也因而饰之以礼乐也故事之尽礼乐而可数为以立徳行者莫若射故圣王务焉【疏曰诸侯虽继世而立卿大夫有功乃升非专以射而选也但既为诸侯卿大夫又考其徳行更以射辨其材艺之髙下非谓直以射选补始用之也射者男子之事谓生有悬弧之义也　数音朔行去声】是故古者天子之制诸侯嵗献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有让数有庆而益地数有让则削地故曰射者射为诸侯也是以诸侯君臣尽志于射以习礼乐夫君臣习礼乐而以流亡者未之有也【郑氏曰三嵗而贡士旧説大国三人次国二人小国一人　疏曰书传云古者诸侯之于天子也三年一贡士一适谓之好徳再适谓之贤贤三适谓之有功一不适谓之过再不适谓之傲三不适谓之诬　比音畀中与并去声数音朔】故诗曰曽孙侯氏四正具举大夫君子凡以庶士小大莫处御于君所以燕以射则燕则誉言君臣相与尽志于射以习礼乐则安则誉也是以天子制之而诸侯务焉此天子之所以养诸侯而兵不用诸侯自为正之具也【曽孙侯氏者诸侯推本始封之君故以曽孙言如左传曽孙蒯瞆之类是也四正谓举正爵以献賔献君献卿献大夫凡四也具皆也此四献皆毕然后射此时大夫君子下及众士无问大小之官无有处其职司而不来者皆御侍于君所也以燕以射言先行燕礼而后射也则燕则誉者燕安也言君臣上下以射而习礼乐则安乐而有名誉也天子养诸侯以礼乐则无所事征讨矣而此艺者又诸侯所以自为正身安国之具也旧説曽孙侯氏以下八句貍首篇文　处上声】孔子射于矍相之圃盖观者如堵墙射至于司马使子路执弓矢出延射曰贲军之将亡国之大夫与为人后者不入其余皆入盖去者半入者半【矍相地名如堵墙言围绕而观者众也乡饮之礼将旅酬使相者一人为司正至将射则转司正为司马故云射至于司马也延进也誓众选贤而进其来观欲射之人也贲与偾同覆败也亡国亡其君之国也与为人后言人有死而无子者则宗族既为之立后矣此人复求为之后也贲军之将无勇亡国之臣不忠求为人后者忘亲而贪利此三等人皆在所当弃故不使之入其余则皆可与之进也　矍音攫相去声贲音奋将与并去声】又使公罔之裘序点觯而语公罔之裘扬觯而语曰幼壮孝弟耆耋好礼不从流俗脩身以俟死者【句】不【句】在此位也盖去者半处者半【公罔姓裘名之语助也序姓点名也举也射毕则使主人之赞者二人举觯于賔与大夫仪礼云古者于旅也语故裘举觯曰幼壮而尽孝弟之道老耄而守好礼之心不与流俗同其頽靡而守死善道者不言今此众人之中有如此様人否当在此賔位也于是先时之入者又半去矣　弟好并去声不音否】序点又扬觯而语曰好学不倦好礼不变旄期称道不乱者【句】不【句】在此位也盖防有存者【八十九十曰旄百年曰期年虽髙而言道无所违误故云称道不乱也防有存者盖去者多而留者寡矣子路之延射直指恶者而斥之则无此恶者自入裘点之扬觯但举善者而留之则非其人者自退裘之言尚疏点之言则愈密矣　旄音耄防仅同】射之为言者绎也或曰舎也绎者各绎己之志也故心平体正持弓矢审固持弓矢审固则射中矣故曰为人父者以为父鹄为人子者以为子鹄为人君者以为君鹄为人臣者以为臣鹄故射者各射己之鹄故天子之大射谓之射侯射侯者射为诸侯也射中则得为诸侯射不中则不得为诸侯【绎己之志者各寻其理之所在也射己之鹄者各中其道之当然也舎止也道之所止如君止于仁父止于慈之类　郑氏曰得为诸侯谓有庆也不得为诸侯谓有让也又司裘注云侯者其所射也以虎熊豹麋之皮饰其侧又方制之以为准谓之鹄着于侯中谓之鹄者取名于鳱鹄鳱鹄小鸟难中是以中之为隽　吕氏曰张皮侯而栖鹄方制之置侯之中以为的者也　舎如字去声着直略切鳱古安切】天子将祭必先习射于泽泽者所以择士也已射于泽而后射于射宫射中者得与于祭不中者不得与于祭不得与于祭者有让削以地得与于祭者有庆益以地进爵绌地是也【泽宫名其所在未详疏云于寛闲之处近水泽而为之射宫即学宫也进爵绌地者疏云进则爵轻于地故先进爵而后益以地也退则地轻于爵故先削地而后绌爵也】故男子生桑弧蓬矢六以射天地四方天地四方者男子之所有事也故必先有志于其所有事然后敢用谷也饭食之谓也【宇宙内事皆已分内事此男子之志也人臣所以先尽职事而后敢食君之禄者正以始生之时先射天地四方而后使其母食之也故曰饭食之谓也饭食食子也　射音石饭上声食音嗣】射者仁之道也求正诸己己正而后发发而不中则不怨胜己者反求诸己而已矣【为仁由己射之中否亦由己非他人所能与也故不怨胜己者而惟反求诸其身】孔子曰君子无所争必也射乎揖让而升下而饮其争也君子【朱子曰揖让而升者大射之礼耦进三揖而后升堂也下而饮谓射毕揖降以俟众耦皆降胜者乃揖不胜者升取觯立饮也言君子恭逊不与人争惟于射而后有争然其争也雍容揖逊乃如此则其争也君子而非若小人之争矣　今按揖让而升未射时也下而复升以饮则射毕矣揖让而升下五字当依郑注为句　饮去声】孔子曰射者何以射何以听循声而发发而不失正鹄者其唯贤者乎若夫不肖之人则彼将安能以中诗云发彼有的以祈尔爵祈求也求中以辞爵也酒者所以养老也所以养病也求中以辞爵者辞养也【郊特牲孔子曰射之以乐也何以听何以射谓射者何以能不失射之容节而又能听乐之音节乎何以能听乐之音节而使射之容与乐之节相应乎言其难而美之也循声而发谓射者依循乐声而发矢也画布曰正栖皮曰鹄贤者持弓矢审固故能中的不肖者不能也诗小雅賔之初筵发犹射也爵谓罚酒之爵中则免于罚故云求中以辞爵也酒所以养老病今求免于爵者以己非老者病者不敢当其养礼耳此让道也　正平声】
　　燕义第四十七
　　【此明君臣燕饮之义】
　　古者周天子之官有庶子官庶子官职诸侯卿大夫士之庶子之卒掌其戒令与其教治别其等正其位国有大事则率国子而致于大子唯所用之若有甲兵之事则授之以车甲合其卒伍置其有司以军法治之司马弗正凡国之政事国子存游卒使之脩徳学道春合诸学秋合诸射以考其艺而进退之【庶子即夏官诸子职也下大夫二人掌其戒令以下皆周礼文卒读为倅副贰也此官专主诸侯以下众庶之子副倅于父之事戒令谓任之征役也教治谓脩徳学道也别其等者分别其贵贱也此属皆未命以父之爵为上下也正其位者朝廷之位尚爵学校之位尚齿也大事谓大祭祀大丧纪大賔客大燕享之类也唯所用之唯太子之所役使也百人为卒五人为伍有司统领卒伍者也司马弗征者以其统属于太子故司马不得而征役之也凡国之政事非上文所言大事也游卒倅之未仕者也此既小事乃民庶所为不使国子之未仕者为之盖欲存之使脩徳学道以成其材也故春则合聚之于大学秋则合聚之于射宫考艺而为之进退焉　疏曰庶者众也适子众多故总谓之庶子非适子庶弟而称庶子也必知适子者以其倅是副贰于父之言　吕氏曰燕礼有主人升自西阶献庶子阼阶之上又宵则执烛于阼阶上故此篇因陈庶子官之所掌且明所以建官之义也　卒取内切别必列切大音泰卒伍卒如字治平声正平声】诸侯燕礼之义君立阼阶之东南南乡尔卿【句】大夫皆少进【句】定位也君席阼阶之上居主位也君独升立席上西面特立莫敢适之义也【尔与迩同南乡尔卿句絶大夫皆少进句絶少进稍前也定位者定诸臣之位也适读为敌自此以下皆记者举仪礼正文而释其义也　乡去声适音敌】设賔主饮酒之礼也使宰夫为献主臣莫敢与君亢礼也不以公卿为賔而以大夫为賔为疑也明嫌之义也賔入中庭君降一等而揖之礼之也【献主代主人举爵献賔也君尊臣不敢抗行賔主之礼宰夫主膳食之官也卑故抗礼无嫌记曰与卿燕则大夫为賔谓与本国之臣燕则然若邻国之臣则以上介为賔也公孤也上公之国得置孤一人公卿之尊次于君复以之为賔则疑于尊卑无辨且嫌于偪上也大夫位卑虽暂尊之为賔无所嫌疑也　方氏曰既曰为疑而又曰明嫌者盖疑未至于嫌特明嫌之义而已　亢苦浪切为疑为去声】君举旅于賔及君所赐爵皆降再拜稽首升成拜明臣礼也君答拜之礼无不答明君上之礼也臣下竭力尽能以立功于国君必报之以爵禄故臣下皆务竭力尽能以立功是以国安而君宁礼无不答言上之不虚取于下也上必明正道以道民民道之而有功然后取其什一故上用足而下不匮也是以上下和亲而不相怨也和宁礼之用也此君臣上下之大义也故曰燕礼者所以明君臣之义也【先是宰夫代主人行爵酬賔之后君命下大夫二人媵爵公取此媵爵以酬賔賔以旅酬于西阶上旅序也以次序劝卿大夫饮酒也此之谓君举旅于賔也君所赐爵则特赐臣下之爵也此二者賔皆降西阶下再拜稽首公命小臣辞则賔升而成拜谓复再拜稽首也先时以君辞之于礼未成故云成拜也　杨氏曰按公取媵爵以酬賔此别是一礼与寻常酬賔不同此所谓公为賔举旅也燕礼君使宰夫为献主以臣莫敢与君抗礼也今君举觯于西阶之上以酬賔可乎盖君臣之际其分甚严其情甚亲使宰夫为献主所以严君臣之分今举觯以酬賔賔西阶下拜小臣辞升成拜公奠觯答再拜公卒觯賔下拜公答再拜略去势分极其谦卑所以通君臣之情也注云不言君酬賔于西阶上及君反位尊君空其文也此又所以严君臣之分也　上道如字下二道去声】席小卿次上卿大夫次小卿士庶子以次就位于下献君君举旅行酬而后献卿卿举旅行酬而后献大夫大夫举旅行酬而后献士士举旅行酬而后献庶子俎豆牲体荐羞皆有等差所以明贵贱也【设席之位上卿在賔席之东小卿在賔席之西皆是南面东上而遥相次此所谓小卿次上卿也大夫在小卿之西是大夫次小卿也士受献于西阶之上退立于阼阶下西面北上庶子受献于阼阶上亦退立于阼阶下庶子次于士是士庶子以次就位于下也献君者主人酌以献也公取媵爵以酬賔賔以旅酬于西阶上此所谓献君君举旅行酬也而后献卿者亦主人献之也公又行一爵亦媵者之爵也若卿若賔惟公所酬卿亦以旅于西阶之上礼亦如初此亦是君举旅而言卿举者盖君为卿举耳下言大夫举旅士举旅其义同而后献大夫亦主人之献也公又举奠觯以赐是为大夫举旅也主人献士公复赐之是为士举旅也公举旅之礼止于士不及庶子矣而后献庶子者主人献之于阼阶之上也牲狗也疏曰公及卿大夫士等牲体荐羞之等差燕礼不载】
　　聘义第四十八
　　【吕氏曰天子之与诸侯诸侯之与邻国皆有朝礼有聘礼朝则相见聘则相问也朝宗觐遇防同皆朝也存頫省聘问皆聘也故聘礼有天子所以抚诸侯者大行人嵗徧存三嵗徧頫五嵗徧省是也有诸侯所以事天子者大行人时聘以结诸侯之好殷頫以除邦国之慝是也有邻国交脩其好者大行人诸侯之邦交嵗相问殷相聘是也仪礼所载邻国交聘之礼也聘义者释聘礼之义　頫祧跳二音省悉井切好去声】
　　聘礼上公七介侯伯五介子男三介所以明贵贱也【此言卿出聘之介数上公七介者上公亲行则介九人诸侯之卿礼下于君二等故七介也以下放此　吕氏曰古者賔必有介介副也所以辅行斯事致文于斯礼者也】介绍而传命君子于其所尊弗敢质敬之至也【绍继也其位相承继也先时上摈入受主君之命出而传与承摈承摈传与末摈此是传而下也賔之末介受命于末摈而传与次介次介传与上介上介传与賔是传而上也此所谓介绍而传命也质正也于所尊者不敢正自相当故以介传命敬之至也賔在大门外西北面介自南向北为序主君在内迎摈者出大门自北向南为序】三让而后传命三让而后入庙门三揖而后至阶三让而后升所以致尊让也【疏曰三让而后传命者谓賔在大门外见主人陈摈以大客之礼待己己不敢当三度辞让主人不许乃后传聘賔之命也三让而后入庙门者谓賔既传命之后主君延賔而入至庙将欲庙受賔不敢当之故三让而后入主君在东賔差退在西相向三让乃入庙门也三揖而后至阶者初入庙门一揖也当阶北面又揖二揖也当碑又揖三揖也三让而后升者谓主君揖賔至阶主君让賔升賔让主君如此者三主君乃先升賔乃升也】君使士迎于竟大夫郊劳君亲拜迎于大门之内而庙受北面拜贶拜君命之辱所以致敬也敬让也者君子之所以相接也故诸侯相接以敬让则不相侵陵【郊劳劳之于近郊也用束帛北面拜贶亦主君之拜也其拜于阼阶上拜君命之辱者释北面拜贶之义也　竟音境劳去声】卿为上摈大夫为承摈士为绍摈君亲礼賔賔私面私觌致饔饩还圭璋贿赠飨食燕所以明賔客君臣之义也【卿主国之卿也承摈者承副上摈也绍摈者继续承摈也賔行聘事毕主国君亲执醴以礼賔是君亲礼賔也私面谓私以己礼物面见主国之卿大夫也私觌私以己礼物觌见主国之君也牲杀者曰饔生者曰饩致饔饩者聘觌皆毕賔介就馆主君使卿致饔饩之礼于賔也还圭璋者賔来时执以为信主君既受之矣今将去君使卿送至賔馆以还之也还玉毕加以贿赠之礼经云贿用束纺纺今之绢也飨礼食礼皆在朝燕礼在寝一食再飨燕无常数　吕氏曰摈者主国之君所使接賔者也主之有摈犹摈之有介也摈有三者以多为文也大宗伯朝觐防同则为上相相即摈也入诏礼曰相出接賔曰摈宗伯卿也故曰卿为上摈小行人诸侯入王则为承而摈行人大夫也故曰大夫为承摈士职卑承官之乏以继摈之事故曰士为绍摈也使臣之义则致其君臣之敬于所聘之君主君之义则致其賔主之敬于来聘之臣也　饩吁既切还音旋食音嗣纺音仿】故天子制诸侯比年小聘三年大聘相厉以礼使者聘而误主君弗亲飨食也所以愧厉之也诸侯相厉以礼则外不相侵内不相陵此天子之所以养诸侯兵不用而诸侯自为正之具也【天子制诸侯者天子制此礼而使诸侯行之也比年每嵗也小聘使大夫大聘使卿误谓礼节错误也　吕氏曰上下不交则天下无邦人道所以不能羣也故先王之御诸侯使之相交以脩其好必使之相敬以全其交其相交也必求乎疏数之中故比年小聘三年大聘也其相敬也必相厉以礼故使者之误主君不亲飨食以愧厉之然后仁逹而礼行外则四邻相亲而不相侵内则君臣有义而不相陵也先王制礼以善养人于无事之际多为升降之文酬酢之节賔主有司有不可胜行之忧先王未之有改者盖以养其徳意使之安于是而不惮也故不安于偷惰而安于行礼不耻于相下而耻于无礼也天子以是养诸侯诸侯以是养其士大夫上下交相养此兵所以不用天下所以平也节文之多惟聘射养人之至者也诸侯自为正于射礼聘礼二礼之义天子养诸侯之意为深故其义皆曰兵不用自为正之具也比音畀使去声食音嗣好去声数入声胜平声】以圭璋聘重礼也已聘而还
　　圭璋此轻财而重礼之义也诸侯相厉以轻财重礼则民作让矣【聘使之行礼于君则用圭于夫人则用璋其行享礼于君则束帛加璧于夫人则琮享犹献也及礼毕则还其圭璋者以圭璋是行礼之器故重之而不敢受也璧琮与币皆财也财在所轻故受而不还故曰此轻财而重礼之义也　吕氏曰诸侯相厉以轻财而重礼则逺利而有耻所以民作让】主国待客出入三积饩客于舎五牢之具陈于内米三十车禾三十车刍薪倍禾皆陈于外乘禽日五双羣介皆有饩牢壹食再飨燕与时赐无数所以厚重礼也古之用财者不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉尔【出既行也入始至也积谓馈之牢礼米禾刍薪之属其来与去皆三馈之积故云出入三积也饩客于舎谓致飨饩于賔之馆舎也三牲备为一牢五牢之具陈于内谓餁一牢在賔馆西阶腥二牢在賔馆东阶饩二牢在賔馆门内之西也禾稾实并刈者也米车设于门东禾车设于门西倍禾倍其数也礼注云薪从米刍从禾疏云薪以炊爨故从米刍以食马故从禾此四物皆在门外乘禽乘行羣匹之禽鴈鹜之属也掌客云凡礼賔客国新杀礼凶荒杀礼札丧杀礼祸烖杀礼在野在外杀礼故曰古之用财者不能均如此言不能皆如此丰厚也然而于聘礼则用财如此之厚者是欲极尽之于礼也用财虽厚尽礼而止不敢加美以没礼故内不相陵外不相侵皆为有礼以制之故也　积子赐切乘去声食音嗣杀去声】聘射之礼至大礼也质明而始行事日几中而后礼成非强有力者弗能行也故强有力者将以行礼也酒清人渴而不敢饮也肉干人饥而不敢食也日莫人倦齐庄正齐而不敢解惰以成礼节以正君臣以亲父子以和长幼此众人之所难而君子行之故谓之有行有行之谓有义有义之谓勇敢故所贵于勇敢者贵其能以立义也所贵于立义者贵其有行也所贵于有行者贵其行礼也故所贵于勇敢者贵其敢行礼义也故勇敢强有力者天下无事则用之于礼义天下有事则用之于战胜用之于战胜则无敌用之于礼义则顺治外无敌内顺治此之谓盛徳故圣王之贵勇敢强有力如此也勇敢强有力而不用之于礼义战胜而用之于争鬭则谓之乱人刑罚行于国所诛者乱人也如此则民顺治而国安也【吕氏曰节文之多惟聘射之礼为然故曰至大礼也君臣父子长幼之义皆形见于节文之中人之所难我之所安人之所懈我之所敬故能行之者君子也君子自养其强力勇敢之气一用之于义礼战胜而教化行矣此国之所以安也射礼诸侯之射必先行燕礼卿大夫士之射必先行乡饮酒之礼酬献之节极为繁缛故有酒清肉干而不敢饮食者若聘礼则受聘受享请觌然后酌醴礼賔无酒清肉干之事特以节文之繁与射礼等皆至日几中而后礼成故与射礼兼言之也　几平声干音干莫音暮齐音斋下齐如字解音懈长上声】子贡问于孔子曰敢问君子贵玉而贱碈者何也为玉之寡而碈之多与孔子曰非为碈之多故贱之也玉之寡故贵之也夫昔者君子比徳于玉焉温润而泽仁也缜密以栗知也廉而不刿义也垂之如队礼也叩之其声清越以长其终诎然乐也瑕不揜瑜瑜不揜瑕忠也孚尹旁达信也气如白虹天也精神见于山川地也圭璋特达德也天下莫不贵者道也诗云言念君子温其如玉故君子贵之也【郑氏曰碈石似玉缜致也栗坚貌刿伤也义者不苟伤人越犹也诎絶止貌乐记曰止如稾木瑕玉之病也瑜其中闲美者　陆氏曰尹正也孚尹犹言信正　应氏曰尹当作允孚允皆信也　疏曰圭璋特达谓行聘之时惟执圭璋特得通达不加余币也马氏曰能柔能刚能抑能扬能敛能彰而能备精粗之美以全天人之道者玉之为物也能柔则温润而泽所以为仁能刚则廉而不刿所以为义能抑则垂之如坠所以为礼能扬则其声清越以长其终诎然所以为乐能敛则缜密以栗所以为智能彰则瑕不揜瑜瑜不揜瑕所以为忠孚尹于中旁达于外所以为信始之以仁而成之以信凡此皆粗而为人道也于气如白虹所以为天精神见于山川所以为地圭璋特达所以为德天下莫不贵之所以为道凡此皆精而为天道也七者合而言之皆谓之徳君子所贵以此徳也温者徳之始言始所以见终论语言孔子之五徳则始于温防教胄子以四德亦始于温诗亦曰温温恭人惟徳之基古人用玉皆象其美若镇圭以召诸侯以恤凶荒用其仁也齐有食玉用其智也牙璋以起军旅用其义也国君相见以瑞相享以璧用其礼也乐有鸣球服有佩玉用其乐也邦国玉节用其信也琬以结好琰以除慝用其忠也两圭祀地黄琮礼地用其能达于地也四圭祀天苍璧礼天用其能达于天也圭璋特达用其能达于徳也已聘而还圭璋已朝而班瑞此皆古之为器而用玉之美者也古之善比君子于玉者曰言念君子温其如玉曰追琢其章金玉其相曰如圭如璧曰有美玉于斯韫匵而藏诸曰玉振终条理曰瑾瑜匿瑕曰如玉如莹爰变丹青此古人比君子于玉者也　石梁王氏曰因聘礼用玉故论玉之徳以结此篇　碈音民为去声与平声知音智刿姑防切队音坠诎音屈见音现齐平声追平声】
　　丧服四制第四十九
　　【疏曰以其记丧服之制取于仁义礼智也】
　　凡礼之大体体天地法四时则隂阳顺人情故谓之礼訾之者是不知礼之所由生也夫礼吉凶异道不得相干取之隂阳也丧有四制变而从宜取之四时也有恩有理有节有权取之人情也恩者仁也理者义也节者礼也权者知也仁义礼知人道具矣【体天地以定尊卑法四时以为往来则隂阳以殊吉凶顺人情以为隆杀先王制礼皆本于此不独丧礼为然也故曰凡礼之大体吉凶异道以下始专以丧礼言之丧有四制谓以恩制以义制以节制以权制也　訾音紫知音智】其恩厚者其服重故为父斩衰三年以恩制者也【疏曰父最恩深故特举父而言之其实门内诸亲为之着服皆是恩制也　为去声】门内之治恩揜义门外之治义断恩资于事父以事君而敬同贵贵尊尊义之大者也故为君亦斩衰三年以义制者也【门内主恩故常揜蔽公义门外主义故常断絶私恩父母之丧三年不从政恩揜义也有君丧服于身不敢私服义断恩也资犹取也用也用事父之道以事君故其敬同也人臣为君重服乃贵贵尊尊之大义故曰以义制者也然五服皆有义服亦是以义制此举重者言之耳】三日而食三月而沐期而练毁不灭性不以死伤生也丧不过三年苴衰不补坟墓不培祥之日鼓素琴告民有终也以节制者也【三日而食始食粥也葬而虞祭始沐不补虽破不补完也不培一成丘垄之后不再加益其土也祥日大祥之日也素琴无漆饰也与素几素俎之素同】资于事父以事母而爱同天无二日土无二王国无二君家无二尊以一治之也故父在为母齐衰期者见无二尊也【齐衰之服期而除之以心丧终三年　为去声】杖者何也爵也三日授子杖五日授大夫杖七日授士杖或曰担主或曰辅病妇人童子不杖不能病也百官备百物具不言而事行者扶而起言而后事行者杖而起身自执事而后行者面垢而已秃者不髽伛者不袒跛者不踊老病不止酒肉凡此八者以权制者也【疏曰杖之所设本为扶病而以爵者有徳其恩必深其病必重故杖为爵者而设故云爵也遂歴叙有爵之人故云三日授子杖五日授大夫杖七日授士杖丧服传云无爵而杖者何担主也担假也尊其为主假之以杖或曰辅病者丧服传云非主而杖者何辅病也谓庶子以下皆杖为辅病故也妇人未成人之妇人童子幼小之男子百官备谓王侯也委任百官不假自言而事得行故许子病深虽有扶病之杖亦不能起故又须人扶乃起也大夫士既无百官百物须已言而后丧事乃行故不许极病所以杖而起不用扶也庶人卑无人可使但身自执事不可许病故有杖不用但使面有尘垢之容而已子于父母贵贱情同而病不得一故为权制秃者无发女秃不髽故男子秃亦不免也袒者露膊伛者可憎故不袒也踊是跳跃跛人脚蹇故不跳跃也老及病者身已羸瘠又使备礼必至灭性故酒肉养之此八者谓应杖不杖不应杖而杖一也扶而起二也杖而起三也面垢四也秃者五也伛者六也跛者七也老病者八也丧大记大夫与士之丧皆云三日授子杖谓为亲也此云五日七日为君也　担音赡伛其缕切】始死三日不怠三月不解期悲哀三年忧恩之杀也圣人因杀以制节此丧之所以三年贤者不得过不肖者不得不及此丧之中庸也王者之所常行也书曰髙宗谅闇三年不言善之也【自三日不怠以至三年忧其哀渐杀而轻故曰恩之杀也　郑氏曰谅古作梁楣谓之梁闇读如鹑防之防闇谓庐也庐有梁者所谓柱楣也　解音懈期平声杀去声】王者莫不行此礼何以独善之也曰髙宗者武丁武丁者殷之贤王也继世即位而慈良于丧当此之时殷衰而复兴礼废而复起故善之善之故载之书中而髙之故谓之髙宗三年之丧君不言书云髙宗谅闇三年不言此之谓也然而曰言不文者谓臣下也【君不言谓百官百物不言而事行者也臣下不能如此必言而后事行但不文其言辞耳故曰言不文者谓臣下也】礼斩衰之丧唯而不对齐衰之丧对而不言大功之丧言而不议缌小功之丧议而不及乐【説见闲传唯上声】父母之丧衰冠绳缨菅屦三日而食粥三月而沐期十三月而练冠三年而祥比终兹三节者仁者可以观其爱焉知者可以观其理焉强者可以观其志焉礼以治之义以正之孝子弟弟贞妇皆可得而察焉【比及也三月一节也练一节也祥一节也非仁者不足以尽爱亲之道故于仁者观其爱非知者不足以究居丧之理故于知者观其理非强者不足以守行礼之志故于强者观其志一説理治也谓治敛殡葬祭之事惟知者能无悔事也故曰观其理篇首言仁义礼知为四制之本此独曰礼以治之义以正之者盖恩亦兼义权非悖礼也孝子弟弟贞妇专言门内之治而不及君臣者亦章首专言父母之丧而恩制为四制之首故也　衰音催期音基比音畀知去声治平声】
  </div>
  <div class="pagination">
   <a href="陈氏礼记集说_page2.html">
    上一页
   </a>
   <a href="陈氏礼记集说.html">
    1
   </a>
   <a href="陈氏礼记集说_page2.html">
    2
   </a>
   <span class="current-page">
    3
   </span>
   <a href="陈氏礼记集说_page4.html">
    4
   </a>
   <a href="陈氏礼记集说_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
