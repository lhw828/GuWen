<!DOCTYPE html>
<html>
<head>
    <meta charset="UTF-8">
    <title>礼记述注 - 第 47 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记述注 - 第 47 页/共 61 页</h1>
    <div class="content">　　亲丧外除兄弟之丧内除
　　注曰外除日月已竟而哀未忘内除日月未竟而哀己杀
　　视君之母与君之妻比之兄弟发诸顔色者亦不饮食也
　　集説曰君母君妻小君也服轻哀之比兄弟之丧然于酒肴之珍醇可以发见顔色者亦不饮之食之也
　　免丧之外行于道路见似目瞿闻名心瞿吊死而问疾顔色戚容必有以异于人也如此而后可以服三年之丧其余则直道而行之是也
　　注曰恻隐之心能如是则其余齐衰以下直道而行尽自得也似谓容貌似其父母也名与亲同　疏曰父在为母虽期年亦从上三年之内也
　　祥主人之除也于夕为期朝服祥因其故服
　　疏曰祥祭之时主人除服之莭于夕为期谓于祥祭前夕预告明日祭期也朝服谓主人着朝服缁衣素裳其冠则缟冠也祥因其故服者谓明旦祥祭时主人因着其前夕故朝服也案上记端衰丧车无等则祥后并禫服尊卑上下无别皆服此缁衣素裳也又曰从祥至吉凢服有六祥祭朝服缟冠一也祥讫素缟麻衣二也禫祭冠黄裳三也禫讫朝服綅冠四也逾月吉祭冠朝服五也既祭端而居六也陆氏曰綅息亷反黒经白纬曰綅　集説曰祥大祥也
　　子游曰既祥虽不当缟者必缟然后反服
　　注曰谓有以丧事赙赠来者虽不及时犹变服服祥祭之服以受之重其礼也其于此时始吊者则卫将军文子之为之是矣反服反素缟麻衣也　疏曰若其由未来今始吊者虽禫祭除丧后有练冠而受吊则文子之子是也明此是先己来今重至故着缟冠轻于练冠也此谓禫祭之前故知反服素缟麻衣也
　　当袒大夫至虽当踊絶踊而拜之反改成踊乃袭于士既事成踊袭而后拜之不改成踊
　　疏曰此明士有丧大夫及士来吊之礼士有丧当袒之时而大夫来吊盖敛竟时也虽当主人踊时必絶止其踊而出拜此大夫反还也改更也拜竟而反还先位更为踊而始成踊尊大夫之来新其事也乃袭者踊毕乃袭初袒之衣也于士既事成踊袭者既犹毕也若当主人有大小敛诸事而士来吊则主人毕事而成踊踊毕而袭袭毕乃拜之拜之而止不更为之成踊也
　　上大夫之虞也少牢卒哭成事附皆大牢下大夫之虞也犆牲卒哭成事附皆少牢
　　集説曰卒哭谓之成事成告事也附祔庙也
　　祝称卜塟虞子孙曰哀夫曰乃兄弟曰某卜塟其兄弟曰伯子某
　　集説曰初虞即塟之日故并言塟虞子卜塟父则祝辞云哀子某卜塟其父某甫孙则云哀孙某卜塟其祖某甫夫则云乃某卜塟其妻某氏乃者助语之辞妻卑故尔若弟为兄则云某卜塟兄伯子某兄为弟则云某卜塟其弟某
　　古者贵贱皆杖叔孙武叔朝见轮人以其杖关毂而輠轮者于是有爵而后杖也
　　集説曰轮人作车轮之人也关穿也輠廽也谓以其衰服之杖穿于车毂中而廽转其轮鄙亵甚矣自后无爵者不得杖此记庻人废礼之由也
　　凿巾以饭公羊贾为之也
　　集説曰饭含也大夫以上贵使賔为其亲含恐尸为賔所憎秽故以巾覆尸面而当口处凿穿之令含玉得以入口士贱不得使賔子自含无憎秽之心故不以巾覆面公羊贾士也而凿以饭是憎秽其亲矣此记士失礼之所由也
　　冒者何也所以掩形也自袭以至小敛不设冒则形是以袭而后设冒也
　　疏曰袭则设冒至小敛之前则以衣缌覆于冒上皇氏云大敛脱冒未之闻也　集説曰冒説见王制袭沐浴后以衣衣尸也则形者言尸虽已着衣若不设冒则尸象形见为人所恶是以袭而设冒也后字衍
　　或问于曾子曰夫既遣而包其余犹既食而裹其余与君子既食则裹其余乎曾子曰吾子不见大飨乎夫大飨既飨巻三牲之爼归于賔馆父母而賔客之所以为哀也子不见大飨乎
　　集説曰设遣奠讫即以牲体之余包裹而置之遣车以纳于圹中或人疑此礼谓如君子食于他人家食毕而又包其余以归岂不伤廉乎曽子告以大飨之礼毕卷爼内三牲之肉送归賔之馆中犹此意耳父母家之主今死将塟而孝子以賔客之礼待之此所以悲哀之至也重言以喻之
　　非为人丧问与赐与
　　集説曰此上有阙文言非为其有丧而问遗之欤赐予之欤问敌者之礼赐尊上之命
　　三年之丧以其丧拜非三年之丧以吉拜
　　集説曰拜问拜赐拜賔皆拜也丧拜稽颡而后拜也吉拜拜而后稽颡也今案檀弓郑注以拜而后稽颡为殷之丧拜稽颡而后拜为周之丧拜疏云郑知此者以孔子所论每以二代对言故云三年之丧吾从其至者但殷之丧拜自斩衰至缌麻皆拜而后稽颡以其质故也周制则杖期以上皆先稽颡而后拜不杖期以下乃作殷之丧拜此章疏义与檀弓疏互看乃得其祥
　　三年之丧如或遗之酒肉则受之必三辞主人衰绖而受之如君命则不敢辞受而荐之丧者不遗人人遗之虽酒肉受也从父昆弟以下既卒哭遗人可也
　　集説曰丧大记云既塟君食之则食之大夫父之友食之则食之此云衰绖而受虽受而不食也荐之者尊君之赐丧者不遗人以哀戚中不当行礼于人也卒哭可以遗人服轻哀杀故也
　　县子曰三年之丧如斩期之丧如剡
　　集説曰剡削也此言哀痛浅深之殊
　　三年之丧虽功衰不吊自诸侯逹诸士如有服而将往哭之则服其服而往
　　疏曰小祥后衰与大功同故曰功衰衰虽外轻而痛犹内重故不得吊人也如有五服之亲丧而往哭不着已之功衰而依彼亲之莭以服之也不吊与往二者贵贱皆同之皇氏云此文虽在功衰之下而实通初丧也假令初丧而有五属亲死则亦蹔服五服之服而往彼哭也诸侯絶期不应有诸亲始死服当是敌体及所不臣者谓始封君不臣诸父昆弟也
　　期之丧十一月而练十三月而祥十五月而禫练则吊注曰此谓父在为母也为母功衰可以吊人者以父在故轻于出也然则凢齐衰十一月皆可以出矣疏曰母练父在而得出则其余丧虽无父亦得出也母既可矣诸父灼然　坡案自期之丧至而禫十八字旧在三年之丧上
　　既塟大功吊哭而退不聼事焉
　　集説曰既塟大功者言已有大功之丧已塟也吊哭而退谓往吊他丧则吊哭既毕即退去不得与主人袭敛等事期丧练吊即亦然也
　　期之丧未塟吊于乡人哭而退不聼事焉功衰吊待事不执事
　　集説曰仪礼丧服传姑姊妹适人无主者侄与兄弟为之齐衰不杖期此言期之丧正谓此也虽未塟亦可出吊乡人之丧但哭而退不聼事也此丧既塟受以大功之衰谓之功衰此后吊于人可以待主人袭敛等事但不亲自执其事耳
　　小功缌执事不与于礼
　　集説曰执事谓摈相也礼馈奠也轻服可以为人摈相摈相事轻故也馈奠之礼重故不与
　　相趋也出宫而退相揖也哀次而退相问也既封而退相见也反哭而退朋友虞祔而退
　　集説曰此言吊丧之礼恩义有厚薄故去留有迟速相趋者谓与孝子本不相识但相闻姓名而来防趋丧也以情轻故柩出庙之宫门即退去也相揖者已尝相防相识故待柩至大门外之哀次而退也相问遗者是有往来恩义故待窆毕而退尝执贽行相见之礼者情又加重故待孝子反哭于家乃退朋友畴昔情重生死同殷故待虞祭祔祭毕而后退也
　　吊非从主人也四十者执綍乡人五十者从反哭四十者待盈坎
　　集説曰言吊丧者是为相助凢役非徒随从主人而已故年四十以下者力壮皆当执綍同乡之人五十者始衰之年故随主人反哭而四十者待土盈圹乃去若非乡人则无问长少皆从主人归优饶逺者
　　丧食虽恶必充饥饥而废事非礼也饱而忘哀亦非礼也视不明聼不聪行不正不知哀君子病之故有疾饮酒食肉五十不致毁六十不毁七十饮酒食肉皆为疑死
　　集説曰疑死恐其死也
　　有服人召之食不往大功以下既塟适人人食之其党也食之非其党弗食也
　　注曰往而见食则可食也为食而往则不可党犹亲也　疏曰亲族不多食则其食有限若非党而輙食则无复限数必忘哀也
　　功衰食菜果饮水浆无盐酪不能食食盐酪可也集説曰功衰斩衰齐衰之末服也酪説文乳浆也
　　孔子曰身有疡则浴首有创则沐病则饮酒食肉毁瘠为病君子弗为也毁而死君子谓之无子
　　集説曰曲礼曰不胜丧比于不慈不孝是有子与无子同也
　　非从柩与反哭无免于堩
　　注曰言丧服出入非此二事皆冠也免所以代冠人于道路不可以无饰堩道路　疏曰此谓塟近而反哭者若塟逺反哭在路则着冠至郊则乃反着免小记云逺塟者比反哭皆冠及郊而后免也
　　凢丧小功以上非虞附练祥无沐浴
　　疏曰言小功以上则至斩同然各在其服限如此耳练祥不主大功小功也　集説曰洁饰所以交神故非此四祭则不沐浴也
　　疏衰之丧既塟人请见之则见不请见人小功请见人可也大功不以执挚唯父母之丧不辟涕泣而见人疏曰此小功文承疏衰既塟之下亦谓既塟也凢言见人者谓与人寻常相见不论执挚之事　集説曰疏衰齐衰也挚与贽同
　　三年之丧祥而从政期之丧卒而从政九月之丧既塟而从政小功缌之丧既殡而从政
　　注曰以王制言之此谓庻人也从政从为政者教令谓给繇役　疏曰王制云齐衰大功三月不从政此庻人依士礼卒哭与既塟同三月故王制省文总云三月也若大夫士三年之丧期不从政是正礼也卒哭金革之事无辟是权礼也
　　曽申问于曽子曰哭父母有常声乎曰中路婴儿失其母焉何常声之有
　　集説曰哀痛之极无复音莭所谓哭不偯也
　　卒哭而讳王父母兄弟世父叔父姑姊妹子与父同讳集説曰卒哭以前犹以生礼事之故不讳卒哭后则事以鬼道故讳其名也此专言父之所讳则子亦不敢不讳故曰子与父同讳也父之祖父母伯父叔父及姑等于已小功以下本不合讳但以父之所讳己亦从而讳也若父之兄弟及姊妹于已正服朞已自当讳不假从父而讳也此父身是士故讳王父母若是庻人子不逮事父母则不讳王父母也天子诸侯讳羣祖
　　母之讳宫中讳妻之讳不举诸其侧与从祖昆弟同名则讳
　　集説曰母为其亲讳则子于一宫之中亦为之讳妻为其亲讳则夫亦不得称其辞于妻之左右非宫中非其侧则固可称矣孝子闻名心瞿凢不言人讳者亦为其相感动也从祖昆弟同曽祖之亲也若母与妻所讳者适与已从祖见弟之名同则为之讳不但宫中旁侧其在余处皆讳之
　　以丧冠者虽三年之丧可也既冠于次入哭踊三者三乃出
　　注曰言虽者明齐衰以下皆可以丧冠也始遭丧以其冠月则丧服因冠矣非其冠月待变除卒哭而冠次庐也　疏曰次庐者防重服而言若齐衰以下加冠于次舍之处入哭踊三者三乃出者谓既冠后入于丧所哭而跳踊每哭一莭而三踊如此者三凢为九踊乃出就处所　坡谓曽子问齐衰大功可因丧服而冠未及言三年之可也故记者足之古者二十而冠人夏小正二月绥多士女是冠用二月假令年二十二月当冠而遭丧则可因丧而冠疏云若正月遭则二月不得因丧冠也
　　大功之末可以冠子可以嫁子父小功之末可以冠子可以嫁子可以取妇已虽小功既卒哭可以冠取妻下殇之小功则不可
　　注曰下殇小功齐衰之亲除丧而后可为昏礼　疏曰末谓卒哭之后取妇有酒食之防集乡党僚友渉近欢乐故小功之末乃可　坡谓大功兼父与已父大功之末可以冠子则已大功之末可以加冠矣然父未可以取妇则己未可以取妻也父小功之末可以冠子取妇则己小功卒哭可以冠取妻矣
　　凢弁绖其衰侈袂
　　注曰侈犹大也弁绖服者吊服也其衰也缌也疑也袂之小者二尺二寸大者半而益之则侈袂三尺三寸　疏曰大夫以上侈之士则不侈
　　父有服宫中子不与于乐母有服声闻焉不举乐妻有服不举乐于其侧大功将至辟琴瑟小功至不絶乐注曰宫中子与父同宫者也礼由命士以上父子异宫不与于乐谓出行见之不得观也　疏曰若异宫则得与乐崔云父有服齐哀以下之服也若重服则期后犹有子姓之冠自当不得与于乐
　　姑姊妹其夫死而夫党无兄弟使夫之族人主丧妻之党虽亲弗主夫若无族矣则前后家东西家无有则里尹主之或曰主之而附于夫之党
　　注曰此谓姑姊妹无子寡而死也夫党无兄弟无缌之亲也其主丧不使妻之亲而使夫之族人妇人外成主必宜得夫之姓类里尹主之丧无无主也里尹闾胥里宰之属王度记曰百户为里里一尹其禄如庻人在官者诸侯吊于异国之臣则其君为主里尹主之亦斯义也或曰主之妻之党自主之非也夫之党其祖姑也　疏曰别録王度记云似齐宣王时淳于髠等所説也
　　麻者不绅执玉不麻麻不加于采
　　疏曰案聘礼已国君薨至于主国衰而出注云可以防服将事盖受主君小礼得以防服若行聘享大事则吉服故郑云其聘享之事自若吉也　集説曰麻谓丧服之绖也绅大带也吉防异道居丧以绖代大带也执玉不麻谓着衰绖者不得执玉行礼也采纁之衣也
　　国禁哭则止朝夕之奠即位自因也
　　集説曰国有大祭祀则丧者不敢哭然朝奠夕奠之时自即其阼阶下之位而因仍礼莭之故事以行也
　　童子哭不偯不踊不杖不菲不庐
　　集説曰偯委曲之声也菲草屦也庐倚庐也童子为父后者则杖
　　孔子曰伯母叔母疏衰踊不絶地姑姊妹之大功踊絶于地如知此者由文矣哉由文矣哉
　　注曰由用也言知此踊絶地不絶地之情者能用礼文矣能用礼文哉美之也伯母叔母义也姑姊妹骨肉也
　　泄桞之母死相者由左泄桞死其徒由右相由右相泄桞之徒为之也
　　集说曰悼公吊有若之丧而子游摈由左则由右相者非礼也此记失礼所自始
　　天子饭九贝诸侯七大夫五士三
　　集説曰饭含也贝水物古者以为货士丧礼贝三实于笲周礼天子饭含用玉此盖异代之制
　　士三月而塟是月也卒哭大夫三月而塟五月而卒哭诸侯五月而塟七月而卒哭士三虞大夫五诸侯七疏曰大夫以上位尊念亲哀情于时长逺士职卑位下礼数未伸
　　诸侯使人吊其次含襚赗临皆同日而毕事者也其次如此也
　　集説曰诸侯薨邻国遣使来先吊次含次襚次赗次临四者之礼一日毕行详见上篇
　　卿大夫疾君问之无算士壹问之君于卿大夫比塟不食肉比卒哭不举乐为士比殡不举乐
　　疏曰丧大记君于大夫疾三问之此云无算谓有师保恩旧之亲故问之无算或可三问者谓君自行此云无算谓遣使也
　　升正柩诸侯执綍五百人四綍皆防枚司马执铎左八人右八人匠人执羽葆御柩大夫之丧其升正柩也执引者三百人执铎者左右各四人御柩以茅
　　集説曰升正柩者将塟柩朝祖庙升西阶用輁轴载柩于两楹间而正之也其时柩北首柩有四綍枚形似箸两端有小绳防于口而系于头后则不能言所以止喧哗也五百人皆用之司马十六人执铎分居左右夹柩以号令于众也葆形如盖以羽为之御柩者在柩车之前若道涂有低昻倾亏则以所执者为抑左右之莭使执綍者知之也綍引同耳庙中曰綍在涂曰引互言之茅以茅为麾也
　　孔子曰管仲镂簋而朱纮旅树而反坫山节而藻棁贤大夫也而难为上也
　　集説曰镂簋簋有雕镂之饰也冠有笄者为纮纮在缨处两端上属下不结旅道也树屏也立屏当所行之路以蔽内外也反坫反爵之坫也土为之在两楹间山莭刻山于柱头之斗拱也藻水草藻棁昼藻于梁上之短柱也难为上言僭上也
　　晏平仲祀其先人豚肩不掩豆贤大夫也而难为下也君子上不僭上下不偪下
　　集説曰大夫祭用少牢不合用豚肩在爼不在豆此但喻其极小谓并豚两肩亦不能掩豆耳难为下言偪下也
　　妇人非三年之丧不逾封而吊如三年之丧则君夫人归夫人其归也以诸侯之吊礼其待之也若待诸侯然夫人至入自闱门升自侧阶君在阼其他如奔丧礼然集説曰三年之丧父母之丧也女嫁者为父母期而云三年者以本亲言也逾封越彊也以诸侯吊礼者谓夫人行道车服待之若待诸侯者主国致礼闱门非正门宫中往来之门也侧阶非正阶东房之旁阶也此皆异于女賔主国君在阼阶上不降迎也奔丧谓哭踊髽麻之类嫌夫人之位尊恐与卿大夫之妻奔丧礼异故明之
　　嫂不抚叔叔不抚嫂
　　集説曰抚死而抚其尸也嫂叔宜逺嫌故皆不抚
　　君子有三患未之闻患弗得闻也既闻之患弗得学也既学之患弗能行也君子有五耻居其位无其言君子耻之有其言无其行君子耻之既得之而又失之君子耻之地有余而民不足君子耻之众寡均而倍焉君子耻之
</div>
    <div class="pagination">
<a href="礼记述注_page46.html">上一页</a><span>...</span><a href="礼记述注_page42.html">42</a><a href="礼记述注_page43.html">43</a><a href="礼记述注_page44.html">44</a><a href="礼记述注_page45.html">45</a><a href="礼记述注_page46.html">46</a><span class="current-page">47</span><a href="礼记述注_page48.html">48</a><a href="礼记述注_page49.html">49</a><a href="礼记述注_page50.html">50</a><a href="礼记述注_page51.html">51</a><a href="礼记述注_page52.html">52</a><span>...</span><a href="礼记述注_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
