<!DOCTYPE html>
<html>
<head>
    <meta charset="UTF-8">
    <title>陈氏礼记集说补正 - 第 12 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陈氏礼记集说补正 - 第 12 页/共 18 页</h1>
    <div class="content">　　夏楚二物收其威也集説以二物为扑以警其怠忽者使之收敛威仪也
　　窃案师道贵严威夏楚不可废也故易曰发利用刑人以正法若废法则无威而学者怠玩之心生矣则收其威者乃振收敎者之威非收敛学者之威仪旧説恐误
　　未卜禘不视学游其志也集説禘五年之大祭也不五年不视学所以优游学者之心志也此又非仲春仲秋视学之礼
　　窃案视学有二中年考校而视离经辨志视敬业乐羣视博习亲师视论学取友者有司之事也仲春上丁帅三公九卿诸侯大夫亲往视习舞释菜者天子之事也有司隔年考校而非天子每岁仲春鼓厉之则易至于怠废然必卜春禘而后视学所以优游学者之心志而不欲急迫之也吴氏云禘者时祭之名非五年大禘之禘盖周之春祭名祠周之前春祭名禘见王制郊特牲或云禘即祠字之误视学谓考较学者经业或君亲往或有司为之非天子大视学之礼也愚案卜禘乃视学正合月令仲春上丁天子视学之文吴氏以禘为时祭当矣但春禘止见郊特牲王制春曰礿夏曰禘无所谓春禘又云或君亲往或有司为之又自反其説何也集説所云仲秋视学攷之月令无其事岂据周礼大胥秋颁乐合声之语耶
　　不兴其艺不能乐学故君子之于学也藏焉修焉息焉游焉集説艺即三者之学是也言退息时若不兴此三者之艺则谓之不能好学矣故君子之于学也藏焉修焉之时必有正业则所习者专而志不分息焉游焉之际必有居学则所养者纯而艺愈熟故其学易成也窃案注防兴谓歆喜也艺谓操缦博依六艺之等若欲学诗书正业意不歆喜其杂艺则不能耽玩乐于所学之正道黄叔亦曰操缦博依杂服者艺也退息之所宜兴者也与诗礼者学也时敎之所宜安者也惟其退息不兴于艺斯于时敎不能乐而相安此可见退息居学有关于时敎正业之成否如此君子岂容以一息闲乎是以君子藏身于大学之时则修治其正业如与诗礼之类固随时勤厉而不息退息于燕居之际则游玩以适情如操缦博依杂服之类又随在致力而不惰今集説谓不兴此三者之艺则谓之不能好学又藏修息游四字略不分析舛矣注防以艺为六艺藏谓心常怀抱学业游谓闲暇无事游行亦非
　　今之敎者呻其占毕多其讯言及于数进而不顾其安集説敎人者但吟讽其所占视之简牍不能通其緼奥乃多发问辞以讯问学者而所言又不止一端故云言及于数不顾其安不恤学者之安否也
　　窃案集説以多其讯为句言及于数为句吴氏以多其讯言为句及于数进而不顾其安为句及于犹言至于数进谓数数进之言今之师诵其所视之简多其所告之词学者未可以进而又进之不顾其所学已安否也黄东发日抄又以数为度数之数云言及度数之末而不于其本
　　使人不由其诚集説不由其诚不肯实用其力也窃案使人不由其诚以敎者言如集説不肯实用其力之云则反以学者言矣吴氏云实知此一理而后使之别穷一理是谓由其诚否则是使之不由其实也其说为允
　　敎之不刑集説刑成也
　　窃案此本郑注辅氏云刑犹仪刑之刑其敎不足为人之仪刑亦通
　　道而弗牵强而弗抑集説示之以入道之所由而不牵强其必进作兴其志气之所尚而不阻抑之使退窃案道谓引导其前牵犹拽也强谓激勉之抑犹偪也但引导其前使之自进而不以力拽之以速其进则受敎者不至于乖戾激勉其志使之自能而不以力偪之以速其能则受敎者不至于艰难道非示之以入道所由之谓抑非沮抑使退之谓也
　　微而臧集説言不峻而善则明也
　　窃案臧如诗视尔不臧之臧谓善之也敎者之言虽至微不显而能使人善之如孟子陈王政而齐王曰善哉言乎陆贾毎奏一篇汉髙未尝不称善是也观上约而达下罕譬而喻亦谓使人达之喻之可见
　　后其节目集説无解
　　窃案节目二字有辨方氏云节如木理之刚者説卦所谓坚多节是矣目木理之精者弓人所谓斵目必荼是矣皆至坚难攻之处也
　　待其从容然后尽其声集説防曰从读为舂者舂谓击也以为声之形容言钟之为体必待其击毎一舂而为一容然后尽其声愚谓从容言优游不迫之意不急疾击之则钟声之大小长短得以自尽故以为善荅之喻窃案以从为舂固非矣然不疾击之之説亦未为得也盖待其从容之其与下尽其声之其皆指钟言则从容应为钟声之余韵犹瑟之铿尔也朱子云从容钟声之余韵从容而将尽者也言必荅尽所问之意然后止斯言得之矣
　　大时不齐集説元化流行一气屈伸不可截然分限求之故方荣之时而有枯者焉寂之时而有旉者焉窃案郑注或以时生或以时死孔防大时谓天时也齐谓一时同也天生杀不共在一时犹春夏华卉自生荠麦自死秋冬草木自死而荠麦自生故云不齐不齐为诸齐之本也集説从之吴氏又云天之有时春夏秋冬岁之齐同此时之小者尔古今气运或治或乱是为大时岂可齐同测哉然则不齐齐之本也注防集説主一岁之时言吴氏主万古之时言皆属天道与上大徳不官三句不类惟黄氏日抄取戴岷隠説谓大时如尧舜揖逊汤武征代之时所以不齐独属人事与旧解异
　　察于此四者可以有志于本矣集説可以有志于学而洪其本矣
　　窃案上文可以有志于学承学为箕学为裘车在马前而言君子察于此三者可以有志于学以三者皆学之事也此云察于此四者可以有志于本以大道大徳大信大时四者皆有其本也集説谓可以有志于学而洪其本迂曲之甚





　　陈氏礼记集説补正卷二十二
　　钦定四库全书
　　陈氏礼记集説补正卷二十三
　　头等侍卫纳喇性徳撰
　　乐记
　　桑间濮上之音亡国之音也其政散其民流诬上行私而不可止也集説桑间濮上卫地濮水之上桑林之间也史记言卫灵公适晋舍濮上夜闻琴声召师涓听而写之至晋命涓为平公奏之师旷曰此师延靡靡之乐武王伐纣师延投濮水死故闻此声必于濮水之上也窃案郑注濮水之上地有桑间者亡国之音于此之水出也桑间在濮阳南孔防言濮水桑间一处而皆引师涓靡靡之乐为证集説从之愚谓桑间濮上地虽相近而乐则异濮上之音即卫灵于濮上所闻新声命师涓写之者是也桑间之音乃卫风桑中诗故小序亦引乐记政散民流而不可止之语而朱子从之其与濮上同为亡国之音者盖卫国自宣公宣姜淫于上而世族在位亦至于相窃妻妾未几遂有狄入卫之祸后虽赖齐桓攘狄卫国忘亡然不可谓之非亡国也集説从郑以桑间与濮上为一非矣或谓诗三百篇夫子皆歌之以合于韶武之音删后岂得有桑闲亡国厠于其间不知诗之入乐者大小正雅三颂二南及豳风七月余不过使乐工存肄以备鉴戒耳未必尽用之于朝庙賔客也左传郑七子所歌本国之风盖断章取义以明其志然其甚不类者亦见讥于聘賔矣谁谓桑中非桑间也哉
　　乐之隆非极音也食飨之礼非致味也清庙之瑟朱而防越壹唱而三叹有遗音者矣大飨之礼尚酒而俎腥鱼大羮不和有遗味者矣集説鼓清庙之诗之瑟练朱丝以为丝不练则声清练之则声浊防通也越瑟底之孔也防而通之使其声迟缓瑟声浊而迟是质素之声非要妙之音也此声初发一倡之时仅有三人从而和之言和者少也以其非极声音之美故好者少然而其中则有不尽之余音存焉故曰有遗者矣尊以酒为上俎以生鱼为荐太羮无滋味之调和是质素之食非人所嗜悦之味也然而其中则有不尽之余味存焉故曰有遗味者矣
　　窃案郑注遗犹余也孔防谓乐声虽质人贵之不忘食味虽恶人念之不息是有余音余味集説取之愚谓刘氏云遗犹忘也弃也清庙之瑟贵其徳而忘其音意不主于音也大飨之礼美其敬而忘其味意不主于味也辅氏曰有遗音言弗尽其音有遗味言弗尽其味如二说方与上文非极音非致味相合不宜作有余解至熊氏又谓声有五声但有三人叹之余两声未叹是有遗音益舛矣又一倡三叹自是清庙鼓瑟之节如此非因好者少而寡和也集説谓非极声音之美故好者少亦非是
　　合父子之亲明长幼之序以敬四海之内集説应氏谓四海之内四字恐在合字上如此则文理为顺又引刘氏云天子自能合其父子之亲明其长幼之序则家齐族睦矣又能亲吾亲以及人之亲长吾长以及人之长是谓以敬四海之内
　　窃案合父子之亲明长幼之序即书所谓立爱惟亲立敬惟长也以敬四海之内即书所谓始于家邦终于四海也兢兢然守此礼节而推广之是之谓敬刘説当矣集説引应氏解以乱之固非严陵方氏谓四海之内皆相敬者亦非也
　　和故百物不失节故祀天祭地集説百物不失言各遂其性也
　　窃案和故百物不失者人伦日用无所乖戾此和之所为也节故祀天祭地者天尊地卑辨方圆分冬夏以祭祀之此节之所为也孔氏谓大乐与天地同和能生成百物故不失其性大礼与天地同节有尊卑上下报生成之功故祀天祭地颇为近之集説太略
　　论伦无患乐之情也欣喜欢爱乐之官也中正无邪礼之质也庄敬恭顺礼之制也若夫礼乐之施于金石越于声音用于宗庙社稷事乎山川神则此所与民同也集説刘氏曰论者雅颂之辞伦者律吕之音惟其辞足论而音有伦故极其和而无患害此乐之本情也而在人者则以欣喜欢爱为作乐之主焉惟其立之正而行之中故得其序而无邪僻此礼之本质也而在人者则以庄敬恭顺为行礼之制焉此圣贤君子之所独知也若夫施之器而播之声以事乎鬼神者则众人之所共知也
　　窃案孔防谓乐之和同在心则论説等伦无相毁害故为乐情在貌则欣喜欢爱故为乐事内心中正无有邪僻是礼之本质外貌庄敬谦恭谨慎是礼之节制马氏谓情官质制四者虽不同皆不出于一人之身若夫施于金石越于声音用于宗庙社稷事乎山川鬼神者不独在一人之身而与天下共之也此二説絶分明集説不采而取刘氏既以情质属礼乐官制为在人语脉支离复以论伦为辞足论而音有伦与下文施金石越声音相碍非经防矣
　　方以类聚物以羣分则性命不同矣集説方犹道也聚犹处也君臣父子夫妇长幼朋友各有其道则各以其类而处之所谓方以类聚也物事也行礼之事即谓天理之节文人事之仪则也行之不止一端分之各从其事所谓物以羣分也所以然者以天所赋之命人所受之性自然有此三纲五常之伦其间尊卑厚薄之等不容混而一之也故曰性命不同矣刘氏曰方以类聚言中国蛮夷戎狄之民各以类而聚物以羣分言飞潜动植之物各以羣而分则以其各正性命之不同也故圣人亦因而异其礼矣
　　窃案类聚羣分为解甚多郑云方谓行虫也物谓殖生者也性之言生也命生之长短也孔申之云方谓走虫禽兽之属各以类聚不相杂也物谓殖生若草木之属各有区分自殊于薮泽者也郑注易云类聚羣分谓水火也而此注云云二注不同各有以也行虫有性识道理故称方殖生无心灵但一物而已故云物万物各有区分性命之别圣人因此制礼类族縁物各随性命也黄氏日抄云性者人物之所得以生相似而不同者也命者生而长短寿夭随所付而不同者也程易传云事有理物有形也事则有类物则有羣善恶分而吉凶生矣朱子易本义云方谓事情所向事物善恶各以类分又云方向也所向善则善人皆来所向恶则恶人皆来聚物通天下之物而言好物事则所聚者皆好物事不好物事则所聚者皆不好物事林次崖曰人之作事必有情意计度他作好事则其情向于善作不好事则其情向于恶故曰事情所向伊继山云如情向于孝弟则仁民爱物之事以类而聚情向于不孝不弟则犯上作乱之事以类而聚此所谓方以类聚也吾儒异端君子小人入此则出彼所谓物以羣分也姚凤梧曰方指人念头物指人説方以类聚众理众欲各从其意向也物以羣分君子小人各从其品类也此诸説虽皆有可采然毕竟以朱子易本义为当林伊姚三家不过发明本义耳
　　乐着太始而礼居成物集説着直略反乐着乎干知大始之初礼居乎坤作成物之位
　　窃案郑注着之言处也大始百物之始生也孔云着与居相对故注以着为处集说因之然下文着不息者天着不动者地及着往饬归着诚去伪先王着其敎以着万物之理皆作显著解独此作直略反有所难通金华邵氏曰太始气也成物形也太始本有是气乐则着而明之成物本有是形礼则居而辨之何等切当岂必以处释之乎
　　昔者舜作五之琴以歌南风防始制乐以赏诸侯故天子之为乐也以赏诸侯之有徳者也集説石梁王氏曰防制乐岂专为赏诸侯此处皆无义理
　　窃案此节举乐之大者而言天子之事莫大于养民诸侯又代天子养民者也故南风之歌取解民愠阜民财之义诸侯亦必徳盛敎尊五谷时熟然后赏之以乐非专为赏诸侯而制乐也王氏拘于章句毋乃固乎又案南风之诗见于家语及尸子而郑注以为未闻孔防谓家语王肃所增加郑所未见尸子杂説不可取证故云未闻也熊氏云即凯风之篇大误
　　志微噍杀之音作而民思忧集説志疑当作急急促微细噍枯减杀也
　　窃案郑志微意细也吴公子札听郑风而曰其细已甚山隂陆氏曰言志微以着啴谐慢易粗厉猛起防直劲正寛裕肉好流辟邪散皆志也据此则不必改志为急亦自可通
　　粗厉猛起奋末广贲之音作而民刚毅集説广大贲愤也广愤言中间丝竹匏土革木之音皆怒也
　　窃案贲当如书用宏兹贲诗贲鼓维镛之贲大也郑氏以贲饰贲大皆非猛厉之类遂读为愤引春秋传怒气狡愤言怒气充塞也集説取之然广既可以大训贲何不可以大训乎音大则自猛厉矣
　　广其节奏省其文采集説广其节奏增益学者之所习也省其文采省察其音曲之辞使五声之相和相应若五色之杂以成文采也
　　窃案文采节奏俱为乐之饰节奏如清浊髙下舞之屈伸缀兆疾徐文采如文以琴瑟饰以羽毛五色成文而不乱皆是也旧説谓音曲相和应如五色之杂以成文采非是郑氏注下文文采节奏乐之饰也谓乐之威仪何于此时独以为节奏合耶长乐陈氏曰节奏文采均声之饰始博而终约始博之节奏不可以不广终约之文采不可以不省其解文采甚当以省为省约之省与广字对亦通
　　君子反情以和其志集説反情复其性情之正也窃案情者性之欲易流于不善所谓人心惟危也反情者反淫溺之情以复于性如下文淫乐慝礼不接心术是也非复其性情之谓反情犹克己和志犹复礼
　　治乱以相讯疾以雅集説相即拊也所以辅相于乐治乱而使之理故曰治乱以相讯亦治也雅亦乐器也过而失节谓之疾奏此雅器以治舞者之疾故云讯疾以雅也
　　窃案郑注相即拊也亦以节乐拊者以韦为表装之以糠糠一名相因以名焉今齐人或谓糠为相雅亦乐器名也状如漆桶中有椎孔防云相所以辅相于乐乱理也言治乱奏乐之时先击相也舞者讯疾奏此雅器以节之延平周氏曰相雅皆乐器名也以其节乐而能治其乱则有相之道是以谓之相以其趋乐之节奏而不失于雅是以谓之雅此集説所本也然长乐陈氏之辨尤明礼书云拊之为物以韦为之状若鼓然书传所以谓韦为鼓谓之搏拊是也实之以糠白虎通所谓拊革着以糠是也其设则堂上书所谓搏拊是也其用则先歌周礼所谓登歌合奏击拊是也荀卿曰鞉拊椌楬似万物又曰悬一钟而尚拊大戴礼曰悬一磬而尚拊子夏曰匏笙簧防守拊鼔始奏以文复乱以武治乱以相讯疾以雅言尚拊则拊在一钟一磬之东也言防守拊鼓则众乐待其动而后作也既曰防守拊鼓又曰治乱以相则相非拊也郑氏以相为拊误矣拊书谓之搏拊明堂位谓之拊搏盖以其或搏或拊莫适先后也尔雅和乐谓之节或説节即相也晋傅休奕节赋曰口非节不咏手非节不拊江左清乐有节鼓唐雅乐升歌用之其详不可考也又曰周礼笙师掌敎舂牍应雅以敎祴乐郑司农云雅状如漆桶而弇口大二围长五尺六寸以羊韦挽之有两纽防画此约汉法云然也郑康成云雅中有椎祴乐祴夏之乐牍应雅敎其舂者谓以筑地笙师敎之则三器在庭可知矣賔醉而出奏祴夏以此三器筑地为之行节乐记曰讯疾以雅孔頴达曰舞者讯疾奏此雅器以应之盖乐者正也賔出而舂雅欲其醉而不失正也工舞而奏雅欲其讯疾而不失正也賔出之奏雅有祴乐则工舞之奏雅各以其舞之曲欤
　　然后圣人作为父子君臣以为纪纲集説纲维网大绳纪附纲小绳纲目则附于纪也三纲谓君为臣纲父为子纲夫为妻纲也六纪谓诸父有善诸舅有义族人有序昆弟有亲师长有尊朋友有旧也
　　窃案此以纪纲专属纲言亦自可通邱琼山云纲纪始见于五子之歌再见于诗棫朴假乐之篇大约以纲纪为喻纲为网之大绳纪为纲中丝缕之目张其大者是之为纲理其细者是之为纪子云云大作纲小作纪如纲不纲纪不纪虽有罗网恶得一目而正诸郑诗笺云张之为纲理之为纪孔防曰説文云纲网也纪别丝也然则纲乃网之大绳故盘庚云若网在纲有条而不紊以举网能张网之目故张之为纲也纪者别理丝缕故理之为纪以喻为政有举大纲者有理微细者朱子诗传云凡网罟张之为纲理之为纪又云纲者犹网之有纲也纪者犹丝之有纪也网无纲则不能以自张丝无纪则不能以自理皆是以网罟为言
　　诗云莫其徳音其徳克明克明克类克长克君王此大邦克顺克俾【比】集説严氏曰克明谓知此理克类谓触类而长一理浑融彻上彻下也君又尊于长学记言能为长然后能为君是也以之君临大邦则克顺而能和其民克比而能亲其民顺言不扰比则欢然相爱矣窃案左传成鱄曰心能制义曰度徳正应和曰莫照临四方曰明勤施无私曰类敎诲不倦曰长赏庆刑威曰君慈和徧服曰顺择善而从之曰比李氏皆以为断章取义郑氏引以説经非也故严氏诗缉不从而自以意为解集説取之朱子以貊为莫然清静克明为能察是非克类为能分善恶比为上下相亲其余皆从左传之説学者所宜详也
　　郑音好滥淫志宋音燕女溺志卫音趋数烦志齐音敖辟乔志此四者皆淫于色而害于徳是以祭祀弗用也集説滥者泛滥之意谓泛及非已之色也燕者宴安之意谓躭于娱乐而不反也趋数廹促而疾速也敖辟倨肆而偏邪也四者皆以志言淫溺较深烦骄较浅然皆以害徳故不可用之宗庙
　　窃案既云四者皆淫于色则趋数烦志傲辟乔志自当俱作淫于色解诸儒惟于郑宋之好滥淫志燕女溺志为郑及它色宋安燕于己妻妾以卫齐为好色外兼有烦乔非也左传云烦手淫声盖烦则趋数而流于淫又曰骄奢淫佚乔则放恣而行其淫如卫宣淫其妇齐襄淫其妹皆出于烦乔也
　　夹振之而驷伐盛威于中国也集説一説引君执干戚就舞位读天子连下句
　　窃案郑注云王与大将夹舞者振铎以为节熊氏申之曰祭统君执干戚就舞位冕而总干率其羣臣以乐皇尸又下文云食三老五更于大学冕而总干尚得亲舞何以不得亲执铎乎此执铎为祭天地时也愚以为不然武乐在庭天子至尊下簉缀鄼与舞人为列可乎矧舞有定列有定人八佾六佾之外固不多庸一人其人亦不可妄厠一位果天子与大将夹舞振铎将舞人六十有四之位数天子与大将亦在舞位乎抑不在舞位而参介其旁乎厠诸舞位则人数浮参介其旁则为乱行为离局无一可者也且既曰总干而山立武王之志也久立于缀以待诸侯之至也此象武王者非它人必时之天子也则天子业已总干而舞立于缀兆矣又别振铎以夹舞人即所夹者何舞人而舞干振铎其一天子兼为之乎否也周礼鼓人职以金振铎通鼓大司马敎治兵振旅则两司马振铎摝铎盖虽真战伐亦第令司铎之人主之天子与大将不亲之也而况乎其为舞类也惟皇氏谓武王伐纣之时王与大将亲自执铎以夹军众今作舞乐之时令二人振铎夹舞者象武王与大将伐纣之时矣此説近情理胜于熊氏集説不引皇氏而引熊氏何欤
　　武王克殷反商集説反读为及言牧野克殷师之后即至纣都也
　　窃案古文书云乃反商政政由旧家语作反商之政方氏谓反商之政而复之下文所言皆反商政之事吴氏谓反复也克殷之后复商盛时之善政也郑注以反为及而集説因之非是
　　名之曰建櫜集説建读曰键锁也櫜韬兵器之具兵器皆以键櫜闭藏之示不用也今详文理名之曰建櫜一句当在虎皮之下将帅之上
　　窃案上文散牛散马衅车甲包干戈使将帅为诸侯五者皆建櫜之事建立也櫜韬也建立五事以示天下使天下知韬武而用文也故名之曰建櫜郑氏改建为键以甲兵之衣为櫜言闭藏兵甲而引诗载櫜弓矢左传垂櫜而入周礼櫜之欲其约为证若建櫜句单指衅车甲包干戈二者而言者于是集説遂欲移此句于虎皮之下将帅之上失经防多矣










　　陈氏礼记集説补正卷二十三
<经部,礼类,礼记之属,陈氏礼记集说补正>
　　钦定四库全书
　　陈氏礼记集说补正卷二十四
　　头等侍卫纳喇性徳撰
　　杂记上
　　诸侯行而死于馆则其复如于其国如于道则升其乘车之左毂以其绥复集説绥读为緌旌旗之旄也去其旒而用之耳
　　窃案以其绥复之绥有三说郑谓绥当为緌旌旗之旄也去其旒而用之异于生也孔申之云若在国中招魂则用其上服今在路死则招用旌旗之绥亦兾魂魄望见识之而还也王丧于国亦用绥周礼夏采云建绥复于四郊是也此以绥为旌旗之旄一矣又山阴陆氏云绥旐也以其旐复旐北方之物也死无乎不之号而复之则其旗宜以死者所首之方此以绥为北方之旐二矣又庐陵胡氏云礼言绥凡数处郑皆读为緌窃谓王制明堂位夏采所云读作緌可也此复魄既在车当以执绥之绥杜子春说是郑意盖谓夏采建绥以复不知彼王礼也此以绥为执绥之绥三矣愚案车上有绥亦有緌皆可以招魂复魄而记文既云绥则不必改字可也下大夫死于道以其绥复同
　　大夫以布为輤而行至于家而说輤集説布輤以白布为輤也
　　窃案上诸侯之輤缁布裳帷素锦以为屋而行下士輤苇席以为屋蒲席以为裳帷则輤未有无屋与裳帷者也而大夫独不言庐陵胡氏谓大夫无为屋之文则是素锦帐同诸侯矣推此则裳帷缁布同诸侯可知但未知有裧否耳集说未免疎漏
　　讣于它国之君曰君之外臣寡大夫某死讣于适者曰吾子之外私寡大夫某不禄使某实讣于士亦曰吾子之外私寡大夫某不禄使某实集説实读为至言为讣而至此也
　　窃案注疏实当为至周秦人声之误也以身讣告故云使某至集说取之然如字读未常不通何必改字方氏曰使某实谓以事实来告刘氏曰实者以异国传闻疑言使人实之也愚谓韩退之祭十二郎文以东野之书日月异耿兰之报无日月疑传之非真则实字之解当以方刘二说为正
　　大夫为其父母兄弟之未为大夫者之丧服如士服集説石梁王氏曰父母丧自天子逹周人重爵施于尊亲乃异其服非也周公制礼时恐其弊未至此
　　士为其父母兄弟之为大夫者之丧服如士服集説孟子言齐疏之服自天子逹而此经之文若此盖大夫丧礼亡不得闻其说之详矣
　　士之子为大夫则其父母弗能主也使其子主之无子则为之置后集説石梁王氏曰此最无义理充其说则是子爵髙父母遂不能子之舜可臣瞽瞍皆齐东野人语也
　　窃案夏殷之时但有亲亲贤贤之礼而无贵贵之礼贵贵之礼始于周公故天子之礼有异于诸侯诸侯之礼有异于大夫大夫之礼有异于士庶即以丧礼言之成王崩未葬康王君臣冕服以受顾命此天子之异礼不可槩以吉凶异道不相于论也服丧自期以下诸侯絶不服而同为诸侯者不降天子诸侯既然则大夫之异于士庶可知矣故大夫为其父母兄弟之未为大夫者之丧服如士服盖生者贵而死者贱则其服从死者嫌若临之故也士为其父母兄弟之为大夫者丧服如士服盖生者贱而死者贵则其服从生者嫌若僭之故也士之子为大夫则其父母弗能主使其子主之盖封赠之典起于后世古者父贵可以及子而子贵不可以加父故大夫之子得用大夫之礼而大夫之父不得用大夫之礼也昔齐晏桓子卒晏婴麤衰斩苴绖带杖菅屦食粥居倚庐寝苫枕草其老曰非大夫之礼也曰唯卿为大夫此平仲之谦也言已非大夫故为父服士服尔据此见周家丧服大夫士必有异制矣其以精麤为辨与凡此皆贵贵之礼与亲亲贤贤并行者也集说引石梁王氏说驳之似矣然记者所云恐不为无说也
　　大夫之丧大宗人相小宗人命集説大宗人小宗人即大宗伯小宗伯也相佐助礼仪也又引刘氏曰大宗人或是都宗人小宗人或是家宗人掌都家之礼者窃案大夫之丧而相者大宗伯命龟者小宗伯未免失之过故刘氏有都宗人家宗人之说然考之周官宗伯肆师云凡卿大夫之丧相其礼则大小二宗并是其君之职来为丧事而非都家宗人也故应氏曰君臣一家也君之丧百官庀其职大夫之丧家臣庀其役其广狭不同矣君则防其私而以国有司助之其凡役则司徒供之少仪听役于司徒是也其赞相则大小二宗与卜人同之宗伯肆师相礼是也大小宗与卜人皆春官而丧事同赞相之盖君丧之用大宰大宗大祝若曽子问所记是也而亦以赞大夫之丧其待之厚矣夫臣子之丧其力有不能尽具者皆仰之于公又俾有司赞其事所谓体羣臣者此类是也
　　君薨太子号称子待犹君也集説待犹君者谓与诸侯并列供待之礼犹如正君也
　　窃案待如论语以季孟之间待之之待非供待之谓也郑注春秋葵邱之防宋襄公称子而与诸侯序是也
　　有三年之练冠则以大功之麻易之集説以此大功之麻绖易去练服之葛绖也
　　窃案三年之丧至练时首绖已除故特云练冠然要绖亦除故郑氏云练冠易麻互言之也孔氏亦云麻谓绖带大功言绖明三年练亦有绖带三年练云冠明大功亦有冠是大功冠与绖带易三年冠及绖带故云互言之集说少此一义
　　凡王兄弟之丧虽疏亦虞之集説小功缌麻疏服之兄弟也彼无亲者主之而已主其丧则当为之毕虞祔之祭
　　窃案小记云大功者主人之丧有三年者则必为之再祭郑注云小功缌麻为之练祭可也与此不同者孔氏曰彼承大功有三年者此则缌小功有三年者故至小祥同于三年故主虞祔也今此言疏者亦虞但虞者谓无服者朋友相为亦虞祔也集说未能详尽
　　缌冠缲缨集説缌服之缕其粗细与朝服十五升之布同而缕数则半之治其缕不治其布冠与衰同是此布也但为缨之布则加以澡治之耳故曰缌冠缲缨缲读为澡
　　窃案此注疏说也山阴陆氏云缲读如蚕缲之缲缲缨散丝缨也即言丝嫌不散据此则不烦改字而自通
　　朝服十五升集説朝服一千二百缕终幅
</div>
    <div class="pagination">
<a href="陈氏礼记集说补正_page11.html">上一页</a><span>...</span><a href="陈氏礼记集说补正_page7.html">7</a><a href="陈氏礼记集说补正_page8.html">8</a><a href="陈氏礼记集说补正_page9.html">9</a><a href="陈氏礼记集说补正_page10.html">10</a><a href="陈氏礼记集说补正_page11.html">11</a><span class="current-page">12</span><a href="陈氏礼记集说补正_page13.html">13</a><a href="陈氏礼记集说补正_page14.html">14</a><a href="陈氏礼记集说补正_page15.html">15</a><a href="陈氏礼记集说补正_page16.html">16</a><a href="陈氏礼记集说补正_page17.html">17</a><span>...</span><a href="陈氏礼记集说补正_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
