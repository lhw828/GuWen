<!DOCTYPE html>
<html>
<head>
    <meta charset="UTF-8">
    <title>五礼通考 - 第 367 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 367 页/共 431 页</h1>
    <div class="content">　　马则幕南北面奠币于其前【注当前幕上】
　　【敖氏继公曰亦以璧防于币乃奠之】
　　展夫人之聘享亦如之贾人告于上介上介告于賔【注展夫人之聘享上介不视贬于君也贾人既拭璋琮南面告于上介上介于是乃东面以告宾亦所谓放而文之类】
　　钦定义疏郑以夫人聘享上介不视非也君与夫人聘享前受命与下致命礼仪并与君同入竟而展无不视之理经明言亦如之何独异乎
　　蕙田案告者告展币毕也兼君与夫人之聘享而言注以此文専指夫人言者非
　　有司展羣币以告【注羣币私觌及大夫者有司载币者自展自告】
　　【敖氏继公曰有司自展既则告上介上介以告于宾此皮币盖不陈于幕辟君礼也】
　　及郊又展如初【注郊逺郊也周制天子畿内千里逺郊百里以此差之逺郊上公五十里侯伯三十里子男十里也近郊各半之】及馆展币于贾人之馆如初【注馆舍也逺郊之内有候馆可以小休止沐浴展币不于宾馆者为主国之人有劳问己者就焉便疾也　疏诸侯遣臣相聘无过一劳下文使卿近郊劳此乃逺郊之内得有劳问者谓同姓舅甥之加恩厚者别有逺郊之内问劳也】
　　蕙田案以上入竟展币
　　宾至于近郊张旜君使下大夫请行反君使卿朝服用束帛劳【注请行问所之也虽知之谦不必也士请事大夫请行卿劳弥尊宾也其服皆朝服敖氏继公曰劳使卿以其爵同也主君于朝君则亲郊劳故此礼放之而以同班盖行礼欲其称也下凡使卿者其义皆然】
　　上介出请入告宾礼辞迎于舍门之外再拜【注出请出门西面请所以来事也入告入北面告宾也每所及至皆有舍其有来者与皆出请入告于此言之者宾弥尊事弥録疏此时宾当在宾馆阼阶西面故上介北面告宾也】
　　朱子曰注中与字陆氏音余监本作者此非疑辞不当音余复出者字亦无义理窃疑本介字也
　　劳者不答拜【注凡为人使不当其礼】宾揖先入受于舍门内【注不受于堂此主于侯伯之臣也公之臣受劳于堂　疏知公之臣受劳于堂者案司仪云诸公之臣相为国客及大夫郊劳三辞拜辱三譲登聴命是公之臣受劳于堂之事】劳者奉币入东面致命【注东面鄊宾　疏宾在馆如主人当入门西面故劳者东面向之也】宾北面听命还少退再拜稽首受币劳者出【注北面聴命若君南面然少退象降拜】
　　【敖氏继公曰宾入门即北面至是而言之者亦因事而见之耳受币盖在庭中西】
　　蕙田案宾初入门西面以在馆如主人也及听命乃北面従臣礼也敖氏云入门即北面非
　　授老币【注老宾之臣　疏大夫家臣称老】出迎劳者【注欲傧之　疏司仪注云上于下曰礼敌者曰傧】
　　【敖氏继公曰劳者出侯于门外上介出请劳者告事毕上介入告宾乃出迎之而告以欲傧之之辞】
　　劳者礼辞宾揖先入劳者従之乘皮设【注设于门内也物四曰乘皮糜鹿皮也　疏庭实当三分庭一在南设之今以傧劳者在庭故设于门内】
　　【敖氏继公曰乘皮设亦宜在门内之西其于劳者之南与】
　　宾用束锦傧劳者【注言傧者宾在公馆如家之义亦以来者为宾】劳者再拜稽首受【注稽首尊国宾也　疏稽首首至地臣拜君法今劳者与宾同类不顿首而稽首故云尊国宾也下宾亦稽首送者以是为君使故亦稽首以报之也】宾再拜稽首送币【注受送拜皆北面象阶上　疏按归饔饩宾傧大夫时宾楹间北面授币大夫西面受此宾宜与彼同北面授还北面拜送当云授送拜皆北面盖据宾而言受字误也】
　　朱子曰今案西面当作南面
　　钦定义疏授受则一南面一北面乃为讶受也拜则无南面拜之理故皆北面贾氏读注未审耳
　　劳者揖皮出乃退宾送再拜【注揖皮出东面揖执皮者而出　疏执皮者是宾之使者执皮者得揖从出劳者従人当讶受之】夫人使下大夫劳以二竹簠方被纁里有盖【注竹簠方者器名也以竹为之状如簋而方如今寒具筥筥者圎此方耳　疏夫人劳使下大夫者降于君故不使卿】其实枣蒸栗择兼执之以进【注兼犹两也右手执枣左手执栗】
　　【敖氏继公曰蒸熟之也择治之谓去其皮也】
　　宾受枣大夫二手授栗【注受授不防手慎之也　疏初两手俱用既授而不两手共授栗则是防暇一手不慎也】宾之受如初礼【注如卿劳之仪】傧之如初下大夫劳者遂以宾入【注出以束锦授従者因东面释辞请导之以入然则宾送不拜】
　　蕙田案以上郊劳
　　至于朝主人曰不腆先君之祧既拚以俟矣【注宾至外门下大夫入告出释此辞主人者公也不言公而言主人主人接宾之辞明至欲受之不敢稽宾也腆犹善也迁主所在曰祧周礼天子七庙文武为祧诸侯五庙则祧始祖也是亦庙也言祧者祧尊而庙亲待宾客者上尊者　疏于太祖庙受聘享以尊之若飨食则于祢庙燕又在寝弥相亲也】
　　【孔氏頴逹曰对言之迁主所藏曰祧若散而通论则凡庙曰祧故昭元年传云其敢爱丰氏之祧襄九年传云公冠必以先君之祧处之是也】
　　蕙田案祧者庙之通称春官守祧八人郑氏以为每庙一人周七庙并姜嫄庙而八则不论祖庙四亲庙皆得云祧也敖氏以祧为庙堂以北之称盛世佐驳之谓庙堂以北非行礼之所其説良然
　　宾曰俟间【注宾之意不欲奄卒主人也且以道路悠逺欲沐浴齐戒俟间未敢闻命】
　　蕙田案以上至朝
　　大夫帅至于馆卿致馆【注致至也宾至此馆主人以上卿礼致之所以安之也　疏云以上卿致明有束帛可知】宾迎再拜卿致命宾再拜稽首卿退宾送再拜【注卿不俟设飱之毕以不用束帛致故也不用束帛致之者明为新至非大礼也　疏卿不言答拜答拜可知虽不言入言迎则入门可知下直云宰夫朝服设飱不言致则此卿致馆兼致飱矣致馆有束帛致飱空以辞致君命无束帛下记云飱不致是也然此侯伯之卿礼其公之臣亦以币帛致】
　　朱子曰案此致止谓致馆耳章首目其事而下详其节也上无飱字而但云致命注疏何以见其为致飱耶详又见下章
　　【敖氏继公曰致命者致其君致馆之命也致命于门外者以无币也】
　　蕙田案注疏以致命为致飱与上致馆为两节经无眀文朱子辨之是也秋官司仪云诸公之臣相为国客致馆如初之仪郑氏以为如郊劳也然则致馆之礼与郊劳畧同郊劳有币则此亦当有币贾疏谓致馆有束帛者得之其卿致命亦当在舍门内东面经不具者互见于郊劳也敖氏以为在门外误又案以上致馆
　　宰夫朝服设飱【注食不备礼曰飱　疏对饔饩也生与腥饪俱有余物又多此飱惟有腥饪而无生余物又少故曰不备礼也】
　　钦定义疏飱夕食也故字従夕古者自大夫以上日食必有牲鼎朝食杀牲则祭肺夕食不杀牲但馂朝食之余则祭牢肉而已是饔则丰而飱则杀也此所设视饔礼为杀故谓之飱若曰仅可共夕食云尔
　　饪一牢在西鼎九羞鼎三腥一牢在东鼎七【注中庭之馔也饪熟也熟在西腥在东象春秋也鼎西九东七凡其鼎实与其陈如陈饔饩羞鼎则陪鼎也以其实言之则曰羞以其陈言之则曰陪　疏云中庭之馔者对下文是堂上及门外之馔也鼎西九谓止鼎九牛羊豕鱼腊肠胃肤鲜鱼鲜腊东七者腥鼎无鲜鱼鲜腊故七陪鼎三则下云膷臐膮是也】
　　【敖氏继公曰牢太牢也太牢者牛羊豕各一也饪鼎九腥鼎七乃皆云牢者主于牛羊豕也饪在西腥在东以西为尊也腥减二鼎亦明其轻于饪也】
　　堂上之馔八西夹六【注八六者豆数也凡馔以豆为本堂上八豆八簋六铏两簠八壶西夹六豆六簋四铏两簋六壶其实与其陈亦如饔饩　疏凡设馔皆先设豆乃设余馔】门外米禾皆二十车【注禾槀实并刈者也诸侯之礼车米视生牢禾视死牢牢十车大夫之礼皆视死牢而已虽有生牢不取数焉米陈门东禾陈门西】薪刍倍禾【注各四十车凡此之陈亦如饔饩】上介饪一牢在西鼎七羞鼎三堂上之馔六门外米禾皆十车薪刍倍禾【注西鼎七无鲜鱼鲜腊】
　　【盛氏世佐曰上介之牢西鼎减二无东鼎堂上之馔亦减二无西夹之馔米禾薪刍皆半于宾此其杀也】
　　众介皆少牢【注亦饪在西鼎五羊豕肠胃鱼腊新至尚熟堂上之馔四豆四簋两铏四壶无簠疏少牢五鼎有肤此无者生人食与祭异故玉藻朔月少牢五俎亦云羊豕鱼腊肠胃不数肤也敖氏继公曰少牢五鼎羊豕鱼腊肤与馈食之鼎同也此少牢故无堂上之馔】
　　钦定义疏五鼎当以少牢为凖有肤而无肠胃贾氏援玉藻注以疏此恐玉藻注本无据也归饔饩士介无堂上之馔则设飱无之可知
　　蕙田案以上设飧
　　厥明讶宾于馆【注此讶下大夫也以君命迎宾谓之讶讶迎也亦皮弁】宾皮弁聘至于朝宾入于次【注服皮弁者朝聘主相尊敬也诸侯视朔皮弁服入于次者俟办也次在大门外之西以帷为之】乃陈币【注有司入于主国庙门外以布幕陈币如展币焉圭璋贾人执椟而俟】
　　蕙田案以上宾至朝
　　卿为上摈大夫为承摈士为绍摈摈者出请事【注摈谓主国之君所使出接宾者也绍继也其位相承继而出也主君公也则摈者五人侯伯也则摈者四人子男也则摈者三人聘义曰介绍而传命君子于其所尊不敢质敬之至也既知其所为来之事复请之者宾来当与主君为礼为其谦不敢斥尊者启发以进之于是时宾出次直闑西北面上摈在闑东闗外西面其相去也公之使者七十歩侯伯之使者五十歩子男之使者三十歩此旅摈耳不传命上介在宾西北东面承摈在上摈东南西面各自次序而下末介末摈旁相去三丈六尺上摈之请事进南面揖宾俱前宾至末介上摈至末摈亦相去三丈六尺止揖而请事还入告于公此三丈六尺者门容二彻参个旁加各一歩也今文无摈　疏此摈陈在主国大门外主君之摈与宾之介东西相对南北陈之上摈入向公前北面受命出门南面遥揖宾使前摈者渐南行宾至末介北东面上摈至末摈南西面止揖者俱立定乃揖而请所为来之事宾对讫上摈入告公公乃有命纳宾也】
　　【敖氏继公曰聘宾臣也故亲对而不交摈云出请事而不云入告省文也】
　　蕙田案敖氏以摈止三人又以宾位西方东面介东南北面西上摈者西面请事皆与注异当从注説
　　公皮弁迎宾于大门内大夫纳宾【注公不出大门降于待其君也大夫上摈也谓之大夫者上序可知従大夫总无所别也于是宾主人皆裼　疏春秋之义卿称大夫王制云上大夫卿是总无别也此时未执玉正是文饰之时明宾主人皆裼也】
　　【敖氏继公曰大门内者其在门东西面与纳宾辞曰寡君湏矣吾子其入也既则道之以入】
　　宾入门左【注内宾位也众介随入北面西上少退摈者亦入门而右北面东上上摈进相君】公再拜【注南面拜迎】宾辟不答拜【注辟位逡遁不敢当其礼】
　　蕙田案以上迎宾
　　公揖入每门每曲揖【注每门輙揖者以相人偶为敬也凡君与宾入门宾必后君介及摈者随之并而雁行既入则或左或右相去如初玉藻曰君入门介拂闑大夫中枨与闑之间士介拂枨宾入不中门不履闽此宾谓聘卿大夫也门中门之正也不敢与君并由之敬也介与摈者雁行卑不逾尊者之迹亦敬也宾之介犹主人之摈　疏诸侯三门臯应路则应门为中门左宗庙右社稷入大门东行即至庙门其间得有每门者诸侯有五庙太祖之庙居中二昭居东二穆居西庙皆别门门外两邉皆有南北隔墙隔墙中夹通门若然祖庙已西隔墙有三则閤门亦有三东行经三门乃至太祖庙门中则相逼入门则相逺是以每门皆有曲即相揖故每曲揖也】
　　蕙田案诸侯三门库雉路无臯应疏非是
　　朱子曰案江都集礼庙制诸侯立庙宜在中门外之左古者宗庙之制外为都宫内各有寝庙别有门垣太祖在北左昭右穆以次而南与此疏之説不同未知孰是
　　钦定义疏古者庙必分昭穆故防服小记曰祔必以其昭穆士虞记亦曰以其班祔敖氏乃谓太祖之庙最东髙祖而下以次而西则是置昭穆于不问而直以东为上也一有升祔则四亲庙俱当动移此岂祔以其班之意乎贾氏昭东穆西而太祖居中近之矣然诸庙平列而无南北上下之殊揆之礼意亦未为得七庙五庙之説惟朱子用孙毓之説为可从其有每门每曲者何也入大门北行折而东入庙又有西鄊之门为庙与朝之限此即谓之閤门也既入閤门则当有南鄊都宫之门又一门也都宫内左昭右穆其庙门之外或亦各有閤门东西相鄊与
　　蕙田案庙朝之限应作闱门
　　及庙门公揖入立于中庭【注公揖先入省内事也既则立于中庭以俟宾不复出如此得君行一臣行二于礼可矣公迎宾大门内卿大夫以下入庙门即位而俟之】
　　【敖氏继公曰公揖宾而入礼之也凡主人与宾揖而入门有二义俱入则为道之自入则为礼之】
　　宾立接西塾【注接犹近也门侧之堂谓之塾立近塾者已与主君交礼将有出命俟之于此介在币南北面西上上摈亦随公入门东东上少进于士】
　　蕙田案以上揖宾入及庙门
　　几筵既设摈者出请命【注有几筵者以其庙受宜依神也宾至庙门司宫乃于依前设之神尊不预事也席西上上摈待而出请受宾所以来之命重停宾也至此言命事弥至言弥信也周礼诸侯祭祀席蒲筵缋纯右雕几】贾人东面坐启椟取圭垂缫不起而授上介【注贾人向入陈币东面俟于此言之就有事也授圭不起贱不与为礼也不言禓袭者贱不禓也缫有组系也】
　　【敖氏继公曰玉尊不与币同陈故事至乃取之】
　　上介不袭执圭屈缫授宾【注上介北面受圭进西面授宾不袭者以盛礼不在于已也屈缫并持之也曲礼曰执玉其有借者则禓无借者则袭】宾袭执圭【注执圭盛礼而又尽饰为其相蔽敬也玉藻曰服之袭也充美也是故尸袭执玉袭也　疏臣于君所合禓以尽饰今既执玉以瑞为敬若又尽饰而禓则掩蔽执玉之敬故不得禓也充犹覆也】
　　【敖氏继公曰袭谓袭上衣不见禓衣也聘以圭为尊吉服以袭为异不言垂缫可知也】
　　摈者入告出辞玉【注摈者上摈也入告公以宾执圭将致其聘命圭贽之重者辞之亦所以致尊譲也】纳宾宾入门左【注公事自闑西】介皆入门左北面西上【注随宾入也介无事止于此今文无门】三揖【注君与宾也入门将曲揖既曲北面又揖当碑揖　疏公先在庭南面宾入门捋曲揖既曲宾又揖二者主君皆向宾揖之再揖讫主君亦东面向堂涂北行当碑宾主又相向揖是君行一臣行二非谓宾入门时主君更向内霤相近而揖也】至于阶三让【注让升】公升二等【注先宾升二等亦欲君行一臣行二】宾升西楹西东面【注与主君相鄊敖氏继公曰此时公升堂西鄊西楹西言其东西节也当在楹西少北】
　　摈者退中庭【注乡公所立处退者以公宜亲受宾命不用摈相也】
　　【敖氏继公曰摈者至是而退则鄊者従公立于阶下矣凡公与宾为礼摈者皆賛之】
　　宾致命【注致其君之命也】公左还北鄊【注当拜】摈者进【注进阼阶西释辞于宾相公拜也】
　　钦定义疏摈者进为公相礼或释辞但在堂下而不升堂所谓卿摈由下也
　　公当楣再拜【注拜贶也贶恵赐也楣谓之梁】宾三退负序【注三退三逡遁也不言辟者以执圭将进授之】
　　【方氏苞曰此经三退即司仪所谓三辟也同有事于楹间退之外别无辟法注疏强为分别似未当】
　　公侧袭受玉于中堂与东楹之间【注侧犹独也言独见其尊宾也佗日公有事必有賛为之者凡袭于隠者公序坫之间可知也中堂南北之中也入堂深尊宾事也东楹之间亦以君行一臣行二　疏凡庙堂皆五架栋南北皆有两架栋北一架下有壁开户栋南一架谓之楣则楣北有二架楣南有一架今于当楣北面拜讫乃更前北侵半架于南北之中乃受玉故云入堂深也】
　　【敖氏继公曰受玉之仪公西面宾东面授也东楹之间四分楹间一在东也凡堂上授受贽币之礼敌者则在两楹之间主人尊则于东宾尊则于西又皆以逺近为差】
　　【方氏苞曰中堂言南北之度东楹之间言东西之度故曰与】
　　蕙田案经文云侧者皆训独不独聘礼为然盛世佐以侧为堂东偏非
　　摈者退负东塾而立【注反其等位无事】宾降介逆出【注迸出由便李氏如圭曰逆出后入者先出】
　　宾出【注聘事毕】公侧授宰玉【注使藏之授于序端】
　　【敖氏继公曰公受玉时亦垂缫宰既受之则屈缫矣】
　　裼降立【注裼者免上衣见裼衣凡当盛礼者以充美为敬非盛礼者以见美为敬礼尚相变也玉藻曰裘之裼也见美也又曰麛裘青豻褎绞衣以锡之论语曰素衣麛裘皮弁时或素衣其裘同可知也裘者为温表之为其防也寒暑之服冬则裘夏则葛凡襢裼者左降立俟享也亦于中庭古文裼皆作赐】
　　蕙田案以上聘
　　摈者出请【注不必宾事之有无】宾裼奉束帛加璧享摈者入告出许【注许受之】庭实皮则摄之毛在内内摄之入设也【注皮虎豹之皮摄之者右手并执前足左手并执后足毛在内不欲丈之预见也内摄之者两手相鄊也入设亦参分庭一在南言则者或以马凡君于臣臣于君麋鹿皮可也　疏君于臣谓使者归君使卿赠如觌币及食飨以侑币酬币庭实皆有皮臣于君谓私觌庭实设四皮及介用俪皮】宾入门左揖让如初升致命张皮【注张者释外足见文也】
　　【张氏尔岐曰当宾于堂上致命之时庭实即张之见文相应为节也】
　　公再拜受币士受皮者自后右客【注自由也従东方来由客后西居其左受皮也执皮者既授亦自前西而出】
　　【张氏尔岐曰当公于堂上受币士亦于堂下受皮】
　　宾出当之坐摄之【注象受于宾】
　　【张氏尔岐曰士初受皮仍如前张之皮宾出降至庭乃对宾坐而摄之当对也】
　　公侧授宰币皮如入右首而东【注如入左在前皮右首者变于生也张氏尔岐曰执皮者初入时行在前者立在左此受皮者东行亦立在左者行在前故云如入也曲礼云执禽者左首此右首是变于生】
　　【蔡氏徳晋曰凡献者左首受者右首礼相变也】
　　蕙田案敖君善据士昏礼改右首为左首但士礼与诸侯不同献与受礼亦有别必执彼以例此则拘矣今依经文为定
　　又案以上享
　　聘于夫人用璋享用琮如初礼【注如公立于中庭以下】
　　【敖氏继公曰夫人不可以亲受故君代受之夫妻一体也不言束帛加琮省文也】
　　蕙田案以上聘享夫人
　　若有言则以束帛如享礼【注有言有所告请若有所问也记曰有故则束帛加书以将命春秋臧孙辰告籴于齐公子遂如楚乞师晋侯使韩穿来言汶阳之田皆是也无庭实也】
　　【敖氏继公曰如秦伯使西乞术来聘且言将代晋之类】
　　蕙田案以上因聘有言
　　摈者出请事宾告事毕【注公事毕】宾奉束锦以请觌【注觌见也鄊将公事是欲交其欢敬也不用羔因使而见非特来　疏自此尽讶受马论宾将私觌主人不许而行礼宾之事】摈者入告出辞【注客有大礼未有以待之】请礼宾宾礼辞听命摈者入告【注告宾许也】
　　蕙田案主人请礼宾宾听命摈者入告为礼宾第一节
</div>
    <div class="pagination">
<a href="五礼通考_page366.html">上一页</a><span>...</span><a href="五礼通考_page362.html">362</a><a href="五礼通考_page363.html">363</a><a href="五礼通考_page364.html">364</a><a href="五礼通考_page365.html">365</a><a href="五礼通考_page366.html">366</a><span class="current-page">367</span><a href="五礼通考_page368.html">368</a><a href="五礼通考_page369.html">369</a><a href="五礼通考_page370.html">370</a><a href="五礼通考_page371.html">371</a><a href="五礼通考_page372.html">372</a><span>...</span><a href="五礼通考_page368.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
