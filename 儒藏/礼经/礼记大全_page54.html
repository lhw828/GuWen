<!DOCTYPE html>
<html>
<head>
    <meta charset="UTF-8">
    <title>礼记大全 - 第 54 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记大全 - 第 54 页/共 56 页</h1>
    <div class="content">　　斩衰三升齐衰四升五升六升大功七升八升九升小功十升十一升十二升缌麻十五升去其半有事其缕无事其布曰缌此哀之发于衣服者也
　　每一升凡十八缕斩衰正服三升义服三升半齐衰降服四升正服五升义服六升大功降服七升正服八升义服九升小功降服十升正服十一升义服十二升缌麻降正义同用十五升布去其七升半之缕葢十五升者朝服之布其幅之经一千二百缕也今缌布用其半六百缕为经是去其半也有事其缕者事谓煑治其纱缕而后织也无事其布者及织成则不洗治其布而即以制缌服也若用为锡衰则加灰以洗治之故前经云加灰锡也然则缌服是热缕生布其小功以上皆生缕以织矣【马氏曰先王因哀以制礼则礼有隆杀因礼以见哀则哀有大小凡丧以哀为主此以上凡言哀者六自斩衰以至缌麻轻重差等莫不有当也其曰哀之发于容体则因容体以为礼哀之发于声音则因声音以为礼哀之发于言语则因言语以为礼哀之发于饮食则因饮食以为礼哀之发于居处则因居处以为礼哀之发于衣服则因衣服以为礼其始也本于哀其终也成于礼有事哀则不得不行是礼有是礼则不得不致是哀也】
　　斩衰三升既虞卒哭受以成布六升冠七升为母疏衰四升受以成布七升冠八升去麻服葛葛带三重期而小祥练冠縓缘要绖不除
　　五服惟斩衰齐衰大功有受者葬后以冠之布升数为衰服如斩衰冠六升则葬后以六升布为衰齐衰冠七升则葬后以七升布为衰也谓之成布者三升以下之布麄防之甚若未成然六升以下则渐精细与吉服之布相近故称成也去麻服葛者葬后男子去要之麻绖而系葛绖妇人去首之麻绖而着葛绖也葛带三重谓男子也葬后以葛绖易要之麻绖差小于前四股纠之积而相重则三重也葢单纠为一重两股合为一绳是二重二绳又合为一绳是三重也○疏曰至小祥又以卒哭后冠受其衰而用练易其冠又以练为中衣以縓为领缘也要绖葛绖也缘缘见檀弓【或问成布　朱子曰是稍缌成布初来未成布也问縓缘曰縓今浅绛色小祥以縓为缘一入谓之练礼有四入之説亦是渐渐如深色耳然古人亦不専把素色为凶葢古人当用皮弁皮弁纯白自今言之则为大凶矣问布升数曰八十缕为一升古尺一幅只濶二尺二寸算来斩衰三升如今网一般又如漆布一般所以未为成布也如深衣十五升布似如今极细绢一般这处升数又晓未得古尺又短于今尺若尽一千二百缕须是一幅濶不止二尺二寸所请布帛精麄不中数不粥于市又如何自要濶得这处亦不可晓○山隂陆氏曰凡丧有受有变有除凡受以大受小以多受寡故三升以六升受之四升以七升受之去麻易葛谓以麻易葛所谓变也练后縓缘祥先素缟大祥吉吉故也】
　　男子除乎首妇人除乎带男子何为除乎首也妇人何为除乎带也男子重首妇人重带除服者先重者易服者易轻者
　　小祥男子除首绖妇人除要带此除先重也君重丧而遭轻丧男子则易要绖妇人则易首绖此易轻者也
　　又期而大祥素缟麻衣中月而而纎无所不佩疏曰二十五月大祥祭此日除脱则首服素冠以缟纰之身着朝服而祭祭毕而哀情未除更反服微凶之服首着缟冠以素纰之身着十五升麻升衣未有采缘故云素缟麻衣也大祥之后更间一月而为祭祭之时冠朝服祭讫则首着纎冠身着素端黄裳以至吉祭平常也黒经白纬曰纎
　　易服者何为易轻者也斩衰之丧既虞卒哭遭齐衰之丧轻者包重者特
　　郑氏曰卑可以两施而尊者不可贰○疏曰斩衰受服之时而遭齐衰初丧男子所轻要者得着齐衰要带而兼包斩衰之带妇人轻首得着齐衰首绖而包斩衰之绖故云轻者包也男子重首特留斩衰之绖妇人重要特留斩衰要带是重者特也愚谓特者单独而无所兼之义非谓特留也【严陵方氏曰轻者谓男子之要带妇人之首绖重者谓男子之首绖妇人之要要以其轻则两施之故曰包以其重则独留焉故曰特】
　　既练遭大功之丧麻葛重
　　疏曰斩衰既练男子惟有要带妇人惟有首绖是单也今遭大功之丧男子首空着大功麻绖又以大功麻带易练之葛带妇人要空着大功麻带又以大功麻绖易练之葛绖是重麻也至大功既虞卒哭男子带以练之故葛带首着期之葛绖妇人绖其练之故葛绖着期之葛带是重葛也○疏言期之葛绖期之葛带谓麄细与期同其实是大功葛绖葛带也○又按檀弓云妇人不葛带者谓斩衰齐衰服也丧服大功章男女并陈有即葛九月之文是大功妇人亦受葛也又士虞礼尸章注云妇人大功小功者葛带
　　齐衰之丧既虞卒哭遭大功之丧麻葛兼服之
　　此据男子言之以大功麻带易齐衰之葛带而首犹服齐衰葛绖首有葛要有麻是麻葛兼服之也
　　斩衰之葛与齐衰之麻同齐衰之葛与大功之麻同大功之葛与小功之麻同小功之葛与缌之麻同麻同则兼服之兼服之服重者则易轻者也
　　同者前丧既葬之葛与后丧初死之麻麄细无异也兼服者服后麻兼服前葛也服重者即之章重者特之説也易轻者即轻者包是也服问篇云缌之麻不变小功之葛小功之麻不变大功之葛言成人之丧也此言大功以下同则兼服者是据大功之长殇中殇也○疏曰兼服之但施于男子不包妇人今言易轻者则是男子易于要妇人易于首也【张子曰兼服之服重者则易轻者若斩衰既练齐衰既卒哭则首带皆葛又有大功新丧之麻则与齐衰之首绖麻葛两施之兼服之名得诸此葢既不敢易斩衰之轻以斩葛大于大功之麻也又不敢易齐首之重轻者方敢易去则重者固当存故麻葛之绖两施于首若大功既葬则服齐首之葛不服大功之葛所谓兼服之服重者则变轻者正谓此尔若齐衰未葛则大功之麻亦止于当免则绖之而已如此则丧变虽多一用此制而前后礼大不相乖戾○临川吴氏曰马氏云间传一篇言哀者六容体声音言语内也饮食居处衣服外也澄谓内外哀情之发见虽皆初隆而渐杀然记者记前三事之在于身者但言哀之发于容体发于声音发于言语而止不复言其久而渐杀之情记后三事之寓于物者则既言哀之发于饮食发于居处发于衣服矣而又继言其以渐改变之即于后葢在身之渐杀者隠微寓物之改变者显著也至若篇末衣服一条则言重服自始及末之改变再言前丧更遭后丧之改变比饮食居处之变又加详焉葢丧之表哀正主于衣服也故六哀之序衣服犹殿后者于其所重者而终也】
　　三年问第三十八【严陵方氏曰三年之丧百工之所同问丧者以是为首故记丧者以是名篇】
　　三年之丧何也曰称情而立文因以饰羣别亲疏贵贱之节而弗可损益也故曰无易之道也创钜者其日久痛甚者其愈迟三年者称情而立所以为至痛极也斩衰苴杖居倚庐食粥苫枕块所以为至痛饰也三年之丧二十五月而毕哀痛未尽思慕未忘然而服以是断之者岂不送死有己复生有节也哉
　　人不能无羣羣不可无别立文以饰之则亲疏贵贱之等明矣弗可损益者中制不可不及亦不可过是所谓无易之道也治亲疎贵贱之节者惟丧服足以尽其详服莫重于斩衰时莫久于三年故此篇列言五服之轻重而自重者始○石梁王氏曰二十四月再期其月余日不数为二十五月中月而禫注谓间一月则所间之月是空一月为二十六月出月禫祭为二十七月徙月则乐矣【临川吴氏曰日者设为答辞也问者専问三年之义而答者因其问三年并及期九月五月三月诸侯轻重之差情谓哀情文谓礼文羣谓服五服之众人言丧之五服各称哀情之轻重而立隆杀之礼文也其礼文之或隆或杀因以表饰五服众人哀戚轻重之情而分别所为服者之或轻或重与夫服丧者或贵而有絶有降或贱而无降各有品等之节也其轻而服重或贱而无降者不可损之而减轻其疎而服轻或贵而有絶有降者不可益之而加重也其弗可轻重者乃一定无可改易之道理也○张子曰三年之丧二十五月而毕又两月为禫其二十七月礼鑚燧改火天道一变其期已矣情不可以已于是再期再期又不可以已于是加之三月是二十七月也】
　　凡生天地之间者有血气之属必有知有知之属莫不知爱其类今是大鸟兽则失丧其羣匹越月逾时焉则必反巡过其故乡翔回焉鸣号焉蹢防焉踟蹰焉然后乃能去之小者至于燕雀犹有啁噍【音秋】之顷焉然后乃能去之故有血气之属者莫知于人故人于其亲也至死不穷
　　鸟兽知爱其类而不如人之能其类此所以天地之性人为贵也【临川吴氏曰翔回鸟号谓鸟蹢防踟蹰谓兽鸣号者悲伤发于声蹢防者悲伤见于行鸣号之先而翔回蹢防之后而踟蹰者谓迟留将去不忍去也啁噍小鸟声其声羣沸迫急失其常度也顷者言斯须而不能久大鸟兽则越月逾时反巡过其初死之处久之乃能去则不如如燕雀啁噍之顷者矣人之于亲则至死而其情无穷已则又不止如大鸟兽之久之乃能去者矣】
　　将由夫患邪淫之人与则彼朝死而夕忘之然而从之则是曽鸟兽之不若也夫焉能相与羣居而不乱乎患犹害也邪淫之害性如疾痛之害身故云患邪淫也不如鸟兽为无礼也无礼则乱矣
　　将由夫脩饰之君子与则三年之丧二十五月而毕若驷之过隙然而遂之则是无穷也故先王焉为之立中制节壹使足以成文理则释之矣
　　先王制礼葢欲使过之者俯而就之则送死有已复生有节不至者跂而及之则不至于鸟兽之不若矣壹使足以成文理谓无分君子小人皆使之遵行礼节以成其饰丧之文理则先王忧世立教之心遂矣故曰释之也【临川吴氏曰不肖者之情薄故其亲朝死而夕已忘之若从其情而不以礼勉其不及则亲死不哀不如鸟兽于死者如此则其于生者安能保其不如鸟兽之乱乎贤者之情厚视二十五月之久如驹过隙之速若遂其情而不以礼抑其过则哀亲之情无穷己之时也故先王于贤不肖之过不及而为之立中使不可不及亦不可过制为丧服年月之限节但使足以成完仪文义理则除释其服矣若更过此节则不肖有所不胜更不及此节则贤者有所不满也】
　　然则何以至期也曰至亲以期断是何也曰天地则已易矣四时则已变矣其在天地之中者莫不更始焉以是象之也
　　疏曰父母本三年何以至期是问其一期应除之义故答云至亲以期断是明一期可除之节故期而练男子除绖妇人除带下文云加隆故至三年
　　然则何以三年也曰加隆焉尔也焉使倍之故再期也又问既是以期断矣何以三年也答谓孝子加隆厚于亲故如此也焉语辞犹云所以也
　　由九月以下何也曰焉使弗及也故三年以为隆缌小功以为杀期九月以为间上取象于天下取法于地中取则于人人之所以羣居和壹之理尽矣故三年之丧人道之至文者也夫是之谓至隆是百王之所同古今之所壹也未有知其所由来者也孔子曰子生三年然后免于父母之懐夫三年之丧天下之达丧也
　　弗及恩之杀也三月不及五月五月不及九月九月不及期也期与大功在隆杀之间故云期九月以为间也取象于天地者三年象闰期象一嵗九月象物之三时而成五月象五行三月象一时也取则于人者始生三月而翦髪三年而免父母之懐也和以情言谓情无不睦也壹以礼言谓礼无不至也人之所以相与羣居而情和礼壹者其理于丧服尽之矣父母之丧无贵贱故曰天下之达丧也达论语作通【严陵方氏曰言服之正虽至亲皆以期而除至于倍之而再期者特加隆之父母而已天以有所垂故曰取象经言天垂象是矣地以有所效故曰取法易言效法之谓坤是矣人以有所作故曰取则书言明哲实作则是矣然而丧或以三月或以五月或以九月或以期年或以三年丧凶礼也乃以阳数之竒何哉葢隂所以致死阳所以致生死而致生之者孝子不忍死其亲之意也○马氏曰期之丧达乎大夫三年之丧达乎天子父母之丧无贵贱一也然而世衰道微狃于习俗故虽宰我亲受业于孔门犹曰三年不为礼礼必壊三年不为乐乐必崩鑚燧改火期可已矣虽圣人之善诱亦无如之何姑曰于汝安乎女安则为之葢人情之大不美也如此亦岂可以强率以从先王之制哉呜呼常人之所行而宰我乃独以为异固孔子所不取礼之所载三年问者岂亦当时之人疑此为重欤故曰凡天地之间有血气之属大至于鸟兽小至于燕雀莫不知爱其类又况于人乎其曰三年之丧人道之至文百王之所同古今之所一则为此书者亦有为而作也】
　　深衣第三十九【严陵方氏曰经曰有虞氏深衣而养老传曰庶人服短褐深衣则自天子至于庶人皆服之也以其义之深名之○蓝田吕氏曰此篇纯记深衣之制度而已古者衣裳殊制所以别上下也唯深衣之制衣连裳而不殊葢私燕之服尔】
　　古者深衣盖有制度以应规矩绳权衡短毋见肤长毋被土续衽钩边要缝半下
　　朝服祭服丧服皆衣与裳殊惟深衣不殊则其被于体也深邃故名深衣制同而名异者有四焉纯之以采曰深衣纯之以素曰长衣纯之以布曰麻衣着在朝服祭服之内曰中衣但大夫以上助祭用冕服自祭用爵弁服则以素为中衣士祭用朝服以布布为中衣也皆谓天子之大夫与士也丧服亦用中衣檀弓云练衣黄里縓缘是也但不得继揜尺耳○杨氏曰深衣制席惟续衽钩边一节难考郑注续衽二字文义甚明特疏家乱之耳郑注云续犹属也衽在裳旁者也属连之不殊裳前后也郑意葢言凡裳前三幅后四幅既分前后则其旁两幅分开而不相属惟深衣裳十二幅交裂裁之皆名为衽所谓续衽者指在裳旁两幅言之谓属连裳两旁幅不殊裳之前后也又衣图云既合缝了又再覆缝方便于着以合缝者为续衽覆缝为钩边○要缝七尺二寸是比下齐之一丈曰尺四寸为半之也玉藻云缝齐倍要是也【严陵方氏曰深衣之作其来尚矣故以古者冠篇首袂在前以应规祫在中以应矩缝在后以应防齐在下以应权衡短毋见肤则其形不防虽约而不失于俭长毋被土则其物不费虽隆而不过于奢衽襟也与裳相续故谓续衽居裳之边曲以钩钩束焉故曰钩边玉藻所谓衽当旁是也要缝之博居下齐之半玉藻所谓缝齐倍要是也以缝齐为倍倍则要缝为半矣此所以互言之】
　　袼之髙下可以运肘袂之长短反诎之及肘带下毋厌髀上毋厌胁当无骨者
　　刘氏曰袼袖与衣接当腋下缝合处也运回转也玉藻云袂可以回肘是也肘臂中曲节袂袖也袼之髙下与衣身齐二尺二寸古者布幅亦二尺二寸而深衣裁身用布八尺八寸中屈而四叠之则正方袖本齐之而渐圆杀以至袪则广一尺二寸故下文云袂圆应规也衣四幅而要缝七尺二寸又除负绳之缝与领旁之屈积各寸则两腋之余前后各三寸许续以二尺二寸幅之袖则二尺有五寸也然周尺二尺五寸不满今旧尺二尺仅足齐手无余可反屈也曰反屈反肘则接袖初不以一幅为拘矣凡经言短毋见肤长毋被土及袼可运肘袂反及肘皆以人身为度而不言尺寸者良以尺度布幅有古今之异而人身亦有大小长短之殊故也朱子云度用指尺中指中节为寸则各自与身相称矣玉藻朝祭服之带三分带下绅居二焉而绅长制士三尺则带下四尺五寸矣深衣之带下不可厌髀骨上不可以胁惟当其间无骨之处则少近下也然此不言带之制玉藻云士练带率下辟等皆言朝祭服之带也朱子深衣带葢亦彷佛玉藻之文但禅复异耳【严陵方氏曰袂长短诎之及肘玉藻所谓袂尺二寸是矣袼也袪也皆衣之名也在胳者则谓之袷在胠者则谓之袪在末者则谓之袂带下毋厌髀上毋厌胁若是则是当腹间矣深衣燕服也故欲缓急之适如此○蓝田吕氏曰袼之髙下可以运肘袂之长短反诎之及肘此袼袂寛急之中也袼当腋之缝也不二尺二寸则不能回用矣袂属幅于衣诎以至肘则上下各尺二寸矣带下毋厌髀上毋厌胁当无骨者此衣带上下之中也】
　　制有十二幅以应十有二月袂圜以应规曲袷如矩以应方负防及踝以应直下齐如权衡以应平
　　祫交领也衣领既交自有如矩之象踝足跟也衣之背缝及裳之中缝上下相接如绳之直故云负绳也下齐裳末缉处也欲其齐如衡之平【长乐陈氏曰十二月者天数也袂圜以应规而圜者天之体曲祫如矩以方方而方者地之象也负防及踝以应直下齐如权衡以应平而直与平者人之道何以知其然耶玉藻曰戴冕璪十有二旒则天数也葢天之大数不过十二故月之至于十二而后成嵗功犹之深衣也必十二幅而后可以为衣之良也唯夫衣之数有以合乎天之数此所以为十二月之应也着不息者天也而袂者动而不息也着不动者世也而袷者静而不动也孟子曰规矩方圆之至也而文中子曰圆者动方者静其见天地之心乎此其意也至于平则不顾也直则不屈也书曰平康正直语曰人之生也直此又足以见负防不齐之义也○严陵方氏曰袂在前以动而致用故欲圜圜者动故也袷在中以静而成礼故欲方方者静故也及踝谓足足之跟也下齐谓在下之缉也】
　　故规者行举手以为容负防抱方者以直其政方其义也故易曰坤六二之动直以方也下齐如权衡者以安志而平心也五法已施故圣人服之故规矩取其无私防取其直权衡取其平故先王贵之故可以为文可以为武可以摈相可以治军旅完且弗费善衣之次也疏曰所以袂圜中规者欲使行者举手揖让以为容仪也抱方领之方也以直其政解负防以方其义解抱方也○吕氏曰深衣之用上下不嫌同名吉凶不嫌同制男女不嫌同服诸侯朝朝服夕深衣大夫士朝端夕深衣庶人吉服深衣而已此上下同也有虞氏深衣而养老将军文子除丧受吊练冠深衣亲迎女在途而胥之父母死深衣缟总以趋丧此吉凶男女之同也葢简便之服非朝祭皆可服之也○方氏曰十二幅应十二月者仰观于天也直其政方其义者俯察于地也袼之髙下可以运肘者近取诸身也应规矩防权衡者逺取诸物也其制度固已深矣然端冕则有敬色所以为文介胄则有不可辱之色所以为武端冕不可以为武介胄不可以为文兼之者惟深衣而已玉藻曰夕深衣深衣燕居之服也端冕虽所以修礼容亦有时而燕处则深衣可以为文矣介胄虽所以临戎事亦有时而燕处则深衣可以为武矣虽可为文非若端冕可以视朝临祭特可賛礼而为摈相而已虽可为武非若介胄可以临冲特可运筹以治军旅而已制有五法故曰完其质则布其色则白故曰弗费吉服以朝祭为上燕衣则居其次焉故曰善衣之次也【长乐陈氏曰义所以行已也政所以正人也行已以义则贵于方故于义言方而正人以政则贵于直故于政言直易曰义以方外曰枉已者未有能直人者是也若夫志譬则权也心譬则衡也衡之低昂皆权之轻重则心之平倾由志之安危此所谓安其志而平其心焉○马氏曰五物者以其极至而可以为法于天下也故圣人之作深衣必应规防防权衡者以谓被于一身之间而可以为万事之则故视其服者知其道观其容者知其徳轻重曲直方圆必来取法而不可败已矣此篇之制度所以为详者也】
　　具父母大父母衣纯以缋具父母衣纯以青如孤子衣纯以素纯袂缘纯边广各寸半
　　缋画文也纯衣之缘也袂缘缘袖口也纯边缘襟旁及下也各广一寸半祫则广二寸也○吕氏曰三十以下无父者可以称孤若三十之上有为人父之道不言孤也纯袂缘纯边三事也谓袂口裳下衣裳边皆纯也亦见既夕礼【长乐陈氏曰其父母大父母纯以缋备五采以为乐也具父母纯以青体少阳以致敬也孤子纯以素存凶饰以致哀也小功纯以縓则大祥缘以布吉时夕服缘以采】投壶第四十【蓝田吕氏曰投壶射礼之细也射者男子之所有事因而饰之以礼乐也古者诸侯之射也必先行燕礼也大夫之射也必先行乡饮酒之礼因燕礼之间且以乐賔且以习容且以讲艺也投壶者不能尽于射礼是行其节也庭之修广或不足以致候置鹄賔客之众或不足以备官此耦则是礼也弧矢之事虽不得行其容体比于礼其节比于乐志正体直审固而求中所以观徳者犹在此先王所以不废也壶之为器所以实酒而置之席间者也原其始也必以燕饮之间谋以乐賔或病于不能为射也举席间之器以寄射节焉此投壶所由兴也】
　　投壶之礼主人奉矢司射奉中使人执壶主人请曰某有枉矢哨壶请以乐賔宾曰子有防酒嘉肴某既赐矣又重以乐敢乱主人曰枉矢哨壶不足辞也敢固以请宾曰某既赐矣又重以乐敢固辞主人曰枉矢哨壶不足辞也敢固以请宾曰某固辞不得命敢不敬从中者盛算之器或如鹿或如兕或如虎或如闾闾如驴形一角而跂蹄或如皮树皮树亦兽名其状未闻皆刻木为之上有圆圈以盛算枉材不直也哨口不正也此篇投壶是大夫士之礼左传晋侯与齐侯燕投壶则诸侯亦有之也【严陵方氏曰矢将以授賔故主人奉之中将以待获故司射奉之壶将以待投故使人执之而已曰使人则不必有攸司也夫人而为之可也中或以鹿或以兕或以虎或以闾或以皮树皆刻木以象其形凿其背以盛算必象兽形者则以服猛为义因而为隆杀焉亦犹侯用虎豹之类尔必谓之中者射以中为善故盛算之器因以为名投壶亦用射之中者以其为射之类亦以中为善故也奉之使司射所投谓之矢皆以是而已】
　　宾再拜受主人般还曰辟主人阼阶上拜送宾般还曰辟
　　方氏曰般还言不敢直前则辟之容也曰辟则告之使知其不敢当也
　　已拜受矢进即两楹间退反位揖宾就筵
　　主人拜送矢之后主人之賛者持矢授主人主人于阼阶上受之而进就楹间视投壶之处所复退反阼阶之位西向揖賔以就投壶之席也賔主之席皆南向
　　司射进度壶间以二矢半反位设中东面执八筭兴疏曰司射于西阶上于执壶之人处受壶来賔主筵前量度而置壶于賔主筵之南间以二矢半者投壶有二处室中堂上及庭中也日中则于室日晚则于堂太晚则于庭中各随光明故也矢有长短亦随地之广狭中室狭矢长五扶堂上稍广矢长七扶庭中大广矢长九扶四指曰扶扶广四寸五扶者二尺也七扶者二尺八寸也九扶者三尺六寸也矢虽有长短而度壶则皆使去賔主之席各二矢半也是室中去席五尺堂上去席七尺庭中则去席九尺也度壶毕仍还西阶上之位而取中以进而设之既设中乃于中之西而东面手执八算而起【严陵方氏曰凡射人各四矢诗言四矢反兮是也射矢则四算投壶亦如之賔与主则八算矣故此言执八算也】
　　请賔曰顺投为入比投不释胜饮不胜者正爵既行请为胜者立马一马从二马三马既立请庆多马请主人亦如之
　　疏曰司射执八算起而告于賔曰投矢于壶以矢本入者乃名为入则为之释算若以末入则不名为入亦不为之释算也比频也賔主要更递而投不得以前既入而喜不待后人投之而已频投频投虽入亦不为之释算也若投之胜者则酌酒以饮不胜者正爵即此胜饮不胜之爵也以其正礼故谓之正爵既行行爵竟也为胜者立马者谓取算以为马表其胜之数也谓算为马者马是威武之用投壶及射亦是习武故云马也一马从二马者每一胜輙立一马礼以三马为成若専三马则为一成但胜偶未必専频得三若胜偶得三劣偶得一一既劣于二故彻取劣偶之一以足胜偶之二为三故云一马从二马若频得三成或取彼足为三马是其胜已成又酌酒以庆贺多马之人也此告賔之辞其告主人亦此辞也故曰请主人亦如之【严陵方氏曰上言入下言释互相明也胜饮不胜即揖让而升下而饮也正爵者正礼之爵也或以罚或以庆庆以正言之算与马一也方其执之则谓之算而算以计多少为义及其释之则谓之马而马以胜敌为义葢算为胜者而释故以胜敌为名焉一马从二马者胜少者附胜多者以为数也数成于三数成则可以为多矣故曰三马既立请庆多马】
　　命者曰请奏貍首间若一大师曰诺
　　司射命乐工奏诗章以为投壶之节貍首诗篇名也今亡间若一者诗乐作止所间疏数之节均平如一也大师乐官之长也【蓝田吕氏曰貍首之诗言賔主以礼相防也犹匏叶兎首不敢以微薄废礼而忘驩也其诗曰貍首之班然执女手之卷然賔主之欢于是乎交非特诸侯之事故卿大夫士所以亦得用也○严陵方氏曰以歌貍首故命者奏之间者乐之节欲其终始相协故曰若一】
　　左右告矢具请拾投有入者则司射坐而释一筭焉賔党于右主党于左
　　主賔席皆南向则主居左賔居右司射告賔主以矢具又请更迭而投于是乃投壶也若矢入壶者则司射乃坐而释一算于地司射东面而立释算则坐也賔党于右者在司射之前稍南主党于左者在司射之前稍北葢司射东面则南为右北为左矣【严陵方氏曰拾者更也与曲礼言拾级丧礼言拾踊同义賔党于右主党于左者主人尊賔故也凡言左右则以右为尊者葢左右以体言左为隂故也左传曰地有五行体有左右】
　　卒投司射执筭曰左右卒投请数二筭为纯一纯以一筭为竒遂以竒筭告曰某贤于某若干纯竒则曰竒钧则曰左右钧
　　疏曰纯全也二算合为一全地上取算之时一纯则别而取之一算谓不满纯者竒只也故云一算为竒以竒算告者竒余也左右数钧等之余算手执之而告曰某贤于某若干纯贤谓胜也胜者若有双数则云若干纯假令十算则云五纯也竒则曰竒者假令九算则曰九竒也钧则曰左右钧者钧犹等也等则左右各执一算以告【严陵方氏曰贤犹胜也射礼言若右胜则曰右贤于左若左胜则曰左贤于右是也】
　　命酌曰请行觞酌者曰诺当饮者皆跪奉觞曰赐灌胜者跪曰敬养
　　司射命酌酒者行罚爵酌者胜党之弟子也既诺乃于西阶上南面设丰洗觯升酌坐而奠于丰之上其当饮者跪取丰上之酒手捧之而言赐灌灌犹饮也谓蒙赐之饮也服善也为尊敬之辞也其胜者则跪而言敬以此觞为奉养也虽行罚爵犹为尊敬之辞以答赐灌之辞也【马氏曰不胜者饮而不怨胜者劝而不矜则其于礼庶几不失故奉赐曰赐灌则受之以礼而不怨之辞也胜者跪曰敬养则献之以礼而不矜之辞也】
　　正爵既行请立马马各直其筭一马从二马以庆庆礼曰三马既备请庆多马賔主皆曰诺正爵既行请彻马正礼罚酒之爵既行饮毕司射乃告賔主请为胜者树立其马直当也所立之马各当其初释算之前投壶与射礼皆三番而止每番胜则立一马假令賔党三番俱胜则立三马或两胜而立二马其主党但一胜立一马即举主之一马益賔之二马所以助胜者为乐也以庆谓以此庆贺多马也饮正礼庆爵之后司射即请彻去其马以投壶礼毕也礼毕则行无算爵○郑氏曰饮庆爵者偶亲酌不使弟子无丰○疏曰请立马者是司射请辞马各直其算一马从二马以庆是礼家陈事之言庆礼曰三马既备请庆多马者此还是司射请辞【马氏曰正爵既行请立马则中多者有庆矣正爵既行请彻者则礼毕而饮无算矣立马以表其胜彻马以掩其不胜则投壶一用而礼义为备也】
　　筭多少视其坐筹室中五扶堂上七扶庭中九扶筭长尺二寸壶颈修七寸腹修五寸口径二寸半容斗五升壶中实少豆焉为其矢之跃而出也壶去席二矢半矢以柘若棘毋去其皮
　　算之多少视坐上之人数每人四矢亦四算也筹矢也扶与肤同室中五扶以下三句説见上章○吕氏曰棘柘之心实其材坚且重也母去其皮质而已矣【蓝田吕氏曰五扶七扶九扶其多少之数以广狭为之差皆阳数也壶颈修七寸腹修五寸口颈二寸半容斗五升壶去席二矢半亦阳数也算长尺二寸天数也君子之所法象必本诸天求诸阳因节文而托其义焉虽小事有所不废也　长乐陈氏曰先王制礼未尝无所因焉故室中必用几而因几以度室堂上必用筵而因筵以度堂野外必用歩而因步而因野投壶用指而已故用指以度筹】
　　鲁令弟子辞曰毋怃毋敖毋偝立毋逾言偝立逾言有常爵薛令弟子辞曰毋怃毋敖毋偝立毋逾言若是者浮司射庭长及冠士立者皆属賔党乐人及使者童子皆属主党
　　君梁王氏曰司射至主党二十四字与上文薛令弟子若是者浮相属今从之○弟子賔党主党之年穉者投壶时立于堂下以其或相防狎故戒令之鲁薛之辞意同而文小异故记者并列之怃亦敖也偕立不正所向也逾言逺谈他事也有常爵谓有常例罚爵也○疏曰浮亦罚也一説谓罚爵之盈满而浮之也庭长即司正也冠士外人来观投壶或人加冠之士也乐人国子之能为乐者非作乐之瞽人也使者主人所使荐羞者也【蓝田吕氏曰饮燕之间易狎童子之心易流令之所以饰其敬不令而责之敬则近于易故令之而后浮常爵犹言常刑亦罚爵也鲁薛之仪不同记礼者兼存之文异而义同也○严陵方氏曰前曰正爵此曰常爵何也以礼言则曰正以法言则曰常前兼于庆故以礼言之此主于罚故以法言之而已　山隂陆氏曰鲁同姓之亲也薛异姓之亲也记鲁令着所以待同姓之礼如此故曰有常爵记薛令着所以待异姓之礼如此故曰若是者浮葢曰若是者浮则辞有不婉矣】
　　鼓○□○○□□○□○○□半○□○□○○○□□○□○鲁鼓○□○○○□□○□○○□□○□○○□□○半○□○○○□□○薛鼓取半以下为投壶礼尽用之为射礼鲁鼓○□○○□□○○半○□○○□○○○○□○□○薛鼓○□○○○○□○□○□○○○□○□○○□○半○□○□○○○○□○
　　郑氏曰圆者击鼙方者击鼓○疏曰记者因鲁薛击鼓之异图而记之但年代久逺无以知其得失用半鼓节为投壶用全鼓节为射礼【长乐陈氏曰主人以仁接賔则乐人乐賔者也使者及童子事人者也故属主党司射作人者也庭长正人者也冠士行礼者也立者观礼者也故属賔党壶以授矢致乐者也故主党执之中以盛算取胜者也故賔党奉之然党虽有賔主之辨而主党之乐人必位于西阶之上使人执壶亦立于司射之侧凡皆所以就賔又曰侍射则约矢侍投则拥矢是投壶与射礼无异特繁简不同尔以鲁薛鼓节论之取半以下为投壶礼尽用之为射礼闻鼓节则知其事矣鲁薛所令之辞所制之鼓虽见于经其详不可得而知也观春秋齐晋之君葢常讲此中行穆子相之晋侯先穆子曰有酒如淮有肉如坻寡君中此为诸侯师中之齐侯举矢曰有酒如渑有肉如陵寡人中此与君代兴古人以此行燕礼为会同之正于其中否以卜兴衰其重投壶之礼如此则鲁薛之详亦不是过也○严陵方氏曰鲁薛之鼓既异而传之者又异故记者两存之○山隂陆氏曰鲁投壶之鼔多薛投壶之鼓少亦所以待同姓异姓之别也诗曰在宗载考有是哉】













　　礼记大全卷二十八
<经部,礼类,礼记之属,礼记大全>
　　钦定四库全书
　　礼记大全卷二十九
　　明　胡广等　撰
　　儒行第四十一【蓝田吕氏曰儒行者鲁哀公问孔子儒服孔子不对因问儒行而孔子厯言之今考其书言儒者之行诚有是事也谓孔子言之则可疑也儒者之行一出于义理皆吾性分之所当为非以自多求胜于天下也此爲之説有矜大胜人之气少雍容深厚之风似与不知者力争于一日窃意末世儒者将以自尊其教有道不为也虽然其言儒者之行不合于义理者殊寡学者果践其言亦不愧于儒矣此先儒所以存于篇今日讲解所以不敢废也】
　　鲁哀公问于孔子曰夫子之服其儒服与孔子对曰丘少居鲁衣逢掖之衣长居宋冠章甫之冠丘闻之也君子之学也博其服也乡丘不知儒服
　　郑氏曰逢犹大也大掖之衣○疏曰谓肘掖之所寛大故郑云大袂襌衣也○应氏曰儒之名始见于周官曰儒以道得名末世不充其道而徒于其服哀公觇孔子之被服儒雅而威仪进趋皆有与俗不同者怪而问之孔子不敢以儒自居也故言不知儒服○郊特牲云章甫殷道也葢缁布冠殷世则名章甫章明也所以表明丈夫故谓之章甫耳【蓝田吕氏曰古者衣服之制自天子至于庶人皆有差等未闻儒者之有异服也末世上下僣乱至于无别儒者独守法度有异于众此众所以谓之儒服哀公所以发问逢掖鲁衣也章甫宋冠也少居鲁则衣鲁之衣长居宋则冠宋之冠因其俗而已非苟异于人也故曰其服也乡○晏氏曰逢掖章甫是乃儒服而曰不知儒服者唯耻服其服而无其行尔故必以其学也博先之葢能博学则有其徳又将以成徳为行然后可称其服也】
　　哀公曰敢问儒行孔子对曰遽数之不能终其物悉数之乃留更仆未可终也哀公命席孔子侍曰儒有席上之珍以待聘夙夜强学以待问懐忠信以待举力行以待取其自立有如此者
　　卒遽而数之则不能终言其事详悉数之非久留不可仆臣之摈相者久则疲倦虽代其仆亦未可得尽言之也公于是命设席使孔子坐侍而言之○吕氏曰席上之珍自贵而待贾者也儒者讲学于闲燕从容乎席上而知所以自贵以待天下之用强学以待问懐忠信以待举力行以待取皆我自立而有待也徳之可贵者人必礼之学之博者人必问之忠信可任者人必举之力行可使者人必取之故君子之用于天下有所待而不求焉【晏氏曰物者事物之物也周礼以乡三物教万民以五物询众庶文王世子曰行一物而三善皆得皆若是而已葢儒者之行非一事之可尽故也○严陵方氏曰命席则与之坐也侍则侍坐对之也席所以籍物曲礼所谓执玉有籍是也席以籍之则所籍之物居上故谓之席上所以防物之或亵尊之至也强学所以为己待问所以为人能为已然后能为人故强学乃能待问也忠信非由外铄也故言徳力行者勉强之谓忠信力行在我之事举取在彼之事也尽其在我之事然后足以致其在彼之事故怀忠信以待举力行以待取也儒者立身之本非有资于人焉故曰其自立有如此者】
　　儒有衣冠中动作慎其大让如慢小让如伪大则如威小则如愧其难进而易退也粥粥【烛】若无能也其容貌有如此者
　　中犹正也论语曰君子正其衣冠○方氏曰衣冠中者言衣之在身冠之在首皆中于礼也动作慎者言心之所动事之所作皆慎其徳也大让所以自抗故如慢而不敬小譲所以致曲故如伪而不诚方其容貌之大也则有所不可犯故如威及其容貌之小也则有不敢为故如愧三揖而后进故曰难进一辞而遂退故曰易退粥粥者柔弱之状故若无能也是皆礼之所脩道之所与也【张子曰衣冠中谓衣冠中于礼也其大让如慢事固有大让小譲如譲国让位是谓大譲也大让则诚然而后譲若不有之故似慢也若夫饮食辞辟之间是小譲也小譲实如伪之以为仪尔】
　　儒有居处齐【斋】难【去声】其坐起恭敬言必先行【去声】必中正道不争险易之利冬夏不争隂阳之和爱其死以有待也养其身以有为也其备豫有如此者
　　郑氏曰齐难齐庄可畏难也○吕氏曰事豫则立不豫则废儒者之学皆豫也拟之而后言议之而后动故学有豫则义精义精则用不匮若其始也不敬则身不立不立则道不充仲弓问仁子曰出门如见大賔使民如承大祭己所不欲勿施于人居处齐难坐起恭敬言必先信行必中正所谓如见大賔如承大祭敬也道不争险易之利冬夏不争隂阳之和所谓己所不欲勿施于人恕也惟敬与恕则忿惩欲窒身立徳可以当天下之变而不避任天下之重而不辞备豫之至有如此者也○刘氏曰不争非特恕也亦以爱死养身以有待有为不争小者近者以害大者远者也【严陵方氏曰或居或处不失乎齐难或坐或起不失乎恭敬爱其死非贪生也将以有待于时而已养其身非苟安也将以有为于世而已且居处齐难则人斯齐难之矣坐起恭敬则人斯恭敬之矣言先信则人斯取信矣行中正则人斯取正矣以至不争其利故人资其利不争其和故人饮其和爱其死故足以有待养其身故足以有为若是则非有待物之备先物之豫固不足以致此】
　　儒有不寳金玉而忠信以为寳不祈土地立义以为土地不祈多积多文以为富难得而易禄也易禄而难畜也非时不见不亦难得乎非义不合不亦难畜乎先劳而后禄不亦易禄乎其近人有如此者
　　吕氏曰儒者之于天下所以自为者徳而已所以应世者义而已赵孟之所贵赵孟能贱之我之所可贵人不得而夺也此金玉土地多积不如信义多文之贵也难得难畜主于义而所以自贵也虽曰自贵时而行义而合劳而食未始逺于人而自异也【周子曰君子以道充为贵身安为富故常泰无不足而铢视轩冕尘视金玉其重无加焉尔○严陵方氏曰孟子以忠信为天爵以义为正路以令闻广誉施诸身不愿人之文绣非谓是乎货财以多积为富金玉以难得为寳故于忠信言寳于多文言富易禄者易为禄也先劳而后禄则易为禄矣畜谓畜而制之也夫众人之近人也或以金玉或以土地或以多积或见之不以时或合之不以义而儒者之近人则有异焉】
　　儒有委之以货财淹之以乐好见利不亏其义劫之以众沮之以兵见死不更其守鸷虫攫搏不程勇者引重鼎不程其力徃者不悔来者不豫过言不再流言不极不断其威不习其谋其特立有如此者
　　过言出于己之失知过则改故不再流言出于人之毁礼义不諐故不极极犹终也言不终为所毁也不断其威者言其威容不可得而挫折也不习其谋者言其谋必可成不待尝试而后见于用也○郑氏曰淹谓浸渍之刼胁也沮恐怖之也鸷虫猛鸟兽也○方氏曰鸷猛之虫当攫搏之不程量其勇而后徃此况儒者材足以任事而无顾也引重鼎不程其力又以况儒者材足以任事而有所胜也徃者不悔非有所吝而不改也为其动则当理而未尝至于悔来者不豫非有所忽而不防也为其机足以应变而不必豫耳过言则失其正流言则失其原过言不免乎出然一之为甚也矧可再而二乎流言不免乎闻必止之以智也讵可极而穷乎【蓝田吕氏曰儒者之行既得其所以自贵者犹可保而徃也见利不亏其义见死不更其守所谓富贵不能滛贫贱不能移威武不能屈此大人所以立于世也鸷虫攫搏不程其勇者自反而缩千万人吾徃矣其勇也非虑胜而后动者也引重鼎不程其力者仁之为器重举者莫能胜也其自任也不知其力之不足者也】
　　儒有可亲而不可劫也可近而不可迫也可杀而不可辱也其居处不滛其饮食不溽其过失可微辨而不可面数也其刚毅有如此者
　　吕氏曰儒者之立立于义理而已刚毅而不可夺以义理存焉以义交者虽防逺必亲非义加之虽强御不畏故有可亲可近可杀之理而不可刼迫辱也滛侈溢也溽浓厚也侈其居处厚其饮食欲胜之也欲胜则义不得立不滛不溽所以立义也其过失可微辨而不可面数此一句尚气好胜之言于义理未合所贵于儒者以见义必为闻过而改者也何谓可微辨不可面数待人可矣自待则不可也子路闻过则喜孔子幸人之知过成汤改过不吝推是心也苟有过失虽怨詈且将受之况面数乎【严陵方氏曰徳虽可亲而不可刼之以力迹虽可近而不可迫之以势身虽可杀而不可辱之以威不以四支之安而过其行不以口腹之养而污其身微辨者讽谕之也而数者指斥之也凢此皆所体者刚所用者毅然也然居处不滛饮食不溽而以为刚毅何也葢滛于居处溽于饮食皆人之欲也孔子曰枨也欲得刚非谓是乎○马氏曰可亲以情而不可刼以力可近以义而不可迫以势可杀其身而不可辱其志可杀以有命也不可辱以有义也】
　　儒有忠信以为甲胄礼义以为干橧戴仁而行抱义而处虽有暴政不更其所其自立有如此者
　　郑氏曰甲铠胄兠鍪也干橹小楯大楯也○吕氏曰忠信则不欺不欺者人亦莫之欺也礼者敬人敬人者人亦莫之侮也忠信礼义所以御人之欺侮犹甲胄干橹可以捍患也行则尊仁居则守义所以自信者笃虽暴政加之有所不变也自立之至者也首章言自立论其所学所行足以待天下之用而不求此章言自立论其所信所守足以更天下之变而不易二者皆自立也有本末先后之差焉【马氏曰自忠信以为甲胄至虽有暴政不更其所皆言君子之所守故曰其自立有如此者待聘至待取亦言自立何也所待者在人所以待者在已故言自立而此防身逺害之道亦自立也○金华应氏曰被服礼义操执忠信所以自守而御外侮而又负戴仁义言儒者一身无非义理也捍御于外者愈固而居于内者愈安虽有暴政不能加之故亦不为之迁易其所而之他也】
　　儒有一亩之宫环堵之室筚门圭窬蓬户瓮牖易衣而出并日而食上答之不敢以疑上不答不敢以谄其仕有如此者
　　防曰一亩谓径一步长百步也折而方之则东西南北各十步宫墙垣也墙方六丈环用廻也方丈为堵东西南北各一堵筚门以荆竹织门也圭窬穿墙为之门旁小户也上锐下方状如圭蓬户编蓬为户也瓮牖者牎牖圆如瓮口也又云以败瓮口为牖易衣而出者合家共一衣出则更着之也并日而食者谓不日日得食或三日二日并得一日之食也○上答之不敢以疑者道合则就即信之而不疑无患失之心也上不答不敢以谄者不合则去即安之而不谄无患得之心也【蓝田吕氏曰儒者之仕将以事道也然有时乎为贫食其力以求免死而已辞尊居卑辞富居贫抱关击柝乘田委吏无所徃而不可也故为贫者非事道事道者不为贫二者不可乱也一亩之宫环堵之室筚门圭窬蓬户瓮牖居处之陋者也易衣而出并日而食养之至不足者也儒者所守之笃穷至于是而不悔也上之礼答不答系乎知不知虽穷如是上苟知之则必以是道自期不疑乎上之未信也为其多闻欤则天子不召师为其贤欤未闻见贤而召之也尊其所闻行其所知不疑乎上之未信而有所屈葢事道者不为贫也上苟不知则我知以力事人求其食以免死者也不进以求合也君不知而自献其有君不问而自告其谋枉寻直尺强聒而不舍人谓之不谄不信也葢为贫者非事道也二者儒者仕之大分不可乱也○严陵方氏曰一亩之宫折方之则其宫四面各十步而已五版为堵环堵之室周旋之则其室四面各五版而已上答之不敢以疑者以其自信之笃也上不答不敢以谄者以其懐忠之深也】
　　儒有今人与居古人与稽今世行之后世以为楷适弗逢世上弗援下弗推防谄之民有比党而危之者身可危也而志不可夺也虽危起居竟信其志犹将不忘百姓之病也其忧思有如此者
　　楷法式也上弗援在上者不引我以升也下弗推在下者不举我以进也危起居谓因事中伤之也信其志谓志不可夺也时有否泰道有通塞然其忧思则未尝一日而忘生民之患也【严陵方氏曰与今人并行于世与古人稽合于道也今世行之后世以为楷者中庸所谓行而世为天下法是也援言其有所引推言其有所进援则自上而引下推则自下而进上私则相与而为比暗则相结而为党虽危起居以其身可危也竟信其志以其志不可夺也信谓自信也犹将不忘百姓之病者孟子所谓禹思天下有溺者由己溺之稷思天下有饥者由己饥之也○石林叶氏曰友一乡之善士以至一国友一国之善士以至天下则所谓今人与居也诵其诗读其书不知其人可乎又论其世则所谓古人与稽也适弗逢世而援推者天也防谄之民比党而危之者人也起居虽危而竟信其志天与人莫之夺也】
</div>
    <div class="pagination">
<a href="礼记大全_page53.html">上一页</a><span>...</span><a href="礼记大全_page49.html">49</a><a href="礼记大全_page50.html">50</a><a href="礼记大全_page51.html">51</a><a href="礼记大全_page52.html">52</a><a href="礼记大全_page53.html">53</a><span class="current-page">54</span><a href="礼记大全_page55.html">55</a><a href="礼记大全_page56.html">56</a><a href="礼记大全_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
