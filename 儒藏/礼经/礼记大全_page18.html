<!DOCTYPE html>
<html>
<head>
    <meta charset="UTF-8">
    <title>礼记大全 - 第 18 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记大全 - 第 18 页/共 56 页</h1>
    <div class="content">　　后妃齐戒亲东乡躬桑禁妇女毋观省妇使以劝蚕事东乡迎时气也躬桑亲自采桑也禁妇女毋观者禁止妇女使不得为容观之饰也省妇使者减省其箴线缝制之事也此二者皆为劝勉之使尽力于蚕事也
　　蚕事既登分茧称丝效功以共郊庙之服毋有敢惰登成也分茧分布于众妇之缫者称丝效功以多寡为功之上下【严陵方氏曰野虞周官之山虞以主在野之事故曰野齐戒则所以神明其事矣东乡则所以迓时气也以致曲而织故曰曲以取直而立故曰植籧则席之粗者筐则筥之方者凢此皆蚕具省妇使者不烦以他役也凢此欲一意于蚕以劝其事而已蚕事既登者事毕而登比年之数也与曲礼年谷不登之登同义分茧所以使之缫称丝所以效其功之多少以共郊庙之服无有敢惰敬之至也】
　　是月也命工师今百工审五库之量金铁皮革筋角齿羽箭干脂胶丹漆毋或不良
　　工师百工之长也五库者金铁为一库皮革筋为一库角齿为一库羽箭干为一库脂胶丹漆为一库视诸物之善恶皆有旧法谓之量一説多寡之数也审而察之故云审五库之量也干者诸器所用之木材也
　　百工咸理监工日号毋悖于时毋或作为淫巧以荡上心
　　此时百工皆各理治其造作之事工师监临之毎日号令必以二事为戒一是造作器物不得悖逆时序如为弓必春液角夏治筋秋合三材寒定体之类是也二是不得为淫过竒巧之器以摇动君心使生奢侈也【严陵方氏曰工固有巧也然过乎巧则为淫矣以其淫故足以荡上心焉此与孟冬皆言毋或作为淫巧以荡上心者此则因其作而戒之彼则因其成而又戒之】
　　是月之末择吉日大合乐天子乃帅三公九卿诸侯大夫亲往视之
　　郑氏曰其礼亡【马氏曰凡乐阳声也春阳中也大合乐必待阳中之末则中声之所止也盖中声以降非和平君子弗聼也】
　　是月也乃合累牛腾马游牝于牧牺牲驹犊举书其数春阳既盛物皆产育故合其累繋之牛腾跃之马而游纵之使牡者就牝者于刍牧之地欲其孶生之蕃也若其中牺牲之用者及马之驹牛之犊皆书其数者以备稽校多寡也
　　命国难九门磔攘以毕春气
　　难之事在周官则方相氏掌之裂牲谓之磔除祸谓之攘春者阴气之终故磔攘以终毕厉气也旧説大陵八星在胃北主死防昴中有大陵积尸之气气佚则厉鬼随之而行此月初日在胃从胃歴昴故敺疫之事当于此时行之也九门説见上章【严陵方氏曰难所以难阴慝而之周官方相氏帅百而时难以狂夫为之则狂疾以阳有余唯阳有余足以胜隂慝故也裂牲谓之磔除祸谓之攘必于九门则欲阴慝之出故也凡此皆虑春之不得其终也故曰以毕春气此之所难则难阴慝之作于春者也仲秋又难则难阴慝之作于秋者也季冬又难则难阴慝之作于冬者也独夏不难则以阳盛之时阴慝不能作故也春曰以毕春气者言毕其功于前也故于季月秋于仲月言达者言达其道于外也冬曰以送寒气者以一歳之往故以送言之亦行之于季月不曰冬气而曰寒气者以时言曰冬以气言曰寒而寒则积阴之所成也一岁阴慝之盛未有甚于此时者故本其积阴之而言之其难特谓之大盖所难而之者邪气也达之送之者正气也曰毕曰达曰送言虽不同皆不过遂其正气而已春曰磔攘冬曰旁磔者以大难故旁又磔焉不特九门故也秋虽不言从可知矣○临川呉氏曰难者聚众戯剧以盛其喜乐之气使人之和气充盈则足以胜天地之乖气此亦先王爕理之一事而微其机使百姓由之而不知也】
　　季春行冬令则寒气时草木皆肃国有大恐
　　丑土之气所应也肃者枝叶减缩而急栗也大恐讹言相惊动也旧説孟春有恐是火讹以其行夏令也此行冬令当致水讹汉王商尝止之矣
　　行夏令则民多疾疫时雨不降山陵不收
　　未土之气所应也
　　行秋令则天多沉阴淫雨蚤降兵革并起
　　戌土之气所应也不收谓无所成遂也【严陵方氏曰冬之气为寒故寒气时草木皆肃则寒气之所防故也国有大恐则寒气之所制故也亢阳之气袭于人故民多疾疫阳亢而为旱故时雨不降山陵之物不收特言山陵则以髙者尤易被旱故也天多沉阴则感少隂之气故也阳为旸隂为雨故雨早降兵革并起则金气动故也】
　　孟夏之月日在毕昏翼中旦婺女中
　　毕宿在申实沈之次
　　其日丙丁其帝炎帝
　　炎帝大庭氏即神农也赤精之君
　　其神祝融
　　颛顼氏之子名火官之臣
　　其虫羽其音征律中中吕其数七其味苦其臭焦其祀灶祭先肺
　　羽虫飞鸟之属征音属火中吕已律长六寸万九千六百八十三分寸之万二千九百七十四地二生火天七成之七者火之成数也苦焦皆火属夏祭灶火之养人者也祭先肺火克金也○蔡邕独断曰灶夏为太阳其气长养祀灶之礼在庙门外之东先席于门奥面东设主于灶陉也
　　蝼蝈鸣蚯蚓出王生苦莱莠
　　此记已月之候王注云萆挈本草作菝葜音同谓之者以根之似也亦可酿酒○朱氏曰王色赤感火之色而生苦菜味苦感火之味而成【马氏曰蝼蝈鸣则阴而伏者乘阳而鸣也蚯蚓出则阴而屈者乘阳而伸也王生则阳物之可以胜阴邪者也故其为色赤苦菜秀则火炎上故其为味苦】
　　天子居明堂左个
　　太寝南堂东偏
　　乗朱路驾赤駵载赤旂衣朱衣服赤玊食菽与鸡其器髙以粗
　　駵马名色浅者赤色深者朱用器髙而粗大象物之盛长也
　　是月也以立夏先立夏三日太史谒之天子曰某日立夏盛德在火天子乃齐立夏之日天子亲帅三公九卿大夫以迎夏于南郊还反行赏封诸侯庆赐遂行无不欣説
　　立春言诸侯大夫而此不言诸侯者或在或否不可必同故略之也迎夏南郊祭炎帝祝融也
　　乃命乐师习合礼乐
　　以将饮酎故也
　　命太尉赞桀俊遂贤良举长大行爵出禄必当其位太尉秦官也桀俊以才言赞则引而升之之谓贤良以德言遂谓使之得行其志也长大以力言王制言执技论力举谓选而用之也当其位者爵必当有德之位禄必当有功之位也
　　是月也继长増髙毋有壊堕毋起土功毋大众毋伐大树
　　长者继之而使益长髙者増之而使益髙壊堕则伤已成之气起土功发大众皆妨蚕农之事故禁止之伐树则伤条达之气故亦在所禁一説伐大木谓营宫室【马氏曰万物所以长而髙者阳上达故也长之者天地也所以继长者人也髙之者天地也所以増髙者人也故曰人终天地之功者此也欲其长则勿壊焉欲其髙则勿堕焉可也】
　　是月也天子始絺
　　絺葛布之细者【严陵方氏曰絺以凉而可以御暑裘以温而可以御寒孟夏者暑之始也故言始絺孟冬者寒之始也故言始裘】
　　命野虞出行田原为天子劳农劝民毋或失时
　　失时谓失农时
　　命司徒循行县鄙命农勉作毋休于都
　　勉其兴作于田野之内禁其休息于都邑之间皆恐其失农时也【严陵方氏曰野虞外官也故出行田原司徒内官也故巡行县鄙以在外也故曰出以在内也故曰循而已农亦民也然民不止于农以农营其事之劳故劳之欲民趋其事之乐也故劝之皆欲无失其事而已都者君子之所居鄙者野人之所居农以力耕而养人则野人之事也禁之使毋休于都则于农不能无所彊矣故曰勉作也○临川吴氏曰命野虞又命司徒者由卑而尊也为农者皆天子之民野虞位卑不敢自专其于农也但为天子劳之而劝其民尔掌农者正地官之职司徒位尊不敢自旷其于农也乃自己职命之而勉其作也】
　　是月也驱兽毋害五谷毋大田猎
　　夏猎曰苗正为驱兽之害禾苗者耳与三时之大猎自不同
　　农乃登麦天子乃以彘尝麦先荐寝庙
　　登升之于场也
　　是月也聚畜百药靡草死麦秋至
　　聚药为供医事也靡草草之枝叶靡细者阴类阳盛则死秋者百谷成熟之期此于时虽夏于麦则秋故云麦秋也【严陵方氏曰药之可采者不必皆在孟夏则以蕃庑之时所可采者为多故也凡物感阳而生者则彊而立感阴而生者则柔而靡谓之靡草则至阴之所生也故不胜至阳而死】
　　断薄刑决小罪出轻繋
　　刑者上之所施罪者下之所犯断者定其轻重而施刑也决如决水之决谓人以小罪相告者即决遣之不收繋也其有轻罪而在繋者则直纵出之也
　　蚕事毕后妃献茧乃收茧税以桑为均贵贱长幼如一以给郊庙之服
　　后妃献茧谓后妃受内命妇之献茧也收茧税者外命妇养蚕亦用国北近郊之公桑近郊之税十一故亦税其茧十之一其余入已而为其夫造祭服一説再命受服服者公家所给故税其十一者为给其夫祭服也受桑多则税茧多少则税亦少皆以桑为均齐也贵谓卿大夫之妻贱谓士妻长幻妇之老少也如一皆税十一也郊庙之服天子祭服也
　　是月也天子饮酎用礼乐
　　重酿之酒名之曰酎稠醲之义也春而造至此始成用礼乐而饮之盖盛会也【严陵方氏曰凢燕乐则必用礼乐矣于此特言之者以用之于是为盛故也饮酎如此则饮烝从可知矣】
　　孟夏行秋令则苦雨数来五谷不滋四鄙入保
　　申金之气所泄也
　　行冬令则草木蚤枯后乃大水败其城郭
　　亥水之气所伤也
　　行春令则蝗虫为灾暴风来格秀草不实
　　寅木之气所淫也以孟夏之月而行孟秋孟冬孟春之令故感召灾异如此四鄙四面边鄙之邑也保与堡同小城也入保入而依以为安也格至也【严陵方氏曰隂气之所召故苦雨数来谓之苦则以极备而为人之所苦故也与诗所谓甘雨异矣夫雨固足以滋五谷然至于苦则适所以伤之故言五谷不滋也又曰感肃杀之气故草木早枯大水败城郭则以冬德之所在故也蝗之为虫残物之末不伤其本春则木盛之时也故行春令则虫之为灾者时残其末而已春于方为东东方生风故暴风来格秀草不实则以盛于木故也】
　　仲夏之月日在东井昏亢中旦危中
　　东井在未鹑首之次
　　其日丙丁其帝炎帝其神祝融其虫羽其音征律中蕤宾其数七其味苦其臭焦其祀灶祭先肺
　　防宾午律长六寸八十一分寸之二十六
　　小暑至螳螂生鵙始鸣反舌无声
　　此记午月之候小暑暑气未盛也螳螂一名蚚父一名天马言其飞防如马也鵙博劳也反舌百舌鸟凡物皆禀阴阳之气而成质其阴类者宜阴时阳类者宜阳时得时则兴背时则废疏又以反舌为虾蟇未知是否【严陵方氏曰螳螂鵙皆阴类也故或感微阴而生或感微阴而鸣焉反舌盖百舌也以能反覆其舌而为百鸟语故谓之反舌然其鸣也感阳中而故感微阴而无声焉】
　　天子居明堂太庙乗朱路驾赤駵载赤旂衣朱衣服赤玉食菽与鸡其器髙以粗
　　明堂太庙南堂当太室也
　　养壮佼
　　壮谓容体硕大者佼谓形容佼好者择此类而养之亦顺长养之令
　　是月也命乐师修鼗鞞鼔均琴瑟管箫执干戚戈羽调竽笙竾簧饬钟磬柷敔
　　凡十九物皆乐器也鼗鞞鼔三者皆革音鼗即鼗也鞞所以裨助鼔节琴瑟皆丝音管箫皆竹音管如篴而小干戚戈羽皆舞器干盾戚斧也竽笙竾皆竹音竽三十六簧笙十三簧竾即箎也长尺四寸簧笙之舌盖管中之金薄鍱也竽笙竾三者皆有簧也钟金音磬石音柷敔皆木音柷如漆桶敔状如伏虎柷以合乐之始敔以节乐之终修者理其弊均者平其声执者操持学习调者调和音曲饬者整治之也以将用盛乐雩祀故谨备之【严陵方氏曰鼗鞞鼔之与钟磬柷敔其声质而一故修饬之而已琴瑟管箫竿笙竾簧其声文而杂则必均调之焉干戚戈羽以无声持执之待用可也】
　　命有司为民祈祀山川百源大雩帝用盛乐
　　山者水之源将欲祷雨故先祭其本源三王祭川先河后海示重本也雩者吁嗟其声以求雨之祭周礼女巫凡邦之大烖歌哭而请亦其义也帝者天之主宰盛乐即鼗鞞以下十九物并奏之也
　　乃命百县雩祀百辟卿士有益于民者以祈谷实百县畿内之邑也百辟卿士谓古者上公句龙后稷之类【严陵方氏曰此言大雩帝后又言大飨帝何也盖雩所以祈也飨所以报也祈必于仲夏者以阴生于午而物成之始也所以祈物之成而已报必于季秋者以阳穷于戍而岁功之终也所以报歳之功而已百辟即诸侯也卿士即六卿也百辟卿士生有益于民者死亦有益于民故命雩祀之以祈谷实也季春之祈实为麦而已至此又祈实则所祈者众矣故以谷该之天子之雩及于上帝百县之雩止于百辟卿士于百辟卿士言祈谷实则雩帝之所祈又可知矣】
　　是月也农乃登黍天子乃以雏尝黍羞以含桃先荐寝庙今用登麦谷例移农乃登黍四字在是月也之下旧注以内则之雏为小鸟此雏为鸡未详孰是含桃樱桃也
　　令民毋艾蓝以染
　　蓝之色青青者赤之母刈之亦是伤时气
　　毋烧灰
　　火之灭者为灰禁之亦为伤火气也
　　毋暴布
　　暴暴之于日也布者阴功所成不可以小功干盛阳也
　　门闾毋闭
　　一则顺时气之宣通一则使暑气之宣散
　　关市毋索
　　索者搜索商旅匿税之物盖当时气盛大之际人君亦当体之而行寛大之政也
　　挺重囚益其食
　　挺者防出之义重囚禁繋严密故特加寛假轻囚则不如是益其食者加其养也【马氏曰毋闭利宣也毋索不恃察以穷民隠也益重囚之食不以其罪废不忍人之政也】
　　游牝别羣则絷腾驹班马政
　　季春游牝于牧至此妊孕已遂故不使同羣拘絷腾跃之驹者止其踶囓也班布也马政养马之政令也周礼圉人圉师所掌
　　是月也日长至阴阳争死生分
　　至犹极也夏至日长之极阳尽午中而微阴眇重渊矣此阴阳争辨之际也物之感阳气而方长者生感阴气而已成者死此死生分判之际也
　　君子齐戒处必掩身毋躁止声色毋或进薄滋味毋致和节耆欲定心气
　　齐戒以定其心掩蔽以防其身毋或轻躁于举动毋或御进于声色薄其调和之滋味节其诸事之爱欲凢以定心气而备阴疾也【严陵方氏曰阴阳争者以阴方来而与阳始遇遇故争也仲冬亦言之者以阳方来而与阴遇故也阳主生阴主死微阴既生则万物向乎死矣故死生之理于是分也君子以阴阳方争故宜洁诚居内退聼以待其定也仲冬言此而不言毋躁者以暑为躁寒为静故于暑之时特戒之也止声色毋或进者方解缓之时虑摇其精也薄滋味毋致和者方齐戒之时苟厚滋味而致和则或昏愦其志意也】
　　百官静事无刑以定晏阴之所成
　　刑阴事也举阴事则是助阴抑阳故百官府刑罚之事皆止静而不行也凡天地之气顺则和逆则竞故能致灾咎此阴阳相争之时故须如此谨备晏安也阴道静故云晏阴及其定而至于成则循序而徃不为灾矣是以未定之前诸事皆不可忽也
　　鹿角解蝉始鸣半夏生木堇荣
　　此又言午月之候解脱也【严陵方氏曰鹿好羣而相比则阳类也故夏至感隂生而角解麋多欲而善迷则隂类也故冬至感阳生而角解此所以不同也半夏生者盖居夏之半而是药生于是时故因以为名木堇有别于草堇故以木言之以感微隂而荣故其华朝荣夕陨然经或曰秀或曰华或曰生或曰荣何也以别于苗则曰秀以别于实则曰华以别于死则曰生以别于枯则曰荣其言各有所当也】
</div>
    <div class="pagination">
<a href="礼记大全_page17.html">上一页</a><span>...</span><a href="礼记大全_page13.html">13</a><a href="礼记大全_page14.html">14</a><a href="礼记大全_page15.html">15</a><a href="礼记大全_page16.html">16</a><a href="礼记大全_page17.html">17</a><span class="current-page">18</span><a href="礼记大全_page19.html">19</a><a href="礼记大全_page20.html">20</a><a href="礼记大全_page21.html">21</a><a href="礼记大全_page22.html">22</a><a href="礼记大全_page23.html">23</a><span>...</span><a href="礼记大全_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
