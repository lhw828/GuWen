<!DOCTYPE html>
<html>
<head>
    <meta charset="UTF-8">
    <title>周礼订义 - 第 10 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 10 页/共 96 页</h1>
    <div class="content">　　庖人中士四人下士八人府二人史四人贾八人胥四人徒四十人
　　郑康成曰庖之言苞也裹肉曰苞苴【○贾氏曰庖犹今之厨】宫正疏曰诸称人者若轮人车人之即冬官郑云以其事名官也○郑康成曰贾主市买知物贾
　　掌共【音恭】六畜【笴又反】六兽六禽辨其名物
　　郑康成曰六畜六牲也始养之曰畜将用之曰牲春秋传曰卜日曰牲○郑司农曰六兽麋鹿熊麕野豕兔【○郑康成曰兽人冬献狼夏献麋又内则无熊则六兽当有狼而熊不属○王氏详説曰左传虽有熊踏孟子虽有熊掌要知非礼物所用】六禽雁鹑鷃雉鸠鸽○贾氏曰六畜者马牛羊豕犬鸡【○又见膳夫】夏官校人羊人地官牛人春官鸡人秋官犬人冬官豕人总送六畜与庖人六兽六禽即兽人送之庖人得此共与膳夫内外饔故云掌共辨其名物者谓禽兽等皆有名号物色故辨之【○刘执中曰辨其名物者物虽可食不辨其毒则能害人内则曰不食雏鼈狼去肠狗去肾狸去正脊兔去尻狐去首豚去脑鱼去乙鼈去丑又曰雏尾不盈握弗食舒雁翠鹄鸮胖舒鳬翠鸡肝雁肾鸨奥鹿胃皆食之而不利于人所当辨者】○史氏曰此所谓常珍也若异馔则不可以为常而嗜之必有以口腹累四方万里之逺者矣
　　凡其死生鱻【悉然反】薧【苦老反】之物以共王之膳与其荐羞之物及后世子之膳羞
　　郑康成曰凡计数之○郑司农曰鱻生肉薧干肉【○刘执中曰死谓不可以生致者生谓不可以死致者鱻谓不可以薧荐者薧谓不可以鲜致者】史氏曰膳常食也羞庻品也羞出于牲非常御之物时乎进之耳【○郑康成曰荐亦进也备品物曰荐致滋味乃为羞王言荐者味以不亵为尊○愚按荐羞巳见宰夫】○王昭禹曰膳夫凡王之稍事设荐脯醢则荐所共设薄矣庖人共后世子膳羞而不共荐者盖荐则自后世子之官属共之
　　共祭祀之好羞
　　郑康成曰谓四时所为膳食若荆州防鱼青州蟹胥虽非常物进之孝也【○郑锷曰祭之日思其饮食思其所嗜乃孝子事死如事生之志也昔屈到嗜芰死而其子羞芰君子皆以为非安石乃以共好羞为昭先人之好僻殊不知鲁之祭非礼经之正区区求四方之物以为美故孔子正之耳非所谓先王之好者也】
　　共防纪之庻羞賔客之禽献
　　郑康成曰防纪防事之祭谓虞祔【○贾氏曰凡防未葬以前朝夕奠大奠皆无荐羞之法今言防纪庻羞故知谓虞祔也】禽献献于賔客【○贾氏曰谓若掌客上公乘禽日九十双侯伯七十双子男五十双之】
　　史氏曰禽献虽出于掌客庖人则授其法而视其出入献者亨而进之也
　　凡令禽献以灋授之其出入亦如之
　　郑康成曰令令兽人也禽兽不可久处賔客至将献之庖人乃令兽人取之○王氏曰掌客聘礼此禽献之法也令禽兽则以此法授之使知其所献之物与其数○郑康成曰出入谓及其来致禽亦以此书校数之至于献賔客又以此书付使者展而行之【○贾氏曰展者视也行去也谓将向客馆之时省视禽牲然后去也庖人既以数授兽人俾依数以禽入庖人是入也庖人得此禽则依数付使者送向馆是出也】○郑锷曰賔客乘禽之礼当如其命之数因其旧法存焉令兽人取必以旧法授之则用各有数而无失礼之愆矣其来共也以所授之法而入之其将用也以所授之法而出之吏虽欲为奸胡可得哉
　　凡用禽献春行羔豚膳膏香夏行腒【其居反】鱐【所留反】膳膏臊【素刀反】秋行犊麛膳膏腥冬行鱻羽膳膏羶【书然反】郑康成曰用禽献谓煎和之以献王○史氏曰羔稚羊豚稚豕也方春草生羔豚美故用之腒干雉也鱐干鱼也方夏暑盛物易腐故用之用犊麛于秋秋时草物实犊麛食之而肥也用鱻羽于冬冬时阳气伏鱼潜雁定而肥也饮食之滋春膳牛脂曰膏香夏膳犬脂曰膏臊秋膳鸡脂曰膏腥冬膳羊脂曰膏羶各以其物之所便而调和之也夫膳食唯其所嗜而已必案四时而共之者一则避其物时之孕育一则辨其物性之所宜以是为膳则养王之形体者至矣【○程氏曰羔豚羊豕之小者方春品物小故以小而美者为宜腒鱐雉鱼之干者方夏时馁败故以干者为冝犊麛至秋则物成而可尝之时虽犊麛皆得以尝之矣鲜羽至冬则物众可进之时虽飞与潜者皆得以进之矣然此固足以为时之冝茍在臓有所不胜食之亦不足以为善也故又膳膏芗膳膏臊膳膏腥膳膏羶焉无非主五行之气而以养其形也○王氏详曰月令所食唯时令也庖人所行顺物性也春革始生则羔豚肥秋草巳熟则犊麛肥草之熟则甚于生犊麛之肥则大于羔豚夏则腒鱐之牲为燥冬则鱻羽之性为定是顺性也若夫月令则异是矣牛土畜也故季夏食之犬金畜也故秋食之水畜也故冬食之然春食羊者以春之气尚寒故食火畜也夏食雉者以夏之气尚热故食木畜也此秦之礼与周之礼不同】
　　嵗终则会唯王及后之膳禽不会
　　郑康成曰膳禽四时所膳禽献如世子可以会之○王氏详说见膳夫
　　内饔中士四人下士八人府二人史四人胥十人徒百人
　　郑康成曰饔割烹煎和之称○贾氏曰饔和也熟食曰饔内饔所主在内以其掌王及后世子之膳羞及宗庙之祭皆事之在内者
　　掌王及后世子膳羞之割亨煎和之事辨体名肉物辨百品味之物
　　易氏曰割之而烹之以鼎煎之而和之以味左氏载晏子之言曰水火醯醢盐梅以亨鱼肉燀之以薪宰夫和之齐之以味济其不及以其过君子食之以平其心是岂可轻也哉○郑康成曰体名脊胁肩臂臑之属肉物胾燔之属也【○林氏曰所谓左殽右胾或燔或炙是也】品味庻羞之属言百举成数也
　　王昭禹曰庖人共其物于始饔人熟其物于终所以通职联事故饔人所掌者割烹煎和之事所用之物则共于庖人也
　　王举则陈其鼎俎以牲体实之
　　吕氏曰陈设也○郑康成曰取于镬以实鼎取于鼎以实俎【○贾氏曰案少牢司马升羊实于一鼎是曰脀案特牲云卒载加匕于鼎是其实俎曰载○史氏曰取牲以实鼎取体以实俎】
　　王氏详曰内外饔言鼎俎亨人言鼎镬盖初陈鼎于镬西故言鼎镬后陈鼎于阼阶下其俎皆陈于鼎西南故云鼎俎
　　选百羞酱物珍物以俟馈共后及世子之膳羞
　　郑康成曰先进食之时常选择其中御者【○贾氏曰百羞则羞用百有二十品是也酱则酱用百有二十罋是也珍物者谓八珍之俟待也】
　　王昭禹曰膳夫掌以膳羞养王及后世子则后世子之羞膳亦膳夫掌之也膳夫独言凡王之馈则后世子之馈非膳夫所进内饔共之而巳王之膳羞言馈而后世子言共者降于王也
　　辨腥臊羶香之不可食者
　　贾氏曰按庖人注云腥鸡也臊犬也羶羊也香牛也○王昭禹曰腥臊羶香皆天产之物资气体之养者也所禀之气一不和则资其味者疾病乘之而至为害不少故内饔辨其可食者取之其不可食者去之凡以谨于奉至尊也
　　牛夜鸣则庮【音由】羊泠【音零】毛而毳羶犬赤股而躁【卑到反】臊鸟皫【芳表反】色而沙鸣貍【音郁】豕盲【亡亮反】眡【视二反】而交睫【音接】腥马黑脊而般【音班】臂【方纸反】蝼【音楼】
　　郑司农曰庮朽木臭也【○愚按左传一薰一庮庮即臭也】○易氏曰牛昼作夜息无故而夜鸣则反常矣其肉必庮　贾氏曰泠毛谓毛长也毳谓毛别聚结者【○易氏曰羊以柔毛为贵毛长而结聚则非善矣其肉必羶】赤股股里无毛非谓肉赤而走又躁疾如此者其肉必臊○郑康成曰皫失色不泽美也沙澌也【○方氏曰沙鸣鸣之悲凉者土密而暖沙疏而凉故谓之沙】○王昭禹曰皫色则气郁而不达于毛羽沙鸣则气郁而不达于声音其肉气亦郁而不可食矣○杜氏曰盲眡当为望视【○王昭禹曰有目而视不明谓之盲○贾氏曰盲则无所覩见内则为遥望之字故子春从内则也豕乃听物不合望视此豕眼睫毛交如此者其肉必如星】○郑康成曰腥读为星声之误也肉有如米者似星○方氏曰黑脊言众体皆异而脊独黑也般犹疾之有瘢般在前胫故曰般臂【○郑康成曰般臂臂毛有文也】○郑司农曰蝼蝼蛄臭也【○贾氏曰以内则蝼为脱漏字于义无取故转为蝼蛄字也马脊黑前胫般般然如此其肉则蝼蛄臭】○史氏曰物之形色一受天地谬盭之气则驳而不纯杂而不精食之不致疾者防希
　　凡宗庙之祭祀掌割亨之事凡燕饮食亦如之
　　贾氏曰内饔不掌外神故云宗庙之祀○陈君举曰宗庙之割亨与王之食同掌是供王之食者此官也供宗庙之食亦此官也以见王以生道事亲不以神道逺亲意○贾氏曰上言掌割亨煎和之事此不言煎和者神尚质不贵亵味凡燕饮食亦如之者谓王及后世子凡燕饮食皆内饔掌割亨之事也
　　凡掌共【音具】羞脩刑膴【火呉反】胖【普半反】骨鱐以待共膳郑康成曰共当为具【○贾氏曰具羞脩刑膴已下也】羞庻羞也【○贾氏曰即百二十品是也】脩锻脯也【○贾氏曰谓加姜桂锻治之者】刑铏羹也膴防肉大脔所以祭者【○贾氏曰膴鱼肉总有膴亦诂为大】○王昭禹曰胖牲半体也○史氏曰骨体之连骨者也鱐鱼之已槁者也【○愚案脩已见膳夫脩膴胖又见腊人】
　　王氏曰此七物有掌之者有共之者各掌其物以待内饔共膳也盖内饔掌王及后世子之膳则宜选取于羣有司以博珍善故也○史氏曰凡此七物又以共庖人焉故掌共其物以待共膳也
　　凡王之好赐肉脩则饔人共之
　　王昭禹曰好赐王以好而赐之出于私恩多寡无常惟其所与而已【○史氏曰物之有形莫不悦生而恶死及受锋刃赴鼎镬恐惧痛楚无以异于人人之气体资是以养不得已而食之祭祀防纪賔客之燕饮常日之膳羞礼有不可缺者至于好赐之肉脩亦随其所好而予之非泛泛然无不得也古之养老者曰天子袒而割牲养贤者曰庖人继肉盖以王之所好在此而不可已耳】○王氏曰使内饔则亲而私之故也饔人则内饔之属人也
　　外饔中士四人下士八人府二人史四人胥十人徒百人
　　郑康成曰外饔所主在外○贾氏曰掌外祭祀及飨子耆老皆在外之事也
　　掌外祭祀之割亨共其脯脩刑膴陈其鼎俎实之牲体鱼腊凡賔客之飱饔飨食【音嗣】之事亦如之
　　贾氏曰外祭祀谓天地四望山川社稷五祀皆掌其割享共其脯脩刑膴如上所释也陈其鼎俎谓若鼎十有二也凡賔客之事谓所陈之数如宰夫所云者皆外饔共之故云亦如之○史氏曰脯脩刑膴凡祭皆用陈其鼎俎兼有鱼腊之实者以羣小祀不用牲者或用鱼腊也
　　郑康成曰飱客始至之礼饔既将币之礼致礼于客莫盛于饔【○薛氏曰案聘礼云賔至大夫帅至于馆宰夫朝服设飱是賔始至有飱礼矣飱小礼也又曰聘日致饔是賔已至则有饔礼矣饔大礼也先郑释宰夫以飱为夕食非也贾以饔饩为牢礼亦非也賔至设飱何待乎夕夕礼皆牢何待乎饔○愚案飧饔已见宰夫详见掌客】
　　王昭禹曰飨以饮为主行人所谓飨礼九献之是也食以食为主行人所谓食礼九举之是也飨食又王所以待賔客之厚礼也【○郑锷曰飨有体荐有房烝立而成礼所以训恭俭食则有饭有殽酒虽设而不饮其礼以食为主掌其割亨与夫所实者皆如外祭祀之时盖事賔如事神敬之至也】
　　飨耆老子则掌其割亨之事飨士庻子亦如之贾氏曰耆老对子则耆老者死事者之父祖兼有国老庻老子者谓死王事者之子○程伊川曰外饔酒正皆言飨耆老子则酒食未尝偏废也周官言飨不言食亦以飨未尝无食也特以食为下尔言老足矣必曰耆老者容养之以六十而上为率欤以六十养于国故也○陈君举曰飨耆老子掌于王之膳人见古人君民一体不厚己以薄人【○陈及之说见司门罗氏】
　　郑康成曰士庻子卫王宫者若今时之飨卫士矣【○贾氏曰谓若宫伯所云者】○郑锷曰养老其事在外外饔掌之宜矣士庻子在王宫亦以为外事何邪盖王宫官府之吏已有命位士庻子则未有命位或因作宫众致之太子比之外事宜矣
　　史氏曰死事之臣忠义之家有亲有子飨之致其劝也王宫之宿卫亲且近既已均其秩叙颁其衣裘兹复飨之致其爱也致其劝则外之公卿大夫期以死而报上有国尔忘家之心非无家也知一死之后家不至于流离也致其爱则内之士庻子期以身而徇主有君尔忘身之心非无身也知此身之生尽出于君上也
　　师役则掌共其献赐脯肉之事凡小防纪陈其鼎俎而实之
　　贾氏曰谓出师征伐及巡守田猎○王昭禹曰此于劳还犒师酌其长帅所以有献赐之礼献以饮之赐以予之外饔则掌其脯肉之事【○史氏曰师以用众役以任众悯其劳苦锡之脯肉献则受之赐则共之所以洽其情而励其节悦以使民民忘其劳】
　　史氏曰小防纪者一介之士以死勤事者之死防陈其鼎俎如是为王之臣孰不知以死为上乎【○贾氏曰谓夫人已下之防则陈其殷奠及虞祔之鼎俎】先王之世其馈饷饮食不过此数者平居节用用不过此而能使天下之臣悉归于忠义功勲之域则饮食之恩不既大乎
　　亨人下士四人府一人史二人胥五人徒五十人郑康成曰主为外内饔煮肉者○郑锷曰鼎卦曰以木爨火亨饪也圣人亨以享上帝而大亨以养圣贤况内外饔所掌上而宗庙下而賔客有王及后世子之羞膳有耆老师役之享赐乎故使下士四人専共鼎镬之间使沃之以水燀之以薪各得其多少之量而不至于过则亨人虽微所系岂不重哉
　　掌共鼎镬以给水火之齐【才细反】
　　郑康成曰镬所以煮肉及鱼腊之器既熟乃脀于鼎【○易氏曰俎之所实取于鼎也鼎之所实取于镬也○史氏曰味以调和为主镬所以亨煮鼎所以调味】○贾氏曰谓实水于镬及防之以火皆有多少之齐【○王昭禹曰亨和者水火欲其相当水胜火则物有过于生火胜水则物有过于熟亨人给之欲其适节而已】○陈及之曰水有美恶火有新旧无官府以掌其事足以伤生害气
　　职外内饔之防【七乱反】亨煮辨膳羞之物
　　郑康成曰职主也防今之灶主于其灶煮物也【○史氏曰内外饔之所共广矣而亨人尽职之不曰掌而曰职掌有所兼职则専之而已】
　　贾氏曰膳羞则牛鼎之物也【○王昭禹曰膳用六牲羞用百有二十品则其物不可不辨也】
　　祭祀共大羹铏羹賔客亦如之
　　郑康成曰大羹肉湆也【○贾氏曰肉汁一名湆大羹肉湆盛于登谓太古之羹不调以盐菜及五味】
　　○郑司农曰铏羹加盐菜矣【○贾氏曰谓陪鼎膷臐膮牛用藿羊用苦豕用薇调以五味盛之于铏器即谓之铏羹若盛之于豆即谓之庻羞】
　　郑锷曰太古茹毛饮血所谓羹者血湆而已中古渐文则加滋味于是有铏羮之荐去古既逺人心滋防纵口腹之欲穷鼎俎之味圣人惧焉故使祭祀之时荐太古之大羮贵本始也记曰大羮不和贵其质也所以交于神明者非食味之道也反本复古而已有大羮矣则铏羮次之有铏羮矣乃荐今世之食示不忘其初也使亨人于祭祀共之谓其职亨饪之事不可不知其本也賔客亦共之谓大亨之时也荀子曰大亨先大羮贵饮食之本也使人人知本安有暴殄天物者哉○易氏曰礼之初始诸饮食是以贵之然岂特大羮而已哉醴酒之美而酒明水之尚黼黻文绣之美而疏布之尚所以贵五味之本反女工之始亦犹是也



　　周礼订义卷六
　　钦定四库全书
　　周礼订义卷七　　　　　宋　王与之　撰
　　甸师下士二人府一人史二人胥三十人徒三百人郑康成曰郊外曰甸【○贾氏曰公邑之田任甸地即在百里逺郊外天子借田又在南方甸地故称此官为向师也甸法正在甸师○王昭禹曰田是也】○黄氏曰王借在野故以甸名官有教民之义故曰师郑氏谓共野物官之长禽兽鱼鼈莫非野物而以稼穑先之重本也列于膳庖之后饮血茹毛在黍稷之先故本其所从来也【○刘执中曰列于亨人之次祭祀以粢盛为本故也】○王氏详説曰王之耕借其种则献于六官其谷则藏于神仓甸师掌帅其属而耕耨王借而已然种之所献则见于天官之内宰谷之所藏则见于地官之仓人者盖耕借者虽为天官之事而借田所在夫岂能外于地官乡遂之闲哉此廪人掌九谷之数舍人掌平宫中之政仓人掌粟入之藏舂人掌其米物人掌凡祭祀共盛所以同属于地官
　　贾氏曰徒三百人特多者天子借田千亩借借此三百人耕耨故多也【○王氏曰借田千亩而甸师徒三百人为其以薪蒸役内外饔之事非特耕耨王借故也】
　　掌帅其属而耕耨【乃豆反】王借以时入之以共齍【音资】盛郑康成曰其属府史胥徒也【○贾氏曰除府史也】○史氏曰以耒地谓之耕以金耘草谓之耨孟子曰深耕易耨是也○郑康成曰王以孟春躬耕帝借天子三推三公五推卿诸侯九推庶人终于千亩庶人谓徒三百人借之言借也王一耕之而使庶人芸芓终之也【○王昭禹曰王必三推者身先以帅天下也以庶人耕耨之者续终以尊天子也】○王氏曰公田谓之借以其借民力治之也王所亲耕谓之借则亦借民力终之故也王与诸侯各有借田故甸师所耕耨谓之王借
　　贾氏曰以时入之谓麦则夏熟禾黍秋熟则十月获之送入地官神仓也○郑康成曰齍盛祭祀所用谷也粢稷也谷者稷为长
　　易氏曰在谷曰齍在器曰盛【○薛氏曰齍盛共之以舂人炊之以人实之以舍人奉之以大宗伯逆之以小宗伯然后立之以表而六官之人共奉之九嫔賛玉齍者玉敦受黍稷也大宗伯奉玉齍者奉玉与齍也廪人共接盛施于大祭祀而已接犹曾子问接祭之接也】王昭禹曰以天子之尊而必亲耕则天下之为农者孰不劝于耕以天子所亲耕者其齍盛则天下之为子者孰不劝于养宣王不借千亩虢文公谏曰民之大事在农上帝之粢盛于是乎出民之蕃庶于是乎生事之供给于是乎在和协辑睦于是乎兴财用蕃殖于是乎始厚厐淳固于是乎成天子亲耕借田厚本之道孰大于是
　　祭祀共萧茅
　　杜氏曰萧香蒿也○郑康成曰诗云取萧祭脂郊特牲曰萧合黍稷臭阳达于墙屋故既荐然后萧合馨香合馨香者是萧之谓也【○郑氏曰萧或为莤莤读为缩束茅立之祭前沃酒其上酒渗下去若神饮之故谓之缩缩浚也○愚按郑氏説茅缩酒是矣不必改萧为莤】王昭禹曰易曰借用白茅是取茅以借祭也齐桓责楚不贡包茅曰无以缩酒是取茅以缩酒也○王氏曰必用茅者谓其体顺理直柔而洁白承祭祀之德当如此也【○陆氏曰茅有贡于万国者禹贡荆州之土贡春秋齐侯之责楚是也有共于甸师者祭祀共萧茅是也然甸师之茅或入乡师或入司巫乡师之所共者大祭祀司巫之所共者凡祭祀也茅之为用或以缩酒如记曰缩酌用茅司尊彞醴齐缩酌是也或以借物士虞礼曰钩袒取黍稷祭于苴乡师共茅蒩也至男巫谓旁招以茅则又除不祥也】
　　易氏曰萧合黍稷亦以祭脂茅以共葅亦泲酒醴○王昭禹曰必俟甸师共之以其出于王借乃所以尽志也
　　共野果蓏之荐
　　易氏曰植生曰果桃李之属蔓生曰蓏瓞之属○王氏曰为其非圃所出故称野焉荐于王借共之则尽志而已【○史氏曰必于千亩取之者不唯表王者之勤亦以见无扰于四方也】陈及之曰甸师之徒三百人以耕耨王借而又共萧茅及果蓏安所自出哉盖古者田畴之间无有废地方禾黍未登疆未当用者则以树萧茅及果蓏之属故诗曰中田有庐疆埸有虽帝借亦不使荒芜也
　　丧事代王受眚【生景反】烖
　　史氏曰人过曰眚天降曰烖国有眚烖王当祗畏以修德引咎以归已故曰受○郑景望曰国有大变毋乃粢盛不蠲神弗享欤夫何使至于斯于是时也新王在疚欲请命于神祗而身受谴罚有不可得也故使甸师代行焉非谓使甸师受眚烖于已甸师掌耕王借共齍盛者也故司其事【○郑康成曰太祝作祷辞授甸人使以祷借田之神受眚烖弭后殃】
　　王之同姓有辠则死刑焉
　　易氏曰死与刑为二等重罪则死于甸轻罪则刑于甸文王世子曰公族有死罪则磬于甸人谓其罪之重者又曰其刑罪则纎剸亦告于甸人谓其罪之轻者○贾氏曰必在甸师者以甸师在疆多有屋舍以为隐处故就而刑焉【○愚按甸师非断狱之官但待刑杀耳】○王昭禹曰同姓有罪不免于死者义也刑而不暴于外者仁也非义无以公天下之法非仁无以显同姓之恩○黄氏曰同姓死刑于是事人事无二道也诗曰惠于宗工神罔时怨神罔时恫刑于寡妻至于兄弟以御于家反道败近在其族教帅之不至忝其先人宁不自愧乎死刑于是盖自以为事神之未尽怨恫之必不能免也记曰不与国人虑兄弟兄弟之有可虑麟趾仁厚之化安在哉知此则知宰设属大意
　　帅其徒以薪蒸役外内饔之事
　　郑康成曰役为给役也木大曰薪小曰蒸○郑锷曰耕耨之暇则率其三百之徒以采取薪蒸给内外饔之亨爨饔人薪蒸亦出于甸则累不及民耕耨之暇人各采薪则无游手之人矣
　　兽人中士四人下士八人府二人史四人胥四人徒四十人
　　愚案鸟兽鱼鼈咸若皆其德懋之所致自兽人以下莫不以时取之而共其膳亦所以賛天地之化育辅相万物之自然非穷口腹之欲暴殄天物也
　　掌罟【音古】田兽辨其名物
　　郑康成曰罔也以罔搏所当田之兽○贾氏曰名物者谓兽皆有名号物色也案夏官四时田猎春用火夏用车秋用罗冬用徒各有一以为主无妨四时兼有罔也○郑锷曰辨其名物则取其所当取而无杀胎殀天之过随取随得而无礼物不备之愆
　　冬献狼夏献麋春秋献兽物
　　杨谨仲曰防谓狼山兽山主聚故狼膏聚而温麋泽兽泽主销散故麋膏散而凉案月令仲冬隂极阳生而麋角解仲夏阳极隂生而鹿角解则知狼阳物其性自温故冬献之麋隂物其性自凉故夏献之非必山主聚泽主销也岂山物皆温而泽物皆凉【○郑锷曰王安石谓冬物成之时狼害物之尤者夏田稼之时麋害稼之众者各于害物之时罟而献之明官主以除民之害果如此説则兽人当与秋官冥氏穴氏同科不当独列于此天官自膳夫而下皆养生之职则兽人冬夏所献者养生之用也养至尊之礼调和其隂阳以平其心则用温凉之膏以救其时气之过亦其宜也又凡除物之害必须先时而为之若及害物之时则除之晚矣王政为不然安石之説陋矣春秋献兽物不名其所献何也盖春物方服乳未可取者不当献秋物已成苟可献者无不用故不言所献之名惟使之因时可献者则献矣】
　　时田则守罟及弊田令禽注于虞中
　　贾氏曰时田谓四时田猎○郑康成曰守谓备兽触攫也【○郑锷曰田猎之时使兽人守其网兽之以备触攫宜矣然田而设不为不广奚以能徧守之哉盖王者之田当防鸷猛之物或惊属车之尘则此二人之所分而守者有以护至尊而已】郑康成曰弊仆也仆而田止○郑司农曰谓春火弊夏车弊秋罗弊冬徒弊○贾氏曰注谓聚也【○王氏曰令田众以所获禽置虞旗所植之中谓之注则众赴而注焉若水之注也】○王氏详説曰王之膳禽賔客之禽献见于庖人祭祀之献禽见于夏官大司马不有兽人令注于虞中则何以待此等用乎
　　凡祭祀丧纪賔客共其死兽生兽
　　郑康成曰共其完者【○贾氏曰以下文兽入于腊人是不完者故知此为完者凡此所共者与庖人以供王之膳】○刘执中曰四时之田所获生兽则囿人牧之于囿及其将用兽人取之于囿以共焉其死而未共者则入于腊人
　　凡兽入于腊人
　　郑康成曰当干之也○史氏曰一为干豆入于腊人也
　　皮毛筋角入于玉府
　　郑康成曰入玉府给作器用也【○王昭禹曰玉府掌王之玩好等物与货贿之藏则入于玉府以供王之服器等用也】○郑锷曰王者不以一己之私好废天下之公用司皮掌裘羽人角人皆须皮毛筋角以供邦用如使尽以入玩好之府则国家何赖焉故穴氏防氏或言献其皮角齿须备或言以时献其珍异皮革皆不言入于玉府盖以供用也若夫兽人鱼人皆取于养蕃之地而非取于山林川泽者惟此可以供王之玩好之用圣人特于三官言入于玉府盖以防人君纵私好以妨国用王氏何谓除其害则不入玉府耶
　　凡田兽者掌其政令
　　贾氏曰凡田猎取兽者所有政令兽人掌之以其知田猎之法故也【○史氏曰其政令有所掌则其出有时不戈宿不掩羣无麛卵惧其残生伤性以销蚀天地之和气其意止欲鸟兽之害人者消是以去之而兽人因辨其良者以进非若后世列卒满泽罗罘满山使珍怪禽兽充牣其中以为游观夸其禹不能名尚不能计也】
　　人中士二人下士四人府二人史四人胥三十人徒三百人
　　贾氏曰马融云徒三百人者池塞苑囿取鱼处多故也
　　掌以时为梁
</div>
    <div class="pagination">
<a href="周礼订义_page9.html">上一页</a><span>...</span><a href="周礼订义_page5.html">5</a><a href="周礼订义_page6.html">6</a><a href="周礼订义_page7.html">7</a><a href="周礼订义_page8.html">8</a><a href="周礼订义_page9.html">9</a><span class="current-page">10</span><a href="周礼订义_page11.html">11</a><a href="周礼订义_page12.html">12</a><a href="周礼订义_page13.html">13</a><a href="周礼订义_page14.html">14</a><a href="周礼订义_page15.html">15</a><span>...</span><a href="周礼订义_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
