<!DOCTYPE html>
<html>
<head>
    <meta charset="UTF-8">
    <title>日讲礼记解义 - 第 30 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲礼记解义 - 第 30 页/共 45 页</h1>
    <div class="content">　　此言听乐之道也号号令也横充满也声磬之磬当作罄言其声罄罄然也亷亷隅也滥者擥聚之义畜聚之臣谓节用爱人容民畜众者非谓聚敛之臣也讙讙嚣也子夏言古乐之足以感人也久矣听之而恐卧者亦未有得于心耳是故钟声铿以逺达而立号号令严斯气盛而可以立横横斯奋发而可以立武故君子听钟声则思得武臣石声磬以坚确而立辨辨义斯决以致死故君子听磬声则思得死封疆之臣丝声哀以细密而立亷亷斯有分辨而可以立志故君子听琴瑟之声则思得志义之臣竹声滥以繁杂而立会会斯广有所及而可以聚众故君子听竽笙箫管之声则思得畜聚之臣鼓鼙之声讙以振作而立动动斯勇往而可以进众故君子听鼓鼙之声则思得将帅之臣然则君子之听音固非特听其铿锵而已彼亦必有所契合于心是以各致其思而不能已也案乐器之音所以昭德所以导和而子夏乃云然者盖恐文侯湛于淫乐而忽封疆之忧惑于声色而忘文武之士也
　　宾牟贾侍坐于孔子孔子与之言及乐曰夫武之备戒之已久何也对曰病不得其众也咏叹之淫液之何也对曰恐不逮事也发蹈厉之已蚤何也对曰及时事也武坐致右宪左何也对曰非武坐也
　　此言大武之乐而问其舞与声之所由起也宾牟姓贾名咏叹长声而叹也淫液流连不絶之貌宪法也宾牟贾盖古之知乐者尝侍坐于孔子孔子与之言而及乐曰夫武王大武之舞必先击鼓而备戒之已久者何也贾对曰惟武王伐纣忧不得士心故先鼓戒士众久而后出今舞者盖象此也问备戒之余歌者必咏叹之淫液之何也对曰武王恐四方诸侯或心未必皆顺而不及征伐之大事也问初舞时即手足发蹈地而猛厉其太蚤何也对曰象及时成功而不容缓也问武舞者有时而坐招右列之人如左法而皆坐者何也对曰武王初得天下未敢宁居此疑其本非武坐也案咏叹淫液非舞者自歌也盖堂下自舞而堂上歌以应之所谓歌言其志舞动其容故合之而当日之事可见也宪旧读作轩言舞者之跪右足至地而左足轩仰也此左右即下文分左分右之谓恐非指左右两足也
　　声淫及商何也对曰非武音也子曰若非武音则何音也对曰有司失其传也若非有司失其传则武王之志荒矣子曰唯丘之闻诸苌亦若吾子之言是也此言商声之误其传以明武王之心也商者西方杀伐之声旧谓贪商者非是唯语辞苌周大夫孔子言武乐之声有淫液而及于商调者何也贾对曰此决非武乐之音也问既非武音则是何音也对曰此由典乐之官失其传故也若非有司之失而果系武音则是武王嗜杀而其志荒缪矣孔子因曰唯某所闻于苌者亦若吾子之言其言是也案声淫及商谓歌奏之声杂以商调也国语引武王牧野之事音皆尚宫周官大祭祀之乐无商故贾以为有司失其传也
　　宾牟贾起免席而请曰夫武之备戒之已久则既闻命矣敢问迟之迟而又久何也子曰居吾语女夫乐者象成者也总干而山立武王之事也发蹈厉大公之志也武乱皆坐周召之治也
　　此言孔子因贾问而明武乐之义也上迟字待也乱乐之卒章也宾牟贾于是乎起避席而更请曰夫舞之初备戒已久贾言之而夫子不以为非则既闻命矣敢问其终舞者若有所待而立于缀迟而又久者何也子曰居吾以语女夫乐者所以象成功也当将舞时总持干盾如山之嶷立此武王之事也发蹈厉之已蚤乃大公之志也武舞将终左右皆坐而无事于武则周公召公之治也案武王之事诗所谓上帝临女无贰尔心者也大公之志诗所谓维师尚父时维鹰者也贾虽知其意而未能指其实又疑左右竝坐之非故夫子复从初告之
　　且夫武始而北出再成而灭商三成而南四成而南国是疆五成而分周公左召公右六成复缀以崇天子夹振之而驷伐盛威于中国也分夹而进事蚤济也久立于缀以待诸侯之至也
　　此总言武舞之始终而申明迟久之意也成犹奏也毎奏武曲一终为一成驷当作四一击一刺为一伐孔子言且夫武之舞也始而北出则备戒而总干山立时也再成象克纣而灭商则发蹈厉时也三成象克商而南反四成象克商以后而于南方之国是为疆理五成而分为左右以象周召则武乱皆坐时也六成复于缀以象天子尊居则乐终而德尊而所谓迟之又久者在此时矣凡武乐之序如此自北出以后二人夹舞者振铎为节而舞者以戈矛四次击刺以象威服中国也舞者分夹而进不复迟留以象功之蚤成也六成复缀而久立者则象武王之有文德以待诸侯之自归也案三成而南五成而分周公左召公右此舞之所以有南籥诗之所以有周南召南也久立以待诸侯即书所谓垂拱而天下治者此正答迟久之问故下文复详推之旧注以复缀久立与备戒已久为一事则无复伦次而语脉俱不可通矣
　　且女独未闻牧野之语乎武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞投殷之后于宋封王子比干之墓释箕子之囚使之行商容而复其位庶民弛政庶士倍禄
　　此言武王崇圣贤厚臣民之事也反商即武成篇所谓反商政政由旧也投者举而徙置之也商容商之贤臣行犹视也政即王制不从政之政孔子言且夫迟久之义有未易以一言尽者女独未闻牧野以后记事之语乎武王既克殷反商政当其未及下车即思所以备三恪者而封黄帝之后于蓟封帝尧之后于祝封帝舜之后于陈下车即思所以存二代者而封夏后氏之后于杞投殷之后于宋幷积土而封王子比干之墓解释箕子之囚使人廵求商容之所处而追复其位于庶民则弛息其征役于庶士则倍增其禄入凡恩之及于帝王臣庶者如此陈氏澔曰投宋在成王时此盖因歴叙黄帝尧舜禹汤之次而类言之
　　济河而西马散之华山之阳而弗复乗牛散之桃林之野而弗复服车甲衅而藏之府库而弗复用倒载干戈包之以虎皮将帅之士使为诸侯名之曰建櫜然后天下知武王之不复用兵也
　　此言武王偃武之事也载人曰乘载物曰服衅与衅同以血涂之也凡载兵之法皆刃向外倒载者刃向国不与常同也名命也建读为键籥牡也兵甲之衣曰櫜孔子言武王于是乎济河而西归于镐京马即散之华山之阳而弗复乘牛即散之桃林之野而弗复服车甲则衅以血藏之府库而弗复用干戈则倒载而包以虎皮将帅之士则使其有分土而为诸侯且命之曰自此其键兵櫜弓与民休息然后天下皆知武王之不复用兵也案传曰止戈为武武王以武定天下而克商之后即旷然偃武而不疑此周道所以比隆于尧舜也
　　散军而郊射左射貍首右射驺虞而贯革之射息也禆冕搢笏而虎贲之士説剑也祀乎明堂而民知孝朝觐然后诸侯知所以臣耕籍然后诸侯知所以敬五者天下之大敎也
　　此言武王脩文之事也革甲铠也禆衣衮之属也孔子言武王偃武之后继以脩文于是乎散放军伍而习射于郊在左而射歌貍首以为节在右而射歌驺虞以为节而军射之主于贯革者从此息也禆衣冠冕搢笏于带而虎贲之士皆因之而説剑也不宁唯是又崇祀文王于明堂而民乃知孝制为朝觐之礼而后诸侯知所以臣举行耕籍之典而后诸侯知所以敬此三者乃天下之大敎也案贯革之射息如言射不主皮矣大射三侯北面东上故貍首为左驺虞为右
　　食三老五更于大学天子袒而割牲执酱而馈执爵而酳冕而总干所以敎诸侯之弟也若此则周道四达礼乐交通则夫武之迟久不亦宜乎
　　此言养老之敎而总结武舞所以迟久之意也酳食毕而以酒荡口也孔子言武王食三老五更于大学以天子之尊亲为之袒而割牲执酱而馈执爵而酳以致其养为之戴冕而总干以致其乐此所以敬老而敎诸侯之弟也惟武王当日崇圣贤厚臣民偃武事脩文敎雍容详尽若此故周道旁行而四达礼乐翔洽而交通盖有以德服人而庶几乎恭已无为之化者则夫武之迟而又久不亦宜乎合而观之其始也备戒之久以见圣人无尚武之心其终也立缀之久以见圣人唯德化之务其间所谓发蹈厉盛威中国者亦皆不俄顷而功成此所以商声之淫必知其非武声而左右皆坐正所以为武坐也
　　君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也致礼以治躬则庄敬庄敬则严威心中斯须不和不乐而鄙诈之心入之矣外貌斯须不庄不敬而易慢之心入之矣
　　此言礼乐之切于身心而不可斯须去也致者推而极之之谓子谅韩诗外传作慈良君子曰礼乐和序之理有不可以斯须或去诸身者盖乐由中出故致乐以治心而一于和则易直子谅之心油然以生矣易直子谅之心既生则善端充长而乐乐则心理相浃而安安则自得之固而久久则无所勉强而天天则不可思议而神惟其天故不言而自信惟其神故不怒而自威所谓致乐以治心者也礼自外作故致礼以治躬而密于节则自然庄敬庄敬则自然严威若其心中有斯须之不和不乐而鄙诈之心乘而入之矣外貌有斯须之不庄不敬而易慢之心乘而入之矣洵乎礼乐不可以斯须去也朱子曰心要平易无艰深险阻所以説不和不乐则鄙诈之心入之矣不庄不敬则易慢之心入之矣入之一字正见得外诱使然非本心实有此恶虽非本有然心既为所夺而得以为主于内则非心而何
　　故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生易慢焉故德煇动于内而民莫不承听理发诸外而民莫不承顺故曰致礼乐之道举而错之天下无难矣
　　此推治心治躬之由而幷言其效也煇与辉同乐也者乃由人心之和动于内而作者也礼也者乃由此理之顺动于外而制者也致乐则极其和致礼则极其顺内和而外顺则民瞻其顔色相感于一和而弗与争也望其容貌相感于一顺而民不生易慢焉是故有得于乐则德煇动于内而民莫不承听有得于礼则理发诸外而民莫不承顺故曰致礼乐之道即举此而措之天下吾知其无难矣案顔色发于心容貌形于身亦分承内外而言
　　乐也者动于内者也礼也者动于外者也故礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报而乐有反礼得其报则乐乐得其仄则安礼之报乐之反其义一也
　　此言礼乐有相济之道也乐由中出而动于内礼自外作而动于外故礼者撙节退让主于收敛而减杀乐者欣喜欢爱主于宣播而盈满然礼虽主于减人则当自勉强而以进为文乐虽主于盈人则当自抑止而以反为文盖礼减而不进则威仪必至于销铄乐盈而不反则意气必至于放纵故礼有以为减之报而乐有以为盈之反礼得其报则返诸心而乐乐得其反则循乎理而安礼之报乐之反二者相须总归于无过不及其为当然之义一也程子曰礼乐只在进反之间便得性情之正朱子曰礼主其减者礼主于撙节退避检束然以其难行故须勇猛力进始得故以进为文乐主其盈者乐主于舒畅发越然一向如此必至于流荡故以反为文礼之进乐之反便得情性之正
　　夫乐者乐也人情之所不能免也乐必发于声音形于动静人之道也声音动静性术之变尽于此矣故人不耐无乐乐不耐无形形而不为道不耐无乱先王耻其乱故制雅颂之声以道之使其声足乐而不流使其文足论而不息使其曲直繁瘠亷肉节奏足以感动人之善心而已矣不使放心邪气得接焉是先王立乐之方也
　　此言乐之因人心而作而有以正其性术也夫乐者乃生于情之所乐而人所不能免也人情有所乐必发于声音而为咏歌形于动静而为舞蹈道固然也有声音动静则性术感通之变尽见于此矣故人情不能无乐乐不能不形于外形而不为道则不能无乱惟先王耻其乱也故制为雅颂之声以道迪之使其声足乐而不至于流放使其文足论而不至于怠息使其乐律之清浊高下或宛转而曲或径出而直或丰而繁或杀而瘠或棱隅而亷或圆滑而肉或止而节或作而奏皆足以感动人之善心而不使放心邪气得接焉是乃先王立乐之方法也案其文足论即所谓可以语可以道古也盖古人之为乐者必有事实而非虚词故可以讲论而知其意如孔子之説大武其一端也
　　是故乐在宗庙之中君臣上下同听之则莫不和敬在族长乡里之中长幼同听之则莫不和顺在闺门之内父子兄弟同听之则莫不和亲故乐者审一以定和比物以饰节节奏合以成文所以合和父子君臣附亲万民也是先王立乐之方也
　　此言乐之有益于伦理也一者心也乐因人心而作故足感乎人心而以和召和如君臣上下之贵于敬也长幼之贵于顺也父子兄弟之贵于亲也固也有乐以在于宗庙之中而听之者莫不和敬在于族长乡里之中而听之者莫不和顺在于闺门之内而听之者莫不和亲则乐之为益逺矣故乐者必审情之一以定其和然后比物之殊以饰其节至于节奏之合若五色相间而成文则乐之和极矣所以合和父子君臣而伦纪脩明附亲万民而人心悦服也是乃先王立乐之方法也案此言先王作乐达于乡党闾巷闺门此所以风移而俗易也闗雎之诗用之乡人国亦是如此
　　故听其雅颂之声志意得广焉执其干戚习其俯仰诎伸容貌得庄焉行其缀兆要其节奏行列得正焉进退得齐焉故乐者天地之命中和之纪人情之所不能免也
　　此言诗乐之所闗者大以申结上文之意也缀表也所以表行列也兆域也舞者进退所至也立乐之方如此故听其雅颂之声有所感发而想慕则志意得广焉执其干戚以为容习其俯仰诎伸以为礼则容貌得庄焉依其缀兆之所定随其节奏之所宜则行列得正焉进退得齐焉故推其极而言之则乐之所闗为至大乃天地之命中和之纪之所在而实人情之所不能自已也案命注云敎命纪是总要之名盖天地之命即易所谓太和也性情得乐而后安故曰中和之纪
　　夫乐者先王之所以饰喜也军旅鈇钺者先王之所以饰怒也故先王之喜怒皆得其侪焉喜则天下和之怒则暴乱者畏之先王之道礼乐可谓盛矣
　　此论乐而兼及礼以总结章首之意也礼有五军居其一故以军旅鈇钺言礼侪类也夫乐者先王之所以饰喜而宣其豫也军旅鈇钺者先王之所以饰怒而建其威也故先王之喜怒必当理而各从其类焉惟非善不喜斯喜而天下和之惟非恶不怒斯怒而暴乱者畏之先王治天下之道礼乐其可谓至盛矣方氏慤曰喜合乎乐则非作好也怒合乎礼则非作恶也五礼特言军者对喜而言怒故也
　　子赣见师乙而问焉曰赐闻声歌各有宜也如赐者宜何歌也师乙曰乙贱工也何足以问所宜请诵其所闻而吾子自执焉寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直而静廉而谦者宜歌风肆直而慈爱者宜歌商温良而能断者宜歌齐夫歌者直已而陈德也动已而天地应焉四时和焉星辰理焉万物育焉
　　此言歌诗陈德之理而幷推其应也师乙乐师名乙四诗唯颂为正余皆有正有变师乙所称俱指正者言之直已谓直而行之畧与率性相似人之气禀不同故德性亦异先王之世使各因其性之所近而歌其所宜之诗所以保德也是以子贡见师乙而问焉曰赐闻声歌之意蕴与人之德性各有所宜如赐者宜何所歌也师乙曰乙贱工也何足以知子所宜请为诵述其所闻者而吾子自执焉可乎闻之寛大而不妄动柔顺而不诡随者则宜歌颂广大而不挠于动疏通而不失之诬者则宜歌大雅防俭而能好礼者则宜歌小雅正直而安静廉介而谦逊者则宜歌风肆直而济之以慈爱者则宜歌商温良而济之以决断者则宜歌齐夫歌者先直已以敷陈其德然后以歌涵养而保全之至动已而有得于中则心和气顺而天地应之而位四时得序而和星辰不忒而理万物各正而育皆有感通于一气者盖诗歌之为益如此案国风雅颂凡三言静者非静则不能泳而深造也动已者天理流行之意
　　故商者五帝之遗声也商人识之故谓之商齐者三代之遗声也齐人识之故谓之齐明乎商之音者临事而屡断明乎齐之音者见利而让临事而屡断勇也见利而让义也有勇有义非歌孰能保此
　　此申言商齐声歌之益也商人疏谓宋人宋是商之后保犹安也师乙言国风雅颂人皆知其所由作矣至若商者乃五帝所遗之声也商人述而识之故谓之商齐者乃三代所遗之声也齐人述而识之故谓之齐明乎商之音者则是非立辨自能临事而屡断明乎齐之音者则取与必明自能见利而让夫临事而屡断乃勇之德也见利而让乃义之德也勇与义虽我固有之然非歌其孰能保全乎此者案商齐之歌非徒济其偏而已盖皆因其德而成之肆直而能慈爱则固有断而不至伤物者温良而能断则固有让而不至失已者歌足以保其久而不变所谓成于乐者是也
　　故歌者上如抗下如坠曲如折止如槀木倨中矩句中钩累累乎端如贯珠故歌之为言也长言之也説之故言之言之不足故长言之长言之不足故嗟叹之嗟叹之不足故不知手之舞之足之蹈之也子贡问乐此言歌之音节与其名义也倨方也旧注微曲者非句微曲也子贡问乐题上事也师乙言歌之声有斗然而升者则上如抗有顿然而落者则下如坠其转音之清则曲如折其收音之静则止如槀本有安置整齐而方者则倨中矩有宛转防环而圆者则句中钩其声气密聫而句字明洁则累累乎相续而端正如贯珠音节如此可谓妙矣抑又有其名义焉夫歌之为言长言之也原其初则心感于物而説故言之言不足以发其所説故长言之而歌于是乎作焉至于长言之而又不足则形于声与气而嗟叹之嗟叹之而又不足则形于手之舞足之蹈而不知谁之所为矣凡乙所闻诗歌之义如此案歌由心生至于手舞足蹈则舞之理亦有不外于是者此篇先儒或以为公孙尼子次其言乐也通天地贯人情辨政治前后互相发明而词达理粹盖孔门之遗书而非汉人所能及也
　　日讲礼记解义卷四十二
<经部,礼类,礼记之属,日讲礼记解义>
　　钦定四库全书卷
　　日讲礼记解义卷四十三
　　杂记上
　　杂者以所记为繁杂之礼也篇帙多故分上下方氏慤曰此篇虽以记丧为主而兼言三患五耻观蜡取盗之类其事不一故以杂名篇
　　诸侯行而死于馆则其复如于其国如于道则升其乘车之左毂以其绥复其輤有裧缁布裳帷素锦以为屋而行至于庙门不毁墙遂入适所殡唯輤为説于庙门外
　　此言诸侯死于外之礼也复招魂复魄也绥郑注当为緌谓旌旗之旄輤者柩车上覆之饰裧者輤旁縁也庙门殡宫门也墙即裳帷状如墙也诸侯在本国而薨则复者持襃衣冕服升于屋之东荣此常礼也如或以朝防之属出行而死于主国所授之馆舍则其呼复之礼亦如在于本国如死于道路则升其所
　　乘车左邉毂上执其绥以复之冀魂魄识此而还也其将殡之輤有裧以为边縁下用缁色布为裳帷以围棺又用素锦为小幄覆于棺上而后行行至于庙门不彻墙遂入而适殡宫正柩于两楹之间唯輤则说于庙门外以其入自有宫室不必复用象宫室之輤也案升左毂亦象在家之升屋东荣也胡氏曰此复魂既在车当是执绥之绥
　　大夫士死于道则升其乘车之左毂以其绥复如于馆死则其复如于家大夫以布为輤而行至于家而说輤载以輲车入自门至于阼阶下而说车举自阼阶升适所殡士輤苇席以为屋蒲席以为裳帷
　　此言大夫士死于外之礼也輲读为辁有辐曰轮无辐曰辁盖合大木如轮以为运转也举谓手举也大夫与士若死于道路则升其所乘车左边毂上执其绥以复之如于主国所授之馆舎而死则其复同于在家大夫以布为輤覆柩车而行行至于家而即说輤但载以辁车而入庙至阼阶下而说车举自阼阶升适于所殡之处士之輤则以苇席为屋以蒲席为裳帷礼从其质分卑故也
　　凡讣于其君曰君之臣某死父母妻长子曰君之臣某之某死君讣于他国之君曰寡君不禄敢告于执事夫人曰寡小君不禄大子之丧曰寡君之适子某死此言臣讣告于君并为君讣告于隣国之礼也讣君称凡者兼大夫士而言也某系臣名某之某是臣之亲属死者君与夫人讣不称薨而称不禄告他国谦辞也敢告于执事凶事不敢直达也凡臣死而讣于其君辞则曰君之臣某死其为臣之父母若妻若长子则曰君之臣某之某死君薨而讣于他国之君则曰寡君不禄敢告于执事其为夫人则曰寡小君不禄若大子之丧则曰寡君之适子某死徐氏师曽曰不言敢告于执事者上文也众子庶子不讣贱也
　　大夫讣于同国适者曰某不禄讣于士亦曰某不禄讣于他国之君曰君之外臣寡大夫某死讣于适者曰吾子之外私寡大夫某不禄使某实讣于士亦曰吾子之外私寡大夫某不禄使某实
　　此言大夫丧讣告之礼也适读曰敌谓爵相敌外私谓在他国而私有恩好者使某之某使者名也大夫丧而讣于同国之适者则曰某不禄即讣于士亦曰某不禄若讣于他国之君则曰君之外臣寡大夫某死至讣于适者则曰吾子之外私寡大夫某不禄使某实其讣于士亦曰吾子之外私寡大夫某不禄使某实方氏慤曰士曰不禄非士亦曰不禄者谦辞也使某实谓以事实来告
　　士讣于同国大夫曰某死讣于士亦曰某死讣于他国之君曰君之外臣某死讣于大夫曰吾子之外私某死讣于士亦曰吾子之外私某死
　　此言士丧讣告之礼也士丧而讣于同国大夫则曰某死其讣于士亦曰某死若讣于他国之君则曰君之外臣某死至讣于大夫则曰吾子之外私某死讣于士亦曰吾子之外私某死孔氏疏曰士贱讣大夫士及他国皆云某死但于他君称外臣于大夫士言外私耳
　　大夫次于公馆以终丧士练而归士次于公馆大夫居庐士居垩室
　　此言大夫士居君丧之礼也次丧次也公馆公宫之舍也终丧禫也庐在中门外东壁木为之故云庐垩室在中门外屋下垒墼为之涂以白土君丧则大夫居丧之次在于公馆至终丧乃得还家士则不待终丧练而即归盖士亦有次于公馆者当未练时大夫居于庐士则居于垩室案郑注练而归之士谓邑宰也练而犹处公馆朝廷之士也士居垩室亦谓邑宰朝廷之士亦居庐攷周礼宫正大丧则授其庐舍辨其亲疏贵贱之居正是如此
　　大夫为其父母兄弟之未为大夫者之丧服如士服士为其父母兄弟之为大夫者之丧服如士服大夫之适子服大夫之服大夫之庶子为大夫则为其父母服大夫服其位与未为大夫者齿
　　此言大夫士丧服之所由异也身为大夫而为其父母兄弟之未为大夫而死者其丧服宜从士服以服生者之服嫌于临之也身为士而为其父母兄弟之为大夫而死者其丧服亦宜从士服以服死者之服嫌于僭之也大夫之适子得服大夫之服重嫡子也庶子虽为大夫可以为其父母服大夫之服然其行位之处犹与适子之未为大夫者相齿列嫡庶之分不以贵贱异也案仪礼丧服传父之所降子不得不降父之所不降子亦不敢降盖大夫之子从父服是谓服大夫之服石梁王氏曰父母之丧自天子逹周人重爵施于尊亲乃异其服非也周公制礼时恐其未至此
　　士之子为大夫则其父母弗能主也使其子主之无子则为之置后
　　此言子为大夫而其父为立主后之礼也士之子而为大夫则其父母不可以为丧主而使其子主之以其子是大夫之适子故得服大夫服而主其丧若无子则为之立后盖立后即与大夫适子同而得行大夫之礼也案所以必为之置后者大夫得立三庙故不可以无后也石梁王氏曰此条最无义理充其説则子爵髙父遂不得而子矣
　　大夫卜宅与日有司麻衣布衰布带因丧屦缁布冠不蕤占者皮弁如筮则史练冠长衣以筮占者朝服此言大夫因卜筮之服也卜灼龟也宅地也麻衣白布深衣也布衰以三升半布为衰长六寸广四寸就缀于深衣前当胸之上者也蕤与緌同皮弁通乎上下乃天子视朝与诸侯大夫士视朔之服也史筮人也练冠缟也长衣制与深衣同而缘之以素也上占者卜龟之人下占者审卦爻吉凶之人也大夫将而卜其地与日有司之治事者衣则深衣而缀布衰于胷前带则布带而因丧服之防屦冠则缁布冠而无下垂之緌以致饰其服盖在吉凶之闲而卜龟之人则服视朔之皮弁为与神交故其服弥吉也如或用筮则筮史缟冠长衣以筮占者审卦爻之吉凶则用朝服盖筮轻于卜故史服纯凶而朝服亦稍降于皮弁也陆氏佃曰据士冠礼筮日有司如主人服即位于西方东面北上有司羣吏有事者也郑氏谓卜人误矣
　　大夫之丧既荐马荐马者哭踊出乃包奠而读书比言大夫丧柩车将行之序也荐进也马驾遣车之马也荐马者三字疑衍出马出庙门也包奠者包遣奠牲之下体以送死者也读书者凡赗奠赙赠者之名物皆书于版至此时而读之也大夫之丧当设遣奠时既进驾车之马则车将行而亲不留矣故孝子感此而哭踊及马出庙门而驾车于外然后彻者入包遣奠之牲而置遣车之上史则取赗奠之书读于柩前既毕而柩乃行焉孔氏疏曰士丧礼荐马凡有三柩初出至祖庙设迁祖之奠讫乃荐马至日侧祖奠又荐马明日将行遣奠时又荐马此荐马下云包奠而读书则为第三荐马时也案士丧礼书赗于方厥明陈鼎彻者包牲取下体出主人之史请读赗执从主人之柩东面读书释其大夫之礼俱无考记者记此盖明同也
　　大夫之丧大宗人相小宗人命龟卜人作龟
　　此言大夫丧相卜之人也相佐也命龟告以所卜也作龟谓火灼之以出兆也大夫之丧固有家臣以庀其役然力有不能尽具者不得不仰之于公于是乎有大宗人相其礼更有小宗人命龟有卜人作龟皆所以卹其私也孔氏疏云大夫谓卿大宗谓大宗伯小宗谓小宗伯皇氏云大小二宗并是其君之职来为丧事故宗伯肆师云凡卿大夫之丧相其礼
　　复诸侯以襃衣冕服爵弁服夫人税衣揄狄狄税素沙内子以鞠衣襃衣素沙下大夫以襢衣其余如士复西上
　　此言复衣之异而因及复人之位也襃衣始命为诸侯及朝觐时天子所襃赐之衣也冕服有五上公自衮冕而下五冕皆备侯伯自鷩冕而下其服四子男自毳冕而下其服三爵弁服服之次于冕服者夫人谓公侯伯之妻税衣即褖衣色黒而缘以纁揄狄见玉藻沙通作纱素纱即今之白绢也内子卿之适妻鞠衣始命为内子时所赐者故亦谓襃衣或曰襃衣加赐之衣在数之外者下大夫谓下大夫之妻也襢周礼作展招魂复魄之礼用衣各有不同如诸侯则以天子襃赐之衣及五冕之服如其命数爵弁之服通于五等者诸侯之夫人则自税衣而上至于揄翟皆可用其揄翟与税衣皆用素纱为里卿之适妻则用始命时所褒赐之鞠衣而亦以素纱为里下大夫之妻则用襢衣其他兼用之服则自内子以下皆如士妻之用税衣至复之人数皆如命数而其序以西为上盖北面则西在左左为阳冀其复生故尚左也案于夫人言素沙为里以明与诸侯之冕服襌祫异
　　大夫不揄绞属于池下
　　此言大夫丧车之饰也揄谓揄翟也绞青黄缯也池织竹为之形如笼衣以青布属系也将之车曰桞诸侯之桞车其池系绞缯于下而画翟雉若大夫虽车上亦有池池上亦有揄绞但不得揄绞属于池下如人君之备仪而尽饰也案丧大记士亦有揄绞与大夫同但不得属于池下
　　大夫附于士士不附于大夫附于大夫之昆弟无昆弟则从其昭穆虽王父母在亦然
　　此言孙祔于祖之礼也附读为祔合祭也孙死应祔祭于祖然孙为大夫可以祔于祖之为士者若孙为士而祖为大夫惟得祔于祖之昆弟之为士者使又无为士之昆弟则从其昭穆之序而祔于髙祖之为士者虽孙死而王父母尚存无可以祔亦即祔于髙祖也案此与丧服小记中一以上而祔畧同若髙祖又为大夫则祔于髙祖兄弟之为士者皆所谓从其昭穆也
　　妇附于其夫之所附之妃无妃则亦从其昭穆之妃妾附于妾祖姑无妾祖姑则亦从其昭穆之妾男子附于王父则配女子附于王母则不配公子附于公子此类言祔礼也夫所祔之妃夫之祖母也于妇为祖姑无妃谓妃尚在无妾祖姑或祖无妾或妾尚在也配谓并祭王母不配谓不祭王父也妇人之祔义当从夫夫祔于祖则妇祔于祖姑若祖姑尚在而无可祔则亦从其昭穆而祔于髙祖之妃妾之祔义当避嫡祔于妾祖姑若无妾祖姑则亦从其昭穆而祔于髙祖之妾男子死而祔于王父则得配祭女子死而祔于王母则不得配祭有事于尊者可以及卑有事于卑者不敢援尊也孙当祔祖公子之祖为君则公子不敢祔但祔于祖之兄弟为公子者盖公子为诸侯之庶子庶不干嫡故不敢以戚君也应氏镛曰重昏姻之正耦故妇与妾之祔各以其类无之则越次而闲升案男子死而祔于祖者其祝词云以某妃配某氏若未嫁之女及嫁未三月而死归女氏之党者祔于祖母不言以某妃配某氏也
　　君薨太子号称子待犹君也
　　此言太子初即位之礼也君之适长子君在则称太子君薨未逾年太子虽已即位而号犹称子若国中供待之礼则犹正君也黄氏干行曰太子即位而称子所以教孝诸臣待之如君所以教忠忠孝尽而人之大伦定矣
　　有三年之练冠则以大功之麻易之唯杖屦不易此言既练而遭大功之丧之礼也练冠练祭之冠也三年之丧期而服练冠已易麻绖为绖矣若遭大功之丧则又当以麻绖易之唯杖与屦俱不易所以然者大功无杖又练与大功皆防屦故无可易也案郑氏注曰练除首绖要绖又不如大功之麻重也练冠易麻乃互言之孔氏疏曰此特据降服大功其余七升八升九升之大功则不得易三年之练也
　　有父母之丧尚功衰而附兄弟之殇则练冠附于殇称阳童某甫不名神也
　　此言居父母丧而祔兄弟殇之礼也尚功衰谓未祥犹衣所练之功衰未衣麻衣也兄弟之殇谓小功兄弟童者未成人之称阳童庶殇也庶殇祭于室之白处故称阳童若宗子之殇祭于奥则称隂童矣某甫字也人子居父母之丧尚服功衰而适当祔祭小功兄弟之殇则仍用练冠以祔而不改服此从杀之义于其祝也称阳童某甫而不呼名盖尊而神之此又从隆之义也吕氏大临曰上言三年者统言父母君长子及为人后及适孙为祖之类若父母之丧既练而祔兄弟之殇则杖屦与练冠俱不易此一节于三年练冠中特为父母立例也
　　凡异居始闻兄弟之丧唯以哭对可也其始麻散带绖未服麻而奔丧及主人之未成绖也疏者与主人皆成之亲者终其麻带绖之日数
　　此言兄弟闻讣奔丧之礼也要绖曰带首绖曰绖带绖散垂大功以上之兄弟也疏谓小功以下亲谓大功以上凡大功以上之兄弟异居而始闻丧者哀伤情重不睱他言唯以哭对来讣之人可也其始服麻则散垂其带与绖三日而后绞之若道路相近未服麻而即奔丧至在小敛之前犹及主人之未成绖也唯疏者当依主人成服之节而共成之亲者必终其散麻带绖之日数而后成服孔氏疏曰士丧礼三日绞垂此云始麻散带绖是与居家同也又奔丧礼至即绞带不散垂彼谓来迟此即来奔故至犹散麻以见尸柩故也
　　主妾之丧则自附至于练祥皆使其子主之其殡祭不于正室君不抚仆妾女君死则妾为女君之党服摄女君则不为先女君之党服
　　此言处妾之丧与妾处人之丧之礼也主妾之妾即指摄女君而言自犹亲也继室之妾摄女君之事死而君主其丧则亦自主其祔此其隆于众妾者也至于练与大祥之祭皆使其子主之其殡祭不得于正室又为君者于仆妾之死不抚其尸此其杀于正适者也女君虽死妾犹为女君之党服若摄女君则不复为先女君之党服矣此又其隆于众妾者也黄氏干行曰唯其隆故虽无女君而内有主唯其杀故虽摄女君而分不逾所以家齐而国治也
　　闻兄弟之丧大功以上见丧者之郷而哭适兄弟之送者弗及遇主人于道则遂之于墓凡主兄弟之丧虽疏亦虞之
　　此言处兄弟之丧之礼也疏谓小功缌麻也闻兄弟之丧而奔者其为大功以上则见丧者之郷而哭若徃兄弟而送者弗及其时遇主人毕而反于道则泌自至墓所而后反凡主兄弟之丧虽疏者亦必为之虞祭案郑注遂之于墓言骨肉之亲不待主人也疏亦虞之以丧事虞祔乃毕
　　凡丧服未毕有吊者则为位而哭拜踊
　　此言服中受吊之礼也言凡者五服皆然初丧而答来拜之宾其哭而拜踊固矣即凡丧服将终而未毕有始来吊者则主人亦必为位而哭拜踊以答宾盖宾之哀方新则主之礼不杀也案居丧者服以渐而吉故哀亦以渐而减至揆之仁孝之心则虽毕世而有不能恝然者是以吊宾一至而哀感即形但以为敬宾而然则亦浅之乎言礼矣
　　大夫之哭大夫弁绖大夫与殡亦弁绖大夫有私丧之则于其兄弟之轻丧则弁绖
　　此言大夫吊同列与丧兄弟之礼也弁绖如爵弁而素加以环绖吊服也私丧之卒哭以代麻也轻丧谓缌麻之服以大夫而徃哭大夫首加弁绖大夫于未成服之时而与其殡事亦弁绖者所以厚同列也大夫有私丧而当既遭兄弟之轻丧其往而哭不用私丧之末服而用吊服之弁绖者所以厚同气也案弁绖一而其用不一成服则锡衰而弁绖未成服则素裳而弁绖又礼大夫降旁亲缌麻兄弟无服故以吊服之弁绖而往也
　　为长子杖则其子不以杖即位为妻父母在不杖不稽颡母在不稽颡稽颡者其赠也拜
　　此言为子若妻之丧之礼也其子长子之子位哭位也父为长子杖而长子又自有子虽祖不厌孙其子亦得杖但与祖同处则不以杖即位避尊者也大夫之适子妻死而父母俱存有父以主其丧则子不杖不稽颡若父没母存母不主丧子可以杖矣然亦不得稽颡其有稽颡者惟人以物来赠而拜谢之可也案夫为妻杖则其子不杖矣父为长子杖则其孙不杖矣丧无二主故也陆氏佃曰适子为妻如此则庶子父虽在以杖即位可也
　　违诸侯之大夫不反服违大夫之诸侯不反服此言为旧君无服之礼也违去也之往而仕也反服为旧君服也臣于旧君有服齐衰三月之礼若已本为国君之臣今去而仕于他国之大夫则不反服嫌于为旧君防也已本为大夫之臣今去而仕于他国之诸侯则不反服嫌于为新君耻也案郑注不反服者其君尊卑异也去诸侯仕诸侯去大夫仕大夫乃得为旧君服




　　日讲礼记解义卷四十三
　　钦定四库全书
　　日讲礼记觧义卷四十四
　　杂记上
　　丧冠条属以别吉防三年之练冠亦条属右缝小功以下左缌冠缲缨大功以上散带朝服十五升去其半而缌加锡也
　　此言丧冠带衰之制也属犹着也右缝谓辟积向右也缲当为澡洗治也八十缕为一升十五升去其半七升半也锡滑易貌冠制有缨有武吉冠缨武异材防冠则通屈一条绳若布属于冠以为武而垂下为缨所以别吉防明吉冠不条属也三年小祥之冠亦条属而右其缝小功以下则缝向左服渐轻故也缌服又轻冠则以澡治之布为缨大功以上服重初死则散垂其麻带至成服乃绞其缌服缕数如朝服十五升之细去其半而为缌若加澡治则更滑易卽所谓吊服之锡衰也案大功以上散带小功缌轻
　　初而绞之升者麻缕之数十五升千二百缕郑注丧服云去其半而缌如丝是也陆氏佃曰朝服据布朞悲哀三年忧缌思而已
　　诸侯相禭以后路与冕服先路与襃衣不以禭
　　此言诸侯相禭之礼也后路贰车也冕服次冕也上公以鷩冕为次侯伯以毳冕为次子男以絺冕为次凡丧事衣服曰襚车马曰赗但言相襚包赗在其中也先路正路也诸侯有相襚之礼其车服则以后路与次冕而先路与襃衣皆不以襚郑氏注曰不以己之正者施于人以彼不以为正也张子曰先路与襃衣受于天子故不以襚
　　遣车视牢具疏布輤四面有章置于四隅载粻有子曰非礼也丧奠脯醢而已
</div>
    <div class="pagination">
<a href="日讲礼记解义_page29.html">上一页</a><span>...</span><a href="日讲礼记解义_page25.html">25</a><a href="日讲礼记解义_page26.html">26</a><a href="日讲礼记解义_page27.html">27</a><a href="日讲礼记解义_page28.html">28</a><a href="日讲礼记解义_page29.html">29</a><span class="current-page">30</span><a href="日讲礼记解义_page31.html">31</a><a href="日讲礼记解义_page32.html">32</a><a href="日讲礼记解义_page33.html">33</a><a href="日讲礼记解义_page34.html">34</a><a href="日讲礼记解义_page35.html">35</a><span>...</span><a href="日讲礼记解义_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
