<!DOCTYPE html>
<html>
<head>
    <meta charset="UTF-8">
    <title>仪礼集编 - 第 36 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 36 页/共 159 页</h1>
    <div class="content">　　司射复位释获者遂进取贤获执以升自西阶尽阶不升堂告于賔
　　注曰贤获胜党之算也齐之而取其余
　　敖氏曰贤获胜党所余之算也言贤者因下文也既数左获少退当中之正西校其算之多寡卒进取其所余者二手共执之以升
　　若右胜则曰右贤于左若左胜则曰左贤于右以纯数吿若有竒者亦曰竒
　　注曰贤犹胜也言贤者射之以中为隽也假如右胜吿之曰右贤于左若干纯若干竒
　　疏曰若干者数不定之辞凡数法一二以上得称若干竒则一也一外无若干郑亦言若干者因纯有若干竒亦言若干竒言若干者衍字也
　　孔氏曰胜者若双数则曰若干纯只数则曰若干竒犹十算则云五纯九算则云九竒也
　　朱子曰孔说差胜然恐或是九算则曰四纯一竒也世佐案投壶孔疏与注合若朱子所言则竒仍不可言若干矣又案投壶云遂以竒算告曰某党贤于某党若干纯竒则曰竒若然则释获者之取贤获无论多寡止一算而已亦不尽所余而执之也
　　若左右钧则左右皆执一算以吿曰左右钧降复位坐兼敛算实八算于中委其余于中西兴共而俟
　　疏曰此将为第三畨射故豫设之或实或委一如前法也
　　右数获
　　郝氏曰算获之法槩左右三耦通计胜负左右非一人而中有多寡或全中或全不中不中者得隠芘而多中者蒙枉罸何以别乎据罸觯胜者与不胜者升是以各耦为胜负也逐耦而算何止十纯通三耦左右不过十二矢本文或有疑误不然何告获与饮罸殊不相应也岂算获则并三耦而饮不胜仍分各耦与
　　世佐案此算获之法合三耦及众射者而统计之分左右不分各耦下文饮不胜者亦然其间诚有不中而隠芘多中而蒙罸者此正圣人深意所在不可不知葢古者射以观徳贤不肖分焉争心所易起也若每耦自分胜负则相形之下难乎其为不胜者矣惟如是则其不胜非一人之咎而其胜也亦非一人之长使不能者知耻而胜者亦无所容其矜焉所以潜消其争鬭之萌而养其寛厚和平之徳也乡射但以习礼乐非以别贤否故尔若夫天子试士于射宫中多者得与于祭中少者不得与于祭其法必与此异而今不可考矣郝氏之言殆未达斯意与
　　司射适堂西命弟子设丰
　　注曰将饮不胜者设丰所以承其爵也丰形葢似豆而卑
　　聂氏曰旧图引制度云射罸爵之丰作人形丰国名其君坐酒亡国戴杆以为戒张镒云郑注乡射与燕礼义同以眀其不异也制度之说何所据乎且圣人一献之礼賔主百拜此所以偹酒祸也岂独于射事而以亡国之丰为戒哉恐非也其制一同爵坫更不别出　又曰坫以庋爵亦以承尊若施于燕射之礼则曰【音丰】贾义云今诸经承尊爵之噐不用本字之但用丰年之丰从豆为形以为声也何者以其时和年丰谷豆多有粢盛丰偹神歆其祀人受其福也
　　敖氏曰命设丰乃不搢扑者以尊者亦当饮此丰上之觯故也
　　弟子奉丰升设于西楹之西乃降
　　敖氏曰降反于堂西
　　胜者之弟子洗觯升酌南面坐奠于丰上降袒执弓反位
　　注曰胜者之弟子其少者也耦不酌下无能也酌者不授爵畧之也执弓反射位不俟其党已酌有事敖氏曰弟子不待司射命之而洗觯升酌者设丰实觯其事相因可知也此不命之而弟子知其为胜党者葢于释获者升告之时已与闻之矣胜者之党实觯者主于饮不胜者也酌者不授爵辟饮尊者之礼也反位反堂西之位此时袒执弓于礼无所当三字疑衍大射仪无之
　　世佐案胜者之弟子亦与于射者也其洗觯升酌也自堂西而来则其反位也亦反于堂西耳注乃以为反射位者因经袒执弓三字在反位之上而误也夫众射者之弓皆释于堂西礼未有于阶前袒执弓者敖氏所以有衍文之疑也以愚考之则亦非衍也葢云降袒执弓则其适堂西可知矣反位者反南面东上之位就其耦也先袒执弓而后反位者为其耦已执弛弓而俟也经言此者欲着司射遂袒执弓以下事与此洗觯升酌同节也且以见此弟子之亦与射也不言决遂文省也
　　司射遂袒执弓挟一个搢扑北面于三耦之南命三耦及众賔胜者皆袒决遂执张弓
　　注曰执张弓言能用之也右手执如卒射
　　敖氏曰司射袒亦决遂经文省耳执张弓射时执弓之常法也
　　不胜者皆袭説决拾郤左手右加弛弓于其上遂以执弣
　　注曰固袭说决拾矣复言之者起胜者也执弛弓言不能用之也两手执弣又不得执
　　敖氏曰此亦司射以是命之也不胜者固袭说决拾矣复言之者承命胜者之后宜明言之不然则嫌亦袒决遂与之同也弛弓而又横执之皆变于常且示辱也
　　司射先反位三耦及众射者皆与其耦进立于射位北上
　　郝氏曰射位始序立作射之位司射与司马位之西南也
　　司射作升饮者如作射一耦进揖如升射及阶胜者先升堂少右
　　注曰先升尊贤也少右辟饮者也亦相饮之位朱子曰右自北面而言则东也所以辟当饮者使得升取觯也相饮之位谓饮之者立于饮者之右也敖氏曰先升胜者升三等而不胜者从之也上下射在庭如初仪至阶乃以胜负分先后葢屈伸之节然尔先者少右辟饮者变于射时也耦不酌不授乃同升而并立者示相饮之意也
　　不胜者进北面坐取丰上之觯兴少退立卒觯进坐奠于丰下兴揖
　　注曰立卒觯不祭不拜受罸爵不偹礼也右手执觯左手执弓
　　敖氏曰进固北面矣乃言之者嫌南面奠觯则亦当南面取觯也少退者欲与胜者并乃饮也丰下丰下之南
　　不胜者先降
　　注曰后升先降畧之不由次
　　敖氏曰不胜者若下射也则既降而少右上射则少左庭中之行如射时
　　与升饮者相左交于阶前相揖出于司马之南遂适堂西释弓袭而俟
　　注曰俟复射
　　敖氏曰不胜者释弓而已胜者又说决拾而袭也经文省尔俟谓南面东上以俟司射之后命
　　有执爵者
　　注曰主人使賛者代弟子酌也于既升饮而升自西阶立于序端
　　执爵者坐取觯实之反奠于丰上
　　注曰每者辄酌以至于徧
　　敖氏曰取觯北面奠之亦南面
　　升饮者如初三耦卒饮賔主人大夫不胜则不执弓执爵者取觯降洗升实之以授于席前
　　注曰优尊也
　　敖氏曰上射胜则酌主人大夫下射胜则酌賔
　　受觯以适西阶上北面立饮
　　注曰受罸爵者不宜自尊别
　　卒觯授执爵者反就席
　　敖氏曰必授之者宜反于其所受者也
　　大夫饮则耦不升
　　注曰以賔主人饮耦在上嫌其升
　　敖氏曰不升立于射位也大夫既饮则径适堂西而释弓与
　　若大夫之耦不胜则亦执弛弓特升饮
　　注曰尊者可以孤无能
　　敖氏曰言特升饮明大夫在席自若也
　　郝氏曰大夫耦饮大夫不升则賔主人耦饮同可知世佐案注意葢谓不胜者特升饮是以其无能而孤之也大夫与其耦尊卑不敌故可耳其敌者则必与之偕也监本于能下衍一对字今从通解本删
　　众賔继饮射爵者辩乃彻丰与觯
　　注曰彻犹除也设丰者反丰于堂西执爵者反觯于篚
　　敖氏曰众賔继饮皆如三耦也自命设丰以下皆言胜者饮不胜者之礼若左右钧则无此而即献获者与
　　郝氏曰射爵即罸觯
　　右饮不胜者
　　司马洗爵升实之以降献获者于侯
　　注曰乡人获者贱眀其主以侯为功得献也
　　敖氏曰获者受命于司马故司马主献之是时获者负侯未退就而献之辟君礼也献时葢西南面大射之礼献获者于侯西北三歩
　　荐脯醢设折爼俎与荐皆三祭
　　注曰皆三祭为其将祭侯也祭侯三处也
　　疏曰三处者下文右与左中是也
　　敖氏曰先设荐俎乃受爵亦变于君礼也其设之亦当侯中在获者之前
　　张氏曰皆三祭脯之半脡俎之离肺皆三也
　　世佐案此俎之祭敖谓刌肺得之葢此祭肺为侯神设也不为获者
　　获者负侯北面拜受爵司马西面拜送爵
　　注曰负侯负侯中也拜送爵不同面者辟正主也其设荐俎西面错以南为上为受爵于侯荐之于位疏曰上文正主献賔献众賔皆北面与受献者同面今此与受献者不同面故云辟正主也此云负侯北面拜受爵是受爵于侯下云左个之西北三歩东面设荐是荐之于位也
　　敖氏曰固负侯北面矣复言之者眀其还而倚旌乃拜且嫌受献或异面也此拜送爵不同面者眀其异于常礼也
　　世佐案注意葢谓上文设荐俎之法设者西面错之以南为上爼在荐南也知西面错者以送爵者亦西面故也先设于此者为其受爵于侯故亦于其负侯之位荐之也获者北面而设爼在荐南者以其暂错于此且变于祭侯也疏误
　　获者执爵使人执其荐与爼从之适右个设荐俎注曰获者以侯为功是以献焉人谓主人賛者上设荐爼者也为设笾在东豆在西爼当其北也言使设新之
　　疏曰侯以北面为正依特牲少牢皆笾在右故知笾在东右厢豆在西左厢可知也
　　敖氏曰获者因射侯而得献故就侯而祭其荐俎与酒焉示不忘本也
　　郝氏曰侯北靣以东为右偏则为个
　　姜氏曰献爵于侯负侯拜受谓居侯北三步而不西耳若谓于侯拜受则侯中与左右个皆一侯之内也相去几何何以云使人执其荐与俎从之适右个耶惟去其侯三歩东往右个故曰执而从之又曰适世佐案经云献获者于侯又云获者负侯北面拜受爵则其于侯中眀矣侯中与右个在一侯之内乃云使人执其荐与俎从之而适者礼以变易为敬不径自中而移于东也下经云适左个中亦如之然则自右而移于左自左而复移于中皆使人执其荐俎从之而适也岂必去侯三步而后可云适哉姜说误矣
　　获者南面坐左执爵祭脯醢执爵兴取肺坐祭遂祭酒注曰为侯祭也亦二手祭酒反注如大射
　　敖氏曰必云执爵兴者见其所取者非离肺也取离肺者必奠爵乃兴
　　兴适左个中亦如之
　　注曰先祭左个后中者以外即之至中若神在中也郝氏曰左个侯西偏中侯中间
　　左个之西北三步东面设荐俎获者荐右东面立饮不拜既爵
　　注曰不就乏者明其享侯之余也立饮荐右近司马于是司马北面
　　敖氏曰左个之西北三步获者受献之正位荐右脯南也饮于荐右亦变于大射礼也
　　世佐案东面设荐俎谓主人之賛者东面设也旧说获者东面设者西面非张氏句读以此五字为句今从之
　　司马受爵奠于篚复位
　　敖氏曰司马于此方言复位则是既献获者于侯之后即北面立于侯之西北以俟获者之来与
　　获者执其荐使人执俎从之辟设于乏南
　　注曰迁设荐俎就乏眀已所得礼也言辟之者不使当位辟举旌偃旌也设于南右之也凡他荐俎皆当其位之前
　　敖氏曰获者于此自执其荐者已授爵则不敢徒手而劳人也辟如辟奠之辟谓离于故处也此改设于乏南故云辟设必就乏者宜近其位也不当其位辟旌
　　世佐案辟设之义敖得之
　　获者负侯而俟
　　敖氏曰俟俟命去侯
　　右司马献获者
</div>
    <div class="pagination">
<a href="仪礼集编_page35.html">上一页</a><span>...</span><a href="仪礼集编_page31.html">31</a><a href="仪礼集编_page32.html">32</a><a href="仪礼集编_page33.html">33</a><a href="仪礼集编_page34.html">34</a><a href="仪礼集编_page35.html">35</a><span class="current-page">36</span><a href="仪礼集编_page37.html">37</a><a href="仪礼集编_page38.html">38</a><a href="仪礼集编_page39.html">39</a><a href="仪礼集编_page40.html">40</a><a href="仪礼集编_page41.html">41</a><span>...</span><a href="仪礼集编_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
