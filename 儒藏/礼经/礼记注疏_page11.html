<!DOCTYPE html>
<html>
 <head>
  <meta charset="utf-8"/>
  <title>
   礼记注疏 - 第 11 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记注疏 - 第 11 页/共 36 页
  </h1>
  <div class="content">
   九十日有秩注有常膳○【臣召南】按周礼酒正凡有秩酒者以书契授之注引此文贾疏曰谓日月有秩膳即此经秩酒是也但秩酒秪秩膳中一事耳
　　五十不从力政注疏其野王城之外力徒又少○徒当作役
　　方三千里为田八十万亿一万亿亩疏○陈澔曰按方百里为田九十亿亩则方三千里当云八万一千亿亩如疏义亦承误释之也
　　六礼冠昏丧祭乡相见○【臣召南】按此下自为一节旧本误接诸侯之大夫不世爵禄之下而以上节疏附萹末今移正








　　礼记注疏卷十三考证
&lt;经部,礼类,礼记之属,礼记注疏&gt;
　　钦定四库全书
　　礼记注疏卷十四
　　汉郑氏注　唐陆德明音义　孔颖逹疏
　　月令
　　孟春之月日在营室昏参中旦尾中注孟长也日月之行一岁十二会圣王因其会而分之以为大数焉观斗所建命其四时此云孟春者日月会于诹訾而斗建寅之辰也凡记昏明中星者为人君南面而听天下视时候以授民事音义【参所林反中如字徐竹仲反后放此长丁丈反诹足俱反又足候反本又作娵同訾子斯反为人于伪反】疏【正义曰此言孟春者夏正建寅之月也吕不韦在于秦世秦以十月为岁首不用秦正而用夏时者以夏数得天正故用之也周礼虽以建子为正其祭祀田猎亦用夏正也日在营室者案三统厯立春日在危十六度正月中日在室十四度元嘉厯立春日在危三度正月中日在室一度昏参中者案三统厯立春昏毕十度中去日八十九度正月中昏井二度中去日九十三度元嘉厯立春昏昴九度中月半昏觜觿一度中皆不昏参中者月令昏明中星皆大畧而言不与厯正同但有一月之内有中者即得载之计正月昏参中依三统厯在立春之后六日参星初度昏得中也但二十八宿其星体有广狭相去逺近或月节月中之日昏明之时前星已过于午后星未至正南又星有明暗见有早晚明者昏早见而旦晚没暗者则昏晚见而旦早没所以昏明之星不可正依律法但举大畧耳余月昏明从此可知注正义曰礼纬为庶长称孟故云孟长也若于人言之庶为孟若于物言之直为长也不取庶长之义先儒以孟春亦为之庶长案尚书康诰云孟侯书传天子之子十八称孟侯并皆称孟岂亦庶长乎先儒以孟春称庶长者非也云日月之行一岁十二会者日行迟一月行二十九度半余月行疾一月行天一帀三百六十五度四分度之一过帀更行二十九度半余逐及于日而与日会所会之处谓之为辰郑注周礼大师职云十一月辰在星纪十二月辰在枵正月辰在娵訾二月辰在降娄三月辰在大梁四月辰在实沉五月辰在鹑首六月辰在鹑火七月辰在鹑尾八月辰在寿星九月辰在大火十月辰在析木此是一岁十二会也云圣王因其会而分之以为大数焉者圣王因其日月自然之会而分为十二分以为大畧之数焉所以为大畧之数者以二十九日过半月及于日日不可分两月各有二十九日又两月各有强半之日合两半而成一日是一月有三十日一月二十九日一大一小之外仍有余分一年十二月六大六小总有三百五十四日是岁十二防之实数也仍少十一日四分日之一未得周天圣王总以三百六十五日四分日之一为十二会之大数一会一辰也是一辰有三十度十二辰总有三百六十度余有五度四分度之一度别为九十六分总五度有四百八十分又四分度之一为二十四分幷之为五百四分十二辰分之各得四十二分则是每辰有三十度九十六分度之四十二计之日月实行一会唯二十九分过半若通均一岁会数则每会有三十度九十六分度之四十二是以分之为大数也此云孟春者日月会于娵訾而斗建寅之辰者娵訾是亥次之号立春之时日在危十六度月半雨水之时日在营室十四度营室号娵訾但星次西流日行东转东西相逆若月初之时则日在星分之初月半之时则在星分之半月终之时在星分之末凡十二月日之所在或举月初或举月末皆据其大畧不细与厯数齐同其昏明中星亦皆如此斗谓北斗循天而转行建一月一辰辰三十度九十六分度之四十二正月建寅二月建卯三月建辰四月建巳五月建午六月建未七月建申八月建酉九月建戌十月建亥十一月建子十二月建丑也其十二辰之名案律歴志云孳萌于子则子孳也又云纽牙于丑则丑纽也又云引达于寅则寅引也又云冒茆于卯则卯冒也又云振美于辰则辰振也又云已盛于巳则己巳也又云蕚布于午则午蕚也又云昧暧于未则未昧也又云申坚于申则申坚也又云留孰于酉则酉留也又云毕入于戌则戌毕也又云该阂于亥则亥该也律歴志又云北伏也阳气伏于下于时为冬冬终也万物终藏南任也阳气任养万物于时为夏夏假也假大也西迁也阴气迁落万物于时为秋秋者揫也物揫敛也东者动也阳气动物于时为春春蠢也物蠢生也云凡记昏明中星者为人君南面而听天下视时候授民事者案书纬考灵耀云主春者鸟星昏中可以种稷主夏者心星昏中可以种黍主秋者虚星昏中可以种麦主冬者星昏中则入山可以斩伐具器械王者南面而坐视四星之中者而知民之缓急急则不赋力役故敬授民时是观时候授民事也】其日甲乙注乙之言轧也日之行春东从青道发生万物月为之佐时万物皆解孚甲自抽轧而出因以为日名焉乙不为月名者君统臣功也音义【轧乙八反孚音敷】疏【正义曰其当孟春仲春季春之时日之生养之功谓为甲乙注正义曰乙轧声相近故云乙之言轧也云日之行春东从青道者以星辰之次谓之黄道春时星辰西逰黄道近西黄道之东谓之青道日体不移依旧而行当青道之上故云东从青道云月为之佐者以日月皆经天而行月亦从青道阴佐于阳故云月为之佐知月亦从青道者以纬云月行九道九道者并与日同而青道二黄道东赤道二黄道南白道二黄道西黒道二黄道北并黄道而为九道也并与日同也云万物皆解孚甲自抽轧而出因以为日名焉者以日能生养万物万物皆抽轧而生因其抽轧以为日功之名也孚甲在前抽轧在后则应孟春甲季春为乙今二春总云甲乙者孚甲抽轧相去不逺早生者即孟春孚甲而抽轧也晚生者即季春孚甲而抽轧也律歴志云出甲于甲则甲是孚甲也又云奋轧于乙则乙轧也又云明炳于丙则丙炳也又云大成于丁则丁成也又云丰茂于戊则戊茂也又云理纪于己则己理也理谓正纪纲也又云改更于庚则庚更也谓物改更也又云悉新于辛则辛新也又云懐任于壬则壬任也又云陈揆于癸则癸揆也谓物之陈列可揆度也云乙不为月名者君统臣功也者月既佐日同有甲乙之功今独以甲乙为日名不以乙为月名故云君统臣功君谓日也日统领月之功犹若君统领臣之功以为己功俗本云君统臣功定本云君统功无臣字义俱通也】其帝大皥其神句芒注此苍精之君木官之臣自古以来着徳立功者也大皥宓戏氏句芒少皥氏之子曰重为木官音义【大皥上音太后文及注大簇大史大寝大室大微大庙大祝大尉大宰皆同皥亦作昊胡老反大皥宓戏也句芒古侯反下音亡句芒木正也少皥之子曰重为之宓戏音密又音服戏又作亏亦作牺又作羲同许宜反重直龙反】疏【正义曰自孟春之月讫其日甲乙眀于天道其事畧竟从此以下至鸿鴈来明圣人奉天时及万物节候也故蔡邕云法象莫大乎天地变通莫大乎四时县象着明莫大乎日月故先建春以奉天奉天然后立帝立帝然后言佐言佐然后列昆虫之列物有形可见然后音声可闻故陈音有音然后清浊可听故言钟律音声可以彰羣品以着五行为用于人故陈酸羶之属也然后宗而祀之故陈五祀此以上者圣人记事之次也东风以下者効初气之序也二者既立然后人君承天时行庶政故言帝者居处之宜衣服之制布政之节所明钦若昊天然后奉天时也其帝大皥者谓自古以来木徳之君其帝大皥也谓之皥者案异义古尚书説元气广大谓之皥天则皥皥广大之意以伏牺徳能同天故称皥以东方生养元气盛大西方收敛元气便小故东方之帝谓之大皥西方之帝谓之少皥其神句芒者谓自古以来主春立功之臣其祀以为神是句芒者主木之官木初生之时句屈而有芒角故云句芒言大皥句芒者以此二人生时木王主春立徳立功及其死后春祀之时则祀此大皥句芒故言也此之言据死后享祭之时不论生存之日故云其神句芒句芒言其神则大皥亦神也大皥言帝则句芒当云臣也互而相通大皥在前句芒在后相去县逺非是一时大皥木王句芒有生木之功故取以相配也注正义曰苍是东方之色故下云驾苍龙服苍玉此是苍精之君也则东方当】【木行之君也云着徳立功者着徳谓大皥立功谓句芒也云大皥宓戏氏者以东方立徳则谓之大皥徳能执】【伏牺牲谓之伏牺即宓戏也律歴志云大皥作罔罟以田渔取牺牲故天下号曰庖牺氏又帝王世纪云取牺牲以供庖防食天下故号曰庖牺氏或作宓戏氏者宓字误也当虍下着必是古之伏字案帝王世纪云大皥帝庖牺氏风姓也母曰华胥遂人之世有大人之迹出于雷泽之中华胥履之生庖牺于成纪蛇身人首有圣徳为百王先帝出于震未有所因故位在东主春象日之明是以称大皥一号黄熊氏云少皥氏之子曰重为木官者案昭二十九年左传蔡墨云少皥氏有四叔曰重曰该曰修曰熙重为句芒该为蓐收修及熙为防颛顼氏有子曰犂为祝融共工氏有子曰句龙为后土是重为句芒若然案楚语云重为南正司天犂为火正司地所以又为南正火正不同者盖重为木正兼为南正司天犂为火正兼为北正司地故韦昭注国语云火当为北重既颛顼时为南正案楚世家髙辛氏诛重犂依帝系颛顼高辛各有一人为帝则重既事颛顼又事髙辛郑则依命厯序以颛顼传九世帝喾传十世则重何得事颛顼又事髙辛者师解重人号虽子孙皆号曰重犹若羿为尧时射官至夏后相之时犹有羿也自古以来纪君臣之号案昭十七年左传云颛顼以来不能纪逺乃纪于近命以民事服注云自少皥以上天子之号以其徳百官之号以其徴自颛顼以来天子之号以其地百官之纪以其事则伏牺神农黄帝少皥皆以徳为号也髙阳髙辛唐虞皆以地为号也虽以地为号兼有徳号则帝喾颛顼尧舜是其徳号】其虫鳞注象物孚甲将解鳞龙蛇之属其音角注谓乐器之声也三分羽益一以生角角数六十四属木者以其清浊中民象也春气和则角声调乐记曰角乱则忧其民怨凡声尊卑取象五行数多者浊数少者清大不过宫细不过羽疏【正义曰其春时之音为当于角取象木之声不云其声角而云其音者单出曰声杂比曰音音则乐曲也以春时调和乐以角为主故云其音角注正义曰恐是他物之声故云乐器也但角是扣木之声但作乐器之体象此扣木之声云三分羽益一以生角角数六十四者以天地人谓之三才又阳数极于九故律歴志云五声之本生黄钟律之九寸为宫于管则九寸于则九九八十一丝也律歴志又云或损或益以定宫商角徴羽宫三分去一下生徴徴数五十四徴三分益一上生商商数七十二商三分去一下生羽羽数四十八羽三分益一上生角角数六十四是其损益相生之数也律歴志云商之为言章也物成熟可章度也角触也触地而出戴芒角也宫中也居中央畅四方唱始施生为四声纲也徴祉也物盛大而蕃祉也羽宇也聚藏宇覆之也云属木者以其清浊中民象也者木之声清于土金之声浊于水火之声今角声亦清于宫商浊于徴羽故角声属木所以清浊中凡数多者浊数少者清今宫数八十一商数七十二徴数五十四羽数四十八角数六十四少于宫商多于徴羽故云清浊中既尊者为浊卑者为清民则卑于君臣尊于事物亦是尊卑之中故云民之象也案乐记及律歴志云宫为君商为臣角为民徴为事羽为物羽属北方其数少所以黄钟在子其数多者冬时凝寒之气在于地上水又清轻羽既禀其寒气又象水声故其数少冬至阳气伏于地下温积土中黄钟含藏阳气又象土声故其数多各自为义不相须也引乐记曰角乱则忧其民怨者证眀角主于人云凡声尊卑取象五行者宫主土土声浊其数多故主君商主金金声稍重其数稍多故为臣角主木木声清浊中其数多少中故为民徴主火火声稍轻其数稍少故为事事谓人之所营事务也羽为水水声极轻其数最少故为物也物为人之所用财物指其所营谓之事论其所用之体谓之物人是万物之灵事物是人营作故卑于人也云大不过宫细不过羽者案国语景王欲铸无射伶州鸠谏云大不逾宫细不逾羽逾即过也】律中大蔟注律候气之管以铜为之中犹应也孟春气至则大蔟之律应应谓吹灰也大蔟者林钟之所生三分益一律长八寸凡律空围九分周语曰大蔟所以金奏赞阳出滞音义【律中竹仲反后放此凡如此之例十二月文注皆可以类求之蔟七豆反奏也应应对之应下皆放此长直亮反又如字后皆放此律空徐音孔】其数八注数者五行佐天地生物成物之次也易曰天一地二天三地四天五地六天七地八天九地十而五行自水始火次之木次之金次之土为后木生数三成数八但言八者举其成数其味酸其臭羶注木之味臭也凡酸羶者皆属焉音义【羶失然反】其祀户祭先脾注春阳气出祀之于户内阳也祀之先祭脾者春为阳中于藏直脾脾为尊凡祭五祀于庙用特牲有主有尸皆先设席于奥祀户之礼南面设主于户内之西乃制脾及肾为俎奠于主北又设盛于俎西祭黍稷祭肉祭醴皆三祭肉脾一肾再既祭彻之更陈鼎俎设馔于筵前迎尸略如祭宗庙之仪音义【脾婢支反藏才浪反后放此直丈吏反又如字下宿直同后放此奥乌报反肾时忍反】疏【正义曰上从其日甲乙下终其祀户皆总主三月一时之事此律中大蔟惟主正月之气宜与东风解冻文次相连必在于此者角是春时之音律审正月之气音由气成以其音气相须故律角同处言正月之时候气之管中于大蔟中犹应也谓候气飞灰应于大蔟其大蔟夹钟六律六吕之等皆是候气管名言正月之时律之候气应于大蔟之管又计大蔟管数倍而更半铸之为钟名曰大蔟之钟是大蔟之钟元生于大蔟之律是律在于前钟生于后故律歴志云黄帝使伶伦氏自大夏之西昆仑之阴取竹之解谷断两节间而吹之以为黄钟之宫制十二筩以听鳯凰之鸣其雄鸣则为六律雌鸣则为六吕是律生在前蔡氏以为大蔟钟名先有其钟后有其律言律中此大蔟之钟其义非也阳管为律律法也言阳气与阴气为法郑云律述也述气之管阴管为吕律歴志云吕助也言助阳宣气又云吕拒也言与阳相承更迭而至又阴律称同言与阳同也总而言之阴阳皆称律故十二月皆云律中是也案律歴志云黄钟黄者中之色君之服也钟者种也阳气施种于黄泉孳萌万物为六气元也变动不居周流六虚位于子在十一月大吕吕旅也言阴气大旅助黄钟宣气而牙物也位在于丑在于十二月大蔟蔟奏也言阳气大奏地而达物也位于寅在正月夹钟钟种也夹助也言阴夹助大蔟宣四方之气而出种物也位于卯在二月姑洗洗之言絜也言阳气洗物姑絜之也位于辰在三月仲吕言微阴始起未成著于其中旅助姑洗宣气齐物也位于己在四月蕤宾蕤继也宾道也言阳气始道阴气使继养物也位于午在五月林钟林君也阴气受任助蕤宾君主种物使长大楙盛也位于未在六月夷则则法也言阳正法度而使阴气夷当伤之物位于申在七月南吕南任也言隂气旅助夷则任成万物也位于酉在八月无射射厌也言阳气究物而使阴气毕剥落之终而复始无厌已也位于戌在九月应钟言阴气应无射该藏万物而杂阳阂种也位于亥在十月其十二律则有上生下生同位异位长短分寸之别故郑注周礼大师职云其相生则以阴阳六体为黄钟初九也下生林钟之初六林钟又上生大蔟之九二大蔟又下生南吕之六二南吕又上生姑洗之九三姑洗又下生应钟之六三应钟又上生蕤宾之九四蕤宾又上生大吕之六四大吕又下生夷则之九五夷则又上生夹钟之六五夹钟又下生无射之上九无射又上生中吕之上六同位者象夫妻异位者象子母所谓律娶妻而吕生子也黄钟长九寸其实一龠下生者三分去一上生者三分益一五下六上乃一终矣大吕长八寸二百四十三分寸之一百四大蔟长八寸夹钟长七寸二千一百八十七分寸之千七十五姑洗长七寸九分寸之一中吕长六寸万九千六百八十三分寸之万二千九百七十四蕤宾长六寸八十一分寸之二十六林钟长六寸夷则长五寸七百二十九分寸之四百五十一南吕长五寸三分寸之一无射长四寸六千五百六十一分寸之六千五百二十四应钟长四寸二十七分寸之二十是也同位象夫妻者则黄钟之初九下生林钟之初六同是初位故为夫妇又是律取妻也异位为子母者谓林钟上生大蔟林钟是初位大蔟是二位故云异位为子母又是吕生子也云五下六上者谓林钟夷则南吕无射应钟皆被子午巳东之管三分减一而下生之六上者谓大吕大蔟夹钟姑洗中吕蕤宾皆被子午巳西之管三分益一而上生之子午皆属上生应云七上而云六上者以黄钟为诸律之首物莫之先似若无所禀生故不数黄钟也其实十二律终于中吕还反归黄钟生于中吕三分益一大略得应黄钟九寸之数也律歴志云黄钟为天统林钟为地统大蔟为人统故数整余律则各有分数注正义曰案司农注周礼云阳律以竹为管阴律以铜为管郑康成则以皆用铜为之知者案律歴志量者龠合升斗斛本起黄钟之龠而五量加之其法皆用铜声中黄钟以此准之故知用铜也司农云阳律以竹阴律以铜非也云应谓吹灰也者蔡邕云以法为室三重户闭涂衅必周密布缇缦室中以木为案每律各一案内外髙从其方位加律其上以葭灰实其端其月气至则灰飞而管通如蔡所云则是为十二月律则布室内十二辰若其月气至则其辰之管灰飞而管空也然则十二律各当其辰邪埋地下入地处出地处高故云内外高黄钟之管埋于子位上头向南以外诸管推之可悉知又律云以河内葭莩为灰宜阳金门山竹为管熊氏云案吹灰者谓作十二律管于室中四时位上埋之取芦莩烧之作灰而实之律管中以罗縠覆之气至则吹灰动縠矣小动为气和大动为君弱臣强专政之应不动縠为君严猛之应云凡律空围九分者以黄钟为诸律之首诸律虽长短有差其围皆以九分为限孟康云林钟长六寸围六分则围之大小逐管长短然则分寸之数不可定也故郑皆为围九分也引周语曰以下者案周语景王欲铸无射伶州鸠对以此辞案彼注云大蔟正声商故为金奏所以助阳出滞物也五行佐天地生成万物之次者五行谓金木水火土谓之五行者案白虎通云行者言欲为天行气也谓之水者白虎通云水训准是平均法则之称也言水在黄泉养物平均有准则也木触也阳气动跃触地而出也火之为言化也阳气用事万物变化也金训禁也言秋时万物阴气所禁止也土训吐也言土居中总吐万物也生物者谓木火七八之数也成物者谓金水九六之数也则春夏生物也秋冬成物也故易系辞云精气为物游魂为变也注云精气谓七八游魂谓九六则是七八生物九六终物是也引易曰以下者易下系文也天阳地阴阳数竒阴数耦阳所以竒者阳为气气则浑沌为一无分别之象又为日日体常明无亏盈之异故其数竒其阴数所以耦者阴为形形则有彼此之殊又为月月则有晦朔之别故其数耦也案律歴志云天数二十五所以二十五者天一天三天五天七天九总为二十五律歴志又云地数三十所以三十者地二地四地六地八地十故三十也以天地之数相合则易之大衍之数五十五也云五行自水始火次之木次之金次之土为后者天一生水于北地二生火于南天三生木于东地四生金于西天五生土于中以益五行生之本案尚书洪范云一曰水二曰火三曰木四曰金五曰土故其次如是也所以一曰水者干贞于十一月子十一月一阳生故水数一也又天地之内水体最微故水为始也二曰火者坤贞于六月未六月两阴生阴不敢当午火比于水严厉着见故次火也三曰木者正月三阳生是建寅之月故三曰木木比火象有体质故次木也四曰金者八月四阴生是建酉之月故四曰金金比木其体坚刚故次金也五曰土者三月五阳生三月建辰之月辰为土是四季之首土王四季故五曰土载四行又广大故次土也水所以在北方者从盛阴之气所以润下者下从阴也火所以在南方者从盛阳之气炎上者从阳也木所以在东者东是半阴半阳曲直以阴阳俱有体质尚柔故可曲可直也金所以在西方者西方亦半隂半阳但物既成就体性坚刚虽可改革犹须火柔之土所以在中者以其包载四行含养万物为万物之主稼穑者所以养万物也云木生数三成数八者郑注易系辞云天一生水于北地二生火于南天三生木于东地四生金于西天五生土于中阳无耦阴无配未得相成地六成水于北与天一并天七成火于南与地二并地八成木于东与天三并天九成金于西与地四并地十成土于中与天五并也大衍之数五十有五五行各气并气并而减五惟有五十以五十之数不可以为七八九六卜筮之占以用之故更减其一故四十有九也是郑注之意水数一成数六火数二成数七木数三成数八金数四成数九土数五成数十故此云木生数三成数八但言八者举其成数者金木水火以成数为功皇氏用先儒之义以为金木水火得土而成以水数一得土数五故六也火数二得土数五为成数七木数三得土数五为成数八又金数四得土数五为成数九此非郑义今所不取木之味臭也者通于鼻者谓之臭在口者谓之味臭则气也所以木味酸尚书孔传云木实之性然则木实酸凡草木所生其气羶也夏其味苦其臭焦者尚书孔传云焦之气味火烧物焦焦则味苦中央云其味甘其臭香孔传云味甘生于百谷味甘则气香秋其味辛其臭腥者孔传云金之气味言金臭之气则腥在口则辛冬云其味咸其臭朽者孔传云水卤所生故味咸又水受恶秽故有朽腐之气春阳气出祀之于户内阳也者户在内从外向内户又在内故云内阳也户是人之出入户则有神故祭法注七祀云小神居人之间司察小过作谴诘者尔此户神则阳气在户内之神故云祀之于户内阳也由位在户内又秋其祀门注云秋隂气出祀之于门者门在外从内向外门又在外故云外阴也则门神阴气之神是阴阳别气在门户者与人作神也又云春为阳中于藏值脾脾为尊者以祭户之时脾肾俱有先用脾以祭之者以春为阳中于藏值脾脾既春时最尊故先祭之脾为尊也所以立春当脾者牲位南首肺最在前而当夏也肾最在后而当冬也从冬稍前而当春从肾稍前而当脾故春位当脾从肺稍却而当心故中央主心从心稍却而当肝故秋位主肝此等直据牲之五藏所在而当春夏秋冬之位耳若其五行所生主五藏则不然矣故异义云今文尚书欧阳说肝木也心火也脾土也肺金也肾水也古尚书说脾木也肺火也心土也肝金也肾水也许慎案月令春祭脾夏祭肺季夏祭心秋祭肝冬祭肾与古尚书同郑駮之云月令祭四时之位及其五藏之上下次之耳冬位在后而肾在下夏位在前而肺在上春位小前故祭先脾秋位小却故祭先肝肾也脾也俱在鬲下肺也心也肝也俱在鬲上祭者必三故有先后焉不得同五行之气今医病之法以肝为木心为火脾为土肺为金肾为水则有瘳也若反其术不死为剧如郑此言五行所主则从今文尚书之说不同许愼之义云凡祭五祀于庙用特牲之下皆中霤礼文云祭五祀于庙者设祭户祭中霤在于庙室之中先设席于庙堂之奥若祀灶祀门祀行皆在庙门外先设席于庙门之奥虽庙室庙门有别总而言之皆谓之庙故云凡祭五祀于庙此谓殷礼也若周则七祀加司命与厉也不审祀之处所亦当与灶门行等俱在庙门之外祀也若周总在宫内故宫正注云祭社稷七祀于宫中此特牲谓特牛故小司徒云小祭祀奉牛牲注云小祭祀王冕所祭若诸侯或亦当然其大夫所祭或特羊也云有主有尸者谓天子诸侯若卿大夫庙无主则五祀无主也云祀之礼设主于户内西者先设席于奥乃更设席于庙户西夹北向置主位设主之人南面设主于户西位上使主北面云乃制脾及肾为俎奠于主北者谓设主之后以割制之脾与肾为俎实奠于主北主既北面奠于主前云又设盛于俎西者盛谓黍稷俎在主前稍东故黍稷之簋在主前稍西云祭黍稷祭肉祭醴皆三者当时惟始设主未有迎尸则是祝官祭簋中黍稷祭俎中脾肾之肉祭荐之醴皆三度祭之黍亦三祭醴亦三祭肉亦三祭故云皆三云祭肉脾一肾再者申明祭肉三度之事其祭肉三者脾尊故一祭肾卑故再祭云既祭彻之更陈鼎俎设馔于筵前者谓既祭黍稷祭肉醴之后彻去俎之与盛更陈列鼎俎设其馔食于初设奥之筵前其时主已移于筵上主人出户迎尸尸入即筵而坐但宗庙之祭尸入之后始祭笾豆及黍稷醴其祭户之时已于西祭黍稷祭肉祭醴今迎尸而入则应坐而馔食不更祭黍稷祭肉祭醴故云畧如祭宗庙之仪祭户所以先设席于奥及设馔筵迎尸皆在奥者就尊之处也中间设主祭黍祭肉在户西者就户处也其余五祀所祭设主皆就其处也】东风解冻蛰虫始振鱼上氷獭祭鱼鸿鴈来注皆记时候也振动也夏小正正月啓蛰鱼陟负氷汉始亦以惊蛰为正月中此时鱼肥美獭将食之先以祭也鴈自南方来将北反其居今月令鸿皆为候疏【正义曰此记正月之时候然十二月之时候体例不一而正月七月记时候凡有五句自余皆四句多少不同者时候多则五句少则四句无义例也其二至二分之月皆再记于时候者以二至是阴阳之始终二分是阴阳之交会是节之大者故再记之季春亦记时候者蚕之将生故记其蚕候也故季春鸣鸠拂其羽戴胜降于桑注蚕将生之候是也凡记时候先言者则气候在前后言者则气候在后言蛰虫始振者谓正月中气之时蛰虫得阳气初始振动至二月乃大惊而出对二月故云始振云鱼上氷者鱼当盛寒之时伏于水下逐其温暖至正月阳气既上鱼游于水上近于氷故云鱼上氷也注正义曰夏小正大戴礼之篇名云正月啓蛰者证经中蛰虫始振始振则啓蛰也云鱼陟负氷者陟升也谓鱼从水下升于水上而负氷证经中鱼上氷云汉始亦以惊蛰为正月中者以汉之时立春为正月节惊蛰为正月中气雨水为二月节春分为二月中气至前汉之末以雨水为正月中惊蛰为二月节故律歴志云正月立春节雨水中二月惊蛰节春分中是前汉之末刘歆作三统厯改惊蛰为二月节郑以旧厯正月啓蛰即惊也故云汉始亦以惊蛰为正月中但蛰虫正月始惊二月大惊故在后移惊蛰为二月节雨水为正月中凡二十四气案三统厯正月节立春雨水中二月节惊蛰春分中三月节谷雨清明中四月节立夏小满中五月节芒种夏至中六月节小暑大暑中七月节立秋处暑中八月节白露秋分中九月节寒露霜降中十月节立冬小雪中十一月节大雪冬至中十二月节小寒大寒】【中案通卦验及今厯以清明为三月节谷雨为三月中余皆与律歴志并同谓之雨水者言雪散为雨水也谓】【之惊蛰者蛰虫惊而走出谓之谷雨者言雨以生百谷谓之清明者谓物生清浄明洁谓之小满者言物长于】【此小得盈满谓之芒种者言有芒之谷可稼种谓之小暑大暑者就极热之中分为小大月初为小月半为大】【谓之处暑者谓暑既将退伏而潜处谓之白露者阴气渐重露浓色白谓之寒露者言露气寒将欲凝结谓之小雪大雪者以霜雨凝结而雪十月犹小十一月转大谓之小寒大寒者十二月极寒之时相对为大小月初寒为小月半寒为大凡二十四气气有十五日有余每气中半分之为四十八气气有七日半有余故郑注周礼云有四十八箭是一气易一箭也凡二十四气每三分之为七十二气气间五日有余故一年有七十二候也故通卦验冬至之前五日商贾不行兵甲伏匿人主与羣臣左右从东尔五日以五日一候也案通卦验云立春雨水降条风至雉雊鸡乳氷解条风即东风也氷解即解冻也与月令同雨水者谓节气早月初雨水也雉雊鸡乳于月令在季冬若节气晚亦得退在正月通卦验云正月中猛风至注云猛风动摇树木有声者猛风即东风之甚也獭祭鱼与此同案下季冬鴈北乡据其从南始北正月来至中国故此云鸿鴈来但来有先后后者二月始来故通卦验二月节云候鴈北云今月令鸿皆为候者但月令出有先后入礼记者为古不入礼记者为今则吕氏春秋是也鸿字皆为候也】天子居靑阳左个乘鸾路驾仓龙载靑旂衣靑衣服仓玉食麦与羊其器疏以逹注皆所以顺时气也青阳左个大寝东堂北偏鸾路有虞氏之车有鸾和之节而饰之以青取其名耳春言鸾冬夏言色互文马八尺以上为龙凡所服玉谓冠饰及所佩者之衡璜也麦实有孚甲属木羊火畜也时尚寒食之以安性也器疏者刻镂之象物当贯土而出也凡此车马衣服皆所取于殷时而有变焉非周制也周礼朝祀戎猎车服各以其事不以四时为异又玉藻曰天子龙衮以祭端而朝日皮弁以日视朝与此皆殊音义【个古贺反后放此鸾力官反路本又作辂载音戴后放此旂巨机反后放此衣青于既反后放此下注衣甲保犹衣同□本又作器同冬夏此卷内可以意求之璜音黄畜许六反贯古乱反朝直遥反端音冕】疏【正义曰此已前明天时气候早晚此明天子每时居处及所乘车马所建旌旗所服衣玉所食牲谷及器物之属龙与玉言仓者苍亦青也逺望则苍旂与衣云青者欲见人功所为故以近色言之注正义曰色则顺时食与器则顺气也云青阳左个大寝东堂北偏者北偏近北也然则此是明堂北偏而云大寝者欲明明堂与大庙大寝制同故兼明于明堂听朔竟次还大庙次还大寝也然云东堂则知听朔皆堂不于五角之室中也云鸾路有虞氏之车者明堂位云鸾车有虞氏之路也今既云鸾路故知是有虞氏之车也用有虞氏则知非周也云有鸾和之节而饰之以青取其名耳者因其有鸾故不言青而云鸾也云春言鸾冬夏言色互文者春言鸾则夏秋冬并鸾也夏云朱冬云则春青秋白可知也云马八尺以上为龙者出廋人职云凡所服玉谓冠饰及所佩者之衡璜者冠饰即冕之旒及笄也衡璜即是所佩玉之名也佩玉之制案韩诗外传云佩玉上有葱衡下有双璜牙蠙珠以纳其间则古之佩玉上以葱为衡横置于上以贯珠之绳三条悬于衡上垂之而下以双璜悬于两畔绳之下端又以牙悬于中绳下端使前后触璜以为声衡之下璜之上皆贯蠙珠故云蠙珠以纳其间谓纳于衡璜之间也云麦实有孚甲属木者郑云黍秀舒散属火麻实有文理属金菽实孚甲坚合属水稷五谷之长属土是五谷所配之方也云羊火畜也者案尚书五行传曰貌之不防则有鸡祸注鸡畜之有冠翼者属貌言之不从则有犬祸注犬畜之以口吠守者属言视之不明则有羊祸注羊畜之逺视者属视听之不聪则有豕祸注豕畜之居闲卫而听者属听思之不睿则有牛祸注地厚德载物牛畜之任重者属思皇之不极则有马祸注天行健马畜之疾行者属皇极是鸡为木畜羊为火畜牛为土畜犬为金畜豕为水畜但阴阳取象多涂故午为马酉为鸡不可一定也云时尚寒食之以安性也者羊是火畜而春时食之明其有意食以安性也春时尚寒故食火畜以助之夏食菽与鸡者以气尤热水能尅火木必抑土故食北方之谷与东方之牲减其热气亦以安性秋食麻与犬者秋气既凉又将向寒不有其害故食当方之谷牲也冬食黍与彘者冬气极寒故食火谷以减寒寒胜于热故食当方之牲云器疏者刻镂之象物当贯土而出也者刻镂为文使文理麄疏直而通逹也云凡此车马衣服皆所取于殷时而有变焉非周制也者以虞夏之制有日月星辰十二章之服周之制朝祀戎猎车服各有殊今此下与周礼不同上与虞夏又异故云取殷时也殷时木路此乘鸾路不纯用殷故云而有变焉谓变殷而乘虞路也云周礼朝祀戎猎车服各以其事不以四时为异者案周礼朝则皮弁服祀则六冕服戎则韦弁服田猎冠弁服又周礼朝乘象路祀乘玉路戎乘革路猎乘木路是车服各以其事不以四时为异也又引玉藻天子龙衮以祭者证四时皆龙衮衣纁裳不随时而别又引玉藻端而朝日者证此朝日不端而着青衣又引皮弁以日视朝者皮弁白布衣四时皆然不随时而变是与此皆殊明月令非周法也】是月也以立春先立春三日大史谒之天子曰某日立春盛德在木天子乃齐注大史礼官之属掌正岁年以序事谒告也音义【先悉荐反齐侧皆反本亦作斋卷内放此】立春之日天子亲帅三公九卿诸侯大夫以迎春于东郊还反赏公卿诸侯大夫于朝注迎春祭仓帝灵威仰于东郊之兆也王居明堂礼曰出十五里迎岁盖殷礼也周近郊五十里赏谓有功德者有以显赐之也朝大寝门外音义【还音旋后放此】疏【正义曰此一节论立春天子迎春气及行赏之事各依文解之是月也以立春者十二月节气有早晚若节气晚则月之节气在当月之内若节气早月之节气在前月之中故立春为正月之节有在十二月之时但至立春之时虽在十二月即行立春之事云是月者谓是月之气不谓是月之日也凡四立之月天子车服之下皆云是月以其为下立春立夏立秋立冬事重故云是月其非四立之月仲夏即云养壮佼季夏云命渔师十一月云饬死事十二月云命有司大难皆不云是月者或是事为细小或是事通他月故不云是月季冬难事虽大惟此月为之亦不云是月者以年事既终惟难而已故不须云是月或作记之人辞有详畧不为义例也凡言是月者是月之后若是事相连接辞有首尾则因前是月不别起是月之文若别事异端则更云是月也他皆放此此云是月下至以初为常是皆立春之时告命之事故不更云是月次云祈谷于上帝至命曰劳酒论祈谷耕借反回劳饮是其一事故不更云是月次云是月也命乐正入学习舞至埋胔论习舞修祭毋用牝牲是含养之事故毋覆巢及掩骼埋胔中间小异事亦相连故不别云是月次云是月也不可以称兵与上事别又论天地人之大道故别云是月举此为例其余月或云是月或不云是月就文可知先立春三日者周法四时迎气皆前期十日而斋散斋七日致斋三日今秦法简省故三日也盖散斋二日致斋一日盛徳在木者天以覆盖生民为徳四时各有盛时春则为生天之生育盛徳在于木位故云盛徳在木立春之日者此立春立秋云天子亲帅三公九卿诸侯大夫立夏立冬云亲帅三公九卿大夫不云诸侯文不备当亦有诸侯故立夏下云乃封诸侯于夏既然明冬诸侯亦然在孟春云赏公卿诸侯大夫于朝孟夏云还乃行赏封诸侯庆赐遂行无不欣说孟秋云还乃赏军帅武人于朝孟冬云还乃赏死事恤孤寡四时所赏不同者庾云顺时气也春阳气始着仁泽之时故顺其时而赏朝臣及诸侯也至夏阳气尤盛万物增长故用是时庆赐转广是以无不欣说也秋隂气始着严凝之时故从其时而赏军帅及武人也至冬隂气尤盛万物衰杀故用是时赏死事者及其妻子也注正义曰案周礼大史属春官春官主礼故云大史礼官之属云掌正岁年以序事者大史职文郑注云中数曰岁朔数曰年中数者谓十二月中气一周总三百六十五日四分之一谓之一岁朔数者朔十二月之朔一周谓三百五十四日谓之为年此是岁年相对故有朔数中数之别若散而言之岁亦年也故尔雅释天云唐虞曰载夏曰岁商曰祀周曰年是也案释言云告谒请也同训为请是谒为告也迎春者案贾马蔡邕皆为迎春祭大皥及句芒以上云其帝大皥其神句芒故也今郑独以为苍帝灵威仰者以春秋文耀钩云苍帝灵威仰礼器云飨帝于郊而风雨寒暑时若是人帝何能使风雨寒暑得时又诗及尚书云上帝皆为天也周礼司服云王祀昊天上帝则服大裘而冕祀五帝亦如之五帝若是人帝何得与天帝同服故以为灵威仰上云盛徳在木者盛徳则灵威仰之灵徳也云王居明堂礼者逸礼之篇名引之者证十五里迎春与周不同故云盖殷礼也云周近郊五十里者郑注尚书君陈序云天子近郊五十里今河南洛阳相去则然是也云朝大寝门外者大寝则路寝天子有三朝一是燕朝在路寝也二是治朝则此路寝门外应门之内以其赏赐公卿大夫宜在治事之朝故云大寝门外三是外朝在库门之外臯门之内大询众庶听断罪人之处也】命相布德和令行庆施惠下及兆民注相谓三公相王之事也德谓善教也令谓时禁也庆谓休其善也惠谓恤其不足也天子曰兆民音义【相息亮反注同下善相并注放此施如字又始豉反休许收许虬二反美也】庆赐遂行毋有不当注遂犹逹也言使当得者皆得得者无非其人音义【毋音无本亦作无下同当丁浪反】疏【正义曰此一经因上天子迎春反国命三公布教施惠之事各依文解之注正义曰案公羊隠五年传云三公者何天子之相也自陜而东者周公主之自陜而西者召公主之一相处乎内是三公相王之事也至六国时一人知事者特谓之相故史记称穰侯范雎蔡泽皆为秦相后又为丞相也云天子曰兆民者左传闵元年晋卜偃之辞也遂是申遂故尚书云显忠遂良商颂云莫遂莫逹是遂为逹言庆赐之事通逹施行使之周徧云使当得者皆得无非其人也者谓当庆赐之人皆是有功可庆赐无此不合得庆之人非人谓无功无徳之徒】乃命大史守典奉法司天日月星辰之行宿离不贷毋失经纪以初为常注典六典法八法也离读如俪偶之俪宿俪谓其属冯相氏保章氏掌天文者相与宿偶当审候伺不得过差也经纪谓天文进退度数音义【宿息六反徐音秀离依注音俪吕计反偶也贷吐得反徐音二冯音凭相息亮反又如字伺音司又息嗣反】疏【正义曰迎春既还行赏以毕乃命大史之官令守其六典奉其八法司主天文及日月星辰之行天则左还一日一度一年三百六十五度四分度之一又至周一度日月五星并逆行天左行各有多少辰有二十八宿亦随天左行大史令其属官在其候处止宿配偶相与审候不得贷变过差若应候不候应知不知则是候过差无失经纪者经纪谓天文进退度数言当推勘考校使得其中应进则言进应退则言退若其推歩不明算厯失所迟疾不依其度进退或失其常是失经纪以初为常者初谓旧来所法恒湏遵奉以为常行故云以初为常注正义曰六典者则大宰云天官治典地官教典春官礼典夏官政典秋官刑典冬官事典八法者一曰官属二曰官职三曰官聨四曰官常五曰官成六曰官法七曰官刑八曰官计云离读为俪偶之俪者案成十一年左传云鸟兽犹不失俪礼有俪皮俪是配偶故云读如俪偶之俪云冯相氏保章氏掌天文者冯相保章皆中士二人冯相者郑注冯乘也相视也世登高台以视天文之次序保章者郑注保守也世守天文之变虽俱掌天文其事不同冯相氏主日月五星年气节候推歩迟疾审知所在之处若今之司厯主其筭术也保章者谓守天之文章谓天文违变度数失其恒次妖孽所在吉凶所生若今之天文家惟主变异也此其所掌别也云相与宿偶当审侯伺不得过差者言大史之官使其僚属冯相保章恒在侯处相与止宿配偶共审察伺候不得怠慢不觉天之变异也】是月也天子乃以元日祈谷于上帝注谓以上辛郊祭天也春秋传曰夫郊祀后稷以所农事是故啓蛰而郊郊而后耕上帝太微之帝也乃择元辰天子亲载耒耜措之于参保介之御间帅三公九卿诸侯大夫躬耕帝籍天子三推三公五推卿诸侯九推注元辰盖郊后吉辰也耒耜之上曲也保介车右也置耒于车右与御者之间明已劝农非农者也人君之车必使勇士衣甲居右而参乘备非常也保犹衣也介甲也帝籍为天神借民力所治之田也音义【耒力对反字林云耕曲木垂所作力佳反又力水反耜音似措七故反置也介音界注同籍在亦反说文作耤云帝耤千亩推出崔反又吐囬反下同推谓伐也乘绳证反为于伪反下为神春为伤为死气皆同】反执爵于大寝三公九卿诸侯大夫皆御命曰劳酒注既耕而宴饮以劳羣臣也大寝路寝御侍也音义【劳力报反注同】疏【正义曰此一节论迎春既反春事已起当祈谷亲耕燕劳之事各依文解之乃择元辰者甲乙丙丁等谓之日郊之用辛上云元日子丑寅卯之等谓之为辰耕用亥日故云元辰天子亲载耒耜者谓天子所乘车上亲载耕田之耒耜措之于参保介御之间者措置也保介车右也御者御车之人车右及御人皆是王参乘于时天子在左御者在中车右在右言置此耒器于参乘保介及御者之间然后帅三公九卿而往南郊躬耕籍田也注正义曰案郊特牲云郊之用辛郑注凡为人君当斋戒自新又云郊之祭也迎长日之至郑注引易说云三王之郊一用夏正春分而日渐长故云迎长日之至郊特牲云郊不言祈谷此经言祈谷不言郊郑以为二祭是一故此注谓以上辛郊祭天也郑既以二祭为一恐人为疑故引春秋传以明之案襄七年左传云孟献子曰郊祀后稷以祈农事也是故啓蛰而郊郊而后耕彼祈农事者则此祈谷也彼云郊而后耕此是祈谷之后即躬耕帝籍是祈谷与郊一也云上帝大微之帝者春秋纬文紫微宫为大帝大微为天庭中有五帝座是即灵威仰赤熛怒白招拒汁光纪含枢纽祈谷郊天之时各祭所感之帝殷人则祭汁光纪周人则祭灵威仰以其不定故总云大微之帝若迎春之时前帝后王皆祭灵威仰故前注云迎春祭苍帝灵威仰特指一帝也此郊虽祈谷亦是报天故郊特牲云郊之祭也大报天而主日也元辰盖郊后吉辰也者知用亥者以阴阳式法正月亥为天仓以其耕事故用天仓也卢植蔡邕并云郊天是阳故用日耕籍是阴故用辰元者善也郊虽用日亦有辰但日为吉主耕之用辰亦有日但辰为主皇氏云正月建寅日月会辰在亥故耕在亥也未知然否云置耒耜于车右与御者之间明已劝农非农者也王既亲载耒器置耒应须近王今置耒乃于参御二人之间不近王者明王之己身但是劝农故载耒耜非实农人故不近耒器也所以车右衣甲者以人君尊重故使勇士衣甲居右备非常也云保犹衣者保即襁保保谓小被所以衣覆小儿故云保犹衣也云帝籍为天神借民力所治之田者耕籍所以为帝籍者举尊言之故祭义云天子为籍千亩以共齐盛又国语云宣王即位不籍千亩虢文公谏曰夫民之大事在农上帝之粢盛于是乎出是籍田共上帝故云为天神借民力所治之田也案此立春后始郊郊之后始耕案国语先时九日大史告以耕事注先先立春日也谓先立春之前以耕与此不同者国语告耕在立春之前其实耕时在立春之后故国语下云先时五日王即斋宫注先耕时也是耕前五日王即斋宫而斋是知亲耕在立春之后也此言天子三推公五推卿诸侯九推案国语王耕一墢班三之贾逵注班次也谓公卿大夫也王之下各三其上也王一墢公三墢卿九墢大夫二十七墢天子三推公五推卿诸侯九推此是贵贱耕墢相三之数也不云士者士贱不与耕也故国语云庶人终于千亩又周礼甸师是下士云帅其属而耕耨王籍郑注云庶人谓徒三百人既耕而宴饮者案国语耕后宰夫陈飨膳夫赞王王歆大牢是耕后设飨而此云既耕而燕饮者飨礼在庙燕礼在寝此云执爵于大寝故知燕也国语云飨者盖用飨之馔具而行燕礼以劳羣臣案上迎春而反赏公卿大夫于路寝门外正朝此耕籍而反劳羣臣在于路寝不同者爵赏公事与众共之故在正朝燕劳私礼主于欢心故在路寝】是月也天气下降地气上腾天地和同草木萌动注此阳气蒸达可耕之候也农书曰土长冒橛陈根可防耕者急发音义【上时掌反注土上同萌莫耕反蒸音证又之烝反冒莫报反覆也橛求月反】王命布农事命田舍东郊皆修封疆审端径术注田谓田畯主农之官也舍东郊顺时气而居以命其事也封疆田首之分职术周礼作遂夫间有遂遂上有径遂小沟也步道曰径今尚书曰分命羲仲宅嵎夷也音义【疆居良反注皆同径古定反注同术依注音遂畯音俊分扶问反嵎音愚】善相丘陵阪险原隰土地所宜五谷所殖以敎道民必躬亲之注相视之音义【阪险上音反又蒲版反下许检反道音导】田事既饬先定准直农乃不惑注说所以命田舍东郊之意也准直谓封疆径遂也夏小正曰农率均田音义【饬音勅率所类反谓田正】疏【正义曰此一节论少阳之月务其始生故既耕之后当劝农事各依文解之天气下降者天地之气谓之阴阳一年之中或升或降故圣人作象各分为六爻以象十二月阳气之升从十一月为始阳气渐升阴气渐下至四月六阳皆升六阴皆伏至五月一阴初升阴气渐升阳气渐伏至十月六阴尽升六阳尽伏然则天气下降地气上腾五月至十月也地气下降天气上腾十一月至四月也今正月云天气下降地气上腾者阳气五月之时为阴从下起上向排阳气第六阳气上极反退至十月之时六阳退尽皆伏于下至十一月阳之一爻始动地中至十二月阳渐升阳尚微未能生物之极正月三阳既上成为乾卦干体在下三阴为坤坤体在上干为天坤为地今天居地下故云天气下降地在天上故云地气上腾是阳气五月初降至正月为天体而在坤下也十一月一阳初生而上排阴阴之上六渐退反归于下至四月阴爻伏尽六阳在上五月一阴生六月二阴生阴气尚微成物未具七月三阴生而成坤体坤体在下三阳为干而体在上则是地气在下天气在上故正月为泰泰通也天地交通七月为否否塞也言天地隔塞所以十月云地气下降天气上腾者以十月之时纯阴用事地体凝冻寒气逼物地以在下故云地气下降于时六阳从上退尽无复用事天体在上不近于物似若阳归于天故云天气上腾其实十月天气反归地下若审察于此不足可疑而刘洽泛阁皇侃之徒既不审知其理又不能定其旨趣諠諠挠挠亦无取焉王命布农事者于是春气既和王命羣官分布检校农之事命遣田畯官舍于郊之上令农夫皆修理地之封疆审正田之径路及田之沟洫故云审端径术田事既饬者作记之人解说天子所以命田畯舍于东郊者欲明其政理田事若田事既能正又先定此封疆径遂以劝农夫农夫知田事先后审疆界畔域乃不有疑惑注正义曰经云天气下降注阳气蒸达又似阳气上升者以阳之气从五月下降至十一月从下初升至正月始成干体而在三阴之下故云天气下降其实于时阳从地中升也引农书曰以下者案汉书艺文志农书有九家百一十四篇神农二十篇野老十七篇宰氏十七篇董安国十六尹都尉十四赵氏五篇泛胜之十八篇王氏六篇蔡癸一篇郑所引农书先师以为泛胜之书也汉书注泛音泛成帝时为侍郎使敎田三辅也土长冒橛者谓置橛以侯土土长冒橛陈根朽烂可拔而去之耕者急速开发其地也知田谓田畯者以经云命田田是受之人诗云田畯至喜故知田为田畯云舍东郊顺时气而居者以其耕作岁时之气起于东方为始故令田畯舍国之东郊以命其事其诸侯都邑田畯各舍国邑之东郊也云封疆田首之分职者封疆则九夫为井四井为邑各有封境界域部分职掌也云术周礼作遂以田农之事无称术者术遂声相近故疑术为遂学记云术有序义同于此云夫间有遂遂上有径者遂人职文案匠人云广二尺深二尺遂小沟也歩道曰径遂人职云径容牛马云今尚书曰分命羲仲宅嵎夷者证命田畯舍东郊之事云今尚书者尚书有古有今壁里所得胶东庸生所传者谓之古文尚书鼂错所受伏生二十九篇夏侯欧阳所传者谓之今文尚书郑据而引之故云今尚书准直者准谓轻重平均直谓绳墨得中也封疆有界限径遂有阔狭皆先平均正直之故云准直谓封疆径遂云夏小正曰农率均田者夏小正是大戴礼篇也农率则田畯也均田则审端径遂也】是月也命乐正入学习舞注为仲春将释菜乃修祭典注重祭礼岁始省录命祀山林川泽牺牲毋用牝注为伤妊生之类音义【牝频忍反妊而林而鸩二反】禁止伐木注盛德所在毋覆巢毋杀孩虫胎夭飞鸟毋麛毋卵注为伤萌防之类音义【覆芳服反孩户哀反胎吐来反夭乌老反麛音迷卵力管反】毋聚大众毋置城郭注为妨农之始掩骼埋胔注谓死气逆生也骨枯曰骼肉腐曰胔音义【骼江百反胔才赐反蔡云露骨曰骼有肉曰胔胔亦作骴腐扶矩反】是月也不可以称兵称兵必天殃注逆生气兵戎不起不可从我始注为客不利主人则可毋变天之道注以阴政犯阳毋絶地之理注易刚柔之宜毋乱人之纪注仁之时而举义事疏【正义曰此一节论此春为四时之首当修祀典及祭山川之事各依文解之牺牲毋用牝者以山林川泽其祀既卑余月之时牲皆用牝唯此月不用故注为伤妊生之类者天地宗庙大祭之时虽非正月皆不用牝禁止至之纪者此一节论时气之事各依文解之禁止伐木者禁谓禁其欲伐止谓止其已伐者此伐木在山中或在禁障之处十月许人采取至正月之时禁令止息故王制云草木零落然后入山林诗鱼丽传云草木不折不操斧斤不入山林是也若国家随时所湏以为材用者虽非冬月亦得取之故山虞有仲冬斩阳木仲夏斩阴木又云邦工入山林而抡材不禁是也其非是所禁之处春秋亦得取之故周礼云春秋之斩木不入禁郑注斩四野之木可若于正月皆禁之毋覆至毋卵者此一节论礼法余月皆无覆巢因初春施生之时故设戒也巢若其妖鸟之巢则覆之故硩蔟氏云掌覆妖鸟之巢此月亦禁之胎谓在腹中未出夭为生而已死者故鲁语云兽长麛夭此飞鸟谓初飞之鸟故注云为伤萌防之类麛卵四时皆禁但于此月尤甚若湏荐献亦得取之故王制云韭以卵庖人秋行犊麛是也掩骼埋胔者蜡氏云掌除骴司农云胔骨之尚有肉者也及禽兽之骨皆是康成不注从司农义也骼言掩胔言埋互言耳毋变至之纪者天有阴阳之道恐人改变故云毋变天之道地有刚柔之理恐人断絶故云毋絶地之理人有礼义纲纪恐其迷乱故云毋乱人之纪案易说卦云立天之道曰阴与阳故郑此注以阴政犯阳说卦云立地之道曰柔与刚故注地理云易刚柔之宜说卦云立人之道曰仁与义春为仁故注仁之时而举义事天云道地云理人云纪互辞也注正义曰起兵伐人者谓之客敌来御捍者谓之主此经云兵戎不合兴起之时不可从我而始我谓主人也主人既不先起兵彼来伐我我不得不应故云主人则可客既先兴兵故云为客不利】孟春行夏令则雨水不时注已之气乘之也四月于消息为干草木蚤落注生日促音义【蚤音早】国时有恐注以火讹相惊音义【恐丘勇反】行秋令则其民大疫注申之气乘之也七月始杀音义【疫音役】猋风暴雨总至注正月宿直尾箕箕好风其气逆也回风为猋音义【猋必遥反徐芳遥反本又作飘宿音秀好呼报反】藜莠蓬蒿并兴注生气乱恶物茂音义【藜力兮反莠音酉】行冬令则水潦为败雪霜大挚首种不入注亥之气乘之也旧说首种谓稷音义【潦音老挚音至蔡云伤折种章勇反蔡云宿麦】疏【正义曰从上以来论当月施令之事若施之顺时则气序调释若施令失所则灾害滋兴故自此而下论政失致灾之事上既云毋变天之道毋絶地之理毋乱人之纪今若施之不失则三才相应以人与天地共相感动故也施令有失三才俱应者则此孟春行夏令雨水不时天也草木早落地也国时有恐人也十二月之节内三才俱应者多就三才俱应之中论天地及人亦先后不逮或先言天者则此孟春行夏令雨水不时是也或先言民者则孟春行秋令其民大疫是也或先言地者则孟春行冬令水潦为败是也所以然者为害重者则在先言之为害轻者后言之大畧于文可以意得次第其轻重无义例也皇氏曲为别说非经之防施令失所亦惟有二才应者故仲春行夏令则国乃大旱暖气早来虫螟为害大旱暖气并为天灾如是之类是也以施令失所惟二才应就二才之中或有天有人无地或有地有人无天随应则书不为义例也行令失之于前气则应之于后至如春夏及秋施令有失气来为应惟在当年则孟春行夏令雨水不时草木早落之类是也若其冬时失令则气应在于后年故仲冬行秋令则天时雨汁瓜瓠不成行春令蝗虫为败仲冬非瓜瓠不成之时又非蝗虫为败之日是据来年又录记之人序行令之时各次第先后则有夏有秋有冬孟春举夏为始仲春举秋为始季春举冬为始至于夏时之下则有秋有冬次有来年之春孟夏则举秋为始仲夏举冬为始季夏举春为始以此推例秋冬亦然不能备说也注正义曰此风雨不时者谓风雨少不得应时所以风雨不应时者以孟春建寅其宿直箕星箕星好风孟春行夏令寅气不足故风少已来乘之四月纯阳用事纯阳来乘故雨少云四月于消息为干者阳生为息阴死为消十一月至四月为息言万物得阳气蕃息五月至十月为消言万物得阴气消尽凡孟月失令则三时孟月之气乘之仲月失令则仲月之气乘之季月失令则季月之气乘之所以然者以同为孟仲季气情相通如其不和则迭相乘入郑之所注例亦不同或一句之下则云某之气乘之即此雨水不时一句之下云己之气乘之或两句之下则云某之气乘之故仲春行秋令则其国大水寒气总至注酉之气乘之以二句俱当酉气故也或有三句之下始云某之气乘之者故孟春行冬令则水潦为败雪霜大挚首种不入注云亥之气乘之以三句共当亥气也气当则言无义例也凡一句为一事亦有两句共为一事者则孟夏行冬令云后乃大水败其城郭是也火讹相惊者以己来乘寅巳为火故火来也寅为天汉之津火虽欲来而畏水终竟不来但讹言道火相恐动也七月始杀者七月建申阴气始杀杀气乘寅故人多大疫正月宿直尾箕者案郑注洪范中央土气为风东方木气为雨箕属东方木木尅土土为妃尚妃之所好故箕星好风也西方金气为阴尅东方木木为妃毕属西方尚妻之所好故好雨也今申气乘寅两相冲破申来逆寅寅为风风之被逆故为猋风寅往破申申为雨雨之被逆故为暴雨也案尔雅扶摇谓之猋谓风之廽转也故云廽风为猋生气乱恶物茂者恶物所以害生气今生气既乱恶物乘之故恶物茂首种谓稷者案考灵耀云日中星鸟可以种稷则百谷之内稷先种故云首种首即先也种在百谷之先也】




　　礼记注疏卷十四
　　礼记注疏卷十四考证
　　月令昏参中旦尾中疏皆大畧而言不与歴正同○大衍歴议曰秦歴立春在营室五度于太初星距危十六度少也昏毕八度中月令参中谓肩股也【臣召南】按孔疏引三统元嘉二歴以证昏旦中星不同是也但云不与歴正同其说未畅夫月令之中星不同尧典犹之三统元嘉不同月令此则岁差使然唐宋以来又去元嘉逺矣
　　律中大蔟疏夷则长五寸七百二十九分○周礼注作二十七分
　　祭先脾注疏郑驳之云月令祭四时之位及其五藏之上下次之耳○【臣召南】按春祭脾夏祭肺秋祭肝皆祭其所尅季夏祭心则祭其所生冬祭肾则祭其所旺许慎据此篇四时所祭即配五行所属康成驳之是也
　　蛰虫始振注汉始亦以惊蛰为正月中疏前汉之末刘歆作三统歴改惊蛰为二月节○【臣召南】按前志犹云惊蛰正月中雨水二月节至续志始移雨水于前则刘歆之后始改易也春秋疏乃云太初以后更改气名以雨水为正月中惊蛰为二月节不防于两疏自相矛盾乎
　　天子居青阳左个注大寝东堂北偏○【臣召南】按注是说明堂四面各三室其中为堂其左右为个共十二室也朱子则谓十二室实是九室制如井田青阳之右个乃明堂之左个明堂之右个乃总章之左个但随时方位开门耳太庙太室则每时十八日居焉说异于郑又按明堂制度歴代诸儒纷纭不一实以周颂孝经左传考工记孟子荀子家语明堂位之文不得而强合大戴贾逵蔡邕服防之说亦不得而强同也唐书礼志顔师古曰周书叙明堂有应门雉门之制以此知为王者之常居耳其青阳总章元堂太庙左右个皆路寝之名也文王居明堂之篇带弓防礼髙禖九门磔禳国有酒以合三族推其事皆与月令合则皆在路寝也此说近之
　　注疏然云东堂则知听朔皆堂不于五角之室中也○礼记补正曰此所谓居非言听政乃每日释服退息而居之时也【臣召南】按疏五角当作四角
　　食麦与羊注麦实有孚甲属木羊火畜也○陈澔曰麦以金王而生火王而死当属金而郑云属木兑为羊当属金而郑云火畜皆不可晓【臣召南】按麦属木不知所出若羊属火则五行传已列之非臆说也孔疏自明
　　以迎春于东郊注祭仓帝灵威仰疏贾马蔡邕皆为迎春祭太皥及勾芒○【臣召南】按此可融为一说祭苍帝以太皥及勾芒配之郑之失在名目必据纬书耳
　　宿离不贷注离读如俪偶之俪云云○【臣召南】按注误宿离即承上句而言日月星辰所止曰宿所行曰离不贷言占验不可差忒也注以冯相保章相与宿偶解宿离二字则凿矣
　　天地和同草木萌动注农书云云疏先师以为泛胜之书也○【臣召南】按周礼草人掌土化之法注云若泛胜之术也贾疏云汉时农书有数家泛胜为上故月令注亦引泛胜










　　礼记注疏卷十四考证
　　钦定四库全书
　　礼记注疏卷十五
　　汉郑氏泣　唐陆徳明音义　孔頴逹疏
　　月令
　　仲春之月日在奎昏弧中旦建星中注仲中也仲春者日月防于降娄而斗建卯之辰也弧在舆鬼南建星在斗上音义【奎苦圭反弧音胡降户江反】疏【正义曰案三统厯云二月节日在奎五度昏井二十二度中去日九十七度旦斗五度中春分日在娄四度昏柳五度中去日一百二度旦斗十六度中案元嘉厯二月节日在壁一度昏井十度中旦箕四度中春分日在奎七度昏东井三十度中旦斗四度中余月昏旦中星皆举二十八宿此昏云弧中旦云建星中独非二十八宿者以弧星近井星建星近斗以井斗度多其星体广不可的指昏旦之中故举弧建定其昏旦之中也注正义曰日月防于降娄者从奎五度至胃六度在戌总曰降娄降降也娄敛也言万物降落而收敛而斗建卯之辰者斗星随天而转一日一夜过转一周而行一度故正月建寅二月建卯也云弧在舆鬼南建星在斗上者熊氏说云石氏星经文弧与建星非二十八宿而昏明举之者由弧星近井建星近斗井有三十三度斗有二十六度其度既寛若举井斗不知何日的至井斗之中故举弧星建星也然春分之时日夜中计春分昏中之星去日九十一度今日在奎五度奎与鬼之初乃一百九度所以不同者郑虽云弧在鬼南其实仍当井之分域故皇氏云从奎第五度为二月节数至井第十五度得九十一度是弧星当井之十六度也若从井星十六度至斗之初一百七十二度计昏中星与明中之星春秋分时相去分天之半应一百八十二度余但日入以后二刻半始昏不尽二刻半为明昏明相去少昼五刻一刻有三度半强五刻有十七度余则昏之中星去明之中星一百六十五度余则建星不得在斗初在斗十度也此仲春之月昏弧中案尚书云日中星鸟不同者如郑康成之意南方七宿总为鸟星井鬼则鸟星之分故云鸟星与此同也案仲夏昏亢中尚书云日永星火不同者案郑答孙颢云星火非谓心星也卯之三十度总为大火其曰大火之次有星者月令举其月初尚书总举一月故不同也案仲秋之月昏牵牛中尚书云宵中星虚其仲冬之月云昏东璧中尚书云日短星昴不同者亦是月令举其初朔尚书总举一月之中理亦不异孔安国注尚书与此则别尚书所举星者自取毕见之义不谓南方之中】其日甲乙其帝大皥其神句芒其虫鳞其音角律中夹钟其数八其味酸其臭羶其祀户祭先脾注夹钟者夷则之所生三分益一律长七寸二千一百八十七分寸之千七十五仲春气至则夹钟之律应周语曰夹钟出四隙之细音义【夹古洽反一音颊隙去逆反】疏【注正义曰夷则长五寸七百二十九分寸之四百五十一今上生夹钟当三分益一就夷则五寸之中取三寸更益一才为四寸余有整二寸又于七百二十九分寸之中有细分四百五十一此细分各三分之于是一寸分为二千一百八十七分有四百五十一者为一千三百五十三则是二千一百八十七分寸之一千三百五十三也以整二寸各二千一百八十七分则二寸总有四千三百七十四分益前一千三百五十三总为五千七百二十七为实数但上生者三分益一以实数更三分之各有一千九百九分以三分益一则益一分一千九百九并前五千七百二十七总为七千六百三十六为积分总数也然后除之为寸一寸用二千一百八十七则三寸总用六千五百六十一以三寸益前四寸为七寸余有一千七十五分不成寸是为夹钟长七寸二千一百八十七分寸之千七十五也云周语曰夹钟出四隙之细者周语注夹钟云夹助阳四隙谓黄钟大吕大蔟夹钟凡助出四隙之微气令不滞伏于下也】始雨水桃始华仓庚鸣鹰化为鸠注皆记时候　仓庚骊黄也鸠搏谷也汉始以雨水为二月节音义【仓庚并如字本或加鸟非骊力知反搏音博】疏【正义曰此一经记候注正义曰言皆记时候者谓经中四事言之先后逐气之早晚故周书时训惊蛰之日桃始华又五日仓庚鸣又五日鹰化为鸠至秋则鸠化为鹰故王制云鸠化为鹰然后设罻罗司裘注中秋鸠化为鹰夏小正云正月鹰化为鸠五月鸠化为鹰郑无所言则不信用也案通卦騐云仓庚鸣为正月中与此不同者盖是国土各异气有早晚云仓庚骊黄者案释鸟云仓庚商庚郭景纯云即鵹黄也释鸟又云鵹黄楚雀某氏云鵹黄一名仓庚又云商庚李廵云一名楚雀方言云齐人谓之搏黍云鸠搏谷者释鸟云鸣鸠鴶鵴郭景纯云今之布谷也谢氏云布谷者近之彼云布此云搏者布搏声相近谓之搏谷以声呼之或以为此鸟鸣布种其谷云汉始以两水为二月节者证此雨水为二月节也但雨水惊蛰据其早作在正月若其晚在二月故汉初惊蛰为正月中雨水为二月节至在后以来事稍变改故律歴志云雨水为正月中惊蛰为二月节由气有参差故也】天子居青阳大庙乘鸾路驾仓龙载青旂衣青衣服仓玉食麦与羊其器疏以逹注青阳大庙东堂当大室是月也安萌芽养幼少存诸孤注助生气也音义【少诗召反】择元日命民社注社后土也使民祀焉神其农业也祀社日用甲命有司省囹圄去桎梏毋肆掠止狱讼泣顺阳寛也省减也囹圄所以禁守系者若今别狱矣桎梏今械也在手曰梏在足曰桎肆谓死刑暴尸也周礼曰肆之三日掠谓棰治人音义【省所景反注同徐所幸反囹音零圄鱼吕反囹圄今之狱去羗吕反桎音质今之械也梏古毒反今之杻也掠音亮考棰械户戒反暴歩卜反棰之橤反】疏【正义曰此一节论助其生气止其狱刑自鸟至之日至髙禖之前论天子亲祭髙禖妃嫔从行之事故更云是月也自日夜分至正权概论日夜既分雷声将发妇人须戒其容止度量须审正平均故更云是月自耕者少舍至以妨农事论耕者少舍修理门阖无为大事以致妨农故更云是月自毋竭川泽云顺阳养物至开氷释菜习舞入学习乐总是助阳鼓动其物故更云是月自祀不用牺牲以下论季春牺牲腾合与上事殊故别云是月各依文解之注正义曰后土者五官之后土即社神也与左传僖十五年云君履后土者别也但句龙为配社之人又为后土之官也云祀社日用甲者解经元日也案郊特牲云祀社日用甲用日之始也召诰戊午乃社于新邑用戊者周公告营洛邑位成非常祭也云囹圄所以禁守系者若今别狱矣者蔡云囹牢也圄止也所以止出入皆罪人所舍也崇精问曰狱周曰圜土殷曰羑里夏曰均台囹圄何代之狱焦氏答曰月令秦书则秦狱名也汉曰若卢魏曰司空是也云在手曰梏在足曰桎者案掌囚云上罪梏拲而桎拲为在手梏与拲连文故知梏亦在手则桎在足也易大畜六四童牛之梏泠刚问云牛四足何以称梏郑答云牛无手前足施梏也云肆谓死刑暴尸者肆陈也谓陈尸而暴之故周礼乡士县士皆肆之三日然春阳既动理无杀人何得更有死尸而禁其陈肆者盖是大逆不孝罪甚之徒容得春时杀之杀则埋之故禁其陈肆】是月也鸟至至之日以太牢祠于髙禖天子亲徃注鸟燕也燕以施生时来巢人堂宇而孚乳娶嫁之象也媒氏之官以为高辛氏之世鸟遗卵娀简吞之而生契后王以为媒官嘉祥而立其祠焉变媒言禖神之也音义【禖音梅施始豉反孚乳上如字一音芳付反下而树反季春同娀简夙中反简狄有娀氏女契息列反】疏【注正义曰知鸟遗卵娀简吞之而生契者案殷本纪云简狄行浴见鸟堕其卵简狄取吞之因孕生契又中契握云鸟翔水遗卵娀简狄吞之生契娀者简狄之国名故大戴礼云有娀氏之女曰简狄故娀简狄也云后王以为媒官嘉祥而立其祠焉者谓髙辛氏之世有此吞鸟之异是为媒官嘉祥后代之王立此髙辛而为禖神故也蔡邕以为禖神是髙辛巳前旧有髙者尊也谓尊髙之媒不由髙辛氏而始有髙禖又生民及鸟毛诗传云姜嫄从帝而祠于郊禖又云简狄从帝而祈于郊禖则是姜嫄简秋之前先有禖神矣而此注立髙辛氏为禖神是髙辛氏已前未有禖神参差不同者郑志焦乔答王权云先契之时必自有禖氏祓除之祀位在于南郊盖以鸟至之日祀之矣然其禋祀乃于上帝也娀简狄吞凤子之后后王为禖官嘉祥祀之以配帝谓之髙禖据此言之则郊禖之祭契已前祭天南郊以先禖配之故谓之郊禖至髙辛氏之时既简狄之异后王以是为禖官之嘉祥即以髙辛之君立为禖神以配天其古昔先禖则废之矣髙辛氏配之后谓之髙禖郑义稷契当尧时案命厯序云帝喾传十世则稷契不得为帝喾之子是帝喾后世子孙之子故郑注生民云姜嫄髙辛氏之世妃则简妃亦髙辛氏之后世之妃此立为禖神者是简狄之夫不得为帝喾此祭髙禖是祭天故生民传云从于帝而见于天髙禖为配祭之人祭天特牲此用大牢者此谓配祭之人也云变媒言禖神之者案周礼媒氏职注媒之言谋也谋合异类使和成者但不知初为媒者其人是谁案世本及谯周古本伏牺制以俪皮嫁娶之礼既用之配天其尊贵先媒当是伏牺也媒字从女今从示旁为之示是神明告示之义故云变媒言禖神之也】后妃帅九嫔御注御谓从徃侍祠周礼天子有夫人有嫔有世妇有女御独云帅九嫔举中言也乃礼天子所御带以弓韣授以弓矢于髙禖之前注天子所御谓今有娠者于祠大祝酌酒饮于髙禖之庭以神惠显之也带以弓韣授以弓矢求男之祥也王居明堂礼曰带以弓韣礼之禖下其子必得天材音义【韣大木反弓衣娠音身一音震谓懐妊】疏【正义曰祭髙禖既毕祝官乃礼接天子所御幸有娠之人谓酌酒以饮之饮酒既毕乃属带此所御之人以弓韣又授之以弓矢于髙禖之前而北靣也注正义曰天子所御谓今有娠者若总论幸御则羣妃皆是何得直云乃礼天子所御故知有娠者汉书音义娠音身也云王居明堂礼者逸礼篇名也云礼之禖下其子必得天材者谓礼此所御之人于禖神之前禖在坛上御者在下故云禖下以祭神必福降故云其子必得天材】是月也日夜分雷乃发声始电蛰虫咸动啓户始出注又记时发犹出也音义【电大练反】先雷三日奋木铎以令兆民曰雷将发声有不戒其容止者生子不备必有凶灾注主戒妇人有娠者也容止犹动静音义【先悉荐反奋方问反铎大各反】日夜分则同度量钧衡石角斗甬正权概注因昼夜等而平当平也同角正皆谓平之也丈尺曰度斗斛曰量三十斤曰钧称上曰衡百二十斤曰石甬今斛也称锤曰权概平斗斛者音义【度量上音杜下音亮注同甬音勇概古代反称尺证反下同锤丈伪反又丈为反】疏【正义曰此日夜分谓昼夜漏刻马融云昼有五十刻夜有五十刻据日出日入为限蔡邕以为星见为夜日入后三刻日出前三刻皆属昼昼有五十六刻夜有四十四刻郑康成注尚书云日中星以为日见之漏五十五刻不见之漏四十五刻与蔡校一刻也大畧亦同雷乃发声者雷是阳气之声将上与阴相冲蔡邕云季冬雷在地下则雉应而雊孟春动于地之上则蛰虫应而振出至此升而动于天之下其声发扬也以雷出有渐故言乃云始电者电是阳光阳微则光不见此月阳气渐盛以击于隂其光乃见故云始电蛰虫咸动啓戸始出者戸谓穴也谓发所蛰之穴蛰虫早者孟春乃出则左传啓蛰而郊是也蛰虫晚者则二月始出故此云蛰虫咸动则正月未皆动重记时候者庾蔚云谓盖先记时候以明应节后言时候以应二分二至所应不同故重记之也注正义曰以其生子不备必有凶灾故知主戒妇人也云容止犹动静者蔡云迅雷风烈孔子必变玉藻云迅雷甚雨则必变虽夜必兴衣服冠而坐所以畏天威也小人不畏天威懈慢亵渎或至夫妇交接君子制法不可指斥言之故曰有不戒其容止者言此时夫妇交接生子支节性情必不备其父母必有灾也云平当平者谓度量钧衡之等人之所用当须平均人君于昼夜分等之时而平正此当平之物云同角正皆谓平之者经中度量钧衡石五者总蒙同文云丈尺曰度斗斛曰量三十斤曰钧称上曰衡百二十斤为石皆汉书律歴志文案志文云黒秬一黍为一分十分为一寸十寸为一尺十尺为一丈十丈为一引五度审矣又云黄钟之管长九寸围九分其实一龠合龠为合十合为升十升为斗十斗为斛五量嘉矣志又云黄钟之管一龠容千二百黍重十二铢二十四铢为两十六两为斤三十斤为钧百二十斤为石志又云权与物钧而生衡衡运生规规圆生矩矩方生绳绳直生准注权锤也与物正等则衡平是权为称锤称上曰衡甬与斗连文律歴志十斗为斛故知甬则斛也云概平斗斛者今之犹然】是月也耕者少舍乃修阖扇寝庙毕备注舍犹止也因蛰虫啓戸耕事少闲而治门户也用木曰阖用竹苇曰扇毕犹皆也凡庙前曰庙后曰寝音义【阖户腊反闲音闲】毋作大事以妨农之事注大事兵役之属疏【注正义曰案襄十八年左传云晋州绰以枚数阖阖是齐城门而云阖是阖用木也此扇与阖相对文又此耕者少舍谓庶人庶人华门故以为竹苇曰扇云凡庙前曰庙后曰寝者庙是接神之处其处尊故在前寝衣冠所藏之处对庙为卑故在后但庙制有东西厢有序墙寝制惟室而已故释宫云室有东西厢曰庙无东西厢有室曰寝是也】是月也毋竭川泽毋漉陂池毋焚山林注顺阳养物也畜水曰陂穿地通水曰池音义【漉音鹿竭也陂池彼宜反尚书传云泽障曰陂停水曰池畜勑六反】天子乃鲜羔开氷先荐寝庙注鲜当为献声之误也献羔谓祭司寒也祭司寒而出氷荐于宗庙乃后赋之春秋传曰古者日在北陆而藏氷西陆朝觌而出之其藏氷也深山穷谷固隂沍寒于是乎取之其出之也朝之禄位賔食丧祭于是乎用之其藏之也黒牡秬黍以飨司寒其出之也桃弧棘矢以除其灾其出入也时食肉之禄氷皆与焉大夫命妇丧浴用氷祭寒而藏之献羔而啓之公始用之火出而毕赋自命夫命妇至于老疾无不受氷音义【鲜依注音献觌大歴反沍户故反朝直遥反秬音巨与音预祭寒本或作祭司寒案左氏传无司字】疏【注正义曰鲜当为献者案诗豳风七月云四之日其蚤献羔祭韭故知鲜为献也云献羔谓祭司寒者以经云献羔啓氷先荐寝庙恐是献羔寝庙故云祭司寒左传直云献羔而啓之知祭司寒者以传云祭寒而藏之既祭司寒明啓时亦祭之云荐于宗庙乃后赋之者荐于宗庙谓仲春也乃后赋之谓孟夏也故淩人云夏颁氷左传云火出而毕赋是也引春秋传曰者昭四年左传申丰之辞也从古者以至无不受氷皆左传文也案昭四年春大雨雹季武子问于申丰申丰对以此辞云日在北陆者北陆虚也谓十二月日在虚之时而藏氷云西陆朝觌而出之者西陆昴也郑康成以为四月之时日在昴毕之星朝见东方于时出氷以颁赐百官若其初出荐庙时在二月是也云固隂沍寒者杜预泣沍闭也谓坚固之隂闭塞不通阳之处于是取之云朝之禄位賔食丧祭于是乎用之者朝之禄位谓大夫已上故下云命夫命妇无不受氷是也賔谓接迎賔客食谓寻常饮食丧谓死丧祭谓祭祀云黒牡秬黍者以其祭氷神色尚黒云桃弧棘矢者桃去不祥棘则刺御恶云祭寒而藏之者寒谓司寒之神则防水神也所用黒牡秬黍黒牡则黒羔云献羔而啓之者献羔则黒牡也亦用秬黍啓之谓二月时也故云公始用之云火出而毕赋者毕尽也谓应是得氷之人无问尊卑尽赋与之案左传云火出于夏为三月于商为四月于周为五月则火出季春建辰之月以周礼夏颁氷乃建巳之月不同者但建辰火星在昴火星始出至建巳火星渐髙总而言之亦得称火出早则三月之末晚则四月之初不甚相逺又三月内有得四月节时故据夏而言之案月令季冬藏氷诗豳风三之日纳于淩隂三之日是建寅之月不同者郑注豳地晚寒所以校一月也】上丁命乐正习舞释菜注乐正乐官之长也命习舞者顺万物始出地皷舞也将舞必释菜于先师以礼之夏小正曰丁亥万舞入学音义【长丁丈反】天子乃帅三公九卿诸侯大夫亲徃视之注顺时逹物也仲丁又命乐正入学习乐注为季春将习合乐也习乐者习歌与八音音义【中丁音仲本亦作仲为于伪反下注同】疏【注正义曰命习舞者以春阳既动万物出地故王者习舞所以应之故孟春命乐正入学习舞此仲春又云习舞释菜皆以阳气动故此仲春习舞则大胥春入学舍菜合舞一也据人所学谓之习舞节奏齐同谓之合舞此亦谓之大合乐故文王世子云凡大合乐注春舍菜合舞秋颁学合声孟春习之至仲春习而合之自是春秋常所合乐也非为季春而习舞也故大胥春合舞秋合声自是春秋之常事也孟春习舞及仲春习舞及仲丁习乐并季春合乐皆在大学仲春释菜合舞季春大合乐皆天子亲徃余则不也孟夏乃命乐师习合礼乐为当月饮酎也命乐师者以仲春习舞习乐之时既命乐正此则稍轻故惟命乐师此习礼乐在学也其事既轻天子不亲徃孟夏又云天子饮酎用礼乐郑注饮之于朝正尊卑是饮酎在朝天子亲徃不云乐正者文不备也饮酎大礼必乐正在焉熊氏礼本云饮之于庙以为汉礼献酎在庙故也若是献酎祭庙当云天子献酎不得云饮酎且夏月时祭已用酎也何须别云饮酎故知天子饮酎在朝仲夏云乐师脩鼗鞞为大雩帝用盛乐故也命乐师者预脩习其事轻其雩帝用乐之时则命乐正天子亲徃其季夏孟秋仲秋以季夏土王秋又隂始国无大事不用乐也季秋亦得习吹者为将大享帝也其习吹之时在于学中亦乐师习之但文不备也所以习吹者郑云春夏重舞秋冬重吹但以重为主其实春亦有吹秋亦有舞季秋习吹之时天子不亲徃也案大胥秋颁学合声周礼也月令仲秋无合声者殷法也故不同或可秋合声者即此季秋习吹是也孟冬大饮烝者亦用礼乐也故郑饮酎之下注云孟冬云大饮烝此言用礼乐互其文明饮烝亦有礼乐也此饮烝在大学也天子亲徃故郑引诗云十月涤场跻彼公堂以证之公堂则学校也季冬命乐师大合吹而罢者嵗终王与族人燕于大寝其事轻故命乐师知与族人燕者郑注引王居明堂礼云季冬命国为酒以合三族故知之也云将舞必释菜于先师者以经云习舞释菜文在于后恐习舞释菜共是一事故云将欲习舞必先释菜必知然者以释菜之时不为舞也故文王世子云释菜不舞不授器是知释菜无舞也此云习舞在前释菜在后向知不先习舞乃后释菜必知先有释菜者以大胥云舍菜合舞舍即释故知释菜在习舞之前云夏小正曰丁亥万舞入学者引之证习舞之意谓用此万舞以入学干舞称万者何休注公羊云周武王以万人服天下商颂万舞有奕盖殷汤亦以万人得天下此夏小正是夏时之书亦云万者其义未闻或以为禹以万人以上治水故乐亦称万习乐者为季春合乐预习之故郑云然上习舞释菜郑不云为季春合乐则仲春合舞自当为之不为季春合乐而习也熊氏以为仲春习舞为季春合乐者若然郑何以不言之又大胥无季春合乐何以亦云春舍菜合舞熊氏説非也云习歌与八音者以仲春习舞虽不为季春而发但孟春仲春习舞已久不须更习故知惟习歌与八音歌谓合声也八音谓乐器响也】是月也祀不用牺牲用圭璧更皮币注为季春将选而合腾之也更犹易也当祀者古以玉帛而已疏【正义曰以季春将腾合牝牡不用杀其牺牲其应祀之时圭璧更易此牺牲非但用圭璧更易又用皮币以更之故在圭璧皮币之中上下有也蔡氏云此祀不用牺牲者祈不用牺牲谓祈祷小祀也不用牺牲若大祀则依常法故上云以大牢祠髙禖是也】仲春行秋令则其国大水寒气总至注酉之气乘之也八月宿直昴毕毕好雨音义【好呼报反】宼戎来征注金气动也毕又为边兵行冬令则阳气不胜麦乃不熟注子之气乘之也十一月为大隂音义【大音泰】民多相掠注隂奸众也行夏令则国乃大旱暖气早来注午之气乘之也音义【暖乃缓反又音暄】虫螟为害注暑气所生为灾害也音义【螟亡丁反又尔雅云食苗心螟】疏【正义曰其国大水则地灾也寒气总至则天灾也冦戎来征则人灾也阳气不胜天灾麦乃不熟地灾民多相掠人灾也国乃大旱暖气早来天灾虫螟为害地灾行令失所人灾之应故无其灾也注正义曰毕又为边兵者案元命包云毕七星十六度主边兵】
　　季春之月日在胃昏七星中旦牵牛中注季少也季春者日月防于大梁而斗建辰之辰音义【胃音谓少诗诏反】疏【正义曰案三统厯云三月之节日在胃七度昏张二度中去日一百七度旦斗二十六度中清明日在昴八度昏翼四度中去日一百一十一度旦女二度中案元嘉厯三月节日在娄六度昏栁十二度中旦斗十四度中三月中日在胃九度凡三十度日月行一会凡三十度故三月日在胃七度律歴志又云大梁初日在胃七度是也昏七星中者案律歴志云胃十四度昴十一度毕十六度觜二度参九度井三十三度鬼四度柳十五度七星七度从胃七度至七星之初度有九十九度以日渐长日没之时稍在西北去七星之初九十八度故昏时七星在南方之中旦牵牛中者从七星之初至牵牛之初】其日甲乙其帝大皥其神句芒其虫鳞其音角律中姑洗其数八其味酸其臭羶其祀户祭先脾注姑洗者南吕之所生也三分益一律长七寸九分寸之一季春气至则姑洗之律应周语曰姑洗所以修絜百物考神纳賔音义【洗素典反】疏【注正义曰南吕六二上生姑洗之九三南吕长五寸三分寸之一就南吕三分益一取三寸益一寸为四寸余有整二寸三分寸之一整二寸者各九分之二九为十八分三分寸之一者为三分总二十一分三七二十一三分益一更益七分总二十八分以九分为一寸二十七分为三寸益前四寸为七寸余有一分在故云律长七寸九分寸之一云周语曰至纳賔证姑洗之义云脩絜百物考神纳賔者案国语注云是月之物脩絜故用之宗庙致神纳賔】桐始华田鼠化为鴽虹始见蓱始生注皆记时候也鴽鴾母防蝀谓之虹蓱萍也其大者曰苹音义【鴽音如鴾母也蔡云鹑防之属虹音红又音绛防蝀也见贤遍反蓱歩丁反水上浮萍也毋无上音牟又如字蝃本又作防丁计反亦作蜥同蝀本亦作东同丁孔反萍音平苹毗人反】疏【注正义曰驾鴾母尔雅释鸟文郭氏云谓防也李廵云鴽防一名鴾母郭景纯云防也青州呼鴾母舍人云毋作无今此注毋无毋当作牟谓牟无也声转字误牟字作毋云防蝀谓之虹者尔雅释天文郭氏云雄者曰虹雌者曰蜺雄谓明盛者雌谓闇微者虹是隂阳交防之气纯隂纯阳则虹不见若云薄漏日日照雨滴则虹生云蓱萍其大者曰苹尔雅释草文郭景纯云水中浮蓱也江东谓之藻舍人云蓱一名萍大者名苹凡云化者若鼠化为鴽鴽还化为鼠皇氏云反归旧形谓之化案易乾道变化谓先有旧形渐渐改者谓之变虽有旧形忽改者谓之化及本无旧形非类而改亦谓之化故郑注周礼云能生非类曰化也】天子居青阳右个乘鸾路驾仓龙载青旂衣青衣服仓玉食麦与羊其器疏以逹注青阳右个东堂南偏是月也天子乃荐鞠衣于先帝注为将蚕求福祥之助也鞠衣黄桑之服先帝大皥之属音义【鞠居六反如菊华也又去六反如麴尘为于伪反下文乃为注为鸟同】命舟牧覆舟五覆五反乃告舟备具于天子焉注舟牧主舟之官也覆反舟者备倾侧也音义【覆芳服反下及注同】天子始乘舟荐鲔于寝庙注进时美物音义【鲔于轨反】乃为麦祈实注于含秀求其成也不言所祈承寝庙可知疏【正义曰从此以下至为麦祈实论荐衣告帝荐鲔于寝庙舟牧告舟论所告之事故言是月从生气方盛至礼贤者论阳气将盛振恤贫穷勉劝诸侯礼聘贤者皆是助阳宣发之事故云是月也自命司空以下论时雨将降道逹沟渎又禁断罗翳以助时生乳之事事别于上故更云是月自命野虞至无有敢惰论养蚕之事事别于上故云是月也自命工师以下至以荡上心论工师之官不得为淫巧之作事异于上故更云是月自择吉日至亲徃视之论天子合乐之事事异于上故更言是月以其月末为之故变云是月之末自乃合累牛腾马至以毕春气论牛马牺牲含育之事并磔攘九门事虽异于牛马难事既轻不可别言是月也故系之牛马牺牲总异于上故更云是月也荐鲔于寝庙者案尔雅释鱼鮥鮛鲔郭景纯云似鳣而小建平人呼鮥子一本云王鲔似鳣口在颔下音义云大者为王鲔小者为鮛鲔似鳣长鼻体无麟甲注正义曰依礼祭五帝自服大裘今荐鞠衣与桑同色葢荐于神坐故知为蚕求福云鞠衣黄桑之服者郑注内司服云鞠衣黄桑服也色如鞠尘象桑叶始生菊者草名花色黄故季秋之月云菊有黄华是鞠衣黄也与桑同色又当桑生之时故云黄桑之服也云先帝大皥之属者以其言先不言上故知非天惟大皥之属春时惟祭大皥云之属者以蚕功既大非独祭大皥故何云总祭五方之帝其所祭之处王权贺场熊氏等并以为在明堂以大皥祭在明堂故也】是月也生气方盛阳气发泄句者毕出萌者尽逹不可以内注时可宣出不可收敛也句屈生者芒而直曰萌音义【泄息列反句古侯反】天子布德行惠命有司发仓廪赐贫穷振乏絶注振犹救也音义【廪力甚反】开府库出币帛周天下勉诸侯聘名士礼贤者注周谓给不足也勉犹劝也聘问也名士不仕者疏【正义曰以物宣散之时当顺天散物不可积聚纳之在内也发仓廪者蔡氏云谷藏曰仓米藏曰廪无财曰贫无亲曰穷暂无曰乏不续曰絶皇氏云长无谓之贫穷暂无谓之乏絶勉诸侯聘名士礼贤者谓王者勉劝此诸侯令聘问有名之士礼接德行之贤蔡氏云名士者谓其徳行贞纯道术通明王者不得臣而隐居不在位者也贤者名士之次亦隐者也名士优故加束帛贤者礼之而已】是月也命司空曰时雨将降下水上腾循行国邑周视原野修利隄防道逹沟渎开通道路毋有障塞注广平曰原国也邑也平野也沟渎与道路皆不得不通所以除水潦便民事也古者沟上有路音义【上时掌反下注以上同行下孟反隄丁兮反防音房道音导障之亮反又音章便婢靣反】田猎罝罘罗网毕翳餧兽之药毋出九门注为鸟兽方孚乳伤之逆天时也兽罟曰罝罘鸟罟曰罗网小而柄长谓之毕翳射者所以自隐也凡诸罟及毒药禁其出九门明其常有时不得用耳天子九门者路门也应门也雉门也库门也臯门也城门也近郊门也逺郊门也关门也今月令无罘翳为弋音义【罝子斜反罘音浮翳于计反餧于伪反罟音古弋羊职反】疏【正义曰毋出九门者谓此月非田猎之时其罝罘罗网毕翳之器及餧兽之药毋得出于九门若路门内有者不得出路门应门内有者不得出应门举此可知城门内有者不得出城门旣不得出城门则近郊之内无所用也若近郊之内先有者不得出近郊之门近郊之门尚不得出则近郊之内虽有亦不得用也举此而言逺郊关门亦可知是此月之时所在之处逺近皆不得用故云毋出九门注正义曰广平曰原尔雅释地文云国也邑也平野也沟渎与道路皆不得不通者言国也解经中国邑也解经中邑平野也解经中原野以其各是一物故每以也结之沟渎道路各两事共为一句故云沟渎与道路总结之不云隄防者以云不得不通隄防非可通之物故郑不言之云古者沟上有路者此既为雨决水而云开通道路恐道路非决之物故云沟上有路言道逹沟渎之时须修此沟上道路案周礼遂人职云沟上有畛川上有路此言沟上有路者是道路之总名与彼别也兽罟曰罝罘者案尔雅云兔罟谓之罝郭景纯云罝犹遮也是罝为兽罟知罘亦兽罟者案释器云罬谓之罦罦覆车也孙炎云覆车是两辕网既是两辕可以网鸟非但网鸟亦可以网兽广雅云网谓之罟罘兔罟也是兽罟曰罝罘也此罘与罦一也鸟罟曰罗释器文云网小而柄长谓之毕者以其似天上毕星毛诗传云毕所以掩是也明其常有时不得用耳谓此等之物四时常有于此季春之时不得用耳案周礼迹人云禁毒矢射者乃谓四时也云九门路门应门之等者自路门臯门已内皆宫室所在非田猎之处亦禁罗网毒药不得出者此等门内虽是宫室所在亦有林苑及空间之处得有罗网及毒药所施云今月令无罘翳为弋者以今月令之本云田猎罝罗网毕弋与此经不同】是月也命野虞毋伐桑柘注爱蚕食也野虞谓主田及山林之官音义【柘之夜反】鸣鸠拂其羽戴胜降于桑注蚕将生之也鸠鸣飞且翼相击趋农急也戴胜织纴之鸟是时恒在桑言降者若时始自天来重之也音义【戴音带注同本亦作载戴胜鸟名纴女今反】具曲植籧筐注时所以养蚕器也曲薄也植槌也音义【植直吏反籧筐居吕反亦作筥下丘狂反方曰筐圆曰筥槌直追反又直类反又丈伪反】后妃齐戒亲东乡躬桑禁妇女毋观省妇使以劝蚕事注后妃亲采桑示帅先天下也东乡者乡时气也是明其不常留养蚕也留养者所卜夫人与世妇妇谓世妇及诸臣之妻也内宰职曰仲春诏后帅外内命妇始蚕于北郊女外内子女也夏小正曰妾子始蚕执养宫事毋观去容饰也妇使缝线组紃之事音义【乡许亮反注同观古唤反注同省所景反云起吕反线息贱反组音祖紃音旬】蚕事既登分茧称丝效功以共郊庙之服毋有敢惰注登成也敕徃蚕者蚕毕将课功以劝戒之音义【茧古典反效户教反共音恭惰徒卧反】疏【注正义曰鸠鸣飞且翼相击者案释鸟云鶌鸠鹘鸼郭景纯云鶌音九物反鸼音嘲鹘鸼似山鹊而小青黑色短尾多声孙炎云鹘鸼一名鸣鸠月令云鸣鸠拂其羽是也云戴胜织纴之鸟者案释鸟云鴔戴鵀郭景纯云鵀即头上胜今亦呼为戴胜李廵云戴胜一名鸣鸠孙炎云鸣鸠自关而东谓之戴鵀非也曲薄也植槌也者案方言云宋魏陈江淮之间谓之曲或谓之麴自关而西谓之薄故云曲薄方言注槌县蚕薄枉也宋魏陈楚江淮之间谓之植自关而西谓之槌齐谓之牂东乡者若寻常留养蚕或东西南北靣无所在今后惟东靣采桑明知不常留养蚕也暂示法而已留养者所卜夫人与世妇者案祭义云卜三宫之夫人世妇之吉者使蚕是常留养蚕也祭义又云夫人副袆而受之言副袆则据王后言三宫夫人则似据诸侯不同者祭义所云杂明天子诸侯之法副袆据王后上公夫人亦副袆也三宫夫人据诸侯亦得通王之三夫人也云妇谓世妇及诸臣之妻者释经中妇字知不兼三夫人九嫔者以经云禁妇女无观则尊者不应在禁限故知无夫人与嫔也及女御亦当在焉特云世妇者以祭义云世妇之吉者故特言之引内宰职蚕于北郊者证躬桑之事案此经是季春躬桑内宰云仲春者以仲春既帅命妇躬桑浴种至季春又更躬桑浴蚕也故熊氏云马质注云蚕为龙精月直大火则浴其种是二月浴种也祭义云大昕之朝奉种浴于川注云大昕季春朔日是三月又浴蚕也皇氏云二月浴之三月乃躬桑其义非也云女外内子女者解经中女字外子女谓王外姓甥之女者内子女者王之同姓子女则周礼之外宗内宗皆以嫁有爵者故内宰云帅外内命妇言内命妇则未出嫁者不在焉郑注周礼士妻亦为命妇则士妻亦在云夏小正曰妾子始蚕执养宫事者引之证明子女养蚕之事皇氏云妾谓外内命妇子谓外内子女执养宫事执操也养长也谓操持养长蚕宫之事云无观去容饰者以其祭先蚕又志在采桑养蚕无暇为饰之事故禁之以示法登成释诂文以分茧称丝是课效其功故云以劝戒之】是月也命工师令百工审五库之量金铁皮革筋角齿羽箭干脂胶丹漆毋或不良注工师司空之属官也五库藏此诸物之舍也量谓物善恶之旧法也干器之木也凡輮干有当用脂良善也音义【量音亮注同筋音斤干古旦反輮如九反】疏【注正义曰周礼考工记无工师知是司空属官者以司空掌工巧此称工巧师长故知司空之属云量谓物善恶之旧法者言此等之物善恶先有旧法当审察之故云审五库之量五库者熊氏云各以类相从金铁为一库皮革筋为一库角齿为一库羽箭干为一库脂胶丹漆为一库义或然云干器之木者案周礼弓人掌作弓云凡折干故知干弓干此则总论材干不独指弓但器之材朴总谓之干故云干器之木】百工咸理监工日号毋悖于时毋或作为淫巧以荡上心注咸皆也于百工皆理治其事之时工师则监之日号令之戒之以此二事也悖犹逆也百工作器物各有时逆之则不善时者若弓人春液角夏治筋秋合二材冬定体之属也淫巧谓伪饰不如法也荡谓动之使生奢泰也今月令无于时作为为诈伪音义【监古衔反注同悖必内反巧如字又苦孝反注同液音亦】疏【正义曰言于此之时天气和适百工造作器物当依百工皆治理其事之时监工之官日日号令之言造作器物当依气序无得悖逆于时使物不牢固又所作器物当依旧常无得有作淫过巧妙以荡动在上使生奢泰之心者注正义曰案考工记弓人云春液角言春时先浸液其角豫和濡筋柔于角故于夏暑湿之时始治筋秋合三材者秋时隂阳气调合胶漆丝之三材令角在内靣筋在外靣干在中冬定体者谓徃来之体冬气凝寒物皆牢实故内之檠中使弓体坚强云之属者用时非一故云之属考工记石有时以泐水有时以凝又云材美工巧然而不良则不时是也】是月之末择吉日大合乐天子乃帅三公九卿诸侯大夫亲徃视之注大合乐者所以助阳逹物风化天下也其礼亡今天子以大射郡国以乡射礼代之是月也乃合累牛腾马游牝于牧注累腾皆乘匹之名是月所合牛马谓系在厩者其牝欲游则就牧之牡而合之音义【累力追反注同腾大登反牝毗忍反徐扶死反乘绳证反厩居又反】牺牲驹犊举书其数注以在牧而校数书之明出时无他故至秋当録内且以知生息之多少也音义【数所主反】疏【正义曰累牛谓相累之牛腾马相腾逐之马以季春阳将盛物皆产乳故合此所累之牛相腾之马故游此系牧之牝于牧田之中就牡而合之其在廏牝马须拟乘用者则不放之牺牲驹犊举书其数者既游牝于牧之后畜皆在野所有牺牲及小马之驹小牛之犊皆书其见在之数所以然者至秋畜产入时知其旧数不欠少与否又旧数之外知其生息多少】命国难九门磔攘以毕春气注此难难隂气也隂寒至此不止害将及人所以及人者隂气右行此月之中日行歴昴昴有大陵积尸之气气佚则厉鬼随而出行命方相氏帅百索室疫以逐之又磔牲以攘于四方之神所以毕止其灾也王居明堂礼曰季春出疫于郊以攘春气音义【难乃多反后及注同磔竹伯反穰本又作攘如羊反佚音逸后同索所白反敺丘于反】疏【注正义曰以季春恐有难阳气之嫌故云难难隂气也云隂气右行此月之中日行歴昴昴有大陵积尸之气者天气左转故斗建左行谓之阳气日月右行日月比天为隂故云隂气右行以此月之初日在于胃此月之中从胃歴昴云有大陵积尸者元命包云大陵主尸熊氏引石氏星经大陵八星在胃北主死丧云方相氏帅百隶索室疫以逐之者案方相氏云帅百隶而时难以索室疫郑注云时难谓四时难引月令季冬命国难故知于时命方相氏也引王居明堂礼曰以下者证季春国难之事】季春行冬令则寒气时发草木皆肃注丑之气乘之也肃谓枝叶缩栗国有大恐注以水讹相惊音义【恐丘勇反】疏【正义曰寒气时发天灾也草本皆肃地灾也国有大恐人灾也注正义曰肃谓枝叶缩栗者案诗九月肃霜肃谓严肃故云肃缩栗言枝叶减缩而急栗以水讹相惊者案孟春国时有恐注云以火讹相惊知此是水者以上孟春行夏令故为火讹此季春行冬令故云水讹虽初讹言相惊水竟不至所以然者以冬气来乘水欲来至以季春是土土能制水故知水不来】行夏令则民多疾疫时雨不降注未之气乘之也六月宿直鬼鬼为天尸时又有暑也山陵不收注髙者暵于热也音义【暵呼旱反又呼旦反】疏【正义曰民多疾疫人灾也时雨不降天灾也山陵不收地灾也】行秋令则天多沈隂淫雨蚤降注戍之气乘之也九月多隂淫霖也雨三日以上为霖今月令曰众雨音义【蚤音早】兵革并起注隂气胜也疏【正义曰天多沈隂淫雨蚤降并天灾也兵革并起人灾也注正义曰雨三日以上为霖隐公九年左传文】
　　孟夏之月日在毕昏翼中旦婺女中注孟夏者日月防于实沈而斗建巳之辰音义【婺音务】疏【正义曰三统歴四月节日在毕十二度昏轸四度中去日一百一十四度旦虚三度中四月中日在井初度昏角六度中去日一百一十七度旦危六度中案元嘉厯四月节日在毕十一度昏翼十度中旦女三度中四月中日在毕十五度昏轸十度中旦虚九度中日在毕者案律歴志立夏日在毕十二度昏翼中者日既在毕十二度毕有十六度而终则中取五度觜二度参九度井三十三度鬼四度柳十五度土星七度张十八度计从毕十二度至翼初总九十三度言春三月之时昏中之星九十八度四月日渐长校三月三刻则昏中之星去日多校一刻半余以度言之则校五度则四月昏中之星去日合有一百二度计翼星中之时当在翼十二度也】其日丙丁注丙之言炳也日之行夏南从赤道长育万物月为之佐时万物皆炳然着见而强大又因以为日名焉易曰齐乎巽相见乎离音义【炳音丙长丁丈反此月内除律长长大继长皆同着见贤遍反】其帝炎帝其神祝融注此赤精之君火官之臣自古以来着徳立功者也炎常大庭氏也祝融颛顼氏之子曰犂为火官音义【炎于亷反炎帝神农也颛顼上音专下音朂】其虫羽注象物从风鼓翼飞鸟之属其音徴注三分宫去一以生徴徴数五十四属火者以其微清事之象也夏气和则徴声调乐记曰徴乱则哀其事勤音义【徴张里反后放此去起吕反】律中中吕注孟夏气至则中吕之律应中吕者无射之所生三分益一律长六寸万九千六百八十三分寸之万二千九百七十四周语曰中吕宣中气音义【中吕音仲又如字射音亦】其数七注火生数二成数七但言七者亦举其成数其味苦其臭焦注火之臭味也凡苦焦者皆属焉音义【焦子遥反】其祀灶祭先肺注夏阳气盛热于外祀之于灶从热类也祀之先祭肺者阳位在上肺亦在上肺为尊也灶在庙门外之东祀灶之礼先席于门之奥东靣设主于灶陉乃制肺及心肝为俎奠于主西又设盛于俎南亦祭黍三祭肺心肝各一祭醴三亦既祭彻之更陈鼎俎设馔于筵前迎尸如祀戸之礼音义【肺芳废反陉音刑】疏【注正义曰引易者证丙丁是着明之义此易説卦文何云春秋説文炎帝号大庭氏下为地皇作耒耜播百谷曰神农也云犂为火官者案昭二十九年左传云颛顼氏有子曰犂为祝融杜注云祝融明貌三分宫去一以生徴者宫数八十一三分分之各二十七去二十七余有五十四故徴数五十四也云属火者以其微清事之象者清者数少为清羽数最少为极清徴数次少为微清徴于清浊为第四事于尊卑亦为第四故云事之象引乐记者证为事也无射之律长四寸六千五百六十一分寸之六千五百二十四三分益一以生中吕于无射四寸之内取三寸益一寸为四寸余有整寸一又有六千五百六十一分寸之六千五百二十四以六千五百六十一各三分之则一寸分为一万九千六百八十三分也六千五百二十四分各三分之则为一万九千五百七十二又整一寸分为一万九千六百八十三并之总为三万九千二百五十五也更三分之一分有一万三千八十五上生者三分益一以一万三千八十五益上之数总为五万二千三百四十为积分之数然后除之为寸一寸除一万九千六百八十三则二寸除二万九千三百六十六为二寸通前为六寸余有一万二千九百七十四不成寸是中吕长六寸万九千六百八十三分寸之万二千九百七十四也云灶在庙门外之东者案少牢及特牲礼皆灶在庙门外之东西靣北上云祀灶之礼以下皆逸中霤礼文云先席于门之奥谓庙门外西室之奥以神位在西故知在西室之奥以祀戸在戸内故祭在庙室之奥祀灶在门外故设主在门室之奥各从其义云东靣设主于灶陉者谓设主人东面也灶陉谓灶边承器之物以土为之云乃制肺及心肝为俎奠于主西者制谓截割心肝皆鬲上之物故从肺类俱置俎释奠此俎于主之西此主位西向故置俎在西而对主也云又设盛于俎南者盛谓黍稷盛之于簋皇氏以为此祭老妇盛于盆非其义也云亦祭黍三祭肺心肝各一祭醴三者亦上祀戸之礼祭必三者以礼成于三故也上祀戸云祭肉三肺一肾再此云祭肺心肝各一亦为肉祭三也此醴实于尊祭三者始扱一祭又扱再祭云既祭彻之更陈鼎俎设馔于筵前者筵前谓初设庙室奥之筵前唯特牲少牢鼎当陈于庙门室之前稍东西向执俎者以俎就鼎载肉入设于筵前在俎醢之东其黍稷等设于俎南此唯云祭黍或无稷也此配灶神而祭者是先炊之人礼器云灶者是老妇之祭】蝼蝈鸣蚯蚓出王生苦菜秀注皆记时也蝼蝈蛙也王萆挈也今月令云王萯生夏小正云王萯秀未闻孰是音义【蝼音楼蝈古获反蝼蝈蛙也蔡云蝼蝼蛄蝈蛙也蛙乌蜗反即虾蟇也蚓以忍反萆挈上皮八反下起八反萯房九反】疏【注正义曰案周礼蝈氏郑司农注云蝈虾蟇谓蝈今御所食蛙也李廵注尔雅蟾诸虾防也王萆挈者本草文今月令王萯生者此云王生今月令王萯生疑王萯则王也云夏小正云王萯秀未闻孰是者今月令既云王萯生小正又云王萯秀故郑以为疑云未闻孰是未闻孰是凡有二意一疑王是王萯与否二疑生之与秀其文不一故云未闻孰是此记时物先生者在月初后者在月末以次相配余皆仿此】天子居明堂左个乘朱路驾赤駵载赤旂衣朱衣服赤玉食菽与鸡其器髙以粗注明堂左个大寝南堂东偏也菽实孚甲坚合属水鸡木畜时热食之亦以安性也粗犹大也器髙大者象物盛长音义【駵音留本又作骝菽本又作叔音同粗七奴反畜许又反下水畜同】疏【正义曰路与服言朱駵与旂及玉言赤者色浅曰赤色深曰朱路与衣服人功所为染必色深故云朱玉与駵马自然之性皆不可色深故云赤旌旂虽人功所为染之不须色深故亦云赤案诗传天子纯朱诸侯黄朱又郑注仪礼云朱则四入与是朱深于赤也】是月也以立夏先立夏三日太史谒之天子曰某日立夏盛德在火天子乃齐注谒告也音义【先悉荐反】立夏之日天子亲帅三公九卿大夫以迎夏于南郊还反行赏封诸侯庆赐遂行无不欣説注迎夏祭赤帝赤熛怒于南郊之兆也不言帅诸侯而云封诸侯诸侯时或无在京师者空其文也祭统曰古者于禘也发爵赐服顺阳义也于尝也出田邑发秋政顺隂义也今此行赏可也而封诸侯则违于古封诸侯出土地之事于时未可似失之音义【欣説上许斤反下音悦熛怒必遥反下奴故反】疏【注正义曰案上迎春云帅三公九卿诸侯大夫今此直云三公九卿大夫故云不言帅诸侯既不帅诸侯而云封诸侯故郑解其意云诸侯当迎夏之时或无在京师者故空其诸侯之文诸侯既无而得封者郑云或无在京师者言或则容有在者故得封也或可诸侯身虽不在遥封之皇氏以为迎时不在至还时诸侯或来故得封也然迎夏徃反暂时之事不应迎时未到还时则来非其义也引祭统以下证夏时未可封诸侯故云今此行赏可也而封诸侯则违于古也】乃命乐师习合礼乐注为将饮酎音义【为于伪反下为逆为妨为伤下文为天子皆同酎直又反重酿之酒】命太尉赞杰俊遂贤良举长大注助长气也赞犹出也杰俊能者也遂犹进也三王之官有司马无太尉秦官则有太尉今俗人皆云周公作月令未通于古音义【长大如字下继长同或竹丈反非也】行爵出禄必当其位注使顺之也音义【当丁浪反】是月也继长增髙注谓草木盛蕃庑音义【蕃庑音烦下亡甫反下同】毋有坏堕注亦为逆时气音义【坏音怪注同堕许规反又作隳下注同】毋起土功毋发大众注为妨蚕农之事毋伐大树注亦为逆时气是月也天子始絺注初服暑服音义【絺敕其反】命野虞出行田原为天子劳农劝民毋或失时注重敕之音义【行下孟反下同劳力报反】命司徒循行县鄙命农勉作毋休于都注急趋于农也县鄙乡遂之属主民者也王居明堂礼曰毋宿于国今月令休为伏是月也驱兽毋害五谷毋大田猎注为伤蕃庑之气农乃登麦天子乃以彘尝麦先荐寝庙注登进也麦之新气尤盛以彘食之散其热也彘水畜是月也聚畜百药注蕃庑之时毒气盛音义【畜丑六反又许六反】靡草死麦秋至断薄刑决小罪注旧説云靡草荠葶苈之属祭统曰草艾则墨谓立秋后也刑无轻于墨者今以纯阳之月断刑决罪与毋有坏堕自相违似非音义【断丁乱反注同荠才礼反艾鱼废反后皆同】出轻系注崇寛疏【正义曰不云是月者以承上是月立夏之文也至行爵出禄必当其位皆立夏之日处分之所为犹如立春之后云命相布徳施惠皆同时之事故不云是月也自继长増髙至毋伐大树论顺时生养不违逆时气事异于上故言是月也自天子始絺至毋休于都论天子初服暑服为劳农之时亦事异于前故复言是月自驱兽至寝庙论生长五谷麦成荐寝庙其事相类亦事异于上故更言是月自聚蓄百药至出轻系论热毒方盛可以聚蓄百药断决小罪因断决之时崇尚寛恕事异于前故言是月蚕事既毕不言是月者以季春养蚕孟夏始了非一月之事故不言是月天子饮酎事之大者又异于前故言是月继长增髙者是月草木蕃庑王者施化当继续长养之道谓劝民长养增益髙大之物谓劝其种殖注正义曰赞是赞佐之义故云犹出杰俊或未仕沉滞者故云出贤良或职卑位下故云遂贤良谓有徳行杰俊谓多才艺故郑注乡大夫职云贤者有徳行者能者有道艺者蔡氏辩名记曰十人曰选倍选曰俊万人曰杰尹文子及毛诗传皆云万人为英异人之説故不同云三王之官有司马无太尉者案书传有司马公司徒公司空公领三卿此夏制也案曲礼下云司徒司马司空司士司寇此殷制也周礼则有夏官司马是三王有司马无太尉案中握河纪云舜为太尉此尧时置之三王不置也云秦官则有太尉者案汉书百官表此太尉秦官是也云今俗人皆云周公作月令未通于古者俗人谓贾逵马融之徒皆云月令周公所作故王肃用焉此等未通职于古古谓秦已前不知三王无太尉是未通于古经云举长大者谓用长大之人故王肃云举形貌壮大者县鄙乡遂之属主民者案地官遂人职云五家为邻五邻为里四里为酂五酂为鄙五鄙为县县二千五百家鄙五百家是遂之属今云乡遂之属经有云遂属举遂以包乡故郑兼云乡也旧説云者靡草无文故引旧説以明之葶苈之属以其枝叶靡细故云靡草引祭统以下者证此月不当断薄刑决小罪】蚕事毕后妃献茧乃收茧税以桑为均贵贱长幼如一以给郊庙之服注后妃献茧者内命妇献茧于后妃收茧税者收于外命妇外命妇虽就公桑蚕室而蚕其夫亦当有祭服以助祭收以近郊之税耳贵贱长幼如一国服同疏【正义曰天子春养蚕此时毕了故云蚕事毕后妃献茧者谓后妃受内命妇之献茧乃收茧税者谓既受内命妇献茧乃收外命妇茧之赋税以桑为均者言收税之时以受桑多少为赋之均齐桑多则赋多桑少则赋少贵贱长幼如一者贵谓公卿大夫之妻贱谓士之妻长幼谓妇老幼无问贵贱长少出税之时齐同如一皆以近郊之税十而税一也所税之物以供给天子郊庙之服注正义曰内命妇献茧于后妃者以其经云后妃献茧恐后妃献茧于王故明之也知非后妃献茧于王者祭义曰世妇卒蚕奉茧以示于君遂以献于夫人是夫人不献茧也云收茧税者收于外命妇者内命妇既已献茧更别云收茧税故知于外命妇也虽就公桑蚕室而蚕其夫亦有祭服以助祭也皇氏云外命妇既就公家之桑而养蚕则茧当悉输于公所以惟皆税其茧余得自入者以其夫当有祭服以助王祭故令茧得自入以供造也今谓夫助祭之服当公家所为故礼再命受服言外命妇虽就公桑蚕室而蚕既是官家之桑茧应全入于己所以有税者以其夫亦当有祭服官家所给故输茧税以供造之但税寡少故云收以近郊税耳知收以近郊税者载师云近郊十一公桑在国北近郊故知收以近郊云贵贱长幼如一国服同者案泉府云凡赊者以国服为之息国服谓国家贡赋服事在上各有等限谓之国服言贵贱长幼出茧税俱以十一等限齐同故云国服同其受桑则贵贱异也贵者桑多贱者桑少惟皆计茧为税十一之税】是月也天子饮酎用礼乐注酎之言醇也谓重酿之酒也春酒至此始成与羣臣以礼乐饮之于朝正尊卑也孟冬云大饮烝此言用礼乐互其文音义【醇音纯重直龙反或直用反酿女亮反朝直遥反烝之承反后皆同】疏【注正义曰酎音近稠稠醴厚故为醇也诗豳风云为此春酒至此始成以用礼乐故知饮之于朝正尊卑故左传云朝以帅长幼之序若汉尝酎及春秋见于尝酎皆谓在庙祭而献酎与此别也孟冬云大饮蒸此言用礼乐明孟冬亦用礼乐故云互其文】孟夏行秋令则苦雨数来五谷不滋注申之气乘之也苦雨白露之类时物得雨伤音义【数所角反】四鄙入保注金气为害也鄙界上邑小城曰保疏【正义曰苦雨数来天灾五谷不滋地灾四鄙入保人灾也】行冬令则草木蚤枯注长日促后乃大水败其城郭注亥之气乘之也疏【正义曰草木蚤枯地灾后乃大水败其城郭天灾此二句共为一事也】行春令则蝗虫为灾暴风来格注寅之气乘之也必以蝗虫为灾者寅有啓蛰之气行于初暑则当蛰者大出矣格至也音义【蝗徐华孟反范音横字林音黄】秀草不实注气更生之不得成也疏【正义曰蝗虫为灾及秀草不实地灾暴风来格天灾也】




　　礼记注疏卷十五
　　礼记注疏卷十五考证
　　昏弧中注弧在舆鬼南○【臣召南】按注畧差弧在井南其去舆鬼稍逺故疏云实当井之分域也大衍歴议云斗井度长弧建度短故以正昏明
　　注疏尚书所举星者自取毕见之义不谓南方之中○【臣召南】按凡星中俱指午位正中孔疏之説非是
　　以太牢祠于髙禖注娀简吞之而生契○【臣召南】按简下当有狄字以疏推之自唐初已脱矣
　　注疏故娀简狄也○娀字上当有言字
　　又疏娀简狄吞凤子之后○凤字当作鳦字各本俱误
　　日夜分疏郑康成注尚书云日中星以为日见之漏五十五刻云云○星字下当有鸟字
　　天子乃鲜羔开氷○【臣召南】按月令藏氷较豳风先一月颁氷较周礼左传先两月
　　疏但建辰火星在昴○昴字系卯字之讹
　　天子乃荐鞠衣于先帝注疏色如鞠尘○【臣召南】按鞠尘应作麯尘周礼贾疏曰鞠尘不为麯字者古通用又按内司服所掌王后六服有鞠衣是王后亲蚕之服此则荐于神坐者也衣色则一所用则不同
　　后妃齐戒亲东乡躬桑疏按此经是季春躬桑内宰云仲春者云云○贾疏曰月令云三月内宰云二月不同者仲春始蚕亦谓浴种至三月始生蚕之时又浴种乃生之故设文异也
　　昏翼中疏土星十度张十八度○土星系七星之讹命太尉赞杰俊遂贤良注三王之官有司马无太尉疏此尧时置之三王不置也○【臣召南】按郑多据纬书独此注能不用纬书之妄太尉自是秦官耳三王之官无太尉况唐虞乎孔疏乃引中巧为之说一若尧有太尉官而三王改称司马者何其妄也此则注本直而疏故曲之者也
　　又疏此等未通职于古○职字当作识















　　礼记注疏卷十五考证
&lt;经部,礼类,礼记之属,礼记注疏&gt;
　　钦定四库全书
　　礼记注疏卷十六
　　汉郑氏注　唐陆德明音义　孔頴逹疏
　　月令
　　仲夏之月日在东井昏亢中旦危中注仲夏者日月会于鹑首而斗建午之辰也音义【亢音刚又苦浪反】疏【正义曰案三统厯五月节日在井十六度昏氐二度中去日一百一十九度旦室三度中五月中日在井三十一度昏房二度中去日一百一十九度旦奎十一度中元嘉厯五月节日在井三度昏角十度中旦危九度中五月中日在井十八度昏氐五度中旦室五度中】其日丙丁其帝炎帝其神祝融其虫羽其音征律中蕤宾其数七其味苦其臭焦其祀灶祭先肺注蕤宾者应钟之所生三分益一律长六寸八十一分寸之二十六仲夏气至则蕤宾之律应周语曰蕤宾所以安静神人献酬交酢音义【蕤人谁反酢才各反】疏【注正义曰应钟律长四寸二十七分寸之二十上生蕤宾三分益一取应钟三寸更益一寸爲四寸其二十七分寸之二十各三分之则一寸分爲八十一分也二十七分寸之二十则爲八十一分寸之六十其整寸一爲八十一分又以六十分益之縂爲一百四十一分更三分益一一分有四十七更以四十七益前一百四十一分总爲一百八十八分是为积分之数除之为寸除八十一分则一百六十二分为二寸益前四寸为六寸余有二十六分不成寸故云防宾长六寸八十一分寸之二十六也引周语曰以下者证蕤宾之律何云干九四是月阳反于下为复隂生阳中为姤各应其时所以安静是安静神人也隂生为主阳谢为宾宾主之象献酬之礼献酢又酬之隂阳代谢之义也】小暑至螳蜋生鵙始鸣反舌无声注皆记时候也螳蜋螵蛸母也鵙博劳也反舌百舌鸟音义【螳音堂蜋音郎鵙古闑反字林工役反反舌蔡伯喈云虾蟇螵匹遥反蛸音消博音搏又作伯】疏【注正义曰案释虫云不□蟷蠰其子蜱蛸舍人云不□名蟷蠰今之螳蜋也孙炎云蟷蠰螳蜋一名不□李巡云其子名蜱蛸即螵蛸故云螵蛸母方言云潭鲁以南谓之蟷蠰三河之域谓之螳蜋燕赵之际谓之食厖齐杞以东谓之马谷然名其子同云螵蛸也云博劳者诗云七月鸣鵙笺云百劳鸣将寒之候五月则鸣豳地晚寒鸟物之候从其气焉云百舌鸟者蔡云虫鸣鼃也今谓之虾蟇其舌本前着口侧而末向内故谓之反舌通卦验曰博劳鸣虾蟇无声又糜信云昔于长安中与书生数十共徃城北水中取虾蟇屠割视之其舌反向后如此郑君得不通乎蟜夙问曰诚如纬与子言为虾蟇五月中始得水适当聒人耳何反无声此者着时候今犹昔也是以知虾蟇非反舌反舌鸟春始鸣至五月稍止其声数转故名反舌时候言之今人识之故不从纬与俗儒也或嘏蟇舌性自然不必为反舌也】天子居明堂太庙乘朱路驾赤駵载赤旂衣朱衣服赤玉食菽与鸡其器高以粗注明堂太庙南堂当太室也养壮佼注助长气也音义【佼古卯反长丁丈反下长气同】疏【正义曰壮谓容体盛大佼谓形容佼好以盛夏长养之时故养壮佼之人助长气也】是月也命乐师修鼗鞞鼓均琴瑟管箫执干戚戈羽调竽笙竾簧饬钟磬柷敔注为将大雩帝习乐也修均执调饬者治其器物习其事之言音义【鼗大刀反本亦作鞉同鞞歩西反竽音于竾音池本又作箎同簧音黄饬音勑柷昌六反敔鱼吕反本又作圉为于伪反下文为民注为伤为其皆同雩音于】疏【正义曰鼗字或从兆下鼔案周礼小师注云鼗如鼓而小持其柄摇之旁耳还自击郑注诗云小鼔在大鼔旁应鞞之属也鞞鼔者则周礼鼓人职掌六鼔雷鼓鼔神祀之属是也刘熙释召云鼗导也所以导乐作鞞裨也裨助鼔节鼓廓也张皮以冒之其中空廓琴者释乐云大琴谓之离孙炎云声留离广雅云琴长三尺六寸六分五刘熙释名云施张之瑟者释乐云大瑟谓之洒孙炎云音之变布如洒出郭景纯云瑟长八尺一寸二十七管者释乐云大管谓之簥音骄郭景纯云管长尺围寸并漆之有底贾氏以为如箎六孔郑注周礼云管如篴而小并两而吹之箫者释乐云大箫谓之言郭景纯云编二十二管长尺四寸郑注周礼箫编小竹管如今卖饴饧所吹者刘熙释名箫肃也干盾也戚斧也戈钩子防羽鸟羽周礼羽舞皇舞之属是也竽者郑注周礼云竽三十六簧释名云竽污也其中污空笙者郑注周礼云十三簧释乐云大笙谓之巢郭景纯云列管瓠中施簧管端大者十九簧释名云笙生也象物出地所生箎者释乐云大箎谓之沂郭景纯云箎以竹为之长尺四寸围三寸一孔上出寸三分名翘横吹之广雅云八孔郑司农注周礼云箎七孔释名云箎啼也声如婴儿啼簧者竽笙之名也气鼓之而为声释名云簧横也于管头横施之钟者案释乐云大钟谓之镛释名云钟空也内空受气多磬者释乐云大磬谓之毊音嚣以玉石为之释名磬罄也声坚罄罄然柷者释乐云所以鼓柷谓之止郭景纯云柷如漆桶方二尺四寸深一尺八寸中有椎柄连底撞之令左右击止者其椎名敔者释乐云所有鼔敔谓之籈郭景纯云敔如伏虎背上有二十七鉏铻刻以木长尺栎之注正义曰修者修理旧物均者均平其声执者操持营为调者调和音曲饬者整顿器物故云治其器物习其事之言也】命有司为民祈祀山川百源大雩帝用盛乐乃命百县雩祀百辟卿士有益于民者以祈谷实注阳气盛而常旱山川百源能兴云雨者也众水始所出为百源必先祭其本乃雩雩吁嗟求雨之祭也雩帝谓为坛南郊之旁雩五精之帝配以先帝也自鼗鞞至柷敔皆作曰盛乐凡他雩用歌舞而已百辟卿士古者上公若句龙后稷之类也春秋传曰龙见而雩雩之正当以四月凡周之秋三月之中而旱亦修雩礼以求雨因着正雩此月失之矣天子雩上帝诸侯以下雩上公周冬及春夏虽旱礼有祷无雩音义【辟必亦反注同句古侯反见贤遍反下御见同】疏【正义曰正以将欲雩祭故先命有司为民祈祀山川百源为将雩之渐重民之义也故先为民大雩帝用盛乐者为民祈谷后天子乃大雩天帝用上鼗鞞之等故云用盛乐乃命百县雩祀百辟卿士者谓天子旣雩之后百县谓诸侯也命此诸侯以雩祀古之百辟及卿士等生存之日能立功有益于人者注正义曰以四月纯阳用事故云阳气盛而恒旱故制礼此月为雩纵令雩祭时不旱亦为雩祭云雩以吁嗟求雨之祭者以雩音近吁又女巫职云凡邦之大烖歌哭而请歌哭则吁嗟之类旱又是大烖故须吁嗟求雨注春秋者以雩为远谓远为百谷求雨非郑义也云雩帝谓为坛南郊之旁雩五精之帝者以雩是祭天当从阳位以五天总祭不可徧在四方故知在南郊也以春夏秋冬共成岁功不可徧祭之天故雩五精之帝以自外至者无主不正当以人帝配之大皥配灵威仰炎帝配赤熛怒黄帝配舍枢纽少皥配白招拒颛顼配汁光纪故云配以先帝也云凡他雩用歌舞而已者案女巫云旱暵则舞雩是用歌舞正雩则非唯歌舞兼有余乐故论语云舞雩咏而归是也云百辟卿士古者上公句龙后稷之类也者百辟则古之上公则国语鲧为崇伯而礼记祭法有祀之文社稷五祀虽为王朝卿士兼带上公之官故左氏云封为上公祀为贵神是身为百辟又为卿士案左传有社稷五官今直云若句龙后稷不云句芒蓐収之等举有益于民功之显者言之引春秋传曰龙见而雩者欲明正雩在四月不在五月也云凡周之秋三月之中旱亦修雩礼以求雨者释此经大雩在五月之中为五月不雨修雩祭作记者言五月之雩是常雩故记之于五月也云天子雩上帝者以此云大雩帝也云诸侯以下雩上公者此云乃命百县雩祀百辟卿士是也云周冬及春夏虽旱礼有祷无雩者案春秋周七月八月九月皆书雩谷梁不讥成七年冬大雩谷梁云无为雩是讥其冬雩是冬无雩也春秋周之春及周之四月五月皆无雩文春夏不雩虽旱不为修雩之祭其周季夏当有正雩则龙见而雩是也案春秋桓五年秋大雩传云书不时服注云雩远也远为百谷祈膏雨言大别山川之雩也僖十一年秋八月大雩十三年秋九月大雩成公三年秋大雩七年冬大雩襄五年秋大雩传曰旱八年九月大雩传曰旱十六年秋大雩十七年秋九月大雩二十八年秋八月大雩传曰旱昭三年秋八月大雩传曰旱六年九月大雩传曰旱八年秋大雩十六年秋九月大雩传曰旱二十四年秋八月大雩传曰旱二十五年秋七月上辛大雩季辛又雩传曰秋书再雩旱甚定元年秋九月大雩七年秋大雩九月大雩十二年秋大雩僖二十一年夏大旱宣七年秋大旱庄三十一年冬不雨僖二年冬十月不雨三年正月不雨夏四月不雨六月雨传曰自十月不雨至于五月不曰旱不为灾文二年自十有二月不雨至于秋七月十年云自正月不雨至于秋七月十三年云自正月不雨至于秋七月是春秋之中不雨有七大旱有二大雩有二十一都并有三十庄三十一年冬不雨以冬时旱气已过故不数僖二十一年夏大旱宣七年秋大旱二旱灾成故不数昭二十五年一月再雩祗是一旱之事为再雩一雩不数定七年秋大雩亦一时之事而为二雩一雩不数成七年冬大雩谷梁云冬无为雩明亦不数三十之中去此六事不数唯有二十四在就二十四之中分为四部桓五年秋大雩说雩礼是一部也僖二年冬十月不雨僖二年正月不雨夏四月不雨说祷礼是二部也文二年文七年文十三年皆云正月不雨至于秋七月说旱而不为灾是三部也此三部总有七条于二十四去七条余有十七条说旱气所由故郑释废疾云春秋凡书二十四旱考异邮说云分为四部各有义焉是其事也凡正雩在周之六月常事不书书秋大雩传不云旱者皆过雩也传言旱者皆为旱修雩也雩书月者为修旱雩得礼故定元年谷梁传曰雩月雩之正也秋大雩非正也案玉藻云至于八月不雨君不举注云建子之月不雨尽建未乃始成灾而僖二十一年夏大旱未至建未而为灾者若雾露霑濡垄中有苖虽歴时不为灾也文二年十年十三年自十二月正月不雨至秋七月是也至八月不雨乃为灾若无雾露霑濡垄中无苗虽未至八月则为灾故僖二十一年夏大旱是也谷梁说云得雨曰雩不得雨曰旱公羊说言雩则旱见言旱则雩不见此二家之说不同郑释废疾从谷梁之义雩之与祷所以异者考异邮说云天子祷九州山川诸侯祷封内大夫祷所食邑又僖公三时不雨帅羣臣祷山川以过自让凡雩必先祷故此经云乃命百县祈祀山川百源始大雩帝是也祷者不雩僖公二年冬十月及三年春正月夏四月直为祷祭不为雩以非雩月故不雩】农乃登黍注登进也是月也天子乃以雏尝黍羞以含桃先荐寝庙注此尝雏也而云以尝黍不以牲主谷也必以黍者黍火谷气之主也含桃樱桃也音义【雏仕于反又仕俱反尔雅云生啄雏含桃本又作函湖南反含桃樱桃也樱于耕反】疏【注正义曰黍是火谷于夏时与雏同荐之如郑此言则黍非新成直取旧黍故夏孟秋云农乃登谷注云黍稷于是始熟明仲夏未熟也蔡氏以为此时黍新熟今蝉鸣黍是也非郑义也案月令诸月无荐果之文此独羞含桃者以此果先成异于余物故特记之其实诸果于时荐】令民毋艾蓝以染注为伤长气也此月蓝始可别夏小正曰五月啓灌蓝蓼音义【蓝力甘反别彼列反下文别羣同】疏【注正义曰别种蓝之体初必丛生若及早裁移则有所伤损此月蓝旣长大始可分移布散引小正啓灌蓝蓼者证此月养蓝熊氏云灌谓丛生也言开辟此丛生蓝蓼分移使之稀散】毋烧灰注为伤火气也火之气于是为盛火之灭者为灰毋暴布注不以隂功干太阳之事音义【暴歩卜反大音太】门闾毋闭关市母索注顺阳敷纵不难物音义【索所白反难乃旦反又如字】疏【正义曰蔡云门谓城门闾谓二十五家为闾关市无索者关市停物之所商旅或隐藏其物以避征税是月从长之时故不搜索其物】挺重囚益其食注挺犹寛也疏【正义曰益其食与挺重囚连文郑又无注皇氏以为增益囚之饭食义当然也熊氏以为益羣臣禄食其义非也】游牝别羣注孕妊之欲止也则絷腾驹注为其壮气有余相蹄齧也音义【絷如字蔡本作执蹄大计反蹋也本或作踶音同】班马政注马政谓养马之政教也廋人职曰掌十有二闲之政教以阜马佚特教駣攻驹此之谓也音义【廋所留反駣音兆又音道字林音桃】疏【注正义曰廋人职曰掌十有二闲之政教案校人职云天子十有二闲诸侯六闲大夫四闲每闲马有二百一十六匹又阜马佚特教駣攻驹注云阜盛壮也郑司农云二岁曰驹三岁曰駣谓逸者用之不使甚劳安其血气也教駣始乘习之攻驹騬其蹄齧者】是月也日长至隂阳争死生分注争者阳方盛隂欲起也分犹半也音义【争争鬬之争注同】疏【正义曰长至者谓此月之时日长之至极大史漏刻夏至昼漏六十五刻夜漏三十五刻是日长至也死生分者分半也隂气旣起故物半死半生蔡云感阳气长者生感隂气成者死故于夏至日相与分也】君子齐戒处必掩身母躁注掩犹隐翳也躁犹动也今月令毋躁为欲静止声色毋或进注进犹御见也声谓乐也易及乐春秋说夏至人主与羣臣从八能之士作乐五日今止之非其道也音义【从子用反】疏【正义曰蔡氏云君子谓人君以下至在位士也齐戒所以敬道萌隂也处必掩身处犹居也掩隐翳也隂旣始萌故君子居处不显露恐干隂也毋躁者躁动也旣不显露又不得躁动宜静以安萌隂也郑引今月令毋躁为欲静欲静则毋躁之义止声色者歌乐华丽之事为助隂静故止之无或进者进御见也旣止声色故嫔房不得进御侍夕也亦为微隂始动不可动于隂事也蔡云方齐戒故止色内御之属勿或有所进也注正义曰案易纬通卦验云夏至人主从八能之士或调黄钟或调六律或调五音或调五声或调五行或调律歴或调隂阳或调正德所行注从八能之士谓选于天下人众之中取其习晓者而使之调黄钟者县黄钟于子其以大小之差展其声调六律者六律管阳也又有六吕为之合管有长短吹之以调乐器之声调五音者金为钟革为鼔石为磬竹为管丝为皆有声变舒疾也匏也木也土也不言调者声少变故不调调五声者宫商角徴羽声杀缓急凡黄钟六律之声五音之动与神灵之气通人君听之可以察已之得失而知羣臣贤否调五行者五行谓五英调律歴者律歴谓六茎也调隂阳者谓云门咸池调正德所行者谓之大韶大夏大濩大武此郑云五英谓颛顼乐名云六茎者帝喾乐名云从八能之士注云从就也谓人主就八能之士于习乐之处而观之作乐五日者谓日至之前豫前五日令八能之士习作其乐以迎日至乐纬协图征亦云从八能之士今月令于日至止声色与诸纬文违故云非其道必知其纬文作乐为是者以周礼大司乐冬至祭天圜丘夏至祭地方泽皆有作乐之文不得云止乐故知月令非也】薄滋味毋致和注为其气异此时伤人音义【和戸卧反】疏【注正义曰滋味和调气味殊异他时可食此时伤人】节耆欲定心气注微隂扶精不可散也音义【耆市志反】百官静事毋刑注罪罚之事不可以闻今月令刑为径以定晏隂之所成注晏安也隂称安音义【晏伊见反】疏【正义曰上从君子齐戒以下至无刑以上皆是清静止息之事以正定身中安隂之所成就谓初感安隂若不清静则微隂与人为病故须定之王肃及蔡氏皆云晏为以安定隂阳之所成非郑旨也】鹿角解蝉始鸣半夏生木堇荣注又记时候也半夏乐草木堇王蒸也音义【解户买反始市志反夏户嫁反堇音谨一名舜华蒸之承反】疏【注正义曰释草云椵木槿榇木槿郭氏云别二名可食或呼为日及亦云王蒸其花朝生暮落】是月也毋用火南方注阳气盛又用火于其方害微隂也可以居高明可以远眺望可以升山陵可以处台榭注顺阳在上也高明谓楼观也阇者谓之台有木者谓之榭音义【榭音谢观古唤反阇音都】疏【注正义曰案释宫云阇谓之台李巡云积土为之所以观望郭景纯云积土四方又云无室曰榭李廵云但有大殿无室名曰榭郭景纯云榭今之堂堭】仲夏行冬令则雹冻伤谷注子之气乘之也阳为雨隂起胁之凝为雹音义【雹歩角反冻丁贡反】道路不通暴兵来至注盗贼功劫亦雹之类疏【正义曰雹冻伤谷天灾道路不通暴兵来至人灾也】行春令则五谷晚熟注卯之气乘之也生日长百螣时起其国乃饥注螣蝗之属言百者明众类并为害音义【螣音特食苗叶虫饥居疑反又音机】疏【正义曰五谷晚熟天灾百螣时起地灾其国乃饥人灾也】行秋令则草木零落注酉之气乘之也八月宿直昴毕为天狱主杀音义【零本又作苓音同】果实早成注生日短民殃于疫注大陵之气来为害也音义【殃于良反疫音役】疏【正义曰草木零落果实早成地灾民殃于疫人灾也】
　　季夏之月日在柳昏火中旦奎中注季夏者日月防于鹑火而斗建未之辰也疏【正义曰案三统厯六月节日在柳九度昏尾七度中去日一百一十九度旦娄八度中六月中日在张三度昏箕三度中去日一百一十七度旦胃十四度中元嘉厯六月节日在井三十二度昏房四度中旦东壁八度中六月中日在柳十二度昏尾八度中旦奎十二度中】其日丙丁其帝炎帝其神祝融其虫羽其音征律中林钟其数七其味苦其臭焦其祀灶祭先肺注林钟者黄钟之所生三分去一律长六寸季夏气至则林钟之律应周语曰林钟和展百物俾莫不任肃纯恪音义【去起吕反后放此任音壬又如字恪苦各反】疏【注正义曰案律歴志黄钟长九寸三分去一下生林钟故林钟长六寸引周语以下者证林钟之义故周语云林钟和展百物俾莫不任肃纯恪案注云坤初六也林众钟聚肃速纯大恪敬言时务和审百事无有诡诈使莫不任其职事速其功而大敬其职】温风始至蟋蟀居壁鹰乃学习腐草为萤注皆记时候也鹰学习谓攫搏也夏小正曰六月鹰始摰萤飞虫萤火也音义【蟋蟀上音悉下音率腐扶矩反萤本又作荧户扄反或作腐草化为萤者非也攫俱缚反一音九碧反搏音博摰音至本亦作鸷同】疏【正义曰蟋蟀居壁者此物生在于土中至季夏羽翼稍成未能远飞但居其壁至七月则能远飞在野案尔雅释虫云蟋蟀蛬也孙炎云蜻蛚也梁国谓蛬郭景纯云今促织蔡以为蟋蟀斯螽非也鹰乃学习者于时二隂既起鹰感隂气乃有杀心学习搏击之事案郑志焦氏问云仲秋乃鸠化为鹰仲春鹰化为鸠此六月何言曰鹰学习乎张逸答曰鹰虽为鸠亦自有眞鹰可习矣腐草为萤者腐草此时得暑湿之气故为萤不云化者蔡氏云鸠化为鹰鹰还化为鸠故称化今腐草为萤萤不复为腐草故不称化注正义曰攫谓以足取物搏谓以翼击物云萤飞虫者案释虫云萤火即炤李巡云萤火夜飞腹下如火光故曰即炤】天子居明堂右个乘朱路驾赤駵载赤旂衣朱衣服赤玉食菽与鸡其器高以粗注明堂右个南堂西偏也命渔师伐蛟取鼍登龟取鼋注四者甲类秋乃坚成周礼曰秋献龟鱼又曰凡取龟用秋时是夏之秋也作月令者以为此秋据周之时也周之八月夏之六月因书于此似误也蛟言伐者以其有兵衞也龟言登者尊之也鼍鼋言取羞物贱也鼍皮又可以冒鼓今月令渔师为榜人音义【蛟音交鼍大多反又徒丹反鼋音元冒亾报反榜必孟反】疏【正义曰此命渔师及仲夏养壮佼之等皆是烦细之事或非止一月所为故不言是月也故注云四者甲类秋乃坚成明非独季夏而取注正义曰引周礼秋献龟鱼是人职文又云凡取龟用秋时是夏之秋也者是龟人职文引之者证作记之人谓此礼是周之秋八月当夏之六月故误书于此言记之者非也】命泽人纳材苇注蒲苇之属此时柔刃可取作器物也音义【苇于鬼反刃而愼反】是月也命四监大合百县之秩刍以养牺牲令民无不咸出其力注四监主山林川泽之官百县乡遂之属地有山林川泽者也秩常也百县给国养牺牲之刍多少有常民皆当出力为艾之今月令四为田音义【为艾于伪反下文为民注为求福为其同】以共皇天上帝名山大川四方之神以祠宗庙社稷之灵以为民祈福注牲以供祠神灵为民求福明使民艾刍是不虚取也皇天北辰耀魄寳冬至所祭于圜丘也上帝大微五帝音义【共音恭】疏【正义曰以四监合其秩刍以共皇天上帝其事既大又异于上故言是月自命妇官至等级之度论黼黻文章给郊庙祭祀之服事异于上帝养牺牲故言是月自树木方盛至则有天殃论禁断余事助时生养亦事异于上故言是月自土润溽暑至土疆论上暑下润粪地为宜事异于上故复言是月注正义曰案周礼有山虞泽虞林衡川衡之官秩刍出于山林川泽又季冬云乃命四监收秩薪柴薪柴亦出于山林川泽云百县乡遂之属地有山林川泽者知百县非诸侯而云乡遂之属以其取刍养牲不可大远故知是畿内乡遂仲夏云乃命百县雩祀百辟卿士者兼外内诸侯也此云乡遂之属者不兼公卿大夫之采邑秩常释诂文云今月令四为田者令田兼大合秩刍义亦通也为民求福者虽是寻常事神因事神之时为民祈福云是不虚取者若不为祈福浪使民艾刍是在上虚取民力今还祈福与民民皆防福是不虚取民力役使之也云上帝大微五帝者案周礼司服云昊天上帝郑以为昊天上帝祗是一神北极耀魄寳也知此皇天上帝不祗是耀魄寳之上帝为大微者以周礼司服云祀昊天上帝大裘而冕祀五帝亦如之既别云五帝故知昊天上帝亦唯一神此月令皇天上帝之下更无别五帝之文故分为二】是月也命妇官染采黼黻文章必以法故无或差贷注妇官染人也采五色音义【黼音甫黻音弗贷音二又他得反】疏【正义曰于此月之时命掌妇功之官谓染人也染此五色之采白与黑谓之黼黒与青谓之黻青与赤谓之文赤与白谓之章染此等之物必以旧法故事无得有参差贷变必以此月染之者以其盛暑湿染帛为宜此是秦法也若周则于夏豫浸治染纁之色至秋乃总染五色故染人云夏纁秋染夏是也盖从夏至秋皆得染物周秦各用一时也此云黼黻文章下云黑黄苍赤互相备也注正义曰案周礼妇官有典妇功典枲染人等此据染采故为染人采五色者郑注臯陶谟曰采施曰色未用谓之采已用谓之色此对文耳散则通】黑黄苍赤莫不质良毋敢诈伪注质正也良善也所用染者当得眞采正善也以给郊庙祭祀之服以为旗章以别贵贱等给之度注旗章旌旗及章识也音义【别彼列反旗音其识申志反又如字】疏【注正义曰旌旗者则周礼司常九旗是也章识者则周礼事名号故司常云官府象其事州里象其名家象其号郑注引士丧礼以缁广三寸长半幅頳末长终幅诗织文鸟章是也】是月也树木方盛乃命虞人入山行木毋有斩伐注为其未坚刃也音义【行下孟反】不可以兴土功不可以合诸侯不可以起兵动众注土将用事气欲静疏【注正义曰土虽寄王四季但南方火生中央土土生西方金金火之间位当建未之月故云土将用事气欲静也】毋举大事以摇养气注大事兴徭役以有为音义【徭役音遥】毋发令而待以妨神农之事也注发令而待谓出徭役之令以豫惊民也民惊则心动是害土神之气土神称曰神农者以其主于稼穑疏【正义曰发令者发动征召之令也而待者谓时未顺而豫动召以待后时乃使也以妨神农之事者解所以不豫发令也神农者土神也尔时土神用事若逆令召民民惊心动是妨土神之气是也注正义曰土神能吐生万物成其农事故曰神农知土主稼穑者尚书洪范云土爰稼穑孔传曰种曰稼敛曰穑蔡氏云神农则炎帝非郑义也】水潦盛昌神农将持功举大事则有天殃注言土以受天雨泽安静养物为功动之则致害也孝经说曰地顺受泽谦虚开张含泉任萌滋物归中疏【正义曰六月主未未値东井东井是水故六月而水潦盛昌也神农将持功者神农犹土神也土神本受天雨泽水潦以为生养之功此月多水故土神方得将持功也举大事则有天殃者神农方持功若人君有举大事干养气者非唯神农罪之则天亦殃罸之也犯土而天罸之者地受天泽得以含养今若干地则是干天也注正义曰解所以犯天殃之义也云动之则致灾害者若动地则致天灾害是地功由天也云孝经说曰地顺受泽谦虚开张者引孝经说证地受天泽为成己功也地体卑顺故受天之雨泽而体得谦虚开张也云含泉任萌滋物归中者亦孝经说也既谦虚开张故能含于水泉任萌一切之物并滋繁而归地中也】是月也土润溽暑注润溽谓涂湿也音义【辱如字本或作溽音同湿也】大雨时行烧薙行水利以杀草如以热汤注薙谓迫地芟草也此谓欲稼莱地先薙其草草干烧之至此月大雨流水潦畜于其中则草死不复生而地美可稼也薙氏掌杀草职曰夏日至而夷之又曰如欲其化也则以水火变之音义【薙他计反又直履反又所衔反莱音来畜勑六反复扶又反夏日人一反】疏【正义曰六月建未未値井井主水大雨时行土既润溽又大雨应时行也不云降降止是下耳欲言其流义故云行行犹通被也蔡云大雨时行行降也从土润以下皆为下句烧薙谓迫地芟除草名也周礼立其官使除田草也五月夏至芟杀暴之至六月合烧之故云烧薙也行水者其时大雨时行行于所烧田中仍壅遏蓄之以渍烧薙故云行水也利以杀草者利益也先芟后烧又蓄水渍之即草根烂死是利益于杀田中之草也如以热汤者日暴水于烂草田中水热而沫沸如热汤渍之也注正义曰引薙氏证芟草时节案薙氏云春始生而萌之夏日至而夷之秋绳而芟之冬日至而耜之杜子春云萌谓耕反其萌芽康成云萌之者以镃具斫其生者夷之以钩鎌迫地芟之也若今取茭矣含实曰绳芟其绳则实不成熟耜之以耜测涷土刬之案皇氏云夷音薙绳音孕云又曰如欲其化则以水火变之者谓先以火焚烧其草在后以水浸渍之变此塉地为肥故云水火变之先火后水而云水火者便言也】可以粪田畴可以美土疆注土润溽膏泽易行也粪美互文耳土疆强防之地音义【粪方问反疆其文反注同易以防反强其两反防呼览反】疏【正义曰于此月之中又可行以下二事也粪壅苖之根也蔡云谷田曰田麻田曰畴言烂草可以粪田使肥也可以美土疆者疆者疆防磊磈难耕之地此月亦可止水渍之乃壅粪之使田美也注正义曰土润溽则土之膏泽易行故可粪美之使肥易也蔡前云从土润以下皆为下句是与郑相合也云粪美互文耳者亦可以美田畴可以粪土疆故言互文也云土疆强防之地者强是不软防是防阚也并谓磥礰磊磈之地也草人职云彊防用蕡彊防强坚者也】季夏行春令则谷实鲜落国多风欬注辰之气乘之也未属巽辰又在巽位二气相乱为害音义【鲜音仙又仙典反欬苦代反】民乃迁徙注象风转移物也疏【正义曰谷实鲜落谓鲜少堕落由风多故也或云以夏召春气初鲜絜而逄秋气肃杀故谷鲜絜而堕落也此地灾也国多风欬此是天灾也民乃迁徙是人灾也注正义曰案易林云震主庚子午巽主辛丑未坎主戊寅申离主己卯酉艮主丙辰戌兑主丁巳亥是未属巽也】行秋令则丘隰水潦注戌之气乘之也九月宿直奎奎为沟渎沟渎与此月大雨并而高下皆水禾稼不熟注伤于水也乃多女灾注含任之类败也疏【正义曰丘隰水潦及禾稼不熟此地灾也以其水气多故也乃多女灾人灾也亦为水伤含任也】行冬令则风寒不时注丑之气乘之也鹰隼蚤鸷注得疾厉之气也音义【隼息允反蚤鸷上音早下音至亦作鸷击也】四鄙入保注象鸟雀之走窜也都邑之城曰保音义【窜七乱反】疏【正义曰以丑未属巽十二月建丑得巽之气故为风又建丑之月大寒中故多风寒此天灾也鹰隼蚤鸷季夏地气杀害之象地灾也】
　　中央土注火休而盛徳在土也音义【央于相反】疏【正义曰天四时五行同是天地所生而四时是气五行是物气是轻虚所以丽天物体质碍所以属地四时系天年有三百六十日则春夏秋冬各分居九十日五行分配四时布于三百六十日间以木配春以火配夏以金配秋以水配冬以土则每时辄寄一十八日也虽每分寄而位本未宜处于季夏之末金火之间故在此陈之也】其日戊巳注戊之言茂也已之言起也日之行四时之间从黄道月为之佐至此万物皆枝叶茂盛其含秀者抑屈而起故因以为日名焉疏【正义曰虽处于夏末而实为四行之主不可没其生用之功故因亦为日名也注正义曰案考灵耀春则星辰西游谓星辰在黄道之西游也日依常行在黄道之东至季春之月星辰入黄道复其正处日依黄道而行是春夏之间日从黄道夏则星辰北游谓星辰在黄道之北游也日依常行在黄道之南至季夏星辰入黄道复正位日依常行黄道至夏秋之间日从黄道也秋则星辰东游谓星辰在黄道东逰日依常行在黄道之西至季秋星辰入黄道还复正位日依黄道而行至秋冬之间日从黄道也冬则星辰南游谓星辰在黄道南游日依常行在黄道之北至季冬星辰入黄道还正位日依常行黄道至冬春之间日从黄道也郑注洪范云四时之间合于黄道也月之行道与日同故云月为之佐也】其帝黄帝其神后土注此黄精之君土官之神自古以来着德立功者也黄帝轩辕氏也后土亦颛顼氏之子曰犂兼为土官疏【注正义曰案昭二十九年左传云颛顼氏有子曰犂为祝融共工氏有子曰句龙为后土后土为土官知此经后土非句龙而为犂者以句龙初为后土后转为社后土官阙犂则兼之故郑注大宗伯云犂食于火土以宗伯别云社稷又云五祀句龙为社神则不得又为五祀故云犂兼也】其虫倮注象物露见不隐藏虎豹之属恒浅毛音义【倮力果反又乎瓦反见贤遍反】疏【注正义曰大戴礼及乐纬云鳞虫三百六十龙为之长羽虫三百六十鳯为之长毛虫三百六十麟为之长介虫三百六十龟为之长倮虫三百六十圣人为之长云象物露见不隐藏者以仲夏云可以居高明可以处台榭至六月土王之时物转壮大露见不隐藏也云虎豹之属恒浅毛者诸郑之所云皆据四时之物与鳞羽毛介相似者言之不取五灵之长故中央不言人西云狐貉之属东方兼言蛇北方兼言鼈是不取五灵也】其音宫注声始于宫宫数八十一属土者以其最浊君之象也季夏之气和则宫声调乐记曰宫乱则荒其君骄疏【注正义曰案律歴志五声始于宫阳数极于九九九相乘故数八十一以五声中最尊故云以其最浊君之象也】律中黄钟之宫注黄钟之宫最长也十二律转相生五声具终于六十焉季夏之气至则黄钟之宫应礼运曰五声六律十二管还相为宫疏【正义曰黄钟之宫于诸宫为长季夏土王其声最重谓土之声气应此黄钟之宫声非黄钟一声也故特云律中者黄钟之宫也黄钟候气之管本位在子此是黄钟宫声与中央土声相应但土无候气之法取黄钟宫声以应土耳非候气也故贺玚云黄钟是十一月管何缘复应此月正以土义居中故虚设律于其月实不用候气也十二律互相为宫据律主言之也崔灵恩云凡隂阳之管合有十二律律各为一调迭相为宫而生五声合而成乐黄钟宫最长为声调之始十二宫之主宫音者是五音之长故与黄钟之调宫声相应此论宫声相应非论候此月气之相应是以注云季夏气至则黄钟之宫应不直云黄钟之律应也然则直言律应不言宫者明主为所候之气应也直言律中黄钟之宫不言律应者明谓中央土声与黄钟为宫音相应非为气候也故郑引礼运云迭相为宫以证之也四时之律皆取气应而土王之律独取声应者一者欲与四行为互二者为无别候土气之管故也土无候气之管者以寄王四季之末故从四时之管而不别候也唯以四行末十八日为土之气也蔡氏及熊氏以为黄钟之宫谓黄钟少宫也半黄钟九寸之数管长四寸五分六月用为候气案六月林钟之律长六寸七月夷则长五寸三分有余何以四寸五分之律于六月候之乎又土声最浊何得以黄钟半声相应乎蔡熊之说非也注正义曰不云黄钟律最长而云黄钟之宫最长者唯黄钟宫声于诸宫最长故云之宫也云十二律转相生五声具终于六十者按黄钟之调均则黄钟为宫黄钟生林钟为徴林钟生太蔟为商太蔟生南吕为羽南吕生姑洗为角此是黄钟一调之五声凡十二律律各有五声则总有六十声故云终于六十声至礼运更具详之云季夏气至则黄钟之宫应者谓季夏土声与黄钟之宫声相应以其非实候气故不云黄钟之律应或本云律应者误也引礼运还相为宫者证所明十二律循环为宫声调则具而此经得黄钟之宫】其数五注土生数五成数十但言五者土以生为本其味甘其臭香注土之臭味也凡甘香者皆属之其祀中霤祭先心注中霤犹中室也土主中央而神在室古者复穴是以名室为霤云祀之先祭心者五藏之次心次肺至此心为尊也祀中霤之礼设主于牖下乃制心及肺肝为俎其祭肉心肺肝各一他皆如祀户之礼音义【霤力又反复方服反藏才浪反】疏【注正义曰郑意言中霤犹中室乃是开牖象中霤之取明则其地不当栋而在室之中央故防礼云浴于中霤饭于牖下明中霤不关牖下也主中央而神在室者所以必在室中祭土神之义也土五行之主故其神在室之中央也是明中霤所祭则土神也故杜注春秋云在家则祀中霤在野则为社也又郊特牲云家主中霤而国主社社神亦中霤神也云古者复穴是以名室为霤云者解所以谓室中为中霤之由也古者谓未有宫室之时也复穴者谓窟居也古者窟居随地而造若平地则不凿但累土为之谓之为复言于地上重复为之也若高地则凿为坎谓之为穴其形皆如陶灶故诗云陶复陶穴是也故毛云陶其土而复之陶其壤而穴之郑云复者复于土上凿地曰穴皆如陶然故庾蔚云复谓地上累土谓之穴则穿地也复穴皆开其上取明故雨霤之是以后因名室为中霤也云祀之先祭心者五藏之次心次肺至此心为尊也云祀中霤之礼设主于牖下者开牖象霤故设主于牖下也五祀皆先席于室之奥此不言者前祀户注已备言也此别设主当庙室牖内之下而北向也云乃制心及肺肝为俎其祭肉心肺肝各一他皆如祀户之礼者亦祭竞彻之更陈鼎俎迎尸如祭户也】天子居大庙大室乘大路驾黄駵载黄旂衣黄衣服黄玉食稷与牛其器圜以闳注大庙大室中央室也大路殷路也车如殷路之制而饰之以黄稷五谷之长牛土畜也器圜者象土周布于四时闳读如纮纮谓中寛象土含物音义【圜音于权反闳音宏长竹丈反畜呼又反下金畜同】疏【注正义曰案考工记云周人明堂东西九筵南北七筵凡室二筵则五室并皆二筵无大小也今中央室称太室者以中央是土室土为五行之主尊之故称大以夏之世室则四旁之室皆南北三歩东西三歩三尺中央土室南北四歩东西四歩四尺则周之明堂亦应土室在中央大于四角之室也但文不具耳云大路殷路者明堂位文也形制似殷之路者但服色尚黄饰之黄耳四时用鸾路此用大路者以土五行之主故取尊大之名乘殷之大路又尚质之义春有青苍两色夏有朱赤二色此及秋唯有黄白不更加他色者黄与白更无余色相渉故不言之耳牛土畜者案易干为马坤为牛又五行传云思之不睿则有牛祸是牛属土也云器圜者象土周布于四时者方则有所不足圜则无所不覆故云象土周布于四时云闳读如纮纮谓中寛者祭义云天子冕而朱纮故读从此纮谓组上属于冕屈从頥下度而还上属于冕以中央寛缓象土之含物也故云中寛象土含物也】
　　孟秋之月日在翼昏建星中旦毕中注孟秋者日月防于鹑尾而斗建申之辰也疏【正义曰案三统厯七月节日在张十八度昏斗四度中去日一百一十四度旦毕八度中七月中日在翼十五度昏斗十六度中去日一百一十一度旦井初度中元嘉厯七月节日在张五度昏箕二度中旦胃二度中七月中日在翼十度昏斗三度中旦昴七度中】其日庚辛注庚之言更也辛之言新也日之行秋西从白道成熟万物月为之佐万物皆肃然改更秀实新成又因以为日名焉其帝少皥其神蓐收注此白精之君金官之臣自古以来着德立功者也少皥金天氏蓐收少皥氏之子曰该为金官音义【少诗召反注下放此少皥黄帝之子蓐音辱】疏【注正义曰案此秋云其帝少皥在西方金位左传昭元年云昔金天氏有裔子曰昩为冥师生允格台骀称金天氏与少皥金位相当故少昊则金天氏也又帝王世纪少皥帝号曰金天氏云少皥氏之子曰该为金官者案左传昭二十九年蔡墨云少昊氏之子该又云该为蓐收是为金神佐少皥于秋蓐收者言秋时万物摧蓐而收敛】其虫毛注象物应凉气而备寒狐貉之属生旃毛出音义【应应对之应貉户各反依字作貊旃之然反】其音商注三分征益一以生商商数七十二属金者以其浊次宫臣之象也秋气和则商声调乐记曰商乱则陂其官坏音义【陂彼义反】疏【注正义曰案律歴志云征数五十四三分之则一分有十八今于征数五十有四更加十八是商数七十二也凡五声浊者尊清者卑商音之浊次于宫宫既为君商则为臣故云以其浊次宫臣之象也引乐记云者证商为臣之义云商乱则陂者谓商声足以感动人心令情性倾陂情既不正是以官司败坏也】律中夷则注孟秋气至则夷则之律应夷则者大吕之所生也三分去一律长五寸七百二十九分寸之四百五十一周语曰夷则所以咏歌九则平民无贰疏【注正义曰大吕长八寸二百四十三分寸之一百四三分去一下生夷则故夷则律长五寸七百二十九分寸之四百五十一也六寸去二寸余有四寸在又大吕一寸为二百四十三分今毎寸更三分之则一寸为七百二十九分两个整寸总有一千四百五十八分其大吕二百四十三分寸之一百四毎又三分之此一百四为三百一十二分益前一千四百五十八则总为一千七百七十分下生三分去一分作三分则每一分得五百九十去其一分五百九十余有一千一百八十在是其积分以七百二十九分为一寸益前四为五寸余有四百五十一分在故云夷则律长五寸七百二十九分寸之四百五十一也引周语以下者证夷则之义案周语注云干九五用事夷平则法也言法度平故可咏歌九功之法平民使不贷也】其数九注金生数四成数九但言九者亦举其成数其味辛其臭腥注金之臭味也凡辛腥者皆属焉其祀门祭先肝注秋隂气出祀之于门外隂也祀之先祭肝者秋为隂中于藏値肝肝为尊也祀门之礼北面设主于门左枢乃制肝及肺心为俎奠于主南又设盛于俎东其他皆如祭灶之礼疏【注正义曰云祀之先祭肝者秋为隂中于藏値肝者以隂气始于五月终于十月其七月八月为隂之中故云秋为隂中其阳气始于十一月终于四月正月二月为阳中故正月云春为阳中然隂中之时兼有阳阳中之时兼有隂亦是隂阳之中也今五藏肺最在前心次之肝次之脾次之肾为后肝在心肺之下脾肾之上故云于藏値肝然脾在肺心肝之下肾之上则是上有肺心肝下唯有肾不当其中而云春为阳中于藏値脾者但五行相次水则次木故春继于冬肾后则次脾其火后则次土土后乃次金故秋不得继夏由隔于土由此脾不得继肺隔于心也为此肝之上有肺有心脾之下唯有肾俱得为藏之中也云北面设主于门左枢者谓庙门外左枢北面以在门外故主得南向而北面设之云乃制肝及肺心为俎奠于主南设盛于俎东者皆约中霤礼文也其他皆如祭灶之礼也谓祭心肺肝各一及祭醴三并设席于奥迎尸之属也】凉风至白露降寒蝉鸣鹰乃祭鸟用始行戮注皆记时候也寒蝉寒蜩谓蜺也鹰祭鸟者将食之示有先也既祭之后不必尽食若人君行刑戮之而已音义【戮音六蜩大雕反蜺五兮反寒螀】疏【注正义曰案释虫云蜺寒蜩郭景纯云寒螀也似蝉而小青赤云鹰祭鸟者将食之示有先者谓鹰欲食鸟之时先杀鸟而不食与人之祭食相似犹若供祀先神不敢即食故云示有先也云既祭之后不必尽食若人君行刑戮之而已者以经用始行戮不据事以经唯记时候谓鹰祭鸟之后杀鸟不必尽食犹若人君行刑但戮之而已以人君行戮明鹰之杀言鹰于此时始行戮鸟之事】天子居总章左个乘戎路驾白骆载白旂衣白衣服白玉食麻与犬其器廉以深注总章左个大寝西堂南偏戎路兵车也制如周革路而饰之以白白马黑鬛曰骆麻实有文理属金犬金畜也器廉以深象金伤害物入藏音义【总子孔反骆音洛鬛音猎本亦作髦音毛又一本作旄毛也】是月也以立秋先立秋三日大史谒之天子曰某日立秋盛徳在金注谒告音义【先悉荐反】天子乃齐立秋之日天子亲帅三公九卿诸侯大夫以迎秋于西郊还反赏军帅武人于朝注迎秋者祭白帝白招拒于西郊之兆也军帅诸将也武人谓环人之属有勇力者音义【帅于类反下同本或作师注放此朝直遥反拒音矩将子匠反下同】天子乃命将帅选士厉兵简练桀俊专任有功以征不义注征之言正也伐也诘诛暴慢以明好恶顺彼远方注诘谓问其罪穷治之也顺犹服也音义【诘去吉反好恶并如字上呼报反下乌路反】是月也命有司修法制缮囹圄具桎梏禁止奸愼罪邪务搏执注顺秋气政尚严音义【缮市战反邪似嗟反搏音博】命理瞻伤察创视折注理治狱官也有虞氏曰士夏曰大理周曰大司寇创之浅者曰伤音义【创初良反注同】审断决狱讼必端平注端犹正也音义【审防决丁乱反下同蔡徒管反一读絶句决字下属】戮有罪严断刑天地始肃不可以赢注肃严急之言也赢犹解也音义【赢音盈注同解古卖反】是月也农乃登谷天子尝新先荐寝庙注黍稷之属于是始熟疏【正义曰案仲秋云以犬尝麻今不云牲者皇氏云不云牲记文略也】命百官始收敛注顺秋气收敛物完隄坊谨壅塞以备水潦注备者备八月也八月宿直毕毕好雨音义【完胡官反隄本又作堤丁兮反坊本又作防音房壅于勇反好呼报反】修宫室坏墙垣补城郭注象秋收敛物当藏也音义【坏歩回反垣音袁】是月也毋以封诸侯立大官毋以割地行大使出大币注古者于尝出田邑此其尝并秋而禁封诸侯割地失其义音义【使色吏反】疏【注正义曰案祭统古者于尝也出田邑尝谓秋祭于此尝祭之时王者割出田邑以与诸侯今正是尝祭之月而禁封诸侯及割地之事故云失其义也郑唯偏云不封诸侯及割地失其义则毋立大官毋行大使毋出大币为得礼以其收敛之月故也】孟秋行冬令则隂气大胜注亥之气乘之也介虫败谷注介甲也甲虫属冬败谷者稻蟹之属音义【介音界注同蟹胡买反】戎兵乃来注十月宿直营室营室之气为害也营室主武事疏【正义曰隂气大胜天灾介虫败谷地灾戎兵乃来人灾也注正义曰案越语云越伐呉王使王孙雄请成于越越王欲许之范蠡不许王孙雄谓范蠡曰先人有言曰无助天为虐助天为虐者不祥今吴稻蟹无遗种子将助天为虐乎注稻蟹谓蟹食稻也案元命包云营室星十六度主军之粮是主武事也】行春令则其国乃旱注寅之气乘之也云雨以风除也阳气复还五谷无实注阳气能生而不能成音义【复还扶又反下音环又音旋】疏【正义曰其国乃旱阳气复还天灾也五谷无实地灾也】行夏令则国多火灾注已之气乘之也寒热不节民多疟疾注疟疾寒热所为者今月令疟疾为厉疫音义【疟鱼略反】疏【正义曰国多火灾寒热不节天灾也民多疟疾人灾也】
　　仲秋之月日在角昏牵牛中旦觜觽中注仲秋者日月防于寿星而斗建酉之辰也音义【觜子斯反又子髓反觽户圭反又户规反】疏【正义曰三统厯八月节日在轸十二度昏斗二十六度中去日一百六度旦井二度中八月中日在角十度昏女三度中去日一百六度旦井二十一度中案元嘉厯八月节日在翼十七度昏斗十四度中旦毕十六度中八月中日在轸十五度昏斗二十四度中旦井九度中】其日庚辛其帝少皥其神蓐收其虫毛其音商律中南吕其数九其味辛其臭腥其祀门祭先肝注南吕者大蔟之所生三分去一律长五寸三分寸之一仲秋气至则南吕之律应周语曰南吕者赞阳秀物疏【注正义曰大蔟长八寸三分去一下生南吕三寸去一寸六寸去二寸得四寸又有整二寸在分一寸作三分二寸为六分更三分去一余有四分在以三分为一寸益前四寸为五寸仍有一分在故云南吕律长五寸三分寸之一也引周语曰以下者证南吕之义案周语注坤六二也南任也隂任阳事助成万物赞佐也隂佐阳秀成物也】盲风至鸿鴈来鸟归羣鸟养羞注皆记时候也盲风疾风也鸟燕也归谓去蛰也凡鸟随隂阳者不以中国为居羞谓所食也夏小正曰九月丹鸟羞白鸟说曰丹鸟也者谓丹良也白鸟也者谓闽蚋也其谓之鸟者重其养者也有翼为鸟养也者不尽食也二者文异羣鸟丹良未闻孰是音义【盲亡庚反闽音文依字作蟁又作蚊蚋人锐反又如悦反养余亮反下同】疏【注正义曰盲风疾风者皇氏曰秦人谓疾风为盲风鸟燕者释鸟文鸟归为仲秋之候鸟至不为仲春之候由别与郊禖为候或可仲春时候非一故记时候之中不载鸟云凡鸟随隂阳者不以中国为居者凡鸟鸿鴈之属也故季秋云鸿鴈来宾言来宾是不以中国为居皇氏之说即兼云鸟以其称归故也然鸟之蛰不远在四夷而亦不以中国为居者他物之蛰近在本处今鸟之蛰虽不远在四夷必于幽僻之处非中国之所常见故云不以中国为居也云羞谓所食者案夏小正云羞者进也若食之珍羞相似故云羞谓所食者也云夏小正曰九月丹鸟羞白鸟者今案大戴礼八月丹鸟羞白鸟今云九月者郑所见本异也丹鸟以白鸟为珍羞故云丹鸟羞白鸟云说曰丹鸟也者以下至不尽食皆小正文白鸟也者谓闽蚋也其谓之鸟者重其所养者丹良是虫乃谓之鸟是重其所养之物不尽食之虽虫而谓鸟也但未知丹良竟是何物皇氏以为丹良是荧火今案尔雅释虫郭氏等诸释皆不云荧火是丹良未闻皇氏何所依据云二者文异羣鸟丹良未闻孰是者月令云羣鸟养羞夏小正云丹鸟羞白鸟是二者文异月令云羣鸟夏小正说者云丹良故云羣鸟丹良未闻孰是】天子居总章大庙乘戎路驾白骆载白旂衣白衣服白玉食麻与犬其器廉以深注总章大庙西堂当大室也是月也养衰老授几杖行糜粥饮食注助老气也行犹赐也音义【糜亡皮反粥之六反字林羊六反】乃命司服具饬衣裳文绣有恒制有小大度有长短注此谓祭服也文谓画也祭服之制画衣而绣裳音义【饬丑力反后放此】衣服有量必循其故注此谓朝燕及他服凡此为寒益至也诗云七月流火九月授衣于是作之可也音义【量音亮下度量同朝直遥反为于伪反下为民同】冠带有常注因制衣服而作之也乃命有司申严百刑斩杀必当毋或枉桡枉桡不当反受其殃注申重也当谓値其罪音义【当丁浪反下不当及注同枉纡往反桡女教反又乃绞反字林作挠非重直用反】疏【正义曰此论养老及制衣服之事皆此月所为故言是月所命有司斩杀必当虽异衣服养老但此事起孟秋此月申严而已故附于养老衣服之下不更别言是月也自乃命宰祝至先荐寝庙论循行牺牲享祭上帝并难以达秋气犬以尝麻总是祠祀之事事异于上故言是月自可以筑城郭至行罪无疑论筑造城邑收敛积聚劝种通论为农为民亦事异于上故云是月自日夜分至角斗甬论日夜旣等齐平度量又事异于前故言是月自易关市至慎因其类论秋物新成使民财丰备无逆于天有顺于时是事异于前故言是月衣服有量必循其故者此朝燕等之衣服小大长短及制度采色皆有度量必因循故法也不得别更改造此云循其故上云文绣有恒恒则故也但上是祭服委曲言之注正义曰此云文绣又下文别云衣服有量故郑知此经谓祭服也经云具饬衣裳饬谓正也言备具正理衣裳云文谓画也者以经文与绣相对祭服裳绣而衣画故以文为画也云祭服之制画衣而绣裳者案尚书咎繇谟云予欲观古人之象日月星辰山龙华虫作防是衣画也宗彝藻火粉米黼黻絺绣是裳绣也画色轻故在衣以法天绣色重故在裳以法地也此谓朝燕及他服者上是祭服故知此是朝燕也及他服者谓战伐田猎等之服引诗七月流火者证寒之益至故作衣服此诗是豳风周公所作周公因管蔡流言遂陈先公居豳施化之事言七月之时火星西流九月之时当授民以衣服申重也释诂文云当谓値其罪者言断决罪人之时必须当値所犯之罪经云枉桡不当枉谓违法曲断桡谓有理不申应重乃轻应轻更重是其不当也】是月也乃命宰祝循行牺牲视全具案刍豢瞻肥瘠察物色必比类量大小视长短皆中度五者备当上帝其飨注于鸟兽肥充之时宜省羣牲也宰祝大宰大祝主祭祀之官也养牛羊曰刍犬豕曰豢五者谓所视也所案也所瞻也所察也所量也此皆得其正则上帝飨之上帝飨之而无神不飨也音义【行下孟反刍初俱反草也豢音患养也以所食得名瞻音占瘠在亦反中行仲反】疏【正义曰此月鸟兽肥充因宜省视故命之循行牺牲以下之事也视全具者亦宰祝所视也下皆然王肃云纯色曰牺体完曰全案刍豢者食草曰刍食谷曰豢皆案行之也瞻肥瘠者瞻亦视也肥充也瘠瘦也察物色者物色骍黝之别也周礼阳祀用骍隂祀用黝望祀各以其方之色也必比类者己行故事曰比品物相随曰类五方本异其色是比也大皥配东亦用青是其类也量小大者大谓牛羊豕成牲者小谓羔豚之属也视长短者谓天地之牛角茧栗宗庙之牛角握之属也五者备当上帝其飨者上帝天也若事事当法则天神飨之也注正义曰案周礼大宰职祀五帝则掌百官之誓戒及执事眂涤濯及纳亨赞王牲事故郑知此视牲由太宰云养牛羊曰刍犬豕曰豢者案充人云祀五帝系于牢刍之三月是牛羊曰刍案乐记云豢豕为酒周礼稿人云掌豢祭祀之犬是犬豕曰豢】天子乃难以达秋气注此难难阳气也阳暑至此不衰害亦将及人所以及人者阳气左行此月宿直昴毕昴毕亦得大陵积尸之气气佚则厉鬼亦随而出行于是亦命方相氏帅百而难之王居眀堂礼曰仲秋九门磔攘以发陈气御止疾疫音义【难乃多反注同】疏【注正义曰季冬及季春难皆难隂气也恐此亦难隂气故云难阳气言阳气至此不衰害亦将及人也秋凉之后阳气应退至此不退是凉反热故害及于人云亦将及人者亦谓对季春言季春之时隂气右行日在昴毕之间得大陵积尸之气故为灾今此月阳气左行至于昴毕亦得大陵积尸之气故云亦将及人云阳气左行此月宿直昴毕者以天左旋星辰与斗建循天而行此月斗建在酉酉是昴毕本位故云宿値昴毕也其八月合昏之时斗柄建指昴毕本位其昴毕之星于时在寅云气佚则厉鬼随而出行者大陵既为积尸秋时又得阳气增益疾病应气相感故厉鬼随而出行云亦命方相氏者亦谓对季冬以周礼季冬命方相氏故云亦也引王居明堂礼者证仲秋难义云以发陈气者谓秋时凉气新至发去阳之陈气防御禁止疾疫之事也既引明堂礼仲秋九门磔攘则此亦磔攘也但文不备耳季冬云大难明九门磔攘季冬称大则贵贱皆为也季春云国难熊氏云唯天子诸侯有国为难此云天子乃难唯天子得难以其难阳气阳是君象则诸侯以下不得难阳气也案隂气阳气至大陵俱致积尸疫气案十一月阳气至于危虚而不难十一月隂气至于虚危而为难者以十一月阳气初起未能与隂相竞故无疾疫可难六月宿直柳鬼隂气至微隂始动未能与阳相竞故无疾害可难也季冬亦阳初起而为难者以隂气在虚危又是一岁之终总除疫气故为难也其磔攘之牲案小司徒职云小祭祀奉牛牲又牧人云凡毁事用駹可也是则用牛也羊人云凡沈辜侯禳共其羊牲犬人云凡几珥沈辜用駹可也鸡人云面禳共其鸡牲则用羊用犬用鸡也盖大难用牛其余杂攘大者用羊用犬小者用难此皆熊氏之说也】以犬尝麻先荐寝庙注麻始熟也是月也可以筑城郭建都邑穿窦窖修囷仓注为民将入物当藏也穿窦窖者入地隋曰窦方曰窖王居明堂礼曰仲秋农隙民毕入于室曰时杀将至毋罹其灾音义【窦音豆窖古孝反囷邱伦反惰他果反谓狭而长】疏【注正义曰隋者似方非方似圆非圆以其名窦与窖相似故云隋曰窦谓方曰窖者窦既为隋圆故以窖为方也引王居明堂礼证此月筑城郭建都邑之意云杀气将至无罹其灾者言当仲秋之时戒勑于民曰此时杀害气将欲出民当入室毋处田野罹被其灾案豳诗十月之后云嗟我妇子曰为改岁入此室处此仲秋已入室者但仲秋之时耘锄既了乘时入室以避隂灾未尽成熟须出野收敛至十月之后又入室避寒所以不同】乃命有司趣民收敛务畜菜多积聚注始为御冬之备音义【趣七住反本又作趋又七绿反务畜丑六反】乃劝种麦毋或失时其有失时行罪无疑注麦者接絶续乏之谷尤重之疏【注正义曰前年秋谷至夏絶尽后年秋谷夏时未登是其絶也夏时人民粮食阙短是其乏也麦乃夏时而熟是接其絶续其乏也尤重之者以黍稷百谷不云劝种于麦独劝之是尤重故也蔡氏云阳气初胎于酉故八月荠麦应时而生也】是月也日夜分雷始收声蛰虫坏户杀气浸盛阳气日衰水始涸注又记时候也雷始收声在地中动内物也坏益也蛰虫益户谓稍小之也涸竭也此甫八月中雨气未止而云水竭非也周语曰辰角见而雨毕天根见而水涸又曰雨毕而除道水涸而成梁辰角见九月本也天根见九月末也王居明堂礼曰季秋除道致梁以利农也音义【坏音陪浸子鸩反涸户各反见贤遍反下同】疏【注正义曰知动内物者以雷是阳气主于动不惟地中潜伏而已至十一月一阳初生震下坤上复卦用事震为动坤为地是动于地下是从此月为始故云动内物也云蛰虫益户稍小之者户谓穴也以土增益穴之四畔使通明处稍小所以然者以隂气将至此以坏之稍小以时气尚温犹须出入故十月寒甚乃闭之也云此甫八月中雨气未止而云水竭非也者甫始也以雨毕在九月之初今此始八月之中对九月为始八月宿直昴毕毕星主雨故云雨气未止今言水竭非也引周语以下者证九月水始涸不得在八月也云辰角见而雨毕注云辰角大辰苍龙之角角星名见者朝见东方杀气日盛雨气尽也云天根见而水涸者注云天根亢氐之间谓寒露雨毕之后五日天根朝见水潦尽竭又云雨毕而除道水涸而成梁者以国语上文既云水涸下又云水毕除道故云又曰所以除道治梁者国语注治道所以便行旅通也成梁所以使民不渉皆国语文云辰角见九月本天根见九月末此郑之言也九月本谓九月之初也案律歴志角十二度亢九度天根在亢之后辰角与天根相去二十一度余日校一度则九月本与九月末相去二十一日有余也而韦昭注国语辰角见雨毕之后五日天根见不同者盖辰角见后雨以渐而毕毕后五日始天根见中间亦校二十余日也非谓辰角见后五日则天根见也国语皆谓朝见以今管歴验之亦然而皇氏云九月之时辰角天根昏见东方未闻也不知何意如此之说此周语所云单襄公聘宋假道于陈见灵公与孔寕仪行父如夏云单襄公归告周定王之辞也郑又引王居明堂礼以下者证雨毕水涸在季秋也云除道致梁以利农者农既收则当运辇故法地治道水上为梁便利民之转运故云以利农也】日夜分则同度量平权衡正钧石角斗甬是月也易关市来商旅纳货贿以便民事四方来集远乡皆至则财不匮上无乏用百事乃遂注易关市谓轻其税使民利之商旅贾客也匮亦乏也遂犹成也音义【易以豉反注同便婢面反匮其位反注同贾音古又古雅反】凡举大事毋逆大数必顺其时愼因其类注事谓兴土功合诸侯举兵众也季夏禁之孟秋始征伐此月筑城郭季秋教田猎是以于中为之戒焉疏【正义曰关市之处轻其赋税不为节碍是易关市也关市既易则商旅自来是来商旅也商旅既来则货贿自入是纳货贿也以此之故便利民人之事四方总来聚集远乡于是皆至货贿既多则库财不匮所须皆供故国无乏用上下丰足故百事乃遂遂成也百事皆成于此之时兴举其事无逆天之大数必须顺其隂阳之时谨愼因其事类不可烦乱妄为注正义曰以此月云筑城郭故云事谓兴土功孟秋云始征伐季秋云教田猎故云合诸侯举兵众也但此月上有孟秋始征伐下以季秋教田猎故云是以于中为之戒焉】仲秋行春令则秋雨不降注卯之气乘之也卯宿直房心心为大火也草木生荣注应阳动也音义【应应对之应】国乃有恐注以火讹相惊音义【恐邱勇反】疏【正义曰秋雨不降天灾草木生荣地灾国乃有恐人灾注正义曰宿直房心心为大火郑云此者解仲秋行春令时雨不降之意仲秋是应雨之时今行春之令位当卯致大火之气火是积阳故时雨不降以火讹相惊者以仲秋致仲春火气故有火但仲秋为金仲春为木金能尅木又仲秋雨水水又尅火火竟不能为害但以讹伪言语相惊故云以火讹相惊】行夏令则其国乃旱蛰虫不藏五谷复生注午之气乘之也音义【复扶又反】疏【正义曰其国乃旱天灾也蛰虫不藏五谷复生地灾也】行冬令则风灾数起注子之气乘之也北风杀物音义【数所角反】收雷先行注先犹蚤也冬主闭藏草木蚤死注寒气盛也疏【正义曰风灾数起收雷先行天灾草木蚤死地灾也】


　　礼记注疏卷十六
  </div>
  <div class="pagination">
   <a href="礼记注疏_page10.html">
    上一页
   </a>
   <span>
    ...
   </span>
   <a href="礼记注疏_page6.html">
    6
   </a>
   <a href="礼记注疏_page7.html">
    7
   </a>
   <a href="礼记注疏_page8.html">
    8
   </a>
   <a href="礼记注疏_page9.html">
    9
   </a>
   <a href="礼记注疏_page10.html">
    10
   </a>
   <span class="current-page">
    11
   </span>
   <a href="礼记注疏_page12.html">
    12
   </a>
   <a href="礼记注疏_page13.html">
    13
   </a>
   <a href="礼记注疏_page14.html">
    14
   </a>
   <a href="礼记注疏_page15.html">
    15
   </a>
   <a href="礼记注疏_page16.html">
    16
   </a>
   <span>
    ...
   </span>
   <a href="礼记注疏_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
