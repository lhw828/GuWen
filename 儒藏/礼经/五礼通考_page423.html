<!DOCTYPE html>
<html>
<head>
    <meta charset="UTF-8">
    <title>五礼通考 - 第 423 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 423 页/共 431 页</h1>
    <div class="content">　　钦定义疏左传鲁昭公居丧比塟三易衰衰衽如故衰其谓此衽与以布麤疏此衽又斜裁之而不缉尤易敝也　士丧礼掘肂见衽丧大记君三衽三束大夫士二衽二束注云衽小要也又深衣注云凡衽者或杀而下或杀而上是以小要取名焉衽属衣则垂而放之属裳则缝之以合前后葢棺上合缝之木亦名为衽所谓小要也小要之形上下广而中狭上半则杀而下下半则杀而上其杀而上者似深衣之裳之衽也其杀而下者则似此掩裳际之衽也若无掩裳际之衽则棺衽无従而取诸矣后世礼服两腋下各有一片上阔下狭者其此衽之遗制与
　　袂属幅【注属犹连也连幅谓不削　疏属幅者谓整幅二尺二寸凡用布为衣物皆去边幅一寸为缝杀今此属连其幅则不削去其边幅取整幅为袂必不削幅者欲取与下文衣二尺二寸同纵横皆二尺二寸正方者也故深衣云袂中可以运肘二尺二寸亦足以运肘也】
　　【敖氏继公曰袂属幅而不削是缭合之也古者衣袂皆属幅乃着之者嫌凶服之制或异于吉也此袂之长短葢如深衣之袂亦反屈之及肘】
　　【郝氏敬曰袂袖也全幅不杀取其方】
　　衣二尺有二寸【注此谓袂中也言衣者明与身参齐二尺二寸其袖足以容中人之肱也衣自领至要二尺二寸倍之四尺四寸加阔中八寸而又倍之凡衣用布一丈四寸　疏云此谓袂中也者上云袂据从身向袪而言此衣据从上向掖下而言袂连衣为之衣即身也两旁袂与中央身总三事下与畔皆等变袂言衣欲见袂与衣齐三也云衣自领已下云云者郑欲计衣之用布多少之数自领至要皆二尺二寸者衣身有前后今且据一相而言故云衣二尺二寸倍之为四尺四寸总前后计之也云加阔中八寸者阔中谓阙去中央安项处当缝两相总阔去八寸若去一相正去四寸若前后据长而言则一相各长八寸通前两身四尺四寸总五尺二寸也云而又倍之者更以一相五尺二寸并计之故云又倍之云凡衣用布一丈四寸者此惟计身不计袂与袪及负衽之等者彼当丈尺寸自见又有不全幅者故皆不言也】
　　【盛氏世佐曰衣袂之身也以其着于臂故亦谓之衣与上所云衣带下尺者异矣袂以全幅布连属为之两相各尺一寸其广已明此则言其从掖下向袪长短之度也必二尺二寸者取其广袤等也】
　　袪尺二寸【注袪袖口也尺二寸足以容中人之并两手也吉时拱尚左手丧时拱尚右手　疏云袪袖口也者则袂未接袪者也尺二寸者据复摄而言围之则二尺四寸与深衣之袪同不言縁之深浅尺寸者縁口深浅亦与深衣同寸半可知故畧不言也】
　　【黄氏榦曰案衰服衣衽袂袪带下自斩至缌皆同唯衰负版左右辟领据仪礼疏云衰者孝子有哀摧之志负者负其悲哀适者指适縁于父母不念余事若然则此四者唯子为父母用之旁亲皆不用欤杨氏复曰案记云衣二尺有二寸葢指衣身自领至要之长而言之也用布八尺八寸中防以分左右为四尺四寸者二又取四尺四寸者二中折以分前后为二尺二寸者四此即寻常度衣身之常法也合二尺二寸者四叠为四重从一角当领处四寸下取方裁入四寸乃记所谓适博四寸注疏所为辟领四寸是也案郑注云适辟领也则两物即一物也今记曰适注疏又曰辟领何为而异其名也辟犹摄也以衣当领裁入四寸处反摄向外加两肩上故曰辟领即疏所谓两相向外各四寸是也左右有辟领以明孝子哀戚无所不在故曰适既辟领四寸加两肩上以为左右适故后之左右各有四寸虚处当脊而相并谓之阔中前之左右各有四寸虚处近胸而相对亦谓之阔中乃注所谓阔中八寸是也此则衣身所用布之数与裁之之法也注又云加辟领八寸而又倍之者谓别用布一尺六寸以塞前后之阔巾也布一条纵长一尺六寸横阔八寸又纵折而中分之其下一半裁防左右两端各四寸除去不用只留中间八寸以加后之阔中元裁辟领各四寸处而塞其缺此所谓加辟领八寸是也其上一半全一尺六寸不裁以布之中间从项上分左右对折向前垂下以加于前之阔巾与元裁防处相接以为左右领也夫下一半加于后之阔中者用布八寸而上一半从项而下以加前之阔中者又倍之而为一尺六寸焉此所谓而又倍之者是也此则衣领所用之布与裁之之法也古者衣服吉凶异制故衰服领与吉服领不同而其制如此也注又云凡用布一丈四寸者衣身八尺八寸衣领一尺六寸合为一丈四寸也然此即衣身与衣领之数若负衰带下及两衽又在此数之外矣但领必冇祫此布何从出乎曰衣领用布阔八寸而长一尺六寸古者布幅阔二尺二寸除衣领用布阔八寸之外更余阔一尺四寸而长一尺六寸可以分作三条施于祫而适足无余欠也云袂二尺二寸而袪乃尺二寸者缝合其下一尺又留上一尺二寸以为袖口也云衣带下尺者衣身二尺二寸仅至腰而止无以掩裳上际故于衣带之下用纵布一尺上属于衣横绕于腰则以腰之阔狭为准所以掩裳上际而后缀两衽于其旁也又曰衰裳之制五服皆同以升数多少为重轻父母重故升数少上杀下杀旁杀轻故升数多注云前有衰后有负板左右有辟领孝子哀戚之心无所不在惟子为父母用之此外皆不用】
　　【敖氏继公曰此袂广二尺二寸而袪尺二寸亦谓圜杀一尺如深衣之袪也此衣与袪衽带下之度吉服亦然特于此见之耳】
　　【汪氏琬曰或问衰衣之有衰负板辟领也果独为父母用之与曰否经传无明文郑之注贾公彦之疏亦然如曽孙为曽祖父母也适孙祖在为祖母也为人后者为本生父母也是皆难以旁亲例者也其遂可不用衰负板辟领与家礼之与仪礼图说葢各明注疏而犹各有所未尽也吾故谓衰齐必当有二式】
　　【盛氏世佐曰袪接于衣之末者也尺二寸言其广也不言其长短之度者以祛衣既有定制则此接于衣者必须视肘而为之伸缩亦不可预定也】
　　田案以上记衰裳之制
　　衰三升三升有半其冠六升以其冠为受受冠七升【注衰斩衰也或曰三升半者义服也其冠六升齐衰之下也斩衰正服变而受之此服也三升三升半其受冠皆同以服至尊宜少差也　疏自此至篇末皆论衰冠升数之多少也云衰三升三升有半其冠六升衰异冠同者以其三升半为缕如三升半成布还三升故其冠同六升也以其冠为受者据至虞变麻服葛时更以初死之冠六升布为衰更以七升布为冠以其塟后哀杀衰冠亦随而变轻故也斩章有正义子为父父为长子妻为夫之等是正斩诸侯为天子臣为君之等是义斩此三升半是实义服但无正文故引或人所解为证也云六升齐衰之下也者齐服之降服四升正服五升义服六升以其六升是义服故云下也父与君尊等恩情则别故恩深者三升恩浅者三升半成布还三升故云少差也】
　　【司马氏光曰古者既塟练祥禫皆有受服变而从轻今世俗无受服自成服至大祥其衰无变故于既塟别为家居之服是亦受服之意也】
　　语类或问今之墨衰可便于出入而不合于礼经如何曰若能不出则不服之亦好但要出外治事则只得服之丧服四制说百官备百物具不言而事行者扶而起言而后事行者杖而起身自执事而后行者面垢而已葢唯天子诸侯始得全伸其礼庶人皆是自执事不得伸其礼
　　【黄氏榦曰案练再受服经传虽无明文谓既练而服功衰则记礼者屡言之服问曰三年之丧既练矣期之丧既塟矣则服其功衰杂记曰三年之丧虽功衰不吊又曰有父母之丧尚功衰而祔兄弟之殇则练冠是也案大功之布有三等七升八升九升而降服七升为最重斩衰既练而服功衰是受以大功七升布为衰裳也故丧服斩章贾氏疏云斩衰初服粗至塟后练后大祥后渐细加饰斩衰裳三升冠六升既塟后以其冠为受衰裳六升冠七升小祥又以其冠为受衰裳七升冠八升女子子嫁反在父之室疏云至小祥受衰七升总八升又案间传小祥练冠孔氏疏云至小祥以卒哭后冠受其衰而以练易其冠而横渠张子之説又曰练衣必煅炼大功之布以为衣故言功衰功衰土之衣也以其着衰于上故通谓之功衰必着受服之上称受者以此得名受葢以受始丧斩疏之衰而着之变服其意以丧久变轻不欲摧割之心亟忘于内也据横渠此説谓受以大功之衰则与传记注疏之説同谓煆炼大功之布以为上之衣则非特练中衣亦练功衰也又取成服之初衰长六寸博四寸缝于当心者着之于功衰之上是功衰虽渐轻而长六寸博四寸之衰犹在不欲哀心之遽忘也此説则与先儒异今并存之当考敖氏继公曰以其冠为受谓受衰之布与冠布同也此言衰布有二其冠以下惟见其一则是斩衰正义之服冠与受布皆同但初死之衰差异耳】
　　【汪氏琬曰古人之丧服也至纎至悉而于三年之丧尤加慎焉是故三日而成服三月而塟则有受衰服葛绖至于小祥则除首绖服练冠练衣黄里縓縁绳屦无絇至于大祥则除衰服防杖服缟冠素纰麻衣白屦无絇葢孝子之哀以次而衰则其服亦以次而变有子既祥而丝屦组缨则记者讥之以为蚤也唐开元礼练缟皆如仪而受衰废矣明集礼仿家礼行之益不能尽合乎古而小祥祭前一日陈练服大祥陈禫服犹有礼之遗意焉】
　　齐衰四升其冠七升以其冠为受受冠八升【注言受以大功之上也此谓为母服也齐衰正服五升其冠八升义服六升其冠九升亦以其冠为受凡不着之者服之首主于父母疏此据父卒为母齐衰三年而言也若父在为母在正服齐衰云言受以大功之上也者以其降服大功衰】
　　【七升正服大功衰八升故云大功之上上斩言三升主于父此言四升主于母正服已下轻故不言从可知也敖氏继公曰此齐衰四升其于三年者为正服于期者为降服也齐衰三年有正有义义服五升冠八升齐衰期有降有正有义正服五升冠八升义服六升冠九升亦皆以其冠为受其受冠之升数亦多于受服一等记不着之者葢特举重者以见其余也】
　　【盛氏世佐曰上经列齐衰之服凡四章有三年有杖期有不杖期有三月记惟云四升者据其最重者言也间传云齐衰四升五升六升则加详矣然以四章之差分为三者葢惟据降正义为别而不计其日月之多少也】
　　钦定义疏父卒为母三年正服非降服也父在为母期乃降服耳疏于篇首己言齐衰三年有正而无降矣此又云然宜黄氏榦谓其自相抵牾也齐衰期之降服与齐衰三年之正服衰冠升数并同然则子为母服虽有三年与期之不同其为衰四升冠七升则一也
　　繐衰四升有半其冠八升【注此诸侯之大夫为天子繐衰也服在小功之上者欲着其缕之精粗也升数在齐衰之中者不敢以兄弟之服服至尊也　疏据升数合在杖期以上以其升数虽少缕精粗与小功同不得在杖期上故在小功之上也】
　　【敖氏继公曰注云服在小功之上者谓此经丧服之序繐衰在小功之上也云升数在齐衰之中者齐衰四升五升六升而此繐衰四升有半是在齐衰之中也云不敢以兄弟之服服至尊者用齐衰三月章传文】
　　大功八升若九升小功十升若十一升【注此以小功受大功之差也不言七升者主于受服欲其文相直言服降而在大功者衰七升正服衰八升其冠皆十升义服九升其冠十一升亦皆以其冠为受也斩衰受之以下大功受之以正者重者轻之轻者从礼圣人之意然也其降而在小功者衰十升正服衰十一升义服衰十二升皆以即葛及缌麻无受也此大功不言受者其章既着之　疏云此以小功受大功之差也者以其小功大功俱有三等此惟各言二等故也以此二小功衰受二大功之冠为衰二大功初死冠还用二小功之衰故转相受也不言七升者以其七升乃是殇大功殇大功章云无受此主于受故不言七升者也直者当也正大功衰八升冠十升与降服小功衰十升同既塟以其冠为受受衰十升冠十一升义服大功衰九升其冠十一升与正服小功衰同既塟以其冠为受受衰十一升冠十二升初死冠皆与小功衰相当是冠衰之文相直也降服既无受而亦覆言之者欲见大功正服与降服冠升数同之意必冠同者以其自一斩及四齐衰与降大功冠皆校衰三等及至正大功衰八升冠十升冠与降大功同止校二等者若不进正大功冠与降同则冠宜十一升义大功衰九升者冠宜十二升小功缌麻冠衰同则降小功衰冠当十二升正服小功冠衰当十三升义服小功冠衰当十四升缌麻冠衰当十五升十五升即与朝服十五升同与吉无别故进正大功冠与降大功同则缌麻不至十五升若然正服大功不进之使义服小功至十四升缌麻十五升抽其半岂不得为缌乎然者若使义服小功十四升则与疑衰同非五服之差故也圣人之意重者恐至灭性故抑之受之以轻服义服齐衰六升是也轻者从礼者正大功八升冠十升既塟衰十升受以降服小功义服大功衰九升冠十一升既塟衰十一升受以正服小功二等大功皆不受以义服小功是从礼也小功因故衰惟变麻服葛为异其降服小功以下升数文出间传故彼云斩衰三升齐衰四升五升六升大功七升八升九升小功十升十一升十二升缌麻十五升去其半有事其缕无事其布曰缌此哀之于衣服者也郑注云此齐衰多二等大功小功多一等服主于受是极列衣服之差也郑彼注顾此文校多少而言云服主于受据此文不言降服大功小功缌麻之受以其无受又不言正服义服齐衰者二者虽有受齐斩之受主于父母故亦不言若然此言十升十一升小功者为大功之受而言非小功有受彼注云是极列衣服之差者据彼经总言是极尽陈列衣服之差降故其言与此异也】
　　【聂氏崇义曰凡五服衰裳一斩四齐自齐衰以至缌麻衰并齐然则君衰弃彼麤名麤名自显功缌遗其齐号齐号亦明而四齐之衰并外削幅皆外展而方齐其裳并内削幅皆内展而始缉又案丧服上下十有一章从斩至缌升数有异其义者斩衰有二正义不同为父以三升为正为君以三升半为义其冠则同六升其三年齐惟有正之四升冠七升继母慈母虽是义服继母以配父不敢殊慈母以重命不敢降故与母同是以畧为一节同正而已父在为母为妻齐衰杖期杂记云十一月而练十三月而祥十五月而禫是也然母则恩爱也妻则义合也虽父尊厌屈禫杖犹申故与三年同正服而齐衰五升冠八升又齐衰三月者义服也衰则六升冠九升曽祖父母计是正服但正服合服小功以尊其祖而服齐衰三月既非本服故与义同服也又殇大功有义为夫之昆弟之长殇义也其衰九升冠十一升余皆降也其衰七升冠十升成人大功有降有正有义姑姊妹出适之等是降也妇人为夫族类义也余皆正也其衰八升冠十升又繐衰唯有义服其衰四升半冠七升诸侯之大夫为天子故同义服也殇小功有降有义妇人为夫之族类义也衰冠同十二升余皆降也衰冠同十升成人小功有降有正衰冠同十一升有义缌麻之衰冠降正义皆同十五升抽去其半而已】
　　朱子曰温公仪凶礼斩衰用古制而功缌又不用古制古者五服皆用麻但布有差等皆有冠绖但功缌之绖小耳今定家礼斩衰衣裳用极粗生布齐衰用次等粗生布杖期又用次等生布不杖期及齐衰三月又用次等生布大功用稍粗熟布小功用稍熟细布缌麻用极细熟布
　　【敖氏继公曰此齐衰以至小功服各有三等自大功而上皆有受服受冠其受服当下于本服三等故斩衰受以齐衰之下齐衰三等受以大功三等各如其次焉大功之上亦受小功之上皆校三等也以例言之大功之中当受以小功之中大功之下当受以小功之下如是则可与前之受服者轻重相比而乃不然中者亦受以小功之上下者则受以小功之中止校二等此非有他故葢欲以小功之下十二升者为大功义服之受冠而然也大功受冠亦多于受布一等　案注云不言七升者主于受服欲其文相直谓记者于小功言十升若十一升不言十二升是主于受服故于大功亦但言八升若九升以当之而不必言七升是欲其文相直若谓七升者亦受十升而并言之则大功三而小功二其文不相直也郑氏之意葢或如此】
　　【汪氏琬曰斩齐大功小功缌麻五服之服通谓之衰虽吊服亦谓之衰郑云凡服上曰衰下曰裳又五服之衰一斩四缉三山杨氏丧服图衰裳之制五服皆同前有衰后有负板左右有辟领惟子为父母用之旁亲则否此先王之礼然也葢衰之为言摧也明孝子有哀摧之心也夫哀摧之心凡在五服中者莫不有之奚独孝子亦曰孝子之于父母视旁亲有加戚焉非谓旁亲而遂可以不哀摧也然则五服之服通谓之衰宜矣顾近世士大夫自大功之丧而下俱无有服衰者皆非知礼者也案丧服传大功布衰裳牡麻绖无受或牡麻绖缨布带有受小功布衰裳澡麻带绖或牡麻绖又记宗子孤为殇大功衰小功衰皆三月又杂记功衰食菜果饮水浆无盐酪不能食食盐酪可也此大功小功为衰之明验也郑云缌麻布衰裳而麻绖带又周礼王为三公六卿锡衰为诸侯缌衰为大夫士疑衰此缌麻为衰之明验也自朱子家礼明集礼孝慈録莫不仍之顾律令大功以下言服不言衰非不为衰也省文也士大夫亦无有服功衰缌衰者此近世薄于旁亲而然夫岂先王之制与】
　　【盛氏世佐曰案大功不言七升小功不言十二升文不具耳注云主于受服似泥繐衰亦无受服何以特言之邪且大功七升无受者唯殇服耳其成人之降服七升未尝无受也疏説曲于防注亦非大功已下不言其冠者以上文推之可知也斩衰二等而其冠同六升受以齐衰之下也齐衰四升五升六升而其冠同七升受以大功之上也大功七升八升九升而其冠同十一升受以小功之中也小功十升十一升十二升而其冠同十五升抽其半以缌麻无上中下之别但有一衰故也小功无受缌麻冠衰同者以丧冠之升数穷于此不可以吉冠受之也五服之衰各有降正义之别而冠唯一等异其衰见其情有浅深同其冠见其服无重轻男子重在首故衰异而冠不异也】
　　田案盛氏所说冠衰升数与诸儒旧解不同未知熟是
　　语类问丧服制度朱子曰此等处但熟考注疏即自见之其曲折难以书尺论也然丧与其易也宁戚此等处未晓亦未害也　又问丧服用古制恐骇俗不知当何如曰骇俗犹小事但恐考之未必是耳若果考得是用之亦无害　又问居丧冠服答曰今考政和五礼丧服却用古制准此而行则亦无特然改制之嫌
　　【王氏应麟曰夏侯胜善説礼服谓礼之丧服也萧望之以礼服授皇太子则汉世不以丧服为讳也唐之奸臣以凶事非臣子所宜言去国防一篇而凶礼居五礼之末五服如父在为母叔嫂之类率意轻改皆不达礼意者五服制度附于令自后唐始】
　　田案此记衰冠升数
　　右丧服记















　　五礼通考卷二百五十九
<经部,礼类,通礼之属,五礼通考>
　　钦定四库全书
　　五礼通考卷二百六十
　　刑部尚书秦田撰
　　凶礼十五
　　防礼
　　仪礼士防礼【郑目録云士防其父母自始死至于既殡之礼于五礼属凶　疏此诸侯之士也士有上中下及行防礼其节同但铭旌有异耳郑直云士防父母不言妻与长子一者亦依士礼】
　　钦定义疏此有位之士而其子防之之礼玩记赴曰君之臣某死可见至此士之父母妻长子死防之亦同记又云赴母妻长子则云君之臣某之某死是也仕焉而已者礼亦同之若未仕之士未必有赴于君君吊之事而其他或亦从杀矣
　　士防礼死于适室幠用敛衾【注适室正寝之室也疾者齐故于正寝焉疾时处北牖下死而迁之当牖下有牀衽幠覆也敛衾大敛所并用之衾衾被也小敛之衾当陈防大记曰始死迁尸于牀幠用敛衾去死衣　疏言正寝者对燕寝与侧室非正小敛之衾当陈是不用小敛衾以大敛未至故且覆尸至小敛讫大敛之衾当陈则用夷衾覆尸是其次也此所覆尸尸袭后将小敛乃去之君大夫士皆小敛一衾大敛二衾始死用大敛一衾以覆尸至大敛之时两衾俱用一衾承荐于下一衾以覆尸故云大敛所并用之衾也死衣病时所加新衣及复衣也去之以俟沐浴】
　　【黄氏榦曰始死之前有有疾疾病等事经文不具】
　　田案以上始死
　　复者一人以爵弁服簪裳于衣左何之扱领于带【注复者有司招魂复魄也天子则夏采祭仆之属诸侯则小臣为之爵升服纯衣纁裳礼以冠名服簪连也　疏常时衣裳各别此招魂取其便故连裳于衣】
　　【张氏尔岐曰复者人数多少各如其命之数士一命故一人簪裳于衣连缀其裳于衣之下也扱领于带者平叠衣裳使领与带齐并何于左臂以便升屋也】
　　钦定义疏复者盖以私臣若隶子弟为之
　　升自前东荣中屋北面招以衣曰臯某复三降衣于前【注北面招求诸幽之义也臯长声也某死者之名也复反也降衣下之也防大记曰凡复男子称名妇人称字疏升屋之时使狄人设梯复声必三者礼成于三】
　　受用篚升自阼阶以衣尸【注受者受之于庭也复者其一人招则受衣亦一人也人君则司服受之衣尸者覆之若得魂反之　疏此复衣浴而去之不用袭敛】复者降自后西荣【注不由前降不以虚反也降因彻西北厞若云此室防不可居然也自是行死事】
　　【敖氏继公曰前东荣者东方之南荣也屋有二楣故每旁各有南荣北荣中屋屋脊之中也升自阼阶象其反也既则降自西阶后西荣西方北荣也降于此者与升时相变也】
　　【张氏尔岐曰复者犹冀其生复而不生始行死事】
　　田案升屋三号孔頴达疏以为一号于上冀神自天而下一号于下冀神自地而上一号于中冀神在天地之间而来宋玉招魂一篇盖犹得此意
　　又案以上复
　　楔齿用角柶【注为将含恐其口闭急也】缀足用燕几【注缀犹拘也为将履恐其辟戾也　疏案记云缀足用燕几校在南御者坐持之注云校胫也尸南首几胫在南以拘足则不得辟戾矣几之两头皆有两足今防用之一头以夹两足恐几倾倒故使御者坐持之案防大记小臣楔齿用角柶缀足用燕几君大夫士一也又周礼天官玉府大防共含玉复衣裳角枕角柶则自天子以下至于士其礼同敖氏继公曰燕几平时燕居时所冯者】
　　【黄氏曰复与楔齿缀足之间有迁尸一节经文不具】
　　奠脯醢醴酒升自阼阶奠于尸东【注鬼神无象设奠以凭依之　疏案擅弓曽子云始死之奠其余阁也与则此奠是阁之余食为之小敛一豆一笾大敛两豆两笾此始死亦无过一豆一笾而已醴酒亦科用其一不并用】
　　朱子曰自葬以前皆谓之奠其礼甚简盖哀不能文而于新死者亦未忍遽以鬼神之礼事之也
　　田案敖氏以脯醢醴酒为四物是以醴酒并用也以下记若醴若酒之文证之此奠止有三物故敖説不载
　　帷堂【注事小讫也　疏云小讫者以其未袭敛必帷之者鬼神尚幽闇故也】
　　【张氏尔岐曰防礼凡二大端一以奉体魄一以事精神楔齿缀足奉体魄之始奠脯醢事精神之始也】
　　田案以上设奠帷堂
　　乃赴于君主人西阶东南面命赴者拜送【注赴告也臣君之股肱耳目死当有恩　疏大夫以上父兄命赴者士则主人亲命】有宾则拜之【注宾僚友羣士也其位犹朝夕哭矣　疏此因命赴者有宾则拜之若不因命赴者则不出始防之日哀戚甚也其位犹朝夕哭矣者谓宾吊位犹如宾朝夕哭位其主人之位则异于朝夕而在西阶东南面拜之拜讫西阶下东面下经所云拜大夫之位是也】
　　【盛氏世佐曰是时亲族僚友亦当使人赴之惟言君者举重而言大夫士讣于同国他国之词见于杂记者详矣敖氏谓大夫士赴告止于君者非也又案大夫士之防同国则赴异国则否以人臣无境外之交故也杂记言他国之君大夫士亦皆赴恐是春秋以后之礼非古也】
　　田案以上赴于君
　　入坐于牀东众主人在其后西面妇人侠牀东面【注众主人庶昆弟也妇人谓妻妄子姓也亦适妻在前　疏入坐者谓上文主人拜宾讫入坐于牀东也】亲者在室【注谓大功以上父兄姑姊妹子姓在此者】众妇人户外北面众兄弟堂下北面【注众妇人众兄弟小功以下】
　　【杨氏复曰始死哭位辨室中户外堂下之位防大记人君礼子坐于东方卿大夫父兄子姓在其后夫人生于西方内命妇姑姊妹子姓立于其后外命妇率外宗哭于堂上北面有司庶士哭于堂下北面亦必辨室中堂上堂下之位者非特男女内外亲疏上下之位不可以不正亦治防驭繁处变之大法也张氏尔岐曰主人哭位惟小敛以前在此小敛后则在阶下矣】
　　【盛氏世佐曰侠夹通侠牀在牀西也与男子相对故云侠牀亲者兼男子妇人而言谓之亲者对户外堂下者言耳其实比于在牀东西者为少疎矣云在室则不必侠牀矣是时牀在南牖下则亲者所立处盖室中半以北也亦男子在东妇人在西皆南面与众妇人众兄弟亲疎同而所立有逺近者内外之辨也皆北面向尸也】
　　田案以上哭位
　　君使人吊彻帷主人迎于寝门外见宾不哭先入门右北面【注使人士也礼使人必以其爵使者至使人入将命乃出迎之寝门内门也彻帷防之事毕则下之疏防之谓褰帷而上非谓全彻去也】吊者入升自西阶东面主人进中
　　庭吊者致命【注主人不升贱也致命曰君闻子之防使某如何不淑　疏云主人不升贱也者对大夫之防其子得升堂受命】主人哭拜稽颡成踊【注稽颡头触地成踊三者三　疏为稽首之拜但触地无容即名稽颡成踊三者三凡九踊也】宾出主人拜送于外门外【敖氏继公曰防不迎宾唯于君及君使则迎之此不出外门者别于君之自来也先入门右导之彻帷为君命变也拜稽颡而成踊惟于君及君命为然其余则否拜稽颡者一拜而遂稽颡也不再拜稽首者防礼宜变于吉也拜送一拜送之也下云拜送者皆然迎不拜而一拜送之皆防礼异也凡防拜宾不再拜】
　　钦定义疏君使人吊使人襚皆不言若则是君于士防固皆有吊襚之礼不必加赐而后然也春官职防掌卿大夫士凡有爵者之防以国之防礼涖其禁令序其事凡公有司之所共职防令之趣其事侯国亦当有之既赴闻防则君随使人吊襚而兼使官为涖而序之而公有司各共其事盖以臣下之私防为国家之政治所谓为国以礼者于此可想见焉
　　田案以上君使人吊
　　君使人襚彻帷主人如初襚者左执领右执要入升致命【注襚之言遗也衣被曰檖致命曰君使某襚　疏主人如初者如上吊时迎于寝门外以下之事也此君襚虽在袭前主人袭与小敛俱不得用君襚大敛乃用之】主人拜如初襚者入衣尸出主人拜送如初【疏主人拜如初者亦如上主人进中庭哭拜稽颡成踊】唯君命出升降自西阶遂拜宾有大夫则特拜之即位于西阶下东面不踊大夫虽不辞入也【注唯君命出以明大夫以下时来吊襚不出也始防之日哀戚甚在室故不出拜宾也大夫则特拜别于士旅拜也即位西阶下未忍在主人位也不踊但哭拜而已不辞而主人升入明本不为宾出不成礼也　疏小敛后始就东阶下西南面主人位】
　　【盛氏世佐曰唯君命出以下总上两节而言受君吊之时其仪亦如此也】
　　田案以上君使人襚
　　亲者襚不将命以即陈【注大功以上有同财之义也不将命不使人将之致于主人也即陈陈在房中】
　　钦定义疏不将命以亲者本在室且至亲无文也少仪曰亲者兄弟不以襚进与此同
　　庶兄弟襚使人以将命于室主人拜于位委衣于尸东牀上【注庶兄弟即众兄弟也变众言庶容同姓耳将命曰某使某襚拜于位室中位也】
　　【张氏尔岐曰委衣者将命者委之也】
　　朋友襚亲以进主人拜委衣如初退哭不踊【注亲以进亲之恩也退下堂反宾位也主人徒哭不踊别于君襚也】
　　【张氏尔岐曰委衣如初如其于尸束牀上委之者朋友也】
　　彻衣者执衣如襚以适房【注凡于襚者出有司彻衣疏执衣如襚者上文君襚之时襚者左执领右执要此彻衣者亦左执领右执要故云如襚也】
　　田案以上亲者庶兄弟朋友襚
</div>
    <div class="pagination">
<a href="五礼通考_page422.html">上一页</a><span>...</span><a href="五礼通考_page418.html">418</a><a href="五礼通考_page419.html">419</a><a href="五礼通考_page420.html">420</a><a href="五礼通考_page421.html">421</a><a href="五礼通考_page422.html">422</a><span class="current-page">423</span><a href="五礼通考_page424.html">424</a><a href="五礼通考_page425.html">425</a><a href="五礼通考_page426.html">426</a><a href="五礼通考_page427.html">427</a><a href="五礼通考_page428.html">428</a><span>...</span><a href="五礼通考_page424.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
