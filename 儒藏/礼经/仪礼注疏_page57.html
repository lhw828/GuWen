<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 57 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 57 页/共 117 页</h1>
    <div class="content">　　摈者出请事。宾面，如觌币。（面，亦见也。其谓之面，威仪质也。）
　　[疏]“摈者”至“觌币”。
　　○注“面亦”至“质也”。
　　○释曰：自此至“授老币”，论宾行私面於卿之事。宾私面於卿，其币多少与私觌於君同，故云“如觌币”。宾私觌之时，用束锦、乘马，则此私面於卿，亦用束锦、乘马可知也。云“面，亦见也。其谓之面，威仪质也”者，觌面并文，其面为质。若散文，面亦为觌，故郑《司仪》注云：“私面，私觌也。”又《左传》云“楚公子弃疾以乘马八匹私面郑伯”是也。
　　宾奉币，庭实从。（庭实，四马。）
　　[疏]“宾奉币庭实从”。
　　○注“庭实四马”。
　　○释曰：以其言如觌币，故知庭实四马也。
　　入门右，大夫辞。（大夫於宾入，自阶下辞迎之。）
　　[疏]注“大夫”至“迎之”。
　　○释曰：知“阶下辞”者，以其授老币时降故也。知迎者，下文“揖让如初”，明（元缺一字）迎之可知。
　　宾遂左。（见，私事也。虽敌，宾犹谦，入门右，为若降等然。《曲礼》曰：“客若降等，则就主人之阶，主人兴辞於客，然後客复就西阶。”）
　　[疏]注“见私”至“西阶”。
　　○释曰：云“为若降等”者，主人是大夫，客是士，降等法，士就东阶。今此宾与卿觌者，就门右，若士於大夫降等。引《曲礼》者，主人辞宾，宾遂左，就门右西阶，复正也。
　　庭实设，揖让如初。（大夫至庭中，旋并行。）
　　[疏]“庭实”至“如初”。
　　○注“大夫”至“并行”。
　　○释曰：云“大夫至庭中，旋并行”者，宾初入门右，大夫阶下辞宾，宾遂门左，大夫至庭中迎宾，大夫回，旋与宾揖而并行，北出。言“如初”者，大夫不出门，唯有庭中一揖，至碑（元缺一字）又揖，再揖而已。
　　大夫升一等，宾从之。（大夫先升，道宾。）大夫西面，宾称面。（称，举也。举相见之辞以相接。）
　　大夫对，北面当楣再拜，受币于楹，南面，退，西面立。（受币楹，敌也。宾亦振币进，北面授。）
　　[疏]注“受币”至“面授”。
　　○释曰：知宾北面授者，以云大夫“南面退西面立”，言退，明宾不得南面。又见下文“宾当楣再拜”，明北面授，因拜可知。云“受币楹，敌也”者，凡授受之义，在於两楹之者，皆是体敌，故《昏礼》云“授于楹南面”，注云：“授於楹，明为合好，其节同也，南面并授也。”谓宾主俱至楹，南面并而授。是以《曲礼》云：“乡与客并，然後受。”注云：“於堂上，则俱南面，礼敌者并授。”此是敌者之常礼也。虽是敌者，於两楹之，或有讶受者，皆是相尊敬之法。则此云大夫南面，宾北面授，虽是敌礼，是尊大夫，故讶受。又前致饔饩，傧使者於楹，宾北面授币，郑云：宾北面授，尊君之使。自馀不在楹，别相尊敬。是以前云“公受玉于中堂，与东楹之”，郑注云：“东楹之，亦以君行一，臣行二。”又云公礼宾，宾“受币，当东楹北面”，注云：“亦讶受。”又宾觌公云“振币进授，当东楹北面”，如此之类，不在两楹之者，皆非敌法，就文解之。
　　宾当楣再拜送币，降，出。大夫降，授老币。
　　摈者出请事。上介特面，币如觌。介奉币。（特面者，异於主君，士介不从而入也。君尊，众介始觌不自别也。上宾则众介皆从之。）
　　[疏]“摈者”至“奉币”。
　　○注“特面”至“从之”。
　　○释曰：自此尽“再拜送币”，论上介私面於邻国卿之事。云“特面者，异於主君”者，介初觌主君之时，不敢自尊，别与众介同执币而入。今私面於邻国卿，不与众介同，而特行礼焉，故云特面者异於主君也。云“士介不从而入”者，对觌君时，众介从而入，故郑云君尊於众介，始觌不自别也。云“上宾则众介皆从之”者，上介言特面，则宾问卿与私面，介皆从可知。
　　皮，二人赞。（亦俪皮也。）
　　[疏]“皮二人赞”。
　　○注“亦俪皮也”。
　　○释曰：案经云“币如觌”，则上介私面，亦与私觌於君币同，故云“亦俪皮”也。
　　入门右，奠币，再拜。（降等也。）
　　[疏]“入门”至“再拜”。
　　○注“降等也”。
　　○释曰：言“降等”者，主人是卿，上介是大夫，故入门右，不敢自同宾客。
　　大夫辞。（於辞上介则出。）
　　摈者反币。（出还于上介也。）
　　[疏]“摈者反币”。
　　○注“出还于上介也”。
　　○释曰：不言反皮，出还於上介，皮出可知，但文不具。
　　庭实设，介奉币入，大夫揖让如初。（大夫亦先升一等。今文曰入设。）
　　[疏]注“大夫”至“入设”。
　　○释曰：云“亦”者，亦上宾行私面，大夫升一等，宾乃升。此上介私面亦然，故云亦也。
　　介升，大夫再拜受。（亦於楹南面而受。）
　　[疏]注“亦於”至“而受”。
　　○释曰：“亦”者，宾行私面，大夫受币於楹，南面，故云亦，得在楹为敌法。上介是下大夫，与卿小异大同，明得行敌法，在楹可知。
　　介降拜，大夫降辞。介升，再拜送币。（介既送币，降出也。大夫亦授老币。）
　　摈者出请。众介面，如觌币，入门右，奠币，皆再拜。大夫辞，介逆出。摈者执上币出，礼请受，宾辞。（宾亦为士介辞。）
　　[疏]“摈者”至“宾辞”。
　　○注“宾亦为士介辞”。
　　○释曰：自此至“拜辱”，论士介私面於邻国卿之事。云“宾亦为士介辞”者，亦者，亦士介私觌於主国君时，故云亦也。
　　大夫答再拜。摈者执上币，立于门中以相拜，士介皆辟。老受摈者币于中庭，士三人坐取群币以从之。摈者出请事。宾出，大夫送于外门外，再拜。宾不顾。（不顾，言去。）摈者退，大夫拜辱。（拜送也。）
　　下大夫尝使至者，币及之。（尝使至己国，则以币问之也。君子不忘旧。）
　　[疏]“下大”至“及之”。
　　○注“尝使”至“忘旧”。
　　○释曰：自此尽“于卿之礼”，论主国下大夫尝使至己国者，聘君使上介以币问之事。诸侯之国皆有三卿五大夫，其三卿不问至己国、不至己国，皆以币及之，上已论讫。其五大夫者，或作介，或特行，至彼国者，乃以币及之，略於三卿故也。言“君子不忘旧”者，此大夫尝与彼国君相接，即是故旧也，今以币及之，故云君子不忘旧也。
　　上介朝服，三介，问下大夫，下大夫如卿受币之礼。（上介三介，下大夫使之礼也。）
　　[疏]注“上介”至“礼也”。
　　○释曰：云“上介三介，下大夫使之礼也”者，下经云“小聘曰问”，其礼如为介，三介是下大夫小聘之礼。据此篇，大聘使卿五介，小聘使大夫三介，若大国之卿七介，小聘使大夫五介。小国之卿三介，小聘使大夫一介也。《曲礼》云“亻疑人必於其伦”，故问下大夫还使上介，是各於其爵易，以相尊敬者也。
　　其面，如宾面于卿之礼。
　　大夫若不见，（有故也。）
　　[疏]“大夫若不见”。
　　○注“有故也”。
　　○释曰：自此尽“不拜”，论主国卿大夫有故，不得亲受聘君之币之事。言“有故”者，或有病疾，或有哀惨，不得受其问礼。
　　君使大夫各以其爵为之受，如主人受币礼，不拜。（各以其爵，主人卿也。则使卿；大夫也，则使大夫。不拜，代受之耳，不当主人礼也。）
　　[疏]“君使”至“不拜”。
　　○注“各以”至“礼也”。
　　○释曰：云“各以其爵，主人卿也，则使卿；大夫也，则使大夫”者，若然，经云“君使大夫”，大夫中有卿，大夫，总名也。云各以其爵，亦是易以相尊敬故也。云“不拜，代受之耳，不当主人礼也”者，案《周礼宗伯》云：“大宾客，则摄而载。”郑注云：宗伯代王为。拜送则王亦此类，拜是致敬之事，不可代人之拜，故直受之而已，不当主人之礼拜之。
　　夕，夫人使下大夫韦弁归礼。（夕，问卿之夕也。使下大夫，下君也。君使之。云夫人者，以致辞当称寡小君。）
　　[疏]“夕夫”至“归礼”。
　　○注“夕问”至“小君”。
　　○释曰：自此尽“宾拜礼於朝”，论主君夫人归礼於宾与上介之事。云“夕，问卿之夕也”者，案下记云：“聘日致饔，明日问大夫。夕，夫人归礼。”是其问卿之夕也。云“使下大夫，下君也”者，归饔饩使卿，此夫人使下大夫，故云下君也。云“君使之，云夫人者，以致辞当称寡小君”者，案隐二年《传》：“九月，纪裂来逆女。何以不称使？婚礼不称主人。”又云：“纪有母乎？曰有。有则何以不称母？母不通也。”何休注云：“礼，妇人无外事。”明知此使下大夫归礼者，是君使之可知，而称夫人使者，以其致辞於宾客时，当称寡小君，故称夫人使下大夫，其实君使之也。
　　堂上笾豆六，设于户东，西上，二以并，东陈。（笾豆六者，下君礼也。臣设于户东，又辟馔位也。其设，脯其南醢，屈，六笾六豆。）
　　[疏]“堂上”至“东陈”。
　　○注“笾豆”至“六豆”。
　　○释曰：言“笾豆六东陈”者，其馔自户东为首，二以并，东陈，先於北设脯，即於脯南设醢，又於醢东设脯，以次屈而陈之，皆如上也。云“笾豆六者，下君礼也”者，君归饔饩八豆，此六豆，故云下君也。设於户东，又辟君馔位故也。云“其设，脯其南醢，屈，六笾六豆”者，此约君礼设豆法。云“韭菹其南醢屈”，故知此醢在南屈陈之。又知笾豆各六者，下文“上介四豆、四笾”，降杀以两，明夫人多二，六豆六笾可知。
　　壶设于东序，北上，二以并，南陈。叟、黍、清，皆两壶。（叟，白酒也。凡酒，稻为上，黍次之，粱次之，皆有清白，以黍清白者，互相备，明三酒六壶也。先言叟，白酒尊，先设之。）
　　[疏]“壶设”至“两壶”。
　　○注“叟白”至“设之”。
　　○释曰：其设壶於东序，自北向南而陈，稻、黍、粱皆二壶，并之而陈也，故言“叟黍清皆两壶”也。云“以黍清白者，互相备”者，叟，白也，上言白，明黍、粱皆有白；下言清，明稻、黍亦有清故也。於清白中言黍，明叟即是稻，清即是粱也，故言互相备也。三酒既有清白二色，故言六壶。必先言叟者，以白酒尊重，故先设之也。
　　大夫以束帛致之。（致夫人命也。此礼无牢，下朝君也。）
　　[疏]“大夫”至“致之”。
　　○注“致夫”至“君也”。
　　○释曰：案《周礼掌客》云：上公之礼，“夫人致礼，八笾，膳大牢，致飨大牢”。侯伯以下亦皆有牢，是朝君来时有牢。此卿来聘无牢，故云“下朝君也”。
　　宾如受饔之礼，傧之乘马、束锦。上介四豆、四笾、四壶，受之如宾礼。（四壶，无稻酒也。不致牢，下於君也。）
　　[疏]注“四壶无稻酒”。
　　○释曰：知者，案上致於宾六壶，稻、黍、粱皆有清白。今上介四壶，明从上去之，无稻米之酒，清白俱去之，（元缺一字）故四壶也。
　　傧之两马、束锦。明日，宾拜礼於朝。（於是乃言宾拜，明介从拜也。今文礼为醴。）
　　[疏]注“於是”至“为醴”。
　　○释曰：郑解若於上文宾下言之，则介从拜之事不明，故於上介之下乃云“明日宾拜礼於朝”，则介从（元缺起此）宾拜可知。
　　大夫饩宾大牢，米八筐。（其陈於门外，黍、粱各二筐，稷四筐，二以并，南陈，无稻。牲陈於後，东上，不馔於堂庭，辟君也。）
　　[疏]注“其陈”至“君也”。
　　○释曰：自此至“牵羊以致之”，论主国大夫饩宾及上介之事。云“陈於门外”，知者，经无牢米八门之文，故明是门外可知，与君饩士介同。云“黍粱各二筐，稷四筐，二以并，南陈，无稻”者，案上使卿归饔饩之时，米百，设於中庭，十以为列，北上，稻、粱、黍各二行，稷四行。此云“八筐”，黍、、稷亦宜法其行数，故知黍、粱各二筐，稷四筐。知二以并南陈者，以其君米北上，故知此亦北上，南陈。知二以并者，以其陈米，粱、黍、稻不杂陈，则知此筐米亦不杂陈，二以并可知。云“无稻”者，见记云“凡饩大夫，黍、粱、稷筐五斛”是也。云“牲陈於後，东上”者，此与君饩士介略同，饩士介时，不言门东西，郑注云“当门”，则知此门外亦当门。君饩宾，米在庭，牲在门西，虽不正当米南，亦得牲在其南，故知此牲陈亦在米南可知。知东上者，君饩宾时，陈於门西东上也。云“不馔於堂庭，辟君也”者，案上君致饔饩，笾豆在堂，牲牢米等在庭，此在门外，故云辟君也。若然，案《掌客》邻国之君来朝，卿皆见以羔，膳大牢，侯伯子男膳特牛，彼又无筐米，此侯伯之臣得用大牢，有筐米者，彼为君礼，此是臣礼，各自为差降，不得以彼难此。
　　宾迎，再拜。老牵牛以致之，宾再拜稽首受。老退，宾再拜送。（老，室老，大夫之贵臣。）
　　[疏]注“老室”至“贵臣”。
　　○释曰：案《丧服》：“公士大夫之众臣，为其君布带、绳屦。《传》曰：室老，士贵臣，其馀皆众臣也。”郑注云：“室老，家相也，士邑宰也。”即此室老贵臣者，家相邑宰之属，故为贵臣也。
　　上介亦如之。众介皆少牢，米六筐，皆士牵羊以致之。（米六筐者，又无粱也。士亦大夫之贵臣。）
　　[疏]注“米六”至“贵臣”。
　　○释曰：言“又无粱也”者，上文八筐无稻，从上去之，明知此亦从上去之，无粱，其稻、粱是加，故去之。云“士亦大夫之贵臣”者，即是大夫邑宰也，以其大夫使之，故知大夫之贵臣也。
　　公於宾，壹食，再飨。（飨，谓亨大牢以饮宾也。《公食大夫礼》曰：“设洗如飨。”则飨与食互相先後也。古文壹皆为一，今文飨皆为乡。）
</div>
    <div class="pagination">
<a href="仪礼注疏_page56.html">上一页</a><span>...</span><a href="仪礼注疏_page52.html">52</a><a href="仪礼注疏_page53.html">53</a><a href="仪礼注疏_page54.html">54</a><a href="仪礼注疏_page55.html">55</a><a href="仪礼注疏_page56.html">56</a><span class="current-page">57</span><a href="仪礼注疏_page58.html">58</a><a href="仪礼注疏_page59.html">59</a><a href="仪礼注疏_page60.html">60</a><a href="仪礼注疏_page61.html">61</a><a href="仪礼注疏_page62.html">62</a><span>...</span><a href="仪礼注疏_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
