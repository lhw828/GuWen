<!DOCTYPE html>
<html>
<head>
    <meta charset="UTF-8">
    <title>礼记注疏 - 第 26 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记注疏 - 第 26 页/共 36 页</h1>
    <div class="content">　　张而不弛文武弗能也弛而不张文武弗爲也一张一弛文武之道也注张弛以弓弩喻人也弓弩久张之则絶其力久弛之则失其体音义【弛尸是反下及注同弩乃古反】疏【正义曰此孔子以弓喻于民也张谓张弛谓落若弓张乆而不落则絶其弓力喻民乆劳而不息则亦损民之力也文武弗能也者言若使民如此纵令文武之治不能使人之得所以言其苦故称其不能弛而不张文武弗为也者言弓乆落而不张设则失其弓之徃来之体喻民乆休息而不劳苦则民有骄逸之志民若如此文武不能为治也而事之逸乐故称不为也一张一弛文武之道也者言弓一时须张一时须弛喻民一时须劳一时须逸劳逸相参若调之以道化之以理张弛以时劳逸以意则文武得其中道也使可以治文武为政之道治民如此故云文武之道也】
　　孟献子曰正月日至可以有事于上帝七月日至可以有事于祖七月而禘献子为之也注记鲁失礼所由也孟献子鲁大夫仲孙蔑也鲁以周公之故得以正月日至之后郊天亦以始祖后稷配之献子欲尊其祖以郊天之月对月禘之非也鲁之宗庙犹以夏时之孟月尔明堂位曰季夏六月以禘礼祀周公于大庙音义【大庙音泰】疏【正义曰此一节明鲁之郊禘之事献子鲁大夫仲孙蔑諡曰献子正月周正月建子之月也日至冬至日也有事谓南郊祭所出之帝也上帝灵威仰也而周以十一月为正其月日至注云若天子则圜丘鲁以周公之故得郊天所以于此月得郊所出之帝灵威仰而已故云正月日至可以有事于上帝也此言是也七月日至可以有事于祖者七月周七月建午之月也日至夏至日也有事谓禘祭于祖庙故云有事于祖献子言十一月建子冬既祭上帝故建午夏至亦可禘祖以两月日至相对故欲祭祖庙与天相对也故云七月日至可以有事于祖也此言非也所以为非者鲁之祭祀宗庙亦犹用夏家之法凡大祭宜用首时应禘于孟月孟月于夏家是四月于周为六月故眀堂位云季夏六月以禘礼祀周公于大庙是夏之孟月也献子舍此义欲以此二至相当以天对祖乖失礼意七月而禘献子为之也者献子有此之失故记其失所由也注正义曰云记鲁失礼所由者言七月而禘是鲁之失礼时暂为之非是恒行故春秋献子之后无七月禘庙之事又此不云自献子始是不恒行也云孟献子鲁大夫仲孙蔑也者以左传称孟献子经书仲孙蔑也云鲁以周公之故得以正月日至之后郊天亦以始祖后稷配之者此是眀堂位文故明堂云鲁君孟春乘大路祀帝于郊配以后稷是后稷配之也亦者天子正月郊祭以始祖配天鲁以十一月郊祭亦以后稷配天故云亦也云鲁之宗庙犹以夏时之孟月尔者以眀堂位称季夏六月以禘礼祀周公于大庙周之夏季即夏之孟月建巳之月又春秋宣八年六月辛巳有事于大庙谓禘祭也是用建巳之月案春秋宣九年献子始见经案僖八年于时未有献子而七月禘者郑答赵商云以僖八年正月公防王人于洮六月应禘以在防未还故至七月乃禘君子原情免之礼不合讥而书之者为致夫人故书七月禘也献子既七月而禘非时失礼春秋之例非时祭者皆书于经以示讥献子以后之禘而用七月不书于经而不讥者郑释废疾云宣八年六月有事于大庙禘而云有事者虽为卿佐卒张夲而书有事其实当时有用七月而禘因宣公六月而禘得礼故变文言有事春秋因事变文见其得正也如郑此言则献子之时禘皆非正因宣公六月禘为得正故变文云有事以眀余禘之不正也故余禘不载于经唯讥于宣公得正之禘也郑又一解云礼记之言不可合于春秋之例故郑答赵商云礼记之云何必皆在春秋之例是礼记不与春秋合也】
　　夫人之不命于天子自鲁昭公始也注亦记鲁失礼所由也周之制同姓百世昏姻不通吴大伯之后鲁同姓昭公取于吴谓之吴孟子不告于天子自此后取者遂不告于天子天子亦不命之疏【正义曰诸侯夫人亦天子所命或是王后无畿外之事故天子命畿外诸侯夫人此文是也若畿内诸侯及卿大夫之妻则玉藻注云天子诸侯命其臣后夫人亦命其妻是也】
　　外宗为君夫人犹内宗也注皆谓嫁于国中者也为君服斩夫人齐衰不敢以其亲服服至尊也外宗谓姑姊妹之女舅之女及从母皆是也内宗五属之女也其无服而嫁于诸臣者从为夫之君嫁于庶人从为国君音义【外宗为于伪反注同下为夫为之服下注为其亦同】疏【正义曰外宗者谓君之姑姊妹之女及舅之女及从母皆是也内宗谓君五属内之女君内宗为君悉服斩衰为夫人齐衰则君之外宗之女为君及夫人与内宗同故云犹内宗也亦即是与诸侯为兄弟者服斩之例也注正义曰知皆谓嫁于国中者以经云为君夫人则君夫人者是国人所称号故知嫁于国中国外当云诸侯云为君服斩夫人齐衰不敢以其亲服服至尊也者案礼族人不敢以其戚戚君则异族者亦不可以戚戚君故不得以其亲服服至尊也云外宗谓姑姊妹之女舅之女及従母皆是也者古者大夫不外取故君之姑姊妹嫁于国内大夫为妻是其正也舅之女及从母皆是者谓君之舅女及君之从母在国中者非正也所以非正者以诸侯不内取故舅女及从母不得在国中诸侯虽曰外取舅及从母元在他国而舅之女及从母不得来嫁与己国卿大夫为妻以卿大夫不外取知内宗五属之女者以其称内故知五属之女也凡外宗内宗皆据有爵者云其无服而嫁于诸臣者从为夫之君者縂谓外宗内宗之女皆然也云嫁于庶人从为国君者亦内外宗之女并言之则服齐衰三月此等内宗外宗熊氏云虽嫁在他国皆为夲国诸侯服斩也今依用之若贺循谯周之等云在己国则得为君服斩夫人齐衰若在他国则不得也今并存焉任贤者择之此外宗与丧服外宗为君别也故郑注彼云外宗是君之外亲之妇此外宗唯据君之宗崔氏云兼据夫人外宗其义非也又周礼外宗内宗谓外宗之女而崔氏云郑注特牲云女者女有出适嫌有降理故举女不言男其义亦非也】
　　厩焚孔子拜乡人为火来者注拜谢之拜之士壹大夫再亦相吊之道也注言拜之者为其来吊己宗伯职曰以吊礼衰祸灾疏【正义曰厩焚孔子马厩被火焚也孔子拜乡人为火来者谓孔子拜谢一乡人为火而来慰问孔子者拜之士壹大夫再者言拜此乡人之时若士则壹拜之大夫则再拜之亦相吊之道者此言虽非大祸灾亦是相哀吊之道也】
　　孔子曰管仲遇盗取二人焉上以为公臣曰其所与游辟也可人也注言此人可也但居恶人之中使之犯法音义【上时掌反辟匹亦反】管仲死桓公使为之服官于大夫者之为之服也自管仲始也有君命焉尔也注亦记失礼所由也善桓公不忘贤者之举官犹仕也此仕于大夫更升于公与违大夫之诸侯同尔礼不反服疏【正义曰此一节眀大夫之臣虽仕于公反服大夫之服孔子论说管仲之事故云孔子曰管仲遇盗取二人焉者谓管仲逢遇羣盗于此盗中简取二人焉上以为公臣者谓管仲荐上此二人以为桓公之臣曰其所与游辟也可人也者此管仲荐此盗人之辞言此盗人所与交游是邪辟之人故犯法为盗可人也者谓其人性行是堪可之人也可任用之管仲死桓公使为之服者谓管仲之死桓公使此二人着服也官于大夫者之为之服也自管仲始也者言依礼仕官于大夫升为公臣不合为大夫着服今此二人是仕官于大夫升为公臣者之为大夫而着服也从管仲为始言自此以后升为公臣皆服官于大夫之服也有君命焉尔也者言此二人所以为管仲着服者有桓公之命使之焉尔此记之者亦记失礼所由又记桓公不忘贤者之举也】
　　过而举君之讳则起注举犹言也起立者失言而变自新与君之讳同则称字注谓诸臣之名也疏【正义曰此一节明辟君之讳也过谓过误也举犹言也若过误言君之讳则起而改变自新】
　　内乱不与焉外患弗辟也注谓卿大夫也同僚将为乱己力不能讨不与而已至于邻国为宼则当死之也春秋鲁公子友如陈葬原仲传曰君子辟内难而不辟外难音义【与音预注同辟音避注同僚夲又作竂力雕反难乃旦反下同】疏【正义曰此一经眀卿大夫之礼有内乱力不能讨可辟之事内乱不与焉者谓国内有同僚为乱则身自畏辟不干与焉以其力弱不能讨也虽不与而已若力能讨则当讨之外患弗辟也者外谓在外邻国为其寇患虽力不能讨不得辟之当尽死于难也注正义曰引春秋者庄二十七年公羊传文案彼云公子友如陈葬原仲大夫不书葬此何以书通乎季子之私行也又云君子辟内难而不辟外难内难者何公子庆父公子牙通乎夫人以胁公季子起而治之则不得与于国政坐而视之则亲亲何休云不忍见其如此故请至于陈而葬原仲时季友不讨庆父为不与国政力不能讨至荘三十二年季子与国政故逐庆父而酖叔牙也此注云力不能讨亦谓不与国政若与国政力能讨之而不讨则责之故宣二年晋史董狐书赵盾以弑君云子曰不越竟是也】
　　赞大行曰圭公九寸侯伯七寸子男五寸博三寸厚半寸剡上左右各寸半玉也藻三采六等注赞大行者书说大行人之礼者名也藻荐玉者也三采六等以朱白苍画之再行也子男执璧作此赞者失之矣音义【厚戸豆反剡以冉反尽胡卦反徐胡麦反再行戸刚反】疏【正义曰此眀五等诸侯所执圭玉之制赞大行曰者赞眀也大行谓周礼有大行人篇掌诸侯五等之礼旧作记之前有人说书赞眀大行人之事谓之赞大行今亦作记者引此旧书故云赞大行曰曰语端也博三寸者谓圭博三寸也厚半寸者谓圭与璧各厚半寸剡上左右各寸半者谓圭与璧剡杀也杀上左右角各寸半也玉也者言五等诸侯圭璧长短虽异而俱以玉为之故云玉也藻三采六防者藻谓以韦衣极以借玉者三采朱白苍也六等六行也谓画上三色毎色为二行是三采六防注正茂曰云书说大行人之礼者名也者谓作此记之前别有书论说大行人之礼其篇名谓之赞大行云三采六防以朱白苍画之再行也者案聘礼记云朝天子圭与缫皆九寸缫三采六防朱白苍朱白苍是也既重云朱白苍是一采为二等相间而为六防也若五等诸侯皆一采为一就典瑞云公侯伯皆三采三就谓一采为一就故三采三就其实采别二就三采则六等也典瑞又云子男皆二采再就二采谓朱緑也二采故二就其实采别二就二采则四防也典瑞又云瑑圭璋璧琮缫皆二采一就以覜聘此谓卿大夫毎采唯一防是二采共一就也与诸侯不同其天子则典瑞云缫五采五就亦一采为一就五采故五就其实采别二就五采则十防也云子男执璧作此赞者失之矣者以此经列公侯伯子男总云博三寸剡上左右各寸半此谓圭也今縂包子男则子男亦执圭故云作此赞者失之矣】
　　哀公问子羔曰子之食奚当注问其先人始仕食禄以何君时音义【当如字注同旧丁浪反】对曰文公之下执事也成庙则衅之其礼祝宗人宰夫雍人皆爵弁纯衣注庙新成必衅之尊而神之也宗人先请于君曰请命以衅某庙君诺之乃行音义【衅许靳反纯侧其反】雍人拭羊宗人祝之宰夫北面于碑南东上注居上者宰夫也宰夫摄主也拭静也音义【拭音式碑彼皮反静夲亦作靓同才性反】雍人举羊升屋自中中屋南面刲羊血流于前乃降门夹室皆用鸡先门而后夹室其衈皆于屋下割鸡门当门夹室中室注自由也衈谓将刲割牲以衅先灭耳旁毛荐之耳听声者告神欲其听之周礼有刉衈音义【刲苦圭反夹古洽反衈如志反刉古伐反又古对反一音其既反衈如志反】有司皆乡室而立门则有司当门北面注有司宰夫祝宗人音义【乡许亮反下同】旣事宗人告事毕乃皆退注告者告宰夫反命于君曰衅某庙事毕反命于寝君南乡于门内朝服旣反命乃退注君朝服者不至庙也音义【朝直遥反注同】路寝成则考之而不衅衅屋者交神眀之道也注言路寝者生人所居不衅者不神之也考之者设盛食以落之尔檀弓曰晋献文子成室诸大夫发焉是也凡宗庙之器其名者成则衅之以豭豚注宗庙名器谓尊彜之属音义【豭音加彜以之反】疏【正义曰此一节论衅庙及考路寝之事成庙则衅之者谓宗庙初成则杀羊取血以衅之尊而神之也其礼祝宗人宰夫雍人皆爵弁纯衣者其礼谓衅庙之礼欲衅之时宗人先请于君曰请命以衅某庙君诺之乃行事爵弁者士服也纯衣者谓丝衣则衣纁裳也雍人拭羊者雍人是厨宰之官拭羊谓拭净其羊拭于庙门外案大戴礼衅庙篇云成庙则衅以羊君服立于寝门内南乡祝宗人宰夫雍人皆服宗人曰请命以衅某庙君曰诺遂入雍人拭羊乃行入庙门碑南北面雍人举羊升屋自中中屋南面刲羊血流于前乃降此皆大戴礼文既云拭羊乃行入庙门是拭羊在庙门之外但初受命于寝门内之时君与祝宗人宰夫雍人等皆着服谓朝服缁衣素裳等其祝宗人宰夫雍人等皆入庙之时则爵弁纯衣雍人举羊升屋者熊氏云谓抗举其羊升于屋上自中者自由也谓升屋之时由屋东西之中谓两阶之间而升也中屋南面者谓当屋栋之上亦东西之中而南面刲割其羊使血流于前雍人乃降皇氏云举羊谓县羊升屋谓挂羊于屋自中谓在屋之中中屋谓羊在屋栋之下县之上下处中今谓屋者谓室之在上之覆也前云升屋下云乃降与丧大记复者升屋其文正同何得以升为县又中屋为屋栋去地上下为中此正得云屋中不得云中屋若室里县羊血则当羊而下何得云血流于前又下文其衈皆于屋下明知其衅则在屋上检勘上下皇氏之说非也门夹室皆用鸡者门庙门也夹室东西厢也其减于庙室故衅不用羊也门与夹室各一鸡凡用三鸡故云皆也谓衅门夹室用鸡之时如上用羊之法亦升屋而割之先门而后夹室者谓先衅门后衅夹室又卑于门也其衈皆于屋下者谓未刲割羊与鸡之时先灭耳旁毛以荐神庙则在庙之屋下门与夹室则在门夹室之屋下故云其衈皆于屋下衈讫然后升屋而衅也门当门夹室中室者谓衈讫为衅之时门则当门屋上之中夹室则当夹室上之中以割鸡使血流故云门当门夹室中室此衅庙以羊门夹室以鸡总云其衈则毛牲羽牲皆谓之衈而郑注周礼云毛牲曰刉羽牲曰衈者以此经有羊有鸡无别刉文故总以衈包之周礼刉衈相对故以毛牲曰刉羽牲曰衈有司皆乡室而立者谓衅夹室之时宰夫祝宗人皆当于夹室而立门则有司当门北面而立既事宗人告事毕乃皆退者谓衅事既毕宗人告摄主宰夫以事毕宰夫及祝宗人等乃退反命于寝者谓衅既毕反报君命于路寝君南乡于门内朝服者谓君受命之时南乡于路寝门内南面而立身着朝服即大戴礼云衣以不入庙故朝服路寝成则考之而不衅者路寝是生人所居不用神之故不衅也考之者谓设盛馔以落之如檀弓晋献文子成室是也庾蔚云落谓与賔客燕防以酒食浇落之即欢乐之义也衅屋者交神明之道也者释所以不衅路寝之义言此屋与神明相交故衅之也凡宗庙之器其名者成则衅之以豭豚者器之名者尊彜之属也若作名者成则衅之若细者成则不衅名器则杀豭豚血涂之也不及庙故不用羊也】
　　诸侯出夫人夫人比至于其国以夫人之礼行至以夫人入注行道以夫人之礼者弃妻致命其家乃义絶不用此为始音义【比必利反】使者将命曰寡君不敏不能从而事社稷宗庙使使臣某敢告于执事主人对曰寡君固前辞不教矣寡君敢不敬须以俟命注前辞不教谓纳采时也此辞賔在门外摈者传焉賔入致命如初主人卒辞曰敢不听命音义【使色吏反】有司官陈器皿主人有司亦官受之注器皿其夲所赍物也律弃妻畀所赍音义【皿武景反字林又音猛赍子兮反下同畀必利反与也又婢支反偿也】妻出夫使人致之曰某不敏不能从而共粢盛使某也敢告于侍者主人对曰某之子不肖不敢辟诛敢不敬须以俟命使者退主人拜送之注肖似也不似言不如人诛犹罚也音义【共音恭姿盛上音咨下音成肖音笑辟音避】如舅在则称舅舅没则称兄无兄则称夫注言弃妻者父兄在则称之命当由尊者出也唯国君不称兄主人之辞曰某之子不肖如姑姊妹亦皆称之注姑姊妹见弃亦曰某之姑某之姊若妹不肖疏【正义曰此一节论诸侯出夫人及卿大夫以下出妻之事诸侯出夫人者谓夫人有罪诸侯出之命归夲国使者将命者使者谓送夫人归者将行君命以告夫人之国君寡君不敏不能从而事社稷宗庙者礼尚谦退不能指斥夫人所犯之罪故引过自归云寡君才知不敏不能随从夫人共事社稷宗庙故君使臣某敢告在下之执事寡君敢不敬须以俟命者须待也俟亦待也主人报客云君既有命寡君岂敢不恭敬须待君命有司官陈器皿者使者既得主人答命故使从已来有司之官陈夫人嫁时所赍器皿之属以还主国也主人有司亦官受之者主国亦使有司官领受之也并云官者明付受悉如法也妻出者此以下明夫出妻法也如舅在则称舅舅没则称兄者谓凡遣妻必称尊者之命舅在称舅者谓妻之被出则应称夫名使某来告若夫之父在则称父名使某来告是舅在则称舅也舅没则称兄者谓称夫兄之名使某来告不云舅没则称母者妇人之名不合外接于人也若有死丧则称母吊即曾子问云母丧称母是也无兄则称夫者谓夫身无兄则称夫名使某来告则上文是也夫遣人致命则得云某不敏不能从而共粢盛若夫之父兄遣人致命其致命之辞未闻也主人之辞曰某之子不肖者前文已具重更发者为姑姊妹张夲故云如姑姊妹亦皆称之郑云某之姑某之姊若妹不肖是也】
　　孔子曰吾食于少施氏而饱少施氏食我以礼注言贵其以礼待己而为之饱也时人倨慢若季氏则不以礼矣少施氏鲁惠公子施父之后音义【少失召反下及注同食我音嗣为于伪反下来为亦为同倨音据慢武谏反夲亦作慢父音甫】吾祭作而辞曰疏食不足祭也吾飱作而辞曰疏食也不敢以伤吾子注【正义曰此一节明少施氏以礼而食孔子吾祭者谓孔子祭也作而辞曰疏食不足祭也者作起也少施氏起而辞谢云疏麤之食不足祭也吾飱者谓孔子食后而更飱而强饭以答主人之意作而辞曰疏食也不敢以伤吾子者少施氏又起而辞谢云疏麤之食不可强饱以致伤害故云不敢以伤吾子】
　　纳币一束束五两两五寻注纳币谓昏礼纳徴也十个为束贵成数两两者合其卷是谓五两八尺曰寻五两五寻则毎卷二丈也合之则四十尺今谓之匹犹匹偶之云与音义【飱音孙个古贺反卷音眷徐纪勉反下同与音余】妇见舅姑兄弟姑姊妹皆立于堂下西面北上是见己注妇来为供养也其见主于尊者兄弟以下在位是为己见不复特见音义【妇见贤遍反下注同供恭用反养羊尚反复扶又反】见诸父各就其寝注旁尊也亦为见时不来女虽未许嫁年二十而笄礼之妇人执其礼注虽未许嫁年二十亦为成人矣礼之酌以成之言妇人执其礼明非许嫁之笄燕则鬈首注既笄之后去之犹若女有鬌紒也音义【鬈音权又居阮反去起吕反鬌丁果反紒音计字又作紒】疏【正义曰此一节论昏礼妇见舅姑及女未许嫁加笄分别之事纳币一束者谓昏礼纳财币之时其币一束谓十个也束五两者两个合为一卷取配偶之义是束五两也一两有四十尺八尺曰寻五八四十是两五寻也今谓之匹犹匹偶也妇见舅姑者谓妇来明日而见舅姑也兄弟姑姊妹皆立于堂下西面北上者见舅姑之时则夫之兄弟姑姊妹皆立于舅姑之堂下东邉西乡以北为上近堂为尊也是见己者舅姑在堂上妇自南门而入入则从于夫之兄弟姑姊妹前度以因是即为相见不复更别诣其室见之故云是见己谓是己见也见诸父各就其寝者诸父谓夫之伯叔也既是旁尊则妇于明日乃各徃其寝而见之不与舅姑同日也女虽未许嫁年二十而笄礼之者女子十五许嫁而笄若未许嫁至二十而笄以成人礼言之妇人执其礼者贺玚云十五许嫁而笄者则主妇及女賔为笄礼主妇为之着笄女賔以醴礼之未许嫁而笄者则妇人礼之无主妇女賔不傋仪也燕则鬈首者谓既笄之后寻常在家燕居则去其笄而鬈首谓分发为鬌紒也此既未许嫁虽已笄犹为少者处之】
　　韠长三尺下广二尺上广一尺防去上五寸纰以爵韦六寸不至下五寸纯以素紃以五采注防谓领上缝也领之所用盖与纰同在旁曰纰在下曰纯素生帛也纰六寸者中执之表里各三寸也纯纰所不至者五寸与防去上同紃施诸缝中若今时绦也音义【韠音必长直谅反广古旷反下同防古外反注同纰婢支反又方移反注同纯之闰反又支允反注同徐方移反紃音廵徐辞均反缝扶用反下同绦夲又作条同吐刀反】疏【正义曰韠韨也长三尺与绅齐也下广上狭象天地数也防去上五寸者防谓韠之领缝也此缝去韠上畔广五寸谓防上下广五寸纰以爵韦六寸者谓防缝之下韠以两邉纰以爵韦阔六寸倒襵之两厢各三寸也不至下五寸者谓纰韠之两邉不至韠之下畔阔五寸纯以素者素谓生帛谓纰所不至之处横纯之以生帛此帛上下各阔五寸也紃以五采者紃绦也谓五采之绦置于诸缝之中注正义曰韠旁縁谓之纰上縁谓之防以其在下总防之处故谓之为防此上縁縁韠之上畔其缝广狭去上畔五寸也云领之所用盖与纰同者纰既用爵韦防之所用无文防纰同类故知防之所用与纰同也云纯纰所不至者五寸者纯缘也缘之所施是两旁之纰不至下五寸之处以素缘之云与防去上同者纯之上畔去韠下畔五寸防之下畔去韠之上畔五寸以其俱五寸故云与防去上同如诸儒所说云防者是韠之上畔浅縁而已去上五寸谓与两旁之纰去韠上畔防缝之下有五寸若如此说何得郑注与防去上同明知防之阔狭五寸也】









　　礼记注疏卷四十三
　　礼记注疏卷四十三考证
　　凡弁绖其衰侈袂疏此等三衰而袂半而益一○按当作则袂半而益一而字误也
　　执玉不麻麻不加于采疏按周礼己国君薨至于主国衰而出注云于是可以凶服将事饭行聘享之事○【臣召南】按周礼当作聘礼周礼无此文也饭行聘享之事当作非行聘享之事贾疏曰于是可以凶服将事者谓主人所归礼则賔可凶服受之其正行聘享则着吉服矣故杂记云执玉不麻也
　　孔子曰伯母叔母注○按此节注下无疏旧本误以上章国禁哭及童子哀不偯二节之疏接于注下非也今移还上章
　　泄栁之徒为之也注疏○按此疏旧脱于下章注下今移正
　　大夫五疏子叔声伯云云【至】非谓当时实含用珠玉也○【臣召南】按左传所云是当时大夫僭逾实用珠玉疏云云非也
　　君子上不僭上下不逼下疏○按疏二叚旧本误脱于下章妇人非三年之丧不逾封而吊之下今移正【臣召南】按妇人非三年之丧不逾封而吊实后文如三年之丧则君夫人归章之首句也应接写
　　士丧礼于是乎书注国人乃复书而存之○【臣召南】按此注下无疏此士丧礼当是考正仪文异于卿大夫处若仪礼士丧礼篇恐是自古所传非至此时始书也故仪礼注疏并不云是孺悲所传
　　孟献子曰正月日至疏献子言十一月建子冬既祭上帝○【臣召南】按冬下当有至字
　　又郑又一解云礼记之言不可合于春秋之例○【臣召南】按此通人之论也郊禘日月论説纷纭总缘强合二书为一耳襄七年左传孟献子曰啓蛰而郊郊而后耕杜注云啓蛰夏正建寅之月耕谓春分疏云据传献子此言郊天之礼必用周之三月而杂记云云二文不同必有一谬礼记后人所録左传当得其真若七月而禘献子为之则当献子时应有七月禘者烝尝过则书禘过亦宜书足知礼记之言非献子也按彼疏较此疏为尤确
　　外宗为君夫人犹内宗也疏君内宗为君○按上君字衍
　　赞大行曰注疏朱白苍是也既重云朱白苍○【臣召南】按聘礼但云朱白苍耳未尝重言也疑此疏十一字并衍文
　　门夹室皆用鸡疏谓先衅门后衅夹室又卑于门也○【臣召南】按又卑于门也之上脱夹室二字此因上句而误脱者也



　　礼记注疏卷四十三考证
<经部,礼类,礼记之属,礼记注疏>
　　钦定四库全书
　　礼记注疏卷四十四
　　汉郑氏注　唐陆徳明音义　孔頴达疏
　　防大记
　　疾病外内皆埽注为宾客将来问病也疾困曰病音义【埽悉报反为于伪反下为其为宾为主人皆同】疏【正义曰外内皆埽者为宾客来问病者以寻常毎日皆埽案内则云鸡初鸣减盥漱洒埽室堂者此是平生无事时每日恒埽今既疾病不应更有华饰故知埽者为宾客来也注正义曰案既夕礼云有疾疾者齐及云疾病内外皆埽是疾困曰病此对文耳散则通也檀弓云孔子寝疾七日而没是也】
　　君大夫彻县士去琴瑟注声音动人病者欲静也凡乐器天子宫县诸侯轩县大夫判县士特县去琴瑟者不命之士音义【县音注同去起吕反注及下注同】寝东首于北牖下注谓君来视之时也病者恒居北牖下或为北墉下音义【首手又反下注南首同牖音酉旧音容下注牖下放此墉音容】废牀彻亵衣加新衣体一人注废去也人始生在地去牀庶其生气反彻亵衣则所加者新朝服矣互言之也加朝服者眀其终于正也体手足也四人持之为其不能自屈伸也音义【牀仕良反本或作床字亵息列反新朝直遥反后朝服皆同】男女改服注为宾客来问病亦朝服也庶人深衣属纩以俟絶气注纩今之新绵易动摇置口鼻之上以为候音义【属音烛纩音旷一音古旷反易以豉反】男子不死于妇人之手妇人不死于男子之手注君子重终为其相亵疏【正义曰此眀君及大夫等疾困去乐之事君谓诸侯也及大夫等彻县知不包天子者以此篇所记皆据诸侯以下也注正义曰案周礼小胥王宫县诸侯轩县卿大夫判县士特县郑云宫县四面象宫室轩县去其一面判县又去其一面特县又去其一面县于东方或于阶间而已又云凡县钟磬半为堵全为肆郑云诸侯之大夫半天子之大夫西县钟东县磬士亦半天子之士县磬而已案典命子男之卿再命其大夫壹命其士不命此云不命之士谓子男之士知谓君来视之时也者案论语郷党云疾君视之东首加朝服此云东首故知是君来视之时也以东方生长故东首乡生气云病者恒居北牖下者士防下篇云东首于北牖下是恒在北牖下也若君不视之时则不恒东首随病者所宜此熊氏所説也今谓病者虽恒在北牖下若君来视之时则暂时移向南牖下东首令君得南面而视之人始生在地去牀庶其生气反者释所以病困而除牀取地义也人初生时在地今病困而反在地冀生气还反得活如初生时也云彻亵衣则所加者新朝服矣互言之也者上云彻亵衣则知所加者正也下云加新衣则知所彻者亵衣故云互也朝服衣素裳也云加朝服者眀其终于正也者觧所以加朝服义也明君子虽卒必以正自处也案既夕礼云养者皆齐案文王世子云则世子亲齐而养至病困易之以朝服故檀弓云亲始死羔裘冠者易之而已易羔裘冠即朝服也】
　　君夫人卒于路寝大夫世妇卒于适寝内子未命则死于下室迁尸于寝士之妻皆死于寝注言死者必皆于正处也寝室通耳其尊者所不燕焉君谓之路寝大夫谓之适寝士或谓之适室此变命妇言世妇者眀尊卑同也世妇以君下寝之上为适寝内子卿之妻也下室其燕处也音义【适丁歴反注同处昌虑反下同】疏【正义曰此一经眀贵贱死寝不同也君谓诸侯也诸侯三寝一正者曰路寝余二曰小寝卒归于正故在路寝也夫人亦有三寝一正二小亦卒正者也大夫世妇卒于适寝者适寝犹今聼事处也其制异诸侯也大夫死适寝其妻亦死适寝也大夫妻曰命妇而云世妇世妇是诸侯之次妇今既明诸侯世妇尊与命妇敌故互言见义今命妇死于正寝则世妇死女君次寝之上也内子未命则死于下室迁尸于寝者内子卿妻也若未为夫人所命则初死在下室至小敛后迁尸乃复还其正寝也士之妻皆死于寝者亦各死其正室也夫妻俱然故云皆也注正义曰寝室通耳者案士防礼云死于适室此云卒于适寝是寝室通也云其尊者所不燕焉者谓尊严之处不就而燕息焉云君谓之路寝大夫谓之适寝士或谓之适室者此云士死于寝士防礼云死于适室故云或也云世妇以君下寝之上为适寝者皇氏云君谓女君而世妇以夫人下寝之上为适寝熊氏云诸侯夫人大夫妻及士之妻卒皆于夫之正寝觧此世妇以君下寝之上为适寝者夫人卒于君之正寝世妇卒于君之下寝之上者与皇氏异虽卒夫寝皆妇人供视之是亦妇人不死男子之手也案服防注左传义与皇氏同夫人之卒在于夫人路寝此对路寝为小寝故僖八年夫人不薨于寝则不殡于庙服防注云寝谓小寝也皇氏熊氏其説各异未知孰是故两存焉知死正寝者案春秋成公薨于路寝道也僖公薨于小寝讥即安谓夫人寝也隐公薨不书地失其所文公薨于台下襄公薨于楚宫定公薨于髙寝皆非礼也案庄公三十二年公羊传何休注云天子诸侯皆有三寝一曰髙寝二曰路寝三曰小寝孙从王父之寝案周礼掌王之六寝之脩何休云天子三寝与周礼违不可用】
　　复有林麓则虞人设阶无林麓则狄人设阶注复招魂复魄也阶所乗以升屋者虞人主林麓之官也狄人乐吏之贱者阶梯也簨虡之类音义【麓音鹿梯他兮反簨恤尹反虡音巨】疏【正义曰自此至复而后行死事明复是招魂之礼也复有林麓则虞人设阶者复谓升屋招魂其死者所封内若有林麓则所主林麓虞人设阶梯而升屋无林麓则狄人设阶者谓官职卑小不合有林麓无虞人可使狄人是家之乐吏之贱者掌设簨虡簨虡阶梯之类故狄人设阶也】
　　小臣复复者朝服君以卷夫人以屈狄大夫以赪世妇以襢衣士以爵弁士妻以税衣皆升自东荣中屋履危北面三号卷衣投于前司服受之降自西北荣注小臣君之近臣也朝服而复所以事君之衣也用朝服而复之者敬也复用死者之祭服以其求于神也君以卷谓上公也夫人以屈狄互言耳上公以衮则夫人用祎衣而侯伯以鷩其夫人用揄狄子男以毳其夫人乃用屈狄矣赪赤也衣赤裳所谓卿大夫自冕而下之服也其世妇亦以襢衣荣屋翼升东荣者谓卿大夫士也天子诸侯言东霤危栋上也号若云臯某复也司服以箧待衣于堂前音义【卷本又作衮同古木反注同屈音阙注同赪赤贞反襢知彦反税他乱反荣如字屈翼也刘昌宗音营号戸髙反注同卷俱勉反徐纪阮反袆音辉鷩必列反揄音遥毳昌鋭反霤力又反箧若牒反】其为宾则公馆复私馆不复其在野则升其乗车之左毂而复注私馆卿大夫之家也不于之复为主人之恶音义【乗绳证反毂工木反恶鸟路反】疏【正义曰此一节眀复时所用之衣及招魂升降之节小臣复复者朝服者此眀诸侯小臣君之近臣与君为招魂复魄既是君之亲近与君所为招魂之时翼君魂神来依之则大夫士以下皆用近臣也所复之人皆着朝服奉事君之魂神故朝服君以卷者谓上公以衮冕而下夫人以屈狄者谓子男之夫人自屈狄而下大夫以赪者纁也言大夫招魂用冕衣纁裳故云赪也世妇以襢衣者世妇大夫妻也其上服唯襢衣故用招魂也言世妇者亦见君之世妇服与大夫妻同也士以爵弁者士亦用助祭上服以招魂六冕则以衣名冠诸侯爵弁则以冠名衣今言爵弁者但用其衣不用其弁也士妻以税衣者税衣六衣之下也士妻得服之故死用以招魂也皆升自东荣者此复者初上屋时也荣屋翼也天子诸侯四注为屋而大夫以下不得四注但南北二注而为直头头即屋翼也复者升东翼而上也贺玚云以其体下于屋故谓上下在屋两头似翼故名屋翼也中屋履危者中屋者当屋东西之中央履危者践履屋栋上髙危之处而复也北面三号者复者北面求隂之义也鬼神所向也三号号呼之声三徧也必三者一号于上翼神在天而来也一号于下冀神在地而来也一号于中翼神在天地之间而来也号辄云臯某复矣郑注士防礼云臯长声也卷衣投于前司服受之者三招既竟卷敛所复之衣从屋前投与司服之官司服以箧待衣于堂前也前谓阳生之道复是求生故云从生处来也然如杂记所言则应每衣三号也降自西北荣者复者投衣毕而囬徃西北荣而下也初复是求生故升东荣而上求既不得不忍虚从所求不得之道还故自隂幽而下也不正西而西北者因取西北厞为便也必彻西北厞者亦用隂杀之所也故郑注士防礼云不由前降不以虚反也降因取西北厞若云此室凶不可居然也注正义曰君以卷谓上公也夫人以屈狄互言耳者男子举上公妇人举子男之妻男子举上以见下妇人举下以见上是互言也云升东荣者谓卿大夫士也者以乡饮酒郷射是大夫士之礼云设洗当东荣此东荣故知是卿大夫士礼今之两下屋云天子诸侯言东霤者霤谓东西两头为屋檐霤下案燕礼云设洗当东霤人君殿屋四注燕礼是诸侯礼明天子亦然也】
　　复衣不以衣尸不以敛注不以衣尸谓不以袭也复者庶其生也若以其衣袭敛是用生施死于义相反士防礼云以衣衣尸浴而去之音义【衣尸于既反注衣尸同敛力验反后不出者皆同去起吕反】妇人复不以袡注袡嫁时上服而非事神之衣音义【袡而亷反妇人嫁时上服】凡复男子称名妇人称字注妇人不以名行唯哭先复复而后行死事注气絶则哭哭而复复而不苏可以为死事疏【正义曰复是求生若用复衣而袭敛是用生施死于义为反故不得将衣袭尸及敛也妇人复不以袡者袡是嫁时上服乃是妇人之盛服而非是事神之衣故不用招魂也綘衣下曰袡凡复至称字者自殷以上贵贱复同呼名周则天子称天子诸侯称某甫且字矣大夫士称名而妇人并称字唯哭至死事者唯哭先复者气絶而孝子即哭哭讫乃复故云唯哭先复也复而后行死事者复而犹望生若复而不生故得行于死事谓正尸于牀及浴袭之属也】
　　始卒主人啼兄弟哭妇人哭踊注悲哀有深浅也若婴儿中路失母能勿啼乎音义【啼大兮反】蔬【正义曰主人孝子男子女子也亲始死孝子哀痛呜咽不能哭如婴儿失母故啼也兄弟哭者有声曰哭兄弟情比主人为轻故哭有声也妇人哭踊者妇人众妇也宗妇亦啼众妇人轻则哭也然妇人雀踊而此云踊者通自上诸侯并踊也】
　　既正尸子坐于东方卿大夫父兄子姓立于东方有司庶士哭于堂下北面夫人坐于西方内命妇姑姊妹子姓立于西方外命妇率外宗哭于堂上北面注正尸者谓迁尸牖下南首也子姓谓众子孙也姓之言生也其男子立于主人后女子立于夫人后世妇为内命妇卿大夫之妻为外命妇外宗姑姊妹之女疏【正义曰此经眀人君初防子及夫人以下哭位也子坐于东方者子谓世子世子尊故坐于东方谓室内尸东故士防礼云主人入坐于牀东是也卿大夫父兄子姓立于东方者案士防礼众主人在其后又云亲者在室郑云诸大功以上依唯士礼父兄子姓大功以上正立于室内东方今此经总云卿大夫父兄子姓立于东方以士礼言之当在室内但诸侯以上位尊不可不正定世子之位故顾命康王之入翼室恤宅宗不宜与卿大夫父兄子姓俱在室内也卿大夫等或当在戸外之东方遥继主人之后有司庶士哭于堂下北面者以其卑故在堂下北面不云东方稍近西而当戸以堂下西方无妇人位故也案士防礼云小功以下众兄弟堂下北面此经直云有司庶士在堂下则诸父兄子姓等虽小功以下皆在堂上西面也夫人坐于西方者亦近尸故士防礼云妇人侠牀东面但士礼略但言侠牀人君则当以帷鄣之也内命妇姑姊妹子姓立于西方者内命妇则子妇也姑姊妹谓君姑姊妹也子姓君女孙皆立于西方也外命妇率外宗哭于堂上北面者外命妇谓卿大夫妻外宗谓姑姊妹之女外命妇外宗等疏于内命妇故在户外妇人无堂下之位故皆堂上北面注正义曰知正尸谓迁尸牖下南首也者既夕礼云设牀笫当牖及迁尸是也知南首者案士防礼将含之时啇祝入当牖北面受贝奠于尸西郑注云如商祝之事位则尸南首眀也是也云子姓谓众子孙也者谓子孙所生也云其男子立于主人后女子立于夫人后者约士防礼文或诸侯位尊男子等当立于戸外东方已具前説云世妇为内命妇卿大夫之妻为外命妇者前文云大夫世妇则世妇与大夫妻相敌此经云命妇与外命妇相当故知内命妇是世妇也案防服传云命妇者大夫之妻故云外命妇卿大夫妻又周礼命及于士则其妻亦为命妇故郑注内宰云士妻亦为命妇士妻与女御相对俱褖衣则君之女御内命妇中兼之也云外宗姑姊妹之女者但姑姊妹必嫁于外族其女是异姓所生故称外宗案周礼外宗外女之有爵者若其有爵则为外命妇此别云外宗容无爵者女之女亦是异姓所生而不云者则上文所谓子姓是也周礼有内宗内女之有爵者此不言者则前文姑姊妹是也但姑姊妹已嫁国中则为命妇别云姑姊妹者各在室女未嫁及嫁于他国或虽嫁国中从本亲之位故别云姑姊妹也不云舅之女及从母之女者外宗中兼之略可知也】
　　大夫之防主人坐于东方主妇坐于西方其有命夫命妇则坐无则皆立注命夫命妇来哭者同宗父兄子姓姑姊妹子姓也凡此哭者尊者坐卑者立士之防主人父兄子姓皆坐于东方主妇姑姊妹子姓皆坐于西方注士贱同宗尊卑皆坐凡哭尸于室者主人二手承衾而哭注承衾哭者哀慕若欲攀援音义【攀本又作扳普班反一音班援音爰徐于愿反】疏【正义曰此一经眀大夫初有防哭位之礼其有命夫命妇则坐无则皆立者谓哭位之中有命夫命妇虽有卑于死者以其位尊故坐哭若其无命夫命妇虽尊于死者亦皆立哭注正义曰知命夫命妇来哭者同宗父兄子姓姑姊妹子姓也者案左氏传士逾月外姻至今大夫初防正尸无容即有异姓故知是同宗之亲来哭者知非异姓卿大夫来吊者以其与主人等并列哭位故知是为防来哭者若有吊者当立哭不得坐也此大夫之防不显父兄子姓及姑姊妹哭位者约上文君防及下文士防略可知也云凡此哭者尊者坐卑者立皇氏云凡谓君与大夫其哭者若爵位尊者则坐故上文君防子及夫人坐大夫之防主人主妇命夫命妇皆坐是也君之防卿大夫皆立大夫之防非命夫命妇者皆立是也此云尊卑非谓对死者为尊卑也若其今所行之礼与古异也成服之后尊于死者则坐卑于死者则立也君与大夫位尊故坐者殊其贵贱士既位下故坐者等其尊卑无所异也】
　　君之防未小敛为寄公国宾出大夫之防未小敛为君命出士之防于大夫不当敛则出注父母始死悲哀非所尊不出也出者或至庭或至门国宾聘大夫不当敛其来非敛时音义【为寄于伪反下皆同下注为母为其罢倦皆同】蔬【正义曰此一经眀君大夫士等未小敛之前主人出迎賔之节士之防于大夫不当敛则出者谓士之防大夫来吊其主人于大夫来吊之时不当小敛之时则出迎大夫注正义曰云或至庭者谓世子迎寄公及国宾士出迎大夫士也皆至庭故下文云降自西阶又云士于大夫亲吊则与之哭不逆于门外是也云或至门者谓大夫于君命故下文云大夫于君命迎于寝门外是也以此言之则世子于天子之命士于君命亦皆然也云不当敛其来非敛时者上君与大夫云未小敛谓未敛之前去小敛逺也士云不当敛谓去小敛近大夫至于士小敛相偪也士于大夫虽与小敛相偪不当敛之时尚为大夫出若未小敛之前为大夫出可知也案檀弓云大夫吊当事而至则辞焉注云辞犹告也摈者以主人有事告也主人无事则为大夫出彼亦谓小敛之事与此同敛讫大夫至即拜之故杂记云当袒大夫至絶踊而拜之反改成踊是也此但云敛不云袭者未袭之前唯士为君命出其余则不出故士防礼未袭之前君使人吊主人迎于寝门外见宾不哭先入门右北面是也君使退主人哭拜送于外门外于时宾有大夫则特拜之因送君使而拜之非谓特出迎宾也此云不当敛则出迎宾杂记云士防当袒大夫至絶踊而拜之与此违者皇氏云若此当敛时不出若敛后而有大夫至则絶踊而拜之】凡主人之出也徒跣扱衽拊心降自西阶君拜寄公国宾于位大夫于君命迎于寝门外使者升堂致命主人拜于下士于大夫亲吊则与之哭不逆于门外注拜寄公国宾于位者于庭乡其位而拜之此时寄公位在门西国宾位在门东皆北面小敛之后寄公东面国宾门西北面士于大夫亲吊谓大夫身来吊士也与之哭既拜之即位西阶东面哭大夫特来则北面音义【跣悉典反扱初洽反衽而审反又而鸩反裳际也拊音抚使色吏反乡许谅反】疏【正义曰前经明出迎宾逺近此经更辨拜迎委曲之仪降自西阶者不忍当主位降自西阶君拜寄公国宾于位者寄公谓失位之君也国宾谓邻国大夫来聘者遇主国君之防拜于位者于庭乡其位而拜之士于大夫亲吊则与之哭不逆于门外者谓士之防大夫亲来吊立于西阶下东面主人则降自西阶下南面拜之拜讫即位西阶下与大夫俱哭不迎大夫于门外注正义曰此时寄公位在门西国宾位在门东皆北面者熊氏云凡宾吊北面是其正故檀弓云曾子北面而吊焉且尸在堂上乡之可知也知寄公在门西者寄公有宾义故在宾位故知在门西知国宾在门东者宾虽为君命使或本是吉使而遭主国之防而行私吊之礼故从主人之位故知在门东云小敛之后寄公东面国宾门西北面者熊氏云小敛之后主人位于阼阶下西面寄公稍依吉礼渐就宾位东面乡主人也国宾亦以小敛后渐吉转就门西宾位但爵是卿大夫犹北面也又士防礼云他国之异爵者门西少进是也云既拜之即位西阶东面哭者以大夫身来吊士之时在西阶之南主人降自西阶乡其位而拜之拜讫主人即位于西阶下东面哭之故士防礼云宾有大夫则特拜之即位于西阶下东面不踊郑注云即位西阶下未忍在主人位是据主人也而皇氏云即位西阶东面哭谓大夫之位也下云大夫特来则北面皇氏即云是大夫之位俱与士防礼违又与郑注士防礼不同其义非也云大夫特来则北面者以大夫与士若俱来皆东面故主人即位西阶在大夫之北俱东面而哭今大夫独来不与士相随故大夫北面也必知北面者以凡特吊皆北面故檀弓云曾子北面而吊是特吊也】
　　夫人为寄公夫人出命妇为夫人之命出士妻不当敛则为命妇出注出拜之于堂上也此时寄公夫人命妇位在堂上北面小敛之后尸西东面疏【正义曰前经明男子迎宾此经明妇人迎宾也夫人为寄公夫人出者出谓出房也妇人不下堂但出房而拜于堂上也妇人尊卑与夫同故所为出者亦同也命妇为夫人之命出者亦同其夫为君命也此出亦不下堂耳士妻不当敛则为命妇出者前经明士于大夫不当敛出故此士妻于命妇亦不当敛而出也注正义曰知拜于堂上者男子降阶拜宾于庭妇人无外事故知拜于堂上云此时寄公夫人命妇位在堂上北面者以前文云君之防外命妇率外宗哭于堂上北面故知此命妇在堂上北面知寄公夫人亦然者以士防礼他国异爵者门西北面与己国夫人同则知寄公夫人亦与命妇同也云小敛之后尸西东面者以小敛之后迁尸于堂故知从妇人之位在尸西东面也】
　　小敛主人即位于戸内主妇东面乃敛卒敛主人冯之踊主妇亦如之主人袒説髦括发以麻妇人髽带麻于房中注士既殡説髦此云小敛盖诸侯礼也士之既殡诸侯之小敛于死者俱三日也妇人之髽带麻于房中则西房也天子诸侯有左右房音义【冯皮氷反本或作凭后皆同袒大旱反説髦本作税同他活反徐他外反注同髦音毛髽侧瓜反】疏【正义曰此一节明人君大夫士等小敛之节乃拜迎于宾及奠祭吊者之仪各随文觧之主人即位于戸内者以初时尸在牖下主人在尸东今小敛在户内故主人在戸内稍东西面主人冯之踊者敛讫主人冯尸而踊主妇亦如之者冯尸竟亦踊与男子同也主人袒者向小敛不袒今方有事故袒衣也士防礼冯尸已竟而云髻发袒此未括髪先云袒者或人君礼也説髦者髦防时翦髪为之至年长则垂着两邉眀人子事亲恒有孺子之义也若父死説左髦母死説右髦二亲并死则并説之亲没不髦是也今小敛竟防事已成故説之也案郑注士既殡説髦今小敛而説者人君礼也括发以麻者以用也人君小敛説髦竟而男子括髪括髪用麻也士小敛后亦括髪但未説髦耳妇人髽者妇人髽亦用麻也对男子括髪也带麻于房中者带麻麻带也谓妇人要绖也士防礼云妇人之带牡麻结本在房郑云妇人亦有苴绖但言带者记其异此齐衰妇人斩衰妇人亦苴绖也带男子带绖于东房而妇人带绖在西房既与男子异处故特记其异也妇人重带故云带而略于绖也于房中者谓男子説髦括发在东房妇人髽带麻于西房也注正义曰士之既殡诸侯之小敛于死者俱三日也者谓数往日也云妇人之髽带麻于房中则西房也者案士防礼主人髻髪袒众主人免于房郑注云释髺髪宜于隐者是主人等括髪在东房士防礼又云妇人髽于室以男子在房故妇人髽于室大夫士唯有东房故也此经兼明诸侯之礼有东西房男子既括髪于东房故知妇人髽及带麻于西房云天子诸侯有左右房者欲眀经中房是西房也天子路寝制如眀堂熊氏云左房则东南火室也右房则西南金室也诸侯路寝室在于房中在室之东西也】彻帷男女奉尸夷于堂降拜注夷之言尸也于迁尸主人主妇以下从而奉之孝敬之心降拜拜宾也音义【奉芳勇反注同夷于堂如字陈也本或作侇同音移一本作奉尸于堂从才用反又如字】疏【正义曰此一经明士之防小敛讫彻帷夷尸之节彻帷者初死恐人恶之故有帷也至小敛衣尸毕有饰故除帷也此士礼耳诸侯及大夫宾出乃彻帷事见于下文男女奉尸夷于堂者夷陈也小敛竟相者举尸将出户往陈于堂而孝子男女亲属并而扶捧之至堂以极孝敬之心也降拜者降下也既陈于堂则适子下堂拜宾也】
　　君拜寄公国宾大夫士拜卿大夫于位于士旁三拜夫人亦拜寄公夫人于堂上大夫内子士妻特拜命妇汜拜众宾于堂上注众宾谓士妻也尊者皆特拜拜士与其妻皆旅之音义【汜芳敛反】主人即位袭带绖踊注即位阼阶之下位也有袭绖乃踊尊卑相变也母之防即位而免注记异者礼斩衰括髪齐衰免以至成服而冠为母重初亦括髪既小敛则免音义【免音问后放此】乃奠注小敛奠也吊者袭裘加武带绖与主人拾踊注始死吊者朝服禓裘如吉时也小敛则改袭而加武与带绖矣武吉冠之卷也加武者明不改冠亦不免也檀弓曰主人既小敛子游趋而出袭裘带绖而入音义【拾其劫反裼思歴反卷起权反】疏【正义曰此一节明君大夫士小敛讫拜宾也云君拜寄公国宾者君谓嗣君也小敛尸出堂嗣君下堂拜宾也寄公尊故先言之也拜寄公及国宾并就于其位郷而拜之故郑注士防礼云拜宾乡宾位拜之是也大夫士者嗣君又次拜大夫士也大夫士既是先君之臣皆同有斩衰之服而小敛讫出庭列位故嗣君出拜之也拜卿大夫于位者此更申明拜卿大夫士之异卿大夫则就其位郷而拜之也于士旁三拜者旁犹面也若拜于士士贱不可人人拜之故每一面并唯三拜也必三拜者士有三等故三拜之故士防礼云大夫特拜士旅之隐义云士有三等一等一拜故三下膝也一云旁犹不正也或云众士都共三拜也夫人亦拜寄公夫人于堂上者妇人无下堂位并在堂上故夫人拜寄公妻于堂上也大夫内子士妻者夫人亦拜大夫士之妻也卿妻曰内子大夫妻曰命妇此不云命妇者欲见卿妻与命妇同也特拜命妇者此更申明拜命妇于士妻之异也特犹独也谓人人拜之尊故也特拜命妇则内子亦然也汜拜众賔者谓不特也众宾士妻贱故汜拜之亦旁三拜也于堂上者拜命妇及士妻亦并于堂上也此经唯举君防拜宾不云大夫士防拜宾者文不具也其大夫士之防拜宾亦然也故士防礼云主人拜宾大夫特拜士旅之是也案上注小敛之后寄公门西东面国宾门西北面大夫当在门东北面士当在门西国宾之南东面嗣君于阼阶之下少南郷其位而拜之案上注云寄公夫人命妇小敛之后尸西东面其嗣君夫人本位在西房当在西房之外南面拜女宾也若士妻于阼阶上西面拜宾也以无西房故也以上皆是皇氏所説熊氏以为大夫士拜卿大夫士者是卿大夫士家自遭防小敛后拜卿大夫于位士旁三拜大夫内子士妻亦谓大夫士妻家自遭防小敛后拜命妇及拜士妻之礼大夫士各自遭防并言之者以其大夫士家防小敛后拜宾同故也此即君大夫士之防小敛后拜宾且与上文未小敛时文类其义逾于皇氏矣主人即位者主人拜宾之后稍近北即阼阶下位袭带绖踊者拜宾时袒今拜讫袭衣加要带首绖于序东复位乃踊也母之防即位而免者为父防拜宾竟而即阼阶下位又序东带绖犹括髪若为母防至拜宾竟即位时不复括发以免代之免以袭绖至大敛乃成服也所以异于父也乃奠者奠谓小敛奠也拜宾袭绖踊竟后始设小敛之奠也吊者谓小敛之后来吊者揜袭裘之上裼衣若未小敛之前来吊者裘上有裼衣裼衣上有朝服开朝服露裼衣今小敛之后吊者以上朝服揜袭裘上裼衣加武者贺氏云武谓吉冠之卷主人既素冠素弁故吊者加素弁于武带绖者带谓要带绖谓首绖缌之绖带以朋友之恩故加带与绖也若无朋友之恩则无带唯绖而己与主人拾踊者拾更也谓主人先踊妇人踊吊者踊三者三是与主人更踊注正义曰前经注云未小敛主人即位西阶下东面位恐此亦然故明之云阼阶之下必知然者以士防礼小敛后众主人东即位又云主人即位踊袭绖于序东复位故知此即位在阼阶下也云有袭绖乃踊尊卑相变也者案士防礼先踊乃袭绖此先袭绖乃踊士为卑此据诸侯为尊故云尊卑相变也知始死吊者朝服裼裘者檀弓云子游裼裘而吊是也知朝服者论语云羔裘冠不以吊是也小敛之后不用吊则小敛之前可以吊云小敛则改袭而加武与带绖者约子游之吊也云加武者明不改冠亦不免也者凶冠则武与冠连不别有武免亦无武今云加武明不改作凶冠亦不作免吊所以有免以四代祖免亲及朋友皆在他邦嫌有免理故云亦不免引檀弓曰以下者证小敛之前裼裘小敛之后袭裘贺氏以为加素弁于吉冠之武觧经文似便与郑注不改冠其义相妨熊氏云加武带绖谓有朋友之恩以绖加于武连言带耳熊氏又云小敛之时君于臣大夫于士士于朋友之恩若两大夫不假朋友之恩皆朝服袭裘加绖于冠之上若大夫士无朋友之恩皆冠朝服袭裘而已若士大敛之时有朋友之恩者及两大夫相为并君于大夫皆皮弁服袭裘加弁绖故杂记云大夫与殡亦弁绖殡则大敛也君于士大夫士自相于无服友恩者视大敛则亦皮弁服袭裘无弁绖也故士防礼云君于士视大敛注云皮弁服袭裘无绖也故服问云公为卿大夫锡衰若当事则弁绖不云士则士虽当事不弁绖君于士尚皮弁明君于卿大夫亦皮弁当事弁绖与士异也此所云皆谓未成服之前吊服也若成服之后其锡衰麻衰之等已具上檀弓疏然熊氏以武上加绖与带带文相妨其义未善两家之説未知孰是故偹存焉】
　　君防虞人出木角狄人出壶雍人出鼎司马县之乃官代哭注代更也未殡哭不絶声为其罢倦既小敛可以为漏刻分时而更哭也木给爨灶角以为防水斗壶漏水之器也冬漏以火爨鼎沸而后沃之此挈壶氏所掌也属司马司马涖县其器音义【壶音胡县音及下注同更古行反下同罢音皮倦其卷反漏音陋爨七乱反又七官反下爨鼎同防音俱水斗也隐义云容四升也挈苦结反又音结】大夫官代哭不县壶注下君也音义【下戸嫁反下成君不相下下大夫同】士代哭不以官注即以亲疏哭也君堂上二烛下二烛大夫堂上一烛下二烛士堂上一烛下一烛注烛所以照馔也灭燎而设烛音义【馔仕眷反燎力召反又力吊反】疏【正义曰此一节论君及大夫士小敛后代哭之异君防虞人出木角者虞人主山泽之官故出木与角狄人出壶者狄人乐吏主挈壶漏水之器故出壶雍人出鼎者雍人主亨饪故出鼎也所以用鼎及木者冬月恐水冻则壶漏迟迟更无凖则故取鼎暖水用虞人木爨鼎煑之故取鼎及木也司马县之者司马夏官卿也其属有挈壶氏掌知漏事故司马自临视县漏器之时节故挈壶氏云凡防县壶以代哭者乃官代哭者县漏分时使均其官属更次相代而哭使声不絶也注正义曰有防则于中庭终夜设燎至晓灭燎而日光未明故须烛以照祭馔也】
　　宾出彻帷注君与大夫之礼也士卒敛即彻帷彻或为废疏【正义曰士小敛竟而彻帷此至小敛竟下阶拜宾宾出后乃除帷是人君及大夫礼舒也注云士卒敛即彻帷者士防礼文】
　　哭尸于堂上主人在东方由外来者在西方诸妇南乡注由外来谓奔防者也无奔防者妇人犹东面音义【郷许亮反】疏【正义曰此一节通明小敛后尸出在堂时法也主人在东方者主人之位犹在尸东妇人之位亦犹在尸西如室中也由外来者在西方者由从也从外来谓新奔防者若于时有新奔防从外来者则居尸西方也所以尔者阼阶有事故升自西阶乃就西方又一通云欲见异于在家者故在西方也若未小敛而奔者则在东方也故奔防注云其未小敛而至与在家同是也诸妇南郷者诸妇主妇以下在家者若无奔防者则妇人位本在西方东乡今既有外新奔者故移辟之而近北以乡南也】
　　妇人迎客送客不下堂下堂不哭男子出寝门外见人不哭注妇人所有事自堂及房男子所有事自堂及门非其事处而哭犹野哭也出门见人谓迎宾客者也音义【处昌虑反】其无女主则男主拜女宾于寝门内其无男主则女主拜男宾于阼阶下子防则以衰抱之人为之拜为后者不在则有爵者辞无爵者人为之拜在竟内则俟之在竟外则殡葬可也防有无后无无主注拜者皆拜宾于位也为后者有爵摄主为之辞于宾耳不敢当尊者礼也音义【衰七雷反人为于伪反下人为注为下为君皆同竟音境下同】疏【正义曰此一节明小敛之后男主女主迎送吊宾及拜宾之位又广明防主不在之义妇人质故迎客送客不下堂下堂不哭者敌者不下堂若有君夫人吊则主妇下堂至庭稽颡而不哭也男子出寝门见人不哭者男子遭防敌者来吊不出门若有君命则出门迎亦不哭也故士防礼君使人吊彻帷主人迎于寝门外见宾不哭是也其无女主则男主拜女宾于寝门内者以此下明防无主而使人摄者礼也若有主则使男主拜男宾女主拜女宾若无女主者则男主拜女宾于寝门内也其无男主则女主拜男宾于阼阶下者若无男主者亦使女主拜男宾于阼阶下位也乡云女有下堂明谓此也男拜女宾于门内少逺阶下而犹不出门也子防则以衰抱之人为之拜者若有子虽防小则以衰抱之为主而人代之拜宾也为后者不在者谓主出行不在而家有防则有爵者辞者谓不在家之主有官爵其摄主无官爵则辞谢于宾云已无爵不敢拜宾无爵者人为之拜者谓不在之主无官爵其摄主之人而为主拜宾也在竟内则俟之者若主行近在国竟之内则俟其还乃殡也在竟外则殡可也者若主行在国外计不可待则殡殡后又不可待则可也防有无后无无主者释所以必使人摄及其衰抱防之义无后已自絶嗣无阙于人故可无后也若无主则相对宾有阙故四邻里尹主之是无得无主也】
　　君之防三日子夫人杖五日既殡授大夫世妇杖子大夫寝门之外杖寝门之内辑之夫人世妇在其次则杖即位则使人执之子有王命则去杖国君之命则辑杖听卜有事于尸则去杖大夫于君所则辑杖于大夫所则杖注三日者死之后三日也为君杖不同日人君礼大可以见亲疏也辑敛也敛者谓举之不以拄地也夫人世妇次于房中即位堂上堂上近尸殡使人执杖不敢自持也子于国君之命辑杖下成君不敢敌之也卜卜卜日也凡防祭虞而有尸大夫于君所辑杖谓与之俱即寝门外位也独焉则杖君谓子也于大夫所杖俱为君杖不相下也音义【辑侧立反下同敛也去起吕反后去杖皆同见贤遍反敛力检反下同拄知主反近附近之近】疏【正义曰此一节广明君及大夫士三日之后杖之节制各依文觧之子大夫寝门之外杖者子谓兼适庶及世子也寝门殡宫门也子大夫庐在寝门外得持杖拄地行以至寝门也寝门之内辑之者敛之不拄地殡柩在门内神明所在故入门敛之不敢拄地也若庶子至寝门则去杖不得持入也此大夫与子同者谓大夫特来不与子相随也若与子相随子杖则大夫辑子辑则大夫去杖故下文云大夫于君所则辑杖是也夫人世妇在其次则杖者次谓妇人居防之地在房内则得持杖拄地也即位则使人执之者妇人之位在堂堂上有殡若出房即位则不复自执俱使人代执之自随不拄地也子有王命则去杖者子亦谓世子也世子若有天子之命则对之则不敢杖故去之以尊王命也国君之命则辑杖者国君若邻国之君使人来吊虽与敌国而世子自卑未敢比成君故自敛杖以敬彼君命也听卜有事于尸则去杖者听卜谓卜卜日也有事于尸谓虞及卒哭祔祭事尸时也敬卜及尸故去杖也大夫于君所则辑杖者君谓世子也若大夫与世子俱来在门外位大夫则辑杖敬嗣君也于大夫所则杖者大夫若不与世子俱来而与诸大夫俱在门外位既同是为君杖无相敬下故并得执杖拄地也注正义曰知死后三日者下文云士之防二日而殡三日之朝主人杖则知君大夫三日者与士同故知死后三日也云为君杖不同日人君礼大可以见亲疏也者以下云大夫之防既殡主人主妇室老皆杖今君防亲疏杖不同日是人君礼大可以见亲疏也熊氏云经云子杖通女子在室者若嫁为他国夫人则不杖嫁为卿大夫之妻与大夫同五日杖也防服四制七日授士杖君之女及内宗外宗之属嫁为士妻及君之女御皆七日杖云夫人世妇次于房中者谓西房也故上文云妇人髽带麻于房中是也云即位堂上者前文云夫人亦拜寄公夫人于堂上是即位堂上也云卜卜卜日也者以经文卜在有事于尸之前虞而立尸虞祭之前卜者唯卜日耳故知卜谓卜日也云凡防祭虞而有尸者檀弓云虞而立尸又士虞礼有尸是虞有尸也云大夫于君所辑杖谓与之俱即寝门外位也者以经云子大夫寝门之外杖故知是寝门外位若寝门内位则君亦辑之大夫当去杖也云君谓子也者以经前云子后云君嫌是别人故云君谓子也云于大夫所杖俱为君杖不相下也者谓大夫于大夫所是两大夫相对故云俱为君不相降下也】
　　大夫之防三日之朝既殡主人主妇室老皆杖大夫有君命则去杖大夫之命则辑杖内子为夫人之命去杖为世妇之命授人杖注大夫有君命去杖此指大夫之子也而云大夫者通实大夫有父母之防也授人杖与使人执之同也音义【为夫于伪反下及注妾为君为人得并同】疏【正义曰此一节明大夫杖节三日之朝既殡者谓死后三日既殡之后乃杖也主人主妇室老皆杖者应杖者三日悉杖也大夫有君命则去杖者大夫即大夫嗣子也嗣子而云大夫者郑云通实大夫有父母之防也对君命亦然也大夫及嗣子有君命则去杖以敬之也大夫之命则辑杖者若嗣子对彼大夫之使则敛杖以自卑下之也若两大夫自相对则不去杖敌无所下也内子为夫人之命去杖者内子卿妻若卿大夫妻有夫及长子防君夫人有命吊己者皆为夫人之命去杖也为世妇之命授人杖者君有君之世妇命吊内子敬之则使人执杖以自随也世妇卑于夫人随而不去也经云大夫之防不举命妇而举内子卿妻者举内子则命妇可知也文相互也欲见卿防与大夫同注正义曰经云大夫之防则其子非大夫也今云大夫有君命是谓子为大夫经虽以子为主兼通身实为大夫有父母防也】
　　士之防二日而殡三日之朝主人杖妇人皆杖于君命夫人之命如大夫于大夫世妇之命如大夫注士二日而殡者下大夫也士之礼死与往日生与来日此二日于死者亦得三日也妇人皆杖谓主妇容妾为君女子子在室者子皆杖不以即位注子谓凡庶子也不以即位与去杖同大夫士哭殡则杖哭柩则辑杖注哭殡谓既涂也哭柩谓启后也大夫士之子于父父也尊近哭殡可以杖天子诸侯之子于父父也君也尊逺杖不入庙门弃杖者断而弃之于隐者注杖以防至尊为人得而亵之也音义【弃本亦作古弃字断丁管反下注断足爪同】疏【正义曰此一节明士之杖节二日而殡者除死日为二日也三日之朝者谓殡之明日是也于君命夫人之命如大夫者谓士之子于君命其妻于夫人之命如大夫之礼君命夫人之命皆去杖于大夫世妇之命如大夫者谓士之子于大夫之命其妻于世妇之命如大夫于大夫之礼大夫之命则辑杖世妇之命则授人杖也于大夫世妇之命如大夫定本如大夫作如夫人二字异义亦通子皆杖不以即位者皇氏云子谓大夫士之庶子也不以杖即位避适子也所以知此是大夫士庶子者见下有大夫士适子哭殡哭柩推此大夫士适子故知此是大夫士之庶子也然案郑注此云子谓凡庶子也凡于贵贱则庶子是也容人君适子入门辑杖犹得即位庶子宜在门外之位去之故无即门内之位礼也大夫士之适子则得哭殡哭柩如下所説其庶子则宜与人君之庶子同并不得以杖即位也熊氏云此文承上君大夫士之防下则此谓君大夫士之庶子故注云子谓凡庶子义亦通也大夫士哭殡则杖哭柩则辑杖者大夫士谓大夫士之适子哭殡则杖者既攅涂之后于父父也其尊偪近故哭殡可以杖也哭柩则辑杖者谓将葬既启之后对柩为尊则敛去其杖弃杖者断而弃之于隐者杖是防至尊之服虽大祥弃之犹恐人防慢断之不堪他用弃于幽隐之处使不秽汚注正义曰案前文大夫三日殡此士二日殡定降下大夫也云士之礼死与往日生与来日者殡是为死者故数往日为三日杖是为生者故数来日为三日云主妇容妾为君女子子在室者前经大夫之防云主人主妇此士之防直云妇人皆杖妇人是众羣妇故知容妾为君及女子子在室者也以其皆杖故也不以即位者不以杖即位郑恐人疑庶子虽不得以杖即位犹得辑之入门故明之也言与去杖同凡去杖者不复辑也哭柩谓启后也者启谓将启殡而出柩也知非未殡之前而哭柩者大夫士之防未殡之前则未杖也云天子诸侯之子于父父也君也尊逺杖不入庙门者天子诸侯其尊广逺庙门之内则去杖庙门谓殡宫之门柩之所在故云庙也】
　　君设大盘造氷焉大夫设夷盘造氷焉士并瓦盘无氷设牀襢笫有枕含一牀袭一牀迁尸于堂又一牀皆有枕席君大夫士一也注此事皆沐浴之后宜承濡濯弃于坎下札烂脱在此耳造犹内也襢笫袒箦也谓无席如浴时牀也礼自仲春之后尸既袭既小敛先内氷盘中乃设牀于其上不施席而迁尸焉秋凉而止士不用氷以瓦为盘并以盛水耳汉礼大盘广八尺长丈二深三尺赤中夷盘小焉周礼天子夷盘士防礼君赐氷亦用夷盘然则其制宜同之音义【盘本又作槃歩干反造七报反下及注皆同并歩顶反注同襢之善反单也注同笫侧里反含胡暗反濡奴乱反下文同濯直孝反下文同坎口感反札侧八反烂力旦反箦音责盛音成广古旷反长直亮反深尸鸩反】疏【正义曰此一节明初死沐浴之节造氷焉者谓造内其氷于盘中也大夫设夷盘者小于大盘亦内氷焉士并瓦盘无氷者瓦盘既小故并盘士卑故无氷设牀襢笫者置氷于下设牀于上去席襢露笫箦有枕含一牀袭一牀迁尸于堂又一牀者言此三节各自有牀也皆有枕席者唯含一时暂彻枕使面平故士防礼云商祝彻枕设巾是也含竟而并有枕也而含袭及堂皆有席故郑注士防礼商祝袭衣于牀牀次含牀之东衽如初又注士防礼设牀笫于两楹之间衽如初有枕云祍寝卧之席也亦下莞上簟是也君大夫士一也者自设牀襢笫至此以下贵贱同然也注正义曰造是造诣凡造诣者必入于内故云造犹内也云襢笫袒箦也谓无席如浴时牀也者浴时无席为漏水也设氷无席为通寒气也云礼自仲春之后尸既袭既小敛先内氷盘中者若人君仲春则用氷若命夫命妇则火出之后而用氷故昭四年左传云献羔而启之公始用之谓仲春也又云火出而毕赋周礼凌人夏颁氷是卿大夫以下三月以后而得用氷也云既袭既小敛者谓大夫士也既袭谓大夫也既小敛谓士也皆是死之明日若天子诸侯亦三日而设氷也在袭敛之前也云夷盘小焉者谓小于大盘云周礼天子夷盘者案周礼凌人云大防共夷盘氷是也但天子之夷盘即此之大盘也依尸而言则曰夷盘此云夷盘者据大夫所用对君大盘为小云士防礼君赐氷亦用夷盘者案士防礼云士有氷用夷盘何不言君赐知君赐者诸侯之士既卑若无君赐何得用氷云其制宜同之者以天子夷盘此大夫云夷盘士防礼又云夷盘三者俱有夷名是其制宜同但大小稍异也】
　　始死迁尸于牀幠用敛衾去死衣小臣楔齿用角柶缀足用燕几君大夫士一也注牀谓所设牀笫当牖者也士防礼日士死于适室幠用敛衾去死衣病时所加新布及复衣也去之以俟沐浴音义【幠荒胡反去死起吕反注同楔息结反柶音四缀竹劣反又竹卫反下注同适室丁歴反】疏【正义曰此一节又明初死沐浴之节此经论初死之时下经论死后而沐浴前经论浴后设氷经文顚倒故郑注前经云此事皆沐浴之后宜承濡濯弃于坎下今依郑次随文觧之迁尸于牀者尸初在地冀生气复而既不生故更迁尸于牀而离初死处以近南当牖也即前所谓既正尸也幠用敛衾者幠覆也敛衾者将拟大敛之时衾被也既迁尸在牀而用敛衾覆之也去死衣者既覆之故除去死时之所加新衣及复衣为尸将浴故也小臣楔齿用用柶者楔拄也柶以角为之长六寸两头屈曲为将含恐口闭急故使小臣以柶拄张尸齿令开也缀足用燕几者为尸应着屦恐足辟戾亦使小臣用燕几缀拘之令直也案既夕礼云缀足用燕几校在南御者坐持之郑注云云尸南首几胫在南以拘足如郑此言则侧几于足令几脚南出以拘尸足两边不令辟戾崔氏云燕几今之燕几其形曲仰而拘足与郑违其义非也君大夫士一也者自始死至此贵贱同注正义曰笫牀箦也初废牀者牀在北壁当戸至复魄后迁之在牀而当牖南首所以死后必迁当牖南首者以平生寝卧之处故士昏礼同牢在奥又云御衽于奥媵衽良席在东北上又曲礼云为人子者居不主奥是尊者常居之处若昼日常居则当户故玉藻云君子之居恒当戸若病时亦当戸在北牖下取乡明之义故郑前注病者恒居北牖下明不病不恒居北牖下也】管人汲不説繘屈之尽阶不升堂授御者御者入浴小臣四人抗衾御者二人浴浴水用盆沃水用枓浴用絺巾挋用浴衣如它日小臣爪足浴余水弃于坎其母之丧则内御者抗衾而浴注抗衾者蔽上重形也挋拭也爪足断足爪也音义【管人如字掌管籥之人又古乱反掌管舍之人也下同汲音急説吐活反繘均必反汲水绠也抗苦浪反举也盆蒲奔反沃乌谷反枓音主又音斗絺勑其反一本作绤去逆反挋音震它音他下同拭音式】疏【正义曰此一经明浴时也管人主馆舍者故郑注士丧礼管人有司主馆舍者汲谓汲水不说繘屈之者繘汲水瓶索也遽促于事故不说去此索但萦屈执之于手中尽阶不升堂者以水从西阶而升尽不上堂知西阶者以士丧礼云为垼于西墙下故知从西阶而升也浴水用盆者用盆盛于浴水也沃水用枓者用枓酌盆水沃尸熊氏云用盘于牀下承浴水浴用絺巾者絺是细葛除垢为易故用之也士丧礼云浴巾二皆用绤熊氏云此盖人君与大夫礼或可大夫上絺下绤故玉藻云浴用二巾上絺下绤是也挋用浴衣者挋拭也用生时浴衣拭尸肉令燥也贺氏云以布作之生时有作也士丧礼云浴衣于箧注云浴衣已浴所衣之衣以布为之其制如今通裁是也如它日者它日谓平生寻常之日也小臣爪足者尸浴竟而小臣翦尸足之爪也浴余水弃于坎者浴盆余汁弃之于坎中坎者是甸人所掘于阶间取土为灶之坎甸人主郊野之官其母之丧则内御者抗衾而浴者内外宜别故用内御举衾也内御妇人亦管人汲事事如前唯浴用人不同耳】
　　管人汲授御者御者差沐于堂上君沐大夫沐稷士沐甸人为垼于西墙下陶人出重鬲管人受沐乃煑之甸人取所彻庙之西北厞薪用防之管人授御者沐乃沐沐用瓦盘挋用巾如他日小臣爪手翦须濡濯弃于坎注差淅也淅饭米取其潘以为沐也浴沃用枓沐于盘中文相变也士丧礼沐稻此云士沐盖天子之士也以差率而上之天子沐黍与音义【差七何反注差淅同沐音木甸田遍反垼音役郑注仪礼云块灶也陶音桃重直龙反鬲音歴煑诸许反厞扶味反隠也旧作扉音非门扉也防七逭反淅先歴反潘方袁反米汁也差初佳反率音律又音类上时掌反】疏【正义曰此一节明沐也管人汲授御者御者差沐于堂上者差谓淅米取其潘汁也君沐大夫沐稷士沐者皆谓用其米取其汁而沐也甸人为垼于西墙下者谓将沐之时甸人之官为垼于西墙下土垼堑灶甸人具此为垼灶以煑沐汁陶人出重鬲者陶人作瓦器之官也重鬲者谓县重之罂也是瓦瓶受三升以沐米为粥实于瓶以疏布幕口系以篾县之覆以苇席管人受沐乃煑之者淅于堂上管人亦升尽管不上堂而就御者受淅汁下往西墙于垼灶鬲中煑之也甸人取所彻庙之西北厞薪用防之者防然也甸人为灶竞又取复魄人所彻正寝西北厞以然灶煑沐汁也谓正寝为庙神之也然旧云厞是屋檐也谓抽取屋西北檐也熊氏云厞谓西北隅厞隠之处彻取屋外当厞隠处薪义亦通也何取此薪而用者示主人已死此堂无复用故取之也管人授御者沐者煑汁孰而管人又取以升阶授堂上御者使沐也乃沐者御者受汁入为尸沐也沐用瓦盘者盘贮沐汁就中沐也挋用巾者用巾拭髪及面也士防礼云沐巾一又云挋用巾注云巾晞也清也如它日者事事亦如平生也小臣爪手翦须者沐竟而翦手爪又治须象平生也濡濯弃于坎者皇氏云濡谓烦撋其髪濯谓不浄之汁也言所濡濯汁弃于坎中郑注士防礼云巾栉浴衣亦并弃之其坎案既夕礼云掘坎南顺广尺轮二尺深三尺南其壤此沐汁弃于坎则浴汁亦然注正义曰差是差摩故云淅诗云释之叟叟是释淅米也云取其潘以为沐也者士防礼云受潘煑于垼用重鬲云浴沃用枓沐于盘中文相变也者谓沐与浴俱有枓俱有盘浴云用枓沐云用盘是文相变也云士防礼沐稻此云士沐盖天子之士也者若士防礼云是诸侯之士而沐稻今此云士沐故疑天子之士也云以差率而上之天子沐黍与者案公食大夫礼黍稷为正馔稻粱为加是稻卑于黍稷就稻之内粱贵而稻贱是稻人所常种是谷中之美故下曲礼云嵗凶大大不食故诸侯之士用稻天子之士用黍稷相对稷虽为重其味短故大夫用之黍则味美而贵故特牲少牢尔黍干席以其味美故也诗颂云其饟伊黍郑注丰年之时虽贱者犹食黍是黍贵也故天子用之无正文故疑而云与也】君之防子大夫公子众士皆三日不食子大夫公子众士食粥纳财朝一溢米莫一溢米食之无算士疏食水饮食之无算夫人世妇诸妻皆疏食水饮食之无算注纳财谓食谷也二十两曰溢于粟米之法一溢为米一升二十四分升之一诸妻御妾也同言无算则是皆一溢米或粥或饭音义【粥之育反又音育下同溢音逸刘昌宗又音实下同莫音暮疏食音嗣下及下注疏食皆同】疏【正义曰此一节广明五服之丧自初死至除服君及大夫士食饮之节今各依文解之今此经特明君丧食之礼纳财者财谓谷也谓所食之米也言每日纳用之米朝唯一溢米莫唯一溢米也食之无算者言居丧困病不能顿食随须则食故云无算士疏食水饮者疏麤也食饭也士贱病轻故疏食麤米为饭亦水为饮夫人世妇诸妻皆疏食水饮者妇人质弱恐食粥伤性故言疏食水饮也注正义曰财谓谷也故太宰云以九赋敛财贿也注云财谓泉谷是谷为财但米由谷出经已称米故郑云食谷必言纳财者以一日之中或粥或饭虽作之无时不过朝夕二溢之米当须豫纳其米故云纳财也云一溢为米一升二十四分升之一者案律歴志云钟之律其实一龠律歴志合龠为合则二十四铢合重一两十合为一升升重十两二十两则米二升与此不同者但古秤有二法説左传者云百二十斤为石则一斗十二斤为两则一百九十二两则一升为十九两有竒今一两为二十四铢则二十两为四百八十铢计一十九两有竒为一升则总有四百六十铢八叄以成四百六十铢唯有十九铢二叄在是为米一升二十四分升之一此大略而言之云同言无算则是皆一溢米或粥或饭者粥与疏食俱言无算是疏食与粥者皆一溢米或粥谓食粥者或饭谓疏食也】大夫之丧主人室老子姓皆食粥众士疏食水饮妻妾疏食水饮注室老其贵臣也众士所谓众臣士亦如之注如其子食粥妻妾疏食水饮疏【正义曰此经明大夫礼也室老子姓皆食粥者室老谓贵臣子姓谓孙也不云众子者主人中兼之众士疏食者谓非室老也案丧服传云卿大夫室老士贵臣其余皆众臣郑注云士邑宰此不云者邑宰虽贵以其远于君与众臣同案檀弓主人主妇歠粥此夫人世妇妻皆疏食者熊氏云檀弓云主妇谓女主故食粥也】
　　既葬主人疏食水饮不食菜果妇人亦如之君大夫士一也练而食菜果祥而食肉注果瓜桃之属疏【正义曰此一节明既葬至练祥君大夫士之食节也主人疏食水饮者熊氏云既葬哀杀可以疏食不复用一溢米也】食粥于盛不盥食于篹者盥食菜以醯酱始食肉者先食干肉始饮酒者先饮醴酒注盛谓今时杯杅也篹竹筥也歠者不盥手饭者盥篹或作簨音义【盥古缓反篹本又作匴又作算悉缓反又苏管反醯呼鸡反杅音于筥居吕反歠昌悦反饭扶晚反簨息尹反徐音簨】疏【正义曰此一节明食之杂礼食粥于盛不盥者以其歠粥不用手故不盥食于篹者盥者篹谓竹筥饭盛于篹以手就篹取饭故盥也食菜以醯酱者谓练而食菜果者食之时以醯酱也始食肉者先食干肉始饮酒者先饮醴酒文承既祥之下谓祥后也然间传曰父母之丧大祥有醯酱禫而饮醴酒二文不同又庾氏云盖记者所闻之异大祥既鼓琴亦可食干肉矣食菜用醯酱于情为安且既祥食果则食醯酱无嫌矣熊氏云此据病而不能食者练而食醯酱祥而饮酒也】
　　期之丧三不食食疏食水饮不食菜果三月既葬食肉饮酒期终丧不食肉不饮酒父在为母为妻九月之丧食饮犹期之丧也食肉饮酒不与人乐之注食肉饮酒亦谓既葬音义【期音基下同为母为妻于伪反下注为其同与音预下同】疏【正义曰此一节论期与大功丧食之节也期之丧三不食者谓大夫士旁期之丧三不食者谓义服也其正服则二日不食也故间传云齐衰二日不食九月至丧也者谓事同期也】
　　五月三月之丧壹不食再不食可也比葬食肉饮酒不与人乐之叔母世母故主宗子食肉饮酒注义服恩轻也故主谓旧君也言故主者关大夫及君也音义【比必利反】不能食粥羮之以菜可也注谓性不能者可食饭菜羮有疾食肉饮酒可也注为其气微五十不成丧注成犹备也所不能备谓不致毁不散送之属也疏【正义曰此一经明五月三月丧食之节壹不食再不食可也者壹不食谓缌麻再不食谓小功并言之也容伤降之缌麻再不食义服小功壹不食故总以壹不食再不食结之故间传云小功缌麻再不食伤降者也注正义曰故主者若是谓侯当云旧君主者大夫之称经云故主故知关大夫君也致毁者谓致极哀毁散送谓绖带垂散麻以送葬故杂记云五十不致毁玉藻云五十不散送注云送丧不散麻】七十唯衰麻在身注言其余居处饮食与吉时同也
　　既葬若君食之则食之大夫父之友食之则食之矣不辟粱肉若有酒醴则辞注尊者之前可以食美也变于顔色亦不可音义【食音嗣辟音避粱音良】疏【正义曰此一经明已有丧既葬尊者赐食之礼葬后情杀可从尊者夺也君食之谓君食臣也大夫谓大夫食士也父友谓父同志者也其人并尊若命食孝子则可从之食也不辟粱肉者粱粱米也虽以粱米之饭及肉命食孝子食之若有酒醴则辞者若酒醴饮之则变见颜色故辞而不饮也】
　　小敛于戸内大敛于阼君以簟席大夫以蒲席士以苇席注簟细苇席也三者下皆有莞音义【簟徒点反苇于鬼反莞音官又音完】疏【正义曰此一节明君大夫士小敛大敛所用之席也士以苇席与君同者士卑不嫌故得与君同用箪也注正义曰知下皆有莞者案士丧礼记云设壮当牖下莞上箪士丧经云布席于戸内下莞上簟谓小敛席也大敛云布席如初注云亦下莞上簟如士始死至大敛用席皆同也士尚有莞则知君及大夫皆有莞也但此大夫辟君上席以蒲也若吉礼祭祀则蒲在莞下故司几筵诸侯祭祀席蒲筵缋纯加莞席纷纯与此异也】
　　小敛布绞缩者一横者三君锦衾大夫缟衾士缁衾皆一衣十有九称君陈衣于序东大夫士陈衣于房中皆西领北上绞紟不在列注绞既敛所用束坚之者缩从也衣十有九称法天地之终数也士丧礼小敛陈衣于房中南领西上与大夫异今此同亦盖天子之士也绞紟不在列以其不成称不连数也小敛无紟因绞不在列见之也或曰缩者二音义【绞戸交反后同缩所六反缟古老反称尺证反杜预云衣单复具曰称后放此紟其鸩反后皆同从足容反数色主反见贤遍反】疏【正义曰此以下至絺绤纻不入广明君大夫士小敛大敛及襚所用之衣并所陈之处各随文解之此一经明小敛之衣布绞缩者一横者三者以布为绞缩从也谓从者一幅坚置于尸下横者三幅亦在尸下从者在横者之上毎幅之末析为三片以结束为便也君锦衾大夫缟衾士缁衾皆一者谓大夫士等各用一衾故云皆一舒衾于此绞上衣十有九称者君大夫士同用十九称衣布于衾上然后举尸于衣上屈衣裹又屈衾裹之然后以绞束之君陈衣于序东大夫士陈衣于房中者谓将小敛陈衣也房中者东房也大夫士唯有东房故也绞衾不在列者谓不在十九称之列不入数也小敛未有紟因绞不在列而言紟耳注正义曰衣十有九称法天地之终数者案易系辞云天一地二天三地四天五地六天七地八天九地十天数终于九也地数终于十也人既终故云以天地终数敛衣之也云亦盖天子之士者以前文士沐与士丧礼不同已云此盖天子之士此经陈衣与士丧礼衣不同故云亦盖天子之士也云以其不成称不连数也者上衣下裳相对故为成称绞紟非衣故云不成称经云不在列郑恐今不布列故云不连数谓不连为十九称之列其实亦布陈也云小敛鱼紟者以下文大敛始云布紟今此经直云布绞故知无紟也】
　　礼记注疏卷四十四
　　礼记注疏卷四十四考证
　　丧大记小臣复○【臣召南】按此文祗详诸侯以下所用之服异耳若其复之处所不同则檀弓详之
　　司服受之注司服以箧待衣于堂前○按士丧礼作受用【阙】陆氏释文曰篚或作箧据此注则郑仪礼本作箧矣
　　妇人哭踊疏通自上诸侯竝踊也○诸侯当作诸人所谓诸人指上主人及兄弟等
　　为寄公国宾出注出者或至庭疏士出迎大夫士也○按士也系是也之讹士于大夫则出至庭于士则不出也
　　吊者袭裘加武带绖注疏君于士【句】大夫士自相于【句】无服友恩者【句】则亦皮弁服袭裘【句】无弁绖也【句】○【臣召南】按无服友恩者当作无朋友恩者朋服二字以相近而误盖君于士也大夫于大夫也士于士也其用皮弁服袭裘竝同所异者有朋友之恩则加弁绖无朋友之恩则无弁绖也
　　设牀襢笫有枕○【臣召南】按疏读设牀襢笫为句有枕连下含一牀非也郑注士丧礼引此文以设牀襢笫有枕六字为句又引含一牀三句于义甚明疏案士丧礼云士有冰用夷盘何不言君赐知君赐者云云○按夷盘当依仪礼原文作槃何字系可也两字之讹不言君赐以下则疏自解此注也
　　御者入浴小臣四人抗衾注抗衾蔽上重形也○【臣召南】按蔽上上字无谓士丧礼主人皆出户外此面注云象平生沐浴祼裎贾疏引此注云谓其裸裎蔽之也与此文小异此蔽上恐是蔽之之讹
　　士以苇席○【臣召南】按士丧礼则士亦上用簟与此异疏故同几筵○按当作司几筵此引周礼文也
　　缩者一横者三疏谓从者一幅坚置于尸下○按坚字系竪字之讹
　　礼记注疏卷四十四考证
　　钦定四库全书
　　礼记注疏卷四十五
　　汉郑氏注　唐陆徳明音义　孔颖逹疏
　　丧大记
　　大敛布绞缩者三横者五布紟二衾君大夫士一也君陈衣于庭百称北领西上大夫陈衣于序东五十称西领南上士陈衣于序东三十称西领南上绞紟如朝服绞一幅爲三不辟紟五幅无紞注二衾者或覆之或荐之如朝服者谓布精麤朝服十五升小敛之绞也广终幅析其末以为坚之强也大敛之绞一幅三析用之以为坚之急也紞以组类为之缀之领侧若今被识矣生时禅被有识死者去之异于生也士丧礼大敛亦陈衣于房中南领西上与大夫异今此又同亦盖天子之士紞或为防音义【幅本又作畐方服反爲三絶句不辟絶句补麦反又音璧徐扶移反紞丁览反广古旷反析思歴反下同强其丈反识式志反又音志又音式下同去起吕反下注同】疏【正义曰此一节明大敛之事大敛布绞缩者三者谓取布一幅分裂之作三片直用之三片即共是一幅也两头裂中央不通横者五者又取布二幅分裂之作六片而用五片横之于缩下也布紟者皇氏云紟禅被也取置绞束之下拟用以举尸也孝经云衣衾而举之是也今案经云紟在绞后紟或当在绞上以绞束之且君衣百称又通小敛与袭之衣非单紟所能举也又孝经云衾不云紟皇氏之説未善也二衾者小敛君大夫士各一衾至大敛又各加一衾为二衾其衾所用与小敛同但此衾一是始死覆尸者故士丧礼云幠用敛衾注大敛所并用之衾一是大敛时复制又注士丧礼云衾二者始死敛衾今又复制士既然则大夫以上亦尔君陈衣于庭百称北领西上者衣多故陈在庭爲荣显案郑注杂记篇以爲袭礼大夫五诸侯七上公九天子十二称则此大敛天子当百二十称上公九十称侯伯子男七十称今云君百称者据上公举全数而言之余可知也或大敛袭五等同百称也北领者谓尸在堂也西上者由西阶取之便也大夫士陈衣于序东西领南上异于小敛北上者小敛衣少统于尸故北上大敛衣多故南上取之便也绞紟如朝服者言绞之与紟二者皆以布精麤皆如朝服俱十五升也绞一幅爲三者谓以一幅之布分为三叚不辟者辟擘也言小敛绞全幅析裂其末爲三而大敛之绞既小不复擘裂其末但古字假借读辟爲擘也紟五幅无紞者紟举尸之禅被也紞谓缘饰爲识所以组类缀边爲识今无识异于生也注正义曰朝服十五升者杂记文云以爲坚之强也者觧小敛用全幅布爲绞欲得坚束力强以衣少故用全幅云以爲坚之急也者觧大敛一幅分爲三片之意凡物细则束缚牢急以衣多故须急也云紞以组类爲之者组之般类其制多种故云组类云缀之领侧若今被识矣者领爲被头侧谓被旁识谓记识言缀此组类于领及侧如今被之记识引士丧礼以陈衣于房中与大夫异今此士陈衣与大夫同故云今此又同亦盖天子之士】
　　小敛之衣祭服不倒注尊祭服也敛者要方防衣有倒音义【倒丁老反注及下同防悉位反】君无襚大夫士毕主人之祭服亲戚之衣受之不以即陈注无襚者不陈不以敛音义【襚音遂】小敛君大夫士皆用复衣复衾大敛君大夫士祭服无筭君褶衣褶衾大夫士犹小敛也注褶袷也君衣尚多去其着也音义【复音福褶音牒袷古洽反】疏【正义曰祭服不倒者祭服谓死者所得用祭服以上也小敛十九称不悉着之但用裹尸要取其方而衣有倒领在足间者唯祭服尊虽防不着而领不倒在足也君无襚者国君陈衣乃敛悉宜用己衣不得陈用他人见襚送者大夫士毕主人之祭服者降于君也大夫士小敛则先毕尽用己正服后乃用宾客襚者也卢云毕尽也小敛尽主人衣美者乃用宾客襚衣之美者欲以美之故言祭服也亲戚之衣受之不以即陈者君亲属有衣相送受之而不以即陈列也士丧礼郑注云大功以上有同财之义襚之不将命自即陈于房中小功以下及同姓皆将命祭服无筭者筭数也大敛之时所有祭服皆用之无限数也注正义曰如皇氏之意臣有致襚于君之礼故少仪云臣致襚于君但君不陈不以敛熊氏云君无襚大夫士谓小敛之时君不合以衣襚大夫士虽有君襚不陈不以敛故云无襚大夫士至大敛则得用君襚故士丧礼大敛时云君襚祭服不倒其义俱通故两存焉君衣尚多去其着也者经云大夫士犹小敛则复衣复衾也据主人之衣故用复若襚亦得用袷也故士丧礼云襚以褶是也】袍必有表不襌衣必有裳谓之一称注防衣必有以表之乃成称也杂记曰子羔之袭茧衣裳与税衣纁袡为一是也论语曰当暑袗絺绤必表而出之亦为其防也音义【袍步毛反襌音单茧古典反税吐乱反纁许云反袡而廉反袗之反亦爲于伪反下文则为之同】疏【正义曰袍必有表不襌者袍是防衣必须在上有衣以表之不使襌露乃成称也注正义曰引杂记者证子羔之袭有袍茧衣上加税衣为表乃成称引论语者证衣上加表死则冬夏并用袍上并加表熊氏云防衣所用尊卑不同士袭而用防衣故士丧礼陈袭事爵弁服皮弁服褖衣纯衣注云褖所以表者是袭有袍士丧礼小敛云祭服次防衣次注云褖衣以下袍茧之属是小敛有袍士丧礼又大敛防衣是亦有袍若大夫袭亦有袍案杂记云子羔之袭茧衣裳是也敛则必用正服不用防衣故檀弓云季康子之母死陈防衣注云将以敛敬姜曰将有四方之宾来防衣何为陈于斯命彻之若公则袭及大小敛皆不用防衣知者案杂记云公袭无袍茧袭轻尚无则大小敛无可知也】
　　凡陈衣者实之箧取衣者亦以箧升降者自西阶注取犹受也音义【箧苦恊反】凡陈衣不诎非列采不入絺绤纻不入注不诎谓舒而不卷也列采谓正服之色也絺绤纻者当暑之防衣也袭尸重形冬夏用袍及敛则用正服音义【诎丘勿反纻直吕反】疏【正义曰陈衣不诎者谓舒而不卷也非列采不入者列采谓五方正色之采非列采谓杂色也不入陈之也絺绤纻不入者絺是细葛绤是麤葛纻是纻布此防衣故不入陈也注正义曰如熊氏之意此谓大夫以下若公则袭亦不用袍】
　　凡敛者袒迁尸者袭注者于事便也音义【便婢靣反】君之丧大胥是敛众胥佐之大夫之丧大胥侍之众胥是敛士之丧胥为侍士是敛注胥乐官也不掌丧事胥当为祝字之误也侍犹临也大祝之职大丧赞敛丧祝乡大夫之丧掌敛士丧礼商祝主敛音义【大胥依注作祝之六反下同胥乐官思余反】疏【正义曰此一节明敛之所用之人有袒有袭之法凡敛者者凡敛谓执大小敛事也事多故袒为便也迁尸者袭者谓大敛于地乃迁尸入棺之属事少故袭也君之丧者此明人君敛用人之法大胥是敛者大祝是接神者故使之执敛事也是犹执也众胥佐之者众祝丧祝也众祝贱故副佐于大祝也大夫之丧大胥侍之者大祝犹君之大祝也侍犹临也君尊故大祝亲执敛大夫卑故大祝临之众胥是敛者众祝周礼丧祝卑故亲执敛也庾云侍者临检之也大夫言侍则君亦应有侍者未知何人也士之丧胥为侍者胥亦丧祝也士卑故祝临之士是敛者士之朋友来助敛也士丧礼云士举迁尸是也注正义曰知胥当为祝者以胥是乐官不掌敛事故引大祝大丧赞敛及丧祝卿大夫之丧掌敛并引士丧礼商颂祝主敛明诸祝主敛也故引此文以证之商祝者案士丧礼注云商祝祝习商礼者商人敬之以敬于接神宜也】
　　小敛大敛祭服不倒皆左衽结绞不纽注左衽衽乡左反生时也音义【纽女九反旧而慎反乡许亮反】疏【正义曰此一节明敛衣之法小敛大敛祭服不倒者太敛亦不倒前已言小敛不倒此又言小敛者为下诸事出也皆左衽者大敛小敛同然故云皆也衽衣也生乡右左手觧抽带便也死则乡左示不复觧也结绞不纽者生时带并为屈纽使易抽觧若死则无复觧义故绞束毕结之不为纽也】
　　敛者既敛必哭士与其执事则敛敛焉则为之壹不食凡敛者六人注敛者必使所与执事者不欲妄人防之执或为音义【与音预注同执音本亦作】疏【正义曰敛者即谓大祝众祝之属也既敛是敛竟也敛竟必皆哭也所以然者以其与亡者或臣旧或有恩今手为执事专心则增感故哭也士与其执事则敛者释前士是敛义也与执事谓平生曾与亡者共执事今与丧所则助敛也所以须生经共执事死乃为敛也若不经共执事则防恶之故不使敛也敛焉则为之壹不食者生经有恩今又为之敛为之废壹食也凡敛者六人者凡者贵贱同也两边各三人故用六人】
　　君锦冒黼杀缀旁七大夫冒黼杀缀旁五士缁冒赪杀缀旁三凡冒质长与手齐杀三尺自小敛以往用夷衾夷衾质杀之裁犹冒也注冒者既袭所以韬尸重形也杀冒之下帬韬足上行者也小敛又覆以夷衾裁犹制也字或为材音义【冒莫报反下及注同黼音甫杀色戒反徐所例反下及注同裁才再反注同韬本又作防吐刀反下同】疏【正义曰此一经明尊卑冒制君锦冒黼杀者冒谓袭后小敛前所用以韬尸也冒有质杀者作两囊毎輙横缝合一头又缝连一边余一边不缝两囊皆然也上者曰质下者曰杀君质用锦杀用黼故云锦冒黼杀也故郑注士丧礼云冒韬尸者制如直囊上曰质下曰杀质正也其用之先以杀韬足而上后以质韬首而下缀旁七者不缝之边上下安七带缀以结之故云缀旁七也大夫冒黼杀缀旁五士缁冒赪杀缀旁三者尊卑之差也郑注士丧礼云上下纁象天地也以此推之士赪杀则君大夫画杀为斧文也又郑云象天地则大夫以上无疑有象也凡冒质长与手齐者凡谓贵贱冒通名也言冒之质从头韬来至下长短与手相齐也杀三尺者杀从足韬上长三尺自小敛以往用夷衾者往犹后也小敛前有冒故不用夷衾自小敛后衣多不可用冒故用夷衾覆之也士丧礼云幠用夷衾覆尸柩之衾也夷衾质杀之裁犹冒也者裁犹制也言夷衾所用上齐于手下三尺所用缯色及长短制度如冒之质杀也但不复为囊及旁缀也熊氏分质字属上杀字属下为句其义非也然始死幠用敛衾是大敛之衾自小敛以前覆尸至小敛时君锦衾大夫缟衾士缁衾用之小敛敛讫别制夷衾以覆之其小敛以前所用大敛之衾者小敛以后停而不用至将大敛及陈衣又更制一衾主用大敛也所谓大敛二衾者其夷衾至大敛时所用无文当应总入大敛衣内并敛之也】
　　君将大敛子弁绖即位于序端卿大夫即位于堂廉楹西北靣东上父兄堂下北靣夫人命妇尸西东靣外宗房中南靣小臣铺席商祝铺绞紟衾衣士盥于盘上士举迁尸于敛上卒敛宰告子冯之踊夫人东靣亦如之注子弁绖者未成服弁如爵弁而素大夫之丧子亦弁绖音义【铺普吴反又音敷下皆同】疏【正义曰此一经明君大敛时节也子弁绖即位于序端者序谓东序端谓序之南头也卿大夫即位于堂廉楹西者卿大夫谓羣臣也堂廉谓堂基南畔廉棱之上楹谓南近堂廉者子位既在东序端故羣臣列于基上东楹之西也案隐义云堂廉即堂上近南霤为廉也北靣东上者在基上俱北靣东头为上也子在东尸在阼阶故在基者以东为上也父兄堂下北靣者谓诸父诸兄不仕者以其贱故在堂下而向北以东为上也若士则亦在堂下外宗房中南靣者外宗君之姑姊妹之女及姨舅之女也轻故在房中而乡南也皇氏云当在西房以东为上也今谓尸在阼夫人命妇在尸西北外宗等当在东房小臣铺席者谓下莞上簟铺于阼阶上供大敛也士丧礼云布席如初注云亦下莞上簟也铺于阼阶上于堂南北为少南商祝铺绞紟衾衣者商祝亦是周礼丧祝也其铺绞紟衾衣等致于小臣所铺席上以待尸士盥于盘上者士亦丧祝之属也周礼丧祝上士二人中士四人下士八人是将应举尸故先盥手于盘上也杂记云士盥于盘北是也士举迁尸于敛上者敛上即敛防也卒敛者大敛衣装毕也宰告者宰大宰也敛毕大宰告孝子道敛毕也子冯之踊者孝子待得告乃冯尸而起踊夫人东靣亦如之者亦冯尸而踊向者夫人命妇俱东乡于尸西今独云夫人冯者命妇贱不得冯也冯竟乃敛于棺注正义曰成服则着丧冠此云弁绖是未成服此虽以大敛为文其小敛时子亦弁绖君大夫士之子皆然故杂记云小敛环绖公大夫士一也云弁如爵弁而素者已具于下檀弓疏云大夫之丧子亦弁绖者案杂记云大夫与殡亦弁绖与他殡事尚弁绖明自为父母弁绖可知其士则素冠故武叔小敛投冠是诸侯大夫与天子士同】
　　大夫之丧将大敛既铺绞紟衾衣君至主人迎先入门右巫止于门外君释菜祝先入升堂君即位于序端卿大夫即位于堂廉楹西北面东上主人房外南面主妇尸西东面迁尸卒敛宰告主人降北面于堂下君抚之主人拜稽颡君降升主人冯之命主妇冯之注先入右者入门而右也巫止者君行必与巫巫主辟凶邪也释菜礼门神也必礼门神者礼君非问疾吊丧不入诸臣之家也主人房外南面大夫之子尊得升视敛也音义【巫止本或作巫止门外门外衍字耳辟必亦反邪似嗟反】疏【正义曰此一经明大夫大敛节也主人迎者主人适子也闻君至而出门迎君也先入门右者右门内东边也适子出门迎君望见马首不哭不拜而先还入门右北靣以待君至也士丧礼云见马首不哭还入门右北靣注云不哭厌于君不敢伸其私恩也巫止于门外者君临臣丧巫祝桃茢以辟邪气今至主人门恐主人恶之故止巫于门外也士丧礼云巫止于庙门外祝代之巫止祝代具在檀弓疏也君释菜者郑云释菜礼门神也礼君非问疾吊丧不入诸臣之家故礼门神而入也祝先入升堂者巫止而祝代入故先于君而入门升自阼阶也祝以其事接通鬼神者也君即位于序端者君随祝后而升堂即位于东序之端阼阶上之东是适子临敛防也士丧礼云君升自阼阶西御主人房外南靣者主人乡者在门右君升则主人亦升立君之北东房之外靣乡南俱欲视敛也迁尸者乡铺绞紟衾衣而君至今列位毕故举尸于铺衣上也宰告者亦告主人道敛毕也主人降北靣于堂下者主人得告敛毕事竟故降西阶堂下而乡北立待君也君抚之者君臣情重方为分异故敛竟而君以手抚案尸与之别也主人拜稽颡者主人在堂下乡北见君抚尸故拜稽颡以礼君之恩君降者君抚尸毕而下堂也升主人冯之者君冯之己毕降堂而主人升还冯尸也升主人者君命升之也主人升降皆西阶也士丧礼云主人中庭君坐抚当心主人拜稽颡君降西乡命主人冯尸主人升自西阶由足西靣冯尸不当君所命主妇冯之者君亦又命主妇冯尸也注正义曰所以巫止者礼敬主人故不用将巫入对尸柩云君非问疾吊丧不入诸臣之家者礼运文也云大夫之子尊得升视敛也者以士丧礼其子不得升今大夫之子将敛之时在房外南靣故云大夫之子尊得升视敛也】
</div>
    <div class="pagination">
<a href="礼记注疏_page25.html">上一页</a><span>...</span><a href="礼记注疏_page21.html">21</a><a href="礼记注疏_page22.html">22</a><a href="礼记注疏_page23.html">23</a><a href="礼记注疏_page24.html">24</a><a href="礼记注疏_page25.html">25</a><span class="current-page">26</span><a href="礼记注疏_page27.html">27</a><a href="礼记注疏_page28.html">28</a><a href="礼记注疏_page29.html">29</a><a href="礼记注疏_page30.html">30</a><a href="礼记注疏_page31.html">31</a><span>...</span><a href="礼记注疏_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
