<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 96 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 96 页/共 118 页</h1>
    <div class="content">　　正义郑氏康成曰弓表里灂合处若人合手背文相应
　　角环灂牛筋蕡灂糜筋斥蠖灂【蕡扶云反斥音尺蠖于郭反】
　　正义郑氏康成曰蕡枲实也斥蠖屈虫也　贾氏公彦曰此说弓表及里灂文也【案角弓之里筋弓之表】角环灂谓隈里灂文如环牛筋蕡灂弓背用牛筋漆如麻子文若用麋其灂文如斥蠖文　赵氏溥曰麋筋不及牛筋之坚蕡文不及尺蠖文之细密也
　　和弓摩【纪益反】
　　正义郑氏康成曰和犹调也拂也将用弓必先调之拂之摩之大射仪曰小射正授弓大射正以袂顺左右隈上再下一【贾疏谓以左手横执之上隈向右下隈向左而上再下一拂去尘乃授与君大射虽不言调亦调可知也　案隈有上下者以挞之所在为上挞今名箭溜】
　　案弓将用恐角干辟戾而不和故以袂钩其近箫处而膝倚其左右隈以调之大射礼所云正所谓摩也注疏以为拂尘似未尽其义
　　覆之而角至谓之句弓覆之而干至谓之侯弓覆之而筋至谓之深弓【覆孚屋反句音钩】
　　正义郑氏康成曰句于三体材敝恶不用之弓也覆犹察也谓用射而察之至犹善也但角善则矢虽疾而不能逺【贾疏上云射逺曰埶埶是弱弓而射逺此句弓弱于彼虽疾不能射逺也】侯弓射侯之弓也干又善则矢疾而逺【贾疏上文夹臾利射侯与弋言矢疾而逺对上句弓疾而不逺不及侯者也】深弓射深之弓也筋又善则矢既疾而逺又深【贾疏案上文唐大射深则王弧三善亦射深可知举中以见上也】贾氏公彦曰此论弓有六材角干筋用力多故特言之若一善者为敝二善者为次三者全善则为尤良也　王氏昭禹曰详察谓之覆极善谓之至　易氏祓曰句弓司弓矢职所谓句者谓之敝弓是也侯弓上所谓夹臾利射侯与弋是也深弓上所谓唐弓之属利射深是也不及王弧其质尤坚于深弓不待言也










　　钦定周官义疏卷四十四
<经部,礼类,周礼之属,钦定周官义疏>
　　钦定四库全书
　　钦定周官义疏卷四十五【礼器图一】






　　案周之王畿与九服共方万里故此九服除王畿之外每服言又方以别之畿者限也树之封疆而限以千里故曰王畿侯者候也为王斥候服者服事于王甸田也为王治田出税男者任也为王任其职理采事也为王事民以供其上蛮者縻也以政教縻之又蛮服大司马谓之要服要者以政令要束为义于四要之内方七千里故王制注云周公复唐虞旧域分其五服为九其要服之内凡七千里夷之一服在夷狄之中故以夷言之镇服入夷狄又深故须镇守之藩服者以其最在外为藩篱也






















　　案诗曰邦畿千里春秋传曰天子一圻周语曰规方千里则天子面五百里为王城百里为郊郊置六乡七万五千家而近郊之宅田士田贾田逺郊之官田牛田牧田任其余地皆谓之郊以其与邑交故也二百里为甸甸置六遂七万五千家而公邑任其余地皆谓之甸以甸法在是故也三百里为邦稍稍所以封大夫与王子弟之尤疏者谓之稍以其削于县都故也四百里为邦县所以封卿与王子弟之疏者谓之县以其系于上故也五百里为邦都所以封公与王子弟之亲者谓之都以其有邑都故也此周制也周九服侯在畿外夏则五服甸在畿内也





















　　案周礼小司徒乃经土地而井牧其田野九夫为井四井为邑四邑为丘四丘为甸四甸为县四县为都以任地事匠人九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍王制方一里者为田九百亩方十里者为方一里者百为田九万亩方百里者为方十里者百为田九十亿亩方千里者为方百里者百为田九万亿亩凡四海之内断长补短方三千里为田八十万亿一万亿亩方百里者为田九十亿亩山陵林麓川泽沟渎城郭宫室涂巷三分去一其余六十亿亩孟子曰方里而井井九百亩其中为公田八家皆私百亩同飬公田公事毕然后敢治私事前汉志曰六尺为步步百为亩亩百为夫夫三为屋屋三为井井方一里是为九夫八家共之各受私田百亩公田十亩是为八百八十亩余二十亩以为庐舍民受田上田夫百亩中田夫二百亩下田夫三百亩嵗耕种者为不易上田休一嵗者为一易中田休二嵗者为再易下田三嵗更耕之农民户一人受田其家众男为余夫亦以口受田司马法六尺为步步百为亩亩百为夫夫三为屋屋三为井井十为成成十为通通十为终终十为同盖井方一里为九夫四井为邑邑方二里三十六夫十六井为丘丘方四里百四十四夫六十四井为甸甸方八里五百七十六夫二百五十六井为县县方十六里二千三百四夫一千二十四井为都都方三十二里九千二百一十六夫郑康成以小司徒有邑甸县都之别而其名与采邑同匠人有甽遂沟洫浍之制而多寡与遂人异故言都鄙采地制井田乡遂公邑制沟洫贾公彦遂谓乡遂及四等公邑皆用贡而无助也岂知先王之为井田也使所饮同井所食同田所居同廛所服同事出入相友守望相助疾病相扶持乡遂六军之所寓岂各授之田而不为井法乎且大田之诗言曽孙来止而歌雨我公田遂及我私噫嘻之诗言春夏祈谷于上帝而歌骏发尔私终三十里亦服尔耕十千维耦周官遂人言兴耡旅师有耡粟此非乡遂井田之事乎载师所征之赋非一夫受田之法而甸稍县都皆无过十二则采地固有不为井田者矣观二百一十国谓之州而五党亦谓之州万二千五百家谓之遂而一夫之间亦谓之遂王畿谓之县而五鄙亦谓之县县都之名岂特施于采邑已哉









　　案匠人营国方九里旁三门国中九经九纬经涂九轨左祖右社面朝后市贾释注云营谓丈尺其大小天子十二门通十二子谓以甲乙丙丁等十日为毋子丑寅卯等十二辰为子国中王城内经纬之涂皆容九轨轨谓辙广也乘车六尺六寸傍加七寸凡八尺九轨七十二尺则此加十二歩矣王城面有三门门有三涂男子由右女子由左车従中央南北之道为经东西之道为纬王宫当中经









　　案朱子曰王宫之外门五一曰皋门二曰雉门三曰库门【郑康成以雉门在库门内而设两观】四曰应门五曰路门【又日毕门亦曰虎门】其朝在雉门之外者曰外朝在路门之外者曰治朝路寝之廷曰内朝郑康成小司寇注以外朝在雉门之外朝士注又疑外朝在库门之外皋门之内盖因雉门外有宗庙社稷故疑不得置外朝不知外朝为致民三询之地雉门为人民观法之区则外朝当在雉门之外故依郑前注及朱子説以圗之又尔雅观谓之阙是刘熈释名所谓在门两旁中央阙然为道也据春秋定公二年雉门及两观灾则雉门夲有门观则在门外两旁耳






</div>
    <div class="pagination">
<a href="钦定周官义疏_page95.html">上一页</a><span>...</span><a href="钦定周官义疏_page91.html">91</a><a href="钦定周官义疏_page92.html">92</a><a href="钦定周官义疏_page93.html">93</a><a href="钦定周官义疏_page94.html">94</a><a href="钦定周官义疏_page95.html">95</a><span class="current-page">96</span><a href="钦定周官义疏_page97.html">97</a><a href="钦定周官义疏_page98.html">98</a><a href="钦定周官义疏_page99.html">99</a><a href="钦定周官义疏_page100.html">100</a><a href="钦定周官义疏_page101.html">101</a><span>...</span><a href="钦定周官义疏_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
