<!DOCTYPE html>
<html>
<head>
    <meta charset="UTF-8">
    <title>礼书纲目 - 第 40 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书纲目 - 第 40 页/共 57 页</h1>
    <div class="content">　　诸侯迁庙　　　　吉礼十
　　补经【此篇出大戴礼】
　　成庙将迁之新庙君前徙三日齐祝宗人及従者皆齐【谓亲过髙祖则毁庙以昭穆迁之】
　　右将迁齐　记作王坏庙有时日于练焉坏庙坏庙之道易檐可也改涂可也【礼过髙祖则毁其庙以次而迁将纳新神示有所加　文公二年谷梁传】
　　徙之日君服従者皆服従至于庙【庙殡宫】羣臣如朝位【列于庙门外如路门之位】君入立于阼阶下西向有司如朝位【立于门内如门外之位】宗人摈举手曰有司其请升君升祝奉币従在左北面【祝王辞故在左神将迁故出在户牖间南面矣】再拜兴祝声三曰孝嗣侯某敢以嘉币告于皇考某侯【言嗣以迁代不言国未忍有之也】成庙将徙敢告【卒不奠币者礼毕矣于此将有事于新庙】君及祝再拜兴
　　右殡宫告迁
　　祝曰请导君降立于阶下奉衣服者皆奉以従祝【不言奉主而称奉衣服者以毁易祖考诚人神之不忍徙祝者祝所以导神也言皆者衣服非一称周礼守祧职曰掌先王先公之庙祧其遗衣服藏焉】奉衣服者降堂君及在位者皆辟也奉衣服者至碑君従有司皆以次従出庙门奉衣服者升车乃步君升车従者皆就车也【皆就车谓乗贰车者】凡出入门及大沟渠祝下摈【神车祝为左故于步处则下】至于新庙筵于户牖间【始自外来故先于堂】樽于西序下【四时之祭在室筵奥中在堂筵序下是以设樽恒于东方今惟布南面之席故置樽于西以因其便矣】脯醢陈于房中【房西房也诸侯左右房也】设洗当东荣南北以堂深【记因卿士当言东霤】有司皆先入如朝位祝导奉衣服者乃入君従奉衣服者入门左【门左门西】在位者皆辟也奉衣服者升堂皆反位君従升奠衣服于席上祝奠币于几东君北向祝在左
　　右奉主入新庙
　　赞者盥升适房荐脯醢君盥酌奠于荐西反位君及祝再拜兴祝声三曰孝嗣侯某敢用嘉币告于皇考某侯今月吉日可以徙于新庙敢告再拜君就东厢西面祝就西厢东面【东西俟也祝就西厢因其便也】在位者皆反走辟如食间【走疾趋也】摈者举手曰请反位君反位祝従在左卿大夫及众有司诸在位者皆反位祝声三曰孝嗣侯某洁为而明荐之享【诗云洁蠲为饎是用孝享】君及祝再拜君反位【东厢之位】祝彻反位【西厢之位】
　　右祭告
　　摈者曰迁庙事毕请就燕君出庙门卿大夫有司执事者皆出庙门告事毕【事谓内主藏衣服敛币彻几筵之等】乃曰择日而祭焉【所以安神】
　　右事毕
　　诸侯衅庙　　　　吉礼十一
　　补经【亦出大戴礼】
　　成庙衅之以羊【庙新成而衅者尊而神之祭器名者成则衅之以豭也】君服立于寝门内南向祝宗人宰夫雍人皆服【以神事故亦同爵弁小戴君朝服者谓不与也】宗人曰请令以衅某庙君曰诺遂入雍人拭羊【拭捝】乃行入庙门碑南北面东上【居上者宰夫也宰夫摄主也】雍人举羊升屋自中中屋南面刲羊血流于前乃降门以鸡有司当门北面【有司宰夫祝宗人也】雍人割鸡屋下当门郏室割鸡于室中有司亦北面也【郏室门郏之室一曰东西厢也衅东西室有司犹北面统于庙也案小戴割鸡亦于屋上记者不同耳】既事宗人告事毕皆退反命于君君寝门中南向宗人曰衅某庙事毕君曰诺宗人请就宴君揖之乃退
　　记成庙则衅之其礼祝宗人宰夫雍人皆爵弁纯衣【庙新成必衅之尊而神之也宗人先请于君曰请令以衅某庙君诺之乃行】雍人拭羊宗人祝宰夫北面于碑南东上【居上者宰夫也宰夫摄主也拭静也】雍人举羊升屋自中中屋南面刲羊血流于前乃降门夹室皆用鸡先门而后夹室其衈皆于屋下割鸡门当门夹室中室【自由也衈谓将刲割牲以衅先灭耳旁毛荐之耳聴声者告神欲其聴之周礼有刉衈】有司皆乡室而立门则有司当门北面【有司宰夫祝宗人】既事宗人告事毕乃皆退【告者告宰夫】反命于君曰衅某庙事毕反命于寝君南乡于门内朝服既反命乃退【君朝服者不至庙也】路寝成则考之而不衅衅屋者交神明之道也【言路寝者生人所居不衅者不神之也考之者设盛食以落之尔檀弓曰晋献文子成室诸大夫发焉是也】凡宗庙之器其名者成则衅之以豭豚【宗庙名器谓尊之属　杂记】












　　礼书纲目卷四十三
<经部,礼类,通礼之属,礼书纲目>
　　钦定四库全书
　　礼书纲目卷四十四　　　　　源江永撰
　　祭通礼
　　补
　　大宗伯之职掌建邦之天神人鬼地示之礼以佐王建保邦国以吉礼事邦国之鬼神示【详见祭法】凡祀大神享大鬼祭大示诏大号治其大礼诏相王之大礼【大号六号之大者以诏大祝以为祝辞治犹简习也豫简习大礼至祭当以诏相王羣臣礼为小礼】乃颁祀于邦国都家乡邑【颁读为班班其所当祀及其礼都家之乡邑谓王子弟及公卿大夫所食采地】　小宗伯掌四时祭祀之序事与其礼【序事卜日省牲视涤濯饔爨之事次序之时】凡祭祀诏相祭祀之小礼凡大礼佐大宗伯【小礼羣臣之礼】小祭祀掌事如大宗伯之礼　肆师之职掌立国祀之礼以佐大宗伯【详见祭物总要】以祭时序其祭祀及其祈珥【序第次其先后大小详见因祭衅章】　　大祝建邦国禁督逆祝命者【督正也正王之所命诸侯之所祀有逆者则刑罚焉】　小祝掌小祭祀凡事佐大祝【唯大祝所有事】凡外内小祭祀掌事焉【并春官】　女祝掌王后之内祭祀凡内祷祠之事【内祭祀六宫之中灶门户祷疾病求瘳也祠报福也】　小宰以官府之六职辨邦治三曰礼职以事鬼神以官府之六联合邦治一曰祭祀之联事【郑司农云大祭祀大宰賛玉币司徒奉牛牲宗伯视涤濯涖玉鬯省牲镬奉玉齍司马羞鱼牲奉马牲司冦奉明水火谓奉牲者其司空奉豕与　并天官】司隶邦有祭祀之事则役其烦辱之事【烦犹剧也秋官】
　　大宰以八则治都鄙一曰祭祀以驭其神【都鄙公卿大夫之采邑王子弟所食也祭祀其先君社稷五祀　天官】　都宗人掌都祭祀之礼【都或有山川及因国无主九皇六十四氏之祀王子弟则立其祖王之庙其祭祀王皆赐禽鸟主其礼者警戒之纠其戒具其来致福则帅而以造祭仆】　家宗人掌家祭祀之礼【大夫采地之所祀与都同若先王之子孙亦有祖庙　并春官】　大司徒施十有二教一曰以祀礼教敬则民不苟　小司徒掌建邦之教法与其祭祀之禁令　土均和邦国都鄙之政令与其礼俗祭祀以地媺恶为轻重之法而行之掌其禁令【并地官】　孟春乃修祭典【重祭礼嵗始省録也　月令】　防祭从先祖【志所言本谓先王之世旧俗所传礼文小异而可以通行者耳不谓后世失礼之甚者也　孟子】　君子行礼不求变俗祭祀之礼皆如其国之故谨修其法而审行之【曲礼】
　　右总要
　　小宗伯之职掌建国之神位右社稷左宗庙【详见地示及宗庙】兆五帝于四郊四望四类亦如之【详见天神地示】兆山川丘陵坟衍各因其方【详见地示】辨庙祧之昭穆【详见宗庙】　肆师掌兆中庙中之禁令【兆坛茔域】　典祀掌外祀之兆守皆有域掌其禁令【外祀谓所祀于四郊者域兆表之茔域】若以时祭祀则帅其属而修除徴役于司隶而役之【属其属胥徒也脩除芟扫之徴召也役之作使之】及祭帅其属而守其厉禁而跸之【郑司农云遮列禁人不得令入】　凡以神仕者掌三辰之法以犹鬼神示之居辨其名物【犹图也居谓坐也天者羣神之精日月星辰其着位也以此图天神人鬼地示之坐者谓布祭众寡与其居句孝经说郊祀之礼曰燔燎埽地祭牲茧栗或象天酒旗坐星厨仓具黍稷布席极敬心也言郊之布席象五帝坐礼祭宗庙序昭穆亦又有似虚危则祭天圜丘象北极祭地方泽象后妃及社稷之席皆有明法焉国语曰古者民之精爽不擕贰者而又能齐肃中正其知能上下比义其圣能光逺宣朗其明能光照之其聪能听彻之如是则神明降之在男曰觋在女曰巫是以使制神之处位次主而为之牲器时服巫既知神如此又能居以天法是以圣人用之今之巫祝既闇其义何明之见何法之行正神不降或于淫厉苟贪货食遂诬人神令此道灭痛矣】　小祝有冦戎之事则保郊祀于社【故书祀或作禩郑司农云谓保守郊祭诸祀及社无令冦侵犯之杜子春读禩为祀书亦或为祀谓保祝互文郊社皆守而祀之弭烖兵】都宗人若有冦戎之事则保羣神之壝【守山川丘陵坟衍之坛域并春官】　过祀则下【居者主于敬　檀弓】
　　右神位
　　男男尸女女尸必使异姓不使贱者【异姓妇也贱者谓庶孙之妾也尸配尊者必使适也　士虞礼】　礼曰君子抱孙不抱子此言孙可以为王父尸子不可以为父尸【以孙与祖昭穆同　曲礼】　孙为王父尸所使为尸者于祭者子行也父北面而事之【子行犹子列也祭祖则用孙列皆取于同姓之适孙也天子诸侯之祭朝事延尸于户外是以有北面事尸之礼　详见祭统】曾子问曰祭必有尸乎【言无益无用为】若厌祭亦可乎【厌时无尸】孔子曰祭成丧者必有尸尸必以孙孙幼则使人抱之无孙则取于同姓可也【人以有子孙为成人子不殇父义由此也】祭殇必厌盖弗成也【厌饫而已不成其为人】祭成丧而无尸是殇之也【与不成人同曽子问】无禄者稷馈【庶人无常牲故以稷为主】稷馈者无尸无尸者厌也【大戴】　为人子者祭祀不为尸【尊者之处为其失子道然则尸卜筮无父者　曲礼】为君尸者大夫士见之则下之君知所以为尸者则
　　自下之【尊尸也下下车也国君或时幼少不能尽识羣臣有以告者乃下之】尸必式【礼之】乘必以几【尊者慎也同上】　孔子曰尸弁冕而出【为君尸或弁者先祖或有为大夫士者故服士大夫之服也】卿大夫士皆下之【见而下车】尸必式【小俛礼之】必有前驱【为辟道曾子问】　　酌尸之仆如君之仆【当其为尸则尊】其在车则左执辔右受爵祭左右轨范乃饮【周礼大御祭两轵祭轨乃饮轨与轵于车同谓轊头也范与范声同谓轼前也　少仪】　服之袭也充美也是故尸袭【尸尊玉藻】　　君迎牲而不迎尸【详见祭义】　当其为尸则弗臣也【尸主也为祭主也　学记】　曽子问曰卿大夫将为尸于公受宿矣而有齐衰之内丧则如之何孔子曰出舍于公宫以待事礼也【尸重受宿则不得哭内丧同宫也　杂记曽子问作出舍于公馆注云吉凶不可同处】
　　右尸　维十有三祀帝乃称王而入唐郊丹朱为尸【详见天神】　晋平公祀郊董伯为尸【详见因祭疾病章】　周公祀泰山召公为尸　齐尝于太公之庙麻婴为尸【襄二十八年左氏传】
　　司巫掌羣巫之政令　大祝掌六祝之辞以事鬼神示【详见祝号】掌六祈以同鬼神示【详因祭祈禳章】作六辞以通上下亲疏逺近【详祝号】辨六号【详祝器】辨九祭【详见事尸章】辨九以享右祭祀【详曲礼】凡大禋祀肆享祭示则执明水火而号祝【明水火司烜所共日月之气以给烝享执之如以六号祝明此主絜也礼记祭天神也肆享祭宗庙也故书只为祊杜子春云祊当为祗】隋衅逆牲逆尸令钟鼓右亦如之【隋衅谓荐血也凡血祭曰衅既隋衅后言逆牲容逆鼎右读亦当为侑】来瞽令臯舞【臯读为卒嘷呼之嘷来嘷者亦皆呼之入】相尸礼【延其出入诏其坐作】既祭令彻　小祝掌小祭祀将事侯禳祷祠之祝号【详见因祭祈禳章】大祭祀逆齍盛送逆尸沃尸盥賛隋賛彻賛奠【隋尸之祭也奠奠爵也祭祀奠先彻后反言之者明所佐大祝非一】凡事佐大祝【惟大祝所有事　并春官】　女祝掌王后之内祭祀凡内祷祠之事【详总要章】　天子出户而巫觋有事出门而宗祝有事【出户谓出门内也女曰巫男曰觋有事祓除不祥出门谓车驾出国门宗者主祭祀之官有事谓祭行神也　荀子】　宗祝辨乎宗庙之礼故后尸【辨犹别也后尸居后賛礼仪　乐记】
　　右巫祝　楚昭王问于观射父曰【昭王楚平王之子昭王熊轸也观射父楚大夫也】周书所谓重黎实使天地不通者何也【周书谓周穆王之相甫侯所作吕刑也重黎颛顼掌天地之臣也吕刑曰乃命重黎絶地天通谓少皡之末民神杂揉不可方物颛顼受之乃命南正重司天以属神火正黎司地以属民谓絶地与天相通之道也】若无然民将能登天乎【若重黎不絶天地民岂能上天乎】对曰非此之谓也古者民神不杂【杂防也谓司民司神之官各异】民之精爽不携贰者而又能齐肃衷正【爽明也携离也贰二也齐一也肃敬也衷中也】其智能上下比义【义宜也】其圣能光逺宣朗【圣通也朗明也】其明能光照之其聪能听彻之【彻达也】如是则明神降之【降下也】在男曰觋在女曰巫【巫觋见鬼者周礼男亦曰巫】是以使制神之处位次主【处居也位祭位也次主次其尊卑先后也】而为之牲器时服【牲牲之毛色小大也器所当用也时服四时服色所宜也】而后使先圣之后之有光烈【烈明也】而能知山川之号【号名位也】髙祖之主【髙祖庙之先也】宗庙之事昭穆之世【父昭子穆先后之次也春秋跻僖公谓之逆祀】齐敬之勤【齐荘也】礼节之宜威仪之则容貌之崇【崇节也】忠信之质【质诚也】禋洁之服【洁祀曰禋】而敬恭明神者以为之祝【祝太祝也掌祈福祥】使名姓之后能知四时之生【名姓谓旧俗若伯夷炎帝之后为尧秩宗生嘉谷韭卵之属】犠牲之物玉帛之类采服之仪彝器之量【彝六彝器俎豆量大小也】次主之度【疏数之度】屏摄之位【周氏云屏者并摄主人之位昭谓屏屏风也摄形如今要扇皆　所以分别尊卑为祭祀之位近汉亦然】坛场之所【除地曰场】上下之神氏姓之出【所自出也】而心率旧典者为之宗【宗宗伯也掌祭祀之礼】于是乎有天地神民类物之官谓之五官【类物谓别善恶利器用之官】各司其序不相乱也民是以能有忠信神是以能有明徳【明徳谓降福祥不为灾孽也】民神异业【业事也】敬而不渎故神降之嘉生【嘉生善物也】民以物享祸灾不至求用不匮及少皥之衰也九黎乱德【少皥黄帝之子金天氏也九黎黎氏九人也】民神杂揉不可方物【同位故杂揉方犹别也物名也】夫人作享家为巫史【夫人人人也享祀也巫主接神史次位序言人人自为之】无有要质【质诚也】民匮乎祀而不知其福【言民因匮于祭祀而不获其福】烝享无度民神同位民渎齐盟无有严威【齐同也严敬也威畏也】神伸民则不蠲其为【伸习也则法也蠲絜也其为所为也】嘉生不降无物以享祸灾荐臻莫尽其气【荐重也臻至也气夀命之气】颛顼受之【少皥氏没颛顼氏作受承也】乃命南正重司天以属神【南阳位正长也司主也属会也所以会羣神使各有分序不相干乱周礼则宗伯掌祭祀】命火正黎司地以属民【唐尚书云火当为北北隂位也周礼则司徒掌土地人民也】使复旧掌无相侵渎【侵犯也】是谓絶地天通【絶地民与天神相通之道】其后三苗复九黎之徳【其后髙辛氏之季年也三苗九黎之后也髙辛氏衰三苗为乱行其凶徳如九黎之为也尧兴而诛之】尧复育重黎之后不忘旧者使复典之【育长也尧继髙辛氏平三苗之乱绍育重黎之后使复典天地之官羲和氏是也】以至于夏商故重黎氏世叙天地而别其分主者也【叙次也分位也】其在周程伯休父其后也当宣王时失其官守而为司马氏【程国也伯爵也休父名也失官守谓失天地之官而以诸侯为大司马诗曰王谓尹氏命程伯休父是也】宠神其祖以取威于民曰重实上天黎实下地【宠尊也言休父之后世尊神其祖以威耀其民言重能举上天黎能抑下地令相逺故不复通也】遭世之乱而莫之能御也【乱谓幽平以下也御止也】不然夫天地成而不变【言天地体成不复改变也】何比之有【言不相比近也国语楚语】　　刘文公合诸侯于召陵【文公王官伯也】将会卫灵公使祝佗从【祝佗大祝子鱼】辞曰臣展四体以率旧职犹惧不给而烦刑书若又共二【共二职】徼大罪也且夫祝社稷之常隶也【隶贱名也】社稷不动祝不出竟官之制也【社稷动谓国迁】君以军行祓社衅鼓【师出先有事祓祷于社谓之宜社于是杀牲以血涂鼓鼙为衅鼓】祝奉以从【奉社主也】于是乎出竟若嘉好之事【谓朝会】君行师从【二千五百人】卿行旅从【五百人】臣无事焉【定四年左氏传】
　　凡祀启蛰而郊【言凡祀通下三句天地宗庙之事也启蛰夏建寅之月祀天南郊】龙见而雩【龙见建巳之月苍龙宿之体昏建东方万物始盛待雨而大故祭天逺为百谷祈膏雨】始杀而尝【建酉之月隂气始杀嘉谷始熟故荐尝于宗庙】闭蛰而烝【建亥之月昆虫闭户万物皆成可荐者众故烝祭宗庙释例论之备矣】过则书【卜日有吉否过次节则书以讥慢也　桓五年左氏传】　昔三代明王皆事天地之神明无非卜筮之用不敢以其私防事上帝【言动任卜筮也神明谓羣神也】是故不犯日月不违卜筮【日月谓冬夏至正月及四时也所不违者日与牲尸也】卜筮不相袭也【袭因也大事则卜小事则筮】大事有时日【大事有事于大神有常时常日也】小事无时日有筮【有事于小神无常时常日有筮临有事筮之】外事用刚日内事用柔日【顺隂阳也阳为外隂为内事之外内别乎四郊　表记】　凡卜筮日旬之外曰逺某日旬之内曰近某日【旬卜日也】丧事先逺日吉事先近日【孝子之心防事葬与练祥也吉事祭祀冠娶之属也】曰为日假尔泰有常假尔泰筮有常【命筮辞筮于吉凶有常大事卜小事筮】卜筮不过三【求吉不过三鲁四卜郊春秋讥之】卜筮不相袭【卜不吉则又筮筮不吉则又卜是渎筮也晋献公卜取骊姬不吉公曰筮之是也　曲礼】　簭人凡国之大事先簭而后卜【当用卜者先筮之即事有渐也于筮之凶即止不卜　春官】　太宰祀五帝前期十日帅执事而卜日【前期前所诹之日也十日容散斋七日致斋三日执事宗伯大史之属】祀大神示亦如之享先王亦如之【大神示谓天地　天官】　大宗伯凡祀大神享大鬼祭大示帅执事而卜日【执事诸有事于祭者】　大史大祭祀与执事卜日【执事大卜之属与之者当视墨】　肆筮凡祭祀之卜日宿为期诏相其礼【宿先卜祭之日】　龟人若有祭祀则奉龟以往旅亦如之【奉犹送也送之于所当卜】　大卜大祭祀则眂髙命龟【命龟告龟以所卜之事不亲作龟者大祭祀轻于大贞也士丧礼曰宗人即席西面坐命龟并春官】
　　右时日卜筮　不违筮子曰牲牷礼乐齐盛是以无害乎鬼神无怨乎百姓【牷犹纯也表记】
　　天子将祭必先习射于泽泽者所以择士也已射于泽而后射于射宫射中者得与于祭不中者不得与于祭【泽宫名也士谓诸侯朝者及所贡士也皆先令习射于泽已乃射于射宫课中否也】　古者天子之制诸侯嵗献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭【嵗嵗献国事之事及计偕物也三嵗而贡士旧说云大国三人次国二人小国一人　并射义】
　　右择士
　　大宰祀五帝则掌百官之誓戒与其具脩【祀五帝谓四郊及明堂誓戒要之以刑重失礼也明堂位所谓各扬其职百官废职服大刑是其辞之畧也具所当共脩埽除粪洒】祀大神示亦如之享先王亦如之　小宰以法掌祭祀之戒具【法谓其礼法也戒具戒官有事者所当共】　宰夫以式法掌祭祀之戒具与其荐羞【荐脯醢也羞庶羞内羞　并天官】　射人诸侯在朝若有国事则掌其戒令诏相其事【谓王有祭祀之事诸侯当助其荐献者也戒令告以齐与期】掌其治逹【谓诸侯因与王射及助祭而有所治受而逹之于王王有命又受而下之】司士凡祭祀掌士之戒令诏相其法事【并夏官】　大史大祭祀戒及宿之日与羣执事读礼书而恊事【恊合也合谓习録所当共之事也故书恊作叶杜子春云叶恊也书亦或为恊或为汁　春官】　遂师凡国祭祀审其誓戒【审亦听也地官】　条狼氏凡誓执鞭以趋于前且命之誓大夫曰敢不闗鞭五百誓师曰三百誓邦之大史曰杀誓小史曰墨【前谓所誓众之行前也有司读誓辞则大言其刑以警所誓也誓者谓出军及将祭祀时也郊特牲说祭祀之誓曰卜之日王立于泽亲听誓命受教谏之义也师乐师也大夫小史主礼之事者郑司农云誓大夫曰敢不闗谓不闗于君也谓大夫自受命以出则其余事莫不复请　秋官】
　　右戒具
　　王即齐宫百官御事各即其齐三日王乃淳濯飨礼及期郁人荐鬯牺人荐醴王祼鬯飨醴乃行【详见朝廷礼】　膳夫王齐日三举【郑司农云齐必变食】　王府王齐则共食玉【玉是阳精之纯者食之以御水气郑司农云王齐当食玉屑并天官】　鬯人凡王之齐事共其秬鬯【给淬浴春官】　大宰祀五帝前期十日帅执事而卜日遂戒【既卜又戒百官以始齐】祀大神亦如之享先王亦如之【天官】齐必有明衣布【齐必沐浴浴竟即着明衣所以明洁其体也以布为之】必有寝衣长一身有半【齐主于敬不可解衣而寝又不可着明衣而寝故别有寝衣其半盖以覆足】齐必变食居必迁坐【变食谓不饮酒不茹荤迁坐易常处也　此一节记孔子谨齐之事杨氏曰齐所以交神故致洁变以尽敬　论语乡党】　冠丹组缨诸侯之齐冠也冠綦组缨士之齐冠也【言齐时所服比四命以上齐祭异冠　玉藻】　周弁殷冔夏收【齐所服而祭也　郊特牲】　齐则綪结佩而爵韠【綪屈也结又屈之思神灵不在事也　玉藻】　司服士之服其齐服有端素端【士齐有素端者亦为札荒有所请祷变素服言素端者明异制　春官】　君羔幦虎犆【幦覆芩也犆读皆如直道而行之直犆谓縁也此君齐车之饰】大夫鹿幦豹犆朝车士之齐车鹿幦豹犆【臣之朝车与齐车同饰　玉藻】　齐者不乐不吊【为哀乐则失正散其思也　曲礼】　君子非致齐也非疾也不昼夜居于内【内正寝之中　檀弓】　八十齐丧之事弗及也【八十不齐则不祭也子代之祭是谓宗子不孤王制】
　　右齐戒　齐之为言齐也齐不齐以致齐者也是故君子非有大事也非有恭敬也则不齐不齐则于物无防也嗜欲无止也及其将齐也防其邪物讫其嗜欲耳不听乐心不苟虑必依于道手足不苟动必依于礼专致其精明之徳也故散齐七日以定之致齐三日以齐之【详见祭义】　七日戒三日宿慎之至也【戒散齐也宿致齐也将有祭祀之事必先敬慎如此不敢切也　礼器】虽有恶人齐戒沐浴则可以祀上帝【恶人丑貌者也　孟子】不饮酒不茹荤此祭祀之齐也【庄子】　端衣裳
　　絻而乘路志不在于食荤【端衣裳即士端也絻与冕同郑云端者衣之正也士之衣袂皆二尺二寸而属幅是广袤等也其祛尺二寸大夫已上侈之侈之者盖半而益一焉则袂三尺三寸祛尺八寸路人君之车亦车之通名舍人注尔雅云路车之大者荤葱韭之属也　荀子】　齐之也以隂幽思也故君子三日齐必见其所祭者【齐三日者思其居处思其笑语思其志意思其所乐则见之也　郊特牲】大古冠布齐则缁之【齐则缁之者鬼神尚幽闇也唐虞以上曰大古也】
　　【同上】　子之所慎齐【论语】　季桓子将祭齐三日而二日钟鼔之音不絶冉有问于孔子曰孝子之祭也散齐七日慎思其事三日致齐而一用之【积一而用之也】犹恐其不敬也而二日伐鼓何居焉【家语　郊特牲云孔子曰三日齐一日用之犹恐不敬二日伐鼔何居焉郑注居读为姬语之助也何居怪之也伐犹击也齐者止乐而二日击鼓则是成一日齐也】
　　乡士大祭祀则各掌其乡之禁令帅其属夹道而跸【属中士以下】　野庐氏凡国之大事比脩除道路者【比较治道者名若今次金叙大功】　蜡氏凡国之大祭祀令州里除不蠲禁刑者任人及凶服者以及郊野【蠲读如吉圭惟饎之圭洁也刑者黥劓之属任人司圜所收教罢民也凶服衰绖也此所禁除者皆为不欲见人所薉恶也】　衔枚氏国之大祭祀令禁无嚣【令令主祭祀者　并秋官】　射鸟氏祭祀以弓矢敺鸟鸢【鸟鸢善钞盗便污人　夏官】
　　右禁令
　　夏后氏大事用昏【昏时以黒此大事谓丧事也】殷人大事用日中【日中时亦白】周人大事用日出【日出时亦赤　黄氏曰郑注祭义殷人祭其闇云夏后氏大事以昏殷人大事以日中周人大事以日出亦谓此郊祭也彼疏亦云檀弓大事非止是丧亦兼诸祭与此不同当以祭义为正檀弓】　　鸡人大祭祀夜嘑旦以百官【夜夜漏未尽鸡鸣时也呼旦以警起百官使夙兴】凡国事为期则告之时【象鸡知时也告其有司主事者少牢曰宗人朝服北面曰请祭期主人曰比于子宗人曰旦明行事告时者至此旦明而告之】　巾车大祭祀鸣铃以应鸡人【鸡人主呼旦鸣铃以和之声且警众必使鸣铃者车有和鸾相应和之象故书铃或作軨杜子春云当为铃】　小宗伯祭之日告时于王告备于王【时荐陈之早晚备谓馔具　并春官】
　　右为期　子路为季氏宰【宰治邑吏也】季氏祭逮闇而祭日不足继之以烛【谓旧时也】虽有强立之容肃敬之心皆倦怠矣【以其久也】有司跛倚以临祭其为不敬大矣【偏任为跛依物为倚】他日祭子路与室事交乎户堂事交乎阶质明而始行事晏朝而退【室事祭时堂事傧尸】孔子闻之曰谁谓由也而不知礼乎【多其知礼礼器】
　　大宗伯凡祀大神享大鬼祭大示宿眡涤濯涖玉鬯省牲镬【宿申戒也涤濯溉祭器也玉礼神之玉也始涖之祭又奉之镬烹牲器也】　小宗伯大祭祀省牲眡涤濯祭之日逆齍省镬【逆齍受饎人之盛以入省镬视烹腥熟　并春官】　大宰及执事眡涤濯【执事初为祭事祭前日之夕涤濯谓溉祭器及甑□之属】　宰夫从大宰而眡涤濯【并天官】　肆师眡涤濯诏相其礼祭之日表粢盛告洁展器陈告备【粢六谷也在器曰盛陈陈列也故书表为剽剽表皆谓徽识也　春官】
　　右省眡
　　巾车王之五路一曰王路钖樊缨十有再就建大常十有二斿以祀【王在焉曰路玉路以玉餙诸末钖马面当卢刻金为之所谓镂钖也樊读如鞶带之鞶谓今马大带也郑司农云缨谓当胸士丧礼下篇曰马缨三就礼家说曰缨当胸以削革为之三就三重三匝也谓缨今马鞅玉路之樊及缨皆以五采罽饰之十二就就成也大常九旗之画日月者正幅为縿旒则属焉】　典路若有大祭祀则出路賛驾说【出路王当乗之賛驾说賛仆与趣马也并春官】　校人凡大祭祀毛马而颁之【毛马齐其色也颁授当乘之夏官】　司常日月为常交龙为旂通帛为旜杂帛为物【通帛谓大赤从周正色无饰杂帛者以帛素饰其侧白殷之正色凡旗之帛皆用绛】王建大常诸侯建旂孤卿建旜大夫士建物【自王以下治民者旂画成物之象王画日月象天明也诸侯画交龙一象其升朝一象其下复也孤卿不画言奉王之政教而已大夫士杂帛言以先王正道佐职也】凡祭祀各建其旗【王祭祀之车则玉路　春官】　节服氏掌祭祀衮冕六人维王之大常【服衮冕者从王服也维维之以缕王旌十二旒两两以缕缀连旁三人持之礼天子旌曳地郑司农云维持之】诸侯则四人其服亦如之【夏官】　大驭掌驭玉路以祀及犯軷王自左驭驭下祝登受辔犯軷逐驱之【行山曰軷犯之者封土为山象以菩刍棘柏为神主既祭之以车轹之而去喻无险难也春秋传曰防渉山川自由也王由左驭禁止马使不行也故书軷作罚杜子春云罚当为軷軷读为别异之别谓祖道轹軷磔犬也诗云载谋载惟取萧祭脂取羝以軷诗家说曰将出左道犯軷之祭也聘礼云乃舍軷饮酒于其侧礼家说亦谓道祭】及祭酌仆仆左执辔右祭两轵祭轨乃饮【故书轵为軿轨为范杜子春云文当如此左不当重重非是书亦或如杜子春言又云斩当作轵轵谓两轊也其或言軷亦非是又云轨当作軓谓车前轼也或读为簪筓之笄　同上】　旅贲氏凡祭祀则服而趋【服而趋夹王车趋也王齐服服衮冕则此士之齐服服端】齐右掌祭祀前齐车王乗则持马行则陪乗【齐车金路王自】
　　【整齐之车也前之者已驾王未乘之时陪乗参乗谓车右也齐右则齐仆同车而有祭祀之事则兼玉路之右然则戎右兼田右与】凡有牲事则前马【王见牲则拱而式居马前却行备惊奔也曲礼曰国君下宗庙式齐牛　并夏官】　师氏凡祭祀王举则从【举犹行也故书举为与杜子春云当为与谓王与祭祀之事】　保氏凡祭祀王举则从【并地官】
　　右出路
　　大仆祭祀正王之服位诏法仪【诏告也】王出入则自左驭而前驱【前驱如今道引也道而居左自驭不参乗辟王也亦有车右焉】　小臣大祭祀沃王盥小祭祀掌事如大仆之法　御仆大祭祀相盥而登【相盥者谓奉槃授巾与登谓王为登牲体于俎特牲馈食礼主人降盥出举入乃匕载　并夏官】大祝辨九一曰稽首二曰顿首三曰空首四曰振动五曰吉六曰凶七曰竒八曰褒九曰肃以享右祭祀【注详曲礼春官】　凡祭于室中堂上无跣【祭不跣者主敬也天子诸侯祭有坐尸于堂之礼祭所尊在室　少仪】　大史大祭祀祭之日执书以次位常【谓校呼之敬其所当居之处】　辨事者攷焉不信者诛之【谓扺冐其职事】　大宗伯凡祀大神享大鬼祭大示涖玉鬯奉玉齍治其大礼诏相王之大礼【玉礼神之玉也始涖之祭又奉之治犹简习也豫简习大礼至祭当以诏相王羣臣礼为小礼　并春官】　大宰祀五帝及纳亨賛玉牲事及祀之日賛玉币爵之事【纳亨纳牲将告杀谓向祭之晨既杀以授亨人凡大祭祀君亲牵牲大夫賛之日旦明也玉币所以礼神玉与币各如其方之色爵所以献齐酒不用玉爵尚质也三者执以从王至而授之】祀大神示亦如之享先王亦如之賛玉几玉爵【玉几所以依神天子左右玉几宗庙献用玉爵】　小宰凡祭祀賛玉币爵之事【又从大宰助王也　并天官】　射人祭祀相孤卿大夫之法仪　司士凡祭祀掌士之戒令诏相其法事【并夏官】肆师祭之日相治小礼诛其慢怠者　大祝凡大禋
　　祀肆享祭示隋衅逆牲逆尸令钟鼔右亦如之【隋衅谓荐血也凡血祭曰衅既隋衅后言逆牲容逆鼎右当读为侑】来瞽令皋舞【臯读为卒嘷呼之嘷来嘷者皆谓呼之入并春官】　封人歌舞牲反毛炮之豚【谓君牵牲入时随歌舞之言其肥香以歆神也毛炮豚者烂去其毛而炮之以备八珍郑司农云封人主歌舞其牲云博硕肥腯】　充人展牲则告牷【展牲若今夕牲也特牲馈食之礼曰宗人视牲则告充举兽尾告备近之】硕牲则賛【賛助也君牵牲入将致之助持之也春秋传曰故奉牲以告曰博硕肥腯　并地官】　射人祭祀则賛射牲【烝尝之礼有射豕者国语曰禘郊之事天子必自射其牲今立秋有防刘云】　大仆賛王牲事【牲事杀割已载之属】　司士帅其属而割牲羞俎豆【割牲制体也羞进也　并夏官】　乡师大祭祀羞牛牲　大司徒祀五帝奉牛牲羞其肆【牛能任载地类也奉犹进也郑司农云羞进也肆陈骨体也谓进所肆解骨体士丧礼曰肆解去蹄】享先王亦如之　小司徒凡小祭祀奉牛牲羞其肆【小祭祀王冕所祭　并地官】　羊人祭祀割羊牲登其首【登升也升首报阳也升首于室】　小子掌祭祀羞羊肆羊殽肉豆【郑司农云羞进也羊肆体荐全烝也羊体体解节折也肉豆者切肉也谓肆读为鬄羊鬄者所谓脉解也并夏官】　　大司冦大祭祀奉犬牲【奉犹进也】　小司冦小祭祀奉犬牲【并秋官】　诸子大祭祀正六牲之体【正谓载之】大司马大祭祀羞牲鱼授其祭【牲鱼鱼牲也祭谓司所以祭也郑司农云大司马主进鱼牲】　小司马小祭祀掌其事如大司马之法　小子祭祀賛羞　量人凡祭祀制其从献脯膰之数量【郑司农云从献者肉殽从酒也谓燔从于献酒之肉炙也数多少也量长短也　并夏官】　小宗伯祭之日逆齍省镬【逆齍受饎人之盛以入省镬视烹腥熟】　小祝大祭祀逆齍盛賛奠【本文賛奠在賛彻之下　注云奠奠爵也祭祀奠先彻后反言之者明所佐大祝非一　并春官】
　　右临祭
　　保氏教国子六仪一曰祭祀之容【少仪云祭祀之容济济皇皇　地官】祭祀之美齐齐皇皇【美当为仪字之误也　少仪】　祭祀之志谕然思以和祭祀之容遂遂然粥粥然敬以婉祭祀之视视如有将祭祀之言文言有序【贾谊容经】　凡祭容貌顔色如见所祭者【如覩其人在此　玉藻】　临祭不惰【为无神也】　祭事不言凶【并曲礼】　堂上观乎室堂下观乎上【谓祭时肃敬之威仪也　坊记】右容貌　祭如在祭神如神在【程子曰祭祭先祖也祭神祭外神也祭先主于孝祭神主于敬愚谓此门人记孔子祭祀之诚意　论语】　仲尼尝奉荐而进其亲也慤其行也趋趋以数【详见祭义】　季氏祭有司跛倚以临祭【详见期章】
　　大祝相尸礼【延其出入诏其坐作】　小祝大祭祀逆尸沃尸盥賛隋【隋尸之祭也并春官】　举斝角诏妥尸【妥安防也尸始入举奠奠斝若奠角将祭之祝则诏主人拜安尸使之坐尸即至尊之坐或时不自安则以拜安之也天子奠斝诸侯奠角　郊特牲】其有折俎者取祭反之不坐燔亦如之【亦为柄尺之类也燔炙也】
　　【乡射曰宾奠爵于荐西兴取肺坐絶祭左手齐之兴加于俎防帨手】尸则坐【尸尊也少牢馈食礼曰尸左执爵右兼取肺肺擩于俎盐振祭哜之加于俎豆　少仪】　大祝辨九祭一曰命祭二曰衍祭三曰炮祭四曰周祭五曰振祭六曰擩祭七曰絶祭八曰缭祭九曰共祭【杜子春云命祭祭有所主命也振祭振读为慎礼家读振为振旅之振擩祭擩读为虞芮之芮郑司农云衍祭羡之道中如今祭殇无所主命周祭四面为坐也炮祭燔柴也尔雅曰祭天曰燔柴擩祭以肝肺菹擩盐醢中以祭也缭祭以手从肺本循之至于末乃絶以祭也絶祭不循其本直絶肺以祭也重肺贱肝故初祭絶肝以祭谓之絶祭至祭之末礼杀之后但擩肝盐中振之拟之若祭状弗祭谓之振祭特牲馈食礼曰取菹擩于醢祭于豆间乡射礼曰取肺坐絶祭乡饮酒礼曰右取肺左郤手执本坐弗缭右絶末以祭少牢曰取肝擩于盐振祭谓九祭皆谓祭食者命祭者玉藻曰君若赐之食而君客之则命之祭然后祭是也衍字当为延炮字当为包声之误也延祭者曲礼曰客若降等执食兴辞于客然后客坐主人延祭是也包犹兼也兼祭者有司曰宰夫賛者取白黒以授尸尸受兼祭于豆祭是也周犹徧也徧祭者曲礼曰殽之序徧祭之是也振祭擩祭本同不食者擩则祭之将食者既擩必振乃祭也絶祭缭祭亦本同礼多者缭之礼畧者絶则祭之共犹授也王祭食宰夫授祭孝经说曰共绥执授　春官】君与尸行接武【尊者尚徐蹈半迹】大夫继武【迹间容迹】徐趋皆用
　　是【君大夫士之徐行也皆如尸行之节也　玉藻】
　　右事尸　古者尸无事则立有事而后坐也【古谓夏时也　郊特牲】　三代之礼一也民共由之周坐尸诏侑武方其礼亦然其道一也【言此亦周所因于殷也武当为无声之误也方犹常也告尸行节劝尸饮食无常若孝子之为也孝子就养无方诏侑或为韶囿】夏立尸而卒祭【夏礼尸有事乃坐】殷坐尸【无事犹坐】周旅酬六尸【使之相酌也后稷之尸爵不受旅】曾子曰周礼其犹醵与【合钱饮酒为醵旅酬相酌似之也王后明堂之礼仲秋乃命国醵　礼器】　有虞氏祭首夏后氏祭心殷祭肝周祭肺【气主盛也明堂位】
　　郊血大飨腥三献爓一献孰【血腥爓祭用气　郊特牲】　一献质【谓祭羣小祀也】三献文【谓祭社稷五祀】五献察【察明也谓祭四望山川也】七献神【谓祭先公礼器】　尸饮五君洗玉爵献卿尸饮七以瑶爵献大夫
　　尸饮九以散爵献士及羣有司皆以齿【尸饮五谓酳尸五献也大夫士祭三献而献宾　祭统】
　　右献数
　　大祝掌六祝之辞以事鬼神示祈福祥求永贞一曰顺祝二曰年祝三曰吉祝四曰化祝五曰瑞祝六曰防祝【永长也贞正也求多福歴年得正命也郑司农云顺祝顺丰年也年祝求永贞也吉祝祈福祥也化祝弥灾兵也瑞祝道时雨宁风旱也防祝逺罪疾】辨六号一曰神号二曰鬼号三曰示号四曰牲号五曰齍号六曰币号【号谓尊其名更为美称焉神号若云皇天上帝鬼号若云皇祖伯某只号若云后土地只币号若玉云嘉玉币云量币郑司农云牲号为牺牲皆有名号曲礼曰牛曰一元大武豕曰刚鬛羊曰柔毛鸡曰翰音粢号谓黍稷皆有名号也曲礼曰黍曰芗合粱曰香萁稻曰嘉蔬少牢馈食礼曰敢用柔毛刚鬛士虞礼曰敢用絜牲刚鬛香合】凡大禋祀肆享祭示则执明水火而号祝【明水火司烜所共日月之气以给烝亨执之如以六号祝明此圭洁也礼祀祭天神也肆享祭宗庙也】建邦国颁祭号于邦国都鄙【祭号六号春官】　　践阼临祭祀内事曰孝王某外事曰嗣王某【皆祝辞也唯宗庙称孝天地社稷祭之郊内而曰嗣王不敢同内外】诸侯临祭祀内事曰孝子某侯某外事曰曽孙某侯某【称国者逺辟天子　曲礼】　祭称孝子孝孙【杂记】　祭王父曰皇祖考王母曰皇祖妣父曰皇考母曰皇妣夫曰皇辟【更设称号尊神异于人也皇君也考成也言其徳行之成也妣之言嫓也嫓于考也辟法也妻所取法也　曲礼】　凡祭宗庙之礼牛曰一元大武豕曰刚鬛豚曰腯肥羊曰柔毛鸡曰翰音犬曰羮献雉曰疏趾兔曰明视脯曰尹祭槀鱼曰商祭鲜鱼曰脡祭水曰清涤酒曰清酌黍曰芗合粱曰香萁稷曰明粢稲曰嘉蔬韭曰丰本盐曰咸鹾玉曰嘉玉币曰量币【号牲物者异于人用也元头也武迹也腯亦肥也春秋传作腯腯充貌也翰犹长也羮献食人之余也尹正也商犹量也脡直也萁辞也嘉善也稻菰蔬之属也丰茂也大咸曰鹾今河东云币帛也　同上】　凡祭不讳庙中不讳【谓祝嘏之辞中有先君之名者也凡祭祭羣神庙中上不讳下　玉藻】大宗伯凡祀大神享大鬼祭大示诏大号【大号六号之大者以】
　　【诏大祝以为祝辞　春官】
　　右祝号　后稷之祀易富也其辞恭其欲俭其禄及子孙【富之言备也以传世之禄共俭者之祭易备也】诗曰后稷兆祀庶无罪悔以迄于今【兆四郊之祭处也迄至也言祀后稷于郊以配天庶几其无罪悔乎福禄传世以至于今　表记】　祝嘏辞说藏于宗祝巫史非礼也是谓幽国【藏于宗祝巫史言君不知有也幽闇也国闇者君与大夫俱不明也礼运】　随季梁曰祝史正辞信也【正辞不虚称君美】今祝
　　史矫举以祭臣不知其可也【诈称功徳以欺鬼神】公曰吾牲牷肥腯粢盛丰备何则不信【牲牛羊豕也牷纯色完全也腯亦肥也黍稷曰粢在器曰盛】对曰夫民神之主也【言鬼神之情依民而行】是以圣王先成民而后致力于神故奉牲以告曰博硕肥腯谓民力之普存也【博广也硕大也】谓其畜之硕大蕃滋也谓其不疾瘯蠡也谓其备腯咸有也【虽告神以博硕肥腯其实皆当兼此谓民力适完则六畜既大而滋也皮毛无疥癣兼备而无有所阙】奉盛以告曰洁粢丰盛谓其三时不害而民和年丰也【三时春夏秋】奉酒醴以告曰嘉栗防酒【嘉善也栗敬谨也】谓其上下皆有嘉徳而无违心也所谓馨香无谗慝也【馨香之逺闻　桓六年左氏传】
　　郁人大祭祀与量人受举斝之卒爵而饮之【斝受福之斝声之误也王酳尸尸嘏王比其卒爵也少牢馈食礼主人受嘏诗怀之卒爵执爵以兴出宰夫以笾受啬主人尝之乃还献祝此郁人受王之卒爵亦王出房时也必与量人者郁人賛祼尸量人制从献之脯防事相成　春官】量人凡宰祭与郁人受斝歴而皆饮之【言宰祭者家宰佐王祭亦】
　　【容摄祭郑司农云斝读如嫁娶之嫁是器名明堂位曰爵夏后氏以琖殷以斝周以爵谓斝读如嘏尸之嘏宰宰夏官】
　　右受爵
　　膳夫凡王祭祀则彻王之胙俎【膳夫亲彻胙俎胙俎最尊也其余则其属彻之天官】　大祝既祭令彻　小祝大祭祀賛彻【并春官】　小
　　子祭祀受彻焉　凡祭于公者必自彻其俎【臣不敢烦君使也大夫以下或使人归之祭于公助祭于君也　曲礼】
　　右彻
　　肆师先祭祀礼成则告事毕　小祝大祭祀逆尸【并春官】
　　右礼毕送尸
　　司巫凡祭事守瘗【谓若祭地只有埋牲玉者也守之者以祭礼未毕若有事然祭礼毕则去之春官】
　　右守瘗
　　大宗伯以脤膰之礼亲兄弟之国【脤脯社稷宗庙之肉以赐同姓之国同福禄也兄弟有共先王者鲁定公十四年天王使石尚来归脤　春官】　大行人归脤以交诸侯之福【交或往或来者也　秋官】　都宗人掌都祭祀之礼凡都祭祀致福于国【都或有山川及因国无主九皇六十四氏之祀王子弟则立其祖王之庙其祭祀王皆赐禽焉主其礼者警戒之紏其戒具其来致福则帅而以造祭仆】　家宗人掌家祭祀之礼凡祭祀致福【大夫采地之所祀与都同若先王之子孙亦有祖庙　并春官】为人祭曰致福为已祭而致膳于君子曰膳祔练曰告【此皆致祭祀之余于君子也摄主言致福申其辞也自祭言膳谦也祔练言告不敢以为福膳也】凡膳告于君子主人展之以授使者于阼阶之南【展省具也】南面再拜稽首送反命主人又再拜稽首其礼大牢则以牛左肩臂臑折九个少牢则以羊左肩七个犆豕则以豕左肩五个【折断分之也皆用左者右以祭也羊豕不言臂臑因牛序之可知　少仪】　祭仆凡祭祀致福者展而受之【臣有祭事必致祭肉于君所谓归胙也展谓録视其牲体数体数者大牢则以牛左肩臂臑折九个少牢则以羊左肩七个特牲则以豕左肩五个　夏官】膳夫凡祭祀之致福者受而膳之【致福谓诸臣祭祀进其余肉归胙于王郑司农云膳夫受之以给王膳　天官】
　　右致福　定公十四年天王使石尚来脤【脤祭肉天子祭毕以之赐同姓诸侯亲兄弟之国与之共福】脤者何也俎实也祭肉也生曰脤熟曰膰其辞石尚士也【辞犹书也】何以知其士也天子之大夫不名石尚欲书春秋【欲著名于春秋】谏曰乆矣周之不行礼于鲁也请行脤贵复正也【谷梁传】僖公九年夏防于葵丘王使宰孔赐齐侯胙【胙祭】
　　【肉尊之比二王后】曰天子有事于文武【有祭事也】使孔赐伯舅胙【天子谓异姓诸侯曰伯舅】齐侯将下拜孔曰且有后命天子使孔曰以伯舅耋老加劳赐一级无下拜【七十曰耋级等也】对曰天威不违顔咫尺【言天鉴察不逺威严常在顔面之前八寸曰咫】小白余敢贪天子之命无下拜【小白齐侯名余身也】恐陨越于下【陨越颠队也据天王在上故言恐颠队于下】以遗天子羞敢不下拜下拜登受【拜堂下受胙于堂上　左氏传】　宋先代之后也于周为客天子有事膰焉【有事祭宗庙也膰祭肉尊之故赐以祭胙　僖二十四年左氏传】　子产曰孔张君之昆孙子孔之嗣也丧祭有职【有所主】受脤归脤【受胙谓君祭以肉赐大夫归脤谓大夫祭归肉于公皆社之戎祭也　昭十六年左氏传】　孔子为鲁司冦不用从而祭燔肉不至不脱冕而行不知者以为为肉也其知者以为为无礼也【孟子】　祭于公不宿肉祭肉不出三日出三日不食之矣【助祭于公所得胙肉归即颁赐不俟经宿者不留神惠也家之祭肉则不过三日皆以分赐盖过三日则肉必败而人不食之是亵鬼神之余也但比君所赐胙可少缓耳】　朋友之馈虽车马非祭肉不拜【朋友有通财之义故虽车马之重不拜祭肉则拜者敬其祖考同于己亲也此一节记孔子交朋友之义　并论语】
　　大宗伯若王不与祭祀则摄位【王有故代行其祭事】凡大祭祀王后不与则摄而荐豆笾彻【荐彻豆笾王后之事　春官】　祭仆掌受命于王以眂祭祀而警戒祭祀有司纠百官之戒具【谓王有故不亲祭也祭祀有司有事于祭祀者纠谓校録所当具之牲物】既祭帅羣有司而反命以王命劳之诛其不敬者凡祭祀王之所不与则赐之禽都家亦如之【郑司农云王之所不与谓非郊庙尊祭祀则王不与也则赐之禽公卿自祭其先祖则赐之禽也谓王所不与同姓有先王之庙　夏官】
　　右不与祭　君子之祭也必身亲涖之有故则使人可也【祭统】　孔子曰吾不与祭如不祭【又记孔子之言以明之言已当祭之时或有故不得与而使他人摄之则不得致其如在之诚故虽已祭而此心缺然如未尝祭也论语】
　　祭过时不祭　曾子问曰天子尝禘郊社五祀之祭簠簋既陈天子崩后之丧如之何孔子曰废【既陈谓夙兴陈馔牲器时也天子七祀言五者闗中言之】曾子问曰当祭而日食大庙火其祭也如之何孔子曰接祭而已矣如牲至未杀则废【接祭而已不迎尸也】　天子崩未殡五祀之祭不行既殡而祭其祭也尸入三饭不侑酳不酢而已矣自启至于反哭五祀之祭不行已而祭祝献毕而已【既葬弥吉毕献祝而后止郊社亦然唯尝禘宗庙俟吉也　并曾子问】　丧三年不祭惟祭天地社稷为越绋而行事【不敢以卑废尊越犹躐也绋輴车索　王制】　曾子问曰诸侯之祭社稷俎豆既陈闻天子崩后之丧君薨夫人之丧如之何孔子曰废【亦谓夙兴陈馔牲器时也】自薨比至于殡自启至于反哭奉帅天子【帅循也所奉循如天子者谓五祀之祭也社稷亦然】　曾子问曰大夫之祭鼎俎既陈笾豆既设不得成礼废者几孔子曰九请问之曰天子崩后之丧君薨夫人之丧君之大庙火日食三年之丧齐衰大功皆废外丧自齐以下行也【齐衰异门则祭】其齐衰之祭也尸入三饭不侑酳不酢而已矣大功酢而已矣小功缌室中之事而已矣【室中之事谓宾长献】士之所以异者缌不祭【然则士不得成礼者十一】所祭于死者无服则祭【谓若舅舅之子从母昆弟　已上曾子问】　大夫士将与祭于公既视濯而父母死则犹是与祭也次于异宫既祭释服出公门外哭而归其他如奔丧之礼如未视濯则使人告告者反而后哭【犹亦当为由次于异宫不可以吉与凶同处也使告反而后哭不敢専已于君命也】如诸父昆弟姑姊妹之丧则既宿则与祭卒事出公门释服而后归其他如奔丧之礼如同宫则次于异宫【宿则与祭出门乃解祭服皆谓差缓也　杂记】
　　右废祭　宣公八年夏六月辛巳有事于大庙仲遂卒于垂壬午犹绎万入去籥【有事祭也仲遂卒与祭同日畧书有事为绎张本绎又祭陈昨日之礼所以賔尸万舞名籥管也犹者可止之辞鲁人知卿佐之丧不宜作乐而不知废绎故内舞去籥恶其声闻】有事于大庙襄仲卒而绎非礼也【春秋左氏传】　仲尼曰非礼也卿卒不绎【檀弓】　万者何干舞也籥者何籥舞也其言万入去籥何去其有声者【不欲令人闻之也】废其无声者【废置也置者不去也齐人语】存其心焉尔存其心焉尔者何知其不可而为之也【明其心犹存于乐知其不可故去其有声者而为之】犹者何通可以已也【礼大夫死为废一时之祭有事于庙而闻之者去乐卒事卒事而闻之者废绎日者起明日也言入者据未奏去籥时书凡祭自三年丧已下各以日月废时祭唯郊社越绋而行事　公羊传】闻大夫之丧则去乐卒事【去籥万卒祭事言今不然】壬午犹绎犹者何可以已之辞也绎者祭之旦日之享宾也万入去籥以其为之变讥之也【内舞去籥恶其声闻此为卿变于常礼是知其不可而为之　谷梁传】　昭公十五年二月癸酉有事于武宫籥入叔弓卒去乐卒事【略书有事为叔弓卒起也武宫鲁武公庙成六年复立之】禘叔弓涖事籥入而卒去乐卒事礼也【大臣卒故为之去乐　左氏传】　其言去乐卒事何礼也【以加録卒事即非礼但当言去乐而已若去籥矣总言乐者明悉去也】君有事于庙闻大夫之丧去乐【恩痛不忍举】卒事【毕其祭事】大夫闻君之丧摄主而往【主谓已主祭者臣闻君之丧义不可以不即行故使兄弟若宗人摄行主事而往不废祭者古礼也古有分土无分民大夫不世己父未必为今君臣也孝经曰资于事父以事君而敬同】大夫闻大夫之丧尸事毕而往【宾尸事毕而往也　公羊传】君在祭乐之中闻大夫之丧则去乐卒事礼也【祭乐者君在庙中祭作乐】君在祭乐之中大夫有变以闻可乎【变谓死丧】大夫国体也【君之卿佐是谓股肱故曰国体】古之人重死君命无所不通【死者不可复生重莫大焉是以君虽在祭乐之中大夫死以闻可也　谷梁传】卫有大史曰栁荘寝疾公曰若疾革虽当祭必
　　告【革急也】公再拜稽首请于尸曰有臣栁荘也者非寡人之臣社稷之臣也闻之死请往【急吊贤者】不释服而往遂以襚之与之邑裘氏与县潘氏书而纳诸棺曰世世万子孙毋变也【脱君祭服以襚臣亲贤也所以此襚之者以其不用袭也凡襚以敛所以厚贤也裘县潘邑名　檀弓】
　　诸侯之宫县而祭以白牡击玉磬朱干设锡冕而舞大武乗大路诸侯之僭礼也【言此皆天子之礼也宫县四面县也干盾也锡傅其背如也武万舞也白牡大路天子之礼也　郊特牲】　大夫具官祭器不假声乐皆具非礼也是谓乱国【臣之奢富拟于国君败乱之国也孔子谓管仲官事不摄焉得俭】祝嘏辞说藏于宗祝巫史非礼也是谓幽国【藏于宗祝巫史言君不知有也幽闇也国闇者君与大夫俱不明也】醆斝及尸君非礼也是谓僭君【僭君之礼也醆斝先王之爵也唯鲁与王者之后得用之耳其余诸侯用时王之器而已　礼运】右失礼　髙宗肜日越有雊雉【肜祭明日又祭之名殷曰肜周曰绎雊鸣也于肜日雊雉之异盖祭祢庙也序言汤庙者非是】祖已曰惟先格王正厥事【格正也犹格其非心之格详下文髙宗祀丰于昵昵者祢庙也丰于昵失礼之正故有雊雉之异祖已自言当先格王之非心然后正其所失之事惟天监民以下格王之言王司敬民以下正事之言也】乃训于王曰惟天监下民典厥义降年有永有不永非天夭民民中絶命【典主也义者理之当然行而宜之之谓言天监视下民其祸福予夺惟主义如何尔降年有永有不永者义则永不义则不永非天夭折其民民自以非义而中絶其命也意髙宗之祀必有祈年请命之事如汉武帝五时祀之类祖已言永年之道不在祷祠在于所行义与不义而已祷　祠非永年之道也言民而不言君者不敢斥也】民有不若徳不听罪天既孚命正厥徳乃曰其如台【不若徳不顺于徳不听罪不服其罪谓不改过也孚命者以妖孽为符信而谴告之也言民不顺徳不服罪天既以妖孽为符信而谴告之欲其恐惧修省以正徳民乃曰孽祥其如我何则天必诛絶之矣祖已意谓髙宗当因雊雉以自省不可谓适然而恕夫数祭丰昵徼福于神不若徳也黩于祭祀傅说常以进戒意或吝改不听罪也雊雉之异是天既孚命正厥徳矣其可谓妖孽其如我何耶】呜呼王司敬民罔非天典祀无丰于昵【司主嗣也王之职主于敬民而已徼福于神非王之事也况祖宗莫非天之嗣主祀其可独丰于昵庙乎　髙宗肜日】　初平王之东迁也【周幽王为犬戎所杀平王嗣位故东迁洛邑】辛有适伊川见被发而祭于野者【辛有周大夫伊川周地伊水也】曰不及百年此其戎乎其礼先亡矣【被发而祭有象夷狄】春秦晋迁陆浑之戎于伊川【允姓之戎居陆浑在秦晋西北诱而徙之伊川遂从戎号至今为陆浑县也计此去辛有过百年而云不及百年传举其事验不必其年信　僖二十二年左氏传】　孔子曰昔臧文仲安知礼夏父弗綦逆祀而不止燔柴于灶以祀焉夫灶者老妇之所祭【谓祭灶报其功老妇主祭也】盛于瓮尊于瓶非所祭也【家语】　孔子曰晏平仲祀其先人豚肩不揜豆贤大夫也而难为下也【言其偪士庶人也豚俎实豆径尺言并豚两肩不能覆豆喻小也　杂记】



</div>
    <div class="pagination">
<a href="礼书纲目_page39.html">上一页</a><span>...</span><a href="礼书纲目_page35.html">35</a><a href="礼书纲目_page36.html">36</a><a href="礼书纲目_page37.html">37</a><a href="礼书纲目_page38.html">38</a><a href="礼书纲目_page39.html">39</a><span class="current-page">40</span><a href="礼书纲目_page41.html">41</a><a href="礼书纲目_page42.html">42</a><a href="礼书纲目_page43.html">43</a><a href="礼书纲目_page44.html">44</a><a href="礼书纲目_page45.html">45</a><span>...</span><a href="礼书纲目_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
