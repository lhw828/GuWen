<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 19 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 19 页/共 169 页</h1>
    <div class="content">　　欲食也卑幼之于尊长请见不请退此请退者縁君子意也可者许之之辞眀其异于常礼
　　案少仪言侍坐请退之法尚有运笏泽剑首还屦三事而无以食具告改居之文与此礼互相备
　　夜侍坐问夜膳荤请退可也【荤香芸反注古文荤作薫】
　　正义郑氏康成曰问夜问其时数也【贾疏钟鼔刻漏之数】膳谓食之荤辛物葱薤之属食之以止卧
　　案问夜异于问日膳荤异于食具皆因夜而变者也若欠伸改居之请退其节宜与日同
　　右侍坐于君子
　　若君赐之食则君祭先饭徧尝膳饮而俟君命之食然后食【饭父返反注今文呫尝膳】
　　正义郑氏康成曰君祭先饭谓君祭食臣先饭示为君尝食也【贾疏凡君将食必有膳宰尝君之食备火齐不得下文是也此谓膳宰不在则侍食者自尝已前食既不尝君前食则不正尝食故云示也】此谓君与之礼食【贾疏谓小小礼食法仍非正礼食正礼食则公食大夫是也】膳谓庶羞既尝庶羞则饮俟君之徧尝也　敖氏继公曰宾主共食则宾当祭此君臣共食君祭而臣否所以别尊卑也臣既不祭又先饭而尝膳所以眀臣礼也君命之食然后食则臣食或先于君矣君若不命之则亦俟君之食乃食与
　　案此经盖为得赐食而非君所客者而言故不得祭若君所客则少仪曰若赐之食而君客之则命之祭而后祭先饮辩尝羞饮而俟是也少仪又曰君命之羞羞近者命之品尝之然后惟所欲凡尝逺食必顺近食此亦当然
　　若有将食者则俟君之食然后食
　　正义郑氏康成曰将食犹进食谓膳宰也膳宰进食则臣不尝食周官膳夫授祭品尝食王乃食　贾氏公彦曰玉藻云若有尝羞者则俟君之食然后食饭饮而俟注云不祭侍食不敢备礼也不尝羞膳宰存也是也　敖氏继公曰君食然后食臣侍君食之正礼以其不尝膳故君不必命之
　　通论孔氏颖逹曰礼敌者共食则先祭降等之客则后祭若臣侍君而赐之食则不祭若赐食而君以客礼待之则君命之祭乃敢祭
　　若君赐之爵则下席再拜稽首受爵升席祭卒爵而俟君卒爵然后授虚爵【注今文曰若赐之爵无君也】
　　正义郑氏康成曰必俟君卒爵者若欲其釂然也敖氏继公曰赐之爵使人授之于其席也下降也降席者降而当席末也既拜兴受爵君答再拜乃升席坐祭酒既卒爵兴授人爵也臣先卒爵亦先饭尝膳之意君卒爵而授虚爵则是授爵亦先于君矣此受爵卒爵授爵之节皆异于燕之无算爵者礼贵相变也凡升席降席皆由下　郝氏敬曰曲礼云长者举未釂少者不敢饮故燕礼公卒爵而后饮此先卒爵而俟
　　案臣之再拜稽首其别有三若阶下再拜稽首讫而君辞之则若未成然复升再拜稽首以成之是谓成拜其礼最重次则降阶未拜闻命即升升乃再拜稽首又其次则不降阶惟下席再拜稽首此赐爵礼轻故惟拜于席下而已至其卒爵之节与燕礼异者燕礼之赐爵当以行旅故必前爵先既乃得既其后爵此则惟君赐臣一人爵而已故急承君惠而輙先卒爵也　又案赐爵之礼少仪所载与此大同但下又云受一爵而色洒如也二爵而言言斯礼已三爵而油油以退又左氏传曰臣侍君燕过三爵非礼也此亦当然
　　存疑郑氏康成曰受爵者于尊所至于授爵坐授人耳
　　案此因侍燕食而赐爵未必有面尊如燕礼之为至君所赐爵而坐以授人恐非臣礼所冝当以敖説为正
　　退坐取屦隐辟而后屦【辟音霹】
　　正义郑氏康成曰谓君若食之饮之而退也隐辟俛而逡遁　方氏慤曰退取屦以进时説屦也隐则不显辟则不正与屏于侧同义　敖氏继公曰是时屦在西阶下曲礼曰就屦跪而举之屏于侧此坐取屦即跪而举之也隐辟即屏于侧也屦谓纳屦
　　案少仪文亦与此同其下又云坐左纳右坐右纳左疏云坐左膝则纳右足之屦坐右膝则纳左足之屦
　　君为之兴则曰君无为兴臣不敢辞君若降送之则不敢顾辞遂出【为于伪反】
　　正义郑氏康成曰辞君兴而不辞其降于已大崇不敢当也　贾氏公彦曰云若者不定之辞眀有不降之法　敖氏继公曰云不敢辞者眀已不敢与君为礼也送之亦当至门君于士尊卑悬絶乃降送之其礼大崇故益不敢当
　　大夫则辞退下比及门三辞【比毗志反】
　　正义郑氏康成曰下亦降也　贾氏公彦曰大夫则辞者对上不敢辞是士大夫之内兼卿　敖氏继公曰大夫起而退则君兴下阶则君降及门则君送于此三节皆辞之故曰三辞大夫位尊不嫌与君为礼故得辞也此着大夫则上之不敢辞者为士眀矣右士大夫侍饮食于君
　　总论应氏镛曰古之君臣以情相与不若后世堂陛之森严也于其闲燕命之侍坐从容无事可以用其情矣故有赐食赐爵之礼也燕见侍坐疑若不必过于严其分矣然亦未尝忘恭敬之心亷耻之节焉
　　若先生异爵者请见之则辞辞不得命则曰某无以见辞不得命将走见先见之【见之并如字】
　　正义郑氏康成曰先生致仕者也【贾疏此先生即乡饮酒就而谋宾介者也】异爵谓卿大夫也辞辞其自降而来走犹出也【贾疏取急意而言走先见之者出先拜也】　敖氏继公曰卿大夫之爵于士为逾等故曰异爵辞者谓其以尊就卑已不敢当也辞不得命谓三辞而不见许也无以见言其非敌不可以接见之走者行之速也先见之既传言即走而见之也此礼当在以贽见于先生异爵者之后又先生异爵者之见于士其礼同则士之以贽见于先生亦当如见于大夫之礼矣
　　案乡饮射礼皆有先生君子之文注以先生为致仕者盖依书传大夫致仕为父师士致仕为少师教乡闾子弟谓之乡先生而言也以君子为有大徳行不仕者盖依曲礼博闻强识而譲敦善行而不怠谓之君子而言也此经前有侍坐君子之文注云谓卿大夫及国中贤者以其不别言异爵故知异爵者亦以君子该之也此言先生又言异爵故先生之注与乡饮射礼同若然则侍坐于先生者礼当与上之君子同君子之请见者礼当与此之先生同矣此篇之礼大抵主于辨贵贱独此二文可以见古人尊徳乐道之诚絶不以名位爵秩为拘故孟子以徳为逹尊古今之通义也　又案不言卿大夫而言异爵则卿之见于大夫礼当视此矣请见不言贽则疏家谓尊无执贽见卑之法者信矣
　　存疑敖氏继公曰先见之先亦当作走
　　案请见时先生异爵者盖在门也辞不得命而先见之则必出门而拜之矣故注以为出先拜也先生异爵者答拜遂退主人再拜送之如是而止以宾不入门故先拜非迎也玉云士于大夫不敢拜迎而拜送不可以彼律此先见之于义可通不必改先为走右先生异爵者见于士
　　非以君命使则不称寡大夫士则曰寡君之老
　　正义郑氏康成曰谓摈赞者辞也　贾氏公彦曰玉藻曰大夫私事使私人摈则称名以其非聘问之礼也又曰公士摈则曰寡大夫寡君之老大夫有所往必与公士为摈注云谓聘也
　　案此经据玉藻释之文义自眀非以君命使句所谓大夫私事使也则不称寡大夫句所谓私人摈则称名也士一字为句所谓大夫有所往必与公士为摈也则曰寡君之老句所谓公士摈则曰寡大夫寡君之老也大夫私事不出境而有私事之使者陈氏祥道曰容有来自他邦而新仕者也
　　余论吕氏大临曰自天子至于士其臣之贵者皆称老记曰天子之吏自称于诸侯曰天子之老列国之大夫使于诸侯自称曰寡君之老又诸侯使卿吊于他国辞曰一介老某相执綍此天子诸侯之臣称老者也鲁臧氏老将如晋问此大夫之臣称老者也士昏礼纳采主人降授老鴈此士之臣称老者也右自称于他邦之辞
　　凡执币者不趋容弥蹙以为仪【注今文无容】
　　正义郑氏康成曰不趋主慎也以进而益恭为威仪耳　敖氏继公曰执币谓以币相见及为使者也凡者通尊卑言之行而张足曰趋盖以容弥蹙为仪故不趋也惟着凡执币者之仪如是则执贽者或不然矣士大夫执贽于君前其仪乃与此同　贾氏公彦曰小行人合六币玉马皮圭璧帛下文别云执玉则此币谓皮马享币及禽贽皆是凡趋有二种有疾趋行而张足是也有徐趋下文舒武举前曳踵是也此不趋不为疾趋也　辅氏广曰趋盖所以为容执重器则加谨故不趋
　　执玉者则唯舒武举前曳踵【踵诸勇反注今文无者古文曳作枻】
　　正义敖氏继公曰执玉谓朝君与聘使执圭璧而行礼之时也唯舒武谓仅舒其武耳举前曳踵见其舒武之法也踵足后也足之前起而后不离地则步之促狭可知又不止于不趋而已　郑氏康成曰重玉器尤慎也武迹也举前曳踵备跲也　贾氏公彦曰恐损玉故徐趋也玉藻云执龟玉不趋又曲礼云凡执主器执轻如不克　陆氏佃曰容弥蹙同唯武则舒　朱子曰注疏以舒字絶句陆氏读武字絶句其説近是
　　右执币玉之仪
　　总论贾氏公彦曰此因上言执禽贽相见之礼兼言朝聘执币玉之礼
　　凡自称于君士大夫则曰下臣宅者在邦则曰市井之臣在野则曰草茅之臣庶人则曰刺草之臣他国之人则曰外臣【刺千益反注今文宅或为托古文茅作苖】
　　正义郑氏康成曰刺犹刬除也　敖氏继公曰士大夫谓见为臣者也宅者未仕而家居者也他国之人亦谓士大夫
　　存疑郑氏康成曰宅者谓致仕者去官而居宅或在国中或在野周官载师之职以宅田任近郊之地案孟子云市井草莽之臣皆就未为臣者言故刘氏敞补士相见义亦谓未仕而见于君者在邦曰市井之臣在野曰草莽之臣注主致仕者言非也
　　右自称于君
　　案此经盖主卿大夫士之相见于本国者而言若其行于他邦者则具于聘礼至自诸侯已上则具于朝觐防同之礼故此不及也
　　钦定仪礼义疏卷五
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷六
　　乡饮酒礼第四之一
　　正义郑氏康成曰诸侯之乡大夫三年大比【贾疏大案比户口时】献贤者能者于其君以礼宾之与之饮酒于五礼属嘉礼大戴第十小戴及别録皆第四通论贾氏公彦曰乡饮酒之礼有四此宾贤能一也乡饮酒义云六十者坐五十者立侍是党正饮酒亦谓之乡饮酒二也州长春秋习射于州序先行乡饮酒三也乡饮酒义又有乡大夫士饮国中贤者四也王制云习射尚功习乡尚齿还是州长党正饮酒法　又曰乡则三年一饮乡大夫为主人州则一年再饮春秋习射从而饮之党则一年一饮十二月因大蜡于学饮酒　朱氏载堉曰礼之所纪冠昏防祭皆士以上乃得行之而乡饮酒之礼逹于庶民因其聚防之时与之揖譲升降使知尚齿尊贤而兴敬譲之道焉考之经传其説有四一曰乡大夫献贤能以礼宾之此文是也二曰州长习射先行乡饮乡射礼是也二者经文具存三曰党正以礼属民饮酒以正齿位其礼每年蜡祭一行惟略见于周官及礼记乡饮义四曰乡人饮酒略见于乡党篇盖用乡饮酒礼不拘何时亦不拘几次也二者经文亡逸汉制郡国十月行乡饮酒礼盖用正齿位之説魏晋以下间或行之其详不可得闻唐兼采二説宾兴则以刺史或上佐为主其制皆放古而小损之正齿位则行于冬季主用县令复降杀其礼宋参酌古制于州军贡士之月以礼饮酒用知州军事或本州佐官为主盖夲用宾贤之説而已仕未仕者以齿序位于两庑则亦兼取党正之文至其登降献酢之节较唐尤简略云案疏説至明朱氏绎之尤悉攷之周官宾兴之饮以三年而行于乡庠习射之饮以春秋而行于州序正齿位之饮以蜡祭而行于党庠其时异其地殊而诠经者或以正齿位之饮与此礼溷为一事则胶轕而难通已
　　存疑敖氏继公曰乡饮酒者士与其同乡之士大夫饮酒于乡学之礼也
　　案注疏以此为宾兴贤能而行此饮酒之礼先儒相沿无异辞但篇中所行皆士礼故康成以为方兴贤能以大夫而从士礼也今依郑义而亦附存敖氏以备一説云
　　乡饮酒之礼
　　正义郑氏康成曰周官乡大夫以正月之吉受灋于司徒退而颁之于其乡吏【贾疏吏即州长党正族师闾胥之等】使各以教其所治以考其徳行察其道艺及三年大比而兴贤者能者乡老及乡大夫帅其吏与其众寡以礼礼宾之厥明献贤能之书于王是礼乃三年正月而一行也诸侯之乡大夫贡士于其君盖如此云【贾疏周官是天子乡大夫法诸侯乡大夫无文故以此约之】孔氏颖逹曰天子六乡诸侯三乡乡各一大夫而有乡学取致仕在乡之大夫士为乡先生使教县中之人每年入学三年业成必升于君天子之乡则升于天子诸侯之乡则升于诸侯凡升之必用正月将升之时乡大夫为主人与之饮酒而后升之若州一年再饮者则州长为主人若党一年一饮者则党正为主人　吕氏大临曰乡人凡有防聚皆当行此礼论语乡人饮酒亦指乡人而言之
　　案周官详于宾兴之法此礼详于饮酒之仪二经相为首尾而是礼始备然周官之文主王国之乡大夫言也此礼之文主侯国之乡大夫言也侯国宾兴之法既可以王国者例之则王国饮酒之仪亦可以侯国者推之矣
　　余论郑氏康成曰党正每邦索鬼神【贾疏郊特牲曰蜡者索也十二月合聚万物而索飨之周十二月即夏十月农功毕而蜡祭也】则以礼属民饮酒以正齿位【贾疏乡饮酒义六十者坐五十者立侍六十者三豆七十者四豆八十者五豆九十者六豆是正齿位】此篇无正齿位之事　孔氏颖逹曰仪礼未亡之时有论正齿位之礼今乡饮酒义惟有豆数之言党正职唯有一命齿于乡里再命齿于父族三命而不齿之文二处相兼义仍未足一命齿于乡里者谓天子之下士在堂下与五十以下众宾相次也再命齿于父族者若宾是同姓父族则中士与之齿异姓则不齿也三命不齿者上士席于宾东也此篇是三年一贡士无党正正齿位之事　贾氏公彦曰党正职所云是天子党正饮酒法诸侯党正饮酒还与天子同但公侯伯之士一命子男之士不命皆与堂下乡人齿以士立堂下故也子男之大夫一命与六十以上齿于堂子男之卿与公侯伯之大夫父族为宾则与之齿异姓为宾则席于尊东公侯伯之卿虽父族为宾亦不与之齿席于尊东乡饮酒贡士以徳为次故无正齿位之礼
　　案饮酒之礼既有四而党正之礼复阙其散见于经传者所指又有王国侯国之异羣儒析之不清而彼此互证强为牵合以故其绪益棼今考乡饮酒义所云者通王国侯国之党正而言之也文王世子篇注云三老如宾五更如介羣老如众宾则知党正之饮亦当有宾而席于西北有介而席于西南但以尚齿而非尚徳故自宾介而外凡羣老之六十以上者皆席于宾西东上若有东面者则北上而五十以下者则齿而立于下也若党正职所云则专为王国之党正言之孔疏所释是其义也但再命所与齿之宾乃谓父族之为众宾者不谓正宾也贾疏因此以推侯国党正之法疑亦得之凡此皆正齿位之饮也若此礼为宾兴之饮则虽三宾之惟长拜洗乐正之与立者齿似以齿论实则但齿于其党耳至宾与介介与三宾三宾与堂下之立者皆不以齿为其以德选故也读此礼者必析而观之毋以党混乡毋以侯制混王制则序宾序齿犁然各得其理矣
　　主人就先生而谋宾介
　　正义郑氏康成曰主人谓诸侯之乡大夫也先生乡中致仕者宾介处士贤者古者年七十而致仕老于乡里大夫名曰父师士名曰少师而教学焉恒知乡人之贤者是以大夫就而谋之贤者为宾其次为介又其次为众宾而与之饮酒是亦将献之以礼礼宾之也　贾氏公彦曰贡士之法乡贡一人介与众宾不贡待后贡之　敖氏继公曰谋谓商度其孰优也必就先生谋之者示有所尊也
　　余论贾氏公彦曰射义诸侯献贡士注云大国三人次国二人小国一人盖乡送一人至君所其国有遂有公邑采地贡士与乡同君又总校之取以贡之于王大国三乡次国二乡小国一乡所贡之士纵取乡外仍准乡数为定　孔氏颖逹曰书传云古者诸侯之于天子也三年一贡士一适谓之好徳再适谓之贤贤三适谓之有功有功者天子赐以衣服弓矢再赐以秬鬯三赐以虎贲百人号曰命诸侯又曰一不适谓之过注云三年时也再不适谓之敖注云六年时也三不适谓之诬注云九年时也一绌以爵再绌以地三绌而地毕注云凡十五年以此知三嵗而贡士也
　　案据射义及书传则诸侯所贡士天子盖试之以行其君之庆譲然考之传记列国之士鲜有逺宦于王朝者意此制之行直借以察列国选举之公当与否耳至既试之后或仍遣归使各仕于其国未必尽留为王国之用也
　　右谋宾介
　　主人戒宾宾拜辱主人答拜乃请宾宾礼辞许主人再拜宾答拜主人退宾拜辱
　　正义郑氏康成曰戒警也告也拜辱出拜其自屈辱至已门也请告以所为来之事不固辞者素所有志【朱子曰学成行脩进仕于朝上以致君下以泽民士素所志也】去又拜辱者以送谢之　贾氏公彦曰冠礼主人先拜宾答拜者戒同寮又使加冠于子尊重之此宾先拜主人答拜者乡大夫尊宾是乡人又将贡已宜尊敬主人　敖氏继公曰主人戒宾言主人为戒宾而来也先拜辱者拜迎也后拜辱者拜送也迎送者据已言也辱者据彼言也请谓致戒辞于宾也其辞卒曰请子为宾此经言戒宾之仪略者亦以士冠礼宿宾之仪见之也下速宾放此
　　案戒宾不言所服盖仍谋宾介之服也下记云朝服而谋宾介注知宾出拜者以乡射戒宾宾出迎者决之也
　　介亦如之
　　正义郑氏康成曰如戒宾也　贾氏公彦曰众宾亦当遣戒使知
　　右戒宾介
　　乃席宾主人介
　　正义郑氏康成曰席敷席也夙兴徃戒归而敷席【贾疏知戒与席不别日者记云不防戒】宾席牖间南面主人席阼阶上西面介席西阶上东面　敖氏继公曰席宾于户牖间主人于东序介于西序少牢下篇席主人于东序西面席侑于西序东面侑介之位同也　张子曰坐有四位礼不主于宾主欲以尊贤若宾主相对则有相敌之意而尊贤之意不专矣故其位宾主不相对
　　众宾之席皆不属焉【属音烛】
　　正义郑氏康成曰席众宾于宾席之西不属者不相续也　贾氏公彦曰乡射礼席宾南面东上众宾之席继而西此众宾之席亦当然虽不属犹统宾为位同南面也　敖氏继公曰众宾众宾长三人也属连接也凡席皆有司设之必不属者为其升降皆由下也以是观之则宾位在户西牖东而当两楹之间明矣此席亦东上
　　案乡饮酒义于宾席曰坐于西北又曰南乡谓于室户之西而南乡也于介席曰坐于西南又曰东乡谓于西阶之上而东乡也于主人席曰坐于东南又曰东方谓于东阶之上而西乡也于遵者席曰坐于东北谓于宾东而南乡也若三宾之席则自宾席以西至于西序是其位也凡位室户之西为最尊以与人君之负扆者同为户牖间故也次则西阶之上为客位故西阶为宾阶而其位亚于正宾也若东阶为阼阶为主位至宾东之位则燕礼所以席卿者也而饮射之遵者位于是宾西之位则燕礼所以席大夫者也而饮射之三宾位于是此堂上之席次也
　　存疑郑氏康成曰皆独坐明其徳各特
　　案凡席皆不属经特于此见例耳若相属则升降时必躐席矣故不可也康成因乡射无不属之文遂主缪觧
　　尊两壶于房户间斯禁有酒在西设篚于禁南东肆加二勺于两壶【斯如字篚音匪勺上灼反】
　　正义郑氏康成曰斯禁禁切地无足者【贾疏斯澌也澌尽之名故知切地无足】酒在西上也肆陈也　贾氏公彦曰东肆以头首为记从西向东上头在西也　孔氏頴逹曰设酒尊于东房之西室户之东在宾主之间示宾主共有此酒也北面设尊酒在酒尊之西　吕氏大临曰酒水也饮之始也饮始于水极味于酒凡酒之设皆尚酒质之为贵不忘本也　敖氏继公曰设篚于禁南其间当容人盖酌者北面也东肆放尊之西上也记云尊绤幂宾至彻之则此二勺皆加于幂上矣亦与祭礼微异
　　案天官酒正职以式法授酒材凡为公酒者亦如之注曰谓乡射饮酒以公事作酒者然则侯国之饮射其酒亦公酒与斯禁即棜也玉藻云大夫侧尊用棜士侧尊用禁而注曰棜斯禁也礼噐又云大夫士棜禁疏以为名异形同故总名为棜禁非也礼噐盖竝举大夫士于上因竝列棜禁于下实则以棜属大夫以禁属士无以异于玉藻也少牢注谓禁者酒戒大夫去足改名为棜若然则无足为棜大夫用之有足为禁士用之此礼行于乡大夫故知切地无足为乡之处士设故不名棜而名禁酒见士冠礼醮用酒章
　　通论贾氏公彦曰设尊之法醴尊质皆在房内隠处冠礼礼子昏礼礼妇是也酒尊皆于房户间显处见其文此及冠礼醮子与乡射特牲少牢有司彻是也聘礼礼宾尊于东厢不在房者与卑者为礼相变之法也燕礼大射尊于东楹之西者君尊专大惠也余论朱氏载堉曰匏今之圆葫芦也壶今之亚腰葫芦也太古用匏为笙用壶为尊至三代乃用胶漆角木之制以代匏金锡模范之作以代壶既不同匏壶而犹谓之壶不忘夲也
　　设洗于阼阶东南南北以堂深东西当东荣水在洗东篚在洗西南肆【深式防反】
　　正义贾氏公彦曰堂深谓从堂亷北至房屋之壁堂下洗北去堂逺近以此为度　吕氏大临曰乡饮酒义云洗堂东荣主人之所以自洁而以事宾也宾虽亦就此洗不曰宾主共之者明以敬人者自尽也杨氏复曰上篚爵三觯一献宾献遵献工皆异爵三也主人取觯酬宾一也下篚觯四一人举觯为旅酬始一也司正举觯二也二人举觯为无算爵始四也案下篚之觯三耳非有四也惟司正之觯终奠之一人所举者旅毕仍入篚矣上篚之设继禁而南下篚之设竝洗以西其所以异法者堂上夹尊布席堂下则洗傍绰有余地故也上篚三爵皆行毕即奠于下篚惟一觯终奠于宾席之荐东不以入下篚
　　右设席器
　　羹定
　　正义郑氏康成曰肉谓之羹【贾疏尔雅文】定犹孰也【贾疏孰云定者孰即定止故也】着之者下以为节【敖氏继公曰谓下事以此为节也诸篇言羹定者皆然】　李氏如圭曰春秋传颍考叔食舍肉请以遗母曰未尝君之羹羹即肉也　敖氏继公曰此时肉与湇同在镬故谓之羹　贾氏公彦曰不敢烦宾至而使久俟故以羹定为速宾之限
　　主人速宾宾拜辱主人答拜还宾拜辱介亦如之正义郑氏康成曰速召也还犹退也如如速宾也方氏慤曰速者躬至其家而召之也止言宾者正宾也正宾贵于众宾介则辅正宾者也故主人亲速之敖氏继公曰召而云速欲其来之速也速宾之仪
　　与戒宾同经文略也宾不遂从之者为主人复当速介众宾亦速惟言宾介者以主人亲之其礼重故特着之　贾氏公彦曰是日必当遣人戒速众宾但略而不言故下云宾及众宾皆从之　方氏慤曰速者躬至于客而召之也止言宾者正宾贵于众宾介则辅正宾者也故主人亲之
　　案宾亦当出迎而后拜辱与戒时同
　　宾及众宾皆从之
　　正义郑氏康成曰从犹随也言及众宾介亦在其中矣　敖氏继公曰主人既速介即先归介及众宾皆至宾之门外俟宾同徃也
　　案聘礼上介及众介俟于使者之门外使者乃帅以受命于朝此云皆从之亦如聘礼然也乡饮酒义主人亲速宾及介而众宾自从之至于门外
　　右速宾介
　　主人一相迎于门外再拜宾宾答拜拜介介答拜揖众宾【相息亮反】
　　正义郑氏康成曰相摈赞传命者揖众宾差益卑也拜介揖众宾皆西南面　贾氏公彦曰主人自迎言一相者见传命乃迎也门外之位以北为上主人与宾东西相当介与众宾差在宾南主人正西面拜宾侧身向西南拜介揖众宾　朱子曰大夫士庙门惟外门内门而已诸侯则三天子则五庠序惟有一门此礼及射礼主人迎宾入门即三揖至阶是也　敖氏继公曰亦相者入告主人乃出迎之拜介亦再拜文省耳一相盖学中之有司给事于饮射之礼者变摈言相见不独为摈者之事而已饮射必于学宫者以其深广且有司及噐用备具故也
　　案于宾介则拜众宾则揖礼之差也乡饮酒义主人拜宾及介而众宾自入
　　主人揖先入
　　正义郑氏康成曰揖揖宾也先入门而西面　贾氏公彦曰学惟一门主人导宾先入至内霤西面待宾【朱子曰门之屋虽人君亦两下为之门内霤则门屋之北霤也】　敖氏继公曰不言入门右可知也亦以宾入门左见之
　　案乡射礼主人以宾揖
　　宾厌介入门左介厌众宾入众宾皆入门左北上【厌于叶反注今文皆作揖又曰众宾皆入左无门】
　　正义郑氏康成曰皆入门西东面宾之属相厌变于主人也推手曰揖引手曰厌　贾氏公彦曰厌者以手向身引之乡射云宾少进此亦宜然　敖氏继公曰厌之使入礼之也下放此乡射礼曰东面北上存疑贾氏公彦曰宾既北上主人西面相乡揖讫乃相背各乡堂涂介与众宾随宾至西阶下
</div>
    <div class="pagination">
<a href="钦定仪礼义疏_page18.html">上一页</a><span>...</span><a href="钦定仪礼义疏_page14.html">14</a><a href="钦定仪礼义疏_page15.html">15</a><a href="钦定仪礼义疏_page16.html">16</a><a href="钦定仪礼义疏_page17.html">17</a><a href="钦定仪礼义疏_page18.html">18</a><span class="current-page">19</span><a href="钦定仪礼义疏_page20.html">20</a><a href="钦定仪礼义疏_page21.html">21</a><a href="钦定仪礼义疏_page22.html">22</a><a href="钦定仪礼义疏_page23.html">23</a><a href="钦定仪礼义疏_page24.html">24</a><span>...</span><a href="钦定仪礼义疏_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
