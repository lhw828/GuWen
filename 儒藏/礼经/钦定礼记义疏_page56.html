<!DOCTYPE html>
<html>
<head>
    <meta charset="UTF-8">
    <title>钦定礼记义疏 - 第 56 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定礼记义疏 - 第 56 页/共 122 页</h1>
    <div class="content">　　通论孔氏頴达曰知朱韠非祭服韠者若其祭服则天子诸侯祭服衣纁裳其韠则君与大夫士无别同是赤色何得云大夫素士爵韦且祭服之韠大夫以上谓之韨士爵弁谓之韎韐不得称韠故知非祭服也　陈氏祥道曰士冠礼于皮弁端皆言韠于爵弁言韎韐诗于素韠言韠于朱芾赤芾乃言芾是韠者芾之通称而芾与韎韐异其名所以尊祭服也君韠虽以朱而诸侯朝王亦赤芾诗曰赤芾在股赤芾金舄是也士虽以爵凡君子之齐服皆爵韠记曰齐则綪结佩而爵韠是也采芑言方叔之将兵韨以朱瞻彼洛矣言作六师而韨以韎韐者盖兵事韦弁服韦弁服纁裳故贵者以朱芾卑者以韎韐韎韐即所谓缊韨　陈氏澔曰诗疏曰古者佃鱼而食因衣其皮先知蔽前后知蔽后后王易之以布帛而犹存其蔽前者重古道不忘本也士服爵弁以韎韐配之则服冕者以芾配之
　　余论成氏伯璵曰古者韠韨用皮今用丝以代之故其字从丝也
　　总论孔氏頴达曰此总明韠韨上下尊卑之制案杂记云防去上五寸纰以爵韦六寸不至下五寸纯以素紃以五采防谓上领缝也领之所用盖与纰同郑此言即上去五寸是领也以爵韦为领其防之下两边皆纰以爵韦表里各三寸下所云五寸纰所不至者纰以素紃以五采也韠制大畧如此或据礼图形如要鼓以今参验不附人情　呉氏澄曰韠之制长三尺上广一尺下广二尺天子自上之左右角广一尺处斜裁至下之左右角广二尺处尽其所裁一直而无所屈故曰直诸侯自上之左右角正裁而下至五寸止止处亦广一尺自下之左右角正裁而上至五寸止止处亦广二尺又自上五寸之下广一尺处斜裁至下五寸之上广二尺处止上下各有五寸皆不斜裁故方大夫自下之左右角正裁而上至五寸止止处广二尺就此广处左右皆斜裁之至上左右角广一尺处尽其上端之左右及左右之两边各剡一寸去其两角其下端裁方与诸侯同上端不裁方但剡其两角而已故圜士之下端左右角亦裁方上至五寸而止止处广二尺亦就止处斜裁至上端广一尺处尽如大夫但不剡圜二角盖后直而前方故曰前后正上端用爵韦横纰表里各五寸中闲长二尺亦用爵韦纰其左右二边表里各广三寸其下端用生帛横缘表里各五寸其四角领纰边纰下縁相接处用五采之紃斜衬其两縁之交防处
　　存疑郑氏康成曰天子之士则直诸侯之士则方陆氏佃曰朱爵弁之韠素皮弁之韠爵端之韠君主爵弁大夫主皮弁士主端
　　韠下广二尺上广一尺长三尺其颈五寸肩革带博二寸【颈古井反又吉成反】
　　正义郑氏康成曰颈五寸亦谓广也颈中央肩两角皆上接革带以系之肩与革带广同【孔疏上下及肩与革带俱二寸】凡佩系于革带【孔疏以韠系于革带恐佩系于大带故云然以大带用纽约其物细小不堪悬韠佩故也】　方氏慤曰肩两角也以在两旁如人之肩也以系于带故并言革带之博焉　呉氏澄曰中颈广五寸左右肩各广二寸颈至左右肩中闲相去各五寸合为一尺与韠之上端同广成氏伯璵曰中纽谓之颈以皮为之两边纽谓之肩皆穿于革带者存疑陈氏祥道曰杂记云防去上五寸又云不至下五寸其中余二尺也则韠之颈肩在上自颈肩而下其身也郑氏别以其身之五寸为颈而防为颈缝是肩在颈上矣
　　案郑云皆上接革带是亦以颈肩在上而未尝以其身之五寸为颈也且孔氏申之云其上下及肩与革带俱二寸是合颈下言之则五寸其实则二寸也其云中央者对两肩言之耳陈氏误认而辨之方氏误认而附之乃谓上下皆大而中特小是岂知形如要鼓孔氏固已斥之矣革带博二寸与杂带同广义或然也
　　大夫大带四寸杂带君朱緑大夫华士缁辟二寸再缭四寸凡带有率无箴功
　　正义郑氏康成曰杂犹饰也即上之裨君裨带上以朱下以緑终之【孔疏熊氏云据要为正朱是正色故在上绿是闲色故在下】大夫裨垂外以内以华华黄色也【孔疏熊氏云远人为外近人为内是天色故在外以华对故以为黄黄是地色故在内也】士裨垂之下外内皆以缁是为缁带【孔疏士既练带而士冠礼谓之缁带据韠色言之韠之内外皆用缁也　案疏所谓韠即注所谓裨也】大夫以上以素皆广四寸士以练广二寸再缭之凡带有司之带也亦繂之如士带矣无箴功则不裨之士虽繂带禆亦用箴功凡带不裨下士也此又乱脱在是宜承绅韠结三齐　孔氏颖达曰大夫大带四寸谓合素为之广四寸士用单练广二寸再度绕腰亦四寸有率谓其带既禅亦以箴缏缉其侧但繂襵之而已无别禆饰之箴功　方氏慤曰言杂带则知素带之为纯言素带则知杂带之为采矣存疑陆氏佃曰緑木之闲华土之闲先儒谓五闲緑红碧紫驑华即驑也杂带二寸再缭四寸杂带之二当大带之一
　　案大带正服之带杂带杂服之带谓燕私所用正服之带皆素杂服之带则天子诸侯有朱有绿大夫有有黄士则惟缁而已尊者明卑者闇也大夫以上广四寸故言大士广二寸故不言大陆谓杂带皆二寸恐未然
　　一命缊韨幽衡再命赤韨幽衡三命赤韨葱衡【缊音温韨音弗幽读为黝】
　　正义郑氏康成曰此冕爵弁服之韠【孔疏上是端之韠此韠异于上】尊祭服异其名耳【孔疏他服称韠祭服称韨是异其名】韨之言亦蔽也缊赤黄之闲色所谓韎也【孔疏士冠礼爵弁韎韐此缊服当彼韎韐盖以蒨草染之其色浅赤则缊为赤黄之闲色】衡佩玉之衡也幽读为黝黒谓之黝青谓之葱【孔疏周礼牧人阴祀用黝牲又孙炎注尔雅云黝青黒葱则青之异色】周礼公侯伯之卿三命其大夫再命其士一命子男之卿再命其大夫一命其士不命【孔疏公之卿冕侯伯之卿絺冕】陈氏祥道曰缊则其色杂杂则贱故于士言之赤则其色纯矣纯则贵故于卿大夫言之　方氏慤曰缊赤黄之色缊者藏也一命其韨用缊以见虽有所缊未足以发见而着明也再命三命爵位渐隆足以发见而着明矣故其韨用赤焉
　　辨正陈氏祥道曰韨不独祭服也服其命服朱芾斯皇见于方叔赤芾金舄又歌于防东都之诸侯礼曰君朱大夫素士爵韦又曰赤韨幽衡赤韨葱衡若朝服也然主人端素韠于庙门之内以筮日则见于士冠礼之初而缁衣则爵韠皮弁则素韠又序于士冠礼三加之际则韠不得为朝服也
　　案韠韨无别朝祭命数亦不专据侯国也特以一再三命定缊赤幷衡之幽葱耳言三命则上者可知而不虞无别者形则圜杀直此经是已防则龙火山明堂位是已
　　天子素带朱里终辟
　　正义郑氏康成曰天子素带谓大带也　孔氏颖达曰天子以素为带用朱为里终竟带身在要及垂皆禆故曰终辟　方氏慤曰带之体用素示有洁白之徳约其身带之里用朱示有含阳之徳宻于心
　　王后祎衣夫人揄狄【祎音翚许韦反下同揄音摇狄同翟】
　　正义郑氏康成曰祎读如翚揄读如摇翚摇皆翟雉名也【孔疏尔雅释鸟伊雒而南素质五色皆备成章曰翚江淮而南青质五色皆备成章曰摇】刻缯而画之着于衣以为饰因以为名也夫人三夫人【孔疏王后夫人其文相次故以夫人为三夫人】亦侯伯之夫人也【案郑注周礼内司服侯伯夫人揄狄子男之夫人阙狄】　孔氏颖达曰此至从男子论王后以下命妇之服祎衣画翚于衣六服之最尊也狄读如翟
　　通论郑氏康成曰王者之后夫人亦祎衣【孔疏王者之后与天子同故祭其先王亦祎衣也若祭先公则降焉鲁周公其夫人亦袆衣故明堂位云君衮冕立于阼夫人副袆立于房中】　孔氏颖达曰郑注内司服云袆衣画翚揄狄画摇阙翟刻而不画从王祭先王则服祎衣祭先公则服揄狄祭羣小祀则服阙翟鞠衣黄桑服也色如鞠尘服之以告桑展衣以礼见王及賔客禒衣御于王之服阙狄赤摇翟青祎衣鞠衣黄展衣白禒衣黒其六服皆以素纱为里　陈氏祥道曰九者阳之穷故王之吉服九六者阴之终故后之吉服六王之服九而祭服六后之服六而祭服三以妇人不预天地山川社稷之祭故也王之服衣裳之色异后之服连衣裳而其色同以妇人之徳本末纯一故也王之服禅而无里后之服里而不禅以阳成于竒阴成于偶故也崔灵恩谓王后三翟数皆十二三公而下夫人雉数如命数于理或然　方氏慤曰言祎衣则知揄之为衣言揄狄则知祎之为狄鞠衣而下不言狄则以不画狄故也六服之制上得以兼下下不得而僭上后之祎衣至尊之所独揄狄则诸侯公夫人之所同狄之为性交有时别有伦守死而不犯分妇徳所宜以至后之五路皆重翟其义亦若是而已存疑孔氏頴达曰三夫人与三公同对王为屈三公执璧与子男同则三夫人亦当与子男夫人同故郑注司服云三夫人及公之妻其屈狄以下乎为两解之也　方氏慤曰三夫人屈狄与三公在朝鷩冕同义
　　案本文言夫人揄狄盖合三夫人及侯伯夫人言之不应谓三夫人降于侯伯之夫人也司服注本疑辞不足为据且射人三公之璧本与子男之璧不同三公纵屈于王岂有全同子男之理
　　三寸长齐于带绅长制士三尺有司二尺有五寸子游曰参分带下绅居二焉绅韠结三齐
　　正义郑氏康成曰三寸谓约带纽组之广也长齐于带与绅齐也绅带之垂者言其屈而重也【孔疏解垂带名绅之意】论语曰子张书诸绅有司府史之属也三分带下而三尺则带髙于中也结约余也此又乱脱在是宜承约用组结或为衿　孔氏颖达曰组濶三寸长齐于带者约纽组余长三尺与带垂者齐绅谓带之垂者绅重也重屈而舒申其制士长三尺有司长二尺五寸引子游之言以证绅之长短人长八尺大带之下四尺五寸分为三分绅居二分长三尺也绅韠结三齐者绅谓绅带韠谓蔽膝结谓约纽余组三者俱长三尺故云三齐也　方氏慤曰有司欲其便于趋走故特去其五寸
　　案带有当心上者有当腰者自心上至腰一尺五寸腰以下三尺绅指自腰以下者故曰三分带下绅居二焉
　　君命屈狄再命袆衣一命防衣士禒衣【祎依注作鞠防张战反禒土乱反】
　　正义郑氏康成曰屈周礼作阙谓刻缯为翟不画也此子男之夫人及其卿大夫士之妻命服也【孔疏典命云子男之卿再命其大夫一命其士不命此云再命祎衣一命防衣士禒衣又承阙狄下正与子男同故知据子男夫人及卿大夫士之妻也】祎当为鞠字之误也【孔疏祎衣是王后之服故疑当为鞠】子男之卿再命而妻鞠衣则鞠衣防衣禒衣者诸侯之臣皆分为三等其妻以次受此服也【孔疏明诸侯臣之妻唯有三等之服】公之臣孤为上卿大夫次之士次之【孔疏此谓上公臣为三等】侯伯子男之臣卿为上大夫次之士次之【孔疏是亦三等】禒或作税　孔氏颖达曰防展也子男之士不命其妻服禒衣郑注士防礼禒之言縁黒衣裳以赤縁之　陈氏祥道曰周官内司服辨外内命妇之服鞠衣展衣缘衣郑氏以为内命妇之服鞠衣九嫔也展衣世妇也縁衣女御也外命妇者其夫孤也则鞠衣卿大夫也则展衣士也则缘衣
　　通论范氏钟曰王后而下服分六等各视其夫爵以位为之隆杀也世妇而上各分六等由君而命以徳为之隆杀也唯世妇命于奠茧昭妇功也其他皆从男子昭妇顺也六宫之内后亲蚕世妇以下皆分茧称丝效功以共冕服百官之众夫尊于朝妇荣于室位髙而后身显无敢觊觎一衣服之闲区别如此安有不称其服者乎如是然后家齐而国治
　　存疑郑氏康成曰君女君也【孔疏女君谓后】礼天子诸侯命其臣后夫人亦命其妻以衣服所谓夫尊于朝妻荣于室也【孔疏子男之妻不得受天子之命受后之命】
　　存异陆氏佃曰屈狄其夫五命之服也蒙上又两加命是为九命所谓再命祎衣者此欤不言五命屈狄而言君命着君命以竒自五而加焉一加为七命又一加为九命矣士一命其妻禒衣若加一命是为大夫则其妻服防衣所谓一命防衣者此欤据侯伯之卿三命其大夫再命其士一命
　　案郑説下祎当作鞠甚是陆氏读如字而以经文一命再命为加命谓子男之夫人加命服误也如其説则子男妻五命屈狄加一命而六则揄翟加再命而七则祎衣乃可通耳加一命乃防衣何説耶君命王命也献茧之礼世妇先奉茧示王乃献后则必王命之而后传王命以命之也独于子男之夫人言之者其上则后夫人属君其下则卿大夫士为臣于此言君命则上与下该矣经曰君命尊王也记曰夫人之不命于天子自鲁公始则夫人固命于王不命于后可知
　　唯世妇命于奠茧其他则皆从男子
　　正义郑氏康成曰奠犹献也【孔疏凡献物必先奠于地】凡世妇以下蚕事毕献茧乃命之以其服天子之后夫人九嫔及诸侯之夫人夫在其位则妻得服其服矣　孔氏颖达曰世妇谓天子二十七世妇以下也
　　存疑孔氏颖逹曰凡夫尊于朝妻贵于室皆得各服其命服今唯世妇及卿大夫之妻虽已被命犹不得即服命服必又须经入助蚕蚕毕献茧茧多功大君亲命之着服乃得服尔故曰命于奠茧世妇以下女御亦然其他不须奠茧之命其夫得命其妻得着命服故曰皆从男子
　　案礼天子诸侯娶一国则二国媵之皆以侄娣从一女为嫡为妻天子称后诸侯称夫人一女为左媵一女为右媵皆为贵妾天子及诸侯俱称妃或与后夫人通称三妃亦曰三夫人盖夫者扶也取扶助人之义故王后亦可称夫人周宣王称姜后曰夫人周官浆人供夫人致饮于宾客之礼掌客夫人致礼玉人诸侯以享夫人夫人以劳诸侯是也一嫡二媵各以侄娣从天子一娶十二女则各从侄娣三人凡九人谓之九嫔礼所谓嫡侄娣左媵侄娣右媵侄娣是也后妃及嫔所从侍女嫡四人左右媵各三人凡十人谓之女御周官女御掌服二人掌缝八人是也俱属于九嫔教之故亦称九御周语所谓内官不过九御也三夫人九嫔不必奠茧而后命其命于奠茧者唯世妇耳但二十七世妇有本先君宫人而为世妇者或有从女御之贤而加命者此内世妇之命于奠茧者也若卿大夫之妻为外世妇则视其夫之爵以为差所谓其他则皆从男子亦必因奠茧而命也周礼天官九嫔举数世妇不举数春官世妇乃举数然总之不过二十七人止矣天官世妇不言数内恒少也春官言每宫卿二人大夫四人上士八人则当宾祭时所用相礼之数非实有八十四世妇也













　　钦定礼记义疏卷四十二
<经部,礼类,礼记之属,钦定礼记义疏>
　　钦定四库全书
　　钦定礼记义疏卷四十三
　　玉藻第十三之三
　　凡侍于君绅垂足如履齐颐霤垂拱视下而听上视带以及袷听乡任左【齐音咨本又作斋颐以支反霤力救反袷居业反乡许亮反】正义郑氏康成曰绅垂则磬折也齐裳下缉也袷交领也　孔氏颖达曰谓臣侍君法也凡者臣无贵贱皆然绅大带也身直则带倚磬折则带垂身折则裳前下缉委地故行则足恒如践履裳下也霤屋檐身俯故头临前垂颐如屋霤垂拱者拱沓手也身俯则宜手沓而下垂也视下者视高则傲故下瞩也听上谓听尊者语宜谛听视带以及袷者视尊者之处也视君之法下不过带髙不过祫故曲礼云凡视上于面则傲下于带则忧是也听上及听乡任左皆备君教使也郑注少仪曰立者尊右则坐者尊左也侍君之时君坐故侍者在右是以听乡皆以左爲任谓以左耳近君也　辅氏广曰垂而必拱不尽垂也存异孔氏颖达曰仰头而面乡上以听之
　　案视下听上只承颐霤垂拱总言其身容之俯盖人之耳目本平头俯则见其目卑而耳髙视下而听上矣孔反谓仰面非也
　　凡君召以三节二节以走一节以趋在官不俟屦在外不俟车
　　正义郑氏康成曰节所以明信辅君命也使使召臣急则持二缓则持一周礼曰镇圭以征守【孔疏典瑞文谓征召守国诸侯以镇圭】其余未闻今汉使者拥节【案周礼地官掌节掌守节而辨其用以辅王命】必有执随授之者官谓朝廷治事处【案考工记外有九室九卿治之此其地也】不俟者趋君命也　孔氏颖达曰此论臣被君召之仪节以玉爲之君使召臣随事缓急急则二节臣故走缓则一节臣故趋也外谓其室及官府也在官近不须车故言屦在外逺故云车庾氏曰谓急缓不出于三耳不谓节尽于三也　应氏镛曰岂终跣足而徒歩哉仓猝承命而屦与车随之而后耳　余氏心纯曰以趋以走一节二节之所异不俟屦不俟车一节二节之所同皆敬承君命也
　　通论方氏慤曰孟子言旌以招大夫旂以招士皮冠以招虞人皆召以节之义也凡趋疾于行走又疾于趋
　　案君召以节为信节以三为度礼也然臣之奉君命弗遑不待三也虽二节以走矣不惟二也即一节以趋矣
　　士于大夫不敢拜迎而拜送士于尊者先拜进面答之拜则走
　　正义郑氏康成曰不敢拜迎者礼不敌始来拜则士辟也【孔疏大夫诣士礼既不敌故士不敢迎而先拜大夫虽拜士则辟之】士往见卿大夫卿大夫出迎答拜亦辟也　孔氏颖达曰此明士于尊者之法而拜送者按仪礼乡射乡饮酒公食聘礼但是主人送宾皆再拜宾不答拜郑注云礼有终故也士于尊者谓士诣卿大夫即先于门外拜之拜竟乃进面亲相见也答之拜则走者若大夫出门而答拜士士走辟之也　辅氏广曰拜迎则劳尊者之答已拜送则尽己之敬
　　存疑方氏慤曰尊者不必大夫凡在己上者皆是
　　士于君所言大夫殁矣则称諡若字名士与大夫言名士字大夫
　　正义郑氏康成曰君所大夫存亦名　孔氏颖达曰此论士于君及大夫之所言羣臣之法君前臣名若大夫已殁而士于君前则称諡无諡则称字士贱虽已死犹呼名若士与大夫言及他大夫士士呼名大夫呼字若大夫士卒则字士諡大夫　应氏镛曰大夫殁而举諡与字所以体君尊贤贵贵隐卒崇终之心也　陆氏佃曰春秋书孔父夷伯此殁矣则称字之证
　　案君所与大夫所异其地也言大夫言士异其人也言大夫同而或殁或生异其时也礼即因之异惟其宜与称耳士与君大夫言名士自卑其类也与大夫言不名大夫敬大夫之类也
　　于大夫所有公讳无私讳凡祭不讳庙中不讳敎学临文不讳
　　正义郑氏康成曰公讳若言语所避先君之名祭庙不讳谓祝嘏之辞中有先君之名者凡祭羣神庙中上不讳下【孔疏有事于祖则不讳父有事于父则讳祖】教学临文不讳为惑未知者　孔氏颖达曰士及大夫言但讳君家不自私讳父母敬大夫故不重敬也教学即师长也若讳则疑误后生临文谓简牒及读法律之事讳则失于事正
　　通论方氏慤曰曲礼言君所此止言大夫举卑以见尊也此言教学曲礼不言以诗书见之也凡祭则庙在其间而重言之者庙中上不讳下与凡祭异也曲礼不言凡祭举亲以见疏也
　　案礼入门而问讳敬人之亲犹已之亲以广孝也是入大夫之门必讳大夫之讳即入士之门亦必讳士之讳矣而于君所无私讳者当君之前称己之祖父必曰先臣某虽已易名不敢称諡以尊君也若他大夫既殁则称諡若字矣在大夫之所当大夫之讳而曰于大夫所有公讳者君之讳必讳之君之尊无往而不在也至他大夫之讳似可不讳然大夫尊亦不斥其名故曰于大夫所字大夫也若士之所则亦讳士之讳若于君于大夫所虽此士在不讳之士卑也孔释私讳为自父母甚明而宋元诸儒必曰大夫之讳皆不讳何耶
　　存异孔氏颖达曰崔云无私讳谓伯叔之谓耳若至亲则不得言
　　古之君子必佩玉右征角左宫羽趋以采齐行以肆夏周还中规折还中矩进则揖之退则扬之然后玉锵鸣也故君子在车则闻鸾和之声行则鸣佩玉是以非辟之心无自入也【征张里反趋七须反本又作趣齐郑作荠疾私反还旋通中竹仲反折之设反锵七羊反辟僻通】
　　正义郑氏康成曰君子士已上也玉比徳焉【孔疏诗秦风言念君子温其如玉聘义温润而泽仁也至孚尹旁达信也是玉以比徳也】征角宫羽谓玉声所中也齐当为楚荠之荠采齐路门外之乐节【孔疏路寝门外至应门谓之趋于此趋时歌采齐诗为节】至应门谓之趋【孔疏尔雅宫中谓之时堂上谓之行堂下谓之歩中庭谓之走大路谓之奔此对文耳若总言之门内谓之行门外谓之趋】肆夏登堂之乐节【孔疏路门内至堂谓之行于此行时歌肆夏诗为节】周还反行也宜圜【孔疏反行谓到行反而行假令从北向南或从南向北】折还曲行也宜方【孔疏曲行谓屈曲而行假令从北向曲折而东向西向也】揖之谓小俛见于前也【孔疏行前进则身小俯】扬之谓小仰见于后也【孔疏郤退迁行则身微仰】锵声貌鸾在衡和在式【孔疏韩诗外传文此谓平常所乗之车若田猎之车则鸾在马镳故秦诗注云置鸾于镳异于乗车】自由也　孔氏颖达曰自此以下广明佩玉之事　聂氏崇义曰旧图上有双衡长五寸博一寸下有双璜径二寸冲牙长三寸　朱子曰上横曰珩下系三组贯以蠙珠中组之半贯一大珠曰瑀末县一玉两端皆锐曰冲牙两旁组半各县一玉长博而方曰琚其末各县一玉如半璧而内向曰璜又以两组贯珠上系珩两端交贯于瑀而下系于两端行则冲牙触璜而有声也　方氏慤曰中规仁也中矩义也环佩以玉为之阳精之所生鸾和以金为之隂精之所成阳主仁隂主义君子存心以仁故行则鸣佩玉制事以义故在车则闻鸾和之声有仁义则所习者是所从者正是以非辟之心无自入也心内也而言入何哉盖心虽在内有物探之而出及其久也则与物俱入矣　朱子曰周还是直去却回来其回转处欲其圜如规也折还是直去了复横去如曲尺相似其横转处欲其方如矩也　又曰五音无一则不成乐非无商音但无商调先儒谓商调是杀声也　吴氏澄曰征谓声中林钟角则中姑洗也宫谓声中黄钟羽则中南吕也林钟为征隂声之首故居右征三变生角角间二律与征近故以征配角黄钟为宫阳声之始故居左宫三变生羽羽间二律与宫近故以羽配宫
　　通论孔氏颖达曰郑注乐师云行谓于大寝之中趋谓于朝廷然则王出既服至堂而肆夏作出路门而采荠作其反入至于应门路门亦如之此谓歩迎賔客王如有车出之事登车于大寝西阶之前反降于阼阶之前　陈氏祥道曰书传曰天子左五钟右五钟出撞黄钟右五钟皆应然后大师奏登车告出也入撞蕤宾左五钟皆应然后少师奏登堂就席告入也周礼乐师行以肆夏趋以采齐自其出言之出撞阳钟而隂钟应之动而节之以止则无过举入撞隂钟而阳钟应之止而济之以动则无废功所谓礼乐不可斯须去身者此也古之君子必佩玉其色有苍白赤之辨其声有角征宫羽之应其象有仁智礼乐忠信道徳之备或结或垂所以着屈伸之理或设或否所以适文质之仪此所以纯固之徳不内迁非僻之心无自入也
　　存疑郑氏康成曰征角在右事也民也可以劳【孔疏乐记角为民征为事】宫羽在左君也物也宜逸【孔疏乐记宫为君羽为物】案歩之中节与射之中节不同射必歌诗为节故曰何以听何以射歩不必有人随之歌诗也孔谓于趋歌采齐行歌肆夏之诗天子容有之而郑谓君子士以上亦概言君子无故玉不去身耳士以上之君子无不佩玉者其佩玉必无不中征角宫羽之节者趋行虽不必如天子之歌诗其歩之疾徐要无不中两诗之节者玉之锵鸣因其周折揖扬而孔尤画地以计二节以走一节以趋而执玉不趋执龟不趋则异其事也君行一臣行二大夫继武士中武则异其人也孔谓寝门外至应门趋寝门内至堂行则异其地也至右征角左宫羽则大约言玉声所中以起下锵鸣之意必以左右分尊卑劳逸似迂又言玉最厚者宫最薄者羽则冲牙所触而有声者止两璜无四璜也诸儒论音不已且进而论律以两璜而中十二律恐无是理其説每有求之太过者姑存而附论之
　　君在不佩玉左结佩右设佩居则设佩朝则结佩齐则綪结佩而爵韠【齐侧皆反綪侧耕反】
　　正义郑氏康成曰谓世子也【孔疏臣之朝君备以尽饰当佩玉今云君在不佩玉故知非臣下云世子佩瑜玉是以知世子也】出所处而君在焉【孔疏下云朝则结佩谓朝时明此出所处与君同在一处非朝处也】则去德佩而设事佩辟徳而示即事也【孔疏去玉佩示已无徳设事佩示有劳役之事以奉于上也】结其左者若于事有未能也结者结其绶不使鸣焉居则设佩谓所处而君不在焉朝则结佩朝于君亦结左也綪屈也结又屈之【孔疏谓结其佩又屈上之也】思神灵不在事也爵韠者齐服端　孔氏颖达曰右设佩者谓事佩木燧大觿之属也朝结佩及设佩亦皆谓世子齐则綪结佩则谓凡应佩玉之人非唯世子也　又曰熊氏皇氏并谓诸侯以下皆以端齐而以爵韦为韠同士礼以其齐故不用朱韠素韠义或然也　方氏慤曰言君在不佩玉又言左结佩右设佩则知所结所设者非徳佩也事佩而已居则设佩者此言徳佩也居谓燕居朝谓朝于公侯之时居则设以示徳音孔昭虽燕而有所不忘朝则结以貊其徳音自谦而有所未发也既曰君在不佩玉又曰朝则结佩者所谓朝则在朝之时所谓在则退朝之所也退朝之所父子之道也在朝之时君臣之义也子有代父之嫌而臣无代君之礼故退朝不佩玉者子避嫌于父也在朝必佩玉者臣尽礼于君子亦臣也盖各有所主而已朝虽佩玉然犹结之则又有别于羣臣焉齐则綪结佩而爵韠凡致齐者皆如是当是时君不得以朱大夫不得以素佩之声则静而不哗服之色则幽而不着凡以隂幽思而已　陈氏祥道曰齐所以着精明之徳佩既结矣又从而屈之不以征角宫羽之声散其志也
　　存疑陈氏祥道曰古者有徳佩有事佩徳佩则左右皆玉事佩则左纷帨右玦捍之类先设事佩次加徳佩以事成而下徳成而上故也诗言佩觿佩韘乃言容兮遂兮是先设事佩后徳佩也　孔氏颖达曰去徳佩非全去也结之使不鸣焉爵韠者谓士端齐故爵韦为韠也
　　案佩有三徳佩一玉在中事佩二所谓左佩纷帨刀砺右佩玦捍管遰也玉佩无有左右者陈用之谓加徳佩于事佩之上误也世子居常毓徳为要故设瑜玉而习其声朝则虽设而结之无声示徳未成也燕居侍父则并不设而去之并不敢言有徳也左右两事佩恒结其左并于事有未能也郑注本明孔疏以左之结佩为君在不鸣玉误矣先儒惟方氏最悉又案齐服之韠无考郑因春官司服有齐服端士冠礼有端爵韠此记言齐爵韠故以齐服端言之孔疏因端爵韠为士冠之服故据士言之然据士冠礼疏引大戴礼公冠四加合缁布冠皮弁爵弁冕而不言与士异韠则士以上凡服端皆用爵韠明矣又司服言诸侯孤卿大夫士之服而继之以齐服端素端则端素端不特士之齐服矣或谓天子冕齐又乐记明言魏文侯端冕而听古乐则冕亦用端也
　　凡带必有佩玉惟丧否佩玉有冲牙君子无故玉不去身君子于玉比德焉【冲昌容反】
　　正义郑氏康成曰凡谓天子以至士丧主于哀故去饰冲牙居中央以前后触也故谓丧与灾眚　孔氏颖达曰冲牙前后触璜而为声所触之玉其形似牙故曰冲牙
　　天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀珉而緼组绶孔子佩象环五寸而綦组绶【绶音受纯读为缁侧其反瑜羊朱反綦音其瓀而兖反徐又作礝同珉武巾反又作砇同緼音温】
　　正义郑氏康成曰玉有山水苍者视其文色所似也【孔疏玉色似山之而杂有文似水之苍而杂有文也】绶者所以贯佩玉相承受者也纯当为缁綦文杂色也【孔疏顾命綦弁注云綦青黒色郑风缟衣綦巾注云綦苍艾色是綦为杂色】緼赤黄　孔氏颖达曰尊者玉色纯公侯以下玉色渐杂世子及士惟论玉质不论玉色则玉色不定也瑜是玉之美者故世子佩之承上天子诸侯则世子天子诸侯之子也然诸侯世子虽佩瑜玉亦应降杀天子世子也瓀珉石次玉者贱故士佩之　陈氏祥道曰玉之贵者莫如白贱者莫如瓀珉山以象君徳之静水苍以象臣职之动山水苍其文也瑜与瓀珉其质也世子佩瑜则士佩瓀矣士佩瓀则世子而上佩瑜矣瓀或作礝以其多石故也珉或作珉以其贱故也组绶之佩谓之绶以其贯玉相承受也　方氏慤曰君以无为而体道道则纯臣以有为而用事事则杂诸侯虽有君道以对天子则为臣故绶以朱之纯而山则杂之矣世子亦有君道以有父在则为臣故玉以瑜之纯而绶以綦则杂之矣此非隆杀之辨欤　陈氏澔曰象环五寸燕居佩之非谓礼服之正佩也
　　存疑郑氏康成曰孔子佩象环谦不比徳亦不事也象有文理者也环取可循而无穷　孔氏颖达曰象环五寸法五行也
　　童子之节也缁布衣锦縁锦绅并纽锦束髪皆朱锦也【并必正反纽女丑反】
　　正义郑氏康成曰童子未冠之称也冠礼曰将冠者采衣紒也　孔氏颖达曰此以下论童子之仪童子之节谓未成人之礼节用缁布为衣尚质故也用锦为缁布衣之縁又绅带及约带之纽皆用锦并以锦为总而束髪其锦皆用朱色之锦示将成人有文徳一文一质之义也　徐氏师曽曰前言弟子缟带则此亦缟带以锦为绅并纽也
　　肆束及带勤者有事则收之走则拥之
　　正义郑氏康成曰肆读为肄余也余束约纽之余组勤谓执劳辱之事也此亦乱脱在是宜承无箴功孔氏颖达曰身充勤劳之事则收敛在手须趋走则拥抱之于懐
　　童子不裘不帛不屦絇无缌服听事不麻无事则立主人之北南面见先生从人而入【絇其俱反见贤遍反】
　　正义郑氏康成曰皆为幼小不备礼也絇屦头饰也虽不服缌犹免【孔疏问防云免者不冠者之服故知未成服童子虽不当室犹着免也童子不当室不免而此注云犹免者崔氏熊氏并云不当室而免者谓未成服而来也问防云不当室不免者谓据成服之后也】深衣无麻往给事也　孔氏颖达曰不裘不帛为大温伤壮气也不屦絇未成人不尽饰为节也童子唯当室与族人有恩相接之义故遂服本服之缌若不当室则情不能至缌故不服也主人丧主也此童子来听事若有事则使之若无事则立主人之北南面而立先生师也童子不能独为礼若徃见师则随成人而入也　方氏慤曰不裘即不衣裘裳是也不帛即不帛襦袴是也　陆氏佃曰童子于有丧者之家当事则不麻为其幼也故谓之听事而已少仪曰童子曰听事　陈氏澔曰童子未能习礼且缌轻故父在不缌父殁则本服不可违矣从人而见先生不敢以卑小烦长者为礼也
　　侍食于先生异爵者后祭先饭客祭主人辞曰不足祭也客飧主人辞以疏主人自置其酱则客自彻之一室之人非宾客一人彻壹食之人一人彻凡燕食妇人不彻【饭扶晚反飧音孙】
　　正义郑氏康成曰后祭先饭谦也客祭者盛主人之馔也客飧者美主人之食也疏之言麤也客自彻敬主人也彻奠于序端一室之人同事合居者也宾客则各彻其馔壹犹聚也为赴事聚食也妇人不彻质不偹礼　孔氏颖达曰此论侍食及彻馔之节异爵谓尊于已者馔不为已故后祭先饭示为尊者尝食也客飧者若食竟作三饭飧也主人敬客自置其酱则客宜报敬故自彻之曲礼主人亲馈是也同事而合居一室既无的宾主故必少者一人彻馔赴事壹聚共食则亦不人人彻亦推一人彻也　方氏慤曰先生尊者异爵贵者也
　　存疑辅氏广曰彻亦彻酱也曲礼卒食客自前跪彻饭齐以授相者郑云齐酱属也公食大夫礼賔卒食北面取粱与酱以降然则主人不自置酱则客犹彻饭与
　　食桃李弗致于核瓜祭上环食中弃所操凡食果实者后君子火孰者先君子有庆非君赐不贺有忧者【核行隔反操匕刀反后胡豆反先悉荐反】
　　正义郑氏康成曰弗致于核恭也上环头忖也【孔疏忖切谓切瓜头切去疐】果实隂阳所成非人事故后君子火孰偹火齐不得故先君子非君赐不贺者惟君赐为荣也有忧者下絶亡非其句　孔氏颖达曰弗致于核谓懐核不置于地也食瓜亦祭先环者横断形如环也断则有上下环上环是疐间下环是脱华处祭时取上环祭之而食中操谓手所持者弃之不食有庆谓或宗族亲戚燕饮聚防虽吉不相贺唯受君赐为荣故相贺拜　朱子曰注云头忖谓疐头所切一环也以其所生之本味最甘美又先断而不污故以为祭中者中环也亦甘且洁故以奉尊者所操下环为手所持处以其味薄而不洁故弃之而不食也
　　通论方氏慤曰自然之味以先食为新使然之味以后食为慎周官膳夫品尝食王乃食而不及果实者亦此之意
　　存疑陆氏佃曰有庆非君赐不贺言有忧者有庆惟君赐然后贺
　　案有忧者三字陆氏连上文不贺为句不如郑氏下阙亡为正
　　勤者有事则收之走则拥之
　　正义郑氏康成曰此补脱重
　　孔子食于季氏不辞不食肉而飧
　　正义郑氏康成曰以其待已及馔非礼也【孔疏凡客将食兴辞而孔子不辞者必是季氏进食不合礼也凡礼食先食胾次食殽乃至肩至肩则饱乃飧孔子不食肉仍为飧者是季氏馔失礼故也】
　　通论应氏镛曰圣人待阳货之礼婉而深待季氏之礼直而简意者季氏犹可以微意警而阳货不可与语与
</div>
    <div class="pagination">
<a href="钦定礼记义疏_page55.html">上一页</a><span>...</span><a href="钦定礼记义疏_page51.html">51</a><a href="钦定礼记义疏_page52.html">52</a><a href="钦定礼记义疏_page53.html">53</a><a href="钦定礼记义疏_page54.html">54</a><a href="钦定礼记义疏_page55.html">55</a><span class="current-page">56</span><a href="钦定礼记义疏_page57.html">57</a><a href="钦定礼记义疏_page58.html">58</a><a href="钦定礼记义疏_page59.html">59</a><a href="钦定礼记义疏_page60.html">60</a><a href="钦定礼记义疏_page61.html">61</a><span>...</span><a href="钦定礼记义疏_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
