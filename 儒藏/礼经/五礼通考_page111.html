<!DOCTYPE html>
<html>
<head>
    <meta charset="UTF-8">
    <title>五礼通考 - 第 111 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 111 页/共 431 页</h1>
    <div class="content">　　陈氏礼书古者革带大带皆谓之鞶内则所谓男鞶革带也春秋传所谓鞶厉大带也易言鞶带杨子言鞶帨以至许慎服防杜预之徒皆以鞶为带特郑氏以男鞶革为盛帨之囊误也诗言垂带而厉毛苌杜预之徒皆以厉为带之垂者特郑氏以而厉为如裂亦误也辟犹冠裳之辟积也率缝合之也天子诸侯大带终辟则竟带之身辟之大夫辟其垂士辟其下而已杂饰也饰带君朱緑大夫元华士缁故仪礼士冠主人朝服缁带冠者爵弁皮弁缁布冠皆缁带则士带练而饰以缁也士辟下二寸则辟其下端二寸也再缭四寸则结处再缭屈之四寸也天子至士带皆合帛为之或以素或以练或以终辟或辟垂或辟下其饰或朱緑或元华盖素得于自然练成于人功终辟则所积者备辟垂辟下则所积者少朱者正阳之色緑者少阳之杂【礼器冕朱緑璪杂记公袭朱緑带聘礼问诸侯朱緑缫皆取正色】元与缁者阴之体华者文之成天子体阳而兼乎下故朱里而禆以朱绿诸侯虽体阳而不兼乎上故饰以朱緑而不知里大夫体阴而有文故饰以元华士则体隂而已故饰以缁然于大夫言带广四寸则其上可知而士不为四寸也于士言绅三尺则其上可知而有司止于二尺五寸也凡带有率无箴功则带繂而已无刺绣之功也以至并纽约组三寸再缭四寸绅韠结三齐皆天子至士所同也夫所束长于所饰则失之太拘所饰长于所束则失之太文绅韠结三齐【叔向曰衣有禬带有结】然后为称则有司之约韠盖亦二尺五寸欤古者于物言华则五色备矣【书云华虫华玉】于文称凡则众礼该矣郑氏以华为黄以凡带为有司之带以率为士与有司之带以辟为禆以二寸为士带广以至大夫以上用合帛士以下襌而不合皆非经据之论也隋志曰乗舆大带素带朱里纰其外上以朱下以緑王公侯伯子男素带不朱里皆纰其外上以朱下以緑正三品已上带纰其垂外以内以黄纽约皆用青组唐开元礼义罗曰大带三品已上青带不朱里皆纰其外上以朱下以緑五品已下纰其垂外以内以黄纽约皆用青组六品已下练带纰其垂内外以缁约用青组其制多袭郑氏之说内则曰男鞶革庄子曰带死牛之胁玉藻曰革带博二寸士防礼韐带搢笏郑氏曰韐带韎韐缁带不言韎缁者欲见韐自有带韐带用革笏搢于带之右旁然则革带其博二寸其用以系佩韨然后加以大带而佩系于革带笏搢于二带之间矣晋语寺人勃鞮曰干时之役申孙之矢集于桓钩钩近于袪而无怨言则革带有钩以拘之后世谓之钩防【丑列】阮谌云防螳蜋钩以相拘带谓之钩防唐以玉为钩防与古异矣然革带用于吉而已荀卿曰搢绅而无钩带是也古者裼衣象裘色韠屦象裳色而革带与韠其用相因则革带岂亦与韠同色与
　　蕙田案以上带
　　周礼天官玉府共王之佩玉【注佩玉者王之所带者玉藻曰君子于玉比徳焉天子佩白玉而元组绶诗传曰佩玉上有葱衡下有双璜衡牙蠙珠以纳其间　疏佩玉者王之所带者谓佩于革带之上者也所佩白玉谓衡璜琚瑀元组绶者用元组绦穿连衡璜等使相承受引诗传曰谓是韩诗佩玉上有葱衡者衡横也谓葱玉为横梁下有双璜衡牙者谓以组悬于衡之两头两组之末皆有半璧曰璜故曰双璜又以一组悬于衡之中央于末着衡牙使前后触璜故言衡牙案毛诗传衡璜之外别有琚瑀其琚瑀所置当于悬衡牙组之中央又以二组穿于琚瑀之内角斜系于衡之两头于纽末系于璜云蠙珠以纳其间者蠙蜯也珠出于蜯故言蠙珠纳其间者组绳有五皆穿珠于其间故云以纳其间】
　　礼记玉藻古之君子必佩玉右徴角左宫羽【注右徴角左宫羽玉声所中也徴角在右事也民也可以劳宫羽在左君也物也宜逸　疏玉声所中也者谓所佩之玉中此徴角宫羽之声乐记角为民徴为事右厢是动作之方而佩徴角事则须作而成民则供上役使故可劳而在右也宫为君羽为物今宫羽在左是无事之方君宜静而无为物宜积聚故在于左所以逸也】
　　趋以采齐行以肆夏周还中规折还中矩进则揖之退则扬之然后玉锵鸣也故君子在车则闻鸾和之声行则鸣佩玉是以非辟之心无自入也【注采齐路门外之乐节至应门谓之趋齐当为楚荠之荠肆夏登堂之乐节周还反行也宜圜折还曲行也宜方揖之谓小俛见于前也扬之谓小仰见于后也锵声貌鸾在衡和在式自由也　疏路寝门外至应门谓之趋于此趋时歌采齐为节路寝门内至堂谓之行于行之时则歌肆夏之乐尔雅释宫云室中谓之时堂上谓之行堂下谓之歩门外谓之趋中庭谓之走大路谓之奔此对文耳若总而言之门内谓之行门外谓之趋反行谓到行反而行假令从北向南或从南向北曲行谓屈曲而行假令从北向南行曲折而东向也见于前者谓佩向前垂而见之见于后者谓佩向后垂而见也鸾在衡和在式韩诗外传文】
　　陈氏礼书书传曰天子左五钟右五钟出撞黄钟右五钟皆应然后太师奏登车告出也入撞蕤宾左五钟皆应然后少师奏登堂就席告入也周礼乐师行以肆夏趋以采荠自其出言之也则黄钟之钟所以奏肆夏也礼记趋以采荠行以肆夏自其入言之也则蕤宾之钟所以奏采荠也出撞阳钟而阴钟应之则动而节之以止也入撞阴钟而阳钟应之则止而济之以动也动而节之以止则无过举止而济之以动则无废功
　　方氏慤曰古者君子以见佩之所设其所由来尚矣佩上有一瑀下有二璜瑀竒天道也璜耦地道也上有三珩中有一琚瑀又谓之衡衡云以为平也珩又谓之衡衡行也人行亦行耳则佩之设也岂苟然徴角为阳宫羽为阴阳主动阴主静右佩阴也而声中徴角之动左佩阳也而声中宫羽之静何哉盖佩所以为行之节时止则止时行则行此设佩之意也知行而不知止则动或生悔知止而不知行则静或失时以处静必知动故右之声而中徴角之阳以即动必知静故左之声而中宫羽之阴焉先右而后左者礼以右为尊故也至于言结佩设佩则先左而后右者徳尊而事卑故也此所以为徳佩事佩之辨而五声之中独无商者则与周官言宫之乐无商义同葢佩之象徳也而基徳者必以温乐之享神也而懐神者必以柔商于四时为秋秋之气肃非所以为温故也于五行为金金之性刚非所以为柔故也齐周官作荠当以周官为正采荠盖逸诗肆夏即九夏之一也周还则其歩缓而曲曲则圜前故中规折还则其歩疾而直直则方后故中矩中规仁也中矩义也君子虽行歩而不忘仁义焉玉锵然而鸣则右中徴角左中宫羽在车则闻鸾和之声行则鸣佩玉经觧所谓行歩则有环佩之声升车则有鸾和之音者是矣夫环佩以玉为之则阳精之所生鸾和以金为之则阴精之所成阳主仁阴主义环佩入而在内之节也鸾和出而在外之节也君子存心以仁为本故行则鸣佩玉制事以义为先故在车则闻鸾和之声焉有仁义则所习者是所从者正是以非辟之心无自入也
　　朱子曰周旋中规折旋中矩周旋是直走郤回来其回转处欲其圜如规也折旋是直去了复横走如曲尺相似其横转处欲其方如矩也
　　君在不佩玉左结佩右设佩居则设佩朝则结佩【注谓世子也出所处而君在焉则去徳佩而设事佩辟徳而示即事也结其左者若于事有未能也结者结其绶不使鸣焉居则设佩谓所处而君不在焉朝于君则结佩亦结左　疏君在不佩玉者谓世子出所处而与君同在一处则不敢佩玉玉以表徳去之示已无徳也左结佩者佩亦玉佩既不佩玉而结左佩也郑云结其绶不使鸣也贺云事佩绶旦不鸣今云结绶使不鸣则犹在佩玉也右设佩者结左邉玉佩而设右邉事佩事佩是木燧大觽之属知谓世子也者以臣之对君则恒佩玉故下云君子无故玉不去身前文云然后玉锵鸣也是臣之去朝君备仪尽饰当佩玉今云君在不佩玉故知非臣下云世子佩瑜玉是以知世子也】
　　陈氏礼书古者有徳佩有事佩徳佩则左右皆玉事佩则左纷帨右玦捍之类左佩皆有五右佩皆六以左阳而竒右隂而耦故也左佩者小右佩者大以左手足不如右强故也先设事佩次加徳佩以事成而下徳成而上故也诗言佩觽佩韘乃言容兮遂兮是先设事佩后设徳佩也此经郑氏以为世子之礼是也臣于君所佩必垂委而朝必鸣玉是与世子之礼异也
　　【马氏晞孟曰古之君子必佩玉右徴角左宫羽者君佩也君在不佩玉左结佩右设佩者臣佩也君佩尊是以左右皆以玉臣佩卑是故左以徳右以事】
　　【辅氏广曰左结佩不敢比徳也右设佩不敢忘事也居恐其畧故言设佩朝戒其敖故言结佩无非教也应氏镛曰先儒疑臣之朝君未尝去佩遂以此为世子之事然寻上下文义皆无世子之文】
　　齐则綪结佩而爵韠【注綪屈也结又屈之思神灵不在事也　疏綪屈也谓结其绶而又屈上之也】
　　陈氏礼书齐所以致精明之徳佩既结矣又从而屈之不以徴角宫羽之声散其志也仪礼之陈服器有顺有防顺则直防则屈
　　凡带必有佩玉唯丧否佩玉有冲牙君子无故玉不去身君子于玉比徳焉【注凡谓天子以至士冲牙居中央以前后触也　疏佩玉有冲牙者凡佩玉必上系于冲下垂二道穿以蠙珠下端前后以悬于璜中央下端悬以冲牙动则冲牙前后触璜而为声所触之玉其形似牙故曰冲牙皇氏谓冲居中央牙是外畔两邉之璜以冲牙为二物若如皇氏说郑何得云牙居中央以为前后触也】
　　【方氏慤曰带以约身玉以比徳约身必以徳故带必有佩玉有冲牙者以徃来于两璜之间相冲焉故谓之冲牙牙言其体也冲言其用也】
　　天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀珉而緼组绶【注玉有山水苍者视之文色所似也绶者所以贯佩玉相承受者也纯当为缁古文缁字或作丝旁才綦文杂色也緼赤黄　防玉色似山之而杂有文似水之苍而杂有文故云文色所似但尊者玉色纯公侯以下玉色渐杂而世子及士唯论玉质不明玉色则玉色不定也瑜是玉之美也故世子佩之承上天子诸侯则世子天子诸侯之子也然诸侯之世子虽佩瑜玉亦应降杀天子世子也瓀珉石次玉者贱故士佩之云纯当为缁郑以经云组朱组者是色则纯亦是色也故读纯为缁】
　　【方氏慤曰组与前所谓缨之组同组以言其质以言其色绶以言其用也緼与緼韨之緼同君以无为而体道道则纯故色以纯者君也臣以有为而用事事则杂故色以杂者臣也诸侯虽有君道以对天子则为臣故绶虽以朱之纯而山则杂之矣世子亦有君道以有父在则为臣故玉虽以瑜之纯而绶以綦则杂之矣是皆不纯乎君道故也若天子玉纯以白异乎公侯杂之以山也绶纯以异乎世子杂之以綦也此非隆杀之辨欤】
　　【蔡氏徳晋曰诗国风青青子佩毛传云士佩瓀珉而青组绶与此不同疑此言已仕之士彼言未仕之士也】
　　孔子佩象环五寸而綦组绶【注谦不比徳亦不事也象有文理者也环取可循而无穷　疏孔子以象牙为环广五寸以綦组为绶也五寸法五行也】
　　一命幽衡再命幽衡三命葱衡【注衡佩玉之衡也幽读为黝黒谓之黝青谓之葱】
　　诗王风邱中贻我佩玖【疏玖佩玉之名】
　　郑风鸡鸣杂佩以赠之
　　朱注杂佩者左右佩玉也上横曰珩下系三组贯以蠙蛛中组之半贯一大珠曰瑀末悬一玉两端皆锐曰冲牙两旁组半各悬一玉长博而方曰琚其末各悬一玉如半璧而内向曰璜又以两组贯珠上系珩两端下交贯于瑀而系于两璜行则冲牙触璜而有声也
　　秦风渭阳琼瑰玉佩【疏琼者玉之美名非玉名也瑰是美石之名也佩玉之制诸侯以下玉石杂用此赠晋侯故知琼瑰是美石次玉】
　　小雅采芑有苍葱衡
　　大东鞙鞙佩璲【注佩璲者以瑞玉为佩】
　　礼记经解行歩则有环佩之声【注环佩佩环佩玉也所以为行节也环取其无穷止玉则比徳焉孔子佩象环五寸人君之环其制未闻也】
　　春秋定公五年左氏传季平子行东野卒于房阳虎将以璠璵敛仲梁懐弗与曰改歩改玉【注璵璠美玉君所佩昭公之出季孙行君事佩璵璠祭宗庙今定公立复臣位改君歩则亦当去璵璠　疏玉藻云君与尸行接武大夫继武士中武是君臣歩不同也又云公侯佩山玉大夫佩水苍玉是君臣玉不同也昭公之出季氏行君事为君行佩君玉及定公立季氏复臣位故歩玉皆改矣】
　　哀公十三年左氏传申叔仪乞粮于公孙有山氏曰佩玉蘂兮余无所系之
　　国语晋语公子夷吾私于公子絷曰黄金四十镒白璧之珩六双不敢当公子请纳之左右
　　楚语赵简子问于王孙圉曰楚之白珩犹在乎
　　大戴礼保傅下车以佩玉为度上有双衡下有双璜冲牙玭珠以纳其间琚瑀以杂之【注衡平也半璧曰璜冲在中牙在傍玭亦作蠙纳于衡璜之间总曰玭珠而赤者曰琚白者曰瑀】
　　三才圗防上横曰珩系三组贯以蠙珠中组之半贯瑀末悬冲牙两旁组各悬琚璜又两组交贯于瑀上系珩下系璜行则冲牙触璜而有声也
　　陈氏礼书古之君子必佩玉其制上有折衡下有双璜中有琚瑀下有冲牙贯之组绶纳之以蠙珠而其色有白苍赤之辨其声有角徴宫羽之应其象有仁智礼乐忠信道徳之备【礼记曰昔者君子比徳于玉焉温润而泽仁也缜宻以栗智也廉而不刿义也垂之如队礼也叩之其声清越以长其中诎然乐也瑕不揜瑜瑜不揜瑕忠也孚尹旁达信也气如白虹天也精神见于山川地也天下莫不贵者道也】或屈或垂所以着屈伸之理或设或否所以适文质之仪此所以纯固之徳不内迁非僻之心无自入也盖衡以平其心璜以中其徳居欲其有所安牙欲其有所制右徴角所以象事与民左宫羽所以象君与物趋以采荠行以肆夏所以比于乐周旋中规折还中矩所以比于礼进则揖之于前退则扬之于后则佩之为物奚适而非道耶盖民为贵君为轻事为先物为后能治民然后能安君能应事然后能生物此所以事与民在所右而物与君在所左也春秋传曰改歩改玉则自天子至士歩固不同而玉亦随异故天子佩白玉公侯佩山玉大夫佩水苍玉世子佩瑜玉士佩瓀珉盖玉之贵者莫如白【晋以白珩赂秦而楚寳白珩以闻于晋则白玉之贵可知】贱者莫如瓀珉山以象君徳之静水苍以象臣职之动山水苍其文也瑜与瓀其质也世子佩瑜则士佩瓀矣士佩瓀则世子而上佩坚矣瓀或作碝以其多石故也珉或作珉以其贱故也　衡【亦作珩韦昭曰珩似磬而小】诗曰有苍葱衡晋语曰白玉之衡六双楚语曰楚之白珩犹在乎大戴礼曰上有双衡玉藻曰一命幽衡再命幽衡三命葱衡韦昭曰珩似磬而小孔颖逹曰佩玉上系于衡下垂三道穿以蠙珠前后下端垂以璜中央下端垂以冲牙观晋语大戴礼皆有双珩则珩双设矣珩贵白而贱幽绶贵而贱素方叔非止三命而佩葱衡者孔颖达曰玉藻累一命而上于三命自三命以至九命皆葱衡也以理或然何则方叔所乗者路车所服者朱芾则所佩者岂特三命之衡哉尔雅曰青谓之葱　褑尔雅曰衿谓之袸佩衿谓之褑则衿衣之小带也褑佩之衿也郑氏谓凡佩系于革带则系于革带者褑也　璜肉倍好谓之璧半璧谓之璜韩诗外传曰阿谷之女佩璜大戴礼曰下有双璜璜居前后而牙冲之然后有宫角徴羽之音冲牙玉藻曰佩玉有冲牙郑氏谓牙居中央以为
　　前后触皇氏谓冲居中央牙是两端之璜然璜非牙也当从郑说　琚瑀说文曰珩佩上玉也璜半璧也琚佩玉名瑀珉石次玉也考之于诗曰报之以琼琚又曰佩玉琼琚大戴礼曰上有双衡下有双璜冲牙玭珠以纳其间琚瑀以杂之毛氏诗传曰杂佩者珩璜瑀冲牙之类则居中央而瑀为之也【纂要曰琚瑀所以纳间在玉之间今白珠也此不可考】礼记曰行歩有环佩之声又孔子佩象环卫南子环佩璆然鲁昭公赐仲环而佩之【昭四年】汉制縌绶之间得施玉环鐍【缺环曰鐍】葢古者佩玉有环矣　组绶【天子诸侯朱大夫纯世子綦士緼】玉藻天子佩白玉而组绶诸侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀珉玉而緼组绶【郑氏曰绶者所以贯佩玉相承受也纯当为缁】诗曰青青子佩【毛氏曰士佩瓀珉玉而青组绶】尔雅曰璲瑞也防绶也汉志曰縌者佩防也然则组绶之佩谓之绶以其贯玉相承受也谓之璲以其贯璲玉也谓之縌以其贯玉相迎也其饰天子诸侯朱大夫纯世子綦士緼者道也朱者事也苍白者徳之杂赤黄者事之杂纯则素而已此天子至士佩绶之辨也郑氏以大夫纯绶为缁绶毛氏以青为士佩岂其所传者异欤礼绅韠结三齐特佩绶之长无所经见汉制贵者縌长三尺二寸卑者縌长三尺古者之佩盖亦类此然秦以采组连结于璲光明章表转相结受故谓之绶汉承秦制加之以双印佩刀之饰天子黄赤绶四采黄赤绀缥淳黄圭长丈九尺九寸五百首诸侯王赤绶四采赤黄缥绀淳赤圭长二丈一尺三百首诸国贵人相国皆緑绶三采緑紫绀淳緑圭长二丈一尺二百四十首公侯将军紫绶二采紫白淳紫圭长丈七尺百八十首九卿中二千石二千石青绶三采青白红淳青圭长丈七尺百二十首千石六百石黒绶三采青赤绀淳青圭长丈六尺八十首四百石三百石长同四百石三百石二百石黄绶淳黄圭一采长丈五尺六十首百石青绀纶一采宛转缪织长丈二尺凡先合单纺为一系四系为一扶五扶为一首五首成一丈文采淳为一圭首多者系细少者系麤皆广尺六寸唐制天子白玉双佩黒组大双绶黒质黒黄赤白缥绿为纯广一尺长二丈四尺五百首纷广二尺四分长六尺四寸色如绶又有小双绶长二尺六寸色如大绶而首半之皇太子瑜玉双佩朱组双大绶朱质赤白缥绀为纯长一丈八尺广九寸三百二十首纷长六尺四寸广二寸四分色如大绶羣臣一品衮冕山玉佩绿綟绶绿质绿紫黄赤色为纯长一丈八尺广九寸二百四十首二品鷩冕佩水苍玉紫绶紫质紫黄赤为纯长一丈六尺广八寸一百八十首三品毳冕紫绶如二品自三品以下皆青绶青质青白红为纯长一丈四尺广七寸一百四十首五品冕黒绶绀质青绀为纯长一丈二尺广六寸一百二十首进贤冠纷长六尺四寸广四寸色如其绶逺游冠纁朱绶朱质赤黄缥绀为纯长一丈八尺广九寸二百四十首然大绶之饰于古无有特后世之制也　玭珠玉府共玉之服玉佩玉珠玉大戴礼曰玭珠以纳其间韩诗传亦曰蠙珠以纳其间蠙者蚌也玭即蠙也然荀卿赋曰璇玉瑶珠弗知佩也谓之瑶珠则以玉为珠非蚌珠也谓之蠙珠葢其状若蚌珠然　綪结【结又屈之】玉藻曰齐则结綪佩郑氏曰綪屈也结又屈之思神灵不在事也葢齐所以致精明之徳佩既结矣又从而屈之不以徴角宫羽之声散其志也况敢听乐乎仪礼陈服器有顺有防顺则直防则屈故士防礼陈袭事于房中西领南上不綪陈衣于房南领西上綪士虞礼曰器西南上綪既夕礼乃奠豆南上綪俎二南上不綪郑氏曰綪读为防防屈也江沔之间谓萦收绳索为防
　　蕙田案以上佩
　　右舄屦韨韠带佩










　　五礼通考卷六十八
<经部,礼类,通礼之属,五礼通考>
　　钦定四库全书
　　五礼通考卷六十九
　　刑部尚书秦蕙田撰
　　吉礼六十九
　　宗庙制度
　　周礼天官典丝凡祭祀共黼画组就之物【注以给衣服冕旒及依盥巾之属白与黒谓之黼采色一成曰就　疏言凡祭祀者谓祭祀天地宗庙社稷山川之等故言凡以广之云共黼画者凡祭服皆画衣绣裳但裳绣湏丝衣画不湏丝而言共丝者大夫以上裳皆先染丝则衣亦须丝为之乃画故兼衣画而言之也组就者谓以组为冕旒之就故组就连言之云之物者谓丝之物色共之又曰云以给衣服者经云共据王而言注云给据臣而言郑欲见尊卑皆授丝物也言衣服释经黼画但周之冕服九章衣五章裳四章龙衮以下直言黼者据美者而言谓若诗云衮及黼尚书云麻冕黼裳之类云冕旒者释经组就谓若弁师云十二就之等云及依者亦释经黼此据祭祀谓若掌次大旅上帝设皇邸邸即屏风为黼文云盥巾者亦释经黼谓若幂人职云王巾皆黼之类云之属者殡有加斧于椁上及绡黼丹朱之类也云采色一成曰就者谓若典瑞云五采五就弁师十二就之等皆是采色一成为就也】
　　【薛氏季宣曰天子之巾曰黼巾位曰黼依无非黼也天子佩白玉而组绶素丝组之良马五之则马与佩亦用组也然祭祀之用丝者莫急于冕服黼画则其服也组绶则其冕也在衣而缋在裳而绣黼之于裳则绣矣此曰黼画者周人以黼为尚耳谓曰衮及黼书曰麻冕黼裳此典丝之所以首黼画也天子缫斿十有二就就成也曰组就者以组为就故典丝言良工者其致美乎黼冕之意欤】
　　礼记月令季夏之月命妇官染采黼黻文章必以法故无或差贷【注妇官染人也采五色】
　　黒黄苍赤莫不质良毋敢诈伪【注质正也良善也所用染者当得真采正善也】以给郊庙祭祀之服
　　【胡氏邦衡曰郑谓后妃受内命妇献茧非也据经云后妃献茧则献于王矣郑又谓收外命妇茧税案内宰职后妃率外内命妇蚕则茧税亦内外均何必独外命妇】
　　仲秋之月乃命司服具饬衣裳文绣有恒制有小大度有长短衣服有量必循其故冠带有常【注谓祭服也文谓画也祭服之制画衣而绣裳　疏此云文绣又下文别云衣服有量故郑知此经谓祭服也经云具饬衣裳饬谓正也言备具正理衣裳云文谓画也者以经文与绣相对祭服裳绣而衣画故以文为画也云祭服之制画衣而绣裳者案尚书咎繇谟云予欲观古人之象日月星辰山龙华虫作防是衣画也宗彛藻火粉米黼黻絺绣是裳绣也画色轻故在衣以法天绣色重故在裳以法地也】
　　祭义遂朱绿之黄之以为黼黻文章服既成君服以祀先王先公敬之至也【疏养蚕是妇人之事妇人不与外祭故云以祀先王先公】春秋桓公二年左氏传衮冕黻珽【注衮画衣也冕冠也黻韦韠以蔽膝也珽玉笏也若今吏之持薄　疏画衣谓画龙于衣祭服衣纁裳诗称衮是衣而画以衮龙衮之言卷也谓龙首卷然玉藻曰龙衮以祭知谓龙首卷也尚书益稷云帝曰子欲观古人之象日月星辰山龙华虫作绘宗彛藻火粉米黼黻絺绣言观古人之象谓观衣服所象日月以至黼黻十二物皆衣服之所有也华虫以上言作防宗彛以下言絺绣则二者虽在于服而施之不同冬官考工记画缋与绣布采异次知在衣则画之在裳则刺之故郑礼注及诗笺皆云衣缋而裳绣以此知衮是画文故云衮画衣也衮衣以下韦数郑注司服云有虞氏十二章自日月而下至周而日月星辰画于旌旗又豋龙于山豋火于宗彛冕服自九章而下如郑此言九章者龙一山二华虫三火四宗彛五在衣藻六粉米七黼八黻九在裳鷩冕者去龙去山自华虫而下七章华虫一火二宗彛三在衣余四章在裳毳冕者去华虫去火五章自宗彛而下宗彛一藻二粉米三在衣余二章在裳希冕者去宗彛去藻三章自粉米而下粉米一在衣余二韦在裳冕者其衣无画裳上刺黻而已杜昭二十五年数九文不取宗彛则与郑异也冠者首服之大名冕者冠中之别号故云冕冠也世本云黄帝作冕宋仲子云冕冠之有旒者礼文残缺形制难详周礼弁师掌王之五冕皆冕朱里止言朱而已不言所用之物论语云麻冕礼也盖以木为干而用布衣之上下朱取天地之色其长短广狭则经传无文阮谌三礼图汉礼器制度云冕制皆长尺六寸广八寸天子以下皆同沈引董巴舆服志云广七寸长尺二寸应劭汉官仪云广七寸长八寸沈又云广八寸长尺六寸者天子之冕广七寸长尺二寸者诸侯之冕广七寸长八寸者大夫之冕但古礼残缺未知孰是故备载焉司马彪汉书舆服志云孝明帝永平二年初诏有司采周官礼记尚书之文制冕皆前员后方朱里上前垂四寸后垂三寸天子白玉珠十二旒三公诸侯青玉珠七旒卿大夫黒玉珠五旒皆有前无后此则汉法耳古礼郑注弁师云天子衮冕以五采缫前后各十二斿斿有五采玉十有二鷩冕前后九斿毳冕前后七斿希冕前后五斿冕前后三斿斿皆五采玉十有二上公衮冕三采缫前后九斿斿有三采玉九侯伯鷩冕三采缫前后七斿斿有三采玉七子男毳冕三采缫前后五斿斿有二采玉五孤卿以下皆二采缫二采玉其斿及玉各依命数耳谓之冕者冕俛也以其后髙前下有俯仰之形故因名焉盖以在上位者失于骄矜欲令位弥髙而志弥下故制此服令贵者下贱也黻韠制同而名异郑诗笺云芾太古蔽膝之象也冕服谓之芾其他服谓之韠以韦为之故云黻韦韠也诗云赤芾在股则芾是当股之衣故云以蔽膝也郑易纬干凿度注云古者田渔而食因衣其皮先知蔽前后知蔽后后王易之以布帛而独存其蔽前者重古道而不忘本也是说黻韠之元由也礼记明堂位云有虞氏服韨言舜始作韨也尊祭服而异其名耳未必先时始存象也知冕服谓之韨也者易云朱绂方来利用享祀知他服谓之韠者案士冠礼士服皮弁端皆服韠是他服谓之韠以冕为主非冕谓之他此欲以两服相形故谓韨为韦韠黻之与韠祭服他服之异名耳其体制则同玉藻说端服之韠云韠君朱大夫素士爵韦发首言韠句末言韦明皆以韦为之凡韠皆象裳色言君朱大夫素则尊卑之韠直色别之而已无他饰也其黻则有文饰焉明堂位曰有虞氏服黻夏后氏山殷火周龙章郑云韨冕服之韠也舜始作之以尊祭服禹汤至周增以画文后王弥饰也山取其仁可仰也火取其明也龙取其变化也天子备焉诸侯火而下卿大夫山士韎韦而已是说韨之饰也玉藻曰韠下广二尺上广一尺长三尺其颈五寸肩革带博二寸郑云颈五寸亦谓广也颈中央肩两角皆上接革带以系之肩与革带广同是说韠之制也记传更无黻制皆是鞸义明其制与韠同经传作黻或作韨或作芾音义同也徐广车服仪制曰古者韨如今蔽膝战国连兵以韨非兵饰去之汉明帝复制韨天子赤皮蔽膝蔽膝古韨也然则汉世蔽膝犹用赤皮魏晋以来用绛纱为之是其古今异也以其用丝故字或有为绂者天子之笏以玉为之故云珽玉笏也管子云天子执玉笏以朝日是有玉笏之文也礼之有笏者玉藻云凡有指画于君前用笏造受命于君前则书于笏释名曰笏忽也君有命则书其上备忽忘也或曰笏可以簿疏物也徐广车服仪制曰古者贵贱皆执笏即今手板也然则笏与薄手板之异名耳蜀志称秦宻见太守以簿击颊则汉魏以来皆执手板故云若今吏之持薄玉藻云笏毕用也因饰焉言贵贱尽皆用笏因饰以示尊卑其上文云笏天子以球玉诸侯以象大夫以鱼须文竹士竹本象可也郑云球美玉也文犹饰也大夫士饰竹以为笏不敢与君并用纯物是其尊卑异也大夫与士笏俱用竹大夫以鱼须饰之士以象骨为饰不敢纯用一物所以下人君也用物既殊体制亦异玉藻云天子搢珽方正于天下也诸侯荼前诎后直譲于天子也大夫前诎后诎无所不譲也郑以为谓之珽珽之言珽然无所屈前后皆方正也荼谓舒懦所畏在前也圜杀其首屈于天子也大夫上有天子下有己君故首末皆圜前后皆譲是其形制异也其长则诸侯以下与天子又异珽一名大圭周礼典瑞云王晋大圭以朝日是也冬官考工记大圭长三尺天子服之是天子之珽长三尺也玉藻云笏度二尺有六寸短于天子葢诸侯以下度分皆然也】
　　带裳幅舄【注带革带也衣下曰裳幅若今行縢也舄复履　疏下有鞶是绅带知此带为革带玉藻革带博二寸郑云凡佩系于革带白虎通云男子有鞶革者示有金革之事然则示有革事故用革为带带为佩也昭十二年传云裳下之饰也经传通例皆上衣下裳故云衣下曰裳幅与行縢今古之异名故云若今行縢诗云邪幅在下毛传曰幅偪也所以自偪束也郑笺云邪幅如今行縢也偪束其胫自足至膝縢训缄也然则行而缄足故名行縢邪纒束之故名邪幅舄者屦之小别郑周礼屦人注云复下曰舄襌下曰屦然则舄之与屦下有襌复为异屦是总名故云舄复屦谓其复下也郑又云天子诸侯吉事皆舄赤舄者冕服之舄白舄者皮弁之舄黒舄者端之舄其士皆着屦纁屦者爵弁之屦白屦者皮弁之屦黒屦者端之屦其卿大夫服冕者亦赤舄余服则屦其王后袆衣舄褕狄青舄阙狄赤舄鞠衣黄屦展衣白屦褖衣黒屦其诸侯夫人及卿大夫之妻合衣狄者皆舄其余皆屦其舄之饰用对方之色赤舄黒饰是也屦之饰用比方白屦黒余是也】
　　衡紞纮綖【注衡维持冠者紞冠之垂者纮缨緃下而上者綖冠上覆　疏此四物者皆冠之饰也周礼追师掌王后之首服追衡笄郑司农云衡维持冠者郑云祭服有衡垂于副之两旁当耳其下以紞县瑱彼妇人首服有衡则男子首服亦然冠由此以得支立故云维持冠者追者治玉之名王后之衡以玉为之故追师掌之弁师掌王之五冕弁及冕皆用玉笄则天子之衡亦用玉其诸侯以下衡之所用则未闻紞者县瑱之绳垂于冠之两旁故云冠之垂者鲁语敬姜曰王后亲织紞则紞必织线为之若今之绦绳郑诗笺云充耳谓所以县瑱者或名为紞织之人君五色臣则三色是也绦必杂色而鲁语独言者以是天色故特言之非谓纯色也纮缨皆以组为之所以结冠于人首也缨用两组属之于两旁结之于颔下垂其余也纮用一组从下屈而上属之于两旁垂其余也纮缨同类以之相形故云纮缨从下而上者弁师掌王之五冕皆玉笄朱纮祭义称诸侯冕而青纮士冠礼称缁布冠青组缨皮弁笄爵弁笄缁组纮郑云有笄者屈组为纮垂为饰无笄者缨而结其绦以其有笄者用纮力少故从下而上属之无笄者用缨力多故从上而下结之冕弁皆有笄故用纮缁布冠无笄故用缨也鲁语称公侯夫人织纮綖知纮亦织而为之士冠礼言组缨组纮知天子诸侯之纮亦用组也綖冠上覆者冕以木为干以布衣其上谓之綖论语尚书皆云麻冕知其当用布也弁师掌王之五冕皆冕知其色用也孔安国论语注言绩麻三十升布以为冕即是綖也郑玉藻注云延冕上覆也此云冠上覆者冠冕通名故此注衡及綖皆以冠言之其实悉冕饰也】
　　昭其度也【注尊卑各有制度　疏此上十二物者皆是明其制度哀伯思及则言无次第也郑觐礼注云上公衮无升龙天子有升龙有降龙是衮有度也冕则公自衮以下侯伯自鷩以下是冕有度也黻则诸侯火以下卿大夫山是黻有度也珽则玉象不同长短亦异是珽有度也衮冕鷩冕裳四章毳冕希冕裳二章是裳有度也郑屦人注云王吉服舄有三等赤舄为上冕服之舄下有白舄黒舄王后祭服舄有三等舄为上袆衣之舄下有青舄赤舄是舄有度也紞则人君五色臣则三色是紞有度也天子朱纮诸侯青纮是纮有度也其带幅衡綖则无以言之传言昭其度也明其尊卑各有制度】
　　火龙黼黻【注火画火也龙画龙也白与黒谓之黼形若斧黒与青谓之黻两已相戾　疏考工记记画绘之事云火以圜郑司农云为圜形似火也郑云形如半环然又曰水以龙郑云龙水物画水者并画龙是衣有画火画龙也白与黒谓之黼黒与青谓之黻考工记文也其言形若斧两已相戾相传为说孔安国虞书传亦云黼若斧形黻为两已相背是其旧说然也周世衮冕九章传唯言火龙黼黻四章者略以明义故文不具举衣之所画龙先于火今火先于龙知其言不以次也】
　　昭其文也【注以文章明贵贱】
　　国语鲁语公父文伯母曰王后亲织紞公侯之夫人加之以纮綖卿之内子为大带命妇成祭服列士之妻加之以朝服自庻士以下皆衣其夫社而赋事烝而献功男女效绩愆则有辟古之制也【注说云紞冠之垂前后者昭谓紞所以县珥当耳者既织紞又加之以纮綖也冕曰纮纮缨之无緌者也从下而上不结綖冕之上覆也卿之适妻曰内子大带缁带也命妇大夫之妻也祭服衣纁裳列士元士也既成祭服又加之以朝服也朝服天子之士皮弁素积诸侯之士端委貌庻士下士也下士庻人社春分祭社也事桑之属也冬祭曰烝烝而献五谷布帛之功也绩功也辟罪也】
　　孟子衣服不备不敢以祭【注衣服祭服　疏衣服无以致备则不敢祭社稷宗庙】杨氏复仪礼旁通圗冕弁门【冕弁制度等降见于仪礼周礼礼记者互有详畧郑注贾疏又各有得失今悉图以见之】
　　冕图【几冕上下纁前后有疏低前一寸二分故取其俛而谓之冕冕同而服异曰衮冕曰鷩冕曰毳冕曰絺冕曰冕皆因服之异而名之耳冕之制虽同而旒玉有多少等降亦不同也】
　　王冕
<经部,礼类,通礼之属,五礼通考,卷六十九>
<经部,礼类,通礼之属,五礼通考,卷六十九>
<经部,礼类,通礼之属,五礼通考,卷六十九>








　　【当有十二章备日月星辰之象不言可知郑说恐未可以为据也】
　　执镇圭搢大圭朝诸侯则执瑁圭
　　素带朱里终辟
　　朱韨【韨同裳色】
　　佩白玉而组绶
　　赤舄【配冕服黒絇繶纯】
　　【右王之五冕祭服朝觐防同大会皆用之此外于事之重者亦用之如王养老则冕而总干耕籍则冕而秉耒是也若天】【子以日视朝则弁而不冕】
　　公侯伯子男冕服










</div>
    <div class="pagination">
<a href="五礼通考_page110.html">上一页</a><span>...</span><a href="五礼通考_page106.html">106</a><a href="五礼通考_page107.html">107</a><a href="五礼通考_page108.html">108</a><a href="五礼通考_page109.html">109</a><a href="五礼通考_page110.html">110</a><span class="current-page">111</span><a href="五礼通考_page112.html">112</a><a href="五礼通考_page113.html">113</a><a href="五礼通考_page114.html">114</a><a href="五礼通考_page115.html">115</a><a href="五礼通考_page116.html">116</a><span>...</span><a href="五礼通考_page112.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
