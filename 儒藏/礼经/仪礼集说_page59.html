<!DOCTYPE html>
<html>
<head>
    <meta charset="UTF-8">
    <title>仪礼集说 - 第 59 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 59 页/共 95 页</h1>
    <div class="content">　　公妾以及士妾为其父母
　　马季长曰公谓诸侯其闲有卿大夫妾故言以及士妾
　　继公谓此妾云女子子适人者为其父母则是服已在其中矣复言此者犹嫌为人妾者屈于其君则为其私亲或与为人妻者异故以明之云公妾以及士妾又以见是服不以其君之尊卑而异也
　　曰何以期也妾不得体君得为其父母遂也
　　传意葢谓妾于其父母亦本自有服非因君而服之故不得体君则为之得遂然妾以不得体君之故而遂其服者惟自为其子耳若其私亲则无与于不体君之义葢女君虽体君亦未见有重降其私亲者义似误也
　　右齐衰不杖期
　　疏衰裳齐牡麻绖无受者
　　注曰无受者服是服而除不以轻服受之小记曰齐衰三月与大功同者绳屦
　　继公谓受者以轻衰受重衰也成人齐衰之服而无受则惟三月可知故不复见月数
　　寄公为所寓
　　注曰寓亦寄也为所寄之国君服
　　曰寄公者何也失地之君也何以为所寓服齐衰三月也言与民同也
　　注曰诸侯五月而而服齐衰三月者三月而藏其服至又反服之既而除之
　　继公谓经不见诸侯相为服之礼是无服也寄公巳失国则异于诸侯又寓于他邦之地则不可不为其君服然非臣也故但齐衰三月而与民同国君五月而此为之服者则止于三月以齐衰之轻者惟有此耳故不以其月为节也不特制为国君服者辟天子也诸侯之大夫为天子繐衰既除之特制之服也
　　丈夫妇人为宗子宗子之母妻
　　注曰宗子继别之后百世不迁所谓大宗也
　　继公谓丈夫者男子之与大宗絶属者也妇人者谓絶属之女子子在室者及宗妇也丈夫妇人于宗子宗子之母妻若在嫂叔之列者则不服之葢亲者且无服疏者可知
　　曰何以齐衰三月也尊祖也尊祖故敬宗敬宗者尊祖之义也宗子之母在则不为宗子之妻服
　　别子为祖继别为宗祖者巳之所自出也尊之重本也然其尊祖之诚无由自尽故于敬宗见之葢敬其为别子之后者乃所以尊别子也故曰敬宗者尊祖之义也此为宗子与其母妻服皆敬宗之事故言之宗子之母在则不为宗子之妻服者谓族人于宗子之妻其服与否惟以其母之在不在为节则宗子之母虽老而妻代主家事若先其母而卒族人亦不为此服葢其母尚在故也此义与宗子不孤而死族人不以宗子服之者意实相类
　　为旧君君之母妻
　　君亦谓旧君也在国而云旧君者明其不见为臣也此服大夫士同之
　　曰为旧君者孰谓也仕焉而巳者也何以服齐衰三月也言与民同也君之母妻则小君也
　　注曰仕焉而巳者谓老若有废疾而致仕者也为小君服者恩深于民
　　继公谓已犹止也郑氏以为致仕是也此尝仕矣今又在国其服宜异于民乃亦齐衰三月者葢不在其位则不宜服斩以同于见为臣者而臣于君又无期服故但齐衰三月而不嫌其与民同也然又为小君服则亦异于民矣
　　庶人为国君
　　注曰不言民而言庶人庶人或有在官者
　　疏曰云庶人在官者谓府史胥徒
　　继公谓庶人此服夫妻同之非在官与在官与当家者则不服也畿内之民其服天子亦当如此乃不着之者则此经惟主为侯国而作益可见矣
　　大夫在外其妻长子为旧国君
　　此承庶人之下故但据其妻与长子言之云旧国君明妻子亦在外也大夫于旧君恩深故虽去国而于巳服之外妻子又为之服也去国且若是则在国可知大夫在位与其长子俱为君服斩妻服期去位则皆为之齐衰三月而巳又为君之母妻若去国则不服其母妻也士之异于此者长子无服若去国则夫妻亦不服之矣
　　曰何以服齐衰三月也妻言与民同也长子言未去也
　　其为服之意若但如是而已则士之在外者妻与长子亦宜然也何必大夫乎似失之
　　继父不同居者
　　注曰尝同居今不同
　　疏曰此则期章所云必尝同居然后为异居者也继公谓为继父同居者期而为异居者不降一等为大功乃服此服者恩同于父不敢以卑服亵之也继父于子同居异居皆不为服知不为服者二章无报文且齐衰三月不可用于卑者也
　　曽祖父母
　　曽犹重也谓祖之上又有祖也
　　曰何以齐衰三月也小功者兄弟之服也不敢以兄弟之服服至尊也
　　疏曰三年问云至亲以期断然则何以三年也曰加隆焉尔也是本为父期则为祖宜大功曽祖宜小功髙祖宜缌麻
　　继公谓兄弟之服大功以下皆是也小功者据当为曽祖之本服言也曽祖本小功以其为兄弟之服不宜施于至尊故服以齐衰三月焉此其日月虽减于小功而衰麻之属实过于大功且専为尊者之服是以日月之多寡有所不计礼有似杀而实隆者此之谓与曽祖之父本服在缌麻若以此义推之则亦当齐衰而经不言之者葢髙祖孙亦鲜有相及者也
　　大夫为宗子
　　亦与宗子絶属者也前条云丈夫妇人为宗子宗子之母妻大夫此服既如众人则命妇亦宜然也此但云大夫为宗子不云命妇又不云宗子之母妻各见其尊者尔
　　曰何以服齐衰三月也大夫不敢降其宗也
　　言不敢降则是宗子为士也絶属者且不降则有亲者亦服之如邦人可知矣
　　旧君
　　此即在外之大夫为之也子思子曰古之君子进人以礼退人以礼故有旧君反服之礼孟子曰谏行言听膏泽下于民有故而去则君使人导之出疆又先于其所往去三年不反然后收其田里此之谓三有礼焉如此则为之服矣为旧君之义二说尽之
　　曰大夫为旧君何以服齐衰三月也大夫去君埽其宗庙故服齐衰三月也言与民同也何大夫之谓乎言其以道去君而犹未絶也
　　云君埽其宗庙见犹望其复反之意所谓犹未絶者此也然则巳絶者其不为此服乎亦似与经意异矣
　　曽祖父母为士者如众人【为如字】
　　不云如士而云如众人是庶人之服亦或如士礼矣
　　曰何以齐衰三月也大夫不敢降其祖也
　　经言大夫为宗子旧君曽祖父母为士者葢连文也故于此以大夫言之非専取为士之文也
　　女子子嫁者未嫁者为曽祖父母
　　此不降之服似不必言未嫁者经葢顾大功章立文耳女子子之适人者降其父母一等乃不降其祖与曽祖者葢尊服止于齐衰三月其自大功以下则服至尊者不用焉故父母之三年可降而为齐衰期而祖之齐衰期不可降而为大功曽祖之齐衰三月又不可降而无服此所以二祖之服俱不降也
　　曰嫁者其嫁于大夫者也未嫁者成人而未嫁者也何以服齐衰三月不敢降其祖也
　　意谓嫁于大夫者虽尊犹不敢降其祖然则大夫妻亦有降其本族之旁亲与士妻异者乎又所谓成人而未嫁者与不敢降之意尤不相通传似失其防矣
　　右齐衰三月
　　大功布衰裳牡麻绖无受者
　　注曰大功布者其锻治之功沽麤也
　　子女子子之长殇中殇【长知丈反下并同】
　　注曰殇者男女未冠笄而死可殇者也
　　疏曰中殇或从上或从下是则殇有三等制服惟有二等者欲使大功下殇有服故也若服亦三等则大功下殇无服矣圣人之意然也
　　继公谓言子又言女子子以殊之是经之正例凡言子者皆谓男子益可见矣此子之殇服不分适庶但俱从本服而降者以齐衰服重不宜用之于殇也经言男女为殇之节如此则是古者男女必二十乃冠笄明矣
　　传曰何以大功也未成人也何以无受也丧成人者其文缛丧未成人者其文不缛故殇之绖不樛垂葢未成人也年十九至十六为长殇十五至十二为中殇十一至八嵗为下殇不满八嵗以下皆为无服之殇无服之殇以日易月以日易月之殇殇而无服故子生三月则父名之死则哭之未名则不哭也【缛音辱樛居蚪反为并如字】
　　注曰缛犹数也其文数者谓变除之节也以日易月谓生一月者哭之一日也殇而无服者哭之而巳疏曰未名则不哭者不以日易月而哭也
　　继公谓文谓礼文也樛当作缪檀弓曰齐衰而缪绖正谓此也缪绞也绖谓首绖也垂者其缨也殇绖之有缨者不绞其缨而散之此亦异于成人者故以证之无服之殇以日易月惟用于凡有齐斩之亲者自大功之亲以下则否葢齐斩之长殇中殇大功下殇小功以次言之则七嵗以下犹宜有服但以其不入当服之限是以略之然其恩之轻重与殇之在缌麻者相等故不可不计日而哭之若满七嵗者哭之八十四日则亦近于缌麻之日月矣是其差也知大功以下之亲则否者大功之下殇在缌麻则七嵗者自无服故大功以下者不必与无服之殇以日易月之哭可也子生三月则父名之者三月天时一变故名子者法之未名则不哭者子见于父父乃名之未名则是未之见也未见则未成父子之恩故不哭也其他亲之哭与否亦以此为节此义与妇之未庙见而死者相类
　　叔父之长殇中殇姑姊妹之长殇中殇昆弟之长殇中殇夫之昆弟之子女子子之长殇中殇
　　小功章云昆弟之子女子子夫之昆弟之子女子子之下殇则此服亦夫妻同也是章中不见昆弟之子女子子今以下章例之复攷其尊卑亲疎之次则知亦当有此七字葢传冩者以其文同故脱之耳
　　适孙之长殇中殇大夫之庶子为适昆弟之长殇中殇公为适子之长殇中殇大夫为适子之长殇中殇注曰重适也天子亦如之
　　疏曰诸侯于庶子则絶而无服大夫于庶子降一等故于此惟言适子也
　　继公谓公亦有为适子长殇之服则国君之世子亦必二十而后冠如众人矣
　　其长殇皆九月缨绖其中殇七月不缨绖
　　注曰绖有缨者为其重也
　　继公谓缨绖谓缨其绖也缨即绖之垂者此大功之缨绖亦右本在上其异于成人者散而不绞尔缨绖止于大功九月故此七月者亦有大功而不缨绖所以见其差轻也此绖虽不缨犹以麻之有本者为之以其为大功之服也
　　右殇大功九月七月
　　大功布衰裳牡麻绖缨布带三月受以小功衰即葛九月者
　　注曰受犹承也即就也闲传曰大功之葛与小功之麻同
　　继公谓齐衰以上其绖皆不言绖缨故于此成人大功言之乃因轻以见重且明有缨者之止于此也受以小功衰者说大功布衰裳而以小功布衰裳受之也即葛说麻绖带就葛绖带也三月而变衰葛九月而除之妇人异于男子者不葛带耳小功亦然檀弓曰妇人不葛带此章特着受月者以承上经无受之后嫌与之同亦且明受衰之止于此也此三月受服上下同之章内有君为姑姊妹女子子嫁于国君者而服问又言君主适妇之丧是诸侯虽无大功而于其尊同者若所不可得而絶者亦服此服也其姑姊妹女子子之嫁于国君者为外丧君之受服固不视其卒哭之节适妇虽内丧而其礼则比于命妇但三月而故君亦惟三月而受服也
　　传曰大功布九升小功布十一升
　　注曰此受之下也以发传者明受尽于此也
　　疏曰云大功布九升小功布十一升者此章有降有正有义降则衰七升冠十升正则衰八升冠亦十升义则衰九升冠十一升十升者降小功十一升者正小功传以受服不言降大功与正大功直言义大功之受者郑云此受之下据受之下发传者明受尽于此义服大功以其小功至唯有变麻服葛因故衰无受服之法故传据义大功而言也
　　继公谓大功布三等受布二等此于大功与受布各见一等者但以其一一相当者言也观此则其上二等之受布亦可见矣
　　姑姊妹女子子适人者【适如字】
　　不杖期章不特着为此亲在室者之服葢以此条见之葢经之例然也其他不见者放此
　　曰何以大功也出也
　　以出者降其本亲之服故此亦降之也
　　从父昆弟
　　注曰世父叔父之子也其姊妹在室亦如之
　　继公谓世叔父之子谓之从父昆弟者言此亲从父而别也故以明之从祖之义亦然
　　为人后者为其昆弟曰何以大功也为人后者降其昆弟也【为人如字同】
　　其姊妹在室亦如之
　　庶孙
　　孙言庶者对适立文也孙于祖父母本服大功以其至尊故加隆而为之期祖父母于庶孙以尊加之故不报而以本服服之也
　　适妇
　　注曰适妇适子之妻言适者从夫名
　　曰何以大功也不降其适也
　　亦加隆之服为之大功非不降之谓也妇从其夫而服舅姑期舅姑以正尊而加尊焉故例为之小功此异其为适故加一等也
　　女子子适人者为众昆弟【适如字】
　　昆弟云众对为父后者立文也是亦主言父没者之礼矣礼女子子成人而未嫁或逆降其旁亲之期服此言巳适人者乃为其昆弟大功则是其旁亲之期服之不可以逆降者惟此耳
　　侄丈夫妇人报曰侄者何也谓吾姑者吾谓之侄【侄大结反】
</div>
    <div class="pagination">
<a href="仪礼集说_page58.html">上一页</a><span>...</span><a href="仪礼集说_page54.html">54</a><a href="仪礼集说_page55.html">55</a><a href="仪礼集说_page56.html">56</a><a href="仪礼集说_page57.html">57</a><a href="仪礼集说_page58.html">58</a><span class="current-page">59</span><a href="仪礼集说_page60.html">60</a><a href="仪礼集说_page61.html">61</a><a href="仪礼集说_page62.html">62</a><a href="仪礼集说_page63.html">63</a><a href="仪礼集说_page64.html">64</a><span>...</span><a href="仪礼集说_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
