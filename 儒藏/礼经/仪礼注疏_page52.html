<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 52 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 52 页/共 117 页</h1>
    <div class="content">　　贾人东面坐启椟，取圭，垂缫，不起而授上介。（贾人乡入陈币，东面俟，於此言之，就有事也。授圭不起，贱不与为礼也。不言裼袭者，贱不裼也。缫，有组系也。）
　　[疏]“贾人”至“上介”。
　　○注“贾人”至“系也”。
　　○释曰：“贾人乡入陈币，东面俟，於此言之，就有事也”者，上文宾入次，乃陈币在门外，不言者，彼贾人未有事。今此有事，故就此言面位，以此东面，明初亦东面矣，故举此明前东面也。云“授圭不起，贱不与为礼也”者，以贾人是庶人在官者，故云贱不与为礼，为礼当起而授也。云“不言裼袭者，贱不裼也”者，若不贱，以垂缫当裼，以贱故不裼也。云“缫，有组系”也，知有组者，下记云：“所以朝天子，圭与缫皆九寸。”“问诸侯，朱绿缫，八寸，皆玄系，长尺，绚组”是也。
　　上介不袭，执圭，屈缫，授宾。（上介北面受圭，进西面授宾。不袭者，以盛礼不在於已也。屈缫，并持之也。《曲礼》曰：“执玉，其有藉者则裼，无藉者则袭。”）
　　[疏]“上介”至“授宾”。
　　○注“上介”至“则袭”。
　　○释曰：上介裼於贾人处，垂缫受得圭而不袭者，郑云“以盛礼不在於己故也”，以宾执圭，升堂致命，为盛礼在己者也。云“上介北面受圭，进西面授宾”者，以上介本位北面，故北面受圭，宾东面，故上介西面授宾。引《曲礼》者，彼记人据此绚组尺为缫藉，不据韦皮衣木板画以五采之缫藉也。云“执玉，其有藉者则裼”，据此，贾人垂缫以授上介，上介不袭受之时也。云其“无藉者”，则袭者据此上介屈缫以授宾，宾袭受之时也。记人直记裼袭之义，不论盛礼在己之意，故各举一边而言也。
　　宾袭，执圭。（执圭盛礼，而又尽饰，为其相蔽敬也。《玉藻》曰：“服之袭也，充美也。是故尸袭，执玉龟袭”也。）
　　[疏]“宾袭执玉”。
　　○注“执圭”至“袭也”。
　　○释曰：云“执圭盛礼”者，《玉藻》云“执玉龟袭”，注：“重宝瑞也。”若然，云盛礼者，以其圭瑞以行礼，故为盛礼也。云“又尽饰，为其相蔽敬也”者，《玉藻》又云：“君在则裼尽饰也。”注云：“臣於君所。”今聘宾於主君，亦是臣於君所，合裼以尽饰。今既执圭，以瑞为敬，若又尽饰而裼，则掩蔽玉之敬，故不得裼也。云“服之袭也，充美也”者，彼注云：“充犹覆也。”“是故尸袭”者，为尸尊，故去饰也，不裼。云“执玉龟袭也”者，彼注云：“重宝瑞也。”以龟玉为宝瑞，若裼，则尽饰为蔽敬，故引之证不裼也。
　　摈者入告，出辞玉。（摈者，上摈也。入告公以宾执圭，将致其聘命。圭，贽之重者，辞之，亦所以致尊让也。）
　　[疏]“摈者”至“辞玉”。
　　○注“摈者”至“尊让”。
　　○释曰：知摈是上摈者，案上相礼者皆上摈，故知此亦据上摈。云“圭，贽之重”者，《大宗伯》云“以玉作六瑞”，君之所执；又云“以禽作六贽”，臣之所执；总而言之皆是贽。故《左氏传》云男贽不过玉帛、禽鸟，但君之所执，为贽之重者也。云“辞之，亦所以致尊让”也，致尊让，《乡饮酒义》文。彼为宾主三辞三让，是致尊让。此辞玉，亦是致尊让之事，故引之为证也。案文公十二年《左氏传》云：秦伯使西乞术来聘，襄仲辞玉，宾对曰：“不腆敝器，不足辞也。”彼主人无三辞者，文不具，亦当三辞也。
　　纳宾，宾入门左。（公事自西。）
　　[疏]“纳宾宾入门左”。
　　○注“公事自西”。
　　○释曰：案《玉藻》云：“公事自西。”注云：“聘享也。”又云：“私事自东。”注云：“觌面也。”故郑引之以证此入门左是聘享。宾入自西，入门左也。
　　介皆入门左，北面，西上。（随宾入也。介无事，止於此。今文无门。）
　　[疏]“介皆”至“西上”。
　　○注“随宾”至“无门”。
　　○释曰：案《司仪》云：诸公之臣相为国客，及将币，“每门止一相，及庙，唯君相入”，注云：“唯君相入，客臣也。相不入矣。”此介皆入，不同者，彼云每门止一相，郑云绝行在後耳，非是全不入庙。又云唯君相入者，谓前相君礼须入，故言之；臣相不前相礼，故不言入；其实皆入，与此同也。
　　三揖，（君与宾也。入门将曲，揖；既曲北面，又揖；当碑揖。）
　　[疏]“三揖”。
　　○注“君与”至“碑揖”。
　　○释曰：前云公揖入，立于中庭，三分庭一在南。宾後独入，得云“入门将曲，揖”者，谓公先在庭南面，宾既入门，至碑曲，揖，宾既曲北面，宾又揖，主君揖，主君二者，皆向宾揖之，再揖讫，亦主君东面向堂涂，北行当碑，乃得宾主相向而揖，是以得君行一，臣行二，非谓宾入门时，主君更向内ニ，相近而揖。若然，何得云君行一，臣行二也。
　　至于阶，三让。（让，升。）
　　公升二等，（先宾升二等，亦欲君行一，臣行二。）
　　[疏]“公升二等”。
　　○注“升宾”至“行二”。
　　○释曰：诸侯阶有七等，公升二等，在上仍有五等，而得云君行一，臣行二者，但君行少，臣行多，大判而言，非谓即君行一，臣行二。此文出《齐语》晏子辞。
　　宾升，西楹西，东面。（与主君相乡。）
　　摈者退中庭。（乡公所立处，退者以公宜亲受宾命，不用摈相也。）
　　[疏]“摈者退中庭”。
　　○注“乡公”至“相也”。
　　○释曰：上文公揖入，立于中庭，今公与宾升堂，云“摈者退中庭”，此文与君立中庭同，故云“乡公所立处”。
　　宾致命。（致其君之命也。）
　　公左还，北乡。（当拜。）
　　[疏]“公左还北乡”。
　　○注“当拜”。
　　○释曰：言“左还北乡”者，公升受宾致命时西乡，以左手乡外，回身北面乃拜，故云“当拜”。
　　摈者进。（进阼阶西，释辞於宾，相公拜也。）
　　[疏]“摈者进”。
　　○注“进阼”至“拜也”。
　　○释曰：知“阼阶西”者，以其摈者在中庭公立处，直言“进”，则进至阼阶西，不得更向阼阶前，亦不可更进西阶，故知“进阼阶西，释辞於宾”，复得“相公拜”也。
　　公当楣再拜。（拜贶也。贶，惠赐也。楣谓之梁。）
　　[疏]“公当楣再拜”。
　　○注“拜贶”至“赐也”。
　　○释曰：拜贶之言，文出《聘义》。彼云“北面拜贶，拜君命之辱”是也。
　　宾三退，负序。（三退，三逡遁也。不言辟者，以执圭将进授之。）
　　[疏]“宾三退负序”。
　　○注“三退”至“授之”。
　　○释曰：案上文宾入门，“公再拜，宾辟，不答拜”。又下文云宾讶受几於筵前，“公一拜送，宾以几辟”，皆言辟，此不言辟，故决之也。案《司仪》云：诸公之臣相为国客，及将币，“客登拜，客三辟，授币”，注云：“客三辟，三退，负序也”者，彼诸公之臣相聘之礼，与侯伯之卿聘於邻国之礼少异故也。
　　公侧袭，受玉于中堂与东楹之。（侧犹独也。言独，见其尊宾也。他日公有事，必有赞为之者。凡袭于隐者，公序坫之可知也。中堂，南北之中也。入堂深，尊宾事也。东楹之，亦以君行一，臣行二。）
　　[疏]“公侧”至“之”。
　　○注“侧犹”至“行二”。
　　○释曰：云“他日公有事，必有赞为之”者，案《大射》云公卒射，小臣正赞袭，是其赞为之也。云“几袭於隐”者，案《士丧礼》：小敛，主人袒于户内，袭于序东。丧礼遽於事，尚袭於序东，况吉事乎？明知袭於隐者也。云“公序坫之可也”者，《士丧》袭于序东，谓於堂东地上，此则公在堂上。堂东南角为坫，郑以意斟酌隐处无过於序东坫北可也。无正文，故云可也。云“中堂，南北之中也。入堂深，尊宾事也”者，凡庙之室堂皆五架，栋南北皆有两架，栋北一架，下有壁，开户栋南一架，谓之楣。则楣北有二架，楣南有一架。今於当楣北面拜讫，乃更前北侵半架，於南北之中乃受玉，故云南北之中，乃入堂深，尊宾事故也。云“东楹之，亦以君行一，臣行二”者，两楹之为宾主处中，今乃於东楹之，更侵东半，故云君行一臣行二也。
　　摈者退，负东塾而立。（反其等位，无事。）宾降，介逆出。（逆出，由便。）宾出。（聘事毕。）
　　公侧授宰玉。（使藏之，授於序端。）
　　[疏]“公侧授宰玉”。
　　○注“使藏”至“序端”。
　　○释曰：郑知“授於序端”者，凡公授受皆於序端，是以下文“公升侧受几于序端”，故知此亦授于序端也。
　　裼，降立。（裼者，免上衣，见裼衣。凡当盛礼者，以充美为敬。非盛礼者，以见美为敬。礼尚相变也。《玉藻》曰：“裘之裼也，见美也。”又曰：“は裘青犴α，绞衣以裼之。”《论语》曰：“素衣，は裘。”皮弁时或素衣，其裘同可知也。裘者为温，表之，为其亵也。寒暑之服，冬则裘，夏则葛。凡衤裼者左，降立，俟享也。亦於中庭。古文裼皆作赐。）
　　[疏]“裼降立”。
　　○注“裼者”至“作赐”。
　　○释曰：云“裼者，免上衣，见裼衣”者，案《玉藻》云：“君衣狐白裘，锦衣以裼之。”注云：“君衣狐白毛之裘，则以素锦为衣覆之使可裼也。袒而有衣曰裼，必覆之者，裘亵也。《诗》云：‘衣锦衣，裳锦裳。’然则锦衣复有上衣明矣。天子狐白之上衣，皮弁服与？凡裼衣象裘色也。”若然，凡服四时不同，假令冬有裘，亻亲身衫，又有襦，襦之上有裘，裘上有裼衣，裼衣之上又有上服、皮弁、祭服之等。若夏则以，之上则有中衣，中衣之上复有上服、皮弁、祭服之等。若春秋二时，则衣袷褶，袷褶之上加以中衣，中衣之上加以上服也。言见裼衣者，谓袒衿前，上服见裼衣也。故《玉藻》云：“裘之裼也，见美也。”袭者掩之，故《玉藻》云“袭充美”是也。云“凡当盛礼者，以充美为敬。非盛礼者，以见美为敬。礼尚相变也”者，《玉藻》云“执龟玉袭”，是礼之盛者，充美为敬。《玉藻》又云：“君在则裼，尽饰也。”是非盛礼者，以见美为敬。据此二者，是礼尚有相变也。引《玉藻》者，证礼不盛者，以裼见美也。又曰“は裘青犴α，绞衣以裼之”，引《论语》“素衣は裘”，又云“皮弁时或素衣，其裘同，可知也”，郑并引二文者，欲见诸侯与其臣视朔与行聘礼，皆服は裘，但君则は裘还用はα，臣则不敢纯如君，は裘则青犴α裼衣，君臣亦有异时。若在国视朔，君臣同素衣为裼，故《乡党》云“素衣は裘”，彼一篇是孔子行事。郑兼见君臣视朔之服，是其君臣同用素裼可知。若聘礼，亦君臣同用は裘，但主君则用素衣为裼，使臣则用绞衣为裼，是以郑总云皮弁时或素衣其裘同可知也。言“或素衣”者，在国则君臣同素衣，聘时主君亦素衣，唯臣用绞衣为裼也。依《杂记》云“朝服十五升布”，皮弁亦天子朝服，与诸侯朝服同用十五升布，亦同素积以为裳，白舄，臣用白屦也。云“裘者为温，表之，为亵”者，案《月令》云孟冬天子始裘。是裘为温。云“表之”者，则裼衣是也。裼衣象裘色，复与上服色同也。云“凡衤裼者左”者，吉凶皆袒左是也，是以《士丧礼》主人左袒，《檀弓》云吴季札“左袒右还其封”，《大射》亦左袒。若受刑，则袒右，故《觐礼》侯氏袒右受刑是也。知降立俟享也者，下文宾行享是也。
　　●卷二十一聘礼第八
　　摈者出请。（不必宾事之有无。）
　　[疏]“摈者出请”。
　　○注“不必”至“有无”。
　　○释曰：自此尽“以束帛如享礼”，论享礼之事。
　　宾裼，奉束帛加璧享。摈者入告，出许。（许受之。）
　　庭实，皮则摄之，毛在内，内摄之，入设也。（皮，虎豹之皮。摄之者，右手并执前足，左手并执後足，毛在内，不欲文之豫见也。内摄之者，两手相乡也。入设，亦参分庭一在南，言则者，或以马也。凡君於臣，臣於君，麋鹿皮可也。）
　　[疏]“庭实”至“设也”。
　　○注“皮虎”至“可也”。
　　○释曰：知“皮，是虎豹皮”者，经云“毛在内”，不欲文之豫见，是有文之皮。《郊特牲》云：“虎豹之皮，示服猛也。束帛加璧，往德也。”文无所属，则天子诸侯皆得用之。此聘使为君行之，故知皮是虎豹之皮也。《齐语》云：“桓公知诸侯归己，令诸侯轻其币，用麋鹿皮”，非其正也。云“摄之者，右手并执前足，左手并执後足”者，下云皮右首，故云右手执前两足。必以一手执两足者，取两足相向，得掩毛在内，俱放，又得毛向外，故郑云“内摄之者，两手相乡”也。知入设参分庭一在南者，见《昏礼记》：“纳徵，执皮，摄之，内文，兼执足。左首，随入西上，参分庭一在南。”故知此亦然。但此右首，彼左首者，《昏礼》象生，故与此异也。云“则者，或以马也”者，以其皮马相，有皮则用皮，无皮则用马，故云“则”，见其不定故也。云“凡君於臣，臣於君，麋鹿皮可也”者，云凡君於臣，谓使者归，若使卿赠如觌币，及食飨以侑币、酬币，庭实皆有皮，故云“凡”也。臣於君，谓私觌，庭实设四皮，及介用俪皮，此皆有麋鹿皮，故亦云“凡”也。若然，《大宗伯》云“孤执皮帛”，郑云：天子之孤用虎皮，诸侯之孤用豹皮。得用虎豹者，彼所执以为贽，与庭实不同，故得用虎豹也。
　　宾入门左，揖让如初，升致命，张皮。（张者，释外足，见文也。）
　　[疏]“宾入”至“张皮”。
　　○注“张者”至“文也”。
　　○释曰：案《昏礼记》：“宾致命，释外足，见文，主人受币，士受皮。”注云：“宾致命，主人受币，庭实所用为节。”此亦然，下受皮以授币为节也。
　　公再拜受币。士受皮者自後右客。（自，由也。从东方来，由客後西，居其左受皮也。执皮者既授，亦自前西而出。）
　　[疏]“公再”至“右客”。
　　○注“自由”至“而出”。
　　○释曰：云“执皮者既授，亦自前西而出”者，此约下私觌时，“牵马者自前西向出”相类，故云“亦”也。
　　宾出，当之坐摄之。（象受于宾。）
　　[疏]“宾出”至“摄之”。
　　○注“象受于宾”。
　　○释曰：云“坐摄之”者，向张皮见文，今摄之者，还如入时，执前後足，内文也。
　　公侧授宰币，皮如入，右首而东。（如入，左在前。皮右首者，变于生也。）
　　[疏]“公侧”至“而东”。
　　○注“如入”至“生也”。
　　○释曰：云“公侧授宰币”者，上云“公侧袭”，侧犹独也，此已上侧亦独，无人赞之也。云“如入，左在前”者，皮四张，三人入门时，先者北面在左，西头为上，馀取皮向东者，亦左在前，向东为次第也。云“皮右首者，变于生也”者，《曲礼》云“执禽者左首”，《士相见》贽用雉，左头奉之，下大夫执雁，上大夫执羔，如执雉，皆左首。雉虽死，以不可生服，执之如羔，雁亦从左首，象阳。今此皮则右首，变於生。《昏礼》左首，《昏礼》取象生，与此异也。
　　聘于夫人用璋，享用琮，如初礼。（如公立于中庭以下。）
　　若有言，则以束帛，如享礼。（有言，有所告请，若有所问也。记曰：有故，则束帛加书以将命。《春秋》臧孙辰告籴于齐，公子遂如楚乞师，晋侯使韩穿来言汶阳之田，皆是也。无庭实也。）
　　[疏]“若有”至“享礼”。
　　○注“有言”至“实也”。
　　○释曰：云“有言，有所告请，若有所问也”者，言有所告，即告籴之类是也。请，即乞师之类是也。问，即言汶阳之田之类是也。郑据《传》而言，有此三事，皆是有言。有言，即记云“有故”，一也。云“有言”，即有书致之，故记云，有故则“束帛加书以将命”也。云“《春秋》臧孙辰告籴”者，事在庄公二十八年也。云“公子遂如楚乞师”者，事在僖二十六年也。云“晋侯使韩穿来言汶阳之田”，事在成公八年也。此三者皆见《春秋经》，引之者，证此有言以“束帛加书”之事也。云“无庭实也”者，以经直云“束帛如享礼”，则除束帛之外，更无所有，故知无庭实也。《国语》云：臧孙辰以鬯圭者，是告籴之物。服注云：无庭实也。又哀七年《左传》云：“邾茅夷鸿以乘韦束帛自请救于吴”，求救非法，故有乘韦为庭实也。
　　摈者出请事，宾告事毕。（公事毕。）
</div>
    <div class="pagination">
<a href="仪礼注疏_page51.html">上一页</a><span>...</span><a href="仪礼注疏_page47.html">47</a><a href="仪礼注疏_page48.html">48</a><a href="仪礼注疏_page49.html">49</a><a href="仪礼注疏_page50.html">50</a><a href="仪礼注疏_page51.html">51</a><span class="current-page">52</span><a href="仪礼注疏_page53.html">53</a><a href="仪礼注疏_page54.html">54</a><a href="仪礼注疏_page55.html">55</a><a href="仪礼注疏_page56.html">56</a><a href="仪礼注疏_page57.html">57</a><span>...</span><a href="仪礼注疏_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
