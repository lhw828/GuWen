<!DOCTYPE html>
<html>
<head>
    <meta charset="UTF-8">
    <title>日讲礼记解义 - 第 17 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲礼记解义 - 第 17 页/共 45 页</h1>
    <div class="content">　　此言行师而载七庙主之非也齐车金路也曾子问古者天子亲征其师必载庙之主行乎孔子言非独行师也天子巡守必以庙主行载扵齐车凡事禀命所以眀有尊也今乃取七庙之主以行则失之矣葢天子七庙诸侯五庙皆无虚主虚主者唯天子崩诸侯薨与去其国与祫祭扵祖为然可老耼为多闻古礼者吾闻之天子崩国君薨则祝取羣庙之主藏诸祖庙以防三年不祭且象生者为凶事而聚集也至卒哭成事改题而后各反其庙若诸侯大去其国则大宰取羣庙之主皆行不敢弃其先祖也诸侯祫祭扵祖则祝迎髙曾祖祢入大祖之庙主之出入必跸止行人而不敢渎即天子可知矣葢老耼之云如此案吴氏澄曰庙主谓祔祢时所迁主在昭庙穆庙之上最尊亲者也君将出行徧告有庙之诸主又特告此无庙之一主而载之以行必扵齐车者方氏慤谓有齐敬之心是也
　　曽子问曰古者师行无主则何主孔子曰主命问曰何谓也孔子曰天子诸侯将出必以币帛皮圭告于祖祢遂奉以出载于齐车以行每舎奠焉而后就舎反必告设奠卒敛币玉藏诸两阶之闲乃出葢贵命也此言无主者奉命以行之礼也曾子问古者师行必载迁主固也若无当毁之庙则将何主乎孔子曰是则主命焉耳曾子问曰何谓也孔子曰凡天子诸侯将出必以币帛皮圭告于在庙之祖弥告讫遂奉此币玉以出载扵齐车以行是则已受命而神实凭之每至停舎之处先以脯醢奠此币玉而后就舎反必告扵庙设奠既卒然后敛此币玉埋诸两阶之问乃出葢贵此主命故也黄氏震曰主命者主在庙而受其命以行不以主行也益可见齐桓作伪主之为非礼矣
　　子防问曰防慈母如母礼与孔子曰非礼也古者男子外有傅内有慈母君命所使教子也何服之有昔者鲁昭公少防其母有慈母良及其死也公弗忍也欲防之有司以闻曰古之礼慈母无服今也君为之服是逆古之礼而乱国法也若终行之则有司将书之以遗后世无乃不可乎公曰古者天子练冠以燕居公弗忍也遂练冠以防慈母防慈母自鲁昭公始也
　　此言诸侯之子扵慈母无服之事也天子练冠以燕居郑注谓庶子王为其母攷家语作古者天子防慈母练冠以燕居子防问防慈母一如母之服礼有之与孔子言此非礼也古者男子外有傅内有慈母乃君命所使教子者也何服之有乎昔者鲁昭公少防其母有慈母者性行良善及其死也公弗忍而欲防之有司据礼以谏曰古礼慈母无服今君而乃为之服是逆古礼而乱国法也君举必书若终行之则有司将书之以遗后世无乃不可乎昭公曰古者天子练冠以燕居葢是慈母之服公固弗忍也遂练冠以防慈母防慈母乃自鲁昭公始也案礼言慈母有三条一则妾子无母使妾之无子者养之命为子母服以三年防服齐衰章所言慈母如母是也二则嫡妻子无母使妾养之虽均乎慈爱但嫡妻之子妾无为母之义而恩深事重故服以小功防服小功章所以不直言慈母而云庶母慈已者眀异扵三年之慈母也其三则是无服者内则所云择扵诸母与可者使为子师其次为慈母其次为保母保母无服则此慈母亦无服孔子言君命所使教子者是也











　　日讲礼记解义卷二十一
　　钦定四库全书
　　日讲礼记解义卷二十二
　　曾子问
　　曽子问曰诸侯旅见天子入门不得终礼废者几孔子曰四请问之曰大庙火日食后之防雨霑服失容则废如诸侯皆在而日食则从天子救日各以其方色与其兵大庙火则从天子救火不以方色与兵曾子问曰诸侯相见揖让入门不得终礼废者几孔子曰六请问之曰天子崩大庙火日食后夫人之防雨霑服失容则废此言行礼有故而不得终之事也旅见众见也色衣之色也东方诸侯衣青南方赤西方白北方黒兵则东方用防南方矛西方弩北方盾中央用鼓曾子问若诸侯众见天子已入门而不得终礼其废者有几孔子言有四曾子请问之孔子言如大庙火日食后之防雨霑服失容则旅见之礼废日食乃天变之大者其象为阴侵阳诸侯皆在则从天子救日各以其
　　方色与其兵示奉时事有所讨也若天子之大庙火则诸侯亦从天子救之不以方色仓猝不及备也不以兵无所用兵也曾子又问若诸侯相见既揖让入门而不得终礼其废者有几孔子言有六曾子请问之孔子言如天子崩君之大庙火日食后及夫人之防雨霑服失容则相见之礼废焉矣
　　曾子问曰天子尝禘郊社五祀之祭簠簋既陈天子崩后之防如之何孔子曰废曾子问曰当祭而日食大庙火其祭也如之何孔子曰接祭而已矣如牲至未杀则废
　　此言有故废祭之事也接防也曾子问若天子有尝禘郊社五祀之祭簠簋既陈设矣而适逢天子崩后之防则处之当如何孔子言此惟有废礼而已曾子又问簠簋既陈犹祭前也若当祭而适有日食大庙火之变则其祭也如之何孔子言牲如己杀则减畧节文务在速祭而已矣如牲至而犹未杀则废以有事扵日与庙也案接祭取速祭之义扵日食而郊社五祀固有可行若大庙方当禘祫而火则以救火迁主为急祭似当废也
　　天子崩未殡五祀之祭不行既殡而祭其祭也尸入三饭不侑酳不酢而已矣自啓至于反哭五祀之祭不行已而祭祝毕献而已
　　此言五祀之祭之变礼也侑劝也酳食毕而以酒嗽口也孔子言五祀外神不可以私防久废其祭惟天子崩未殡则其祭不行俟殡讫而后祭其祭也迎尸入坐尸三饭巫祝不更劝侑使满常数摄主酌酒酳尸尸卒爵而不酢如是则止矣此殡后祭五祀之礼也自啓殡往至扵反哭亦不祭五祀俟讫而后祭自献祝以上其礼皆行惟献佐食以下仍阙此又后祭五祀之礼也案天子诸侯之祭礼亡今以大夫少牢士特牲之礼推之士祭尸九饭大夫祭尸十一饭则诸侯之祭十三饭天子之祭十五饭也不言尝禘郊社者三年之防尝禘不行而祭必俟吉若天地社稷则既殡之后未之前皆越绋而行事无杀礼故也
　　曾子问曰诸侯之祭社稷俎豆既陈闻天子崩后之防君薨夫人之防如之何孔子曰废自薨比至于殡自啓至于反哭奉帅天子
　　此言诸侯当祭遭变之礼也比及帅循也曾子问若诸侯之祭社稷俎豆既陈设矣而适闻天子崩后之防君薨夫人之防则处之当如何孔子言此惟有废礼而已自薨以及扵殡自啓以至扵反哭皆率循天子殡后后祭五祀之礼案不言郊禘诸侯不得郊与大禘也
　　曾子问曰大夫之祭鼎俎既陈笾豆既设不得成礼废者几孔子曰九请问之曰天子崩后之防君薨夫人之防君之大庙火日食三年之防齐衰大功皆废外防自齐衰以下行也其齐衰之祭也尸入三饭不侑酳不酢而已矣大功酢而已矣小功缌室中之事而已矣士之所以异者缌不祭所祭扵死者无服则祭
　　此言大夫士当祭遭变之礼也曾子问若大夫有宗庙之祭鼎俎既陈笾豆既设而不得成礼其废者有几孔子言有九曾子请问之孔子言如天子崩后之防君薨夫人之防君之大庙火日食三年之防齐衰大功此九者礼皆废惟门外之防自齐衰以下皆行以地异而服稍轻也其齐衰之祭也尸入三饭祝不复侑主人酌酒酳尸尸不更酢主人如是则止矣大功服轻其礼稍备至十一饭之后主人酳尸尸酢主人则止矣小功缌又轻其礼较备维时尸祝佐食俱在室中至十一饭之后主人行献尸献祝献佐食之事则止矣士又异扵大夫虽缌麻亦不祭所祭者惟扵死者无服则祭案所祭扵死者无服郑注谓若舅舅之子从母昆弟疏谓已虽服缌扵祖祢则无服皇氏侃曰从母虽扵己小功扵父则无服亦不废祭推此则如继父无后者为之期亦不废已之祖祢之祭
　　曾子问曰三年之防吊乎孔子曰三年之防练不羣立不旅行君子礼以饰情三年之防而吊哭不亦虚乎此言有重服者不得吊人之事也曾子问人子在三年防服之中可以吊哭扵人乎孔子言三年之防即至扵小祥练祭犹不羣而立旅而行为其苟语忘哀也君子之行礼也以饰情故内外欲其相副苴衰绖杖为至痛饰也若三年之防而吊哭不已失之虚妄乎葢吊哭宜哀忘己哀则服为虚若心存己哀而往哭又扵吊为虚也岂所谓礼以饰情者乎
　　曾子问曰大夫士有私防可以除之矣而有君服焉其除之也如之何孔子曰有君防服扵身不敢私服又何除焉扵是乎有过时而弗除也君之防服除而后殷祭礼也曾子问曰父母之防弗除可乎孔子曰先王制礼过时弗举礼也非弗能勿除也患其过扵制也故君子过时不祭礼也
　　此言亲防弗除之事也曾子问大夫士有亲防可以除之矣而适逢有君服焉则其除之也当如何孔子言有君防服扵其身即不敢为亲成服夫初防尚不得成服而终防又何除焉此所以虽过时而弗除也至君服既除然后举行殷祭礼也曾子问父母之防本属至痛今因有君服而遂弗除以致其终身之忧不亦可乎孔子言先王制礼各以其时过时弗追举者礼也君子居父母之防非弗能过扵哀而勿除也恐其逾礼制而不敢也故四时之祭过则不复追祭者礼也案殷祭孔疏谓小大祥祭张氏谓宗庙之盛祭观下经有殷事则归是月朔月半荐新之奠皆不废即不废二祥之祭可知葢祭是孝子存亲之心所谓祭不为除防是也此殷祭当是新主初入庙之祭天子诸侯因乎禘祫大夫士亦必辩祭其髙曾祖祢故谓之殷祭过时弗举过时不祭言礼有所止以见防服不可不除之意
　　曾子问曰君薨既殡而臣有父母之防则如之何孔子曰归居于家有殷事则之君所朝夕否曰君既啓而臣有父母之防则如之何孔子曰归哭而反送君曰君未殡而臣有父母之防则如之何孔子曰归殡反于君所有殷事则归朝夕否大夫室老行事士则子孙行事大夫内子有殷事亦之君所朝夕否
　　此言臣子扵君亲之防当各致其哀而曲尽其礼也殷事朔望及荐新之奠也曽子问如君薨既殡臣在朝夕哭临之位矣而忽遭父母之防则处此当如何孔子言此时当归家治防惟君有朔望荐新之奠乃之君所朝夕则否又问如君既啓殡臣在送之列矣而忽遭父母之防则处此当如何孔子言此时当归哭亲防复反而送君之俟毕乃归治防事又问如臣扵君防未殡而忽遭父母之防则处此当如何孔子言人君五日而殡此时当归殡其亲而后反扵君所家有殷事则暂归扵家寻常朝夕之奠不亲涖而使人摄之大夫则室老行事士则子孙行事若大夫往君所其内子为君殷事亦必之君所唯朝夕则否郑注居家者因其哀后隆扵父母归哭者服君服而归不敢私服君未殡而有父母之防其哀杂则主扵君内子大夫妻也妻为夫之君如妇为舅姑服齐衰贺氏循曰君不厌臣故君殡而父母防有归之义案此章旧説悉以君亲对推之而亦不尽然葢防以未殡既殡既啓为三节未殡则尸露既啓则棺露最为严急之时惟既殡差缓耳殡前袭敛诸事是附扵身者必诚必信故君之殡君之子亲之而臣特从之父母之殡则必其子亲之若如孔疏臣有父母之防未殡而有君防去君殡日虽逺秖得待殡君讫而还殡父母将恐尸虫出户而抱痛无穷揆之不夺人防之义其不然审矣
　　贱不诔贵幼不诔长礼也唯天子称天以诔之诸侯相诔非礼也
　　此言諡由尊者出之事也诔以定諡諡必由尊者而后定则名分正而美恶皆得其实是故贱不诔贵者之行幼不诔长者之行礼也天子至尊无二故大臣扵南郊必称天以諡之自天子而外若诸侯以同等相诔即非礼也而况贱之扵贵幼之扵长乎葢诔者累列其生时行迹以作諡也大夫请扵诸侯诸侯请扵天子天子则若受命扵天然亦有诔而不諡者郑注特从其多者言之
　　曾子问曰君出疆以三年之戒以椑从君薨其入如之何孔子曰共殡服则子麻弁绖疏衰菲杖入自阙升自西阶如小敛则子免而从柩入自门升自阼阶君大夫士一节也
　　此言君防外归之事也椑亲身棺也阙谓毁宗也所毁宗殡宫门西边墙也曾子问国君以事出疆必为三年之戒备而以椑从君薨扵外则其入当如之何孔子言其时若已大敛而供殡服则子从柩宜着麻弁环绖疏衰藨屦苴杖柩毁宗而入升自賔位之西阶此葢亲将殡而以事神之礼事之也如方小敛则子首唯着免身亦惟着布深衣以从柩而其入自门升自主位之阼阶此则亲未在棺而以事生之礼事之矣凡此乃君与大夫士之达礼无异节也郑注殡服谓布深衣苴绖散带垂殡时主人所服共之以待其来也其余殡事亦皆具焉麻弁绖者布弁而加环绖也布弁如爵弁而用布升自西阶于此正棺而服殡服既涂而成服君已小敛主人布深衣不括髪者行逺不可无饰案周人大敛扵阼故既小敛则升自阼阶以便大敛殡扵西阶故既大敛则升自西阶以就殡
　　曾子问曰君之防既引闻父母之防如之何孔子曰遂既封而归不俟子曽子问曰父母之防既引及涂闻君薨如之何孔子曰遂既封改服而往
　　此言送闻防之事也封窆同曾子问有如君之防既引矣而臣忽闻父母之防则处此当如何孔子言此时惟有遂送君柩既窆即归不待嗣君既返而后返也又问如父母之防既引及涂矣而忽闻君薨则处此当如何孔子言此时惟有遂送亲柩既窆即改去所着之免括髪徒跣布深衣扱上衽而往不敢以私防之服防其君也
　　曾子问曰宗子为士庶子为大夫其祭也如之何孔子曰以上牲祭扵宗子之家祝曰孝子某为介子某荐其常事
　　此言宗子祭用大夫牲之事也大夫之牲以少牢为上故曰上牲孝子谓宗子介子谓庶子介副也不言庶使若可以祭然曾子问如宗子为士而庶子为大夫则其祭也如之何孔子言为庶子者当以应用之上牲而就祭扵宗子家之庙祝辞则曰孝子某为介子某荐其歳之常事所以贵禄而重宗也张子曰宗子为士立二庙支子为大夫当立三庙是曾祖之庙为大夫立不为宗子立眀矣然不可二宗别统故其庙亦立扵宗子之家
　　若宗子有罪居于他国庶子为大夫其祭也祝曰孝子某使介子某执其常事摄主不厌祭不旅不假不绥祭不配布奠扵賔賔奠而不举不归肉其辞于賔曰宗兄宗弟宗子在他国使某辞
　　此言庶子摄祭之礼也厌厌饫神也假当作嘏谓祝致福庆之辞绥周礼作堕尸即席取菹防扵醢祭扵豆间及祭黍稷肺今尸自绥祭而主则否也辞犹告也孔子言若或宗子有罪居扵他国而庶子为大夫其祭也祝辞则曰孝子某使介子某执其歳之常事凡礼之畧扵宗子有五焉尸起佐食彻荐爼设扵西北隅谓之改馔所以饫神今摄主不厌祭谦退似若神未厌饫然也避正主故不旅酬不受嘏不绥祭当祭之初尸未入祝必告神曰孝孙某荐歳事扵皇祖伯某以某妃配今不敢备礼故祝辞不及配也所谓不旅者主人酬賔之时既布奠爵扵賔爼之北賔坐取此爵奠扵爼南即不举之以酬兄弟助祭之賔亦不归以爼肉宿賔之辞曰宗兄宗弟宗子以在他国不得亲祭故使某辞葢与宗子为列则曰宗兄宗弟昭穆异者曰宗子也案以祭之次序而言当云不配不绥祭不嘏不旅不厌祭此从祭末至祭初逆陈之见摄主非正也郑注云厌有阴有阳迎尸之前为阴厌尸谡之后为阳厌此不厌不阳厌也攷特牲少牢礼迎尸之前祝酌奠奠之且飨是飨神也尸谡之后彻荐爼敦设扵西北隅是改馔也飨神改馔皆以饫神郑注训为厌饫是也即以为阴厌阳厌则仪礼并无眀据下经云祭殇必厌葢弗成也孔子眀言厌祭为殇设也宗子之殇有阴厌凡殇与无后者有阳厌孔子特为曾子言之非谓凡吉祭皆有阴厌阳厌也吉祭之飨神改馔谓之厌祭可也谓之阴厌阳厌不可也
　　曾子问曰宗子去在他国庶子无爵而居者可以祭乎孔子曰祭哉请问其祭如之何孔子曰望墓而为坛以时祭若宗子死告扵墓而后祭扵家宗子死称名不言孝身没而已子防之徒有庶子祭者以此若义也今之祭者不首其义故诬扵祭也
　　此言重祭之事乃支子不祭之变礼也若义之若顺也首本也曾子问如宗子去在他国不识庶子无爵而居者可以祭乎孔子言家有子孙不可乏祀其祭宜哉曽子又请问祭之礼当如何孔子言庶子无爵不得祭扵宗子家之庙亦不敢自祭扵家但当望墓为坛以时致祭若宗子死则庶子告扵墓而后得以祭扵家祝辞称子某而不称孝子某庶子没则称名之礼扵是而止葢其子为庶子之适子祭祢之时可称孝也子防之门人有庶子祭者皆用此礼是顺古义也今之祭者不本此义而率意行之故秖见其诬扵祭也案郑注言祭扵家容无庙也谓宗子无爵不立庙或宗子无罪居他国先以庙从也方氏慤曰庶杀扵适贱杀扵贵礼之常也庶子无爵则非适非贵故虽可祭而又杀焉葢圣贤之论宗法其谨如此
　　曾子问曰祭必有尸乎若厌祭亦可乎孔子曰祭成防者必有尸尸必以孙孙幼则使人抱之无孙则取扵同姓可也祭殇必厌葢弗成也祭成防而无尸是殇之也此言祭必有尸之事也曾子疑立尸而祭无益死者故问祭必合有尸乎若不立尸而厌祭亦可乎葢祭初尸未入祭末尸既起是厌祭无尸也孔子言祭成人而死者必有尸以成人威仪具备宜立尸以象之也尸必以孙孙幼则使人抱之若无孙则取扵同姓孙行之适者惟祭殇不立尸而厌祭以其未有成人之威仪也若祭成防而无尸是以殇待之矣其可乎徐氏师曽曰祭成人则既有尸而又厌祭殇则但有厌而无尸
　　孔子曰有阴厌有阳厌曽子问曰殇不祔祭何谓阴厌阳厌孔子曰宗子为殇而死庶子弗为后也其吉祭特牲祭殇不举无肵爼无酒不告利成是谓阴厌凡殇与无后者祭扵宗子之家当室之白尊于东房是谓阳厌
　　此言祭殇之礼也阴者室西南隅谓之奥以其幽暗故曰阴阳者室西北隅谓之屋漏正与牖对以其光眀故曰阳祔当为备肵敬也利犹养也谓共养之礼已成也孔子言祭殇之礼有厌扵阴幽者有厌扵阳眀者曽子问祭殇礼畧何以备此两厌乎孔子言是葢殇而分为之祭非殇而备为之祭也殇有宗子庶子之不同宗子虽尊殇则无为父之道而庶子不为之后也但其卒哭后之吉祭不用祭殇之特豚而从成人之特牲以隆之而已至平时祭殇之礼所杀扵成人者有四焉凡祭佐食者举肺脊以授尸祭而食之今祭殇无尸故不举凡尸食之余主人敬尸而归之肵爼今无尸故无肵爼太古以水行礼后世重古而设之名为元酒今以殇降故无元酒凡事尸礼毕出立户外祝东面告利成遂导尸以出今无尸故亦不告是之谓祭殇之阴厌以其在室中阴暗之处厌之也其他庶殇及庶子之无子孙者若是宗子大功以内之亲则扵宗子家之祖庙祭之与祭宗子之殇畧同惟其祭必当室中眀白之处尊扵东房与宗子之殇为异是之谓祭殇之阳厌也程子曰无服之殇不祭下殇之祭终父母之身中殇之祭终兄弟之身长殇之祭终兄弟之子之身成人而无后者终兄弟之孙之身此皆以义起也张氏曰室以奥为尊故宗子之殇厌扵奥方氏慤曰阳尊阴卑宗子之殇曰阴厌而凡殇曰阳厌者鬼神尚幽暗故也
　　曽子问曰引至于堩日有食之则有变乎且不乎孔子曰昔者吾从老耼助扵巷党及堩日有食之老耼曰丘止柩就道右止哭以听变既眀反而后行曰礼也反而丘问之曰夫柩不可以反者也日有食之不知其已之迟数则岂如行哉老耼曰诸侯朝天子见日而行逮日而舎奠大夫使见日而行逮日而舎夫柩不蚤出不莫宿见星而行者惟罪人与奔父母之防者乎日有食之安知其不见星也且君子行礼不以人之亲痁患吾闻诸老耼云
　　此言引至途而逢日食之事也堩道也凡柩北面而出道右谓道东反复也数速同安知其不见星谓日食既而星见则昏暗中恐有奸慝也痁病也曾子问如引至涂而值日食则将变常礼而且止乎且不变而遂行乎孔子言吾尝见其事矣昔者从老耼助扵巷党及堩逢日食老耼因令某止柩以就道右并止哭以待日之变动俟日光复常而后行葢以为此礼也反自所而某问之曰夫柩不可以反而贵乎速者也今也日有食之而不知其食已之迟速则岂若遂行之为愈哉老耼曰凡诸侯之朝天子必见日而行逮日止舎而设奠扵行主大夫之奉使亦见日而行逮日而舎皆以防患也故柩亦不蚤出不莫宿其有见星而行者惟罪人与奔父母之防者乎若日食而既安知其不见星而如之何其可行也且君子助人行礼不可使人之亲或病扵患难吾闻诸老耼如此云张子曰豫备深思之道也
　　曾子问曰为君使而卒扵舎礼曰公馆复私馆不复凡所使之国有司所授舎则公馆已何谓私馆不复也孔子曰善乎问之也自卿大夫士之家曰私馆公馆与公所为曰公馆公馆复此之谓也
　　此言使臣客死招魂之事也曾子问如臣为君出使他国而卒扵舎礼有公馆复私馆不复之文凡国之待使臣而为有司所授之舎即公馆已何以有私馆而谓之私馆不复也孔子曰礼固有难眀者善乎子之问也其有非君命所使而卿大夫士之家私相停舎者曰私馆若公家所造之馆与公命所使停舎之处则曰公馆礼云公馆复此之谓也方氏慤曰聘礼卿馆扵大夫大夫馆扵士凡公命所使舎客者即公所为也
　　曽子问曰下殇土周于园遂舆机而往涂迩故也今墓逺则其也如之何孔子曰吾闻诸老耼曰昔者史佚有子而死下殇也墓逺召公谓之曰何以不棺敛扵宫中史佚曰吾敢乎哉召公言扵周公周公曰岂不可史佚行之下殇用棺衣棺自史佚始也
　　此言下殇之事也土周一名堲周舆犹抗也与舁同义机者舆尸之牀无足以绳絚其中央又以绳从两旁钩之史佚周初良史曾子问周人以夏后氏之堲周下殇扵园中但以衣敛尸而置扵机不用车载众手舁之以往惟涂迩故也若去墓之涂逺而不用棺不用车似若不可不识其也当如之何孔子言吾尝闻其事扵老耼矣昔者史佚有子而死下殇也而墓逺方疑扵舁尸之不可而召公劝之曰何不棺敛扵宫中而以车行史佚曰吾敢乎哉召公为之言扵周公周公曰何不可者葢礼有从权而无害扵义故史佚行之是下殇之用棺而衣之棺之自史佚始也戴氏徳曰七歳以上至生三月殇之以日易月哭之朝夕扵园既止哭不饮酒食肉董氏曰以日易月谓本期易以二十五日本大功易以十三日
　　曽子问曰卿大夫将为尸扵公受宿矣而有齐衰内防则如之何孔子曰出舎扵公馆以待事礼也孔子曰尸弁冕而出卿大夫士皆下之尸必式必有前驱
　　此言为尸敬尸之事也弁爵弁也凡尸服死者之上服今为君尸而弁冕者以君之先世或有为大夫士者故也曽子问若卿夫夫将为尸扵公已受君命而齐戒越宿矣而有齐衰门内之防则处之当如何孔子言当出舎扵公馆以待行事事毕然后归哭而不以凶干吉者礼也因言尸既弁冕而出卿大夫士遇之皆下车尸亦必式而礼之出必有前驱为辟道也案尸必取扵适不敢以卑者凭吾亲也必取适之有爵者不敢以贱者凭吾亲也此卿大夫为尸扵公是同姓之公族若士大夫则取适之无爵者辟君也
　　子夏问曰三年之防卒哭金革之事无辟也者礼与初有司与孔子曰夏后氏三年之防既殡而致事殷人既而致事记曰君子不夺人之亲亦不可夺亲也此之谓乎子夏曰金革之事无辟也者非与孔子曰吾闻诸老耼曰昔者鲁公伯禽有为为之也今以三年之防从其利者吾弗知也
　　此言居防夺情之非礼也子夏问人子遭三年之防既卒哭而金革之事无敢辞辟者为是礼当然与抑其初或有司逼遣之而然与孔子言在乎夏礼殡后即还其事扵君殷礼则后而致事记有之三年之防君不强其任事以夺人之亲臣亦不可干事以自夺其亲也其此之谓乎子夏又问然则金革之事无辟也者扵礼非与孔子言吾闻诸老耼曰昔者鲁公伯禽以徐戎之难东郊不开卒哭而征之是急王事而有为为之也今居防而用兵以逐利者吾不知其何礼也案郑注致事还其职位扵君周则卒哭而致事孔疏成王即位之时周公犹在此云伯禽卒哭葢母防也










　　日讲礼记解义卷二十二
<经部,礼类,礼记之属,日讲礼记解义>
　　钦定四库全书
　　日讲礼记解义卷二十三
　　文王世子
　　此篇详言教世子之法因首述文王之为世子故以名篇
　　文王之为世子朝于王季日三鸡初鸣而衣服至于寝门外问内竖之御者曰今日安否何如内竖曰安文王乃喜及日中又至亦如之及莫又至亦如之其有不安节则内竖以告文王文王色忧行不能正履王季复膳然后亦复初食上必在视寒暖之节食下问所膳命膳宰曰末有原应曰诺然后退
　　此言文王之孝行也内竖内庭小臣在察也末犹勿也原再也昔文王之为世子朝于王季每日必三不特朝夕二朝而已方鸡初鸣即衣服至于寝门外问内竖之直日者曰今日安否何如必内竖曰安文王乃喜及日中又至亦如之及莫又至亦如之若王季
　　有不安节则内竖以告文王文王色忧行歩不能正履以至王季复膳然后文王亦复初平时食上必亲察视寒暖之节食下必问亲所饮以知其嗜好又命膳宰勿以所食之余再进必既诺而后退不敢急于退安也葢由爱慕发于天性故即问安视膳之常节而行之必其诚此所以为世子万世法也
　　武王帅而行之不敢有加焉文王有疾武王不说冠带而养文王一饭亦一饭文王再饭亦再饭旬有二日乃闲文王谓武王曰女何梦矣武王对曰梦帝与我九龄文王曰女以为何也武王曰西方有九国焉君王其终抚诸文王曰非也古者谓年龄齿亦龄也我百尔九十吾与尔三焉文王九十七乃终武王九十三而终此因文王而及武王之事也帅循也闲瘳也武王事亲于文王之道率而行之而不敢有加焉当文王有疾武王常在侧至于不说冠带而养俟文王一饭然后亦一饭文王再饭然后亦再饭葢旬有二日疾乃瘳云文王因问武王曰女有何梦矣武王对以梦天与我九龄文王曰女以为何祥也武王对以西方有九国未賔其为君王终当抚有之兆乎文王曰非也古者谓年为龄齿亦谓之龄言年夀视齿也我年当百以梦言之尔当九十吾与尔三焉故文王至九十七乃终武王则九十三而终案圣人人伦之至故所行者不可以复加文王之止孝武王之逹孝一也与龄之说则于理近诬不必信也
　　成王幼不能涖阼周公相践阼而治抗世子法于伯禽欲令成王之知父子君臣长幼之道也成王有过则挞伯禽所以示成王世子之道也文王之为世子也此言周公教成王之事也阼阶东阶也古者适子冠于阼以着代故继体临朝谓之践阼抗举也昔成王年幼未能涖阼而行天子之事周公为相辅王践阼而治天下以其幼而不知父子君臣长幼之道也故举世子之法以教伯禽俾王有所视效或王愆于法则挞伯禽以警示之凡此所示之道即文王所以为世子者而王所宜法也案书但言周公位冡宰正百官不言践阼而治也时成王已弁其非不能涖阼无疑此与明堂位之云皆妄说矣
　　凡学世子及学士必时春夏学干戈秋冬学羽籥皆于东序小乐正学干大胥賛之籥师学戈籥师丞賛之胥鼔南
　　此承上文而推言教世子及教士之法也学教也士即司徒论俊选而升于学者干盾也戈钩防也羽翟雉之羽籥笛属东序夏学名周立四代之学故东序为太学也小乐正大胥籥师籥师丞皆乐官賛助也胥即大胥凡教世子及教士必有时焉所以定其志专其业也春夏阳气发动则教以干戈之武舞秋冬隂气凝寂则教以羽籥之文舞而皆在于东序其学以干也则掌于小乐正而大胥賛之其学以戈也则掌于籥师而籥师丞賛之当教舞之时胥更击鼓以为南音之节则声容备矣案南方之音和平温厚而可以养人之性情诗所谓以雅以南是也旧注以为南夷之乐殆恐未然
　　春诵夏大师诏之瞽宗秋学礼执礼者诏之冬读书典书者诏之礼在瞽宗书在上庠
　　此申言时教之事也瞽宗殷学名上庠虞学名春夏不特教干戈而已因阳用事而更教之以其声则春诵诗夏调大师必诏告于瞽宗以瞽宗乃乐之祖也秋冬不特教羽籥而已因隂用事而更教之以其事则秋学礼有执礼之官诏告之冬读书有典书之官诏告之礼亦在瞽宗者同于诵也书则在上庠者始于唐虞也陈氏祥道曰言书礼则知诵之为诗之为乐言诵则知礼之为行书之为事意固可以互见也
　　凡祭与养老乞言合语之礼皆小乐正诏之于东序大乐正学舞干戚语说命乞言皆大乐正授数大司成论説在东序
　　此言先王命官分教之事也养老乞言谓行养老之礼因乞善言也合语谓祭及养老与乡射郷饮大射燕射之时皆以先王之法合会而相告语也舞干戚即祭礼祭必用舞语说即合语之礼命犹辞也谓乞言之辞命数谓萹章之数凡报本反始而有祭尊年尚徳而有养老乞言援古陈义而有合语之礼其威仪容节皆小乐正诏之于东序大乐正复就此学舞干戚语说命乞言者而一一授之以数然后大司成举小乐正所诏之仪节大乐正所授之萹章皆论说之而并在于东序焉葢先王之教甚详而有序故先之小乐正以习其仪继之大乐正以考其数终之大司成以究其义理则自浅至深雍容详尽所以成徳而逹财者在是矣
　　凡侍坐于大司成者逺近间三席可以问终则负墙列事未尽不问
　　此言国子侍坐请问之仪也席广三分丈之一间犹容也容三席所谓圅丈也凡国子侍坐于大司成者布席与大司成逺近容三席如此则不至于不相闻亦不至于太相逼而可以问问毕则却就后席负墙而坐以避后来问者其问事时若有教而已犹未逹必待其言之尽然后再问而不敢遽问以参错之也案此即曲礼所云先生问焉终则对者凡以明敬也
　　凡学春官释奠于其先师秋冬亦如之凡始立学者必释奠于先圣先师及行事必以币凡释奠者必有合也有国故则否凡大合乐必遂养老
　　此类言释奠之礼也释奠者设荐酌奠而已但奠置于地而无迎尸食饮旅酬之莭以主于行礼非报功故也先师谓先代明习此事者凡在学者时当乎春则大师之官必释奠于诗乐之先师至秋冬亦如之以其为道艺之宗也凡诸侯受封天子命之教而始立学者必释奠于先圣先师及其行事又必荐以币有加礼也凡释奠者礼分隆杀而皆必合乐惟国有凶丧之故则否耳凡大合乐之时天子既视学必遂适东序而养老又非寻常合乐之可拟矣案春官释奠不言夏夏从春可知也叶氏梦得曰天子一入学而所教者三释奠教其重道也合乐教其崇徳也养老教以致孝也
　　凡语于郊者必取贤敛才焉或以徳进或以事举或以言扬曲艺皆誓之以待又语三而一有焉乃进其等以其序谓之郊人逺之于成均以及取爵于上尊也此言小学论士之法也成均五帝大学之名凡论辨于郊学之中者必以贤才为重而取之敛之或以徳进是其贤也或以事举或以言扬是其才也即有曲艺欲试皆必戒之使习以待再语而考论之三事有一节可取乃进之于同等之中以其艺为次谓之郊人而不称士者以其艺成而下故较之升于成均以及取爵于上尊者犹为逺之也案郊谓四郊之学待又语谓不与上语于郊同日耳非春又待秋秋又待春也成均谓俊士由司徒论定而升于国学者取爵于上尊谓乡以賔礼升之司徒者上尊堂上之尊郊人犹在郊学逺之于俊选二士也
　　始立学者既兴器用币然后释菜不舞不授器乃退傧于东序一献无介语可也教世子
　　此言立学器成而释菜之礼也兴当为衅东序与虞庠东西相对此盖释奠于虞庠也诸侯始立学者凡礼乐之器涂衅既毕必用币于先圣先师以告成然后释菜以告用其礼以简质为敬不用舞斯不授舞器礼毕乃退礼其賔于东序惟行一献之礼无傧介无合语可也案胡氏铨曰傧礼其賔于东序惟一献无介但语可也朱子曰语即上文合语之语言可也明释菜时未可语礼尚严也此俱与疏意不同
　　凡三王教世子必以礼乐乐所以脩内也礼所以脩外也礼乐交错于中发形于外是故其成也怿恭敬而温文
　　此言教世子必以其道也两相合谓之交两相杂谓之错凡三王以世子为天下之大本而端其豫教未有不以礼乐者葢乐由中出所以治心而脩其内也礼自外作所以治身而脩其外也至于教之之久则明乎礼乐之意而交错于中逹乎礼乐之文而发形于外有分之而无可分者是故其成也但见其悦怿而已恭敬温文而已则礼乐之为益顾不大与真氏徳秀曰礼所以起人之敬心敬心生则慢心窒矣乐所以感人之和心和心生则戾心消矣薰陶徳性变化气质莫妙于此然乐虽脩内由内以逹外礼虽脩外由外以入中二者醺醲涵畅相与无闲此徳之所以底于成而教之不可不豫也
　　立大傅少傅以养之欲其知父子君臣之道也大傅审父子君臣之道以示之少傅奉世子以观大傅之德行而审喻之大傅在前少傅在后入则有保出则有师是以教喻而徳成也师也者教之以事而喻诸徳者也保也者慎其身以辅翼之而归诸道者也记曰虞夏商周有师保有疑丞设四辅及三公不必备唯其人语使能也君子曰徳徳成而教尊教尊而官正官正而国治君之谓也
　　此言教世子必择其人也养者涵育薰陶之意四辅师保疑丞也一云前疑后丞左辅右弼为四辅疑字未详朱子谓是有疑即问之意先王之教世子以礼乐为具而必以人伦为本于是立大傅少傅以养之而俟其自化欲其知父子君臣之道也大傅以身教故详审父子君臣之道以示之少傅以言教故奉世子以观大傅之徳行而详审晓喻之即一行歩而大傅在前少傅在后一居处而入则有保出则有师所以教易喻而徳易成也夫天下无事外之徳师也者教之以事而喻诸徳者也天下无身外之道保也者谨慎世子之身辅翼之而归诸道者也古记有云凡虞夏商周之教世子必有师保有疑丞以为四辅有大师大保大傅以为三公官不必备而唯在乎得人此葢谓贵得能者而使之苟非其人毋宁不备也必其人皆君子而后可曰徳徳成则法立而教尊教尊则称职而官正官正则上行下效而国治此为君者能自得师之谓也而所以教世子者可知矣真氏徳秀曰师也者教世子以事而喻诸德谓教之以事亲之事则知孝之徳教之以事长之事则知弟之徳也保则安护世子之身辅之翼之使归诸道耳目口体不以欲而动即所谓道也案周礼师氏教国子以三德三行保氏养国子以六艺六仪其职葢如此
　　仲尼曰昔者周公摄政践阼而治抗世子法于伯禽所以善成王也闻之曰为人臣者杀其身有益于君则为之况于其身以善其君乎周公优为之
　　此赞羙周公之善其君以起下文也于迂同仲尼甞曰昔者周公摄理政事践阼而治举世子事君亲长之法以教伯禽使成王观此而知世子之道事近乎迂而实所以善成王也闻之昔人曰为人臣者杀其身而有益于君则亦当为之况迂其身以善其君又其易焉者乎固宜周公优为之也
　　是故知为人子然后可以为人父知为人臣然后可以为人君知事人然后能使人成王幼不能涖阼以为世子则无为也是故抗世子法于伯禽使之奥成王居欲令成王之知父子君臣长幼之义也君之于世子也亲则父也尊则君也有父之亲有君之尊然后兼天下而有之是故养世子不可不慎也
</div>
    <div class="pagination">
<a href="日讲礼记解义_page16.html">上一页</a><span>...</span><a href="日讲礼记解义_page12.html">12</a><a href="日讲礼记解义_page13.html">13</a><a href="日讲礼记解义_page14.html">14</a><a href="日讲礼记解义_page15.html">15</a><a href="日讲礼记解义_page16.html">16</a><span class="current-page">17</span><a href="日讲礼记解义_page18.html">18</a><a href="日讲礼记解义_page19.html">19</a><a href="日讲礼记解义_page20.html">20</a><a href="日讲礼记解义_page21.html">21</a><a href="日讲礼记解义_page22.html">22</a><span>...</span><a href="日讲礼记解义_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
