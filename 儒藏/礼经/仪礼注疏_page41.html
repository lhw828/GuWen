<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 41 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 41 页/共 117 页</h1>
    <div class="content">　　主人降自西阶，阼阶下北面拜送爵。宰胥荐脯醢，由左房。庶子设折俎，升自西阶。（自，由也。左房，东房也。人君左右房。《乡射》记曰：“主人俎，脊、胁、臂、肺也。”）
　　[疏]注“人君左右房”。
　　○释曰：以人君左右房，故云“左房”，对大夫士东房而已，故云“东房”。不言左，以无右所对故也。
　　公祭，如宾礼，庶子赞授肺。不拜酒，立卒爵，坐奠爵，拜，执爵兴。（凡异者，君尊，变於宾。）
　　[疏]注“凡异”至“於宾”。
　　○释曰：言“异”者，使庶子授肺，不拜酒，立卒爵之等，皆异於宾也。
　　主人答拜。乐阕。升受爵，降奠于篚。
　　更爵洗，升酌散以降，酢于阼阶下，北面坐奠爵，再拜稽首。公答拜。（更，易也。易爵，不敢袭至尊。古文更为受。）
　　[疏]“更爵”至“答拜”。
　　○注“更易”至“为受”。
　　○释曰：自此尽“于篚”，论主人受公酢之事。
　　主人坐祭，遂卒爵，兴，坐奠爵，再拜稽首。公答拜。主人奠爵于篚。
　　主人盥洗，升媵觚于宾，酌散，西阶上坐奠爵，拜。宾西阶上北面答拜。（媵，送也。散，方壶之酒也。古文媵皆作腾。）
　　[疏]“主人”至“答拜”。
　　○注“媵送”至“作腾”。
　　○释曰：自此尽“南面立”，论主人受宾爵之事。
　　主人坐祭，遂饮。宾辞。卒爵兴，坐奠爵，拜，执爵兴。宾答拜。（辞者，辞其代君行酒不立饮也，比於正主酬也。）
　　[疏]注“辞者”至“酬也”。
　　○释曰：上文公饮立卒爵，此则坐饮，故以公决之。云“比於正主酬也”者，谓於《乡饮酒》、《乡射》下正主酬宾之节也。
　　主人降洗，宾降。主人辞降，宾辞洗。卒洗。宾揖升，不拜洗。（不拜洗，酬而礼杀也。）
　　主人酌膳。宾西阶上拜，受爵于筵前，反位。主人拜送爵。宾升席，坐祭酒，遂奠于荐东。（遂者，因坐而奠之，不北面也。奠之者，酬不举也。）
　　[疏]“主人”至“荐东”。
　　○注“遂者”至“举也”。
　　○释曰：云“不北面也”者，此决《乡饮酒》、《乡射》“宾北面坐奠觯于荐东”，注皆云：“酬酒不举。”引《曲礼》：“君子不尽人之欢，不竭人之忠，以全交也。”
　　主人降，复位。宾降筵西，东南面立。（宾不立於序内，位弥尊。）
　　[疏]注“宾不”至“弥尊”。
　　○释曰：案《乡饮酒》注云：“位弥尊，礼弥卑。”引《杂记》“一张一弛”，此对酬时立于西序之时，不降于下，礼稍卑，位稍尊。此在席西，东面，位弥尊，礼弥卑也。
　　小臣自阼阶下请媵爵者，公命长。（命之使选於长幼之中也。卿则尊，士则卑。）
　　[疏]“小臣”至“命长”。
　　○注“命之”至“则卑”。
　　○释曰：自此尽“反位”，论将为宾举旅，使二大夫媵爵之事。云“命之使选於长幼之中”，知不取卿大夫之年长者，以其下作大夫不取年长，又知不取臣中位长者，以其不取卿，故郑云“卿则尊，士则卑”，故不取之，而取下大夫尊卑处中者。
　　小臣作下大夫二人媵爵。（作，使。）媵爵者阼阶下皆北面再拜稽首。公答拜。（再拜稽首，拜君命。）媵爵者立于洗南，西面北上，序进，盥洗角觯，升自西阶，序进，酌散，交于楹北，降，阼阶下，皆奠觯，再拜稽首，执觯兴。公答拜。（序，次第也，犹代也。先者既酌，右还而反，与後酌者交於西楹北，相左，俟於西阶上，乃降，往来以右为上。古文曰：降造阼阶下。）媵爵者皆坐祭，遂卒觯，兴，坐奠觯，再拜稽首，执觯兴。公答再拜。媵爵者执觯待于洗南。（待，待君命。）小臣请致者。（请君使一人与？二人与？不必君命。）
　　若命皆致，则序进，奠觯于篚，阼阶下皆北面再拜稽首。公答拜。媵爵者洗象觯，升实之，序进，坐奠于荐南，北上，降，阼阶下，皆再拜稽首送觯公答拜。（既酌而代进，往来由尊北，交於东楹北，亦相左，奠於荐南，不敢必君举。）
　　[疏]注“既酌”至“君举”。
　　○释曰：言“亦”者，亦前酬酌自饮时，相左於西楹之北时，後者南相东向，先者北相西向，向西阶右旋，北面待後至降也。今此二人，先者於尊西东面酌讫，於东楹之北，东向，向公前奠之，右旋于东楹之北，北畔西过。後者亦於樽西东面酌讫，於东楹之北南过，东向，於公前奠之，是亦交於楹北，相左也。云“奠於荐南”，不敢必君举者，凡举者於右，不举者於左，今奠於荐左，是不举之处，故云“不敢必君举”也。
　　媵爵者皆退反位。（反门右北面位。）
　　[疏]注“反门右北面位”。
　　○释曰：但大夫初与卿在门右北面，得揖，少进，中庭北面，今当反庭中位而立。云“门右北面位”者，大夫虽得揖少进，仍是门右北面位，少进而已，故郑还以“门右北面”言之。
　　公坐取大夫所媵觯，兴以酬宾。宾降，西阶下再拜稽首。小臣正辞，宾升成拜。（公起酬宾於西阶，降尊以就卑也。正，长也。小臣长辞，变於《燕》。升成拜，复再拜稽首，先时君辞之，於礼若未成然。）
　　[疏]“公坐”至“成拜”。
　　○注“公起”至“成然”。
　　○释曰：自此尽“复位”，论为宾举旅下及大夫之事。云“小臣长辞，变於《燕》”者，《燕礼》直使小臣辞，亦是《燕》主欢，此《射礼》辨尊卑，故使小臣长辞，异於饮酒礼，故云变於《燕》也。
　　公坐奠觯，答拜，执觯兴。公卒觯，宾下拜，小臣正辞。宾升，再拜稽首。（不言成拜者，为拜故下，实未拜也。下不辄拜，礼杀也。下亦降也。发端，言降拜，因上事，言下拜。）
　　[疏]“公坐”至“稽首”。
　　○注“不言”至“下拜”。
　　○释曰：自此已下皆云“公答拜”，不言“再拜”，《燕礼》皆言“公答再拜”，不同者，《燕》主欢，不用尊卑，故公拜皆再拜。此《射礼》主辨尊卑，故直云“答拜”，答一拜。此一拜者，正礼也，故《周礼大祝》辨九拜：一曰稽首，首至地，臣拜君法。二曰顿首，顿首平敌相拜法。三曰空首，君答臣下拜，复不为再拜，即七曰奇拜是也。云“下亦降也”者，此非训下为降，故云“发端言降拜，因上事言下拜”，直因降有上文，即云下也。经云“公卒觯，宾下拜”者，公尊不拜，既爵，宾降拜，若为君拜既爵也。
　　公坐奠觯，答拜，执觯兴。宾进，受虚觯，降，奠于篚，易觯，兴洗。（宾进以臣道，就君受虚爵，君不亲酌。凡爵不相袭者，於尊者言更，自敌以下言易。更，作新；易，有故之辞也。不言公酬宾於西阶上及公反位者，尊君，空其文也。）公有命，则不易不洗。反升酌膳，下拜。小臣正辞。宾升，再拜稽首。公答拜。（不易，君义也。不洗，臣礼也。）宾告于摈者，请旅诸臣。摈者告于公，公许。（旅，序也。宾欲以次序劝诸臣酒。）宾以旅大夫于西阶上。摈者作大夫长升受旅。（作，使也，使之以长幼之次，先孤卿，後大夫。）
　　宾大夫之右坐奠觯，拜，执觯兴。大夫答拜。（宾在右，相饮之位。）
　　[疏]注“宾在右相饮之位”。
　　○释曰：宾位在左，而在大夫之右者，是相饮之位，非宾主之位也。
　　宾坐祭，立卒觯，不拜。（酬而礼杀。）
　　若膳觯也，则降，更觯，洗，升实散。大夫拜受。宾拜送，遂就席。（言更觯，尊卿，尊卿则宾礼杀。）
　　[疏]注“言更”至“礼杀”。
　　○释曰：上注云“不相袭”者，於尊言“更”，自敌以下言“易”。此宾於卿是自敌以下，当言易，今言更者，尊卿，尊则卑宾，礼杀也。
　　大夫辩受酬，如受宾酬之礼，不祭酒。卒受者以虚觯降，奠于篚，复位。（卒犹已也。今文辩作遍。）
　　[疏]“大夫”至“复位”。
　　○释曰：言“复位”者，亦如上复门右北面位，即中庭北面位也。
　　主人洗觚，升实散，献卿于西阶上。（酬宾而後献卿，饮酒礼成於酬。）
　　[疏]“主人”至“阶上”。
　　○注“酬宾”至“於酬”。
　　○释曰：自此尽“无加席”，论献公卿之事。
　　司宫兼卷重席，设于宾左，东上。（言兼卷，则每卿异席。重席，蒲筵缁布纯。席卿言东上，统於君，席自房来。）
　　[疏]“司宫”至“东上”。
　　○注“言兼”至“房来”。
　　○释曰：上文设席之下，注谓“唯宾及公席布之也，其馀树之於位後耳”者，以至献卿乃布之。若然，此云“兼卷”者，不谓始卷之，直是铺设之时，兼卷而设之也。
　　卿升，拜受觚。主人拜送觚。卿辞重席，司宫彻之。（彻犹去也。重席虽非加，犹为其重累，辞之，辟君。）
　　乃荐脯醢。卿升席，庶子设折俎。（卿折俎未闻，盖用脊、胁、、折、肺。卿有俎者，射礼尊。）
　　[疏]“乃荐”至“折俎”。
　　○注“卿折”至“礼尊”。
　　○释曰：云“卿折俎未闻”者，以《燕礼》卿无俎，故云未闻。又云“盖用脊、胁、、折、肺”者，案《乡射》记云“宾俎，脊、胁、肩、肺，主人俎，脊、胁、臂、肺”，又“获者之俎，折脊、胁、肺、”，彼注云：“，若膊胳觳之折，以大夫之馀体。”以此言之，则此宾俎亦用脊、胁、肩、肺，君俎亦脊、胁、臂、肺，前体有肩、臂、，後体有专、胳、觳，尊卑以次用之，故卿宜用。若有公，公用，卿宜用专也。云“卿有俎者”，《射礼》尊者，对《燕礼》不辨尊卑，故公卿等皆无俎也。
　　卿坐，左执爵，右祭脯醢，奠爵于荐右，兴取肺，坐绝祭，不哜肺，兴，加于俎，坐扌兑手，取爵，遂祭酒，执爵兴，降席，西阶上北面坐卒爵，兴，坐奠爵，拜，执爵兴。（陈酒肴，君之惠也。不哜啐，事在射，臣之意。）
　　[疏]注“陈酒”至“之意”。
　　○释曰：案《燕礼》不在射亦不啐者，彼为臣有功，君与之燕，恩及於卿，故卿不敢啐也。卿有无俎者，自然不哜也。
　　主人答拜，受爵，卿降，复位。（复西面位，不酢，辟君。）辩献卿。主人以虚爵降，奠于篚。摈者升卿，卿皆升，就席。若有诸公，则先卿献之，如献卿之礼，席于阼阶西，北面，东上，无加席。（公，孤也。席之北面，为大尊，屈之也。亦因阼阶上近君，近君则亲宠苟敬私昵之坐。）
　　小臣又请媵爵者，二大夫媵爵如初。请致者。若命长致，则媵爵者奠觯于篚。（命长致者，使长者一人致也。公或时未能举，自优暇。）
　　[疏]“小臣”至“于篚”。
　　○注“命长”至“优暇”。
　　○释曰：自此尽“奠于篚”，论举旅之事。
　　一人待于洗南。（不致者。）长致者阼阶下再拜稽首，公答拜。（再拜稽首，拜君命。）洗象觯，升实之，坐奠于荐南，降，与立于洗南者二人皆再拜稽首送觯。公答拜。（奠於荐南，先媵者上觯之处也。二人皆拜如初，共劝君饮之。）
　　公又行一爵，若宾若长，唯公所赐。（一爵，先媵者之下觯也。若宾若长，礼杀也。长，孤卿之尊者也。於是言赐，《射礼》明尊卑。）
　　[疏]注“於是言”至“尊卑”。
　　○释曰：案《燕礼》为卿举旅，言“若宾若长，唯公所酬”，《燕礼》主於饮酒，此言所赐，是以决之也。
　　以旅于西阶上，如初。（赐宾则以酬长，赐长则以酬宾，大夫长升受旅以辩。）大夫卒受者以虚觯降，奠于篚。
　　主人洗觚，升，献大夫于西阶上。大夫升，拜受觚。主人拜送觚。大夫坐祭，立卒爵，不拜既爵。主人受爵。大夫降复位。（既，尽也。大夫卒爵不拜，贱不备礼。）
　　[疏]“主人”至“复位”。
　　○释曰：自此尽“就席”，论献大夫之事。
　　○注“大夫”至“备礼”。
　　○释曰：此注云“大夫卒爵不拜，贱不备礼”，《燕礼》注云：“礼杀者，两注相兼乃足。”对公卿拜既爵，此不拜，此献卿後是礼杀，亦是贱不备礼也。
　　胥荐主人于洗北，西面。脯醢，无┵。（胥，宰官之吏。主人，下大夫也。先大夫荐之，尊之也。不荐于上，辟正主。┵，俎实。）
　　辩献大夫，遂荐之，继宾以西，东上。若有东面者，则北上。卒，摈者升大夫，大夫皆升，就席。（辩献乃荐，略贱也。亦献後布席也。）
　　[疏]“辩献”至“就席”。
　　○注“辩献”至“席也”。
　　○释曰：既言“辩献大夫，遂荐之”，後乃云“继宾以西，东上”以下云云者，上总言献大夫辩，乃一时荐之，下文更明布席位次，就席之仪，故云“辩献乃荐，略贱”也。“略贱”则是献讫，降阶，献辩，摈者乃总升之就席，就席讫，乃荐之。
　　乃席工于西阶上，少东。小臣纳工，工六人，四瑟。（工，谓瞽蒙善歌讽诵《诗》者也。六人，大师、少师各一人，上工四人。四瑟者，礼大乐众也。）
　　[疏]“乃席”至“四瑟”。
　　○注“工谓”至“众也”。
　　○释曰：自此尽“西面北上坐”，论作乐及献工之事。云“六人者，大师、少师各一人，上工四人”，皆据文而言也。云“礼大乐众也”者，对《燕礼》工四人而言也。
　　仆人正徒相大师，仆人师相少师，仆人士相上工。（徒，空手也。仆人正，仆人之长。师，其佐也。士，其吏也。天子视了相工，诸侯兼官，是以仆人掌之。大师、少师，工之长也。凡国之瞽蒙正焉。杜蒯曰：“旷也，大师也。”於是分别工及相者。《射礼》明贵贱。）
　　[疏]“仆人正”至“上工”。
　　○注“徒空”至“贵贱”。
</div>
    <div class="pagination">
<a href="仪礼注疏_page40.html">上一页</a><span>...</span><a href="仪礼注疏_page36.html">36</a><a href="仪礼注疏_page37.html">37</a><a href="仪礼注疏_page38.html">38</a><a href="仪礼注疏_page39.html">39</a><a href="仪礼注疏_page40.html">40</a><span class="current-page">41</span><a href="仪礼注疏_page42.html">42</a><a href="仪礼注疏_page43.html">43</a><a href="仪礼注疏_page44.html">44</a><a href="仪礼注疏_page45.html">45</a><a href="仪礼注疏_page46.html">46</a><span>...</span><a href="仪礼注疏_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
