<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 80 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 80 页/共 118 页</h1>
    <div class="content">　　案蛰兽猝不易得各以其物火之盖物性各有所畏故令触其烟焰而不能藏也
　　翨氏掌攻猛鸟各以其物为媒而掎之以时献其羽翮【翨式至反掎居绮反翮户革反】
　　正义郑氏康成曰猛鸟鹰隼之属置其所食之物于绢中鸟来下则掎其脚【贾疏若今取鹰隼者置鸠鸽罗网中以诱之】通论王氏昭禹曰兽人皮毛筋骨入于玉府冥氏穴氏翨氏所献不云入于玉府者盖此特除其害而已不可以为常继而责其必献也
　　案蛰兽猛鸟特设官以攻之者非独虑其害于人亦所以安众鸟兽而使之生息蕃滋也
　　柞氏掌攻草木及林麓【柞侧百反】
　　正义郑氏康成曰林人所养者山足曰麓　贾氏公彦曰攻木之处有草则兼攻之　郑氏锷曰草木林麓根固蟠结不可削除用力尤多故曰攻
　　案柞氏攻木薙氏攻草皆主苑囿之官若畿内林麓欲化为谷土或以奠民居则第掌其政令下经凡攻木者掌其政令是也
　　夏日至令刋阳木而火之冬日至令剥隂木而水之正义郑氏康成曰刋剥互言耳皆斫去次地之皮生山南为阳木生山北为隂木火之水之使其肄不生贾氏公彦曰夏至隂生冬至阳生阳木得隂而鼓
　　隂木得阳而发故须其时而刋剥之也山虞取其坚韧冬斩阳夏斩隂此欲死之故夏刋阳木冬剥隂木案此示人以攻草木林麓之法也凡草木隂阳和则滋生隂阳极则败絶夏火盛而又火之以絶其隂冬水盛而又水之以絶其阳则萌蘖不生根株腐烂而土可化矣
　　若欲其化也则春秋变其水火
　　正义郑氏康成曰变其水火者所火则水之所水则火之则其土和美【贾疏夏火之者秋以水渍之冬水之者春以火焚之如此则地和美】王氏安石曰化谓薄于隂阳相沴之气则化而为
　　土
　　案既以水火絶其萌芽矣俟其火气之既得而水之俟其水气之既浃而火之又所以使之相剂相成故土和美而可种植也
　　通论王氏安石曰先王之于林麓欲其材木为用则为厉禁以毓蕃之欲其地宅民稼穑则刋剥而化之柞棫斯防松柏斯兑则虞衡之职脩也作之屏之其菑其翳则柞氏之职修也
　　凡攻木者掌其政令
　　正义郑氏康成曰除木有时【贾疏如上冬夏】
　　薙氏掌杀草春始生而萌之夏日至而夷之秋绳而芟之冬日至而耜之【绳常陵反注作孕异证反芟所衔反注故书萌作甍杜子春云当为萌书亦或为萌】
　　正义郑氏康成曰杜子春云萌谓耕反其萌芽某谓萌之者以兹其斫其生者【贾疏汉世兹其即今之锄也】夷之以钩鎌迫地芟之也若今取茭矣含实曰绳芟其绳则实不成熟耜之以耜侧冻土刬之　郑氏锷曰杀草之法其去必以渐春始生之初则薙其萌萌去而根尚在也未能不生夏日至则阳极而热于是芟而夷之犹未能尽其蔓也于是含实绳育之时则芟刈而蕴崇之及冬日已至隂极而冻则耜而刬之刬覆其根使来春不复萌
　　若欲其化也则以水火变之掌凡杀草之政令
　　正义郑氏康成曰谓以火烧其所芟萌之草已而水之则其土亦和美矣月令季夏烧薙行水利以杀草如以热汤是其一时着之
　　硩蔟氏掌覆夭鸟之巢【硩梯益反蔟苍屋反覆芳六反夭音妖】
　　正义郑氏康成曰覆犹毁也夭鸟恶鸣之鸟若鸮鵩郑氏锷曰王政仁及飞鸟不毁卵不覆巢今乃设
　　官以摘去之何耶观韩愈有射训狐诗圣惠方言有鸟夜飞小儿衣服遭之辄成疾状如五疳是知夭鸟之害有如此者不可以不去也
　　以方书十日之号十有二辰之号十有二月之号十有二岁之号二十有八星之号县其巢上则去之【县音悬】正义郑氏康成曰方版也日谓从甲至癸辰谓从子至亥月谓从陬至荼岁谓从摄提格至赤奋若【贾疏尔雅太岁在寅曰摄提格在卯曰单阏在辰曰执徐在已曰大荒落在午曰敦牂在未曰协洽在申曰涒滩在酉曰作噩在戌曰阉茂在亥曰大渊献在子曰困敦在丑曰赤奋若正月为陬二月为如三月为寎四月为余五月为皋六月为且七月为相八月为壮九月为十月为阳十一月为辜十二月为涂】星谓从角至轸夭鸟见此五者而去其详未闻【王氏安石曰日辰月岁星之神凡有气形者制焉故书其号可以胜夭】　邱氏曰夭鸟避此五者理亦有之蝠忌庚申燕辟戊巳虎豹以冲破鹊作巢辟太岁以此观之周公不虚言也
　　案此刘歆所增窜详见总辨
　　翦氏掌除蠧物以攻禜攻之以莽草熏之
　　正义郑氏康成曰蠧物穿食人器物者蠧鱼亦是也攻禜祈名莽草药物杀虫者以熏之则死　郑氏锷曰谓其有神则以攻禜攻之谓其有毒则以莽草熏之
　　凡庶蛊之事【庶注作煮一读如字】
　　正义郑氏康成曰庶除毒蛊者蛊蠧之类或薰以莽草则去　贾氏公彦曰翦氏主除蠧物除蛊毒自有庶氏今云凡庶蛊者同类相兼左右掌之
　　案无氏掌除毒蛊蛊之病人者此职庶蛊蛊之病羣物者
　　赤茇氏掌除墙屋以蜃炭攻之以灰洒毒之【茇音防蜃是忍反注故书蜃为晨郑司农云当为蜃书亦或为蜃】
　　正义郑氏康成曰洒洒也除墙屋者除虫豸藏逃其中者【贾疏尔雅有足曰虫无足曰豸】蜃大蛤也捣其炭以坋之则走淳之以洒之则死【贾疏淳沃也谓洒沃以汁则死也】
　　凡隙屋除其貍虫【貍莫皆反又莫拜反】
　　正义郑氏康成曰貍虫防肌蛷之属　郑氏锷曰隙屋则离宫别馆希御幸之地无所不除之矣
　　蝈氏掌去鼃黾焚牡蘜以灰洒之则死以其烟被之则凡水虫无声【蝈音国鼃乌反又乌乖反黾米引反蘜居郁反】
　　正义郑氏康成曰齐鲁之闲谓鼃为蝈黾耿黾也蝈与耿黾尤怒鸣为聒人耳故去之牡蘜蘜不华者杜子春云假令风从东方来则于水东面为烟令烟西行被之水上　郑氏锷曰蝼蝈多矣疑此所去者亦为王宫　刘氏彝曰宗庙之祭祀宾客之飨燕凡礼乐未作以肃静为敬则鼃黾之喧鸣不可以不禁案或以灰洒之或以烟被之者郊庙朝廷学校严閟之地乃絶其类若防同师田所暂止则使之无声可矣曰水虫不独鼃黾也
　　壶涿氏掌除水虫以炮土之鼓之以焚石投之【涿知角反炮歩交反注故书炮作泡】
　　正义郑氏康成曰水虫狐蜮之属【贾疏蜮即短狐南方水中有之含沙射人则死】炮土之鼓瓦鼓也焚石投之使惊去【贾疏石燔烧得水作声故惊去】　刘氏彝曰攻之以火气应之以阳声则阴邪之虫去
　　若欲杀其神则以牡橭午贯象齿而沈之则其神死渊为陵【橭音枯亦音辜】
　　正义郑氏康成曰神谓水神龙罔象故书橭为梓午为五杜子春云梓当为橭橭读为枯枯楡木名五贯当为午贯【贾疏以橭为干穿孔以象牙从横贯之为十字】
　　案此刘歆所增窜详见总辨
　　庭氏掌射国之夭鸟【射食亦反下同】
　　正义郑氏锷曰言国中之夭鸟者旧所无有偶自远而至如春秋所书鸜鹆来巢故以为异　贾氏公彦曰城郭人聚之处不宜有夭鸟故去之
　　若不见其鸟兽则以救日之弓与救月之矢射之正义郑氏康成曰不见鸟兽谓夜来鸣呼为怪者兽狐狼之属日月之食隂阳相胜之变也　王氏昭禹曰弓矢曾用之救日月则其精气足以胜妖
　　存疑郑氏康成曰于日食则射大隂月食则射大阳与
　　案专言国中者若山林田野则不必御也曰鸟兽者既不见其形则不辨其为鸟与兽也
　　若神也则以太隂之弓与枉矢射之
　　存疑郑氏康成曰神谓非鸟兽之声若或叫于宋太庙譆譆出出者太隂之弓救月之弓枉矢救日之矢与不言救月之弓与救日之矢者互言之救日用枉矢则救月以恒矢可知
　　案夭鸟可射太隂太阳岂可射乎救日月陈五方之兵弓矢非用以射也若神也以下刘歆所增窜总论王氏应电曰秋官掌刑而有冥氏以下十二官则凡猛鸷昆虫与夫托夫神奸而为害者竝不能逃夫刑罚之威而况于奸慝暴乱之人乎
　　衔枚氏掌司嚣
　　正义郑氏康成曰察嚣讙者为其聒乱在朝者之言语
　　国之大祭祀令禁无嚣
　　正义郑氏康成曰令令主祭祀者【案主犹司也谓司祀事之官若郊祀则扈从及道所经皆令焉】
　　军旅田役令衔枚
　　正义郑氏康成曰为其言语以相误　易氏祓曰祭祀禁无嚣而已若军旅田役则人情杂遝非法之能禁直使之衔枚而后肃然无哗
　　禁嘂呼叹呜于国中者行歌哭于国中之道者
　　正义郑氏康成曰为其惑众相感动呜吟也　刘氏彝曰声大而急曰嘂髙而缓曰呼嗟而怨曰叹悲而伤曰呜
　　案国中之道谓广路通衢若巷歌巷哭固不禁也野涂无禁以不能徧禁也
　　伊耆氏掌国之大祭祀共其杖咸【咸音圅户缄反】
　　正义郑氏康成曰咸读为函老臣虽杖于朝事鬼神尚敬去之有司以此函藏之既事乃授之　王氏安石曰非大祭祀则杖于朝者弗预
　　军旅授有爵者杖
　　正义郑氏康成曰别吏卒且以扶尊者将军杖钺郑氏锷曰军中以斧钺为威将帅所执耳若有爵者在其中既非杖钺之将又匪将校之列宜有以表异之故授以杖见其爵位之尊
　　案将军杖钺羣帅皆执兵其有事于军中而不亲甲兵者如小宗伯肆师大师大史小史师氏之类则不论其年齿皆授以杖用以别于即戎者军中自主将至公司马皆各有所统之人所司之局故不任军事则别之曰有爵者　授有爵者杖以别于即戎者观此益知无誓大史小史以墨杀之理
　　共王之齿杖
　　正义郑氏康成曰王所以赐老者之杖郑司农云谓年七十当以王命受杖者今时亦命之为王杖某谓王制曰五十杖于家六十杖于乡七十杖于国八十杖于朝









　　钦定周官义疏卷三十七
<经部,礼类,周礼之属,钦定周官义疏>
　　钦定四库全书
　　钦定周官义疏卷三十八
　　秋官司冦第五之五
　　大行人掌大宾之礼及大客之仪以亲诸侯
　　正义郑氏康成曰大宾要服以内诸侯大客谓其孤卿【贾疏言要服以内诸侯者对要服以外为小宾下文蕃国世壹见是也大客谓大宾下孤卿对小行人所云小客言孤卿者据大国得立孤一人孤来聘侯伯已下无孤使卿来聘不言大夫士者殷聘使卿时聘使大夫士虽不得时聘为介来亦入客中故下云诸侯之卿其礼各下其君二等大夫士亦如之是皆得为客此但举尊者而言】　贾氏公彦曰大宾大客尊卑异故言及以殊之云亲诸侯者易云先王以建万国亲诸侯则朝聘往来是也　郑氏锷曰语其体则曰礼见于揖逊周旋则曰仪对举之互文也
　　通论孙氏之宏曰六服之君各以嵗时朝觐宗遇而陪臣将命入贡献功防无虚日委积飱牵以待之郊劳燕飨以宠之送逆必于其疆而不惮其烦存覜必以其时而不厌于数周公经纪天下精神防聚于此此意管仲犹知之故其言曰招擕以礼懐逺以徳徳礼不易无人不懐故五霸桓公为盛也
　　春朝诸侯而圗天下之事秋觐以比邦国之功夏宗以陈天下之谟冬遇以协诸侯之虑【朝直遥反后皆同比毗志反】正义郑氏康成曰此与下时防殷同六事者皆以王见诸侯为文圗比陈恊皆考绩之言王者春见诸侯则圗其事之可否秋见诸侯则比其功之髙下夏见诸侯则陈其谟之是非冬见诸侯则合其虑之异同六服以其朝嵗四时分来更迭如此而徧【贾疏下文依服数来朝则有不朝之嵗故云以其朝嵗】　贾氏公彦曰事由春始故圗事秋时物成故比功夏物盛大故陈谟冬物伏藏故合虑　郑氏锷曰谟欲其明夏文明故言陈谟虑欲其宻冬闭藏故言协虑谟欲众共知故言陈虑恐人异志故言协　黄氏度曰诸侯平居无事之时王者于徳意志虑则道之使知度量法则则谕之使同好恶已一于心用舎己一于事及其入王又防而圗之葢合四海为一家中国为一人之意　李氏曰君臣之礼不接则上恩不下流下情不上达嫌疑易以生毁誉易以入故制朝觐宗遇之礼以圗事比功陈谟协虑则上下交而志同絶无壅隔之患者矣
　　案朝觐宗遇四时之礼文质繁简微有不同要无大异圗事比功陈谟协虑大槩主其所重者分系之于一时亦非春必不可比功而秋必不可圗事夏必不可协虑而冬必不可陈谟也言此者见天子诸侯一体相亲之意虽嵗事之常亦非无事而空行者耳曲礼天子当依而立诸侯北面而见天子曰觐与仪礼之觐礼皆于庙而特见者也秋觐当以之曲礼天子当宁而立诸公东面诸侯西面曰朝此于路门之外旅见者也春朝当以之康成云夏宗依春冬遇依秋礼或然与然谓春朝受挚于朝受享于庙则非也受挚受享礼无更端且挚重而享轻既受挚于朝则受享亦必于朝矣又冬见曰遇遇者草次之期岂以冬寒晷短不拘何处即离宫别馆皆可行礼不必定在朝庙故谓之遇而仪亦从杀与
　　存疑贾氏公彦曰侯服年年朝春东方来夏南方来秋西方来冬北方来甸服二嵗一见男服三嵗一见当朝之嵗亦春东夏南秋西冬北采卫要服皆然案朝觐宗遇四方之诸侯皆有之随其至之早晚而与之为礼故有四时之异名也如疏説则东方者有朝而无觐宗遇西方者有觐而无朝宗遇南方者惟有宗北方者惟有遇既偏苦而不平亦窒碍而不可行矣
　　时防以发四方之禁殷同以施天下之政
　　正义郑氏康成曰时防即时见也无常期诸侯有不顺服者王将有征讨之事命为坛于国外合诸侯而禁命事焉禁谓九伐之法殷同即殷见也王十二嵗一巡守若不巡守则殷同【贾疏郑知王不巡守则殷同者下文云十有二嵗王巡守殷国殷国与巡守连文明同是十二嵗若王巡守何须殷同明不巡守乃殷同也】殷同者六服尽朝王亦命为坛于国外合诸侯而命其政政谓邦国之九法九伐九法皆在司马职
　　案时防殷同大宗伯大行人既竝言之而诸职中言防同者非一公西氏言志亦云如防同可见人多礼盛不仅如寻常朝觐而已防同则为坛于国外如司仪职所云合诸侯令为坛三成觐礼所云诸侯觐于天子为宫方三百歩者是也按之乡师牛人县师遗人稍人廪人司市贾师诸官防同则有徒役輂辇牛车任器委积之共众庶之作粮食之备卖儥之市而大祝职言大防同过名山大川用事焉则防同似不专在近畿国外者意禁施政所行者逺则于侯国封壤择一都防之地以为防同之所而王适焉者葢亦有之防同二者对文则别合言则通故诸官皆连言防同也其合诸侯大约不过数十国而止以坛宫所容无几而君行师从则其地止宿之处或虞不给而刍薪亦难继也然则当防同时方伯连帅量率其当有事于王家者而非胥六服以行矣　又案小司马职小防同掌事如大司马之灋意四方之方伯连帅率诸侯而毕防则为防同之大者若止一方则为防同之小者与　注谓十二岁王不巡守则殷同据下经巡守殷国竝承十有二嵗之文也然因不巡守而殷国经亦究无明文先王卜征五年而岁习其祥祥习则行不习则増脩其徳而改卜是巡守虽以十二年为期而是年不行次年可改卜也既可改卜何为徧召六服而使之尽朝哉葢朝觐宗遇常礼也犹祭享之有祠禴尝烝也防同盛礼也犹祭享之有大禘大祫也盛礼阅数年而一举所以震燿声灵而齐一诸侯之心志也举盛礼则不复举常礼岁无二朝葢不欲数勤诸侯矣反覆经文似是如此但注义承习已久不敢辄废故竝存而论之
　　存疑郑氏康成曰殷同四方四时分来嵗终则徧矣时防殷同既朝命为坛于国外　贾氏公彦曰殷同春东方六服尽来夏南方六服尽来秋西方六服尽来冬北方六服尽来是嵗终则徧矣诸侯不当朝岁者就国外坛朝而已若当朝者则于国内依常朝之灋既朝乃向外就坛行礼
　　案防同有四方俱来者亦有祗一方者常武诗徐方既同葢宣王既征淮徐之戎而因以殷同彼地附近之诸侯也即在王国或一方以有政而来即未必徧徴之他方矣四方拘以四时未必然也既以坛为防同之所则在坛而将币即朝觐也将币必执玉执玉重礼不可以再为之再则亵矣谓既朝而后之坛非也朝时受玉礼当还之还玉终事也方其未还将令执何玉以行防同将币之礼乎
　　时聘以结诸侯之好殷覜以除邦国之慝【好呼报反覜通笑反】正义郑氏康成曰此二事者以王见诸侯之臣来使者为文时聘亦无常期天子有事诸侯使大夫来聘亲以礼见之礼而遣之所以结其防好也天子无事则已殷覜谓一服朝之嵗也【贾疏案宗伯注云一服朝在元年六年十一年以其朝者少聘者多故亦得称殷殷众也】慝犹恶也一服朝之嵗五服诸侯皆使卿以聘礼来頫天子以礼见之命以政禁之事所以除其恶行　易氏祓曰或谓聘覜即下经徧存徧頫徧省之事乃天子遣使以抚邦国诸侯然大宗伯以此二者为宾礼而此职亦有大客之仪则知非天子遣使之文注义不可破也
　　案邦国有交相恶者当众聘其国卿皆在故谕使觧除
　　闲问以谕诸侯之志归脤以交诸侯之福贺庆以賛诸侯之喜致禬以补诸侯之烖【闲记苋反脤上脤反禬音会】
　　正义郑氏康成曰此四者王使臣于诸侯之礼也闲问者闲岁一问诸侯谓存省之属【贾疏下文云嵗徧存三嵗徧頫五嵗徧省七嵗属象胥九嵗属瞽史十有一嵗达瑞节竝是闲嵗之事】谕诸侯之志者谕言语谕书名其类也交或徃或来者也【贾疏云或往或来者见臣有祭祀之事亦得归胙于王故玉藻云臣致膳于君有荤桃茢】賛助也致禬凶礼之吊礼禬礼也【贾疏大宗伯职以禬礼哀围败此云禬者同是防合财货故亦穪禬】烖【亦易氏祓曰郑氏见禬礼哀围败吊礼哀祸烖以致禬为凶礼之吊礼禬礼其实五凶礼皆所以补诸侯之烖也】补诸侯烖者若春秋澶渊之防谋归宋财【贾疏见防三十一年左传】　王氏应电曰小聘曰问存问列国使诸侯之志靡不谕乎王之志也归脤者宗庙之胙分赐同姓之国及异姓有大功者以示同福贺庆者诸侯有冠婚嘉事以賛助其喜致禬者即大宗伯凶礼五以哀邦国之忧也　郑氏锷曰时聘殷頫闲问归脤固有一定之制贺庆致禬则以时举无常期
　　通论易氏祓曰大宗伯以脤膰贺庆分同姓异姓而大行人则一概以为诸侯者葢大宗伯言其定制而此言其通制也大宗伯之言宾礼不过朝觐宗遇防同聘頫八者而已如禬礼则见于凶礼脤膰贺庆则见于嘉礼葢行人以亲诸侯为主凡嘉礼凶礼皆亲诸侯之意不必定以宾礼为拘也
　　总论王氏安石曰冬遇所协之虑时聘所结之好闲问所谕之志归脤所交之礼贺庆所賛之喜致禬所补之烖邦国之君而已故称诸侯秋觐所比之功殷頫所除之慝臣民与焉非特诸侯故称邦国时防所之禁非特一国故称四方春朝所圗之事夏宗所陈之谟殷同所施之政非特一方故称天下言归脤而不及膰者膰有事而执焉因以赐之非大行人之所归也言致禬而不及丧荒吊恤者举一而四者可知也言诸侯而不言兄弟者大宗伯以礼辨亲疎大行人则言亲诸侯之通制耳
　　以九仪辨诸侯之命等诸臣之爵以同邦国之礼而待其宾客
　　正义郑氏康成曰九仪谓命者五公侯伯子男也爵者四孤卿大夫士也【案诸臣若以命则三等之国不齐故须以爵为等四等专指上公之国而侯伯子男之三等在其中矣】　郑氏锷曰命言辨爵言等命之尊者以五七九为节辨之使有别而已若夫爵则不然同为卿大夫士也而有大国次国小国之分必因其国之小大以齐之若小大无等待之之礼何由而同耶　欧阳氏谦之曰诸侯之命诸臣之爵不同既辨而等之则命同爵同者可以同其待之之礼矣是所谓同邦国之礼也
　　案此与典命之文互傋典命所掌者诸侯在国之仪此所辨所等者王朝待宾之礼也
　　上公之礼执桓圭九寸缫借九寸冕服九章建常九斿樊缨九就贰车九乗介九人礼九牢【缫音藻借在夜反斿音留樊歩干反乗绳证反下竝同】
</div>
    <div class="pagination">
<a href="钦定周官义疏_page79.html">上一页</a><span>...</span><a href="钦定周官义疏_page75.html">75</a><a href="钦定周官义疏_page76.html">76</a><a href="钦定周官义疏_page77.html">77</a><a href="钦定周官义疏_page78.html">78</a><a href="钦定周官义疏_page79.html">79</a><span class="current-page">80</span><a href="钦定周官义疏_page81.html">81</a><a href="钦定周官义疏_page82.html">82</a><a href="钦定周官义疏_page83.html">83</a><a href="钦定周官义疏_page84.html">84</a><a href="钦定周官义疏_page85.html">85</a><span>...</span><a href="钦定周官义疏_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
