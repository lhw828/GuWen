<!DOCTYPE html>
<html>
 <head>
  <meta charset="utf-8"/>
  <title>
   周礼集说 - 第 10 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼集说 - 第 10 页/共 23 页
  </h1>
  <div class="content">
   郑氏曰郑司农云四圭有邸者圭末四出于中央为璧圭着于四面一玉俱成尔雅曰邸本也圭本着于璧也或说四圭有邸有四角也邸读为抵欺之抵【王氏曰邸犹邸宿之邸夫天地皆称祀神之也神之则其器之所象皆其所把宿也故称邸焉】刘氏曰天以一气为四时生万物者也五方帝者四时之宰也易曰帝出乎震是也四圭有邸以象四时而本出于一气也五帝而本自于一天也　郑氏曰两圭僢而同邸以象地数二也【疏曰王制注云卧则同僢谓两足相向此两圭亦两足同邸　王氏刘氏皆云邸以琮也璋邸亦邸以琮】　刘氏曰圣人作易二画为坤以象地之形气所以两圭有邸法坤之义焉　注曰大宗伯国有大故则旅上帝及四望是也祼之言防也瓒如槃其柄用圭有流前注诗曰防彼玉瓒黄流在中国语谓之鬯圭肆解牲体以祭因以为名于始献酌奠时灌之【小传云肆犹旅也大祭旅献也宗伯曰以肆献祼享先王谓大禘时也雝禘之篇曰相予肆祀书曰肆类于上帝皆同义也】　疏曰人生饮酒亦曰祼以祼賔客则大行人云上公再祼侯伯一祼之等是已　陈氏曰惟天地之神无所用祼故典瑞祼圭止于先王玉人祼圭止于祀庙则天地无祼可知礼曰诸侯赐圭瓒然后为鬯诗曰厘尔圭瓒秬鬯一卣而鲁晋之国皆用焉以其有功于民也祭统所谓君执圭瓒祼尸大宗执璋瓒亚祼此诸侯用圭瓒之礼也周衰礼废而臧文仲以鬯圭如齐告籴岂知先王所以康周公之意哉　郑氏曰圭璧圭其邸为璧取杀于上帝璋其邸而射取杀于四望射剡也　王氏曰日月星辰丽于天者皆阳类故祀以圭璧山川丽于地皆隂类故祀以璋邸射璋邸必象射之贯以山川通气故也致稍饩于诸侯造馆赠之亦以璋邸射盖山川为国阻固賔客为国扞蔽其用同物宜矣郑氏曰土圭以致四时日月者度其影至否以知其行得失冬夏以致日春秋以致月土地犹度地也封诸侯以土圭度日影观分寸长短以制其域所封也王氏曰以之测天时则致日月于四时而知其景
　　之长短以之度地域则建国以封诸侯而知其域之大小　郑氏曰镇圭王使之瑞节也其制大小当与琬琰相依王使人征诸侯忧凶荒之国则授之执以往致王命焉如今时使者持节矣凡瑞节归又执以反命以征守者以征召守国诸侯若今时征郡守以竹使符也　王氏曰镇圭取镇四方之义诸侯在四方为王镇御故征诸侯以之　郑氏曰恤者开府库振救之凶荒则民有逺志故以此镇安之也牙璋亦王使之瑞节　郑司农云牙璋瑑以为牙牙齿兵象故以牙璋发兵若今时以铜虎符发兵　郑氏曰兵守用兵所守若齐人戍遂诸侯戍周璧羡羡者不圆之皃盖广径八寸袤一尺以起度　疏曰璧体圆本径九寸今言羡则减旁一寸以益上下则上下长一尺也　郑氏曰驵读为组以组穿聨六玉以敛尸圭在左璋在首琥在右璜在足璧在背琮在腹盖取象方明神之也疏璧琮者通于天地　疏曰渠眉者六玉两头皆有孔又于两孔之间为沟渠两畔稍髙为眉瑑　刘氏曰王者之孝莫大于严父而配天故其敛也以礼天地四方之六器为之　王氏曰谷圭亦王使之瑞节如谷璧之文列国之君相为怨仇王遣臣以和其难则用谷圭取其信善之义也春秋宣四年公及齐侯平莒及郯是已男女之合取其不失性而生生不穷之义故用谷圭士昬礼曰士大夫币用元纁天子加谷圭是已圭用琬琰琬圭圜而宛之琰圭剡而有锋圜而宛之仁也故以治德结好剡而有锋义也故以易行除慝　注曰琬圭琰圭皆王使之瑞节也琬圭无锋芒诸侯有德王命赐之使者执瑞圭以致命焉结好以结诸侯之好也琰圭有锋芒伤害征伐诛讨之象诸侯有为不义者使者征之执以为瑞节焉【二郑】王氏曰易行诘责之使改过除慝诛伐之以正其罪
　　大祭祀大旅凡賔客之事共其玉器而奉之大丧共饭玉含玉赠玉凡玉器出则共奉之【饭扶晚反含户暗反】
　　郑氏曰大祭祀大旅賔客共其玉器而奉之玉器若四圭祼圭之属大丧共饭玉碎玉以杂米也含玉柱左右齻及在口中者赠玉盖璧也赠玉有束帛六币璧以帛　王氏曰凡玉器出则共奉之谓凡出玉器以用皆共其物而奉之非特大祭大旅賔客之事而已也
　　典命
　　中士二人府二人史二人胥一人徒十人
　　郑氏曰命谓王迁秩羣臣之书
　　掌诸侯之五仪诸臣之五等之命上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节王之三公八命其卿六命其大夫四命及其出封皆加一等其国家宫室车旗衣服礼仪亦如之凡诸侯之适子誓于天子摄其君则下其君之礼一等未誓则以皮帛继子男公之孤四命以皮帛眡小国之君其卿三命其大夫再命其士一命其宫室车旗衣服礼仪各眡其命之数侯伯之卿大夫士亦如之子男之卿再命其大夫一命其士不命其宫室车旗衣服礼仪各眡其命之数【适丁歴反】
　　郑氏曰五仪公侯伯子男之仪五等谓孤以下四命三命再命一命不命也或言仪或言命互文　疏曰掌诸侯之五仪即是据五等之爵为五耳是以有命同而爵或异也诸臣郑以为诸侯之臣者以此经诸臣在诸侯下故也五等则据命而言之若其爵则孤卿大夫士四等也　郑氏曰上公谓王之三公有德者加命为二伯二王之后亦为上公　王氏曰曰名位不同礼亦异数上公九命其国家宫室车旗衣服礼仪皆以九为节则国之城方九里宫之步方九百贰车九乘建常九斿冕服九章执圭九寸樊缨九就介九人礼九牢朝位賔主之间九十步凡皆以九为节也自上公而下降杀以两故侯伯七命子男五命其数亦以七以五为节盖礼文之数眡其命而制之也王制曰三公一命衮若有加则赐也次国之君不过七命小国之君不过五命亦若此也　郑氏曰王之公八命卿六命大夫四命及出封皆加一等者出封出畿内封于八州之中加一等褒有德也大夫为子男卿为侯伯其在朝廷则亦如命数耳王之上士三命中士再命下士一命　杂说古之用人更出迭入初无内外之事故王朝之公卿即外之诸侯为之外之诸侯即内之公卿大夫也出入均劳故皆不见其轻重春秋时犹略有此意郑武公父子并为周司徒滕侯以为我周之卜正虢公郑伯并为王卿士宋以萧封人为卿犹有古意　王氏曰三公八命加一等则九命而为上公卿六命加一命则七命而为侯伯大夫四命加一等则五命而为子男盖近于王则其势有所屈逺于王则其势有所伸故也不言孤则与卿同六命矣　疏曰其国家宫室车旗衣服礼仪亦如之者亦如上卿以命数为差　王介甫曰公侯伯子男之命以九以七以五皆阳数人君故也公卿大夫之命以八以六以四皆阴数人臣故也自三命以下则已卑故虽阳数亦以命人臣　郑氏曰誓犹命也言誓者明天子既命以为之嗣树子不易也春秋曹伯使其世子射姑来朝行国君之礼是也公之子如侯伯而执圭侯伯之子如子男而执璧子男之子与未誓者皆次小国之君执皮帛而朝防焉其賔之皆以上卿之礼焉　王氏曰古者继世以立诸侯象贤也则诸侯之适子虽有继立之义而谓之象贤则非徒立之也谓其贤足以继世天子乃誓而命之也夫立嫡者先王所以防僭乱也诸侯之嫡子摄其君则君或老疾故也誓于天子则已成其为君之嗣故摄其君以行礼则降一等焉避国君之正也若公之子则眡侯伯之礼侯伯之子则眡子男之礼不敢备其君之正礼也未誓则未有为诸侯之义故以皮帛继子男同于孤之礼也虽上公之子未誓亦然所以正名分而尊天子之命也　郑氏曰上公九命得置孤卿一人视小国之君者列于卿大夫之位而礼如子男也郑司农云春秋传曰列国之卿位当小国之君固周制也谓王制曰大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人王氏曰上公九命则其臣命之隆者亦不得等其君命之半故孤四命而已侯伯七命故其卿三命子男五命故其卿再命以次大夫士命数各相降杀焉
　　司服
　　中士二人府二人史一人胥一人徒十人
　　杂说典瑞典命司服凡士六人巾车典路车仆司常凡大夫二人士四十二人凡节瑞命数服饰车旗之用所以表章尊卑而寓之数皆典礼之大者也汉制车乗主于太仆符玺属于少府瑞止玺印佩止绶禭服物车旗之章亦多依戎事务便利凡古所以辨班服之等悉阙略而不讲其存者非其文具则徒法也而非所以为礼汉因不改于是数者分于有司而大常特为仪不与政通矣自北齐置主爵其改为司封则秩命归于吏部自魏晋置驾部则车驾归于兵部自隋置殿中监而尚辇又别领于内省至此并汉失之是焉暇治礼耶　杂说司服掌王及卿大夫之服弁师掌其弁冕而皮枲丝屦皆藏于天官之属既成而颁焉盖冢宰制国用宗伯授之以供服御汉初有御府令掌御衣服东西织室亦有令各属少府费悉出于禁令不以调大农而齐三服官亦至作服输不过十笥其后浸侈齐官至数钜万而东西织室不别为令以其丞属御府盖稍省约晋宋御府改为中署然则自汉以下所谓礼部大常尚无车舆服冕之辨况制自冡宰乎　李氏曰凡人耳目之欲虽穷壮极丽犹未足以厌之也先生因人情而制之以为贵贱等级使贵者得以逞贱者无所觎则上下有体而朝廷以尊费用有节而财力不乏至于庶民亦有以防之故大司徒以本俗乂安万民六曰同衣服谓虽有富者衣服不得独异也不然则人可以僭上上下一体则朝廷不尊费用无节则财力乃乏乱患所以作礼逊所以衰也
　　掌王之吉凶衣服辨其名物与其用事王之吉服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则絺冕祭羣小祀则冕凡兵事韦弁服眡朝则皮弁服凡甸冠弁服凡凶事服弁服凡吊事弁绖服【鷩必灭反又府弊反毳昌锐反甸音田】
　　疏曰王吉服有九大裘以下是也凶服即下文凶事与吊事是也　王氏曰其名其物其所用事皆不同即下文是　窦氏曰王吉服有九冕服六弁服三薛图云服饰于下隂也冕饰于上阳也故弁师之冕五而已犹王后之服六而追师之首饰三而已　郑氏曰六服同冕者尊首饰也　疏曰六服服虽不同首同用冕但冕名虽同其旒数各有异　窦氏曰衮冕十二旒鷩冕九旒毳冕七旒絺冕五旒冕三旒郑司农司裘注曰大裘黒羔裘服以祀天示质也陈祥道曰按周礼司服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则絺冕祭羣小祀则冕是冕服有六服也注家惑于司裘掌为大丧以共王祀天之服又弁师所掌者五冕而已遂以大丧之冕盖无旒不聨数也是不知先王祀天以冬至之日为正而丧又服之本故取其质而言之犹之朝服缁衣则羔裘而诗特称羔裘如濡蜡服黄衣皆狐裘而诗特称狐裘以朝则丧之大者未尝无衣也盖王之祀天内服大裘以因其自然外被龙衮以致其文饰龙衮所以袭大裘也元丰间宋神宗问陆佃大裘佃对以记曰裘之禓也见美也服之袭也充美也礼不盛服不充故大裘不禓则袭衮可知也又曰祀之日王被衮以象天戴冕藻十二旒则天数也是则大裘袭衮可知大裘袭衮则戴冕藻十有二可知也神宗称善诏有司制黒羔为裘而被以裘由此观之大裘之冕无旒非也或者又曰祀天服大裘乘素车器用陶匏羃用疏布杓用禅牲用犊凡皆以为德产之致精微尽天下之物无以称其德故特报以内心之诚而已所谓至敬无文者欤盖先王之祀天有文以示外心之勤有质以示内心之敬故因丘扫地陶匏藁秸之类此因其自然以示内心之敬者也执镇圭而用缫借之采就旗龙章而设日月之饰八变之音四圭之邸此因其文饰以示外心之勤者也然则内服大裘以因其自然外被龙衮戴冕藻以致其文饰然后祀天之礼尽矣不特此也以神事之则有五齐以人养之则有三酒至敬不坛而有坛焉礼曰泰坛郊天是也至质不祼而有鬯焉大宗伯涖玉鬯记亲耕粢盛秬鬯以事上帝是也祀天之礼孰谓一于无文哉　郑氏曰郑司农云衮卷龙衣也谓书曰予欲观古人之象日月星辰山龙华虫作缋宗彛藻火粉米黼黻絺绣此古者冕服十二章舜欲观焉至周而以日月星辰画于旌旗所谓三辰旂旗昭其明也而冕服九章登龙于山登火于宗彛尊其神明也九章初一曰龙次二曰山次三曰华虫次四曰火次五曰宗彛皆画以为缋次六曰藻次七曰粉米次八曰黼次九曰黻皆絺以为绣则衮之衣五章裳四章凡九章也　陈氏曰九章以法阳数左传臧僖伯曰三辰旂旗昭其明也火龙黼黻昭其文也子太叔曰为九文六采五章以奉五色夫僖伯言服止于火龙黼黻太叔言色止于九文则周之衮冕止于九章而无日月星辰明矣　郑氏曰鷩画以雉谓华虫也窦氏曰其衣三章自华虫始裳亦四章凡七　郑氏曰先公谓后稷之后大王之前不窋至诸飨射享食賔客与诸侯射也　陈氏曰先公尊矣所服止于此者非卑于先王以为祭则各以其服授尸尸服如是而王服衮以临之非所以为敬故弗敢也然则飨射亦以鷩冕者王朝觐诸侯以衮冕故飨与賔射亦鷩冕祭祀以衮冕故大射亦以鷩冕以飨与賔射杀于朝觐而大射杀于祭祀故也　郑氏曰毳画虎蜼谓宗彛也　陈氏曰毳冕五章说文毳兽细毛也宗彛有虎蜼之饰而毳又有宗彛之章故书谓之宗彛周礼谓之毳冕王祀四望山川之服也诗云毳衣如菼毳衣如璊刘熈释名以毳为藻郑司农以毳为罽衣与宗彛之制不合不足信也　窦氏曰其衣三章宗彛藻粉米裳二章黼黻凡五也　郑氏曰希刺粉米无画也其衣一章裳二章凡三章也【陈氏曰希冕王祭祀社稷五祀之服非卑于飨射也以社稷五祀止于利人故衣粉米而已谓之希以其章少故也郑氏以希为絺以絺为刺谓希刺粉米无画然画阳事也在衣绣阴功也在裳希衣之粉米固亦画矣绣而不画则与余章之在衣者不类其说非也唐以希冕为绣冕亦袭郑氏之失欤】　郑氏曰衣无文裳刺黻而已是以谓焉凡冕服皆衣纁裳王先生曰王之吉服其弁服三三服不同同用弁亦尊首饰　郑氏曰韦弁以韎韦为弁又以为衣裳春秋传曰晋郤至衣韎韦之跗注皮弁之服十五升白布衣素积以为裳也眡朝眡内外朝之事也王受诸侯朝觐则衮冕　陈氏曰玉藻天子皮弁以日眡朝薛氏图云韦弁一名爵弁诗曰韎韐有奭以作六师士冠礼曰爵弁服韎韐则凡兵事韦弁服固爵弁也冠弁服弁亦皮弁也盖上文言眡朝则皮弁服下文言凡吊事弁绖服弁绖亦皮弁而加环绖则冠弁服服皮弁明矣郊特牲曰皮弁素服而祭素服以送终也此凡凶事冠皮弁服之证也春秋传曰卫献公射鸿于囿二子从之不释皮冠而与之言又曰皮冠以招虞人此凡田事服皮弁服之证也郑氏谓冠弁委貌其服缁布衣亦积素以为裳服弁丧冠也其服斩衰齐衰弁绖者如爵弁而加环绖皆非是丧服小记曰诸侯吊必皮弁锡衰弁师曰王之弁绖弁而加环绖此弁绖服皮弁而加环绖之证也韦弁爵弁也故弁师有韦弁而无爵弁冠弁服弁皆皮弁也故弁师有皮弁而无冠弁服弁郑氏谓不言冠弁冠弁兼于韦弁皮弁不言服弁服弁自天子以下无饰无等又误矣
　　凡丧为天王斩衰为王后齐衰王为三公六卿衰为诸侯缌衰为大夫疑衰其首服皆弁绖大札大荒大烖素服【为于僞反】
　　昬义曰天子脩男教父道也后脩女顺母道也故天子之与后犹父之与母也故为天王服斩衰服父之义也后服齐衰服母之义也　郑司农云麻之滑易者十五升去其半有事其布无事其缕缌亦十五升去其半有事其缕无事其布疑衰十四升　王氏曰缌又轻于锡以缌有缕数故也疑又轻于缌言拟于吉　郑氏曰三者皆君为臣服吊服也　郑氏曰大札疫病也大荒饥馑也大烖水火为害君臣素服缟冠若晋伯宗哭梁山之崩也
　　公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服其凶服加以大功小功士之服自皮弁而下如大夫之服其凶服亦如之其齐服有端素端【其齐侧皆反】王氏曰凡诸侯之服各眡其命之数上公九命故其服九章自衮冕以下如王之服侯伯七命故其服七章自鷩冕而下如公之服子男五命故其服五章自毳冕而下如侯伯之服孤之服自希冕而下如子男之服自此以下皆诸侯之孤卿大夫士也公之孤四命故其服三章希冕而下如子男之服公侯之卿皆三命其大夫皆再命子男之卿再命则其服一章而已故自冕而下如孤之服公侯伯之士同一命子男之士不命则其服无章数其首服以皮弁故曰士之服自皮弁而下如大夫之服则衣纁裳而已疏曰以上公自衮冕以下差次如之上得兼下下不得僭上也　郑氏曰天子诸侯斩齐而已卿大夫加以大功小功士亦如之又加缌焉　陈氏曰其齐服有端素端上言诸侯卿大夫之服而继之以此则非特士之齐服也　王氏曰端则冠也素端素冠也齐则无为以待事也故其冠以与素而已凡吉礼之致齐皆端而凶礼皆素端矣玉藻曰冠丹组缨诸侯之齐冠也冠綦组缨士之齐冠也诗曰既见素冠兮【陈氏曰谓之端者衣袂与袪广袤等古者端衣或施之于冕或施之于冠如乐记魏文侯端冕而听古乐此施于冕者也刘定公曰吾端委以治人董安于曰吾端委委随宰人此施于冠者也】
　　凡大祭祀大賔客共其衣服而奉之大丧共其复衣服敛衣服奠衣服廞衣服皆掌其陈序【廞虚金反】
　　郑氏曰奉送之也送之于王所　王氏曰复衣服始死复魂之衣服敛衣服则大敛小敛皆有衣服　郑氏曰奠衣服坐上魂衣也廞衣服藏于椁中也
　　典祀
　　中士二人下士四人府二人史二人胥四人徒四十人掌外祀之兆守皆有域掌其禁令若以时祭祀则帅其属而脩除征役于司而役之及祭帅其属而守其厉禁而跸之【跸音毕】
　　王氏曰有国中之祀有国外之祀所谓外祀国外之祀也小宗伯所谓兆五帝于四郊四望四类亦如之兆山川丘陵坟衍各因其方是已故郑氏以外祀为所祀于四郊者　郑氏曰域兆表之茔域帅其属其属胥徒也征召也役之作使之　刘氏曰厉则遮列之不使人犯跸则禁止之不使人行　王氏曰将祭之前帅其属而脩除之以致其洁及祭之日帅其属而禁止之以致其严此先王所以事天地神祗之义也
　　守祧【他尧反】
　　奄八人女祧每庙二人奚四人
　　王先生曰夫去庙为祧去祧为坛去坛为墠是毁庙之主为祧庙也文武在七庙之中为百世不迁之庙谓之为祧得乎　陈氏曰庙所以象生之有朝也寝所以象生之有寝也建之观门之内不敢逺其亲也位之观门之左不忍死其亲也家语曰天子七庙诸侯五庙自虞至周之所不变也故虞书禋于六宗以见太祖周官守祧八人以兼姜嫄之宫则虞周七庙可知矣
　　掌守先王先公之庙祧其遗衣服藏焉若将祭祀则各以其服授尸其庙则有司脩除之其祧则守祧黝垩之既祭则藏其隋与其服【黝于紏反垩乌洛反隋许恚反】
　　疏曰天子七庙三昭三穆与太祖之庙而七　王先生曰毁庙为祧【郑氏曰迁主所藏曰祧先公之迁主藏于后稷之庙先王之迁主藏于文武之庙周以文武为二祧】　郑氏曰遗衣服大敛之余也　王氏曰遗衣服藏焉岂特以其常服之衣服为不可防而忘也亦所以示其体物而不遗之意也　郑氏曰以服授尸尸当服卒者之上服以象生时　陈氏曰古人事死如事生事亡如事存凡祭祀必立尸岂特宗庙哉　郑氏曰庙祭此庙也祧祭迁主也脩除黝垩互言之有司恒主脩除守祧恒主黝垩黝黒也垩白也尔雅曰地谓之黝墙谓之垩隋尸所祭肺脊黍稷之属藏之以依神　疏曰此与祭地埋之同义
　　世妇
　　每宫卿二人下大夫四人中士八人女府二人女史二人奚十有六人
　　郑氏曰世妇后宫官也汉始大长秋詹事中少府太仆亦用士人　疏曰名世妇者以其主妇人之事王后以下至女御言世妇举中以为名也王后之六宫每宫卿二人则十二人也
　　掌女宫之宿戒及祭祀比其具诏王后之礼事帅六宫之人共齍盛相外内宗之礼事大賔客之飨食亦如之大丧比外内命妇之朝莫哭不敬者而苛罚之凡王后有事于妇人则诏相凡内事有达于外官者世妇掌之【郑司农比读为亢本又作庇又毗志反相息亮反莫音暮】
　　郑氏曰女宫刑人给宫中者宿戒当给事豫告之齐戒也　王氏曰比其具则次序祭祀所具之物若濯概及粢盛之类　郑氏曰诏王后之礼事荐彻之节也帅六宫之人共粢盛帅世妇女御也　王氏曰外宗凢外女之有爵者内宗凡内女之有爵者其职主于佐后世妇亦从而相其礼事　疏曰賔客飨食王后亦有助王飨賔之礼比帅诏相其事同也故云亦如之　郑氏曰苛谴也拜拜谢也丧大记曰夫人亦拜寄公夫人于堂上凡内事有达于外官者世妇掌之主通之使相共授　王先生曰妇人不与外政而内竪云掌内外之通令世妇云内事有达于外官者何耶盖虽不与外政然不能无好事于四方好令于卿大夫但先王之时女谒不行耳
　　内宗
　　凡内女之有爵者
　　郑氏曰凡无常数之言也内女王同姓之女谓之内宗有爵其嫁于卿大夫及士者　李氏曰夫富贵骄人自然之势也矧女子生于王族尤易乘势以轻其家不顺于舅姑不和于室人夫妇之道天地之象人之大伦也乃由宗室乱之非所以示天下也圣人故以内女外女谓之内宗外宗列为礼官之属其职于礼则视必由礼听必由礼言必由礼貌必由礼思必由礼视听言貌思无不由礼则已之所以为妇者敢有不恭乎观后之事宗庙则知所以顺其舅姑观后之飨同姓诸侯则知所以和其宗人观后之亚王祼献则知所以从夫顺于舅姑和于室人而当于夫是故妇顺备而内和理内和理而家可长是所以为王化之基也
　　掌宗庙之祭祀荐加豆笾及以乐彻则佐豆笾賔客之飨食亦如之王后有事则从大丧序哭者哭诸侯亦如之凡卿大夫之丧掌其吊临【直専反从才用反】
　　疏曰妇人无外事唯有宗庙祭祀耳荐加豆笾尸卒食后亚献尸以加豆加笾为此时荐之也　王氏曰卒食以乐彻于造所以助气体之养先王以生事死以存事亡故祭祀荐豆笾亦以乐焉方其以乐彻豆笾后彻之内宗内宗之外宗外宗之有司迭相佐也先王承賔如承神故飨食賔客惟不入牲其它皆如祭祀则彻豆笾亦如祭祀也　郑氏曰王吊临诸侯而已是以内宗言卿大夫云　王介甫曰卿大夫之丧掌其吊临亦同族故也
　　外宗
　　凡外女之有爵者
　　郑氏曰外女王诸姑姊妹之女谓之外宗
　　掌宗庙之祭祀佐王后荐玉豆眡豆笾及以乐彻亦如之王后以乐羞齍则賛凡王后之献亦如之王后不与则賛宗伯小祭祀掌事賔客之事亦如之大丧则叙外内朝莫哭者哭诸侯亦如之【齍音咨与音预】
　　郑氏曰眡豆笾眡其实也　疏曰羞进也齍黍稷也言賛不言彻则后荐而不彻也其彻诸官为之故楚茨诗云诸宰君妇废彻不迟　刘氏曰凡王后之献谓朝践朝献及酳尸后皆亚王为三献内宗亦賛之也若宗伯摄后祭祀则賛之如賛后之礼焉　郑氏曰小祭祀谓在宫中　疏曰祭祀王立七祀七祀之中行中霤司命大厉是外神后不与唯有门户灶而已賔客飨食亦掌事如小祭祀
　　冢人
　　下夫夫二人中士四人府二人史四人胥十有二人徒百有一十人
　　郑氏曰冢封土为丘垅象冢而为之
　　掌公墓之地辨其兆域而为之图先王之葬居中以昭穆为左右凡诸侯居左右以前卿大夫士居后各以其族凡死于兵者不入兆域凡有功者居前以爵等为封丘之度与其树数大丧既有日请度甫竁遂为之尸及竁以度为丘隧共丧之窆器及葬言鸾车象人及窆执斧以涖遂入藏凶器正墓位跸墓域守墓禁凢祭墓为尸凢诸侯及诸臣葬于墓者授之兆为之跸均其禁【度待洛反窆待验反】
　　刘氏曰公共也先王以下共族葬于此　王氏曰自天子至于大夫士皆葬于此地其尊卑贵贱左右前后各有兆域而不可相侵其地形及丘陇所处皆有图　郑氏曰先王造茔者也昭居左穆居右夹处东西　王氏曰昭穆之序非特施于宗庙而已葬亦有焉此上下尊卑之分所以严而不可乱　东莱曰周公薨成王葬于毕葬于毕者祔于文武从周家之兆域也　郑氏曰诸侯居左右以前卿大夫士居后各以其族者子孙各就其所出王以尊卑处其前后而亦并昭穆　王氏曰先王制为合族之礼非特施于生者至于死皆使之以类相从此仁厚之至笃于亲亲而民德由之归于厚矣　注疏凡死于兵者则战败无勇投之茔外以罚之凡有功者居王墓之前处昭穆之中央特显异之也以爵等为封丘之度与树数别尊卑也按春秋纬天子坟髙三仞树以松诸侯半之树以柏大夫八尺树以药草士四尺树以槐又王制云庶人不封不树　王介甫曰以昭穆为左右各以其族尚亲也凡死于兵者不入兆域尚德也凡有功者居前尚功也以爵等为封丘之度与树数尚贵也盖先王所以治死者如此　注疏天子七月而葬葬用下旬既有日既有葬日也甫始也请量度所始竁之地也始竁时祭以告后土冢人为之尸焉隧羡道也度丘与羡道广袤所至也共窆器下棺丰碑之属也鸾车巾车所饰遣车亦设鸾旗象人以刍为人言犹语也语巾车之官将明器鸾车及象人使行向圹也　王氏曰窆下棺也　郑氏曰执斧以涖临下棺也凶器明器也墓位丘封所居前后也　疏曰墓域上文兆是也跸止行人不使近　郑氏曰禁所为茔限也　伊川曰嘉礼不野合野合则秕稗也故生不野合则死不墓祭盖燕飨祭礼乃宫室中事后世习俗废礼故墓亦有祭如礼望墓为坛并冢人为墓祭之尸亦有时为之非经礼也旧说为祭后土则为尸非也盖古人祭社之外更无所在有祭后土之礼　南轩曰墓祭非古也体魄则降和气在上故立之主以祀以致其精神之极而谨藏其体魄以竭其深长之思此古之人明于鬼神之情状而笃于孝爱之诚实者也然考之周礼则有冢人之官凡祭于墓为尸是则成周盛时固亦有祭于其墓者虽非制礼之本经而出于人情之所不忍而其义理不至于甚害则先王亦从而许之其必立之尸者乃亦所以致其精神而示飨之者非体魄之谓其为义抑精矣王氏曰凡诸侯及诸臣葬于墓者授之兆授之以所至之域使之自竁窆均其禁则均其地守之禁也疏曰上文唯见王及子孙之墓地不见同姓异姓之诸侯之墓地故此总见之
　　墓大夫
　　下大夫二人中士八人府二人史四人胥二十人徒二百人
　　郑氏曰墓冢茔之地孝子所思慕之处
　　掌凡邦墓之地域为之图令国民族葬而掌其禁令正其位掌其度数使皆有私地域凡争墓地者聴其狱讼帅其属而巡墓厉居其中之室以守之
　　郑氏曰凡邦墓之地万民所葬地族葬各从其亲也正其位谓昭穆也　疏曰度数丘封之度与其树数郑氏曰古者万民墓地同处分其地使各有区域
　　得以族葬后相容也凡争墓地相侵区域也　疏曰墓大夫帅下属官巡行茔限遮列之处故曰巡墓厉郑氏农曰居其中之室以守之者有官寺在墓中刘氏曰圣人父母其民生则富其衣食而教以仁
　　义死则为之地域而守其丘树则为其子孙者有不忠乎君而不服其教哉周之所以歴年独永于百王者非无所自矣于乎盛哉　王介甫曰墓大夫徒二百人岂不多哉然邦墓地域禁令度数皆掌焉帅其属巡墓厉居其中之室以守之则与夫后世人自求地家自置守富则僣而不忌贫则无所归葬掘墓盗尸斩木之狱不絶于有司其为利害烦省异矣
　　职丧
　　上士二人中士四人下士八人府二人史四人胥四人徒四十人
　　郑氏曰职主也
　　掌诸侯之丧及卿大夫士凡有爵者之丧以国之丧礼涖其禁令序其事凡国有司以王命有事焉则诏賛主人凡其丧祭诏其号治其礼凡公有司之所共职丧令之趣其事
　　刘氏曰圣人作五礼者径畛其民俾趋于中者也而凶丧之礼下达万民苟无主执以涖其事则有过中而僣于上者有不及中而遗其亲者何以俾民尽其情于凶丧哉故墓大夫者掌庶民之凶礼也职丧者掌诸侯卿大夫士之丧礼也是以五服有制尊卑异仪殡敛虞祔葬祭襚含百礼皆有定法不可过也不可不及也故曰以国之丧礼涖其禁令序其事焉凡国有司以王命有事焉则诏賛主人者此谓王命有司含禭赠或吊祭之则诏賛主人以礼拜命也郑氏曰凡其丧祭诏其号者告以牲号齍号之属当以祝之　刘氏曰凡公有司之所共者此谓防丧在乡则乡之有司当共其物在国则国之有司当共其物各有定制不待王命者则职丧以其制令之趣之丧事戒缓也然后凶礼行于万民而制度不失其中生者得以尽其哀死者得以尽其礼王道始终无憾者岂不由于是哉　杂说春秋时臧哀伯葬之加一等共仲孟穆伯则降之范献子葬魏舒去其柏椁赵孟自誓桐棺三寸不设属辟其礼必自上制之盖有功则升之有罪则降之非官府为之节制则僣越不恭矣王制曰大夫废其终身不仕死而以士礼葬之是其大要也





　　周礼集说巻四
&lt;经部,礼类,周礼之属,周礼集说&gt;
　　钦定四库全书
　　周礼集说卷五
　　大司乐中大夫二人乐师下大夫四人上士八人下士十有六人府四人史八人胥八人徒八十人
　　郑氏曰大司乐乐官之长　防曰宗伯主礼大司乐主乐礼乐相将是故列职于此乐师与大司乐职别而同府史亦谓别职同官
　　大司乐掌成均之灋以治建国之学政而合国之子弟焉凢有道者有德者使教焉死则以为乐祖祭于宗以乐德教国子中和祗庸孝友以乐语教国子兴道讽诵言语以乐舞教国子舞云门大卷大咸大防大夏大濩大武【音古兴许应反卷音权防上昭反濩户故反】
　　郑氏曰成均之法成均五帝学也其遗礼可法者文王世子曰于成均以及取爵于上尊然则周人立此学之宫　防曰建立也周人以成均之法式以立国之学政而合聚国之子弟将以此教之　郑氏曰国之子弟公卿大夫之子弟　防曰王制曰王太子公卿大夫元士之适子国之俊选皆造焉　杂说周礼全不说太子惟诸子说一句其他只说国子庶子子弟盖古者太子入学则以齿论大司乐便是教太子官　杂说教国子自有一项官自大司乐以下许多人不别置一所在都在里内与国子弟共处故教之以乐所以荡涤其志虑自然入善中来司乐一项官专教子弟意极深长大抵先王思虑最逺国子弟与国家相终始既与他父兄共维持而今天下到得子孙时它子弟亦与之共维持天下子弟善见得后日子孙天下必治若不善便见得后日天下不防治血脉关节常相聨络不可不早思虑也　郑司农云有道者有德者使教焉死则以为乐祖祭于宗明堂位宗殷学也泮宫周学也以此观之祭于学宫中防曰文王世子曰礼在宗书在上庠　陈氏曰四代之学虞则上庠下庠夏则东序西序商则右学左学周则东胶虞庠而周则又有辟雍成均宗之名则上庠东序右学虞庠大学也故国老于之飬焉下庠西序左学虞庠小学也故庶老于之飬焉记曰天子设四学葢周制也周之辟雍则成均也东胶则东序也瞽宗则右学也葢辟明也雍和也所以明和天下以其明之以法和之以道则曰辟雍以其成其亏均其过不及则曰成均以习射事则曰序以紏德行则曰胶以乐祖在焉则曰瞽宗以居右焉则曰右学葢周之学成均居中其左东序右瞽宗此大学也虞序在国之西郊则小学也夫诸侯之学小学在内大学在外故王制言小学在公宫南之左大学在郊以其选士由内以升于外然后逹于京故也天子之学小学居外大学居内故文王世子言凢语于郊然后于成均取爵于上尊以其选士由外以升于内然后逹于朝故也　东莱曰成均五帝之学以五帝之学政建国之学政合国之子弟而教之自舜防典乐教胄子以此知五帝之教政无不自乐始所以舜命以典乐必兼教胄子之事成周之学皆以掌乐之官司之古人唯陶冶之功最深动荡皷舞优游浃洽使自得之自舜与周皆是以典乐之官兼教导之事五帝成均之法虽不可见观舜命防典乐教胄子一章大略可见汉大常典乐而兼教育之任亦此意欤治建国之学政大司乐既司之又说有道者有德者使教焉以后世私心观之大司乐既掌学政何必延请有道德者使之教惟先王之时人推至公之心大司乐固自可以教国之子弟有余犹退然不敢自足反选有道者有德者尊敬事之以使之教国之子弟自若无能者以此见古人心至公义理之无穷规模之无疆界大抵设教受教当知无穷意思若死则配食于乐祖祭于学校使天下常不忘所谓君子以教思无穷者也葢不特是时尊师敬长之义使国之慎终追逺民德归厚亦是当时有道德者教之入人之深当时设教有时雨化之者人自不能已大抵周官叙事之法简而有余当时死为乐祖祭于瞽宗其选择之精可知以乐德教国子中和祗庸孝友此所谓教人条目金石丝竹匏土革木是乐之物而已非乐之德乐德非有道有德者不能知之且如蓍人徒见得茎丈丛百而已湏知得蓍之德圎而神卦人徒见得阳竒隂耦而已湏知得卦之德方以知人徒知乐之物湏当知乐之德礼以教中乐以教和乐则导和可也如何兼中言之所谓隂阳刚柔仁义靡不相备乐虽主在和无相夺伦岂不是中且如干刚坤柔干固是刚坤固是柔然坤至柔而动也刚何甞做两段礼乐看得中和不可相离然又不可混然无别正如坤固是动也刚又湏知干主乎刚坤主乎柔中旧说以中为忠信之忠才改一字便是看不得中和分明一个中字其义无穷祗肃然祗敬之谓也庸流通日用常行之谓也孝友见于事亲从兄之间者皆所谓乐之德论中和固是乐之本所谓祗庸孝犮就乐中说其端亦可见一个节奏各有条理使之肃然祗敬祗之端也条畅流通庸之端也易直子谅之心使人事亲从兄之际油然而生孝友之端也此所谓乐之德以乐语教国子兴道讽诵言语乐语非特诵乐音歌诗章凢是教导之间以乐之语教此便谓之乐语大抵后世成周之学政不传所读不过章句而已意思趣迫都无生意为是以乐之理见于言语之间便有感发人处兴者托物引类感发兴起也道者从容和缓中和教导之意也讽者先儒所谓倍文曰讽也颂者以声节之曰颂也言语所谓食不语寝不言相酬酢谓之语独自说谓之言从容和缓优游感发所谓乐之语以乐舞教国子舞云门大卷大咸大防大夏大濩大武古人自防成童舞象古之教人非独善于口耳必教之以动容周旋舞时屈伸缀兆四支百体发蹈厉无非至理存焉所以深感发之何故四支百体屈伸俯仰皆是入德之门先王之舞皆不徒然云门大卷黄帝之舞也大咸尧之舞也大防舜之舞也大夏禹之舞也大濩汤之舞也大武武王之舞也舞之屈伸缀兆先王不言之教在其中所谓四体不言而喻其理葢精微矣　薛图曰周所以用六代之乐者存三恪与二代也三恪谓黄帝尧舜之后二代谓夏商之后乐记曰封黄帝之后于蓟以下是也周人既法其法故兼用其乐也【刘氏曰以前圣世代既殊然其乐皆出于中和而本诸天地者也】　陈氏曰舞有大有小大司乐以舞教国子此大舞也乐师教国子小舞此小舞也大夏以上其执以羽籥文舞也大濩以下其执以干戚武舞也伊川曰乐舞所以舒其情性也古人为学自入小学以至大学舞勺舞象有歌以飬其耳有干羽以飬其血气有礼义以飬其心如此则非僻之心无自而入　陈氏曰周之时干戈羽籥在东序诵与礼在瞽宗书在上庠以言学者之事始于书立于礼成于乐而舞又乐之成焉故大司乐言乐德乐语而终于乐舞乐师言乐成告备而终于臯舞孟子仁义礼乐之实而终于不知手之舞之记曰诗言志歌咏声而终于舞动容春秋时季札歴观乐歌然后及于象武韶夏之舞舞之始也发于所乐之极其用也常在诸乐之后此舞所以为乐之成也由小学之书以进于宗之礼乐由瞽宗之礼乐而成之以东序之舞则周之教法可知矣
　　以六律六同五声八音六舞大合乐以致鬼神示以和邦国以谐万民以安賔客以说逺人以作动物【说音恱】郑氏曰六律合阳声者也六同合隂声者也此十二者以铜为管转而相生黄钟为首其长九寸各因而三分之上生者益一分下生者去一焉国语曰律所以立均出度也古之神瞽考中声而量之以制度律均钟言以中声定律以律立钟之均　防曰阳生隂曰下隂生阳曰上黄钟三分损一下生林钟三分林钟益一上生大蔟三分大蔟损一下生南吕三分南吕益一上生姑洗三分姑洗损一下分应钟三分应钟益一上生蕤賔三分蕤賔损一下生大吕三分大吕益一上生夷则三分夷则损一下生夹钟三分夹钟益一上生无射三分无射损一下生中吕隂阳相生自黄钟始也　刘氏曰日者太阳之精凢天之气以日为主焉月者太隂之精凢地之气以月为主焉日行迟三百六十有六日乃一周天月行疾二十有九日半强乃一周天月一周天常与日防所防之次在天则为十二舍在地则为十二辰故日月防于上则隂阳合于下上下交合者十有二而嵗功成焉四时备焉万物生焉此隂阳防行日月交防以定寒暑而成变化者也小雪之节日月防于娵訾在地为亥其气之合曰应钟也冬至之节日月防于枵在地为子其气之合曰黄钟也大寒之节日月防于星纪在地为丑其气之合曰大吕也雨水之节日月防于析木之津在地曰寅其气之合曰大蔟也春分之节日月防于大火在地为卯其气之合曰圜钟也谷雨之节日月防于寿星在地曰辰其气之合曰姑洗也小满之节日月防于鹑尾在地为已其气之合曰仲吕也夏至之节日月防于鹑火在地为午其气之合曰蕤賔也大暑之节日月防于鹑首在地为未其气之合曰函钟也处暑之节日月防于实沈在地为申其气之合曰夷则也秋分之节日月防于大梁在地为酉其气之合曰南吕也霜降之节日月防于降娄在地为戌其气之合曰无射也所谓气之合者冬至之节阳气在地中始生而上长也隂气在上而始入于地其深九寸乃与阳合而阳长上通焉故葭灰未动黄钟之管九寸中空皆隂气也冬至而阳生上实于九寸之空而葭灰动焉夏至之节隂气自地中始生而上长也阳气自上而始入于地其深六寸三分二厘强乃与隂合而隂长上通焉故葭灰未动蕤賔之管六寸三分二厘中空皆阳气也夏至而隂生上实于六寸三分二厘之空而葭灰动焉自隂生至于冬至凢六管之长短者皆阳气入地之深浅而始与隂合也隂合于阳上进而葭灰飞动者皆其月之中气也阳生至于夏至凢六管之长短者皆隂气入地之深浅而始与阳合也阳合于隂上进而葭灰飞动者皆其月之中气也故日月交防于上以成次则隂阳交合于下以成时取其管以为声天地之中声也取其律以候气隂阳之和气也非圣人其能与于此乎　晦庵曰乐律自黄钟至仲吕皆属阳自蕤賔至应钟皆属隂此是一个大隂阳黄钟为阳大吕为隂大蔟为阳夹钟为隂每一阳间一隂又是一个小隂阳自黄钟至中吕皆下生自蕤賔至应钟皆上生以上生下皆三生二以下生上皆三生四又曰十二律自黄钟而生黄钟是最浊之声其余渐渐清若定得黄钟是入得乐　王氏曰五声宫商角徴羽八音金石丝竹匏土革木六舞云门至大武也　郑氏曰大合乐谓徧作六代之乐书曰防曰戞击鸣球搏拊琴瑟以咏祖考来格虞賔在位羣后德让下管鼗鼓合止柷□笙镛以间鸟兽跄跄鳯凰来仪防又曰于予击石拊石百兽率舞庶尹允谐
　　乃分乐而序之以祭以享以祀乃奏黄钟歌大吕舞云门以祀天神乃奏大蔟歌应钟舞咸池以祭地示乃奏姑洗歌南吕舞大防以祀四望乃奏蕤賔歌函钟舞大夏以祭山川乃奏夷则歌小吕舞大濩以享先妣乃奏无射歌夹钟舞大武以享先祖凢六乐者文之以五声播之以八音【大音防蔟七豆反蕤人谁反函胡南反射音亦夹古洽反】
　　王先生曰此一节天地人之次祭也　王介甫曰分乐而序之以祭以享以祀者分律而序之自黄钟至无射分同而序之自大吕至夹钟分舞而序之自云门至大武以祭地祗以享人鬼以祀天神焉　郑氏曰分乐谓各用一代之乐　薛氏图云祭之尊卑凢有六等故以六代之乐分而用之以六代之乐配十二调而作之一代之乐则用二调所以用二调者还取一隂一阳相对而为之合也　又曰奏者堂下四县钟声之调歌者堂上琴瑟之音也但一祭之中皆自为二调庭奏者常以阳律为调升歌者常以隂吕为声欲其相配　郑氏曰以黄钟之钟大吕之声为均者黄钟大吕为之合奏之以祀天神尊之也天神五帝及日月星辰也大蔟阳声苐二应钟为之合咸池大咸也地祗神州之神及社稷也姑洗阳声苐三南吕为之合蕤賔阳声第四函钟为之合函钟一名林钟夷则阳声苐五小吕为之合小吕一名中吕先妣姜嫄也周立庙自后稷为始祖姜嫄特立庙而祭之谓之閟宫无射阳声之下也夹钟为之合夹钟一名圜钟先祖谓先王先公也　刘氏曰六代之乐虽不同而皆用五声旋相为宫以成其文也假此八物之音以播旋相之文则乐成矣　陈氏曰子合于丑寅合于亥辰合于酉午合于未申合于己戌合于卯此皆即其所合者用之也
　　凢六乐者一变而致羽物及川泽之示再变而致臝物及山林之示三变而致鳞物及丘陵之示四变而致毛物及坟衍之示五变而致介物及土示六变而致象物及天神【介音界】
　　王先生曰此一节谓四方百物之祭也　郑氏曰此谓大蜡索鬼神而致百物　李氏曰乐一终谓之变郑氏曰六奏乐而礼毕东方之祭则用大蔟姑洗南方之祭则用蕤賔西方之祭则用夷则无射北方之祭则用黄钟为均焉每奏有所感致和以来之防曰一变至六变不同者据难致易致前后而言王介甫曰羽物轻疾故致之易介物迟重故致之难象物恍惚无形则其致之尤难川泽虚故致之易坟衍实故致之难天神逺人而尊则其致之尤难其余所致先后其大略如此而已
　　凢乐圜钟为宫黄钟为角大蔟为徴姑洗为羽靁鼓靁鼗孤竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣凡乐以函钟为宫大蔟为角姑洗为徴南宫为羽灵鼓灵鼗孙竹之管空桑之琴瑟咸池之舞夏日至于泽中之方丘奏之若乐八变则地示皆出可得而礼矣凡乐黄钟为宫大吕为角大蔟为徴应钟为羽路鼓路鼗隂竹之管龙门之琴瑟九德之歌九防之舞于宗庙之中奏之若乐九变则人鬼可得而礼矣【徴张里反靁音雷九防读为大防字之误也】王先生曰此一节天地人之大祭祀下神之乐也下神之乐用一代荐神之乐用六代所谓大合乐　陈氏曰先王之于神示求之然后礼礼之然后祀前分乐一节求之之乐也此一节下神之乐也郑氏之徒惑于防纬之说皆不可考也　薛图周人制礼吉法之中大祭有三一曰祭天圜丘二曰祭地方泽三曰禘祫宗庙三祭旣殊则其乐亦异然此三祭皆谓大禘之祀也此乐是致神之乐故云作之六变八变九变然后神示鬼皆出降可得而礼也故郑注先奏是乐以致其神礼之以玉而祼焉然后合乐而祭之明祭时始用六代之乐也　郑氏曰凡五声宫之所生浊者为角清者为徴羽此乐无商者祭尚柔商坚刚也　陈氏曰大司乐所序圜钟为宫黄钟为角大蔟为徴姑洗为羽此律之相次者也函钟为宫大蔟为角姑洗为徴南吕为羽此律之相生者也黄钟为宫大吕为角大蔟为徴应钟为羽此律之相合者也王先生曰圜钟为阳律之大大蔟为阳律之二姑洗为阳律之三相继者天之道故于天言之大蔟下生南吕南吕上生姑洗然先姑洗而后南吕者以相生为言也相生者地之功故于地言之大吕与黄钟合子丑也应钟与大蔟合寅亥也相合者人之情故于人言之　郑氏曰雷皷雷鼗八面灵皷灵鼗六面路皷路鼗四面孤竹特生者孙竹竹枝根之末生者隂竹生于山北者　王介甫曰孤竹以阳为竒也孙竹以隂为众为小也　郑氏曰云和空桑龙门皆山名王氏曰九德六府三事也书云九功惟叙九叙惟歌则以九功之德皆可歌也　王介甫曰九防者宗庙九变以箫韶九成也　薛图云干阳物也坤隂物也冬日至祀天于地上之圎丘所谓为高必因丘陵而因天事天也夏日至祭地于泽中之方丘所谓为下必因川泽而因地事地也葢阳以圎为形其性动天阳而动故为圎坛而在国南之地上以祀之隂以方为体其性静地隂而静故为方丘而在国北之泽中以祀之亦各从其类也　又曰凢乐之变数皆用其宫之本数为终黄钟为宫者黄钟在子子数九故九变而终夹钟为宫者夹钟在卯卯数六故用六变而毕林钟为宫者林钟在未未数八故用八变而止皆用其数为终也然则凢十二调而作者各用本数为乐终非独本数为三也　杂说夫乐天地之和也钟皷筦羽籥干戚葢其器耳屈伸缀兆疾徐葢其文耳以天地之和寓诸器形诸文以是而祭天则天神可使降以是而祭地则地示可使出以是而祭宗庙则人鬼可礼吾岂闻其声见其形哉得于想像如在其上如在其左右然后礼行焉易慢之心不起鄙诈之心不作而鬼神享之矣所谓一变致羽物之类亦言其可以感动凢是血气之类无不应犹其言百兽率舞鸟兽跄跄鹊巢可俯而窥之耳胡宏疑之过矣
　　凢乐事大祭祀宿县遂以声展之王出入则令奏王夏尸出入则令奏肆夏牲出入则令奏昭夏帅国子而舞大飨不入牲其他皆如祭祀大射王出入令奏王夏及射令奏驺虞诏诸侯以弓矢舞王大食三宥皆令奏钟皷王师大献则令奏恺乐凢日月食四镇五岳崩大傀异烖诸侯薨令去乐大札大凶大烖大臣死凢国之大忧令弛县凢建国禁其滛声过声凶声慢声大丧涖廞乐器及葬藏乐器亦如之【县音下并同驺例留反宥音又傀音怪札侧八反弛式氏反】
　　王氏曰宿县祭前之夕列之于笋虡　郑氏曰以声展之叩听其声以知完否　王氏曰此先王承大祭致敬之至也郑氏曰三夏皆乐章名也　防曰凢兴舞皆使国之子弟为之　郑氏曰大飨飨賔客也不入牲牲不入亦不奏昭夏也其他皆如祭祀谓王出入賔客出入亦奏王夏肆夏也驺虞乐章名在召南之卒章王射以驺虞为节　王氏曰王以六耦射三侯其耦王射者必诏以弓矢舞则以天子之射其节比于乐而诸侯之舞亦所以应王故也大司乐则诏其升降揖逊之仪焉仪礼大射命三耦取弓矢有升降之仪焉者亦以此也膳夫言王日一举所食者少牢乃常食也玉藻曰天子日食少牢而朔日大牢谓之大食者其朔日之食乎　郑氏曰宥劝也　王氏曰以乐侑食三侑则三举矣　郑司农曰王师大献献防于祖恺乐献功之乐春秋传晋文公败楚于城濮振旅恺以入于晋郑氏曰傀犹怪也大怪异烖谓天地竒变去乐藏之也札疫疠也凶凶年也烖水火也弛释之也　王氏曰凢建国禁其淫过凶慢之声者所以尚中正也淫声则不正过声则不中凶声则不善慢声则不肃凢此皆大司乐之所禁也顔渊问为邦孔子告之以放郑声者此也　郑氏曰涖临也廞兴也临笙师鏄师之属兴乐器也兴谓作之
　　乐师掌国学之政以教国子小舞凢舞有帗舞有羽舞皇舞舞有旄舞有干舞有人舞教乐仪行以肆夏趋以采荠车亦如之环拜以钟皷为节凢射王以驺虞为节诸侯以貍首为节大夫以采苹为节士以采蘩为节凢乐掌其序事治其乐政凢国之小事用乐者令奏钟皷凢乐成则告备诏来瞽臯舞及彻帅学士而歌彻令相飨食诸侯序其乐事令奏钟皷令相如祭之仪燕射帅射夫以弓矢舞乐出入令奏钟皷凢军大献教恺歌遂倡之凢丧陈乐器则帅乐官及序哭亦如之凢乐官掌其政令听其治讼【帗音弗趋清湏反荠徐私反苹音频蘩音烦倡息亮反】
　　胡氏曰掌国学之政以教国子小舞者谓小学也古者国子之在懐抱也能食则教以右手能言则教男唯女俞六年教之数与方名七年男女不同席不共食八年出入门户及即席饮食必后长者九年教之数日之甲子十年出就外傅居宿于外学书计衣不帛袴礼帅初朝夕学防仪请肄简谅十有三年学乐诵诗舞勺成童舞象学射御勺者周公告成大武之诗也象者武功告成象舞之诗也遂用二诗播为乐章小舞则用之以为节奏　注曰帗舞析五采缯也羽舞析羽也皇舞杂五采羽如鳯凰色持以舞旄舞者牛之尾干舞者兵舞人舞无所执以手防为威仪社稷以帗四方以羽旱暵以皇辟雍以旄山川以干宗庙以人【二郑注合】　防曰此六舞者即小舞也对大司乐教云门以下为大舞　郑氏曰教王以乐出入于大寝朝廷之仪行谓大寝之中趋谓于朝廷尔雅曰堂上谓之行门外谓之趋郑司农云肆夏采荠皆乐章名　王氏曰盛德之至非特动容周旋中于礼而其节文比于乐焉所谓礼乐不可斯湏去身也则王之进退有可观之容可则之象矣然则乐师之所教者教作乐者也钟师以钟皷奏九夏是已夫行则缓缓则有直而自遂之义故奏肆夏趋则疾疾则欲齐而整肃焉故奏采荠玉藻曰趋以采荠行则肆夏先趋而后行者防以外而入内也　黄氏曰四支之于安佚人之情也乐徇其情恶劳其形不能非礼勿动而使乘安佚以蹈其舍则无所不至矣而况王乎天下视仪而动听唱而应者也先王制礼视有旒听有纩言有记动有佩堂上之行门外之趋为之乐仪以防其肆使听其声而其意以诚使頋其体而其气以正周旋中规折旋中矩进揖退而后锵鸣之佩左中角徴右中宫羽君民事物之意在其中焉非僻之心无自而入是故祭祀朝防师甸封建之时王在五路则其歩趋之节责大驭焉五路之上王安佚矣然而顾车之行而闻肆夏之声则由吾于堂中顾车之趋而闻采荠之声则由吾于门外王之言动造次无非礼者乐师之所教大驭之所驭与有力焉陈氏曰夫王食则以乐侑之言则以乐歌之行则以肆夏采荠节之登车则有鸾和以和之然则王之所以言语饮食行趋登车之际无非礼乐也乐以乐之礼以节之则纯和之志不内散而非僻之心无自入焉所谓礼乐不可斯湏去身者此也　芸阁吕氏曰先王制礼作乐以飬人起居动作多为文章以寓于声色之间无非所以薫沭渐渍日迁于善而不自知也　王氏曰环拜以钟皷为节此賔拜之仪也环拜谓旋列而拜以拜者非一也皷以作之钟以止之作止应于钟皷则其仪不忒矣凡射王以驺虞为节者驺虞之诗言搜田以时仁如驺虞则王道成则王以驺虞为节者乐仁而杀以时也　郑氏曰驺虞采苹采蘩皆乐章名唯貍首在乐记射义曰驺虞者乐官备也貍首者乐防时也采苹者乐循法也采蘩者乐不失职也是故天子以备官为节诸侯以时防为节卿大夫以循法为节士以不失职为节大射礼曰乐正命大师曰奏貍首门若一大师不兴许诺乐正反位奏貍首以射貍首曽孙礼记曰射义载貍首之诗曰曽孙侯氏四正具举大夫君子凢以庶士小大莫处御于君所以燕以射则燕则誉言君臣相与尽志于射以习礼乐则安则誉也是以天子制之而诸侯务焉【芸阁吕氏曰王者之仁及鸟兽草木皆如驺虞则王道成也以比为节言天子继天当推夫天地好生之德也貍首之诗亡矣记有原壤所歌之辞曰貍首之班然执女手之拳然貍首田之所获物之至尊者执女手者所以道旧结欢也言君臣相与习礼结欢奉天子以修朝事故诸侯之射以是为节所以乐其防时也】　王氏曰夫射者所以观德也礼乐皆得谓之德其容必比于礼其节必比于乐此王与诸侯卿大夫之射所以有乐章以为之节也　杂说射义曰明乎其节之志以不失其事则功成而德行立　郑氏曰序事次序用乐之事也　防曰凢乐成谓所奏八音俱作一终则为一成书曰箫韶九成　郑氏曰燕礼曰大师告于乐正曰正歌备是也诏来瞽诏眡了扶瞽者来入也臯之言号告国子当舞者舞也学士国子也彻者歌雍雍在周颂臣工之什　王氏曰彻祭必歌雍者其诗曰有来雍雍至止肃肃相维辟公天子穆穆取其和而敬故也人之情乐于始者或倦于终笃于敬者或怠于乆于祭之终犹且不失其敬与和此诚之至也刘氏曰令相者乐备矣瞽蒙当退则令眡了以相之　郑司农曰瞽师盲者皆有相道之者故师冕见及阶曰阶也及席曰席也皆坐曰某在斯某在斯相师之道也　郑氏曰射夫众耦也刘氏曰乐出入者笙者歌者舞者出入则令奏钟皷
　　以声其出入警其当执事者以为礼之大节也　防曰军大献教恺歌则乐师倡道为之　王氏曰凢丧陈乐器陈而不作所谓明器　防曰檀弓曰木不成斵瓦不成味琴瑟张而不平笙竽备而不和是也郑氏曰帅乐官徃陈之　防曰凢乐官谓大胥至司干
　　大胥中士四人小胥下士八人府二人史四人徒四十人
　　郑氏曰胥有才知之称礼记文王世子曰小乐正学干大胥佐之　防曰大胥小胥亦别职同官
　　大胥掌学士之版以待致诸子春入学舍采合舞秋颁学合声以六乐之防正舞位以序出入舞者比乐官展乐器凢祭祀之用乐者以皷徴学士序宫中之事【版音板舍音释采读为菜比郑大夫读为庀杜如字】
　　王氏曰公卿大夫士之子其父兄有爵列于国也故谓之国子以其众言之则谓之诸子以其教于学也则谓之学士其实一也　郑氏农曰学士卿大夫诸子在学者版籍也大胥主此籍以待当召聚学舞者卿大夫之诸子则案此籍以召之也乐律曰卑者之子不得舞宗庙之酎除吏二千石到六百石及关内侯到五大夫子先取适子高七尺以上年二十到年三十顔色和顺身体修治者以为舞人与古用卿大夫子同义也　李氏曰观大司乐禁淫过凶慢之声而舞人又取卿大夫子有中和祗庸孝友之德者是声与人无不正也声与人无不正则闻之见之者焉得不正乎　郑氏曰春始以学士入学宫而学之始入学必释菜礼先师也菜苹蘩之属　蓝田吕氏曰释菜之礼礼之至简者也皆不在多品贵其诚也其用有三每嵗春合舞则行之月令云仲春命乐正合舞舍菜也始入学则行之文王世子云既受器用币然后舍菜是也始入学则行之学记云大学始教皮弁祭菜示其敬道也　杂説周礼大胥春入学舍菜合舞月令仲春上丁命乐正习舞释菜文王世子始立学者既兴器用币然后释菜不舞不授器乃退傧于东序一献无介语可也夫大胥乐正则释菜舍合舞习舞而文王世子释菜不舞不授器何也盖合舞于释菜之后习舞于释菜之前者大胥乐正之制也而不舞不授器则舍菜于既兴器用币之余者此又文王世子之制也　防曰颁分也　王介甫曰以春始入学未知其分艺之所冝至秋而可知也于是分授以所学　郑氏曰合声亦等其曲折使应节奏以六乐之防正舞位大同六乐之节奏正其位使相应也言为大合乐习之以序出入舞者以长防次之使出入不纰错也比乐官次比之也展乐器陈数之也以皷徴学士击皷以召之也　王氏曰序宫中之事谓序王宫之中国子之宿卫而学道艺者春秋之所学各有其序如大胥之所掌是也宫正言比宫中之众寡防其什伍而教之道艺则大胥序宫中之事者如此也
　　小胥掌学士之徴令而比之觵其不敬者廵舞列而挞其怠慢者正乐县之位王宫县诸侯轩县卿大夫判县士特县辨其声凢县钟磬半为堵全为肆【觵古横反挞吐逹反特本亦作犆】
　　王氏曰大胥掌学士之版以待致诸子小胥掌学士之徴令而比之比校比其多寡之数凢以赞大胥之事而已　郑氏曰觵罚爵也诗曰兕觥其觩不敬谓慢期不时至者　刘氏曰罚以示愧耻焉　陈氏曰廵舞列所以肃其慢　郑氏曰挞犹抶也乐县谓钟磬之属县于笋虡郑司农云宫县四面县四面象宫室四面有墙故谓之宫县轩县三面其形曲故春秋传曰请曲县繁缨以朝诸侯之礼也谓轩县去其南面辟王也判县左右之合又空北面特县县于东方或于阶间而已钟磬者编县之二八十六枚而在一处谓之堵钟一堵磬一堵谓之肆半之者谓诸侯之卿大夫士也诸侯之卿大夫半天子之卿大夫西县钟东县磬士亦半天子之士县磬而已春秋传曰歌钟二肆
　　大师下大夫二人小师上士四人瞽蒙上瞽四十人中瞽百人下瞽百有六十人眡了三百人府四人史八人胥十有二人徒百有二十人
　　郑氏曰凢乐之歌必使瞽蒙为焉命其贤智者以为大师小师晋杜蒯云旷也大师也　杂说大师之职专在和合乐声故夫子语大师乐曰始作翕如也纵之纯如也皦如也绎如也以成翕如也故可以召天地之和非善知音者何能职此哉　王氏曰先王作乐必用瞽者以其听之审因其材而任焉虽疾不废也国语曰瞽蒙脩声是已眡之明者谓之暸瞽蒙无所见焉故设三百人以扶工谓之眡了而因使掌乐焉
　　大师掌六律六同以合隂阳之声阳声黄钟大蔟姑洗蕤賔夷则无射隂声大吕应钟南吕函钟小吕夹钟皆文之以五声宫啇角徴羽皆播之以八音金石土革丝木匏竹教六诗曰风曰赋曰比曰兴曰雅曰颂以六德为之本以六律为之音大祭祀帅瞽登歌令奏撃拊下管播乐器令奏皷朄大飨亦如之大射帅瞽而歌射节大师执同律以听军声而诏吉凶大丧帅瞽而廞作匶諡凢国之瞽蒙正焉【匏白交反兴虚应反朄读为道引之引音廞故书为淫】防曰六律为阳六同为隂两两相合十二律为六合阳声黄钟大蔟等防左旋言隂声大吕应钟等防右旋而言　陈氏曰国语曰景王将铸无射问律于泠州鸠对曰律所以立均出度也古之神瞽考中声而量之以制度律均钟百官轨仪天地人纪之以三平之以六成于十二天之道也夫六中之色也故名之黄钟所以宣飬六气九德也由是第之二曰大蔟所以金奏赞阳出滞也三曰姑洗所以脩洁百物考神纳賔也四曰蕤賔所以安靖神人献酬交酢也五曰夷则所以咏歌九则平民无贰也六曰无射所以宣布哲人之令德示民轨仪也为之六间以沈伏而黜散越也元间大吕明宣物也二间夹钟出四隙之细也三间中吕宣中气也四间林钟和展百事俾莫不纯肃纯恪也五间南吕赞阳秀也六间应钟均利器用俾应复也律吕不易无奸物也细钧有钟无鏄昭其大也大钧有鏄无钟甚大无鏄鸣其细也大昭小鸣和之道也和平则乆乆固则纯纯明则终终则复乐所以成政也观此则十二律之名义略可见矣郑氏曰八音金鏄钟也石磬也土埙也革皷鼗也丝琴瑟也木柷□也匏笙也竹管箫也教六六诗教瞽蒙也　王氏曰一国之事系一人之本谓之风言天下之事形四方之风谓之雅羙盛德之形容以其成功告于神明谓之颂三者诗之体也直述其事而陈之谓之赋以其所类而况之谓之比以其所感发而比之谓之兴三者诗之用也故诗有六义焉　杂说以德为之本以此知乐乃出于圣人心术之妙　王氏曰六德中和祗庸孝友也君子之学诗岂徒颂其空言哉要本之于德而已盖六德本于情性所以主于中六律稽诸度数所以正于外以六德为之本故虽变犹止乎礼义以六律为之音则书所谓声依永律和声　郑氏曰郑司农云豋歌歌者在堂也乐或当击或当拊谓拊形如皷以韦为之着之以穅击拊皷乃歌也郑司农云下管吹管者在堂下豋歌下管贵人声也下朄小皷也　防曰乐器笙箫之属播播其声　王氏曰诗曰应朄县皷朄皷之以引乐防曰射节若乐以驺虞九节貍首七节采蘩采苹五节之类则大师为之歌　郑氏曰大师执同律以听军声大师大起军师兵书曰王者行师出军之日授将弓矢士卒振旅将张弓大呼大师吹律合音商则战胜军士强角则军扰多变失志宫则军和士卒同心徴则将急数怒军士劳羽则兵弱少威明郑司农说以师旷曰吾骤歌北风又歌南风不竞多死声楚必无功　王介甫曰诏吉凶使知所戒一体之盈虚通于天地应于物类故占之以防卜眡之以祲象听之以同律皆得其祥焉　郑司农云陈也陈其生时行迹为作諡　王介甫曰史序事王行见于事故太史读诔瞽掌乐王德成于乐故大师作諡諡成德之名也　王氏曰凢国之瞽蒙正焉则皆属于大师
　　小师掌教皷鼗柷敔埙箫管歌大祭祀登歌击拊下管击应皷彻歌大飨亦如之大丧与廞凢小祭祀小乐事皷掌六乐声音之节与其和【与廞音预和户卧反】
　　郑氏曰教教瞽蒙也出音曰皷鼗如皷而小持其柄摇之旁耳还自击郑司农云柷如漆筩中有椎敔木虎也埙六孔管如箎六孔谓埙烧土为之大如鴈卵箫编小竹管如篴而小并两而吹之琴瑟也歌依永诗也　王氏曰鼗埙管箫堂下之乐也歌堂上之乐也柷以合乐敔以止乐上下各有之以乐不可无作止之节故也书曰戞撃鸣球拊琴瑟以咏考击柷敔也此用之于堂上也又曰下管鼗鼓合止柷敔此用之于堂下也　郑氏曰应鼙也　陈氏曰诗云应田县皷尔雅云大皷谓之鼖小皷谓之应大射礼有朔鼙应鼙朔鼙乃所谓也　郑氏曰彻歌于有司彻而歌雍也大丧与廞从大师也凢祭祀小乐事皷如大师　王氏曰六乐之作先后曲直则有节而小大清浊相应而不相陵则和矣
　　瞽蒙掌播鼗柷敔埙箫管歌讽诵诗世奠系鼓琴瑟掌九德六诗之歌以役大师【蒙音防杜子春云帝读为定其字为奠书亦或为奠系户计反】
　　郑氏曰播发其音也　王氏曰小师教之瞽蒙播之郑司农曰讽诵诗主诵诗以刺君过故国语曰瞍赋蒙诵谓诗也　王介甫曰世奠系当从故书世帝系古书有谓之帝系者　郑氏曰杜子春云世系谓帝系诸侯卿大夫世本之属是也小史主次序先王之世昭穆之系述其德行瞽蒙主诵诗并诵世系以戒劝人君也故国语曰教之世而为之昭明德而废昬幽焉以怵惧其动　王氏曰诵诗则以知民风之厚薄诵世帝系则以知前世之兴衰小史奠系世则定系世而已非诵之也皷琴瑟者诵诗及世帝系也则皷琴瑟以合而和之　王氏琴瑟是至正之音三者皆以警戒也　左传医和曰先王之乐所以节百事也故有五节迟速本末以相及中声以降五降之后不容弹矣于是有烦手声慆堙心耳君子弗听也物亦如之至于烦乃舍也已无以生疾君子之近琴瑟以仪节也非以慆心也天有六气降生五味发为五色徴为五声滛生六疾
　　眡了掌凢乐事播鼗击颂磬笙磬掌太师之县凢乐事相瞽大丧廞乐器大旅亦如之賔射皆奏其钟皷鼜恺献亦如之【眡读为虎视之视了音了颂音容相息亮反鼜音戚】
　　防曰眡了以扶工也亦兼使作乐　王氏曰亦播鼗者以鼗所用者众也磬在东方曰笙东生出之方也磬在西方曰颂西成功之方也　郑氏曰颂或作庸庸功也大射礼曰乐人宿县于阼阶东笙磬西面又曰西阶之西颂磬东面　王氏曰掌大师之县为大师县乐器也　郑氏曰凢乐事相瞽相谓扶工　王氏曰大旅大故而祭亦如大丧陈乐器而不作也賔射王与诸侯射奏钟皷以为之节焉　郑氏曰恺献献功恺乐也杜子春读鼜为忧戚之戚谓戒守鼓也击皷声疾数故曰戚
　　典同
　　中士二人府一人史一人胥二人徒二十人
  </div>
  <div class="pagination">
   <a href="周礼集说_page9.html">
    上一页
   </a>
   <span>
    ...
   </span>
   <a href="周礼集说_page5.html">
    5
   </a>
   <a href="周礼集说_page6.html">
    6
   </a>
   <a href="周礼集说_page7.html">
    7
   </a>
   <a href="周礼集说_page8.html">
    8
   </a>
   <a href="周礼集说_page9.html">
    9
   </a>
   <span class="current-page">
    10
   </span>
   <a href="周礼集说_page11.html">
    11
   </a>
   <a href="周礼集说_page12.html">
    12
   </a>
   <a href="周礼集说_page13.html">
    13
   </a>
   <a href="周礼集说_page14.html">
    14
   </a>
   <a href="周礼集说_page15.html">
    15
   </a>
   <span>
    ...
   </span>
   <a href="周礼集说_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
