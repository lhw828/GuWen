<!DOCTYPE html>
<html>
<head>
    <meta charset="UTF-8">
    <title>考工记解 - 第 5 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>考工记解 - 第 5 页/共 15 页</h1>
    <div class="content">　　以其甬长为之围参分其围去一以为衡围
　　长如其围若甬长一尺则其径三寸三分以上矣衡小于甬故只得其围之二
　　参分其甬长二在上一在下以设其旋
　　旋不在甬之中旋之上则长而下短者以为固也凡此长短小大不言尺寸者随钟之小大而为之加减也
　　薄厚之所震动清浊之所由出侈弇之所由兴有説凡钟之击厚亦震动薄亦震动因其侈弇而声有清浊故先总提起三句而以有説二字结之自钟已厚以下乃其説也注音説为税犹意也恐亦不必如此只是解説之説也
　　钟已厚则石已薄则播
　　石声不发也失之太厚则其声不发播散也失之太薄则其声散
　　侈则柞弇则郁
　　柞音窄其声咋咋然亦散之类也鬰亦不发之类
　　长甬则震
　　甬太长则悬之摇兀不安也震摇也
　　是故大钟十分其鼔间以其一为之厚小钟十分其钲间以其一为之厚
　　随钟之大小量其鼔间钲间之尺寸以为其体之厚薄也
　　钟大而短则其声疾而短闻钟小而长则其声舒而逺闻
　　疾者浅而踈急则易竭不久故曰短闻舒缓也逺久也以此而观则钟之体宜小而长不宜大而短也
　　为遂六分其厚以其一为之深而圜之
　　遂即隧也受击之处其体必浮而起比其厚得六分之一是隧之深处合如此也圜者隧之形必圆也不曰六分其隧之厚而曰为遂六分其厚者此变文也古人如此作文皆其用意变换处









　　铣　径十分　径脩也注云横为脩从为广凡言间
　　者亦为从
　　钲　径得八分
　　铣间　与钲之径同亦八分间从也广为从　铣外
　　有二间钲外惟一间
　　鼓间　得铣径六分　间从也
　　舞径　与鼓间同　径横也
　　舞间　得铣径四分　间广也从也【鼓六钲六舞四比钟口十其长十六】舞间四方四也鼓间六亦方六也经不言钲间亦六也十分以十分分之看钟口径多少皆作十分分钟有小大则口径有多少不同
　　经云钟之四等尺寸铣之从横舞之从横皆具言之唯钲言横八而不言从鼓言从六而不言横或者互见也一处皆钟之中腰想无隆杀故互言之二者既无异而为别名者以有篆【钟带曰篆】介其间也
　　但下言大钟小钟之厚尺寸而分别言鼓间钲间又似其从不同六也注以经云间非也以为当言鼓外钲外注説鼓间钲间曰篆以介之钲间亦当六则钟带在钲鼓之间也
　　防氏为量改煎金锡则不耗不耗然后权之权之然后凖之凖之然后量之
　　改煎者煎之又煎如今炼熟也煎至无耗折然后可秤既秤之已得实斤两不折矣然后凖其髙下厚薄合用多少铜料入铸也凖其髙下厚薄以铸则知其既成可以量得多少升斗也
　　凡官名不可强说易山斋以桃辟不祥遂为劒防坚也遂为量皆强生意义钟之染羽鳬之为钟如何可解
　　量之以为鬴深尺
　　量其实有六斗四升则可以为鬴也深尺者鬴深一尺也周人以八寸为尺谓之尺者八寸也説文曰咫八寸周尺也王制曰古者以周尺八尺为歩今以周六尺四寸为歩此周尺汉尺不同与周尺止八寸之明证也
　　内方尺而圜其外其实一鬴
　　鬴内四方每方各一尺而其外则为圆形也左氏曰晏子云各自其四以登于釡是四龠为合四合为升四升为豆四豆为区四区为鬴釡即鬴也语曰与之釡亦此鬴
　　其臋一寸其实一豆其耳三寸其实一升
　　臋者底也覆量之其底深一寸可以容一豆之米也其耳在旁可以手举者覆之可受一升其深有三寸只言深不言大小即所受则可凖也
　　重一钧
　　汉鬴亦深尺内方尺而圆外乃重二钧者汉用黍尺十寸周尺八寸也
　　其声中黄钟之宫
　　黄钟律九寸而受千二百秬黍以为龠是五量之法皆本于黄钟之律自龠而上四加至鬴则其声亦中黄钟矣黄钟宫声也故曰黄钟之宫古者神瞽考中声以制量中声即宫声也
　　槩而不税
　　槩平也法也防氏铸此以为天下之法使天下之为鬴者皆取平于此而赋入租税之时实不用之此句注疏皆未通诸家亦强説以为官司为之听民自用不收其税也此説殊无义理葢此鬴既一钧一钧三十斤也其噐已重三十斤又量六斗四升之米则其重又甚矣若终日用之其人不亦疲也窃意古人自有木制之噐特铸此以为之式故其铭曰兹噐维则也若欲官司铸之而借百姓之用当有畿鬴邪古人既能以木为鼓穹曰臯陶矣岂不能为木鬴乎
　　其铭曰时文思索允臻其极嘉量既成以观四国永啓厥后兹噐维则
　　时文者古之贤王也犹诗曰思文后稷也时思皆起语也古有文徳之君思索之深信至其极能为此嘉量也允信也臻至也嘉赞美之也观者示也以此观示四国开啓后来之人皆以取则于此则法也舜方即位即同律度量衡古者天下分国之多恐其大小不一或以病民故以此为大节目今文思院降样亦此意也
　　凡铸金之状金与锡黑浊之气竭黄白次之黄白之气竭青白次之青白之气竭青气次之然后可铸也此总言铸金之法以火候之也初铸之时火色黑浊者其中秽杂尚多也去秽杂火色又变而黄白亦未净洁也镕既久变而青白稍净而未尽白色去尽火色纯青则金锡熔炼至此十分精矣方可入铸也











　　段氏【阙】
　　段音锻必铸金之工既已缺矣不可强説
　　函人为甲
　　艾轩曰孟子云矢人惟恐不伤人函人惟恐伤人工匠之人各以其技岂必有心孟子所谓仁不仁借以明择术之必谨也古者百工之事各命官以主之为甲则有函人之官又有鲍人之官所谓官师相规工执艺事以谏皆此等人也大抵古者制作噐物皆是通明识义理之人今博古图所载其他皆不可得见惟古钟埋没土中不能壊图尚有之看此一钟大段精至岂是俗人做得葢粗而噐物自有道徳性命之理不离乎日用之间且谁非画工五代则有一郭忠恕近代则有李伯时所谓百工技噐皆如此人为之宜其不俗也
　　犀甲七属兕甲六属合甲五属犀甲夀百年兕甲夀二百年合甲夀三百年
　　属音注七属者甲之札叶七节相续也一叶为一札有七节六节五节相续者犀即牛也取犀之名美也夀百年可用之百年不壊也兕甲者以虎皮为之也合甲者削牛皮里而留其刃者两片相合为之也其耐久可三百年
　　凡为甲必先为容然后制革
　　容者相其人之身大小长短而为之也先观人身然后制革
　　权其上旅与其下旅而重若一以其长为之围
　　上旅腰以上也下旅腰以下也重若一者上下等也长与围等者欲其相称也春秋有所谓甲裳者上曰衣下曰裳下旅即甲裳也
　　凡甲锻不挚则不坚已敝则桡
　　锻炼皮也炼皮不至于熟则不坚刃也已敝者炼太熟也太熟则桡曲软弱也挚至也
　　凡察革之道眡其钻空欲其惌也眡其里欲其易也眡其朕欲其直也櫜之欲其约也举而眡之欲其丰也衣之欲其无齘也眡其钻空而惌则革坚也眡其里而易则材更也眡其朕而直则制善也櫜之而约则周也举之而丰则明也衣之无齘则变也
　　钻空者钻穿而为孔也惌者孔小貎也钻孔小则坚而难壊也故曰革坚也里者皮内面也易如易其田畴之易皮里治去得净洁更变其材本质无始者之秽恶也故曰材更也皮近肉处则多秽去之必尽也朕缝【去声】处也缝路皆直则制作之善也故曰制善也櫜藏也卷而藏之约束易则是制作密致而周也举举起也丰大也卷时小举起时大其札叶相续处皆分明可观也故曰则明也衣者着之于身也齘齵齧不齐也衣之而无齵齧不齐处则于人便利也变便也故曰则变也此皆古人作文处不可不子细看
　　鲍人之事
　　此一句下经之总目也不曰鲍人为某而曰之事其所治之皮不主一用也
　　望而眡之欲其荼白也
　　逺望而视之望主向言眡主目言皮如荼菜之白则既炼之皮已尽美也
　　进而握之欲其柔而滑也
　　近前取而把握之若已柔滑则为善也
　　卷而之欲其无迆也
　　卷束之义也只作搏字亦可通今只得从注读无迆者无斜迆处言其柔软平正而无缓急处也
　　眡其着欲其浅也
　　著者幔着于物之上不见其厚但见其薄即帱而廉之意浅即薄也
　　察其线欲其藏也
　　皮作北人谓之双线工藏者缝之而不露线也
　　革欲其荼白而疾澣之则坚
　　此下又重解前句亦与函人一段文势同疾澣者不可久渍之于水则易壊也
　　欲其柔滑而腛脂之则需
　　其所以柔滑者脂腛之而濡弱也炼皮必用脂也腛与渥同音义
　　引而信之欲其直也信之而直则取材正也
　　卷之无迆伸之则直言平正也
　　信之而枉则是一方缓一方急也若苟一方缓一方急则及其用之也必自其急者先裂若苟自急者先裂则是以博为帴也
　　枉斜也伸之而斜则是不平正必有一处缓一处急才有缓急不调处则以之而用急处必先裂苟有裂处则皮虽博阔乃成浅狭之材葢裂处则不中用也帴与浅同音义或音翦亦浅之义引信数句详解进握一句也
　　卷而抟之而不迆则厚薄序也
</div>
    <div class="pagination">
<a href="考工记解_page4.html">上一页</a><a href="考工记解.html">1</a><a href="考工记解_page2.html">2</a><a href="考工记解_page3.html">3</a><a href="考工记解_page4.html">4</a><span class="current-page">5</span><a href="考工记解_page6.html">6</a><a href="考工记解_page7.html">7</a><a href="考工记解_page8.html">8</a><a href="考工记解_page9.html">9</a><a href="考工记解_page10.html">10</a><span>...</span><a href="考工记解_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
