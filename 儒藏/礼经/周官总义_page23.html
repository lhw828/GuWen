<!DOCTYPE html>
<html>
<head>
    <meta charset="UTF-8">
    <title>周官总义 - 第 23 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周官总义 - 第 23 页/共 26 页</h1>
    <div class="content">　　毂小而长则柞大而短则挚
　　柞狭也挚危也小大欲其称而已
　　是故六分其轮崇以其一为之牙围
　　田车之轮六尺有三寸乘车兵车之轮六尺有六寸今以乘车兵车之轮言之六分其轮崇以其一为之牙围则牙围尺有一寸当分为两面郑氏不分两面只就一面尺有一寸上便说三分牙围而漆其二若是则轮围两面为牙围共二尺二寸矣实与经意不合今以两面牙围共一尺一寸言之则每面各得五寸半共为尺有一寸如此而后合六分取一之数
　　参分其牙围而潻其二
　　牙围每面五寸半今先以四寸半三分之每分得一寸半是漆其二者为三寸其一不漆者为一寸半外余一寸三分之是漆者得三分寸之二兼上三寸共为三寸三分寸之二不漆者得三分寸之一兼上一寸半以半寸为十五分三分寸之一作十分是不漆者共为一寸三十分寸之二十五郑氏谓不潻其践地者也如牙厚一寸三分寸之二之说此以意推之非经之正文皆有所不取
　　椁其漆内而中诎之以为之毂长以其长为之围先郑云椁两漆之内相距之尺寸也旧注云牙厚一寸三分寸之二余二寸分于内外面故各一寸是六尺有六寸之轮漆内六尺四寸此说无所据若谓牙厚一寸三分寸之二便为漆内则非矣既曰漆内安可便以牙厚计之漆内之制未明则毂长三尺二寸围径一尺三分寸之二亦非也今以经之文意推之除不漆其践地者只据漆者三寸三分寸之二则两面为七寸三分寸之一兼上轮崇六分之五为五尺五寸是漆内共得六尺二寸三分寸之一中诎之为三尺一寸三十分寸之五此毂之长也亦所以为围
　　以其围之阞捎其薮
　　捎除也阞三分之一也薮谓壶中众辐所趋之地而容辐菑者也老子曰三十辐共一毂当其无有车之用注无有谓空虚毂中空虚轮得行以一毂之围得三尺一寸三十分寸之五而为三十辐之所凑茍薮孔稍广则毂之力弱而有不胜任之患故三分其围而除一为薮围三尺一寸三十分寸之五以此三分之三尺得一尺尚余一寸三十分寸之五以一寸为三十分又三之为九十分以三十分寸之五为十五分共得一百五分三分之一则为三十五分是薮之制得一尺九十分寸之三十五薮中大小穿皆以金锢其内而贯辐焉
　　五分其毂之长去一以为贤去三以为轵
　　上经言毂空壶中此言毂之大小两头也贤大穿也轵小穿也毂长三尺一寸三十分寸之五围三径一则围三尺者得径一尺尚余一寸三十分寸之五以一寸为三十分又三之为九十分又以五分三之为十五分共得一百五分三分之一为三十五是毂之径亦得一尺九十分寸之三十五与薮相称焉五分去一以为贤以一尺五分而去一得八寸以九十分寸之三十五而三之为二百七十分寸之一百五五分去一则得二百七十分寸之八十四是贤径为八寸二百七十分寸之八十四去三以为轵则半贤之数是轵径为四寸二百七十分寸之四十二然贤径倍于轵则大穿为太大郑氏疑其误以去一宜为去二理或然也然则大穿去五分毂长之二亦得六寸二百七十分寸之六十三
　　容毂必直陈篆必正施胶必厚施筋必数帱必负干既摩革色青白谓之毂之善
　　容者形容也如凡为甲必先为容是已容毂不直则非利转之势故必欲其直篆者毂约也采以约之谓之篆如诗所谓约軧是已毂之有约以待施筋施胶幔革之用茍或不正则帱何以负干故必欲其正篆既正矣然后施胶以附丽之则必欲其厚施筋以固结之则必欲其数然后帱以幔毂则必欲廉之外见而于干是以毂革相应而无嬴不足之患五者固必欲其善而古人犹为未焉幔毂必将漆之先以骨丸之待干乃以石摩之其色青白则为善之征故曰毂之善
　　参分其毂长二在外一在内以置其辐
　　上经皆论制毂此以下详言辐之制郑氏谓毂长三尺二寸者令辐广三寸半则辐内九寸半辐外一尺九寸且经文既言三分毂长则当复除辐广三寸半谓毂长三尺二寸亦未为当今以经之文意攷之则知毂长三尺一寸三十分寸之五以三尺言之二在外则得二尺矣尚余一寸三十分寸之五以一寸为三十分又三之为九十分又以五分三之为十五分共为一百五分是二在外者得二尺九十分寸之七十其一在内者得一尺九十分寸之三十五于二在外一在内之中而置辐焉
　　凡辐量其凿深以为辐广辐广而凿浅则是以大扤虽有良工莫之能固凿深而辐小则是固有余而强不足也故竑其幅广以为之弱则虽有重任毂不折
　　凿深者言毂之深足以受辐之入也辐广者言辐之广足以称毂之所受也注云辐广三寸半量其凿深以为辐广则凿深亦三寸半两者相应则其固足以相任反是则非辐之善矣辐广而凿浅凿不应于辐也则是以大扤虽有良工莫之能固扤言其动摇之甚也凿深而辐小辐不应于凿也则是固有余而强不足固有余言凿之深强不足言辐之小也善为轮者必竑其辐广以为之弱则其力相称而足以任重竑言度其广狭也弱菑也辐入毂中者也度其辐广以为之菑则虽有重任毂不折矣
　　参分其毂之长而杀其一则虽有深泥亦弗之溓也参分其股围去一以为骹围
　　参分其毂之长而杀其一者郑氏曰假令辐除入毂之中其外长三尺则杀一尺以向牙其尺寸之长特假其说以言之此不必泥然凡为辐近毂则欲丰而近牙则欲杀牙所以行地于近骹而杀其参分之则向下利而泥弗黏也盖辐近毂曰股入毂曰菑近牙曰骹入牙曰蚤在股则丰若人之髀股在骹则杀若人胫近足之骹以辐三分之长杀一以向牙以股三分之围去一以为骹围则大小称矣
　　揉辐必齐平沈必均直以指牙牙得则无而固不得则有槷必足见也
　　水火无心之物也古人善用之而已揉辐以火所以齐曲直沈辐以水所以均轻重齐曲直者取其易直也均轻重者取其肉称也然辐直则为倨牙曲则为句辐牙虽有倨句至于凿内必正正则直以指牙而与牙相得故无用于而自固不得则虽用以固然轮摇动则出而足见矣
　　六尺有六寸之轮绠参分寸之二谓之轮之固
　　绠轮箄也凿牙之时其孔向外侵三分寸之二使辐骹外箄则车行不掉是谓轮之固
　　凡为轮行泽者欲杼行山者欲侔杼以行泽则是刀以割涂也是故涂不附侔以行山则是抟以行石也是故轮虽敝不甐于凿
　　为轮有常制用之于平地者也行山行泽而拘乎常制则遇险必偾遇坎必蹶矣故或损或益而从其宜焉行泽者以薄为利故欲杼杼言削薄其践地者则是刀以割涂而涂不附山石地也行山者以厚为利故欲侔侔言上下之适等则是抟以行石虽石齧之而不能动其凿此古人备物致用而深得夫变通之宜者也
　　凡揉牙外不廉而内不挫旁不肿谓之用火之善火刚而善变故制器者资之以揉物若曰揉辐必齐则曲者直焉若曰以火养其隂而齐诸其阳则柔者坚焉揉牙亦然顺其自然之性而已或逆其性则外亷而絶理内损而挫折旁肿负而起惟巧者无此三患是谓用火之善
　　是故规之以眡其圜也萭之以眡其匡也县之以眡其辐之直也水之以眡其平沈之均也量其薮以黍以眡其同也权之以眡其轻重之侔也故可规可萭可水可县可量可权也谓之国工
　　萭或作矩匡或作方此又总括轮人一篇之意大抵注目而视方圆不如付诸规矩之为公誊口而议平直不如付诸凖绳之为审援手而度多寡轻重不如付诸权量之为当六者设则天下之为方圆平直多寡轻重者皆不能外是固不容加毫末于其间者也故可规可萭可水可县可量可权也谓之国工也固宜非特百工之事为然凡成顺利于天下者亦此理而已矣
　　轮人为盖达常围三寸桯围倍之六寸信其桯围以为部广部广六寸部长二尺桯长倍之四尺者二十分寸之一谓之枚部尊一枚弓凿广四枚凿上二枚凿下四枚凿深二寸有半下直二枚凿端一枚
　　盖取乎圆轮亦取乎圆盖以二十八弓而凑于部轮以三十辐而凑于毂类相似也故以轮人为盖盖之为制上为部中为达常下为桯非部无以纳弓于其旁非桯无以含达常于其中盖达常小于桯而桯小于部所谓达常围三寸桯围倍之六寸不言可知也信其桯围之六寸以为部广之六寸不言可知也部长二尺桯长倍之四尺者二为八尺亦不言可知也若十分寸之一谓之枚则枚为一分部尊一枚则盖斗之上穹然而髙者一分也弓凿广四枚则凿孔之广所以容弓者四分也凿上二枚以其在上无所受而不用力故二分也凿下四枚以其在下有所受而用力为多故四分也凿深二寸有半上言部广六寸达常围三寸则达常入部其径一寸是达常两畔犹有五寸则凿深二寸有半正合两畔五寸之数而弓凿不侵逹常也下直二枚者谓凿下四分弓入凿而曲二分则下直二分也凿端一枚则凿之狭一分也夫一枚为一分部广六寸围三之则尺有八寸其数十过百八十分而止弓凿四分而二十八弓已占一百一十二分外止于六十八分则部中实少而虚多又以弓凿一百一十二分其深各二寸有半而共凑于达常一寸之径其数似不相合然古人深察物理上下相制自然坚固缜密而非常工之所能测识者矣
　　弓长六尺谓之庇轵五尺谓之庇轮四尺谓之庇轸轵毂末也轮崇与车广同舆广六尺有六寸并两轵六尺二寸三分寸之一总一丈二尺八寸三分寸之一又以乘舆七寸为轨故旁轨内七寸则减尺四寸入舆下其余一丈一尺四寸三分寸之一也故六尺之弓倍之加部广六寸凡丈二尺六寸又有宇曲之减则止可以覆轵若轮之广则又小于轵轸之广则又小于轮而弓之庇亦以一尺为差故五尺谓之庇轮四尺谓之庇轸
　　参分弓长而揉其一参分其股围去一以为蚤围盖弓近部者谓之尊近外而长则为宇曲三分弓长而揉其一则六尺之弓揉而为宇曲者二尺矣参分弓长以一为尊则六尺之弓平而近部者亦二尺矣近部谓之股犹辐近毂之为股也宇曲之末谓之蚤犹辐入牙谓之蚤也股欲大蚤欲细三分其股围去一以为蚤围以弓凿广四分而方围之则股围一寸六分去其一以为蚤围则蚤一寸十五分寸之一蚤围在末而股围近部谓之尊则与部尊同
　　参分弓长以其一为之尊上欲尊而宇欲卑上尊而宇卑则吐水疾而霤逺盖已崇则难为门也盖已卑是蔽目也是故盖崇十尺良盖弗冒弗纮殷畆而驰不队谓之国工
　　上欲尊谓近部之二尺也宇欲卑谓下为宇曲之四尺也盖桯并达常一丈故宇曲之四尺者垂二尺部上髙则其势隆宇下卑则其势俯此所以吐水疾而霤逺也至于盖崇十尺其中正也谓以宇二尺并人长八尺则于十尺为称过乎十尺则盖已崇而难为门不及乎十尺则盖已卑而反以蔽人之目是以盖之崇必十尺古之所谓良盖者不以衣覆之故曰弗冒不以丝系之故曰弗纮如是平亩而驰有殷其震地之声宜若坠矣而不坠是弓之入于部者固而不可摇也故谓之国工与轮人为轮之国工同




<经部,礼类,周礼之属,周官总义>
　　钦定四库全书
　　周官总义卷二十七　　　　宋　易袚　撰
　　舆人为车轮崇车广衡长参如一谓之参称
　　贾氏曰舆人专造舆而记言为车者车其总名愚按轮舆轸盖皆车也言为车而谓之舆人则从舆为正若夫挟车旁以践地者轮也横车前以扼马者衡也轮崇则欲其运两轵衡长则欲其容两服轮崇车广衡长皆六尺有六寸故曰参如一谓之参称称等也言三者相等也
　　参分车广去一以为隧参分其隧一在前二在后以揉其式以其广之半为之式崇以其隧之半为之较崇六分其广以一为之轸围参分轸围去一以为式围三分式围去一以为较围参分较围去一以为轵围参分轵围去一以为轛围
　　舆之深者曰隧隧防也言车之深也人之所依凭者曰式式敬也言凭之则致敬而有礼也两輢上出式者曰较谓车箱两旁植之者也舆后之横木曰轸则旗斿之所被饰者也轵则輢之直者以其旁止于此故曰轵轛则式之直者对人而言故曰轛其分寸之法贾氏释之详矣此后不复详释
　　圆者中规方者中矩立者中县衡者中水直者如生焉继者如附焉
　　权与物钧而生衡衡运生规规圜生矩矩方生防防直生凖此方圆平直之所从出也故舆人之为车也规之以眂其圆圆之至者自中于规矩之以眂其方方之至者自中于矩防以县之以眂其直而立之直者自中于县水以平之以眂其均而衡之平者自中于水曰中者循天下自然之理而不容加毫末于此者也至于直者如自然之生继者如自然之附此又理之极于自然者盖天下之直必本乎绳墨若木之条达而生者不待绳墨而自直天下之继必本乎胶漆若木之旁出而附者不待乎胶漆而自继车之材直而如生非谓舍绳墨而自直也继而如附非谓舍胶漆而自继也本于绳墨胶漆而若非出于绳墨胶漆其为工之巧也至矣
　　凡居材大与小无并大小则摧引之则絶
　　居之为言处之得其所之谓也并如兼并之义凡物之体以小入大大者受而入之是谓大与小无并若大者势足以相并则小者不能以自立不动则已器成而动大倚小则小必摧若又从而引之则小者絶而不复属善居材者必有其道矣
　　栈车欲弇饰车欲侈
　　栈车即巾车所言士乘栈车者也饰车即巾车所言孤乘夏篆卿乘夏缦大夫乘墨车者也古者天子诸侯卿大夫士皆以革鞔舆及毂约但有金玉象为饰者得金玉象之名孤卿大夫毂上有篆缦墨之饰故亦得篆缦墨之名士之栈车则无革以为鞔者无革者无以为固故欲弇言敛而向于内也有革者有以为固故欲侈言纵而向于外也然车以弇侈为善而钟则以弇侈为病盖钟贵乎广狭之中而车贵乎小大之宜各适其当而已
　　辀人为辀辀有三度轴有三理国马之辀深四尺有七寸田马之辀深四尺驽马之辀深三尺有三寸轴有三理一者以为也二者以为久也三者以为利也攻木之工七而不列辀人者以辀非作车之所始而实有切于车之用此所以别设辀人之职辀有三度因马之髙下以为之度也国马之辀深四尺有七寸加轵崇三尺有三寸及轸与轐之七寸则衡髙八尺七寸所以用八尺以上之马田马之辀深四尺加轵崇三尺一寸半及轸与轐之五寸半则衡髙七尺七寸所以用七尺以上之马驽马之辀深三尺有三寸加轵崇三尺轸与轐之四寸则衡髙六尺七寸所以用六尺以上之马是三度者固辀人之制轴以贯毂特轮之一器而已于辀人何与而其言轴有三理乃继于三度之后者轴待辀而后运辀待轴而后行其势实相资焉以经意攷之弧而无折经而无絶辀之如此实轴之所以为媺也终日驰骋左不犍终嵗御衣衽不敝辀之久如此实轴之所以为久也劝登马力马力既竭辀犹能一取焉辀之利如此实轴之所以为利也以是知辀人之职实兼辀与轴之制故下文又曰五分其轸间以其一为之轴围则轴之制附于辀人也明矣
　　軓前十尺而策半之
　　軓谓式前也谓自式以前为辕曲中其长凡十尺策以策马半軓之数其长凡五尺御者自车上执之不短不长取其足以及马而已
　　凡任木任正者十分其辀之长以其一为之围衡任者五分其长以其一为之围小于度谓之无任
　　任木者以其材之大小而称其任之轻重者也任正者谓舆下之木车所取正为两輢之所植而较式又依于两輢故谓之任正十分其辀之长以其一为之围则軓前十尺与隧四尺四寸凡丈四尺四寸以十分之一为任正之围则凡尺有四寸五分寸之二矣衡任者谓阨马领不得出两轭之间则辀颈用力之处故谓之衡任五分其长以其一为之围则衡长六尺六寸其围则一尺三寸五分寸之一矣此皆任木之度若小于度则力不足以胜其任故谓之无任
　　五分其轸间以其一为之轴围十分其辀之长以其一为之当兎之围参分其兎围去一以为颈围五分其颈围去一以为踵围
　　轴谓车轴之贯毂者也舆广六尺有六寸即轸之间五分取一以为轴围则其围一尺三寸五分寸之一与衡任者相应矣当兎谓舆下之贯轴者也辀长丈四尺有四寸十分取一为当兎之围则其围尺四寸五分寸之二与任正者相应矣颈谓颈前之持衡者也三分兎围去一以为颈围则其围九寸十五分寸之九矣踵谓舆后之承轸者也五分其颈围去一以为踵围则其围七寸七十五分寸之五十一矣
　　凡揉舟欲其孙而无弧深今夫大车之辕摰其登又难既克其登其覆车也必易此无故唯辕直且无挠也是故大车平地既节轩摰之任及其登阤不伏其辕必缢其牛此无故唯辕直且无挠也故登阤者倍任者也犹能以登及其下阤也不援其邸必緧其牛后此无故唯辕直且无挠也
　　辀以火揉所以致曲亦不可太曲弧深则太曲矣下经言辀欲弧而无折辀无恶于弧也惟太深则折故孙而无弧深孙言顺理也辀而顺理虽无弧深之患亦不可有直且无挠之势于是记考工者以大车之辕证之夫大车乃驾牛之车初无与乎驾马之辀特因其揉辀而证以大车之法今夫大车之辕摰下也谓其势直而下至也下则难于登阤虽能登阤而阪险之地易以倾覆此直而无挠故也大车平地虽能节其轩摰之任而使之髙下相称若其登阤则牛不退而伏其辕辕必重而缢其牛此亦直而无挠故也登阤者自下而上用力为多故谓之倍任然力之强者尚能登阤及其下阤不摩其车之邸则车或进而緧牛之后此亦直而无挠故也此三者皆所以证揉辀之説
　　是故辀欲颀典
　　颀如硕人颀颀之颀言其长也典常也法也辀贵乎曲直顺理故欲颀典颀典则辀虽长而合乎法度之常矣
　　辀深则折浅则负辀注则利凖利凖则久和则安辀欲弧而无折经而无絶进则与马谋退则与人谋终日驰骋左不楗行数千里马不契需终嵗御衣袵不敝此惟辀之和也劝登马力马力既竭辀犹能一取焉
　　辀深则折谓揉之太深则伤其力故马倚之而易折浅则负谓揉之太浅则马负之而反伤马之力此辀之病也不深不浅若水之注无所凝滞故行则利而顺载则凖而平利凖则愈久而愈坚马引之而和人乘之而安此辀之善也其善与病如此故谆复详纪其揉辀之法所谓辀欲弧而无折经而无絶则揉辀之法也弧曲也太曲则易折故欲弧而无折上经言无弧深是已经直也太直则易絶故欲经而无絶上经言孙是已既孙而无弧深则无不得其进退之宜进非能谋于马而若与马相谋退非能谋于人而若与人相谋是以无情之物而与人及马之有情者不期而自合非和之至者不能也辀既得其和矣则其用无不顺其行无不利是以终日驰骋而左不楗言尊者在车之左而无罢倦之势行数千里而马不契需言马与之相习而无相倚之病终嵗御衣袵不敝言马无动摇而不劳御者之力是三者皆善斯可以言辀之和矣然不特和而已辀之势和而顺则其进也必易马力未进辀已有以劝其登非果能劝也其势若有以使之也马行既止则无所用其力辀犹能一进而取道焉非有意于一取也其势自不容已也则虽记考工者之善于形容其亦工之巧者如是哉
　　良辀环灂自伏兎不至軓七寸軓中有灂谓之国辀上言良辀下言国辀记考工者之善于形容者也言国辀则甚言其为良也如经言良马则总言驾五路者又言国马则乘车兵车之所专用者此国辀良辀之辨良辀环灂谓其楘有五环饰之以漆故曰环灂自伏兎不至軓七寸軓中有灂者谓辀长丈有四尺四寸漆之所不至者自伏兎去軓七寸而已其軓中亦半有灂焉此特辀之一端何遽谓之良辀而且以国辀许之盖自上经言辀之和至此方以良辀国辀名之此记者叙述之法也
　　轸之方也以象地也盖之圜也以象天也轮辐三十以象日月也盖弓二十有八以象星也
　　车之为制不过乎形与数也而圣人之观象制器实具不説之理轸之与舆皆方也不言舆而言轸者以轸在舆之下以方而承乎上所以特言其象地也盖之与轮皆圜也不言轮而言盖者以盖在轮之上以圜而覆乎下所以特言其象天也轮之有辐所以直指也辐以三十而凑于毂其数乃象乎日月之运以三十日而合宿者也盖之有弓所以为庇也弓以二十八而凑于部其数乃象乎二十八星之次环列于天之四方者也一车之制取象如此而圣人者又载而与之俱则三才实寓乎其间是盖有超乎形数之表者矣
　　龙旂九斿以象大火也鸟旟七斿以象鹑火也熊旗六斿以象伐也蛇四斿以象营室也
　　上经言周人上舆车官之制莫详焉车上必建旗故此经终之以旗与斿之义然攷其制皆与周官不合巾车所谓大常大旂大赤大白大麾者主五路所建而兼四伐之制也司常所谓王建大常诸侯建旂孤卿建旜大夫士建物师都建旗州里建旟县鄙建旐者主国之大阅而建之以帅众者也大司马所谓王载大常诸侯载旂军吏载旗师都载旜乡遂载物郊野载旐百官载旟者主中秋之治兵而载之以帅众者也大行人所谓建常九斿建常七斿建常五斿者主五等诸侯之命数而同邦国之礼者也司马司常言旗而不言斿大行人虽言斿而特明诸侯之制巾车于大常言斿而于大旂大赤大白大麾不言斿乃天子五路之制惟司常司马辨天子诸侯羣臣之旗制虽不言旗斿而其旗斿亦各从其命之数诸侯以奇数故以九七五为节羣臣以偶数故以八六四为节今辀人所言龙旂九斿鸟旟七斿则固有取乎阳奇之数所言熊旗六斿蛇四斿则特有取乎隂偶之数而皆以为天子之旗制殆有不可晓者若以此求合巾车之制而谓龙旂为大旂鸟旟为大赤熊旗为大白蛇为大麾似矣然大赤周制大白殷制大麾夏制岂周专于鸟旟殷专于熊旗夏专于蛇乎若复以此求合于司常司马之制谓龙旂为诸侯所建鸟旟为州里百官所建熊旗为师都军吏所建蛇为县鄙郊野所建似矣然诸侯建交龙之旂以至州里百官师都军吏县鄙郊野所建之旗其旗各眡其命数亦岂专于龙旂之九斿鸟旟之七斿熊旗之六斿蛇之四斿乎若曰王乘玉路建大常则象路载鸟旟在前木路载蛇在后金路载龙旂在左革路载熊旗在右亦无据也且周制玉路以祀而四路从固已有巾车之大旂大赤大白大麾矣辀人四旗将安所施况成周之车旗托物取象皆有不説之理辀人四旗之义是岂成王周公之所以托物取象者乎今考之大火东方苍龙之宿心是也其属有尾尾有九星故龙旂九斿象之鹑火南方朱雀之宿栁是也其属有星星有七星故鸟旟七斿象之伐者西方白虎之宿也与参连体而六星故熊旗六斿象之营室北方武之宿也与东壁连体而四星故蛇四斿象之然有可疑者同为青龙何止于大火同为鸟隼何止于鹑火同为熊虎何止于伐同为蛇何止于营室是于四方七宿各举其偏者也大火为心何与乎尾之九星鹑火为栁何与乎星之七星六斿象伐伐止三星不曰与参连体则六之数为不足四斿象营室营室止二星不曰与东璧连体则四之数为不足况东南之星取其一西北之星取其二东南则取日月所舍之次西北则取其星之名东南则取七宿之中西北则取七宿之末其説参差不合于古是岂成王周公之制大抵辀人四旗非周制亦非前代及秦之制也巾车言大旂大赤大白大麾为前代之制此非前代之制矣大司马司常言旂旗旟旐为成周之制此非成周之制矣月令言四时载青赤白黑之旂为秦之制此亦非秦制矣然则何所据乎曲礼云行前朱雀而后武左青龙而右白虎正合辀人四旗之説而曲礼亦先秦古书也上文有车骑之説而三代无车骑骑马之制自战国之赵武灵王始赵改胡服与匃奴角于是乎有骑战或者此为赵之制乎不然则战国之制乎国语云左军皆赤旟而许慎乃谓熊旗六斿以象伐星士卒以为旗则是战国之军制而用之于车战者也以是推之辀人四旗为战国之制明矣
　　弧旌枉矢以象弧也
　　弧弓枉矢见于夏官司弓矢之职则弧矢之取象尚矣盖晋志所载弧九星在狼东南天弓也主备盗贼常向于狼弧矢动摇不如常者多盗贼此成周所以设弧矢之制然周官皆不言旗縿之画惟觐礼曰侯氏载龙旂弧韣释者谓旌旗之属皆有弧也弧以张縿之幅又设矢象弧星有矢恐未必旌旗皆有之或者诸侯之制乎今辀人以此列于四旗是袭侯氏之制以为军制之饰于此益信四旗为战国之制
　　攻金之工筑氏执下齐冶氏执上齐鳬氏为声防氏为量段氏为镈器桃氏为刃金有六齐六分其金而锡居一谓之钟鼎之齐五分其金而锡居一谓之斧斤之齐四分其金而锡居一谓之戈防之齐参分其金而锡居一谓之大刃之齐五分其金而锡居二谓之削杀矢之齐金锡半谓之鉴燧之齐
　　筑冶鳬防段桃此攻金之工六也而金亦有六齐钟鼎一也斧斤二也戈防三也大刃四也削杀矢五也鉴燧六也且夫天下之至刚者莫金若也奚以锡为盖以锡之柔济金之刚而后其器为可用六工者为之调适其性而品节其齐故曰六齐齐以多锡为下少锡为上于是又有上齐下齐之别筑氏为削五分其金而锡居二则多锡为下故曰执下齐冶氏为戈防四分其金而锡居一则少锡为上故曰执上齐少锡为上则钟鼎斧斤戈防皆上齐也多锡为下则大刃削杀矢鉴燧皆下齐也以是推之则鳬氏为声防氏为量段氏为镈器当入上齐桃氏为刃当入下齐然下经鳬氏为钟而此言为声桃氏为剑而此言为刃盖声以金为正而刃以劒为利其别以此若夫此言鼎与斧斤鉴燧而经不名其官者以鼎与斧斤为上齐而冶氏为之也鉴燧为下齐而筑氏为之也
　　筑氏为削长尺博寸合六而成规欲新而无穷敝尽而无恶削刀也古人用简以竹为之以火灼之然后以削刀刻其书其用之关于天下者甚大上经言鲁之削以为地气之良不特地气为然秦惟善战者多故多庐粤惟善耕者多故多镈鲁之削其亦犹是故筑氏之职虽曰执下齐而实用之所甚急长尺博寸此削之制合六成规则有义存焉盖竹简之书有纵横曲直反缺倒仄之体惟削刀之势顺而后可以得其利此所以有取于合六之规又须筑氏以巧制之常欲其新发于硎用之不穷虽用之久者不能无敝然锋铓铦利虽敝至于尽而无缺之患故曰无恶此又非常工之所可及者自秦之蒙氏制笔而人始为简且便之习汉存古灋仍取书刀兼而用之谓之刀笔然机事竞起巧诈百出终不若古人用削之为安也
　　冶氏为杀矢刃长寸围寸铤十之重三垸
　　冶氏执上齐此经所言戈防是已今首言为杀矢者是杀矢以至重三垸十三字乃衍文重出郑氏亦谓似补脱误在此盖杀矢之制五分其金而锡居二是为下齐不应以执上齐之冶氏为之且此经唯玉人其制与典瑞同然前后差殊且有散逸不全者大抵收拾残编于秦火之后若此者不一况矢人为矢自有此十三字想当时传冩误寘冶氏之下此其为衍文无疑也
　　戈广二寸内倍之胡三之援四之已倨则不入已句则不决长内则折前短内则不疾是故倨句外博重三锊戈刺兵也郑氏以为句兵或者疑之而遂谓已倨已句为句兵之制度则误矣大抵句为太曲倨为太直此戈所以言倨句也戈二刃内谓胡以下接柲者也胡谓矛之旁出者也援谓直而向上者也戈广二寸总内援与胡而言之皆径二寸也内倍之则其长四寸胡三之则其长六寸援四之则其长八寸已倨已句则专主胡而言之也胡之曲直锋本必横而取围于磬折已倨则胡过于直过于直则刺人而不入已句则过于曲过于曲则刺人而不决长内谓胡以内过长也短内谓胡以内过短也胡以内过长则援短援短则曲于磬折曲于磬折则与胡并句故折前胡以内过短则援长援长则倨于磬折倨于磬折则引之不能速及故不疾倨之外则胡之里也句之外则胡之表也倨句外慱则上下俱寛无四者之病矣重三锊先儒以锊为锾与书所谓其罚百锾同其重六两大半两三之则一斤四两其説诚然矢人言重三垸乃音丸岂非音相近而传之或差乎
　　防广寸有半寸内三之胡四之援五之倨句中矩与刺重三锊
　　防与戈同戈二刃防三刃皆刺兵也何以知其为三刃上经戈广二寸援及接柲长一尺二寸胡长六寸重三锊此防广二寸有半寸胡四之则与戈同长六寸内三之援五之虽上下有半寸之差其实与胡同长尺有二寸但其刃狭于戈半寸宜若轻矣而亦重三锊者若不三刃则轻于戈而其重为不同三刃则胡之倨句中矩言正方也于援之外又有所谓刺刺者着柲前如鐏谓于援胡之横上中使出者也有刺与三刃乃见三锋之数
　　桃氏为剑腊广二寸有半寸两从半之以其腊广谓之茎围长倍之中其茎设其后参分其腊广去一以为首广而围之
　　剑以止暴恶桃以辟不祥类相似也故以桃氏为剑剑之所利在乎刃而刃谓之腊腊广二寸有半寸则腊两面各有刃两从者剑脊中髙两杀而趋锷者各一寸四分寸之一也以腊广为之茎围长倍之者茎谓剑夹中人所握者其围二寸有半则其长五寸矣中其茎设其后者谓从中以却稍大之者于操执则易制也三分其腊广去一以为首广而围之者首广谓剑把接刃处之径也三分二寸半而去其一则首广一寸三分寸之二而围之者正谓圜也与庐以围为圜同
　　身长五其茎长重九锊谓之上制上士服之身长四其茎长重七锊谓之中制中士服之身长三其茎长重五锊谓之下制下士服之
　　上中下三等之士非指命士也乐记所谓虎贲之士説剑是已剑之上制长三尺重三斤十二两中制长二尺五寸重二斤十四两三分两之二下制长二尺重二斤一两三分两之一各因其人之材力彊弱而列为三等之用则人与器相习而无不安之患矣
　　鳬氏为钟両栾谓之铣铣间谓之于于上谓之鼔鼓上谓之钲钲上谓之舞舞上谓之甬甬上谓之衡钟县谓之旋旋虫谓之榦钟带谓之篆篆间谓之枚枚谓之景于上之攠谓之隧
　　天下之物重不逾金轻不逾羽鳬羽物也轻莫尚焉欲其声之清扬而远闻故为钟以鳬氏取其声之轻而已凡钟不圆而有两角栾角也栾谓之铣者其角已无所致饰取其明洁言其絶泽如洗也铣间谓之于者钟形上袪则屈而不直声生于此缓而不迫犹气之于也于上谓之鼓者以所击之处声所由作故曰鼓也鼓上谓之钲者左右上下于此取正焉故曰钲也钲上谓之舞者以其声大而运于此发扬故曰舞也舞上谓之甬者以钟柄所接之处有不穷之用故曰甬也甬上谓之衡者衡平也言甬上之势正而用之以取平也钟县谓之旋者旋环而系之也言系之如循环也旋虫谓之干者干固也设饰于上以为固也钟带谓之篆者介乎鼓钲舞之间而其形条细若带故曰带其带如篆籕之文故又曰篆篆间谓之枚枚谓之景者篆间有钟乳以夹鼓与舞若数物之枚故曰枚其枚如日景之明故又曰景于上之攠谓之隧者以所击之处如靡之光故曰攠攠之窐如燧故又曰燧自两栾之铣以至鼓上之舞所以定钟之体也舞上之甬甬上之衡所以正钟之县也钟县之旋以至攠谓之隧所以为钟之饰也钟之制于是备矣
　　十分其铣去二以为钲以其钲为之铣间去二分以为之鼓间以其鼓间为之舞脩去二分以为舞广以其钲之长为之甬长以其甬长为之围参分其围去一以为衡围参分其甬长二在上一在下以设其旋
　　此言钟之度而不言多寡者随其律之大小长短为之而已周语曰景王将铸钟无射问律于伶州鸠而对以度律均钟均平也假如黄钟之律长九寸以律计身倍半为钟盖取九寸之倍而又取其九寸之半则通为二尺二寸半余律亦如是各以其律为广长围径此即度律均钟也律有长短故钟有小大钟有小大而长短亦欲其称凡钟之制皆下侈上敛故钲之径居铣径十分之八而铣间则与钲同也鼓与钲同而鼓间去二分则鼓间居铣径十分之六也以其鼓间为之舞脩则舞间与鼓间等矣又去二分以为舞广则舞广居铣径十分之四矣以此推之则铣间与钲相应鼓间与舞脩相应然舞之上下既促当以横为脩从为广则上不失于太敛下不失于太侈矣以其钲之长为之甬长则太长不类先儒以为并衡数是也以其甬长为之围三分其围去一以为衡围衡在甬上小于甬故也三分其甬长二在上一在下以设其旋者上既以钲之长为甬与衡之长故令衡居一分而旋又居一分乃居甬之中央是其正也由是制钟则钟之大小短长皆可以律推之矣
　　薄厚之所震动清浊之所由作侈弇之所由兴有説钟已厚则石已薄则播侈则柞弇则郁长甬则震
　　钟以声为主而声之所发本乎形形既不同声亦随异此钟之大小所以贵乎中也大钟以鼔间十分之一为厚小钟以钲间十分之一为厚则为厚薄之中矣今鳬氏言薄厚而未免乎震动则必有不得其中者薄厚不得其中其初不过震动而已至于声之清浊由此而出口之侈弇由此而兴果何所自而然记者于此谓之有説盖有説以推其之所由起也谓大钟不可以不厚而已厚者其声石而不出小钟不可以不薄而已薄者其声播而多散其形侈者其声迫窄而出疾其形弇者其声郁抑而不发其甬长者其声震掉而不定其声之病皆其形之失中者也所谓有説者如此
　　是故大钟十分其鼓间以其一为之厚小钟十分其钲间以其一为之厚钟大而短则其声疾而短闻钟小而长则其声舒而远闻为遂六分其厚以其一为之深而圜之
　　大钟以鼓间十分之一为之厚小钟以钲间十分之一为之厚是鼔间钲间皆居铣十分之六其为数一也郑氏谓鼓钲之间同方六而今宜异又曰若言鼔外钲外则近之殊不知鼓间钲间虽同而钟之大小不同因其大小之形而各取大小之数则其为厚也实异何必鼓外钲外之説至于钟大而短其声疾而短闻钟小而长其声舒而逺闻则亦于二者之厚而取中焉若夫遂特于上之攠其方圆深浅于钟若未甚病而亦十分其厚之一既为之深又为之圜其制钟不茍如此
　　防氏为量改煎金锡则不耗不耗然后权之权之然后凖之凖之然后量之
　　防坚也量与钟鼎同为上齐皆六分其金而锡居一又欲其改煎不耗取其坚而已不耗然后权之以眡其轻重之平权之然后凖之以眡其髙下之均凖之然后量之以眡其多寡之称由是置之模铸此量之所以为至坚而用之不穷者也
　　量之以为鬴深尺内方尺而圜其外其实一鬴其臋一寸其实一豆其耳三寸其实一升
　　周用四营之数四龠为合四合为升四升为豆四豆为区四区为鬴鬴深尺方内而圜其外则四区也其臋一寸其实一豆则四升也其耳三寸其实一升则四合也郑氏以鬴为六防四升诚得之矣至焦蹈则谓跃于龠合于合豋于胜聚于防角于斛所谓鬴者斛也深尺方尺而圜其外实能容之所谓豆者防也其臋一寸实能容之虽然此西汉之所谓量也班固之言量曰其上为斛则十防其下为防则十胜左耳为胜则十合右耳为合则十龠龠以千二百黍为实自龠自斛皆以十计殆倍半于周量之数蹈以此为周之量岂其然乎或谓蹈盖引管子曰百胜而成鬴此鬴为斛之证也梓人曰爵一胜觚三胜献以爵而酬以觚一献而三酬则一豆矣此豆为防之证也是不然孔子尝语冉有曰与之釜马融释之曰六防四升管子因时立制釡与鬴同其实数则异乎周殆不可以一概论且为豆或以木或以瓦木豆实四胜醢人言四豆之实是已瓦豆实十胜旊人言豆实三而成觳是已梓人所谓豆亦瓦豆耳臋之所实当与木豆同数或谓鬴豆固非齐之法然蹈谓豆区釡钟各自四而登者乃齐之乱法也奚取焉曰晏子以齐旧四量四胜为豆各自其四以登于釡釜十为钟陈氏三量皆登一焉钟乃大矣以家量贷以公量收是晏子当春秋之时去成周为未逺其论四量必有本也或谓周之量深尺方尺汉制亦然筭方一尺则所受一斛若实四豆无乃大寡乎曰周用指尺八寸汉用黍尺十寸量方尺深尺虽同而其尺有长短之差故也
　　重一钧
　　量法本起于黄钟之龠至于鬴之深尺内方尺而圜其外其重一钧若汉律歴之斛亦深尺内方尺而圜其外其重乃至二钧何也考律歴志则汉用黍尺十寸若周则指尺八寸説文曰咫八寸周尺也王制曰古者以周尺八寸为歩今以周六尺四寸为步此八寸尺之证也周量方尺而狭故其实一鬴而重一钧汉量方尺而广故其实一鬴而重二钧本朝范镇尝言周之鬴重一钧汉之鬴重二钧其声皆中黄钟乃知尺为权衡相传至今不变唯量为不同今之大府量此古量半之殊不知周之一钧即今之半钧盖今之尺既倍于古则今之半即古之全今之黄钟重半钧即古之重一钧者也
　　其声中黄钟之宫
　　古者神瞽考中声以制量则知量法本起于黄钟之龠盖黄钟中声也周制逺矣参以汉制黄钟之律其始以秬黍千二百积之黍之积有多寡故律之管有短长黄钟之管其长九寸其所容之黍千有二百而余律自是生焉故以一黍之广为一分积分而寸寸而尺尺而丈丈而引则知五度之法皆起于其长以千二百黍之重而为十二铢积铢而两两而斤斤而钧钧而石则知五权之法皆起于其重以千二百黍之多而为一龠积龠而合合而胜胜而豆豆而区区而鬴则知五量之法皆起于其多而众法具焉是以五度皆起于黄钟之长五权皆起于黄钟之重量之深尺方尺以至重一钧者既合乎黄钟之权度而又起乎黄钟之龠其中黄钟之宫宜矣
　　概而不税
</div>
    <div class="pagination">
<a href="周官总义_page22.html">上一页</a><span>...</span><a href="周官总义_page18.html">18</a><a href="周官总义_page19.html">19</a><a href="周官总义_page20.html">20</a><a href="周官总义_page21.html">21</a><a href="周官总义_page22.html">22</a><span class="current-page">23</span><a href="周官总义_page24.html">24</a><a href="周官总义_page25.html">25</a><a href="周官总义_page26.html">26</a><a href="周官总义_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
