<!DOCTYPE html>
<html>
<head>
    <meta charset="UTF-8">
    <title>仪礼集编 - 第 156 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 156 页/共 159 页</h1>
    <div class="content">　　酌复位侑拜受主人拜送主人复筵
　　注曰言酌复位明授于西阶上
　　敖氏曰复位而西面授之下仿此
　　姜氏曰此主既导饮而因酬侑也
　　世佐案复位复西楹西侑右之位
　　乃升长賔侑酬之如主人之礼
　　注曰遂旅也言升长賔则有赞呼之
　　郝氏曰长賔在西阶下侑升长賔举所奠荐右之觯酬之
　　世佐案侑酬长賔之觯即其受之于主人者郝云举所奠荐右之觯非
　　至于众賔遂及兄弟亦如之皆饮于上
　　注曰上西阶上
　　姜氏曰皆饮于上通承上文之词尸酬主人主人酬侑侑酬賔賔酬兄弟皆饮于上自此兄弟酬私人饮于下而主妇酬内賔遂及宗妇皆饮于房中矣内賔不言酬者葢不与男子旅酬之列故与
　　遂及私人拜受者升受下饮
　　注曰私人之长拜于下升受兄弟之爵下饮之疏曰私人之位在兄弟之南今言下饮之则私人之长一人在西阶下饮之其余私人皆饮于其位故下经云卒爵升酌以之其位相酬辩是也
　　敖氏曰私人拜而升受兄弟之爵俟兄弟答拜乃下也下饮谓就其位而饮之以酬其次者也惟云拜受云下饮是兄弟及私人饮时皆不拜矣兄弟饮不拜者以所酬者在下难为礼也私人饮不拜者因酬己者之仪且贱者礼简也
　　卒爵升酌以之其位酬辩
　　注曰其位兄弟南位亦拜受拜送升酌由西阶敖氏曰以之其位饮所酬者也亦于此相酬则私人之长其下饮之时亦在此明矣
　　姜氏曰之徃也
　　卒饮者实爵于篚
　　注曰末受酬者虽无所旅犹饮
　　右旅酬
　　乃羞庶羞于賔兄弟内賔及私人
　　注曰无房中之羞贱也此羞同时羞则酌房中亦旅其始主妇举觯于内賔遂及宗妇
　　疏曰内賔羞在私人之上私人得旅酬则房中内賔亦旅可知
　　敖氏曰无房中之羞别于主妇以上也此节亦当祭荐脀文不具耳
　　郝氏曰此加羞于堂下及房中不及尸侑主人者前三献毕主人酬尸宰夫羞内羞庶羞于尸侑主人主妇而此则賔以下及私人有庶羞无内差礼杀也
　　右羞于賔兄弟内賔及私人
　　世佐案特牲礼尸之庶羞佐食羞之于尸九饭之时至兄弟弟子举觯于其长之下云宗人告祭脀乃羞注云此所羞者自祝主人至于内賔无内羞是篇于主人酬尸后宰夫及司士羞于主妇以上内羞庶羞兼有之至是乃羞于賔以下惟庶羞而已其节又在旅酬之后兄弟之后生者举觯之前皆与士礼异
　　兄弟之后生者举觯于其长
　　注曰后生年少也古文觯皆为爵延景中诏校书定作觯【世佐案延景释文作延熹今以史传考之皆误也后汉书灵帝纪诏诸儒正五经文字刻石立于太学门外事在熹平四年儒林传蔡邕传并同汉诸帝年号无称延景者唯桓帝时有延熹之号而事实又不合当依后汉书作熹平为是或云延熹当作建熹盖谓建宁熹平之间耳蔡邕传云建宁中校书束观迁议郎邕以经籍去圣久逺文字多谬俗儒穿凿疑误后学熹平四年乃与五官中郎将堂谿典光禄大夫杨赐諌议大夫马日防议郎张驯韩説太史令单飏等奏求正定六经文字灵帝许之是事始于建宁而成于喜平故合而穪之此説亦有据然割并年号而称之者起自近代恐汉人无此例也】郝氏曰此兄弟之防者举觯于其长为无算爵之始旅酬毕主人慇懃未已兄弟之幼者为主人达其意
　　洗升酌降北面立于阼阶南长在左坐奠爵拜执爵以兴长答拜
　　注曰长在左辟主人
　　疏曰凡献酬之法北面则主人在东今长兄弟北面云在左则在西故辟主人也
　　敖氏曰此后生者举觯与主人酬賔之仪略同似有为主人酬长兄弟之意故位如主人而长在左姜氏曰案特牲礼主人北面酬賔賔在左并拜兄弟弟子举觯于其长仪亦然今少牢礼并同也彼长兄弟在左虽非賔亦如賔然故云辟主人
　　坐祭遂饮卒爵执爵以兴坐奠爵拜执爵以兴长答拜敖氏曰长既拜则复于东【东当作西】面位也
　　姜氏曰卒爵亦拜长亦答拜虽后生兄弟行也
　　洗升酌降长拜受于其位举爵者东面答拜爵止注曰拜受答拜不北面者傧尸礼杀长賔言奠兄弟言止互相发明相待也
　　疏曰上文主人酬賔賔奠爵于荐左与此爵止相待俱时举行下文交错其酬爵无算是也依次第不交错为旅酬【从杨氏图节本】
　　敖氏曰此拜受于其位者别于主人之亲酬是亦变于士也酬而受爵因賔礼也东面答拜宜乡之爵止奠之于荐左也以其未即举故言止亦省文
　　郝氏曰爵止者奠于荐右待賔爵行而后交错也姜氏曰此后生举觯于长兄弟之礼并同特牲其位即是上北面之位注疏疎也所异者特牲士礼旅酬讫賔弟子及兄弟弟子各举觯于长以行无算爵之礼今少牢大夫礼则旅酬讫惟兄弟后生举觯不及賔弟子而賔长乃又献于尸耳所以然者彼士礼不傧尸故皆举觯于长为无算爵此大夫礼傧尸故賔长又举爵于尸乃遂之于下也
　　世佐案其位洗东西面位也长西面拜受故举爵者东面答之明与向之阼阶南北面异矣姜氏反议注説之疎似过
　　右兄弟之后生者举觯于其长
　　宾长献于尸如初无湇爵不止
　　注曰賔长者賔之长次上賔者非即上賔也如初如其献侑酌致主人受尸酢也无湇爵不止别不如初者不使兄弟不称加爵大夫尊也不用觚大夫尊者也
　　疏曰上賔献【献下似脱尸字】侑致爵于主人时皆有湇鱼从今无湇鱼从故经云无湇也上賔献尸时尸止爵待献堂下毕乃举觯今尸不止爵即饮故云爵不止特牲云长兄弟为加爵又众賔长为加爵不言献此言献者尊大夫若三献之外更容有献也特牲长兄弟洗觚为加爵此用爵爵尊于觚
　　敖氏曰此献当用觚不言者文省耳特牲馈食礼长兄弟于三献之后洗觚为加爵此节与之同器亦宜同也上篇实觚于篚其为此用与
　　姜氏曰觚爵对文则异散文则通经洗觚亦称加爵则为通称可见非为大夫尊故用爵也不傧尸礼放此
　　右众賔长献尸侑致爵于主人尸酢之
　　賔一人举爵于尸如初亦遂之于下
　　注曰一人次賔长者如初如二人洗觯之为也遂之于下者遂及賔兄弟下至于私人故言亦遂之于下也上言无湇爵不止互相发明
　　疏曰此举爵更为旅酬如上旅酬之仪但前二人举此一人举为异耳其徧饮亦从上至下故云亦遂之于下也
　　敖氏曰举爵即举觯也如初如二人举觯于尸侑之仪其异者不及侑耳亦【亦下似脱一如字】上文尸酬主人以下之礼
　　张氏曰之适也徃也谓行此爵于堂下为旅酬也世佐案爵亦当作觯遂之于下者言其自上而下爵无不及也遂字已该得行字意之者指此爵而言耳张训之为适为徃未是
　　右賔一人举觯于尸更为旅酬
　　姜氏曰又行旅酬而乃及无算爵者旅酬以差犹礼也无算爵不以差则情也礼恐不及故达之情恐有余故节之
　　世佐案无算爵之异于旅酬者三旅酬依尊卑之次自尸而主而侑而賔以至于兄弟私人秩然不相紊无算爵则賔党与主党交错其酬不俟賔党酬毕而后及于主党一也无算爵惟行于堂下在堂上者皆不与二也旅酬单行一觯无算爵二觯并行三也此皆礼之以渐而杀者又案特牲旅酬之时堂上亦不与而賔与兄弟即得交错其酬皆与大夫礼异至其旅酬者再乃行无算爵则大夫士祭礼之所同也
　　賔及兄弟交错其酬皆遂及私人爵无算
　　注曰长賔取觯酬兄弟之党长兄弟取觯酬賔之党唯己所欲无有次第之数也
　　疏曰长賔取觯者是主人酬賔觯长兄弟取觯者是后生举于其长之觯
　　敖氏曰言皆遂及私人则是賔及兄弟之奠爵先后迭举而不并行也其礼则賔长取觯酬兄弟长交错以辩不拜私人之卒饮者洗酌反之长兄弟乃取觯酬賔长亦交错以辨卒饮者亦洗酌反之賔与兄弟又加迭举如初礼爵行无数至醉而止賔尸主于饮酒而堂上不行无算爵者此虽变于祭礼然尸犹有余尊不宜无所别异无算爵之仪太简不崇敬世佐案此二觯并行其礼与特牲畧同説见上篇皆二觯也私人位于兄弟之南亦属主党云皆遂及之者嫌其或以贱而不获与也是时礼末益杀其爵又自堂下始故可以逮私人而不可以凟堂上
　　右无算爵
　　尸出侑从主人送于庙门之外拜尸不顾
　　敖氏曰送尸于庙门外以其賔之也
　　世佐案凡賔于主人之拜送皆不顾经不尽见之其见之者则必有故焉于聘賔云不顾以其臣也于此云不顾以其尸也尸在庙门外则疑于臣故着之
　　拜侑与长賔亦如之众賔从
　　注曰从者不拜送也
　　敖氏曰从从长賔也
　　世佐案亦如之者如其于庙门之外而去者不顾也
　　司士归尸侑之俎
　　注曰尸侑尊送其家
　　敖氏曰賔长而下则自彻而授其人以归
　　主人退
　　注曰反于寝也
　　有司彻
　　注曰彻堂上下之荐俎也外賔尸虽堂上妇人不彻疏曰云有司明无妇人也【从杨氏图节本】
　　敖氏曰彻彻阼俎与堂上下之荐羞之属也妇人不彻则其所彻者不以入于房与
　　右尸出礼毕
　　若不賔尸
　　注曰不賔尸谓下大夫也其牲物则同不得偹其礼耳旧説云谓大夫有疾病摄昆弟祭曽子问曰摄主不厌祭不旅不假不绥祭不配布奠于賔賔奠而不举而此偹有似失之矣
　　疏曰不备礼谓傧尸之礼厌祭阳厌也假读为嘏【从杨氏图节本】
　　敖氏曰此下之礼视賔尸者为少质则是制礼之序此先彼后如冠礼之醴与醮者然也而上下篇以賔尸者为主至是乃更端言不賔尸者焉周礼尚文抑又可见是虽与冠礼言醴醮之序者不同意则相类也然旣有新仪又存旧礼使夫人自择而行之是又圣人至公无我之心固不专主于所尚而已
　　世佐案此以下记礼之异注以是为下大夫礼似泥
　　则祝侑亦如之
　　注曰谓尸七饭时
　　郝氏曰凡馈食于室傧尸于堂少牢傧尸故室中之事比特牲为简至傧尸而后礼偹若有故不得傧尸则室事加详矣自迎尸入室以后至祝侑尸食以前礼与傧尸同故曰亦如之尸食以后其礼稍异张氏曰下大夫之不賔尸者自祝侑以前皆与上大夫賔尸者同此下乃陈其异者祝侑少牢篇尸七饭告饱祝侑曰皇尸未实侑是也
　　尸食
　　注曰八饭
　　张氏曰祝既侑而尸又饭也
　　乃盛俎臑臂肫脡脊横脊短胁代胁皆牢
　　注曰盛者盛于肵俎也此七体羊豕其脊胁皆取一骨也与所举正脊干骼凡十矣肩未举既举而俎犹有六体焉
　　疏曰特牲尸食讫乃盛今八饭即盛大夫礼与士相变先言臑从下起不言肩肩未举不言正脊长胁骼已举在俎有司彻不盛俎者更无所用全以归尸故也三脊正胁皆取一骨盛于肵各有一骨在俎以备阳厌故犹有六体【从杨氏图节本】
　　敖氏曰先正体而后脊胁亦以尊卑也前体先臑后臂者肩未举若自下而上然此所取者三体四骨与所举正脊干骼则羊豕各四体六骨矣肩旣举而俎但有一骨以为所释者也
　　郝氏曰盛俎谓佐食取众俎之实盛于肵俎祭毕归尸特牲尸九饭毕则盛俎少牢傧尸则俎重燅故不盛若不傧尸盛俎如特牲
　　张氏曰盛音成盛于肵俎将以归尸皆牢者谓此七体皆羊豕而非腊也
　　鱼七
　　注曰盛半也鱼十有五而俎其一已举必盛半者鱼无足翼于牲象脊胁而已
　　疏曰牲脊胁亦盛半
　　敖氏曰鱼盛七并前所举者一仅八而已牢之骨体已多此可以略特牲少故鱼盛十有二
　　腊辩无髀
　　注曰亦盛半也所盛者右体也脊属焉言无髀者云一纯而俎嫌有之
</div>
    <div class="pagination">
<a href="仪礼集编_page155.html">上一页</a><span>...</span><a href="仪礼集编_page151.html">151</a><a href="仪礼集编_page152.html">152</a><a href="仪礼集编_page153.html">153</a><a href="仪礼集编_page154.html">154</a><a href="仪礼集编_page155.html">155</a><span class="current-page">156</span><a href="仪礼集编_page157.html">157</a><a href="仪礼集编_page158.html">158</a><a href="仪礼集编_page159.html">159</a><a href="仪礼集编_page157.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
