<!DOCTYPE html>
<html>
<head>
    <meta charset="UTF-8">
    <title>周礼详解 - 第 10 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼详解 - 第 10 页/共 28 页</h1>
    <div class="content">　　【春官司服掌王之吉凶衣服故掌后之六服者谓之内司服言内以别外也袆衣绘翚狄于衣尔雅所谓伊洛而南素质五彩皆备成章曰翚是也褕狄缋褕狄于衣尔雅所谓江淮而南素质五彩皆备成章曰鹞是也翚与褕皆雉也雉之为物交有时别有伦其性耿介则正直见乎内身备五色则文明见乎外后之所以祭祀之服取之以正直见乎内故谓之雉也以文明见乎外故谓之翟也雉从矢则有正直之意翟从羽则有文明之意后之徳为皆备正直文明此所以字或用翟又用狄也古之制字者于文从大从火从大则大能守御有正直之意也从火则火能照燎有文明之意也翚狄素质西方之色义也褕狄青质东方之色仁也五色皆备成章礼也于袆言衣于褕言狄互相备也君子之为礼必有仁义以为质礼凡以节文仁义而已以礼节文仁义则后之徳备矣然则王体天道则尚仁而合之以义后体地道则尚义而合之以仁故后服以袆衣为尚褕狄次之阙狄或谓之屈狄丧大记复者夫人以屈狄是也其名物不可知既谓之屈则知其有屈于袆褕而已犹侯执信圭伯执躬圭谓之躬则知其有屈于信也此三者皆王后之祭服郑氏谓王祭先王则后服袆衣祭先公则服褕狄祭羣小祀则服阙狄以序推之理宜然也鞠衣则其色象鞠鞠之华以隂中其色黄则隂之盛色也后蚕服鞠衣则帅外内命妇而蚕使天下嫔妇于是而取中焉后之盛服也展衣之色则纯白王后服之则以礼见王以享宾客而有诚信之道焉故谓之展也縁衣之色黒而縁以纁士昏礼所谓纯衣纁袖是也纯即縁也谓之縁则有取于循縁之义谓之纁则有上逹之意縁衣后服之以处燕居以从进御盖妇人以至正为体其上逹则循縁而已故衣用縁也鞠衣黄阴之盛色也展衣白阴之纯色也縁衣黒阴之正色也惟盛为能帅人而人斯从惟纯为能择人而无所杂惟正为能格人而无所贰则衣服之制岂苟然哉寓大法于不説之间施之动容周旋之际其徳斯足以称之矣易曰夫子制义妇人从一而终故王后之六服皆以素沙为里以示其徳之一也素则取其内之纯白也沙则取其内之疏通也麻阴也阳尚之故六冤之饰皆用麻丝阳也隂尚之故后六服之里皆用沙】
　　辨外内命妇之服鞠衣展衣縁衣素沙
　　【外命妇则卿大夫士之妻也内命妇则九嫔世妇女御也记曰夫人屈狄世妇襢衣士妻税衣内子鞠衣下大夫妻襢衣然则卿之妻服鞠衣大夫之妻服展衣士之妻服縁衣此外命妇之服也记以夫人展狄并世妇言之则夫人者后宫三夫人也三夫人阙狄则九嫔鞠衣世妇展衣女御縁衣此内命妇之服也然此所言以鞠衣为首而三夫人与公之妻所服固不同矣记曰夫人副袆此言上公之夫人也盖上公与王同服衮衣则上公之夫人宜与后同服袆衣矣伯降上公一等则侯伯夫人宜服褕狄子男又降一等则子男夫人宜服阙狄矣三夫人视三公服同阙狄则三公之夫人亦宜服阙狄矣其服皆以素沙为里亦与后同则妇人之徳皆以専一为主欲其内之纯白有以通逹乎外也】
　　凡祭祀宾客共后之衣服及九嫔世妇凡命妇共其衣服共丧衰亦如之后之丧共其衣服凡内具之物【于奉祭祀接宾客共后与九嫔世妇之衣服则凡丧衰及九嫔世妇所服亦内司服共之也故曰亦如之内司服所掌主以共后故其生也共其所服而及其死也亦无以异于生焉凡内具之物则后生时所用帉帨线纩鞶袠之属亦无不共之此事死如事生之意也】
　　缝人掌王宫之缝线之事以役女御以缝王及后之衣服丧缝棺饰焉衣翣栁之材掌凡内之缝事【衣于记反翣所甲反逢之而属者缝之事也缝则必资于线先王设缝人之职掌王宫之缝线之事则非特掌缝衣服而已凡缝衣服所用之线亦使缝人为之也故言缝线之事谓有事于缝有事于线也且其宫之属有奄二人女御八人女工八十人奚三十人凡百有二十人之众盖以王宫中缝线之事其事既多非多其员则不足以给之也女御则掌制造王及后之衣服故缝人掌缝线之事以为女御所役故曰以役女御以缝王及后之衣服棺必有饰则虽死而不致死之意也王及后之丧则缝人缝棺饰不言王及后之丧则蒙上文可知也翣如方扇持之所以蔽棺栁隂木为之故丧车谓之栁车翣以木为体用采缯衣纒之以为饰故曰衣翣栁之材前言掌王宫缝线之事则主王与后而言之今此言凡内之缝事非止王及后而已凡宫中之缝事皆缝人为之则缝人之属皆所谓女御八人则非王宫八十一女御之数矣】
　　染人掌染丝帛凡染春防练夏纁秋染夏冬献功掌凡染事【防步卜反染如啖反夏户雅反】
　　【染之字右从水水始事水无当于五色而五色弗得弗章是也下从木木东方其于藏也主色染成而色见故也从九在木上每入必变变至于九丸已无变故也掌染丝帛者丝帛之质待染而后成文则丝帛者染之质染者丝帛之文也春防綀者綀其素而防之防氏练丝帛皆画防诸日是也夫天道致刚于西北而其事质致柔于东南而其事文至西南而成章圣人因物之质而成文章虽一染之防岂能违乎天道之运哉以春为文之始故春防练防练则文始乎此矣夏为文之着而与物交故夏纁纁者黄而兼赤色者赤而兼黒色以其阴阳杂而成文故也秋则文成而为章故染夏夏则五色备矣四时之夏以其文明与中国同谓之夏则五色谓之夏亦以是故也七月之诗言八月载绩载载黄我朱孔阳为公子裳盖于是时五色皆可以染故也然染人于夏言纁与此不同者盖染纁者始于夏秋则文杂而成章之时故染五色者备于是时矣至于冬则复乎至幽而与物辨非有事之时也故因其成功而献之则事功为已就而止乎无所事也然则先王之染亦岂苟然哉凡以顺乎天道之自然而已掌凡染事则非特掌染丝帛也几物之染者无不掌之矣】
　　追师掌王后之首服为副编次追衡笄为九嫔及外内命妇之首服以待祭祀宾客丧纪共笄绖亦如之【追丁回反编步典反】
　　【诗曰追琢其章追者治玉之名也其字与追琢之义同故同字盖所追者止能追者止而从之故也掌王后之首服而谓之追者以其有追衡笄之事而副编次亦有玉以为饰故也为副编次者诗曰副笄六珈盖髪为正副者所以饰首而贰之又其音覆则所以覆首故也编则编列发而为之次则次第髪而为之记曰夫人副袆则副配祎衣首饰之上也昏礼女众纯衣则次配縁衣首饰之下也副编之所配如此则编之所配在中也故首服之饰一曰副编继之次为后乃其序也后之服有六其首服有三以序推之盖以一当二由是言之则副配袆褕编配阙鞠次配展縁矣追衡筓者衡则维持冠而平之也筓则卷发而节之使适平也衡也筓也皆以三为之故曰追衡筓九嫔外内命妇之首服则所以配鞠展縁之衣也凡此所以待祭祀宾客之所用故曰以待祭祀宾客至于丧纪则笄而又加之以绖其共九嫔外内命妇所用亦如祭祀宾客之礼故曰亦如之】
　　屦人掌王及后之服屦为赤舄黑舄赤繶黄繶青絇素屦葛屦辨外内命夫命妇之命屦功屦散屦凡四时之祭祀以宜服之
　　【屦在服下所以饰足也人所常用而履之屦矣舄亦饰足而名官独曰屦人者以舄用为礼而非常屦故以所常屦者名官凡首服衣裳之类王与后皆异官以掌之而屦则同于一官者首服衣裳之类在上而为尊故异官以掌之所以贵之也屦在下而为卑故同一官以掌之所以贱之也然先王于此亦寓之以防意矣盖首服衣裳之所象者徳也屦之所象者行也德则有圣贤而行则同归于中庸而已掌王及后之服屦者服名有屦也司服言弁则曰弁服弁在上故也屦人言屦则曰服屦屦在下故也舄者所以隠足而为礼也赤阳之正色故王服赤舄里阴之正色故后服黑舄必以隂阳之正色则以人所履者皆隂阳之正故也阳则纯故赤舄之繶亦赤阴则杂故黑舄之繶黄黑阴之正色黄隂之盛色以隂之正色为体以隂之盛色为饰也繶所以饰舄谓之繶亦犹衣纯谓之縁也屦所以检行赤舄黑舄同于青屦也青东方之阳色而有动意屦所以检行而有止意舄用青絇则欲其动而能正也复下曰舄以隠足而别贵贱也单下曰屦以人所常用而履之屦矣素屦则屦之无舄者也葛屦则以葛为之者也命屦则以王命锡之者也功屦则致人功焉与功裘同意散屦则丧屦无絇故也外内命夫命妇服各有筓则屦亦各以其服所谓命屦者亦如所命之服也凡四时之祭祀以宜服之者各随其时与事之宜而服之也若夏则葛屦冬则皮屦此随时之所宜也若言祭则用赤舄黑舄功屦丧祭则有素屦散屦此随事之所宜也】
　　夏采掌大丧以冕服复于大祖以乗车建绥复于四郊【掌复之官而谓之夏采者以冕服备采色焉采色所以事生之道故也丧则哀素哀素则所以事死之道也复者所以幸其生故以采色夫人之死也魂气归于天体魄降于地先王防其魂气反归于形体故始死则有复礼焉复者反之已至者也死者人之穷也穷则宜反本大祖则子孙之本也故复之于大祖反本则无不之也故复之于四郊复于大祖必以冕服者王生时所服以祭祖庙故也复于四郊必以乗车建绥者王生时所乗建以适四郊故也亦各以其所宜而用之记曰复尽爱之道也望反诸幽而求诸鬼神之道也先王所以爱其亲其至诚忠厚以至于此以此而率天下则民徳其有不归于厚者乎曾子曰慎终追逺民徳归厚矣为治而至于民徳归厚其治之大成与此夏采之职所以序于天官之终也夏采掌大丧之服而特置一官则其兼掌明矣兼掌则不为冗特置则専其事则所使复宜致一故也且司服掌王衣服之官序于春官而内司服掌后衣服之官乃序于治官弁师掌王冕弁之官序于夏官而追师掌后首服之官乃序于治官者盖王之道忽然如神其施于四体形于动静者犹为礼而已故司服序于春官其饰于首者所以降而与物接也故弁师序于夏官若夫后则王所帅而成者也其见于首服形容已为盛徳之至则惟道是从此内司服追师所以序于天官之意欤】






　　周礼详解卷八
　　钦定四库全书
　　周礼详解卷九
　　宋　王昭禹　撰
　　地官司徒
　　【天贱生覆而为万物之所资始者主乎道地职形载而为万物之所资生者主乎化治无所不覆而以道为本故掌治者谓之天官教无所不载而以化为本故掌教者谓之地官天覆则无为而尊父道也地载则有为而亲母道也故一曰天官而地官次之治教之序也官所以探本司所以伺末以探本故掌治者为天官掌教者为地官治以道为本教以化为本故也至于礼政刑事之官各分属于四时亦然矣以伺末故教官谓之司徒政官谓之司马司至于徒则教官之事无不举司至于马则政官之事无不举至于刑官谓之司冦事官谓之司空亦然矣夫无车而行谓之徒行则役于人者也凡六官之属皆有徒公家作民而用之亦谓之徒先王治徒以胥而教官谓之司徒者举卑以见尊也教官之职大者有至于徳行则从而教之小者有至于徒役则从而司之司至于徒则教官所司皆举矣于文反后为司盖后从一从口从口则所以出命司反之则守令而已从一则所以一众司反之则分众以治之而已从则承上世之庇覆以君天下也司反之则以君之爵为执事之臣而已六官之治或谓之司或不谓之司司徒以对冡宰而谓之司也司马司冦司空则以对宗伯而谓之司也言司则畀不言司则尊或言或不言所以明分也】
　　惟王建国辨方正位体国经野设官分职以为民极乃立地官司徒使帅其属而掌邦教以佐王安扰邦国【六官之首皆言惟王建国而终以为民极者盖民心罔中惟尔之中治教礼政刑事莫非为民中也治以理之使中教以化之使中礼以节之使中政以正之使中刑以制之使中事以任之使中无动而不示之以中则民举协乎大中至正之道尚安有过与不及之患哉曰掌邦教则教之法虽行于下而教之道实出于王也且正月之告始和布教之后乃施教法于邦国都鄙则逺而邦国之君近而都鄙之长其所受之教法一出于司徒司徒之所施又本于王则上下相承皆本乎一道逺近所守皆本乎一法此道徳所以同风俗所以一矣至于治礼政刑莫不皆然五官所掌皆谓之邦者以此佐王安扰邦国者盖因性而导之则谓之安拂性而制之则谓之扰荘子曰生于陵者安于陵则安者岂非因性而导之欤传曰治扰谓之扰则扰者岂非拂性而制之欤今夫因其善父母而教之以孝因其善兄弟而教之以友因其善内亲而教之以睦因其善外亲而教之以姻以至因其信于朋友而教之以任仁于州里而教之以恤此安而教之之效也或紏之以不孝之刑而使之孝或紏之以不悌之刑而使之友不善内亲则有不睦之刑不善外亲则有不姻之刑以至于紏之以不任之刑而使之任紏之以不恤之刑而使之恤此扰而教之之效也教典教职皆曰安邦国而此曰安扰邦国则王之于邦国不特安之而又能扰之也至于扰邦国则王之事非教典之书所能及非教官之职所能专也故教典教职皆止于安邦国而已虽然王之于邦国或有所不获扰焉故兼安扰邦国言之也】
　　教官之属大司徒卿一人小司徒中大夫二人乡师下大夫四人上士八人中士十有六人旅下士三十有二人府六人史十有二人胥十有二人徒百有二十人【六官之属自乡一人之下至于徒百有二十人其尊卑贵贱之员数未尝有増减者盖六官所掌虽不同而其属皆六十贱职之所设凡以穪其事而已増之则为有余减之则为不足矣至于治官之攷谓之宰夫政官之攷谓之军司马而于教官则谓之乡师礼官则谓之肆师刑官则谓之士师者盖宰夫则因大宰而名之而攷治者宜以智帅人故曰宰夫军司马则因大司马而名之而治政者特以军为主故曰军司马师所以教之而教官所攷耆止于六乡之教事故曰郷师至于礼也刑也无非所以教也故亦皆谓之师先王因事以名官各有攸趣尔】
　　乡老二乡则公一人
　　【记曰七十老而传则老者徳成而无所任事矣老子曰容乃公公乃王则公者爵位甚大而其徳与王同矣乡老公也尊之于乡宪其言行而不累以事故称老焉礼宾贤能而献其书于王王再拜而受之则为道之存故也故以乡老帅其事乡老于司徒之官非属而无职则以事道者尊职事者卑故也然乡老二乡而公一人则三公分主六乡矣书曰三公官不必备惟其人则三公一人有时而兼掌六矣】
　　乡大夫每乡卿一人
　　【先王于郊则建六乡于甸则建六遂乡向也以其近而上逹向于王故也遂专也以其逺而治有所专于外故也乡大夫每一人则六乡盖六矣而谓之大夫者盖乡有飬人之徳教官以善飬人非具之徳则不足为以智帅人之大者惟有飬人之德则其为智也因性而不失于凿以是教人岂间间以为智哉乡大夫之职必以为之良有由矣】
　　州长每州中大夫一人党正每党下大夫一人族师每族上士一人闾胥每闾中士一人比长五家下士一人【二千五百家则聚而内比于乡故五党为州州长以中大夫为之降大夫一等矣其徳足以长于一州故称长焉党正每党下大夫一人夫人不能无党先王顺而为之制要其为党者以显不以幽而已幽党非所尚也故君子羣而不党所以同乎人此周家所以五百家为党也党正降于州一等故以下大夫为之谓之正则一党之所取正也族师每族上士一人者族所相亲四闾为族则使之相保聚如人之族也师则道足以教人一族之所师也故谓之族师族师卑于党正故以上士为之也闾胥每闾中士一人者二十五家为闾闾之字从门从吕则二十五家而同其门以往来相聨属而中有胥以长之如人之吕也故谓之闾胥以中士为之则又降于族师矣比长五家下士一人者五族为党则以其羣相党也五家为比则以其两相比也夫与天游与道合者立乎万物之上则疑独矣降而与人道交者犹不能无所党无所比又况凡民乎先王由是为之居民之法上自王族之众旣名之以党下自五家之寡又名之以比其所党者显也其所比者义也所党者显则幽者无所容所比者义则不义者无所比于内外小大如一焉若然则何恶乎比党哉州长谓之长而比长才足以长五家而巳比长所统则为至寡于乡官则为最故以下士为之然五家以一下士为之长则六乡已一万五千人矣则地之所入几不足以禄之此学者所以疑周官也然飬而治之如此则六乡之人皆仗节死难之士矣王畿受天下财贡所入而以财不足禄为患亦误矣是变起于一旦而一方方伯连率所不能克然后六乡之士出焉盖六乡之士有不出出则无不胜矣】
　　大司徒上
　　大司徒之职掌建邦之土地之图与其人民之数以佐王安扰邦国
　　【书曰凡厥正人既富方谷论语曰既富矣又何加焉曰教之盖人之常情有余则乐生不足则累至妇子宁于百室既盈之后礼节兴于仓廪旣实之余将欲教之必先于政以富之政以富之必先建其土地之图与其人民之数也盖土地之图既立则天下之广狭可知人民之数既定则生齿之众寡可悉如此则井地均谷禄平富民之政由是而始矣此大司徒掌邦教以佐王安扰邦国而必先于建土地之图人民之数也邦之土地之图即天下土地之图万国各自图之以入于司徒则谓之天下之图大司徒合而图之则谓之邦图也合天下图之而可以谓之邦图则天下莫非王土故也建土地之图则土防土宜土均之法可施王之国地中可求邦国之地域可制焉建人民之数则地守地职地贡之事可令万民之卒伍可防都鄙之室数可制焉夫然后可以佐王安扰邦国土地之图湏作而立之而人民之数亦言建者非大司徒校登稽比有法则亦不立故也】
　　以天下土地之图周知九州之地域广轮之数辨其山林川泽丘陵坟衍原隰之名物而辨其邦国都鄙之数制其畿疆而沟封之设其社稷之壝而树之田主各以其野之所宜木遂以名其社与其野
　　【大司徒所掌虽及于人民之数而邦之土地之图其来乃本乎天下土地之图推本其事而言之故曰以天下土地之图周知九州之地域广轮之数横曰广从曰轮故马融曰南北为轮东西为广广之字从黄地道光也从广东西而已此广所以为横也轮则运而趍前不可以左右此轮所以为从也凡州之地域广轮之数既按图而知之矣然后辨五地之名地故继之以辨山林川泽邱陵坟衍原隰之名物积石曰山竹木曰林注海曰川水钟曰泽土高曰邱大阜曰陵水崖曰坟下平曰衍广平曰原下湿曰隰名所以命其土物所以色其土五地之名物既辨而知之矣然后辨邦国都鄙之数四海之内九州州方千里州建百里之国三十七十里之国六十五十里之国百有二十八州州二百一十国天子之县内方百里之国九七十里之国二十有一五十里之国六十有三凡九十三国此邦国都鄙之数也邦国都鄙之数既辨而知之矣然后制其畿而沟之以为之限制其疆而封之以为之守故继曰制其畿疆而沟封之畿以为之限疆以为之守则神必有所依民必有所附设其社稷之壝则所以依神也立其田主则所以附民也故继之设其社稷之壝而树之田主社土神也稷谷神也勾龙为后土配食于社弃为后稷配食于稷田主则礼记所谓先啬神农是也社稷皆有坛而有坛必有壝与其田主使各主其神民则又从而表之表之之法各以其野之所宜木遂以名为社与其野如土宜松则植以松而名之曰松社之野土宜栗则植以栗而名之曰栗社之野如此则新甿欲有所植不谋而知其土壤所宜公上欲有所敛不视而见其材木所出凡此皆先王所以制地之法富民之本也故序于大司徒之职首】
　　以土防之灋辨五地之物生一曰山林其动物宜毛物其植物宜皁物其民毛而方二曰川泽其动物宜鳞物其植物宜膏物其民黒而津三曰丘陵其动物宜羽物其植物宜覈物其民専而长四曰坟衍其动物宜介物其植物宜荚物其民晳而瘠五曰原隰其动物宜臝物其植物宜丛物其民丰肉而痹【皁音皂防古外反覈音核介音界荚力果反晳音锡】
　　【计物之数谓之防与嵗计谓之防同土防之法则以法计计物多寡以辨其所生之宜也动物天产也植物地产也民则资天地之产以为用者也故五土之物生其所辨者动物植物与其民而已积石曰山竹木曰林山林得木之气为多其动物宜毛物毛物虎豹之属也草木以枝叶生而为地之毛凡毛物皆禀木气而然也故山林则宜毛物之动者其植物宜皁物则柞栗之属柞栗资木气而生于山林为多故也其民毛而方者民之资木气为多其皮肤亦如木之有枝叶然所以多毛方则其民所禀之形也木曰曲直而民之形反方者盖一曲一直相杂而成势所以方也注海曰川水钟曰泽川泽得水之气为多其动物宜鳞物鳞则鱼龙之属资水以生故也其植物宜膏物郑氏以膏为櫜物理或然也櫜物莲芡之属有櫜韬生于水故也其民黒而津黒则水之色也津则水之泽也土髙曰邱大阜曰陵邱陵皆积土而成土火之所生也土本畀而隰邱陵积土而高燥则得火之气为多其动物宜羽物羽物则飞禽之属飞禽禀火气而生故也其植物宜覈物覈物则桃李之属火性外明而内晦内虗而外实故也其民専而长攷工记曰火以圜専园也圜火之性也洪范火曰炎上炎上则其形鋭而长长火之形也此其民所以专而长水崖曰坟下平曰衍夫土生金金生水坟衍以土为体而不离乎水也土金母也水金子也上资土母之气下资水子之气则得金之气为多也其动物宜介物介物鼈之属也其植物宜荚物荚物则荠棘之属也金之性坚刚故动物宜介物植物宜防物也其民晳而瘠晳则金之色瘠则金之形也广平曰原下湿曰隰中夹隂阳交而生湿湿生土土者冲气之所生也原隰禀隂阳之冲气则得土之气为少也其动物宜臝物臝物则鼃螾之属禀气于土而其体重迟也其植物宜丛物丛物萑苇之属资土之气而其枝条荗盛也其民丰肉而痹土之形则肥厚而其位则在下此民所以丰肉而痹也山林川泽邱陵坟衍原隰以物所生多寡为先后动植及民以防而辨之难易为先后】
　　因此五物者民之常而施十有二教焉
　　【记曰广谷大川异制民生其间异俗刚柔迟速缓急异齐五味异和器械异制衣服异宜先王脩其教不易其俗齐其政不易其宜然则五地之物所生异宜五物之民所习异俗始乎故长乎性成乎命先王不能移易而使之变则此五物者乃民之常也其施教也岂能违其性习之常哉则其制器利用和味宜服亦因之而已易曰先王以省方观民设教盖不省方则无以知五地之物所生为异宜不观民则无以知五物之民所习为异俗以之设教则殆将违其性习之常民从之斯难矣此十二教之施所以必因乎民之常也夫民之常者天也施十有二教者人也以人而因乎天则其施教也亦以辅万物之自然而已易曰范围天地之化而不过五物者天地之化也十有二教圣人所以范围其化而不过也】
　　一曰以祀礼教敬则民不苟二曰以阳礼教让则民不争三曰以隂礼教亲则民不怨四曰以乐礼教和则民不乖五曰以仪礼辨等则民不越六曰以俗教安则民不愉七曰以刑教中则民不虣八曰以誓教恤则民不怠九曰以度教节则民知足十曰以世事教能则民不失职十有一曰以贤制爵则民慎徳十有二曰以庸制禄则民兴功【愉音偷又音榆虣薄报反】
　　【安上治民莫善于礼移风易俗莫善于乐礼乐者人治之大故十二教必先之以礼乐焉然作乐所以应天制礼所以配地故先以礼施之而典教者亦地官而已以祀礼教敬则民不苟者惟民生厚良知良能具于不学不虑之间因物有迁则至于父母之不知飬鬼神之不知奉先王脩祭祀享鬼神使民效之内以尽志而致其内心外以备物而致其外心参之以时而不违乎怵惕凄怆之所感尽以诚信而不忘乎嗜欲居处之所思以存亡形以属统纪则敬莫大于是矣躬行于上而民应于下孰有慢其亲者乎此民所以不苟以阳礼教让则民不争者阳礼者乡饮乡射之类以作于外故谓之阳礼阳礼所以辨尊卑别能否以尊让于卑以能让于不能以教自卑而尊人也易曰谦尊而光卑而不可逾教让者凡以使民知谦之为徳也三代之民知止乎义礼而不违者以知防而彰知柔而刚善则称人而忠厚之教兴过则称已而强防之风息此民所以不争也以隂礼教亲则民不怨者隂礼则婚姻之数以其为内事故谓之隂礼男子生而愿为之有室女子生而愿为之有家先王之教使民乐所愿而已以防男女以定室家在易之咸则以男下女而宜其室家在易之恒则以女承男而宜其家室男女以正婚姻以时又孰有怨哉盖关雎之徳备则政事无不脩桃夭之化行则财用无不足政事脩而财用足则何患乎男女之不正婚姻之不时哉此民所以不怨也以乐礼教和则民不乖者夫人生不能无乐乐不能无淫淫而不为导则不能无乱先王恶其乱也故制雅颂之声以导之殷佑其良心荡涤其邪气使之迁善逺恶而不自知者乐而已乐不徒作必有礼焉乐所以和礼所以节和胜则流节胜则离以乐感之而不失乎伦数者和而能节矣其见于上下隆杀者皆礼之序也其形于俯仰缀兆者皆礼之容也夫是之谓乐礼乐和而有礼以节之则其声足乐而不流其文足辨而不諰一蹈乎中正之雅而不迁于淫哇之郑故在宗庙之中君臣上下同听之则莫不和亲乡里族党之中长少同聼之则莫不和顺易直子谅之心油然而生悖慢邪僻之患无由而接此民所以不乖也然谓之乐礼非乐之至也故以教民而已若其至则和乐而无形昏嘿而无声流而不息合同而化思虑且将有不及况可得而教民哉以仪礼辨等则民不越者乐所以统同礼所以辨异同与天地合其和异与天地合其节以礼礼教和所以为同也而患于不能别异故仪以辨之所以为异也其天叙之有典其天秩之有礼民皆居之以为伦用之以为常圣人也者充乎人伦之至而能体常者也因之以立天下之仪推之以辨天下之等仪必有义而伦类在焉等必有节而法度在焉此民所以不越也以俗教安则民不愉者以仪辨等所以为异也异则患不能从众以俗教安则所以从众也夫天之所生地之所飬世习之所传万数之所聚乡闾师友之所教道虽皆出于性命之理而不能无异生于陵者安于陵长于水者安于水越人安越楚人安楚凡人之所习而有欲存焉夫是之谓俗先王岂能强之使改咈之使从哉亦各因其所宜而教之使安焉如是则民各从其所愿而无苟且幸免之意偷薄之患无自作矣此民所以不偷也以刑教巾则民不虣者民安于俗或所欲者过而不能中或所习者惑而不能一以刑教之所以一民也且先王以中道立教使贤有余者不敢过愚不肖者不敢不及皆于君取中焉此以徳而教之中也以徳教之而或不从无威以制之则流而入于恶矣先王于是以刑弼教则刑者所以制之而使中也如是则强悍悖戾者皆化而归于中矣盖不威不惩小惩而大戒者民人之福也法令既设而絶于智虑之所思纠禁既行而惩于形色之所见为下者无或至于灭耳之凶为上者无或至噬腊之吝此民所以不虣也以誓教恤则民不怠者盖刑以威物君子之所不得已小人之所不得免而先王期于无刑者亦必有具矣以誓教恤则勉之使无敢怠以度教节则约之使无敢僭无敢怠则无不及矣无敢僭则无过矣无过不及则所以使中而不至于刑也夫矢之以言而使之忧患焉谓之誓先王命民以战则欲其相救作民以事则欲其不慢故以誓教恤则忧发乎内而逹乎外矣则民皆勉力以就事又孰敢怠哉以度教节则民知足者众法所自起而长短制焉谓之度节则度之所制而为限者也以度教节则衣服有制用有宜贵有常尊贱有等威民皆安分而无觊觎之患所以知足也上曰以仪教等则民不越此曰以度教节则民知足者盖度主于法而仪主于容节主于守而等则有高下之分以仪辨等则行之于上以度教节则施之于下行之于上则下观而化其所以化者外也施之于下则下守而化其所以化者内也外也故民不越内也故民知足十曰以世事教能则民不失职者世事则世守其事士农工商各世其业之谓也夫良弓之子必学为箕良治之子必学为裘少而习之其心安焉不见异物而迁焉得之于视听之所亲朝夕之所玩乐所积习之便而不可易焉者世事之所能也先王因其能而教之使士与士言义而士得尽心于学农与农言耕而农得尽力于田工与工言而工得机巧以尽器械商与商言利而商得以负贩尽货贿内不拂其所性外不易其所习因而成之触类而长之则上之为教也简而下之从教也轻此民之以不困于务而失职也易曰君子以教思无穷以世事教能则非止其身也其教无穷矣以贤制爵则民慎徳以庸制禄则民兴功者教之所以成终始也爵禄者先王所以励世磨钝之术爵不茍授叙徳而已禄不妄予论功而已所谓徳懋懋官功懋懋赏是也先王举善而教不能亦欲其有所懋矣制爵而不以贤则民知爵之为贵而不知慎徳之所以从爵也制禄不以庸则民知禄之为富而不知兴功之所以从禄也先王之班爵禄所贵者功徳而已无功徳而爵禄之非所以励世磨钝也诗曰既见君子乐且有仪则始之以礼乐之教可知矣继之曰既见君子锡我百朋则终之以爵禄之制可知矣彼学以聚之问以辨之思以精之而终待乎名誉之所崇则欲民慎徳兴功茍非爵禄之劝乌可得乎方舜之时五典之所惇五礼之所庸亦已备矣至于同寅恊恭和则授之以五服之所章亦无异乎十有二教而终之以爵禄矣】
　　以土宜之灋辨十有二土之名物以相民宅而知其利害以阜人民以蕃鸟兽以毓草木以任土事辨十有二壤之物而知其种以教稼穑树艺【种章勇反】
　　【中央隂阳交而生湿湿生土土者隂阳冲气之所化也然而十有二土既分东西南北之异方则隂阳之气不能无有余不足之偏胜其形有高下肥硗之殊其性有羙恶之别则土之所宜固不齐矣因其所宜而为之度数焉以计其土是所谓土宜之法也十有二土则系乎十二国之分野以应天文十二次言之星纪呉越也元枵齐也娵訾卫也降娄鲁也大梁赵也实沈晋也鹑首秦也鹑火周也鹑尾楚也寿星郑也大火宋也析木燕也十二土各有名物者名所以命具土则邱陵坟衍原隰之属是也物所以色其土青黎赤埴黒坟之属是也故曰以土宜之法辨十有二土之名物既知矣则其高下羙恶皆得而周知于是乎度地以制邑量地以居民使各安居而乐于从事则薮牧园圃预有职焉故曰以相民宅而知其利害盖民虽好利而恶害不能趋利而避害上之人既相知其利害则示之以利害使之知所避就焉以阜人民则使人民众安如山阜之阜物也以蕃鸟兽则使之蕃息若草木之蕃芜也以毓草木则使草木生毓如母顺而毓子之毓也夫物必毓而后蕃蕃而后阜鸟兽谓之蕃草木谓之毓而人民谓之阜则察于人伦明于庻物之意大宰蕃鸟兽在毓草木之后土宜之法以蕃鸟兽然后以毓草木者大宰以生毓飬蕃为序而土宜以人民鸟兽草木为序故也以任土事则城郭沟池道渠之役之属小司徒以任地事则非特土事而已凡有事于地者皆任焉其所任则广于此矣辨十有二壤之物者上之和缓者为壤壤之为言成也胜也稼穑树艺于此地以土为质土以壤为羙禹贡于豫言厥土惟壤于雍言厥土惟黄壤于兖言厥土惟白壤皆言其土之美而可耕作者也十有二土则言土之形十有二壤则言土之性其性其形则具于土宜之法故大司徒既以土宜之法辨十有二土之名物而又以土宜辨十有二壤之物十有二壤之物犹土之物也不言名则壤无异名随土而已知壤之物然后知其种之所宜而教稼穑树艺可以教甿矣故曰而知其种以教稼穑树艺树植之也艺治之也草人以物地相其宜而为之种然则土壤异物则百谷之种亦各有所宜不可以不辨之也故先辨而知其种然后以教稼穑树艺遂人以土宜教甿稼穑盖本于大司徒土宜之法遂人则以具法推而行之以教甿也遂人不言树艺者盖遂人以时器劝甿则树艺可知矣】
　　以土均之灋辨五物九等制天下之地征以作民职以令地贡以敛财赋以均齐天下之政
　　【封畧之内莫非王土其生出之宜否物产之有无道里之逺近贡赋之多寡非有法以均之则不足以正之此土均之法所由立也以辨五物则山林川泽邱陵坟衍原隰之所宜皆可知矣以辨九等则九州之田赋上中下之不同而羙恶高下皆可知矣然后可以制天下之地征征者贡赋税敛之总名为其以正行之故谓之征也既制地征则民各宜任其事于是乎以作民职量地之宜以任民之力称物之产以施民之事此所以作民职也既作民职则民宜各献其功于是乎以令地贡若农贡九谷圃贡草木之类是也地征则征之大者先令乎其大者于是乎以敛财赋以令地贡则下之所以供上大司徒则令之而已以敛财赋则又上之所以取下也故非特令之而已又敛之敛者取彼所有而聚于此也盖用下供上则谓之贡用上敛下则谓之赋此贡赋之辨也然言地贡则不特土贡而已凡地之所产皆预焉言财赋则不特军赋而已凡上之所敛皆在焉夫制地征作民职令地贡敛财赋固有政矣然逺近多寡之不均先后缓急之不齐非政之善也于是乎以均齐天下之政而土均之法于是乎备也】
　　以土圭之灋测土深正日景以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉制其畿方千里而封树之【深尺鸩反景或作影玑衡所以经天也土圭所以纬地也两者皆用土焉土之为物阳精之纯致一以通乎天地者莫太乎是矣圭之为物剡其首以象物之生平其下以象物之植承顺乎天而以生万物者土也故以土圭求之土圭之法所以度天之高四方之广与土之深举测土深则天与四方从可知矣正日景以求地中者日至之景尺有五寸谓之地中以土圭正日景之长短候其景适与土圭等所以求地中而建王国也夫天之高土之深四方之广其所以正之者以日景而已于夏日至昼漏午之时立八尺之表其景短而不满于尺有五寸则知其为日南矣多暑则以其火胜之其景长而过于尺有五寸则知其为日北矣多寒者以其水胜之其日中之景若夕景者知其为日东矣多风者以其木胜之其日中之景若朝景者知其为日西矣多隂者以其金胜之言东多风则知多隂之为雨言西多隂则知多风之为阳亦互见也多阳多暑多隂多寒多风多雨皆非地中未可以建王国也日至之景尺有五寸谓之地中者盖地与星辰东南游万五千里日景一寸差千里是万五千里适当尺有五寸之景也土圭长尺有五寸而日至之景合焉故谓之地中以其地中故天地四时风雨隂阳皆得其正矣夫天不足西北地不足东南有余不足皆非天地之中惟得天地之中然后天地于是乎合故曰天地之所合也土播于四时所以生长收藏万物一时之气不至则偏而为害惟得天地之中然后四时于此而交通故曰四时之所交也风以散之雨以润之偏于阳则多风偏于隂则多雨惟得天地之中然后隂阳和而风雨以序而至故曰风雨之所防也独隂不生独阳不成隂阳之和不成则反伤之形惟得天地之中则无愆阳伏隂隂阳于此调而不乖故曰隂阳之所和也合以体言交以序言防以时言和以气言天地合四时交风雨防隂阳和如此则无乖戾之气无疾疠之灾有生者遂有形者育则万物以之而阜安以之建王国适其所矣书曰王来绍上帝自服于土中且曰其作大邑其自时配皇天盖洛邑非特地中亦天之中也王者位乎天地之中以中徳而绍上帝以中道而配皇天绍上帝者王之事也配皇天者皇之事也先王所以建国于天地之中者意亦防矣夫先王建国非适为百物阜安而已亦为四方之至者道里均焉而经不言者其然易知故也】

　　周礼详解卷九
　　钦定四库全书
　　周礼详解卷十
　　宋　王昭禹　撰
　　大司徒下
　　凡建邦国以土圭土其地而制其域诸公之地封疆方五百里其食者半诸侯之地封疆方四百里其食者参之一诸伯之地封疆方三百里其食者参之一诸子之地封疆方二百里其食者四之一诸男之地封疆方百里其食者四之一【疆居良反】
　　【夫日景移一寸则差一千里先王非特用土圭测土深以建王国而凡建诸侯之国亦以土圭度之土圭所以度土之广狭故曰以土圭土其地而制其域度土而曰土其地犹治乱而谓之乱治荒而谓之荒也且列爵惟五分土惟三其来尚矣孟子言周室班爵禄之制亦曰公侯方百里伯七十里子男五十里又言齐鲁为方百里也而俭于百里然则制国不过乎百里之同过同则封域必异矣今此则诸公方五百里诸侯四百里伯三百里子二百里男百里而其制不同者盖孟子与书指邦国实封之地而言之也周官则兼附庸之地而言之也诗曰锡之山川土田附庸孔子亦曰夫颛防昔者先王以为东防主且在邦域之中矣是社稷之臣也然则诸侯于附庸盖得兼有其地矣如是则附庸无乃已多乎盖附庸之地统于王则烦专于已则费惟附于诸侯之国而承流以逹之然后上之政令有所属而不烦下之赋贡有所附而不费此大者因得以庇小而尽其乐天之仁小者因得以事大而致其畏天之智易之比言先王之建万国亲诸侯殆谓此也然诸公之地方五百里其食者半若其半则山林川麓不可食者也以至侯伯子男之地亦各以是为差而已州方千里其地不能无肥硗之别凡以可食多者为上诸公之地可食者半所谓上地也诸伯之地可食者三之一所谓中地也子男之地可食者四之一所谓下地也犹不易一易再易之地任民而已然诸公之地方五百里以开方言之则为方百里者二十五公之实封不过百里之同而余二十四同则附庸在焉推而下之至于侯伯子男之国亦然矣】
　　凡造都鄙制其地域而封沟之以其室数制之不易之地家百畮一易之地家二百畮再易之地家三百畮【都鄙则王畿之内三等采地也王制天子之县内方百里之国九十七十里之国二十有一五十里之国六十有三都鄙有三等之异则其地广狭不一宜随其广狭而为之制其地域也封所以为守沟所以为限都鄙在王畿之内其制宜详于邦国故于邦国则曰建都鄙则曰造建者作而立之也造者为而成之也以室数制之则王制所谓量地以制邑度地以居民地邑民居必参相得也不谓之家数而谓之室数者所用制者居民而已七月之诗曰入此室处緜之诗曰筑室于兹盖行以屋为至屋以室为至是居主于室矣先王之制详内而畧外惟其畧于外故建邦国则以里数制之惟其详于内故造都鄙则以室数制之逺近之势然也不易之地家百畮则遂人所谓上地田百畮莱五十畮也一易之地家二百畮则遂人所谓中地田百畮莱百畮也再易之地家三百畮则遂人所谓下地田百畮莱二百畮也遂人言夫一防又言余夫亦如之则都鄙亦必如此而不言则以遂人见之也惟遂人有莱五十畮为异于都鄙盖以此利上农实遂地实遂地所以强本也】
　　乃分地职奠地守制地贡而颁职事焉以为地灋而待政令
　　【凡有职于地皆地职也若三农园圃虞衡薮牧之类有职于地是也凡有守于地皆地守也若山虞掌山林之政令物为之厉而为之守禁小司徒乃分地域而辨其守是也凡有贡于地者皆地贡也若农以耕事贡九谷圃以植事贡草木虞衡以山泽事贡其物是也地职有不同故不可以不分分者别而制之也地守不可易故不可以不奠奠者就而定之也地贡则宜因其所产使以供上故不可以不制制者因其所有而裁之也有职然后有守有守然后有责此事之序也既分地职奠地守制地贡则分命使各为其所职之事故颁职事焉颁者以等级分之也地法则地职地守地贡各有度数存焉故谓之地法也颁职事以为地法亦所以待上政令之事故曰以为地法而待政令政则上有所正乎下者是也令则出于上而禀于下者是也职则土均之法言作民职而此言地职者盖方其办五物九等制天下之地征以令地贡以敛财赋以均齐天下之政则所作者非特地政而已故言民职盖言民职则地职在焉及其言造都鄙以室数制之则所主者地而已故言地职也】
　　以政十有二聚万民一曰散利二曰薄征三曰缓刑四曰弛力五曰舍禁六曰去几七曰礼八曰杀哀九曰蕃乐十曰多昏十有一曰索鬼神十有二曰除盗贼【弛式氏反舍音舍所景反杀所界反蕃方袁反】
　　【天地之理不能常和隂阳之运不能无舛则凶荒之变虽至治之世所不能无也夫民之所聚以有财以相飬之也凶甚而至于荒则其财不足以相飬上之人茍无政以救之老弱转乎沟壑壮者散而之四方斯民何得不散乎先王由是有荒政以聚之也救荒莫大乎散利若遗人掌县都之委积以待凶荒是也以散利为不足则又薄征非无征也量其所出而轻之也以薄征为不足则又缓刑夫民之犯刑为贫也致刑者丰之时则荒时之缓刑宜矣以缓刑为不足则又弛力弛力为民方私其力以免死故也以弛力为不足则又舍禁以舍禁为不足则又去几盖山林泽梁有禁所以止害也门闗有几所以察过也虽有小害舍而弗禁虽有小过释而弗察为其困甚权以救之也荒政去几而司闗国凶札则无关门之征犹几者盖所谓去几者非皆无几也有所去而已则所谓舍禁亦若此也非皆无禁有所舍而已以去几为不足则又礼以礼为不足则又杀哀夫礼者体也体定矣不可以有加损而以荒故礼哀又礼之大事人人所当自勉而以荒故杀哀则其为不得已甚矣礼不可去之使勿充而已哀不可止杀之使勿致而已以杀哀为不足则又蕃乐蕃乐则藏而弗用此其所以在杀哀之后以蕃乐为不足则又多昏矣昏者天地之大义人之终始非可以苟也苟而多昏其为不得已又甚矣如是而人事毕矣则索鬼神而已苟人事有未尽而将求于鬼神鬼神其肯福之乎盖鬼神聪明正直依人而行故也自散利至于索鬼神所以恤人者尽矣于是乎除盗贼盖盗贼害人荒犹多不可以不除然其所以恤人者未尽而遽欲除之是亦罔民而已故荒政以除盗贼为后能脩政事然后可以索鬼神能恤人然后可以除盗贼此荒政之序也荒政有散利而大荒大札令邦国则移民通财盖通财者若晋饥秦输粟是也诸候各守一国平时无通财之义于荒札也然后令通财尚令他国与之通财则其散利于国中不令而可知也故令邦国言通财而已令邦国移民通财而荒政不言则荒政所以聚民移民非所以聚也王者以天下为一常与共财不俟凶荒然后言通故荒政言散利而已】
　　以保息六飬万民一曰慈防二曰飬老三曰振穷四曰恤贫五曰寛疾六曰安富
　　【茍得其飬无物不长茍失其飬无物不消民之为道有生而不能自成有形而不能自遂困之则耗保之则息亦在乎飬之而已先王欲其既生且育而无夭阏之患既繁且庶而无乖厉之忧故以保息而飬之慈防飬老振穷恤贫寛疾安富凡是六者皆所以保其息也防者未有所知则宜慈以爱之老者血气既衰则宜飬以休之慈防则防有所长飬老则老有所终所以保其息于是为急故一曰慈防二曰飬老穷则鳏寡孤独而无告者振则以时举而救之也政施仁虽在所先然比于老防则为次焉故三曰振徳贫则民之无财者也恤则忧在乎内而仁见于外也若春省耕而补不足秋省敛而助不给所以恤之也比于穷民又为次焉故四曰恤贫疾谓有废疾而不可任以事者故寛以容之而使得以保其正命比于贫者又为次焉故五曰寛疾富则使保其常产无横敛以伤其财无重役以困其力此则安之以政也因其衣食足而导之使知荣辱仓廪实而率之使知礼节此则安之以教也飬民之道终于此故六曰安富夫民林林而生摠摠而羣其息未尝有穷者天也因其生而成之因其羣而理之所以保其息者人也今夫説乎兑战乎干劳乎坎亦可谓息矣复于隂剥之后而有以保万物之息者天地之仁也行于荒政之后而有以保万物之息者圣人之仁也易之临曰君子以教思无穷容保民无疆保息为教思也所以容保民而已变而通之至于无穷推而行之至于无疆此民生息之道所以与天地相为终始也】
　　以本俗六安万民一曰媺宫室二曰族坟墓三曰聨兄弟四曰聨师儒五曰聨朋友六曰同衣服
　　【夫民之有俗也始乎故长乎性成乎命而已因习而能谓之故习与之成谓之性不知其所以然而然谓之命性命之故不能相同先王本之则一焉古者化民成俗存乎教学之所为移风易俗存乎礼义之所致存有是焉则土地之所宜风俗之所尚无患其不同矣然则以俗教安特因其所习而教之能使民不偷而已未必能同也同之则有本矣以本俗而安之则民之所安者非特其所习之末而已统之则有宗防之则有元道徳于是一矣宫室所以同其生族坟墓所以同其死其生也荣其死也哀民之所以不能去也宫室以荣之坟墓以哀之以至飬生送死而后已可谓民徳之始也聨兄弟所以同其恩聨师儒朋友所以同其义恩同以亲之义同以尊之以至爱众亲仁而后已可谓民徳之厚也惟同衣服以终之所以同其礼而已古者长民衣服不贰以齐其民而民徳归一则同衣服者本俗所以成终始可谓民徳之成也宫室坟墓衣服皆物之不可违兄弟朋友师儒皆理之不可乱先王所以劳来安集劝相辅翼而使民自足于终身之愿者以本于此而已则天下风俗旷然大变而防归于有极之涂尚安有异政殊俗哉然于宫室言衣服言同则皆羙而同之也盖而不同则是所谓服羙于人同而不羙则离于人心其欲成俗难矣然所谓羙者固非极轮奂之靡崇藻节之华与夫所谓雕墙峻宇山节藻捝者异矣故其字从防所谓羙之防者也】
　　正月之吉始和布教于邦国都鄙乃县教象之灋于象魏使万民观教象挟日而敛之乃施教灋于邦国都鄙使之各以教其所治民
　　【治教礼政刑事于终皆有所改易故六官之长于正月之吉皆有所调和而布行之然司徒所布者教之法而已所宪者教之象而已然教之为化固有得之于观感之间扬雄曰吾见元驹之歩雉之朝雊化其可以成乎盖元驹之歩观而化也雉之朝雊感而化也垂教象之法于象魏所以显诸仁将使民观而化也挟日而敛之所以藏诸用将使民感而化也大宰虽掌邦治而实统百官故施与法则于邦国都鄙官府而有所建陈置立焉司徒则専掌邦教故施教法于邦国都鄙使各以教其所治之民而已莫近于都鄙莫逺于邦国其教法一本于司徒此道徳所以一风俗所以同而造言乱民者无自而启矣】
　　令五家为比使之相保五比为闾使之相受四闾为族使之相塟五族为党使之相救五党为州使之相赒五州为乡使之相宾【比毗志反赒音周】
　　【民之从事于天下有天属者有人属者以天属者廹穷祸患相收以人属者廹穷祸患相弃此固出于性命之情岂人之所能为哉然先王之盛时使凡宜乎性命之情者皆无以故合亦无以故离有天属之相收无人属之相弃虽愚夫孺子有能相生以仁相死以义而后世英才豪士所以羞愧俯伏而莫能及也虽妇人游女能相致以诚相结以善而后世老师硕儒所以咏歌嗟叹而莫能过也此无他焉教行乎乡闾政行乎县鄙良心善性皆固有之而未始梏亡之故也司徒乡遂之制始于五家之寡而终于万有二千五百家之众居虽异室而从容若一家体虽异腹而和合若一心司徒以安之则相为恺悌焉司马以用之则相为忧患焉由而行之至有不知其所以然而然则亦相忘于道术矣夫五家为比则两相比也其居相亲也则易相督察故使之相保使之相保则有不可保者迁焉五比为闾则二十五家同闾门也其居同里则居足以相容故使之相受使之相受则有不可受者迁焉四闾为族则相保聚也族合百家则其财足以相助故使之相塟五族为党则如朋党之党也党五百家则灾冦足以相救故使之相救五党为州则聚而比内也二千五百家则囏阨然后足以济故使之相赒五州为乡则向于内也合万二千五百家则贤能皆备于中可使相与宾贤能而兴之故使之相宾比相保则邻亦相保矣闾相受则里亦相受矣族相塟则鄼亦相塟矣党相救则鄙亦相救矣州相赒则县亦相赒矣乡相宾则遂亦相宾矣遂独不言者乡以教为主遂以耕为主故也且先王有疆理以辨井里有阡陌以制沟洫有什伯以治戎有闾里以繋人民夫然后所向同风所习同俗耕不易地战不易方疾病相扶持则其恩不待强而能守望相助则其义不待勉而至其薫陶积习之久固若自然而然矣为治至此则岂特以天下为家谓之小康然哉盖相保相救以施报相求者小康之道也相赒相宾而以施报相忘者大同之道也然则成周之时伐条枚之妇能勉其夫以正而不知为之者尽进此道矣六乡之制其始虽出于使之相保相受相赒相賔其终固有莫之使而常自然者其效岂小补哉】
　　颁职事十有二于邦国都鄙使以登万民一曰稼穑二曰树艺三曰作材四曰阜蕃五曰饬材六曰通材七曰化材八曰敛材九曰生材十曰学艺十有一曰世事十有二曰服事
　　【颁职事者颁以九职三事也登万民者登言进而成之也九职任万民而已加三事也所以进而成之也故曰登万民太宰掌治治道尊而畧故因能任之止于九职而已司徒掌教教道亲而详故又加三事焉以成之三事者学艺世事服事而已学艺者进而成之以道也世事者进而成之以能也服事者进而成之以义也一曰稼穑则太宰所谓三农生九谷也二曰树艺则太宰所谓园圃毓草木也三曰作材则太宰所谓虞衡作山泽之材也四曰阜蕃则太宰所谓薮牧飬蕃鸟兽也五曰饬材则太宰百工饬化八材也六曰通材则太宰商贾阜通货贿也七曰化材则太宰嫔妇化治丝枲也八曰敛财则太宰臣妾聚敛防材也九曰生材则太宰闲民无常职转移执事也闲民八职所待以成事则材之生待是矣故曰生材岂特生材材之成固亦頼焉然则言其生材而不言成者亦犹嫔妇化治而偏举其化百工饬化而偏举其饬耳学艺则道艺礼乐射御书数是也世事则所谓以世事教能者是也服事则服事公家之事者若府史胥徒之类是也】
　　以乡三物教万民而宾兴之一曰六徳知仁圣义忠和二曰六行孝友睦婣任卹三曰六艺礼乐射御书数【行下孟反婣音因】
　　【老子曰道之为物惟恍惟惚又曰恍兮愡兮其中有物盖行于万物者道也道虽不废于物物未尝逺乎道大而天地未离其内小而秋毫待之成体无物而非道矣先王之教上知造物者无物而下知有物之自造也此性命之情道徳之理所以皆得谓之物也诗曰天生烝民有物有则民之秉好是懿徳徳出乎性行成于人艺之法实出乎道徳之所存此所谓有物也徳则异之以知仁圣义忠和行则同之以孝友睦婣任卹艺则别之以礼乐射御书数此所谓有则也至于民之秉好是懿徳而后司徒以礼宾兴而崇之以乡饮酒劝之以乡射考其徳行道艺以使民宾贤而出使之长使民兴能而入使之治所谓格则承之庸之者贤能而已继之以八刑之纠所谓否则威之也然则六徳以知为仁以仁为圣圣人之徳也以义为忠以忠为和贤人之徳也以其所知逹之于其所不知卒乎无所不知者为知以其所爱逹之于其所不爱卒乎无所不爱者为仁幽无形深不测以穷神知化而至于日新之盛徳者为圣义足以方外而不能尽知之所权忠足以直内而不能尽仁之所体和足以利用而不能穷圣人之所化则徳不能皆至于圣人故离之以为二行则同出于中庸而已故合之以为一六行以孝友为先睦婣次之任卹为后此亲亲之杀也因其所爱以善事父母为孝因其所顺以善处兄弟为友资其所爱以亲其所亲者在内为睦因其所顺以亲其所亲者在外为婣相类以为朋相助以为友而出处语嘿莫不有信者为任相赒以为州相助以为里而吉凶患难莫不有仁者为卹睦姻之行同出乎孝任卹之行同出乎友知孝之为仁知友之为义又文之以六艺焉可谓君子矣礼见乎形乐见乎声礼以为节乐以为和则礼急于乐也故先礼而后乐射也者所以服人御也者所以事人孔子曰执射乎执御乎则射急于御也故先射而后御述而纪之者为书积而散之者为数书以通乎往来今昔之变数以穷乎盈虚终始之序则书急于数也故先书而后数干传有之不兴于艺不能乐理是艺者徳行之所成终始也教之以知仁圣所以志于道教之以义忠和所以防于徳立之以孝友睦姻任卹所以依于仁成之以礼乐射御书数所以游于艺孟子曰劳之来之匡之直之辅之翼之使自得之又从而振徳之然则有乡有遂以相安息所以劳之也有职有事以相参伍所以来之也有六艺以脩法度所以匡之直之也有六行以揆道艺所以辅之翼之也至于六徳之为物使之自得之可也由是徳成而上艺成而下行成而先事成而后虽性习之异或逺或近道徳以之一风俗以之同无非下学而上逹故卿大夫以礼宾兴之可谓又从而振徳之矣】
　　以乡八刑纠万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑【婣音因弟音悌】
　　【不威则不惩小惩而大戒者小人之福也教所以善民刑所以威众教所不能化而不纠之以刑则彼小人者将纵恣而无所惩故必以刑弼教所以纠其缓散也舜命契敷五教而继命臯陶掌刑则刑之弼教虽至治之世所不能去也故舜尝谓臯陶曰汝作士明于五刑以弼五教期于予治刑期于无刑民协于中时乃功懋哉然则刑以弼教其效不为小补之矣然则三物之教八刑之纠皆谓之乡者盖教法始于乡而刑以弼教故也睦姻之行同出乎孝则不睦不姻乃不孝之类故继不孝言之任卹之行同出乎友则不任不恤乃不悌之类故继不悌言之六行言友而于此变友言悌者乡刑所施责防而已造言之刑则以纠其言乱民之刑则以纠其行言欲信行欲治不信而造言则惑众不治而乱民则败类惑众败类则害于乡教矣此八行所以终之以造言乱民之刑周之盛时此道数行都人之士出言有章武夫之谋可为腹心万民有可询之言负薪有廊庙之语则不信而造言者固无有矣兎置之鄙夫莫不好徳江汉之游女无有犯礼牛羊之贱吏不践行苇齐荘之季女足以尸祭则不治而乱民者固无有矣治效至此虽曰神徳妙道之所化亦八刑之纠以使然也不然则四方风动舜何以谓臯陶之休矣】
　　以五礼防万民之伪而教之中以六乐防万民之情而教之和
　　【夫民之生固有不待礼而中不待乐而和者矣盖喜怒哀乐未谓之中而皆中节谓之和此中和出于情性之自然不待礼乐之教而后能者也奈何人之心操则存舍则亡性之真学则正否则邪夜气梏于旦昼之所为心官蔽于耳目之所欲骄奢淫佚所自生放僻邪侈无不至先王知礼自外至以制中焉而因之以教中也知乐由中出以导和焉而因之以教和也人受天地之中以生则中也者合天地之形者也负隂抱阳中气以为和则和也者合天地之气者也一形之化而五礼生焉一气之变而六乐生焉资之以性情逹之以利正而礼乐之制行乎其中矣性有真有伪而其体存乎正先王制礼以防万民之伪而无过不及矣此所以教天下之中情有善有恶而其用存乎利先王作乐以防万民之情而无余不足矣此所以教天下之和且伪出于人为自外入者也欲教之中而不先防其伪则真为伪所夺欲其复于性之中不可得矣情感物而动由中出者也欲教之和而不先防其情则善为恶所蔽欲其复于情之和不可得矣防以制其欲者人也教以顺其性者天也且精神之运血气之动见乎容声乎视听皆天下之所不能忘者也礼之为教有屈伸俯仰以齐其容有黼黻文章以飬其视使精神乐易万民以治而肃肃之化行焉乐之为教有缀兆舒疾以齐其声有钟皷管弦以飬其听使血气隆平万民以寕而雍雍之化行焉民之所视者无非中礼所听者无非和乐如是则礼乐皆得而中和皆致矣以合天地以享鬼神以化百物而无所不通也况万民之情伪哉逮徳下衰人之聪明或沦于礼乐之淫慝矫者欲去金石絶丝竹无五音六律之用而天下始人舍其聪除玉帛毁豆无五色文章之用而天下始人舍其明是乃以天废人之过非所以治天下之道也安能涂民之耳目而使之视听不由礼乐哉古之圣人曷尝不恶红紫之夺朱以为非礼者乎曷尝不恶郑声之乱雅以为非乐者乎苟不违乎礼乐之情而不过乎礼乐之文者无非先王之教矣欲善民心而聪明其耳目者非礼乐何以哉】
　　凡万民之不服教而有狱讼者与有地治者听而断之其附于刑者归于士【治直吏反断丁乱反】
　　【夫教之化人也深于命宜人人洗心涤虑鼔舞震动以服从今也不服其教是亦凶顽暴戾之不可化者如是则忠信和睦之风息而乖事陵犯之变作狱讼由之起也争而不已则至于讼讼而不已则至于狱故司徒与有地治者听而断之有地治者谓乡州之官也听所以求其情断所以决其事有以求其情则事之是非审有以决其事则罪之轻重分故有罪者则附刑而归于士士事也治至于用刑非徳也事而已士察也用刑宜致察故也】
　　祀五帝奉牛牲羞其肆享先王亦如之
　　【小宗伯毛六牲颁之于五官使共奉之牛土畜地官羞之各从其类也肆者体牲而陈之羞者奉牲而进之坤为牛牛顺物故体牲而肆之以羞之神因以明教之义也盖教之为事因性命之理以体天下之大顺肆之于下使其理有所明羞之于上使其功有所归也地官之事如斯而已小司徒小祭祀奉牛牲羞其肆与此同义所任者小而已】
　　大宾客令野脩道委积
　　【邦国之君为宾邦国之臣为客大宾则公侯伯之为宾者大客则孤卿大夫之为客者委积则禾米刍薪之属是也少曰委多曰积遗人掌郊里之委积以待宾客凡国野之道三十里有路室路室有委五十里有候馆候馆有积所谓令则令遗人也凡此苟不为之脩治宾客适至而用或不给司徒之令其可缓乎然大司徒所令者大宾客而已若小宾客则小司徒令之故小司徒曰小宾客令野脩道委积】
　　大丧帅六乡之众庻属其六引而治其政令大军旅大田役以旗致万民而治其徒庻之政令【引又音】
　　【大师之礼用众也大田之礼简众也大役之礼任众也旗所以物众使视而从焉司常曰熊虎为旗熊毅兽也虎猛兽也惟猛毅为能服物而使从故也凡军旅田役之事谓之徒非军旅田役之事谓之众然而小司徒大军旅帅其众庻不谓之徒则其帅之也致于大司徒而已大司徒治其政令然后谓之徒】
　　若国有大故则致万民于王门令无节者不行于天下【所遭谓之故则非常之变也致万民于王门所以备非常也节所以为行者之信以防奸私也若掌节山国用虎节土国用人节泽国用龙节门关用符节道路用旌节是也国有大故尤宜致严故令无节者不行于天下】
　　大荒大札则令邦国移民通财舍禁弛力薄征缓刑【防之甚为荒民疫疠曰札大荒大札又荒札之大者宜有以振民故大司徒令邦国焉】
　　岁终则令教官正治而致事正岁令于教官曰各共尔职脩乃事以听王命其有不正则国有常刑
　　【大宰统六官故嵗终令百官府正治而致事大司徒所掌者教而已故所令止于教官小宰令于百官府各脩乃职教乃法待乃事其有不共则国有大刑大司徒令教官则曰各共尔职脩乃事以听王命其有不正则国有常刑者大司徒令于教官所谓共尔职脩乃事自其教官之职事也小宰以宫刑宪禁令则致乃法者所以避宪也令待乃事则其事有待乎王宫之政令故也或曰大刑或曰常刑者常刑所以纠百官之刑所用有常法故也大刑比常刑则为有加焉司徒令教官故戒以常刑小宰以宫刑宪禁于王宫则官刑宜严于官府故戒以大刑矣】












</div>
    <div class="pagination">
<a href="周礼详解_page9.html">上一页</a><span>...</span><a href="周礼详解_page5.html">5</a><a href="周礼详解_page6.html">6</a><a href="周礼详解_page7.html">7</a><a href="周礼详解_page8.html">8</a><a href="周礼详解_page9.html">9</a><span class="current-page">10</span><a href="周礼详解_page11.html">11</a><a href="周礼详解_page12.html">12</a><a href="周礼详解_page13.html">13</a><a href="周礼详解_page14.html">14</a><a href="周礼详解_page15.html">15</a><span>...</span><a href="周礼详解_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
