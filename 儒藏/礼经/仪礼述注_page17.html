<!DOCTYPE html>
<html>
<head>
    <meta charset="UTF-8">
    <title>仪礼述注 - 第 17 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼述注 - 第 17 页/共 71 页</h1>
    <div class="content">　　司射既袒决遂而升司马阶前命张侯遂命倚旌注曰着并行也古文曰遂命获者倚旌○疏曰如上经纳射器及比三耦以前司射独行事及司正为司马与司射并行事
　　凡侯天子熊侯白质诸侯麋侯赤质大夫布侯画以虎豹士布侯画以鹿豕
　　注曰此所谓兽侯也燕射则张之乡射及宾射当张采侯二正而记此者天子诸侯之燕射各以其乡射之礼而张此侯则经兽侯是也由是云焉白质赤质皆谓采其地其地不采者白布也熊麋虎豹鹿豕皆正面画其头象于正鹄之处耳君画一臣画二阳竒隂耦之数也燕射射熊虎豹不忘上下相犯射麋鹿豕志在君臣相养其画之皆毛物之○疏曰按周礼射人掌宾射大夫士同二正是宾射二正乡射无文知亦采侯二正者周礼宾射与宾客为射此乡射虽与乡人习礼亦如宾主行射礼又非私相燕射故约与宾射同也天子诸侯之燕射各以其乡射之礼者谓张侯道五十步及三耦一与乡射同不忘上下相犯者二者皆猛兽不苟相下若君臣之道亦献可者替否者不苟相从辄当犯顔而谏似兽等故用之相养者按内则云麋鹿豕皆有轩并是可食之物故云相养也其画之皆毛物之者画五正三正之侯各以其色明画兽侯亦以毛物画之可知也
　　凡画者丹质
　　注曰宾射之侯燕射之侯皆画云气于侧以为饰必先以丹采其地丹浅于赤○疏曰若賔射之侯天子九十步侯朱白苍黄五正者还画此五色云气于其侧七十步侯朱白苍三正者还画此三色云气于其侧五十步侯朱緑二正者还画此二色云气于其侧也欲画之时又必先用丹采其地乃于其上画云气也
　　射自楹间物长如笴其间容弓距随长武
　　注曰自楹间者谓射于庠也楹间中央东西之莭也物谓射时所立处也谓之物者物犹事也君子所有事也长如笴者谓从画之长短也笴矢干也长三尺与跬相应射者进退之莭也间容弓者上下射相去六尺也距随者物横画也始前足至东头为距后足来合而南面为随武迹也尺二寸○疏曰从画之长短者南北之长短也
　　序则物当栋堂则物当楣
　　注曰是制五架之屋也正中曰栋次曰楣前曰
　　命负侯者由其位
　　注曰于贱者礼畧○疏曰司马自在已位遥命之是于贱者畧也经无司马命负侯之位故记之也
　　凡适堂西皆出入于司马之南唯宾与大夫降阶遂西取弓矢
　　注曰尊者宜逸由便也
　　旌各以其物
　　注曰旌总名也杂帛为物大夫士之所建也言各者乡射或于庠或于榭○疏曰周礼通帛为旃杂帛为物通者通体并绛帛周尚赤也杂者中绛縁边白也白殷之正色也诸侯乡大夫是大夫询众庶故于庠诸侯州长是士故春秋习射于榭物大夫五仞士三仭故言各
　　无物则以白羽与朱羽糅杠长三仭以鸿脰韬上二寻注曰无物者谓小国之州长也其乡大夫一命其州长士不命不命者无物此翿旌也翿亦所以进退众者糅者杂也杠橦也七尺曰仭鸿鸟之长脰者也八尺曰寻今文糅为缩韬为翿○疏曰脰项也
　　凡挟矢于二指之间横之
　　注曰二指谓左右手之苐二指此以食指将指挟之○疏曰以左擘指拓弓右擘指钩故知挟矢以苐二苐三指间苐二指为食指左传云子公之食指动是也第三指为将指左传云呉王阖闾伤于将指是也
　　司射在司马之北司马无事不执弓
　　注曰以不主射故也
　　始射获而未释获复释获复用乐行之
　　注曰君子取人以渐○疏曰始射获而不释获据三耦射时云复释获者据第二畨射时复用乐据第三畨射时
　　上射于右
　　楅长如笴博三寸厚寸有半龙首其中蛇交韦当注曰博广也两端为龙首中央为蛇身相交也直心背之衣曰当以丹韦为之司马左右抚矢而乘之分委于当
　　楅髤横而奉之南面坐而奠之南北当洗
　　注曰髤亦黒漆也
　　射者有过则挞之
　　注曰过谓矢中人凡射时矢中人当刑之今乡防众贤以礼乐劝民而射者中人本意在侯去伤害之心逺是以轻之以扑挞于中庭而已
　　众宾不与射者不降
　　取诱射之矢者既拾取矢而后兼诱射之乗矢而取之注曰谓反位已礼成乃更进取之不相因也○疏曰云不相因者既自拾取己之乘矢反位东西望讫上射乃更向前兼取诱射之矢礼以变为敬故不相因
　　宾主人射则司射摈升降卒射即席而反位卒事注曰摈賔主人升降者皆尊之也不使司马摈其升降主于射
　　鹿中髤前足跪凿背容八筭释获者奉之先首
　　注曰前足跪者象教扰之兽受负也
　　大夫降立于堂西以俟射
　　注曰尊大夫不使久列于射位○疏曰谓主人大夫降时賔主先射大夫则立于堂西其耦在司马之西射位大夫且立于堂西射至乃取其耦共升射
　　大夫与士射纁
　　注曰不肉殊于耦
　　耦少退于物
　　注曰下大夫也既发则然
　　司射释弓矢视筭与献释获者释弓矢
　　注曰唯此二事休武主文释弓矢耳然则摈升降不释
　　礼射不主皮主皮之射者胜者又射不胜者降
　　注曰礼射谓以礼乐射也大射賔射燕射是矣不主皮者贵其容体比于礼其节比于乐不待中为隽也言不胜者降则不复升射也主皮者无侯张兽皮而射之主于获也尚书传曰战鬬不可不习故于搜狩以闲之也闲之者贯之也贯之者习之也凡祭取余获陈于泽然后卿大夫相与射也中者虽不中也取不中者虽中也不取何以然所以贵揖让之取也而贱勇力之取向之取也囿中勇力之取今之取也于泽宫揖让之取也泽习礼之处非所以行礼其射又主中此主皮之射与天子大射张皮侯賔射张五采之侯燕射张兽侯
　　主人亦饮于西阶上
　　注曰就射爵而饮也已无俊才不可以辞罸
　　获者之爼折脊胁肺臑
　　注曰臑若胳觳之折以大夫之余体○疏曰前足肩臂臑后足胳觳賔主人已用肩臂唯有臑及胳觳若无大夫则获者得臑若大夫一人则获者得二则胳三则觳更多则折之不得整体或更得余体也
　　东方谓之右个
　　注曰侯以乡堂为面
　　释获者之爼折脊胁肺皆有祭
　　注曰皆皆获者也祭祭肺也以言肺谓刌肺不离嫌无祭肺
　　大夫説矢束坐説之
　　注曰明不自尊别也
　　歌驺虞若采苹皆五终射无筭
　　注曰谓众賔继射者众賔无数也每一耦射歌五终也
　　古者于旅也语
　　注曰礼成乐备乃可以言语先王礼乐之道也疾今人慢于礼乐之盛言语无节故追道古也
　　凡旅不洗不洗者不祭既旅士不入
　　注曰后正礼也既旅则将燕矣士入齿于乡人
　　大夫后出主人送于门外再拜
　　乡侯上个五寻
　　注曰上个谓最上幅也八尺曰寻上幅用布四丈
　　中十尺
　　注曰方者也用布五丈今官布幅广二尺二寸旁削一寸考工记曰梓人为侯广与崇方谓中也
　　侯道五十弓弓二寸以为侯中
　　注曰言侯中所取数也量侯道以貍步而云弓者侯之所取数宜用射器也正二寸骹中之博也○疏曰周礼弓人云骹解中有变焉谓弓弣把中侧骨之处博二寸故于此取数焉
　　倍中以为躬
　　注曰射身也谓中之上下幅也用布各二丈
　　倍躬以为左右舌
　　注曰谓上个也居两旁谓之个左右出谓之舌
　　下舌半上舌
　　注曰半者半其出于躬者也用布三丈所以半上舌者侯人之形类也上个象臂下个象足中人张臂八尺张足六尺五八四十五六三十以此为衰也凡乡侯用布十六丈数起侯道五十弓以计道七十弓之侯用布二十五丈二尺道九十弓之侯用布三十六丈○疏曰云凡乡侯用布十六丈数起侯道五十弓以计者用布十六丈者中五幅幅一丈用布五丈上下弓各二丈摠四丈上个四丈下个三丈是摠十六丈也云道七十弓之侯用布二十五丈二尺道九十弓之侯用布三十六丈亦以此计之
　　箭筹八十
　　注曰箭篠也筹防也筭八十者畧以十耦为正贵全数
　　长尺有握握素
　　注曰握本所持处素谓刋之也刋本一作肤○疏曰云长尺复云有握则此筹尺四寸矣云刋本一作肤者公羊肤寸而合何休云侧手为肤又投壶云室中五扶注云铺四指曰扶一指按寸皆谓布四指一指一寸四指则四寸引之者证握肤为一谓刋四寸也
　　楚扑长如笴刋本尺
　　注曰刋其可持处
　　君射则为下射上射退于物一笴既发则答君而俟注曰答射也此以下杂记也今文君射则为下
　　君乐作而后就物君朱以射
　　注曰君尊
　　小臣以巾执矢以授
　　注曰君尊不搢矢不挟矢授之稍属
　　若饮君如燕则夹爵
　　注曰谓君在不胜之党也賔饮君如燕賔媵觚于公之礼则夹爵夹爵者君既卒爵复自酌
　　君国中射则皮树中以翿旌获白羽与朱羽糅
　　注曰国中城中也谓燕射也皮树兽名以翿旌获尚文德也
　　于郊则闾中以旌获
　　注曰于郊谓大射也大射于大学王制曰小学在公官之左大学在郊闾兽名如驴一角或曰如驴岐蹄周书曰北唐以闾析羽为旌
　　于竟则虎中龙旜
　　注曰于竟谓与邻国君射也画龙于旜尚文章也通帛为旜
　　大夫兕中各以其物获
　　注曰兕兽名似牛一角
　　士鹿中翿旌以获
　　注曰用翿为旌以获无物也
　　唯君有射于国中其余否
　　注曰臣不习武事于君侧也古文有作又今文无其余否○疏曰天子诸侯皆燕射在国又天子賔射在朝亦在国大夫士燕射賔射不在国大夫又得行大射虽无郊学亦不得在国是以孔子为乡射射于矍相之圃是其一隅若然此乡射亦不在国中亦宜在国外故记于此见之也
　　君在大夫射则肉袒
　　注曰不袒纁襦厌于君也今文无射

</div>
    <div class="pagination">
<a href="仪礼述注_page16.html">上一页</a><span>...</span><a href="仪礼述注_page12.html">12</a><a href="仪礼述注_page13.html">13</a><a href="仪礼述注_page14.html">14</a><a href="仪礼述注_page15.html">15</a><a href="仪礼述注_page16.html">16</a><span class="current-page">17</span><a href="仪礼述注_page18.html">18</a><a href="仪礼述注_page19.html">19</a><a href="仪礼述注_page20.html">20</a><a href="仪礼述注_page21.html">21</a><a href="仪礼述注_page22.html">22</a><span>...</span><a href="仪礼述注_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
