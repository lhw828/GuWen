<!DOCTYPE html>
<html>
<head>
    <meta charset="UTF-8">
    <title>仪礼述注 - 第 23 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼述注 - 第 23 页/共 71 页</h1>
    <div class="content">　　注曰凡异者君尊变于賔○疏曰言异者使庶子授肺不拜酒立卒爵之等皆异于賔也
　　主人答拜乐阕升受爵降奠于篚
　　更爵洗升酌散以降酢于阼阶下北面坐奠爵再拜稽首公答拜
　　注曰更易也易爵不敢袭至尊
　　主人坐祭遂卒爵兴坐奠爵再拜稽首公答拜主人奠爵于篚
　　主人盥洗升媵觚于賔酌散西阶上坐奠爵拜賔西阶上北面答拜
　　注曰媵送也散方壶之酒也
　　主人坐祭遂饮賔辞卒爵兴坐奠爵拜执爵兴
　　賔答拜
　　注曰辞者辞某代君行酒不立饮也比于正主酬也
　　主人降洗賔降主人辞降賔辞洗卒洗賔揖升不拜洗
　　注曰不拜洗酬而礼杀也
　　主人酌膳賔西阶上拜受爵于筵前反位主人拜送爵賔升席坐祭酒遂奠于荐东
　　注曰遂者因坐而奠之不北面也奠之者酬不举也
　　主人降复位賔降筵西东南面立
　　注曰賔不立于序内位弥尊
　　小臣自阼阶下请媵爵者公命长
　　注曰命之使选于长幼之中也卿则尊士则卑
　　小臣作下大夫二人媵爵
　　注曰作使
　　媵爵者阼阶下皆北面再拜稽首公答拜
　　注曰再拜稽首拜君命
　　媵爵者立于洗南西面北上序进盥洗角觯升自西阶序进酌散交于楹北降适阼阶下皆奠觯再拜稽首执觯兴公答拜
　　注曰序次第也犹代也先者既酌右还而反与后酌者交于西楹北相左俟于西阶上乃降徃来以右为上
　　媵爵者皆坐祭遂卒觯兴坐奠觯再拜稽首执觯兴公答再拜媵爵者执觯待于洗南
　　注曰待待君命
　　小臣请致者
　　注曰请君使一人与二人与不必君命
　　若命皆致则序进奠觯于篚阼阶下皆北面再拜稽首公答拜媵爵者洗象觯升实之序进坐奠于荐南北上降适阼阶下皆再拜稽首送觯公答拜
　　注曰既酌而代进往来由尊北交于东楹北亦相左奠于荐南不敢必君举
　　媵爵者皆退反位
　　注曰反门右北面位
　　公坐取大夫所媵觯兴以酬賔賔降西阶下再拜稽首小臣正辞賔升成拜
　　注曰公起酬賔于西阶降尊以就卑也正长也小臣长辞变于燕升成拜复再拜稽首先时君辞之于礼若未成然○疏曰燕礼直使小臣辞亦是燕主欢此射礼辨尊卑故使小臣长辞
　　公坐奠觯答拜执觯兴公卒觯賔下拜小臣正辞賔升再拜稽首
　　注曰不言成拜者为拜故下实未拜也下不就拜礼也下亦降也发端言降拜因上事言下拜○疏曰自此已下皆云公答拜不言再拜燕礼皆言公答再拜不同者燕主欢不用尊卑故公拜皆再拜此射礼主辨尊卑故直云答拜答一拜此一拜者正礼也经云公卒觯賔下拜者公尊不拜既爵賔降拜若为君拜既爵也
　　公坐奠觯答拜执觯兴賔进受虚觯降奠于篚易觯兴洗
　　注曰賔进以臣道也君受虗爵君不亲酌凡爵不相袭者于尊者言更自敌以下言易更作新易有故之辞也不言公酬賔于西阶上及公反位尊君空其文也
　　公有命则不易不洗反升酌膳下拜小臣正辞賔升再拜稽首公答拜
　　注曰不易君义也不洗臣礼也
　　賔告于摈者请旅诸臣摈者告于公公许
　　注曰旅序也賔欲以次序劝诸臣酒
　　賔以旅大夫于西阶上摈者作大夫长升受旅
　　注曰作使也使之以长幼之次先孤卿后大夫
　　賔大夫之右坐奠觯拜执觯兴大夫答拜賔坐祭立卒觯不拜若膳觯也则降更觯洗升实散大夫拜受賔拜送遂就席大夫辩受酬如受賔酬之礼不祭酒卒受者以虚觯降奠于篚复位
　　主人洗觚升实散献卿于西阶上司宫兼卷重席设于賔左东上
　　注曰上文设席之下注谓唯賔及公席布之其余树之于位后至献卿乃布之则此云兼卷者不谓至是始巻之直是铺设之时兼卷而设之也
　　卿升拜受觚主人拜送觚卿辞重席司宫彻之
　　注曰彻犹去也重席虽非加犹为其重累辞之辟君
　　乃荐脯醢卿升席庶子设折俎
　　注曰卿折俎未闻葢用脊胁臑折肺卿有俎者射礼尊○疏曰未闻者以燕礼卿无俎乡射记云賔俎脊胁肩肺主人俎胁臂肺又获者之俎折脊胁肺臑彼注云臑若胳觳之折以大夫之余体以此言之则此賔俎亦用脊胁肩肺君俎亦脊胁臂肺前体有肩臂臑后体有防胳觳尊卑以次用之故卿宜用臑若有公公用臑卿宜用防也
　　卿坐左执爵右祭脯醢奠爵于荐右兴取肺坐絶祭不哜肺兴加于爼坐捝手取爵遂祭酒执爵兴降席西阶上北面坐卒爵兴坐奠爵拜执爵兴
　　注曰陈酒肴君之惠也不哜啐亦自贬于君
　　主人答拜受爵卿降复位
　　注曰复西面位不酢辟君
　　辩献卿主人以虚爵降奠于篚摈者升卿卿皆升就席若有诸公则先卿献之如献卿之礼席于阼阶西北面东上无加席
　　注曰公孤也席之北面为大尊屈之也亦因阼阶上近君近君则亲宠苟敬私昵之坐
　　小臣又请媵爵者二大夫媵爵如初请致者若命长致则媵爵者奠觯于篚
　　注曰命长致者使长者一人致也公或时未能举自优暇
　　一人待于洗南
　　注曰不致者
　　长致者阼阶下再拜稽首公答拜
　　注曰再拜稽首拜君命
　　洗象觯升实之坐奠于荐南降与立于洗南者二人皆再拜稽首送觯公答拜
　　注曰奠于荐南先媵者上觯之处也二人皆拜如初共劝君饮之
　　公又行一爵若賔若长唯公所赐
　　注曰一爵先媵者之下觯也若賔若长礼杀也长孤卿之尊者也于是言赐射礼明尊卑
　　以旅于西阶上如初
　　注曰赐賔则以酬长赐长则以酬賔大夫长升受旅以辩
　　大夫卒受者以虚觯降奠于篚
　　主人洗觚升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位
　　注曰既尽也大夫卒爵不拜贱不备礼
　　胥荐主人于洗北西面脯□无脀
　　注曰胥宰官之吏主人下大夫也先大夫荐之尊之也不荐于上辟正主脀爼实
　　辩献大夫遂荐之继賔以西东上若有东面者则北上卒摈者升大夫大夫皆升就席
　　注曰辩献乃荐略贱也亦献后布席也○疏曰献辩摈者乃总升之就席就席讫乃荐之
　　乃席工于西阶上少东小臣纳工工六人四瑟
　　注曰工谓瞽蒙善歌讽诵诗者六人大师少师各一人上工四人四瑟者礼大乐众也
　　仆人正徒相大师仆人师相少师仆人士相上工注曰徒空手也仆人正仆人之长师其佐也士其吏也天子视了相工诸侯兼官是以仆人掌之大师少师工之长也凡国之瞽蒙正焉杜蒯曰旷也大师也于是分别工及相者射礼明贵贱○疏曰正为长师为众故仆人正为长师为佐士在仆人之下故知仆人之吏
　　相者皆左何瑟后首内挎越右手相
　　注曰谓相上工者后首主于射略于乐也内挎越以右手相工由便也越瑟下孔所以发越其声者也
　　后者徒相入
　　注曰谓相大师少师者也上列官之尊卑此言先后之位亦所以明贵贱凡相者以上出入
　　小乐正从之
　　注曰从大师也后升者变于燕也小乐正于天子乐师也○疏曰燕礼乐正先升又不使小乐正者彼主于乐此则略于乐也
　　升自西阶北面东上
　　注曰工六人
　　坐授瑟乃降
　　注曰相者也降立于西县之北
　　小乐正立于西阶东
　　注曰不统于工明工虽众位犹在此
　　乃歌鹿鸣三终
　　注曰歌鹿鸣三终而不歌四牡皇皇者华主于讲道略于劳苦与谘事
　　主人洗升实爵献工工不兴左瑟
　　注曰洗爵献工辟正主也献不用觚工贱异之工不兴不能备礼左瑟便其右
　　一人拜受爵
　　注曰谓大师也言一人者工贱同之也工拜于席
　　主人西阶上拜送爵荐脯醢使人相祭
　　注曰使人相者相其祭荐祭酒
　　卒爵不拜主人受虚爵众工不拜受爵坐祭遂卒爵辩有脯醢不祭主人受爵降奠于篚复位大师及少师上工皆降立于鼓北羣工陪于后
</div>
    <div class="pagination">
<a href="仪礼述注_page22.html">上一页</a><span>...</span><a href="仪礼述注_page18.html">18</a><a href="仪礼述注_page19.html">19</a><a href="仪礼述注_page20.html">20</a><a href="仪礼述注_page21.html">21</a><a href="仪礼述注_page22.html">22</a><span class="current-page">23</span><a href="仪礼述注_page24.html">24</a><a href="仪礼述注_page25.html">25</a><a href="仪礼述注_page26.html">26</a><a href="仪礼述注_page27.html">27</a><a href="仪礼述注_page28.html">28</a><span>...</span><a href="仪礼述注_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
