<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 114 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 114 页/共 169 页</h1>
    <div class="content">　　右主妇献尸
　　酌献侑侑拜受爵主妇主人之北西面答拜【注今文无西面】正义郑氏康成曰酌献者主妇　敖氏继公曰亦拜于筵上受盖不敢异于尸不言者可知也北亦席北案直曰酌献则无尊南之拜矣所以杀于尸也总论贾氏公彦曰其同于尸有三等主妇酌献侑主妇羞糗脩一也司士羞豕脀二也次賔羞燔侑乃卒爵三也其降于尸二等无铏与豕匕湇也
　　主妇羞糗脩坐奠糗于麷南脩在蕡南侑坐左执爵取糗脩兼祭于豆祭
　　正义敖氏继公曰无铏亦杀也不祭酒者上礼尸祭铏乃祭酒此无铏则不祭酒其义与上不啐酒同
　　司士缩执豕脀以升侑兴取肺坐祭之司士缩奠豕脀于羊俎之东载于羊俎卒乃缩执俎以降侑兴
　　正义郑氏康成曰豕脀无湇于侑礼杀　贾氏公彦曰尸侑主人主妇正俎皆横执以升又横设于席前若益送之俎皆缩执之又缩于席前今司士所羞豕脀是益送之俎缩执是其常而言缩执者以承上主人献侑时无羊肉湇故主妇献侑司士羞豕脀不得相如是以特着之见异于正俎诸文特云横执缩执者皆此类　敖氏继公曰取肺亦右取之肺谓切肺豕脀无湇者初献无羊湇故此虽有豕脀亦不用湇也
　　次賔羞豕燔侑受如尸礼坐卒爵拜主妇答拜受爵正义敖氏继公曰如尸礼亦如受羊燔之礼也右主妇献侑
　　酌以致于主人主人筵上拜受爵主妇北面于阼阶上答拜
　　正义郑氏康成曰主妇易位拜于阼阶上辟并敬【贾疏前主妇献尸侑拜送于主人北今致爵于主人拜于阼阶上者辟并敬主人与尸侑故易位】　敖氏继公曰筵上受因尸礼也北面答拜放室中之仪也与主人行礼故亦得独拜于阼阶上　郝氏敬曰主人筵在东序西面拜受主妇阼阶上答拜于主人之西南也
　　案主妇献尸侑而拜于主人之北者夫妇一体也至致爵于主人与夫为礼则当另列为班故拜于阼阶上北面若仍在主人之北西面则不惟有并敬尸侑之嫌且不见所拜者之为主人也不侠拜者辟献尸之礼也　又案特牲三献爵止乃致爵此未三献已致爵者賔尸之礼以尸侑主人主妇相次主妇既献尸侑则必致于主人而后尸乃可酢主妇故与特牲节异也
　　总论贾氏公彦曰此主妇致爵于主人时从荐亦有五节主妇设二铏一也又设糗脩二也豕匕湇三也豕脀四也豕燔主人卒爵五也
　　主妇设二铏与糗脩如尸礼主人其祭糗脩祭铏祭酒受豕匕湇啐酒皆如尸礼尝铏不拜【啐酒上坊本有拜字衍文敖本无之】正义郑氏康成曰主人如尸礼尊也其异者不告旨贾氏公彦曰此经啐酒之上无拜文有者衍字也敖氏继公曰有铏者阼俎如尸故铏亦因之设二
　　铏羊在菹北豕在羊北设糗脩糗在麷北脩在蕡北此啐酒为将尝铏也尝铏不拜铏已物也
　　存疑贾氏公彦曰前主妇献尸尸坐啐酒左执爵尝上铏执爵以兴坐奠爵拜拜在尝铏之下则尝铏有拜坐啐酒不拜与此啐酒有拜尝铏无拜违者彼拜虽在尝铏下其拜仍为啐酒以因坐啐酒不兴即尝铏尝铏讫执爵兴坐奠爵拜拜仍为啐酒是以特牲少牢尸尝铏皆不拜
　　案啐酒告旨则拜此经主人初献尸有之其献侑及主妇献尸侑俱啐酒而不拜为不告旨也尝铏告旨则拜特牲始祭有之其少牢始祭尸尝铏不拜亦为不告防也唯主妇献尸尸啐酒尝铏不告旨亦拜此因主人献尸尸啐酒拜告旨而为之告旨虽杀于主人以主妇与主人体敌故犹拜也主妇献尸之尝铏与主人献尸之啐酒其节同故一以为啐酒拜一以为尝铏拜耳至致爵于主人承上献侑之仪嫌尝铏有拜故经言尝铏不拜以明之啐酒之不拜不待言矣疏谓啐酒之上无拜字者是也又迁就其辞以为尝铏之拜仍为啐酒者非也
　　其受豕脀受豕燔亦如尸礼坐卒爵拜主妇北面答拜受爵
　　右主妇致爵于主人
　　尸降筵受主妇爵以降
　　正义郑氏康成曰将酢主妇　敖氏继公曰主妇受爵尸即降筵主妇以尸将受已爵也其西面于主人之北以待之与　郝氏敬曰尸酢主妇必待主妇致爵主人而后酢者尊主人使先受献也
　　总论贾氏公彦曰此节内从酢有三主妇受酢时妇赞者设豆笾一也司马设羊俎二也次賔羞羊燔主妇卒爵三也主妇受从与侑同三主人受从与尸同五尊卑之差也
　　主人降侑降主妇入于房
　　正义敖氏继公曰侑主人降从尸也主妇入于房尸降为已宜辟之也凡妇人于丈夫之为已而降洗者例无从降之礼于此篇及士昏礼见之矣
　　案尸之降为洗爵以酢主妇也主妇若辞洗则宜降阶士昏礼记曰不敢辞洗舅降则辟于房不敢拜洗凡妇人相飨无降妇人祭礼事止于堂阶故入于房以辟之
　　主人立于洗东北西面侑东面于西阶西南
　　正义郑氏康成曰俟尸洗
　　存疑敖氏继公曰设洗当东荣主人降位在阼阶东直东序则宜西于洗北又上文侑降立于西阶西此亦从降也而主人云洗东北侑云西阶西南未详疑文有误衍也
　　尸易爵于篚盥洗爵
　　正义敖氏继公曰易爵酢主妇因室中之礼也
　　主人揖尸侑
　　正义郑氏康成曰将升　敖氏继公曰亦异揖之于此乃并揖侑者以向者尸酢主人时侑不升故也必揖之使升者尸酢之意已见于前今无嫌也
　　主人升尸升自西阶侑从主人北面立于东楹东侑西楹西北面立
　　正义郑氏康成曰俟尸酌　敖氏继公曰以尸方行礼宜俟之
　　尸酌主妇出于房西面拜受爵尸北面于侑东答拜主妇入于房
　　正义敖氏继公曰西面亦于主人之席北盖尸亦就此位而酢之
　　案防尸之酌则自出男女相为礼不亲相与言亦不使人致辞按节以赴而已不辞洗而入于房以辟之亦犹此也
　　司宫设席于房中南面主妇立于席西【注今文曰南面立于席西】正义郑氏康成曰设席者主妇尊【贾疏賔长以下无设席之文惟主妇设席与主人同故云主妇尊特牲及不賔尸主妇设席亦是主妇尊】　敖氏继公曰既受爵乃设席降于主人也席南面变于不賔尸之礼也立于席西者亦西为下未设豆而立席西亦异于上
　　妇赞者荐韭菹醢坐奠于筵前菹在西方妇人赞者执麷蕡以授妇赞者妇赞者不兴受设麷于菹西蕡在麷南
　　正义郑氏康成曰妇人赞者宗妇之少者
　　存疑贾氏公彦曰特牲宗妇一人而已不言赞此大夫礼隆赞非一人
　　案特牲主妇亚献尸宗妇执两笾赞之致于主人赞设两豆两笾其赞者宗妇一人而已此既有宗妇赞者又有妇人赞者则二人也疏语未析似特牲宗妇直有一人矣
　　主妇升筵司马设羊俎于豆南主妇坐左执爵右取菹防于醢祭于豆闲又取麷蕡兼祭于豆祭主妇奠爵兴取肺坐絶祭哜之兴加于俎坐捝手祭酒啐酒【注古文捝作説】正义郑氏康成曰捝手者于帨帨佩巾内则妇人亦左佩纷帨　李氏如圭曰主妇羊俎哜肺非祭肺故絶祭捝手　敖氏继公曰凡祭离肺者必捝手经不尽见之也
　　次賔羞羊燔主妇兴受燔如主人之礼主妇执爵以出于房西面于主人席北立卒爵执爵拜尸西楹西北面答拜主妇入立于房尸主人及侑皆就筵
　　正义郑氏康成曰出房立卒爵宜乡尊不坐者变于主人也【贾疏上主人受酢坐卒爵】执爵拜变于男子也【贾疏凡男子拜卒爵皆奠爵乃拜】　敖氏继公曰出房卒爵宜成礼于所酢者之前也立卒爵妇人常礼也立卒爵而拜既惟人君及主妇耳其异者奠爵与执爵也燕礼曰公立卒爵坐奠爵拜云立于房见其不就席
　　案特牲主人主妇交致爵皆酢賔又致爵于主人主妇皆自酢此直有主妇致爵于主人又不酢何也凡献酢之节有主有从主献者酢而从献者不酢此主妇献尸而因以致爵于主人则主人固在从献之列无由而酢主妇矣特牲主人主妇交致交酢在三献爵止之后自成对偶此在主妇献尸爵内以主妇为之始终则主人又不得而致爵于主妇矣主人既不致爵于主妇则賔亦不得而致爵于主妇矣故主妇惟受尸酢而其余则否
　　右尸酢主妇








　　钦定仪礼义疏卷三十九
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷四十
　　有司彻第十七之二
　　上賔洗爵以升酌献尸尸拜受爵賔西楹西北面拜送爵尸奠爵于荐左賔降
　　正义郑氏康成曰上賔賔长也谓之上賔以将献异之或谓之长賔奠爵爵止也　贾氏公彦曰尸不举者以三献讫正礼终欲使神恵均于庭徧得献乃举之故下文主人献及众賔以下讫乃作止爵　敖氏继公曰拜受爵亦于筵上也尸于三献而奠爵亦欲助祭者皆受献也荐左醢东也不奠于右为妨往来及行礼也
　　通论贾氏公彦曰特牲礼尸在室内始行三献未行致爵尸奠爵欲得神恵均于室此少牢賔尸礼室内已行三献至此主妇又已致爵于主人讫賔尸又在堂故爵止者欲得神恵均于庭与特牲正祭异也右上賔献尸尸爵止
　　主人降洗觯尸侑降主人奠爵于篚辞尸对卒洗揖尸升侑不升【觯旧本作爵依石经及敖本改正下节有讹者并同】
　　正义郑氏康成曰侑不升尸礼益杀不从　敖氏继公曰侑不升者酬礼不及已升嫌也　郝氏敬曰特牲尸无酬此酬者尸为賔故也
　　主人实觯酬尸东楹东北面坐奠爵拜尸西楹西北面答拜坐祭遂饮卒爵拜尸答拜降洗尸降辞主人奠爵于篚对防洗主人升尸升主人实觯尸拜受爵主人反位答拜尸北面坐奠爵于荐左尸侑主人皆升筵正义贾氏公彦曰特牲及下不賔尸皆无酬尸之事此特有之由賔尸如与賔客饮酒故有酬　郑氏康成曰降洗者主人　敖氏继公曰防洗亦揖乃升主人实觯亦北面于尸之席前尸阶上拜乃进受之而反位主人既答拜尸乃进北面奠爵荐左其昌本之东与酬而受觯者大夫之礼异于士也主人于尸爵止之后即举觯以酬尸者宜终尸礼乃可以献助祭者也侑升堂之节其在尸奠爵之时乎
　　案献以爵而酬以觯故于此用觯经中觯爵闲出者既着所实者之为觯则爵字无嫌于通用也上文賔主三献之爵尸奠于荐左待后举者也此主人酬觯尸亦奠于荐左两者俱在左则觯当少南而先奠者在北又上文主人酬尸故尸升而侑不升酬尸毕故侑升与尸主人皆就筵为荐羞节至也
　　存疑贾氏公彦曰神恵右不举下经二人举觯于尸侑侑奠觯于右是也主人酬賔賔奠于左亦是神恵故即举之特牲及不賔尸皆有酬賔同是神恵故皆奠于左也
　　案此觯终不举贾氏谓即举之缪也此主人酬尸尸奠于荐左下经二人举觯于尸侑侑奠于荐右皆不举者也而或于左或于右则不可以神恵右不举之説概之矣贾氏笃信郑注治经之家法也然岂可诬经文以强就之乎
　　右主人酬尸尸奠酬
　　乃羞宰夫羞房中之羞于尸侑主人主妇皆右之司士羞庶羞于尸侑主人主妇皆左之
　　正义郑氏康成曰二羞所以尽欢心房中之羞其笾则糗饵粉餈【贾疏天官笾人羞笾之实注云合蒸曰饵饼之曰餈此二物皆粉稻米黍米所为也糗者粉熬大豆为饵餈之粘着以粉之耳饵言糗餈言粉互相是也】其豆则酏食糁食【贾疏醢人羞豆之实注云酏也内则云取稲米举糔溲之小切狼臅膏以与稲米为又云糁取牛羊豕之肉三如一小切之与稲米稲米二肉一合以为饼煎之是也】庶羞羊臐豕膮皆有胾醢【贾疏公食大夫礼臐膮炙胾此直云臐膮胾不言炙者彼是食礼故庶羞并陈此饮酒之礼燔炙前已从献故止有臐膮胾而已】房中之羞内羞也【贾疏下不賔尸云内羞在右】内羞在右隂也庶羞在左阳也【贾疏内羞是谷物故云隂庶羞是牲物故云阳大宗伯职天产作隂徳地产作阳徳】　敖氏继公曰房中之羞馔于房者也言房中以别于庶羞明庶羞不自房来也室中馈食之礼庶羞亦设于荐豆之左则庶羞在左乃其常处庶羞左则内羞右亦宜矣庶羞之物恐亦不过胾醢而已注以羞笾羞豆之实为此房中之羞亦恐或然但未必其俱用之也
　　右羞于尸侑主人主妇
　　主人降南面拜众賔于门东三拜众賔门东北面皆答壹拜【注今文壹为一】
　　正义郑氏康成曰拜于门东明少南就之也　敖氏继公曰助祭之賔主党也故主人降拜之而尸侑不从与乡饮酒乡射之礼异也未献之前众賔位在门东亦大夫礼之异于士者主人三拜旅众賔众賔答一拜大夫士之礼同
　　案自此至主人就筵皆主人酌献庭中房中之事所谓均神恵也凡七节献长賔一也献众賔二也主人自酢于长賔三也酬长賔四也献兄弟五也献内賔六也献私人七也
　　存疑郑氏康成曰言三拜者众賔贱旅之也【贾疏旅众也众賔共得三拜也】众賔一拜贱也卿大夫尊賔贱纯臣也位在门东【贾疏特牲记云公有司门西北面东上献次众賔私臣门东北面西上献次兄弟此賔皆在门东故云纯臣也】
　　案三拜众賔众賔皆答一拜乡饮乡射特牲礼皆然不専以大夫尊而众賔贱也众賔亦不必皆臣士与公有司当并有焉位则俱在门东以西方为尸侑之位故助祭者初皆位于东耳盖尸侑受賔礼者也主人以下至助祭诸人则皆賔之者也
　　主人洗爵长賔辞主人奠爵于篚兴对防洗升酌献賔于西阶上长賔升拜受爵主人在其右北面答拜正义敖氏继公曰长賔辞亦北面盖于门东少进也主人已酌长賔乃升逺下尸也献賔当西南面案长賔于门东少进当近于洗稍南
　　宰夫自东房荐脯醢醢在西司士设俎于豆北羊骼一肠一胃一切肺一肤一【注古文骼为胳】
　　正义郑氏康成曰羊骼羊左骼上賔一体贱也荐与设俎者既则俟于西序端【贾疏乡饮酒司正升相旅受酬者降席司正退立于序端然则先事既设后事未至其退立之位当在于序端知此不降者下文賔执祭以降宰夫执荐以从司士执俎以从无升文明此不降也】　敖氏继公曰醢在西者为降设于其位则脯当在南也賔位于庭北上而脯醢南上亦席豆相变之意也上賔一体又无脊胁逺别于堂上者也用切肺者賔设俎于堂故亦因尸礼肺继胃言之羊肺可知
　　賔坐左执爵右取脯防于醢祭之执爵兴取肺坐祭之祭酒遂饮防爵执以兴坐奠爵拜执爵以兴主人答拜受爵賔坐取祭以降西面坐委于西阶西南【执以兴石经执下有爵字】
　　正义郑氏康成曰成祭于上尊賔也取祭以降反下位也反下位而在西阶西南已献尊之【贾疏初位在门东今得献反在西阶南与主人相对已献尊之故也若燕礼士得献位于东方亦是尊之】祭脯肺【贾疏经云取脯取肺祭之明是脯肺】　李氏如圭曰賔自门东而位于西阶西南犹燕礼士立于西方已献而位于东方也众賔以下则已献而设荐俎于其位　敖氏继公曰賔取祭以降以已所有事者也宜亲执之西阶西南賔之正位也既献乃立于此尊者之礼节文弥多以相变为贵执以兴似脱一爵字
　　宰夫执荐以从设于祭东司士执俎以从设于荐东正义敖氏继公曰此设荐于祭东则是凡祭于豆闲乃当其闲之前耳此献长賔而宰夫司士荐则自此以下皆私人为之明矣宰夫司士大夫之私人也右主人献长賔
　　众賔长升拜受爵主人答拜坐祭立饮防爵不拜既爵正义郑氏康成曰长賔升者以次第升受献言众賔长拜则其余不拜
　　宰夫赞主人酌若是以辩辩受爵【注今文若为如辩皆为徧】
　　正义敖氏继公曰宰夫賛酌大夫尊也賛酌者主人以虚爵授宰夫宰夫为酌之于此乃言之者见献賔一人乃賛酌也若是以辩谓皆如众賔长升拜受爵以下之仪言辩受爵嫌或有不与者也
　　存疑郑氏康成曰主人每献一人奠空爵于棜宰夫酌授于尊南
　　案上篇云司宫尊两甒于房户之闲同棜棜以庪尊非奠爵之具也且棜在北主人献于西阶上若一一奠于棜而受于尊南则其劳弥甚何用賛酌矣盖主人立于西阶上宰夫既酌于尊乃就而授之
　　其荐脯醢与脀设于其位其位继主賔而南皆东面其脀体仪也【注今文仪皆为或为议】
　　正义郑氏康成曰徧献乃荐畧之【贾疏若燕礼三卿已上得献即荐大夫徧献乃荐亦其类】亦宰夫荐司士脀仪者尊体尽仪度余骨可用而用之尊者用尊体卑者用卑体而已亦有切肺肤【贾疏知众賔用切肺者以其侑用切肺不敢殊于尸明众賔亦不敢殊于侑】　敖氏继公曰特牲礼众賔升拜受爵坐祭立饮荐俎设于其位辩此下经言兄弟之仪云升受爵其荐脀设于其位然则此荐脀亦于每献设之也体仪谓或体或仪也尊者用体折卑者但用仪且仪者其脊若胁之属与又下云长兄弟之脀折胁一肤一则此非折而仪者惟有肤而已
　　案设荐之节及体仪之法敖氏与注説不同以上下经考之则敖尤可据　又案众賔之位继上賔而南所以改位于西者与兄弟各为班乃可旅酬也右主人辩献众賔
　　乃升长賔主人酌酢于长賔西阶上北面賔在左正义郑氏康成曰言升长賔则有賛者为之主人酌自酢序賔意賔卑不敢酢　贾氏公彦曰特牲献长賔讫即酢此辩献乃酢者主人益尊先自逹其意特牲主人献内賔辩乃自酢以初不殊其长也此大夫尊初则殊其长故也　敖氏继公曰升长賔者其宗人与徧献乃酢变于士礼賔辟尸不敢亲酢主人故主人自酢以达其意
　　案特牲与此篇主人于賔皆自酢然则非以賔卑故也特牲承室事故献賔长即自酢乃献众賔此皆堂事故辩献乃酢与主人献尸侑而后尸酢主人一也
　　主人坐奠爵拜执爵以兴賔答拜坐祭遂饮卒爵执爵以兴坐奠爵拜賔答拜賔降
　　正义郑氏康成曰降反位　敖氏继公曰賔降反位则主人亦就席矣
　　右主人自酢
　　宰夫洗觯以升主人受酌降酬长賔于西阶南北面賔在左主人坐奠爵拜賔答拜坐祭遂饮防爵拜賔答拜正义郑氏康成曰宰夫授主人觯则受其虚爵奠于篚【贾疏虚爵指上酢爵也宰夫既授觯讫因取主人自酢之虚爵降奠于篚知者以上主人无降文明主人手中虚爵宰夫受之奠于篚可知】　敖氏继公曰宰夫授觯于上便其酌也此亦异于士
　　主人洗賔辞主人坐奠爵于篚对防洗升酌降复位賔拜受爵主人拜送爵賔西面坐奠爵于荐左
　　正义敖氏继公曰位西阶南之位也以特牲礼例之此时当西面主人拜亦北面也賔西面奠爵于荐左由便也説见特牲礼荐左荐北　贾氏公彦曰賔奠荐左者后举之以为无算爵也
　　右主人酬賔
　　主人洗升酌献兄弟于阼阶上兄弟之长升拜受爵主人在其右答拜坐祭立饮不拜既爵皆若是以辩辩受爵
</div>
    <div class="pagination">
<a href="钦定仪礼义疏_page113.html">上一页</a><span>...</span><a href="钦定仪礼义疏_page109.html">109</a><a href="钦定仪礼义疏_page110.html">110</a><a href="钦定仪礼义疏_page111.html">111</a><a href="钦定仪礼义疏_page112.html">112</a><a href="钦定仪礼义疏_page113.html">113</a><span class="current-page">114</span><a href="钦定仪礼义疏_page115.html">115</a><a href="钦定仪礼义疏_page116.html">116</a><a href="钦定仪礼义疏_page117.html">117</a><a href="钦定仪礼义疏_page118.html">118</a><a href="钦定仪礼义疏_page119.html">119</a><span>...</span><a href="钦定仪礼义疏_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
