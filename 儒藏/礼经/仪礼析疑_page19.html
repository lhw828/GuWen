<!DOCTYPE html>
<html>
<head>
    <meta charset="UTF-8">
    <title>仪礼析疑 - 第 19 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼析疑 - 第 19 页/共 29 页</h1>
    <div class="content">

　　仪礼析疑卷十一
<经部,礼类,仪礼之属,仪礼析疑>
　　钦定四库全书
　　仪礼析疑巻十二
　　翰林院侍讲衔方苞撰
　　士丧礼
　　死于适室
　　敖氏本引注作北墉是也亳社北牖使隂明也生人寝室北不宜有牖
　　幠用敛衾
　　大敛二衾注谓用其一以覆尸是也夷者等也大敛衣倍多衾必称其广狭而与之等故曰夷衾【天子曰夷盘大夫士亦曰夷盘则夷当以等训明矣敛衣有多少盘必与之称故通曰夷盘】覆柩之衾又宜与棺之广狭相称故通谓之夷衾覆柩而曰夷衾则不得以尸训明矣
　　复者一人以爵弁服簪裳于衣左何之扱领于带爵弁士之上服也春秋传鲁叔孙豹聘于周王赐以三命车服将葬季孙使舍之其臣杜泄曰若命服生不敢服死又不以将焉用之则复宜用上服周官夏采以冕服复于太祖以乘车建绥复于四郊而不用大裘盖大裘惟冬至祀天乃用之王之出郊不皆以祀天又庙宜用服郊宜用绥非以大裘为上服而不用也张尔岐曰扱领于带平叠衣裳使领与带齐　别
　　以物关之而非缝也故曰簪
　　受用箧升自阼阶以衣尸
　　别记复衣不以衣尸谓敛也此云衣盖暂覆之
　　缀足用燕几
　　张尔岐曰侧立此几并排两足于几两胫之间以夹持之
　　奠脯醢醴酒升自阼阶奠于尸东
　　张尔岐曰丧礼大端有二一以奉魄体一以萃精神楔齿缀足奉魄体之始也奠脯醢醴酒萃精神之始也
　　乃赴于君主人西阶东南面命赴者拜送
　　告于君必亲命赴者而拜送之若族姻朋友则所赴不一致辞各异且有在他邦者主人哀毁昬迷岂能一一自命故父兄代之檀弓记所云是也疏乃以为大夫士之别误矣赴于君而不北面何也以赴者必南行出门拜送宜乡之也
　　入坐于牀东众主人在其后
　　敖氏云众主人若有斩衰者亦存焉谓父主适子之丧而其子以斩衰随祖后也女子在室者则从母后无母其从适妇之后与
　　妇人侠牀东面
　　丧大记并举主人主妇道其常也此第曰妇人该其变也盖或死者妻早亡则子妇不可以称主妇
　　主人哭拜稽颡成踊
　　前此哭无停声辟踊无算至是有君命以敬节哀然后成踊
　　禭者入衣尸
　　衣谓以覆尸也庶禭旋彻以适房惟君禭不言彻则袭与小敛后仍以覆衾直至大敛然后以覆于外而包庶禭耳
　　亲者禭不将命以即陈
　　始丧亲者在室不忍离尸且同宫同财【虽宫分南北东西而并在都宫之中】故使人陈衣无庸将命小功缌麻众多或在他邦或贫不能禭又或以疾病事故身不能亲故必使人将命其立于堂下者或执丧事或待吊宾亦不亲禭也
　　庶兄弟禭使人以将命于室主人拜于位
　　父不主众子之丧以卑幼而屈尊者以拜宾非礼也虽主长子之丧其所立之位与拜宾之时与地必与子异若禭者将命父拜于尸旁何以安死者之心必使其子拜无子则妻拜无妻则兄弟拜也君视臣敛即位于序端既殡而徃即位于阼大夫君临其臣则即位于堂下是尊临卑丧各以时义而异其立位也父主长子之丧室中之位宜负北墉其东西侠尸者必其妻子无妻子则弟妹父拜宾必俟其退而拜于阶下舅主适妇则位不宜在室凡此类必已见于大夫之礼　曰庶兄弟兼同族之小功丝麻及异姓之内外兄弟舅甥
　　朋友禭亲以进主人拜委衣如初退哭不踊
　　惟朋友之禭以哭答亲以禭进必死者所亲厚故哀心之感不能自遏也何以必俟其退而后哭禭者本未哭也未小敛主人创钜痛甚附身之事犹未营无庸以哭扰之小敛毕则朋友进襚以哭踊先之矣先王制礼亲者陈衣而不将命小功以下使人将命而不亲朋友亲襚而不哭非畧襚者之仪节虑孝子致礼以伤生也自始死主人啼声无停故转以礼事之至而停其哭使少休息皆天理自然之节也踊必兴襚者众多使每哭必兴踊力不能任矣
　　为铭各以其物亡则以缁长半幅防末长终幅广三寸防末以下皆缁度也物有定制不待言且大夫与上中下士各有等差不宜同用防末【防杂帛者旗旌之縿以绛帛为之以白色之帛裨缘之】其末亦不宜太短且狭
　　竹杠长三尺置于宇西阶上
　　以是知肂依西壁其上亦为宇以吐霤不使零于肂也如指南檐为宇则泛言宇西不知置于何所
　　陈袭事于房中西领南上不綪
　　西领取以入室便也冠礼陈服于西墉下东领冠者入而服之便也戸在南此南上取以入室由近以及逺冠礼北上入而服之亦由近以及远　张尔岐曰衣裳少单行列去可尽不须屈转重列
　　鬠筓用桑长四寸纋中
　　注防谓死者不冠以母之丧无筓决之非也男女冠筓乃责以成人之礼正望其受而全归未有附身细物无一不备而转削去首服之义况陈服器二弁与服并举首设掩幎足结綦屦后承以乃袭三称则幷包弁服明矣筓止四寸正以鬠外加弁弁外加冒不可更用生时关弁之长筓也母丧无筓亦以束发为髻髻外加编次编次外加冒不可更用关编次之长筓也纋广韵谓筓巾其文左方从丝则诂绕髪之巾于义为顺纋中者生时作髻多向后死则围髪于中央以便加弁而就枕也旧说死者不冠必谓冠则不便于袭敛耳以弁之遗制度之弁而加冒絶无妨阂即天子诸侯之冕旒但削约其方版前后无出而缀以旒自可以加冒何故夺其亲身之元服乎
　　瑱用白纩
　　生时以玉石象角为瑱悬之当耳死则无所用悬故以纩裹瑱而塞之防因檀弓记角瑱郑注专以君言遂疑人臣送死无瑱而直用纩塞不知檀弓杂记丧礼无以见其专主人君况角柶燕几君大夫士一也而士独无瑱义不可通此经所以未着瑱用何物者盖礼文全备时士之瑱别有所见而今不可考耳
　　幎目用缁
　　周官幂人注以巾覆物曰幂此经文义本明注改读若葛藟之萦转支而不切
　　握手用纁里长尺二寸广五寸牢中旁寸着组系长尺广五寸乃以一面言其制宜合二面如囊大指最短小指亦短使囊之广狭均则韬手不固故必削约握之前半旁各一寸然后中三指结束牢固其大小二指则称其短长巨细而分韬之以组连结然后与手稳称下经设决丽于掔为大指明矣又曰设握乃连掔正大指别韬而以组连结于握之徴也自大指及掌乃正广五寸耳
　　爵弁服纯衣皮弁服禒衣
　　不言素积冠衣同色举皮弁则知白布衣素裳矣子羔之袭以素衣此则褖衣即端也袭敛自明衣以外皆用生时吉服则此经为正
　　庶襚继陈不用
　　丧大记亲戚之衣受之不以即陈郑注谓不用以小敛此疏则云不用以袭至小敛用之盖袭衣少自无用襚之理小敛十有九称或主人祭服既毕则庶襚亦可用耳
　　贝三实于笲
　　惟大夫饭含未知何物庄子云未解裙襦口中有珠又引诗曰生不布施死何含珠天子诸侯用玉士用贝经传有明文以差次卿大夫或用珠杂记又云自天子以下皆用贝盖各记所闻其传或异也
　　管人汲不说繘屈之
　　不言所授以淅米者祝而管人又受潘焉则与祝相授受不待言矣
　　主人皆出
　　浴者将入而主人皆出则前此皆未离牀东西之位明矣主人辟浴则妇人之出不待言矣至复入亦惟举主人以众主人妇人亲者必入视饭含不待言也
　　蚤揃如他日
　　古蚤爪通考工记爪皆作蚤
　　商祝袭祭服褖衣次
　　张尔岐曰此但布衣于牀尚未袭而云袭者衣与衣相袭而布之也其布也先祭服次褖衣至衣尸则褖衣近明衣祭服在外
　　主人出南面左袒
　　必袒者逢掖长袖不利于饭含也死者南首主人尸西东面必用左手故左袒
　　宰洗柶建于米执以从
　　注于冠昬丧祭执事者皆曰有司而以府史当之古者府史胥数甚少仅足以供官中之事使为官中羣士执吉凶嘉礼之役日不暇给矣盖凡执事而不以名见者皆主人之隶子弟也其假以有司之称如宰史老祝宗人甸人管人之类及赞者使者则宜以姻党及弟子能其事者充之惟冠与特牲馈食经特见有司之文则或同官中中下士耳周官党正掌五族冠昬丧祭之礼事则同党中下士宜与焉而昬丧无有司之文以执事者必其亲昵也冠之宰宜为二十五家之里宰丧之人宜为掌墓地之有司其宰则隶子弟董其家事而假以是称者非然则宰与老乃卿大夫之贵臣士无臣不宜有宰与老
　　彻枕设巾
　　彻枕者头颈必直然后实米可盈也设巾者使孝子心壹于饭含恐哀痛触而不能自持也
　　主人由足西牀上坐
　　祝受贝而后主人西受米柶而后宰西则始入皆立于尸东明矣盖以待祝之入而受贝与米柶也牀西妇人之位主人有事于饭含而宰赞则妇人宜少退以辟之其不于牀东饭含何也饭含毕当移尸于牀而袭饭含时执事者必俟于牀东【衣尸非商祝一人所能共必左右各一人佐之乃可举】执事者移尸然后主人自牀西而反位以视袭所以曲得其次序也据丧大记始死迁尸于牀仍疾时所卧也设牀襢第有枕乃含牀也浴毕宜有移尸于含牀之节饭含毕宜有移尸于袭牀之节经皆不见必己见于卿大夫之礼　米贝皆及时授受袭衣及掩瑱幎屦笏决握冒无授受之文盖上经陈祭服褖衣于袭牀时已设于左右也
　　主人左扱米实于右三实一贝左中亦如之
　　惟饭含主人亲执朝夕进食至是而终不忍使他人代也
　　乃屦綦结于跗连絇
　　张尔岐曰屦系既结以余组穿连两屦之絇使两足不相离也
　　乃袭三称
　　上经云祭服褖衣次则爵弁皮弁褖衣为三称故明衣不在算也但衣可重而冠屦不可重足用皮弁之屦则首宜爵弁经记无文必前已别见也　注引丧大记皆左衽结绞不纽防引礼记注皆以衽为衣襟非也衣襟无左衽之理朝祭之服及常服亦无改为左衽之法郑氏孔氏盖谓惟衣有衽不知凡物相掩皆可谓之衽大记盖言衾之衽结于左耳即据此经以席幂鬲亦曰左衽况以衾敛衣乎详见戴记本节辨
　　明衣不在算
　　张尔岐曰亲体之衣非法服故不算
　　设决丽于自饭持之设握乃连
　　张尔岐曰其左手无决者则下记云设握里亲肤系钩中指结于捥是也
　　重木刋凿之甸人置重于中庭三分庭一在南
　　既袭设冒亲之形容不可复见故设木于中庭使神依焉此时尸尚在堂即殡后尸犹在柩而复立木以依神故谓之重至虞则亲已离其室不可复言重故埋重而作主迎精而返宗庙之祭皆以为主也　尸在堂则直其南尸在肂则直其东孝子居庐使触目而感于心也
　　夏祝鬻余饭
　　鬻宜作粥以口实之余为粥而悬于重盖亲之养至是而终矣朝夕见之孝子之心有隐焉所谓以故兴物也
　　幂用疏布久之
　　或曰久纠音之误也鬲瓦器非以蔑索纠结其下不可以靲系或曰鬲悬于庭中经风雨必以坚牢之物承之乃可久既夕礼木桁久之谓结甒于桁也
　　祝取铭置于重
　　不言置重之南北及铭所面何也幂重之席面郷北则铭置于重南不待言矣铭以示族姻宾友之自外入者则南面不待言矣
　　妇人之带牡麻结本
　　曰妇人之带则首绖以苴一同于男子可知矣
　　牀第夷衾馔于西坫南
　　小敛后尸当夷于堂故夷衾与牀第并馔于西坫南即奉尸侇堂后所用以幠也大敛二衾此衾宜入敛疏乃据啓殡幠用夷衾谓此衾本为覆尸覆柩不以入棺误矣啓殡后覆柩之衾盖别为之而与柩之广狭等故亦曰夷衾此夷衾则注谓大敛所幷用之衾是也
　　布席于戸内下莞上簟
　　袭于牀衣少也小敛衣多必于地敛事始可展故布莞簟既敛然后奉而侇于楹闲之牀
　　祭服不倒
　　上经曰袭三称并明衣已四重矣衣至数重虽生人难更加况死而手足辟戾乎袭后加冒则手足已囊小敛之衣不得如袭衣之稳称于身与生时无异矣其荐于下而掩于上者宜不过三重余则折叠卷搏以充其防缺盖人之身中实而首之两旁足之左右中闲皆虚故敛衣之横从广狭必与防缺相称使上下左右停均平帖然后以衾左右掩覆而绞结坚牢也
　　设牀第于两楹之闲衽如初
　　小敛后将奉尸侇于堂故预设以待事
　　主人西面冯尸踊无算
　　自始死君襚而外皆不踊哀痛充充众事廹遽势不能备礼也至此则附身之事小备亲之容色髪肤欲再见而不可得矣故踊无算
</div>
    <div class="pagination">
<a href="仪礼析疑_page18.html">上一页</a><span>...</span><a href="仪礼析疑_page14.html">14</a><a href="仪礼析疑_page15.html">15</a><a href="仪礼析疑_page16.html">16</a><a href="仪礼析疑_page17.html">17</a><a href="仪礼析疑_page18.html">18</a><span class="current-page">19</span><a href="仪礼析疑_page20.html">20</a><a href="仪礼析疑_page21.html">21</a><a href="仪礼析疑_page22.html">22</a><a href="仪礼析疑_page23.html">23</a><a href="仪礼析疑_page24.html">24</a><span>...</span><a href="仪礼析疑_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
