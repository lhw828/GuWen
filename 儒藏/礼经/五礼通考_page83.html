<!DOCTYPE html>
<html>
<head>
    <meta charset="UTF-8">
    <title>五礼通考 - 第 83 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 83 页/共 431 页</h1>
    <div class="content">　　史记始皇本纪二十八年始皇东行郡县上邹峄山立石与鲁诸儒生议刻石颂秦徳议封禅望祭山川之事乃遂上泰山立石封祠祀下风雨暴至休于树下因封其树为五大夫禅梁父刻所立石其辞曰皇帝临位作制明法臣下修饬二十有六年初并天下罔不宾服亲巡远方黎民【诗记宋大观中汶阳刘跂至泰山见其碑摹之乃作亲逺黎】登兹泰山周览东极从臣思迹本原事业只诵功徳治道运行诸产得宜皆有法式大义休明垂于后世顺承勿革皇帝躬圣既平天下不懈于治夙兴夜寐建设长利专隆教诲训经宣达逺近毕理咸承圣志贵贱分明男女礼顺慎遵职事昭隔内外靡不清浄施于后嗣化及无穷遵奉遗诏永承重戒
　　封禅书秦始皇既即帝位三年东巡郡县祀驺峄山颂秦功业于是征从齐鲁之儒生博士七十人至乎泰山下诸儒生或议曰古者封禅为蒲车恶伤山之土石草木扫地而祭席用葅稭言其易遵也始皇闻此议各乖异难施用由此绌儒生而遂除车道上自泰山阳至巅立石颂秦始皇帝徳明其得封也从阴道下禅于梁父其礼颇采太祝之祠雍上帝所用而封藏皆秘之世不得而记也始皇之上泰山中阪遇暴风雨休于大树下诸儒既绌不得与用于封事之礼闻始皇遇风雨则讥之于是始皇遂东防海上行礼祠名山川及八神始皇封禅之后十二嵗秦亡诸儒生疾秦焚诗书诛僇文学皆曰始皇上泰山为风雨所击不得封禅
　　史记正义道书福地记云泰山髙四千九百丈二尺周回二千里括地志梁父山在兖州泗水县北八十里西接徂徕山肃然山在博城县东六十里晋太康地志云肃然泰山趾东北名也
　　蕙田案始皇封禅意在夸诩功徳也
　　右秦始皇封禅
　　汉书武帝本纪元封元年春正月行幸缑氏遂东巡海上夏四月癸卯上还登封泰山降坐明堂诏曰朕以眇身承至尊兢兢焉惟徳菲薄不明于礼乐故用事八神遭天地况施着见景象屑然如有闻震于怪物欲止不敢遂登封泰山至于梁父然后升防肃然自新嘉与士大夫更始其以十月为元封元年行所巡至博奉髙蛇丘歴城梁父民田租逋赋贷已除加年七十以上孤寡帛人二匹四县无出今年算赐天下民爵一级女子百戸牛酒
　　郊祀志后二年郊雍获一角兽若麃然有司曰陛下肃只郊祀上帝报享赐一角兽盖麟云于是荐五畤畤加一牛以燎赐诸侯白金以风符应合于天也于是济北王以天子且封禅上书献泰山及其旁邑齐人公孙卿曰今年得宝鼎其冬辛巳朔旦冬至与黄帝时等卿有札书曰黄帝得寳鼎冕服问于鬼臾区鬼臾区对曰黄帝得寳鼎神防是嵗己酉朔旦冬至得天之纪终而复始于是黄帝迎日推防后率二十嵗复朔旦冬至凡二十推三百八十年黄帝仙登于天卿因所忠欲奏之所忠视其书不经疑其妄言谢曰宝鼎事已决矣尚何以为卿因嬖人奏之上大悦乃召问卿卿对曰受此书申公申公已死上曰申公何人也卿曰齐人与安期生通受黄帝言无书独有此鼎书曰汉兴复当黄帝之时曰汉之圣者在髙祖之孙且曾孙也宝鼎出而与神通封禅封禅七十二王唯黄帝得上泰山封申公曰汉帝亦当上封禅封禅则能仙登天矣元鼎中汾阴得寳鼎上与公卿诸生议封禅封禅用希旷絶莫知其仪体而羣儒采封禅尚书周官王制之望祀射牛事齐人丁公年九十余曰封禅者古不死之名也秦皇帝不得上封陛下必欲上稍上即无风雨遂上封矣上于是乃令诸儒习射牛草封禅仪数年至且行天子既闻公孙卿及方士之言黄帝以上封禅皆致怪物与神通欲放黄帝以接神人蓬莱髙世比徳于九皇而颇采儒术以文之羣儒既已不能辨明封禅事又拘于诗书古文而不敢骋上为封祠器视羣儒羣儒或曰不与古同徐偃又曰太常诸生行礼不如鲁善周霸属圗封事于是上黜偃霸而尽罢诸儒弗用三月乃东幸缑氏礼登中岳太室上因东上泰山泰山草木未生乃令人上石立之泰山巅上遂东巡海上行礼祠八神齐人之上疏言神怪竒方者以万数乃益发船令言海中神山者数千人求蓬莱神人公孙卿持节常先行候名山至东莱言夜见大人长数丈就之则不见见其迹甚大类禽兽云羣臣有言见一老父牵狗言吾欲见钜公已忽不见上既见大迹未信及羣臣又言老父则大以为仙人也宿留海上与方士传车及间使求神仙人以千数四月还至奉髙上念诸儒及方士言封禅人殊不经难施行天子至梁父礼祠地主至乙夘令侍中儒者皮弁缙绅射牛行事封泰山下东方如郊祠太一之礼封广丈二尺髙九尺其下则有玉牒书书秘礼毕天子独与侍中奉车子侯上泰山亦有封其事皆禁明日下阴道丙辰禅泰山下阯东北肃然山如祭后土礼天子皆亲拜见衣上黄而尽用乐焉江淮间一茅三脊为神借五色土益杂封纵逺方竒兽飞禽及白雉诸物颇以加祠兕牛象犀之属不用皆至泰山然后去封禅祠其夜若有光昼有白云出封中天子从禅还坐明堂羣臣更上夀下诏改元为元封又曰古者天子五载一巡守用事泰山诸侯有朝宿地其令诸侯各治邸泰山下天子既已封泰山无风雨而方士更言蓬莱诸神若将可得于是上欣然庶防遇之复东至海上望焉奉车子侯暴病一日死上乃遂去并海上北至碣石巡自辽西歴北边至九原五月乃至甘泉周万八千里云其秋有星孛于东井后十余日有星孛于三能望气王朔言候独见填星出如食顷复入有司皆曰陛下建汉家封禅天其报徳星云
　　史记平凖书武帝既得寳鼎立后土太一祠公卿议封禅事而天下郡国皆预治桥道缮故宫及当驰道县县治官储设供具而望以待幸
　　汉书司马相如传相如既病免家居茂陵天子曰司马相如病甚可往从悉取其书若后之矣使所忠往而相如已死家无遗书问其妻对曰长卿未尝有书也时时著书人又取去长卿未死时为一卷书曰有使来求书奏之其遗札书言封禅事所忠奏焉天子异之相如既卒五嵗上始祭后土八年而遂礼中岳封于泰山至梁甫禅肃然
　　司马相如封禅文伊上古之初肇自颢穹生民歴选列辟以迄乎秦率迩者踵武逖听者风声纷纶葳蕤堙灭而不称者不可胜数也继昭夏崇号諡略可道者七十有二君罔若淑而不昌畴逆失而能存轩辕之前遐哉邈乎其详不可得闻已五三六经载籍之传惟见可观也书曰元首明哉股肱良哉因斯以谈君莫盛于唐尧臣莫贤于后稷后稷创业于唐公刘发迹于西戎文王改制爰周郅隆大行越成而后陵夷衰防千载亡声岂不善始善终哉然无异端慎所由于前谨遗教于后耳故轨迹夷易易遵也湛恩厖洪易丰也宪度着明易则也垂统理顺易继也是以业隆于襁褓而崇冠于二后揆厥所元终都攸卒未有殊尤絶迹可考于今者也然犹蹑梁父登泰山建显号施尊名大汉之徳逢涌原泉沕潏曼羡旁魄四塞云布雾散上畅九垓下泝八埏懐生之类霑濡浸润协气横流武节焱逝尔陿防原迥阔泳沫首恶郁没晻昧昭晰昆虫闿泽回首面内然后囿驺虞之珍羣徼麋鹿之怪兽导一茎六穗于庖牺双觡共抵之兽获周余放于岐招翠黄乗龙于沼鬼神接灵圉宾于闲馆竒物谲诡俶傥穷变钦哉符瑞臻兹犹以为徳薄不敢道封禅盖周跃鱼陨航休之以燎防夫斯之为符也以登介丘不亦恧乎进让之道何其爽与于是大司马进曰陛下仁育羣生义征不譓诸夏乐贡八蛮执防徳侔往初功无与二休烈浃洽符瑞
　　众变期应绍至不特创见意者泰山梁父设坛场望幸盖号以况荣上帝垂恩储祉将以庆成陛下谦让而弗发也挈三神之驩缺王道之仪羣臣恧焉或谓且天为质闇示珍符固不可辞若然辞之是泰山靡记而梁父罔防也亦各并时而荣咸济厥世而屈説者尚何称于后而云七十二君乎夫修徳以锡符奉符
　　以行事不为进越也故圣王弗替而修礼地祗谒款天神勒功中岳以章至尊舒盛徳发荣号受厚福以浸黎民也皇皇哉斯事天下之壮观王者之卒业不可贬也愿陛下全之而后因杂荐绅先生之略术使获曜日月之末光絶炎以展采错事犹兼正列其义祓饰厥文作春秋一艺将袭旧六为七摅之无穷俾万世得激清流扬防波蜚英声腾茂实前圣之所以永保鸿名而常为称首者用此宜命掌故悉奏其仪而览焉于是天子沛然改容曰俞乎朕其试哉乃迁思回虑总公卿之议询封禅之事诗大泽之博广符瑞之富乃作颂曰自我天覆云之油油甘露时雨厥壤可逰滋液渗漉何生不育嘉谷六穗我穑曷蓄匪唯雨之又润泽之匪唯徧我泛布濩之万物熙熙怀而慕思名山显位望君之来君兮君兮侯不迈哉般般之兽乐我君囿白质黑章其仪可喜旼旼穆穆君子之态葢闻其声今视其来厥涂靡从天瑞之征兹亦于舜虞氏以兴濯濯之麟逰彼灵畤孟冬十月君徂郊祀驰我君舆帝用享祉三代之前葢未尝有宛宛黄龙兴徳而升采色燿焕炳煇煌正阳显见觉寤黎烝于传有之云受命所乗厥之有章不必谆谆依类托寓谕以封峦披蓺观之天人之际已交上下相发允答圣王之徳兢兢翼翼也故曰兴必虑衰安必思危是以汤武至尊严不失肃只舜在假典顾省厥遗此之谓也
　　儿寛传汉武帝时议欲仿古巡狩封禅之事诸儒对者五十余人未能有所定先是司马相如病死有遗书颂功徳言符瑞足以封泰山上竒其书以问寛对曰享荐之义不着于经以为封禅告成合祛天地神祗只戒精专以接神明总百官之职各称事宜为之节文惟圣王所由制定其当非羣臣之所能列今将举大事优防数年使羣臣得人人自尽终莫能成惟天子建中和之极兼总条贯金声而玉振之以顺成天庆垂万世之基上然之乃自制仪采儒术以文焉既成将用事拜寛为御史大夫从东封泰山还登明堂寛上夀曰三代改制属象相因间者圣统废絶陛下发愤合指天地祖立明堂辟雍宗祀太一六律五声幽賛圣意神乐四合各有方象以承嘉祀为万世则天下幸甚将建大元本瑞登告岱宗发祉闿门以候景至癸亥宗祀日宣重光上元甲子肃雝永亨光辉充塞天文粲然见象日昭报降符应臣寛奉觞再拜上千万嵗夀制曰敬举君之觞
　　东方朔传朔之文辞有封泰山篇
　　武帝本纪元封二年冬十月行幸雍祀五畤春幸缑氏遂至东莱夏四月还祠泰山
　　郊祀志其春公孙卿言见神人东莱山若云欲见天子天子于是幸缑氏城拜卿为中大夫遂至东莱宿留之数日无所见见大人迹云复遣方士求神人采药以千数是嵗旱天子既出亡名乃祷万里沙过祠泰山还至瓠子自临塞决河留二日湛祀而去
　　元封三年夏旱公孙卿曰黄帝时封则天旱干封三年上乃下诏天旱意干封乎
　　武帝本纪五年冬行南巡守至于盛唐望祀虞舜于九嶷登灊天柱山自防阳浮江亲射蛟江中获之舳舻千里薄枞阳而出作盛唐枞阳之歌遂北至琅邪并海春三月还至泰山增封夏四月诏曰朕巡荆扬辑江淮物会大海气以合泰山上天见象增修封禅其赦天下太初元年冬十月行幸泰山十二月防高里
　　郊祀志太初元年幸泰山十二月甲午朔上亲禅髙里祀后土临渤海将以望祀蓬莱之属防至殊庭焉武帝本纪太初三年春正月行东巡海上夏四月还修封泰山防石闾
　　郊祀志是年冬巡海上考神仙之属未有騐者方士有言黄帝时为五城十二楼以候神人于执期名曰迎年上许作之如方名曰明年上亲礼祠上犊黄焉公玉带曰黄帝时虽封泰山然风后封钜岐伯令黄帝封东泰山禅凡山合符然后不死天子既令设祠具至东泰山东泰山卑小不称其声乃令祠官礼之而不封焉其后令带奉祠候神物复还泰山修五年之礼如前而加禅祠石闾石闾者在泰山下阯南方方士言仙人闾也故上亲禅焉
　　武帝本纪天汉三年春三月行幸泰山修封祀明堂因受计还幸北地祀常山瘗元玉
　　郊祀志自封泰山后十三嵗而周遍于五岳四渎矣武帝本纪太始四年春三月行幸泰山甲申修封丙戌防石闾夏四月幸不其祀神人于交门宫若有鄊坐拜者作交门之歌
　　征和四年三月上耕于钜定还幸泰山修封癸巳防石闾
　　郊祀志上复修封于泰山东游东莱临大海是嵗雍县无云如靁者三或如虹气苍黄若飞鸟集棫阳宫南声闻四百里陨石二黑如黳有司以为羙祥以荐宗庙而方士之候神入海求蓬莱者终无騐公孙卿犹以大人之迹为解天子犹羁縻不絶防遇其真泰山五年一修封武帝凡五修封
　　文献通考马氏端临曰秦始皇汉武帝之封禅也皆黜当时诸儒之议而自定其礼仪攷史氏所载则秦之诸儒进蒲车扫地之説汉之诸儒有拘于诗书古文而不敢骋之説以此拂二帝之意而不见録然封禅非古礼也窃详诸儒之意盖欲以古帝王巡狩望祀之礼而缘饰之然古帝王之事则省方问俗赏善罚恶凡以为民其意出于公也秦汉二主之事则夸诵功徳希求福夀凡以为已其意出于私也迹其举措正自冰炭则又安能考诗书之説行简质之礼乎固宜其见黜也
　　蕙田案汉武封禅意在慕黄帝之升天也
　　右汉武帝封禅
　　后汉书光武帝本纪中元元年春二月己夘幸鲁进幸泰山北海王兴齐王石朝于东岳辛夘柴望岱宗登封泰山甲午禅于梁父夏四月癸酉车驾还宫己夘大赦天下复嬴博梁父奉髙勿出今年田租刍藁改年为中元
　　祭祀志建武三十年二月羣臣上言即位三十年宜封禅泰山诏书曰即位三十年百姓怨气满腹吾谁欺欺天乎曾谓泰山不如林放何污七十二代之编録桓公欲封管仲非之若郡县逺遣吏上夀盛称虚羙必髠兼令屯田从此羣臣不敢复言三月上幸鲁过泰山告太守以上过故承诏祭山及梁父时虎贲中郎将梁松等议记曰齐将有事泰山先有事配林盖诸侯之礼也河岳视公侯王者祭焉宜无即事之渐不祭配林三十二年正月上斋夜读河图会昌符曰赤刘之九会命岱宗不慎克用何益于承诚善用之奸伪不萌感此文乃诏松等复案索河雒谶文言九世封禅事者松等列奏乃许焉初孝武帝欲求神仙以扶方者言黄帝由封禅而后仙于是欲封禅封禅不常时人莫知元封元年上以方士言作封禅器以示羣儒多言不合于古于是罢诸儒不用三月上东上泰山乃上石立之泰山之巅遂东巡海上求仙人无所见而还四月封泰山恐所施用非是乃秘其事语在汉书郊祀志上许梁松等奏乃求元封时封禅故事议封禅所施用有司奏当用方石再累置坛中皆方五尺厚一尺用玉牒书藏方石牒厚五寸长尺三寸广五寸有玉检又用石检十枚列于石旁东西各三南北各二皆长三尺广一尺厚七寸检中刻三处深四寸方五寸有葢检用金缕五周以水银和金以为泥玉玺一方寸二分一枚方五寸方石四角又有距石皆再累枚长一丈厚一尺广二尺皆在圆坛上其下用距石十八枚皆髙三尺厚一尺广二尺如小碑环坛立之去坛三步距石下皆有石跗入地四尺又用石碑髙九尺广三尺五寸厚尺二寸立坛丙地去坛三丈以上以刻书上以用石功难又欲及二月封故诏松欲因故封石空检更加封而已松上疏争之以为登封之礼告功皇天垂后无穷以为万民也承天之敬尤宜章明奉图书之瑞尤宜显著今因旧封窜寄玉牒故石下恐非重命之义受命中兴宜当特异以明天意遂使泰山郡及鲁趣石工宜取完青石无必五色时以印工不能刻玉牒欲用丹漆书之会求得能刻玉者遂书书秘刻方石中命容玉牒二月上至奉髙遣侍御史与兰台令史将工先上山刻石文曰维建武三十有二年二月皇帝东巡守至于岱宗柴望秩于山川班于羣神遂觐东后从臣太尉憙行司徒事特进髙宻侯禹等汉宾二王之后在位孔子之后褒成侯序在东后蕃王十二咸来助祭河图赤伏符曰刘秀发兵捕不道四夷云集龙鬬野四七之际火为主河图会昌符曰赤帝九世巡省得中治平则封诚合帝道孔矩则天文灵出地祗瑞兴帝刘之九会命岱宗诚善用之奸伪不萌赤汉徳兴九世会昌巡岱皆当天地扶丸崇经之常汉大兴之道在九世之王封于泰山刻石着纪禅于梁父退省考五河图合古篇曰帝刘之秀九名之世帝行徳封刻政河图提刘子曰九世之帝方明圣持衡拒九州平天下予雒书甄曜度曰赤三徳昌九世会修符合帝际勉刻封孝经钩命决曰予谁行赤刘用帝三建孝九会修专兹竭行封岱青河雒命后经谶所传昔在帝尧聪明宻防譲与舜庶后裔握机王莽以舅后之家三司鼎足冢宰之权势依托周公霍光辅幼归政之义遂以簒叛僭号自立宗庙堕壊社稷丧亡不得血食十有八年扬徐青三州首乱兵革横行延及荆州豪杰并兼百里屯聚往徃僭号北夷作宼千里无烟无鸡鸣犬吠之声皇天睠顾皇帝以匹庶受命中兴年二十八载兴兵起是以中次诛讨十有余年罪人则斯得黎庶得居尔田安尔宅书同文车同轨人同伦舟舆所通人迹所至靡不贡职建明堂立辟雍起灵台设庠序同律度量衡修五礼五玉三帛二生一死贽吏治修职复于旧典在位三十有二年年六十二干干日昃不敢荒宁涉危歴险亲巡黎元恭肃神祗惠恤耆老理庶遵古聪允明恕皇帝唯慎河图雒书正文是月辛夘柴登封泰山甲午禅于梁阴以承灵瑞以为兆民永兹一宇垂于后昆百僚从臣郡守师尹咸蒙祉福永永无极秦相李斯燔诗书乐崩礼壊建武元年以前文书散亡旧典不具不能胡经文以章句细防相况八十一卷明者为验又其十卷皆不昭晰子贡欲去告朔之饩羊子曰赐也尔爱其羊我爱其礼后有圣人正失误刻石记二十二日辛夘晨燎祭天于泰山下南方羣神皆从用乐如南郊诸王王者后二公孔子后褒成君皆助祭位事也事毕将升封或曰泰山虽已从食于柴祭今亲升告功宜有礼祭于是使谒者以一特牲于常祀泰山处告祠泰山如亲耕防刘先祀先农先虞故事至食时御辇升山日中后到山上更衣早晡时即位于坛北面羣臣以次陈后西上毕位升坛尚书令奉玉牒检皇帝以寸二分玺亲封之讫太常命人发坛上石尚书令藏玉牒已复石覆讫尚书令以五寸印封石检事毕皇帝再拜羣臣称万嵗命人立所刻石碑乃复道下二十五日甲午禅祭地于梁阴以髙后配山川羣神从如元始中北郊故事四月己夘大赦天下以建武三十二年为建武中元元年复博奉髙嬴勿出元年租刍藁以吉日刻玉牒书函藏金匮玺印封之乙酉使太尉行事以特告至髙庙太尉奉匮以告髙庙藏于庙堂西壁石室髙主室之下
　　应劭汉官马第伯封禅仪记曰车驾正月二十八日发雒阳宫二月九日到鲁遣守谒者郭坚伯将徒五百人治太山道十日鲁遣宗室诸刘及孔氏瑕邱丁氏上夀受赐皆诣孔氏宅赐酒肉十一日发十二日宿奉髙是日遣虎贲郎将先上山三案行还益治道徒千人十五日始斋国家居太守府舎诸王居府中诸侯在县庭中斋诸卿校尉将军大夫黄门郎百官及宋公卫公襃成侯东方诸侯雒中小侯斋城外汶水上太尉太常斋山虞马第伯自云某等七十人先之山虞观祭山坛及故明堂宫郎官等郊肆处入其幕府观治石石二枚状博平圆九尺此坛上石也其一石武帝时石也时用五车不能上也因置山下为屋号五车石四维距石长丈二广二尺厚尺半所四枚检石长五尺广六寸状如封箧长检十枚一纪号石髙丈二尺广三尺厚尺二寸名曰立石一枚刻文字纪功徳是朝上山骑行徃徃道峻峭不骑步牵马乍步乍骑且相半至中观留马去平地二十里南向极望无不覩仰望天闗如从谷底仰观抗峰其为髙也如视浮云其峻也石壁窅窱如无道径遥望其人端如竹朽兀或为白石或雪久之白者移过树乃知是人也殊不可上四布僵卧石上有顷复苏亦赖赍酒脯处处有泉水目辄为之明复勉强相将行到天闗自以已至也问道中人言尚十余里其道旁山脇大者广八九尺狭者五六尺仰视岩石松树郁郁苍苍若在云中俛视谿谷碌碌不可见丈尺遂至天门之下仰视天门窔辽如从穴中视天直上七里赖其羊肠逶迤名曰环道往往有絙索可得而登也两从者扶挟前人相牵后人见前人履底前人见后人顶如画重累人矣所谓磨胸揑石扪天之难也初上此道行十余步一休稍疲咽唇燋五六步一休牒牒据顿地不避湿暗前有燥地目视而两脚不随早食上晡后到天门郭使者得铜物铜物形状如钟又方柄有孔莫能识也疑封禅具也得之者汝南召陵人姓杨名通东上一里余得木甲木甲者武帝时神也东北百余歩得封所始皇立石及阙在南方汉武在其北二十余步得北垂圆台髙九尺方圆三丈所有两陛人不得从上从东陛上台上有坛方一丈二尺所上有方石四维有距石四面有阙乡坛再拜谒人多置钱物坛上亦不扫除国家上见之则诏书所谓酢梨酸枣狼藉散钱处数百币帛具道是武帝封禅至泰山下未及上百官为先上跪拜置梨钱于道以求福即此也东山名曰日观日观者鸡一鸣时见日始欲出长三丈所秦观者望见长安吴观者望见会稽周观者望见齐西北有石室坛以南有玉盘中有玉山南胁神泉饮之极清美利人日入下去行数环日暮时颇雨不见其道一人居其前先知蹈有人乃举足随之比至天门夜人定矣
　　【太康地记曰奉髙者以事东岳帝王禅代之处也故明堂在县南四里汉武立太坛于东山以登天下示増髙】
　　后汉书曹褒传褒父充持庆氏礼建武中为博士从巡狩岱宗定封禅礼
　　张纯传建武三十年纯奏上宜封禅曰自古受命而帝治世之隆必有封禅以告成功焉乐动声仪曰以雅治人风成于颂有周之盛成康之间郊配封禅皆可见也书曰嵗二月东巡狩至于岱宗柴则封禅之义也臣伏见陛下受中兴之命平海内之乱脩复祖宗抚存万姓天下旷然咸蒙更生恩徳云行惠泽雨施黎元安宁夷狄慕义诗云受天之祜四方来贺今摄提之嵗苍龙甲寅徳在东宫宜及嘉时遵唐帝之典继孝武之业以二月东巡狩封于岱宗明中兴勒功勲复祖统报天神禅梁甫祀地祗祚子孙万世之基也中元元年帝乃东巡岱以纯视御史大夫从并上元封旧仪及刻石文
　　文献通考司马彪论自上皇以来封泰山者至周七十二代易姓则改封者着一代之始明不相袭也继世之王巡狩则有修封以祭而已自秦始皇孝武帝封泰山本因好仙信方士之言及造石检印封之事也天道质诚约而不费故牲用犊器用陶匏殆将无事于检封之间而乐难攻之石也夏少康周宣由废复兴不闻改封光武欲因孝武故封而梁松固争以为必改乃当天意既封之后未有能福而松卒被诛死虽罪由身作盖亦诬神之咎也且帝王所以能大着于后者实在其徳加于人不闻其在封矣
　　胡氏寅曰前世论登封者莫善于许懋惜乎世祖之臣智不及此陷其君于过举而不得闻也且世祖享国至是已三十年四垂无虞中土宁谧其心浸满是以告功皇天明示得意而不自知其多失也不法唐虞三代而法始皇武帝一失也案谶文九世当封禅则孝武之世今乃自缀于元帝而削去成哀平三君二失也玉检秘文人不得见是必祈求永年三失也前年拒羣臣之请谓百姓怨气满腹吾欺天乎岂有治天下三十年民怨未除才后两嵗即已欢洽此四失也勅戒郡县有上夀称美者必髠令屯田诏墨未干乃自令梁松等讨论故事此五失也奉髙后配地祗未防黜降庙主归于寝园此六失也即位改元终身不可改而又改此七失也凡此七者人君举动之大节而疵病如此惜乎光武勇智出伦而学问不足也光武年及耳顺方建中元则意在久生不言而自见矣其视向者对宗族乞复之言夀陵迭兴之诏即已大异蒯彻所谓人心无常讵不然哉
　　蕙田案光武封禅信谶也
　　右后汉光武帝封禅





　　五礼通考卷四十九
　　钦定四库全书
　　五礼通考卷五十
　　刑部尚书秦蕙田撰
　　吉礼五十
　　四望山川【附封禅】
　　晋书礼志魏文帝黄初中防军蒋济曰夫帝王大礼廵守为先昭祖扬祢封禅为首是以自古革命受符未有不蹈梁父登泰山刋无竟之名纪天人之际者也故司马相如谓有文以来七十二君或顺所繇于前谨遗教于后太史公曰主上有圣明而不宣布有司之过也然则元功懿德不刋梁山之石无以显帝王之功示兆庶不朽之观也语曰当君而叹尧舜之美譬犹人子对厥亲而生誉他人之父今大魏承百王之敝乱拯流遁之艰厄接千载之衰绪继百代之废业自文武至于圣躬所以参成天地之道纲维神人之化上天报应嘉瑞显祥以比往古无所取喻至于歴世迄今未废大礼虽志在扫尽残盗荡涤余秽未遑斯事若尔三苗屈彊于江海大舜当废东廵之仪徐夷跳梁于淮泗周成当止岱岳之礼且去岁破呉虏于江汉今兹屠蜀贼于陇右其震荡内溃在不复淹无累于封禅之事也此议久废非仓卒所定宜下公卿广撰其礼卜年考时昭告上帝以副天下之望臣待罪军旅不胜大愿冒死以闻诏曰闻蒋济斯言使吾汗出流足自开辟以来封禅者七十余君耳故太史公曰虽有受命之君而功有不洽是以中间广逺者千有余年近者数百载其仪阙不可得记吾何德之修敢庶兹乎济岂谓世无管仲以吾有桓公登泰山之志乎吾不欺天也济之所言华则荣矣非助我者也公卿侍中尚书常侍省之而已勿有所议亦不须答诏也天子虽距济议而实使髙堂隆草封禅之仪以天下未一不欲便行大礼防隆卒不复行之
　　右魏文帝封禅未行
　　吴志孙皓天玺元年阳羡山有石室所在表为天瑞乃遣司空董朝周处等封禅国山明年改元大赦以协石文
　　右孙皓封禅附
　　晋书礼志武帝平吴混一区宇太康元年九月庚寅尚书令卫瓘尚书左仆射山涛右仆射魏舒尚书刘寔司空张华等奏曰臣闻肇自生灵则有后辟年载之数莫之能纪立德济世挥扬仁风以登封泰山者七十有四家其諡号可知者十有四焉沈沦寂寞曾无遗声者不可胜记大晋之德始自重黎实佐颛顼至于夏商世序天地其在于周不失其绪金德将升世济明圣外平蜀汉海内归心武功之兴实由文德至于陛下受命践祚建大业羣生仰毓惟独江湖沅湘之表凶桀负固歴代不賔神谋独断命将出讨兵威暂加数旬荡定羁其鲸鲵赦其罪逆云覆雨施八方来同声教所被达于四极虽黄轩之征大禹逺略周之奕世何以尚今若夫元石素文底号前载象以数表言以事告虽古河图洛书之徴不是过也宜宣大典礼中岳封泰山禅梁父发徳号明至尊享天休笃黎庶勒千载之表播流后之声俾百世之下莫不兴起斯帝王之盛业天人之至望也诏曰今逋寇虽殄外则障塞有警内则百姓未宁此盛徳之事所未议也瓘等又奏曰今东渐于海西被于流沙大漠之阴日南北戸莫不通属芒芒禹迹今实过之天人之道己周巍巍之功已着宜修礼地祗登封泰山致诚上帝以答人神之愿也乞如前奏诏曰今阴阳未和刑政未当百姓未得其所岂可以勒功告成耶诏不许瓘等又奏曰臣闻处帝王之位者必有歴运之期天命之应济兆庶之功者必有盛德之容告成之典无不可诬有不敢让自古道也而明诏谦冲屡辞其礼虽盛徳攸在推而未居夫三公职典天地实掌人物国之大事取义于此故汉氏封禅非是官也不在其事臣等前奏葢陈祖考之功天命又应陛下之德合同四海迹古考今宜修此礼至于克定岁月虽五府上议然后奏闻诏曰虽荡清江表皆临事者之劳何足以告成方望羣后思隆大化以宁区夏百姓获乂与之休息斯朕日夜之望无所复下诸府矣瓘等又奏臣闻唐虞三代济世功之君莫不仰承天休俯协人志登介丘履梁父未有辞焉者葢不可让也今陛下勲髙皇德无与二茂绩宏规巍巍之业固非臣等所能究论而圣防劳谦屡自抑损时至弗应推美不居阙皇代之上仪塞灵祗之欵望使大晋之典谟同风于三五臣等诚不敢奉诏请如前奏施行诏曰方当共思道以康庶绩以俟他年无所复纷纭也王公有司又奏自古圣明光宅四海封禅名山着于史籍作者七十四君矣舜禹之有天下也廵守四岳躬行其道易着观俗省方礼有升中于天诗颂陟其髙山皆载在方防文王为西伯以服事殷周公以鲁藩列于诸侯或享于岐或有事于太山徒以圣徳犹得为其事自是以来功薄而僭其义者不可胜数号諡不泯以至于今况髙祖宣皇帝肇开王业海外有截世宗景皇帝济以大功辑宁区夏太祖文皇帝受命造晋荡定蜀汉陛下应期龙兴混一六合泽被羣生威震无外昔汉氏失统吴蜀鼎峙兵兴以来近将百年地险俗殊人望絶塞今不羁之寇二代而平非聪明神武先天弗违孰能巍巍其成功若兹者欤臣等幸以千载得遭运防亲服大化目覩太平至公至美谁与为让宜祖述先明宪章古昔勒功岱岳登封告成礼乐之制正三雍之典扬名万世以显祖宗是以不胜大愿敢昧死以闻请告太常具礼仪复上诏曰所议诚列代之盛事也然方今未可以尔便报絶之
　　右晋武帝不行封禅
　　宋书礼志太祖在位长久有意封禅遣使履行太山旧道诏学士山谦之草封禅仪注其后索虏南寇六州荒毁其意乃息
　　世祖大明元年十一月戊申太宰江夏王义恭表曰惟皇天崇称大道始行揖让迄于有晋虽聿修前绪而迹沦言废蔑记于竹素者焉可单书绍干维建徽号流风声被丝管自无怀以来可传而不朽者七十有四君防仁厚而道灭鲜义浇而徳宣钟律之先旷世绵絶难得而闻丘索着明者尚有遗炳故易称先天弗违后天奉时葢陶唐姚姒商姬之主莫不由斯道也是以风化大洽光熙于后炎汉二帝亦踵曩则因百姓之心听舆人之颂龙驾帝服镂玉梁甫昌言明称告成上灵况大宋表祥唐虞受终素徳山龙启符金玉显瑞异采腾于轸墟紫烟蔼于邦甸锡冕兆九五之徴文豹赴天歴之防诚二祖之幽庆圣后之防休道冠轩尧惠深亭毒而犹执冲约未言封禅之事四海窃以恧焉臣闻惟皇配极惟帝祀天故能上稽干式照临黔首协和穹昊膺兹多福髙祖武皇帝明并日月光振八区拯己溺之晋济横流之世拨乱宁民应天受命鸿徽洽于海表威棱震乎沙外太祖文皇帝体圣履仁述业兴礼正乐颂作象歴明达通于神祗泽被乎上下仁孝命世叡武英挺遭运屯否三才湮灭乃龙飞五洲凤翔九江身先八百之期断出人鬼之表庆烟应髙牙之建风耀符发迹之辰亲剪凶逆躬清昏天地革始夫妇更造岂与彼承业继绪拓复禹迹车一其轨书罔异文者同年而议哉今龙麟已至鳯凰已仪比李已实灵茅已茂雕气降雰于宫榭珍露呈味于禁林嘉禾积穗于殿甍连理合榦于园籞皆耀质离宫植根兰囿至夫霜毫文素翮赪羽泉河山岳之瑞草木金石之祥方畿憬涂之谒抗驿絶祖之奏彪炳杂沓粤不可胜言太平之应兹焉富矣宜其从天人之诚遵先王之则备万乗整法驾修封泰山瘗玉岱趾延乔松于东序诏韩岐于西厢麾天阍使启闗谒紫宫朝太一奏钧天咏云门赞扬幽奥超声前古岂不盛哉伏愿时命宗伯具兹典度诏曰太宰表如此昔之盛王永保鸿名常为称首由斯道矣朕遭家多难入纂絶孝德薄勲浅鉴昧崩愧顷麟鳯表祯茅禾兼瑞虽符祥显见恧乎犹深庶仰述矢志拓清中防礼祗谒神朕将试哉
　　四年四月辛亥有司奏曰臣闻崇号建极必观俗以树教正位居体必采世以立言是以重代列圣咸由厥道勲上烈融章未分鸣光委绪歇而罔臧若其显諡略腾轨则系缀声采徴畧闻听爰洎姬汉风流尚存遗芬余荣绵映纪纬虽年絶世祀代革精华可得腾金防奏玉润镂迹以熏今镌徳以丽逺而四望埋禋歌之礼日观弛修封之容岂非神明之业难崇功基之迹易泯自兹以降迄于季未莫不欲英徽位详固洪声岂徒深黙修文渊幽驭世而已谅以縢非虚奏书非妄埋击雨恕神淳廕复树安得紫坛肃祗竹宫载竚散火投郊流星奔座宝纬初基厌灵命歴德振弛维功济沦象浸纷流华液幽润规存永驭思详树逺太祖文皇帝以启遘泰运景望震凝采乐调风集礼宣度祖宗相映轨迹重晖圣上韫箓蕃河竚翔衡汉金波掩照华耀停明运动时来跃飞风举澄氛海岱开景中区歇神还灵頽天重耀储正凝位于兼明衮岳蕃华于元列故以祥映昌基系发篆素重以班朝待典饰令详仪纂综沦芜搜腾委逸奏玉郊宫禋珪丘畤景集天庙脉壤祥农节至昕阳川丘夙礼纲威廵驻表绥中甸史流其咏民挹其风于是涵迹视阴振声威响歴代之渠沈于望内安侯之长贤王入侍殊生诡气奉俗还乡羽族卉仪怀音革状邉帛絶书爟光弛烛天岱发灵宗河开宝崇丘沦鼎振采泗渊云皇王岳摛藻云汉并角即音栖翔禁籞衮甲霜咮翾舞川肆荣泉流镜后昭河源故以波沸外闗云蒸内泽若其雪趾青毳文朱防日月郊甸择木弄音重以荣露腾轩萧云掩阁镐頴孳萌移华渊禁山舆竚衡云鹣竦翼海鲽泳流江茅吐荫校书之列仰笔以饰辞济代之蕃献邑以待礼岂非神气昌物瑞云照蒱轩龟轸醴泉淳芳太宰江夏王臣义恭咀道遵英抽竒丽古该润图史施详閟载表以功懋往初徳耀炎昊升文中岱登牒天闗耀冠荣名摛振声号而道谦称首礼以虚挹将使只缺观幽瑞乖期梁甫无盛徳之容介丘靡升闻之响加穷泉之野献八代之驷交木之乡奠絶金之楛肃灵重表珍符兼贶伏惟陛下谟详渊载衍属休章依徴圣灵润色声业诹辰稽古肃齐警列儒僚展采礼官相仪悬蕤动音洪钟竦节阳路整卫正途清禁于是绩环佩端玉藻鸣鳯竚律腾驾流文间防比象之容昭明纪数之服徽焯天阵容藻神行翠葢怀阴羽华列照乃诏聨事掌祭賔客賛仪金支宿县镛石润响命五神以相列辟九闗以集灵警卫兵而闗云先雨祗以洒路霞凝生阙烟起成宫台冠丹光坛浮素霭尔乃临中坛备盛礼天降祥锡夀固皇根谷动神音山传称响然后辨年问老陈诗观俗归荐告神奉遗清庙光美之盛彰乎万古渊祥之烈溢乎无穷岂不盛欤臣等生接昌辰肃懋明世束教管闻未足言道且章志湮防代往沦絶拘采遗文辨明训诰【阙四字】簉访邹鲁草縢书堙玉之礼具竦石绳金之仪和芝润瑛镌玺干封惧弗轨属上徽燀当王则谨奉仪注以闻诏曰天生神物昔王称愧况在寡德敢当鸿贶今文轨未一可停此奏
　　右宋文帝孝武帝封禅未行
　　通典梁武帝天监中有请封防稽禅国山者帝命诸儒草封禅仪欲行之著作佐郎许懋建议上嘉纳之因推演懋议称制防以答请者由是遂止
　　梁书许懋传懋除征西鄱阳王谘议兼著作郎待诏文德省时有请封防稽禅国山者髙祖雅好礼因集儒学之士草封禅仪将欲行焉懋以为不可因建议曰臣案舜幸岱宗是为廵守而郑引孝经钩命决云封于太山考绩柴燎禅乎梁父刻石纪号此纬书之曲说非正经之通义也依白虎通云封者言附广也禅者言成功相传也若以禅授为义则禹不应传启至桀十七世也汤又不应传外丙至纣三十七世也又礼记云三皇禅奕奕谓盛德也五帝禅亭亭特立独起于身也三王禅梁甫连延不絶父殁子继也若谓禅奕奕为盛德者古义以伏羲神农黄帝是为三皇伏羲封太山禅云云黄帝封太山禅亭亭皆不禅奕奕而云盛徳则无所寄矣若谓五帝禅亭亭特立独起于身者颛顼封太山禅云云帝喾封太山禅云云尧封太山禅云云舜封太山禅云云亦不禅亭亭若合黄帝以为五帝者少昊即黄帝子又非独立之义矣若谓三王禅梁甫连延不絶父殁子继者禹封太山禅云云周成王封太山禅社首旧书如此异乎礼说皆道听所得失其本文假使三王皆封太山禅梁甫者是为封太山则有传世之义禅梁甫则有揖让之怀或欲禅位或欲传子义既矛盾理必不然又七十二君夷吾所记此中世数裁可得二十余主伏羲神农女娲大庭柏皇中央栗陆骊连赫胥尊卢混沌昊英有巢朱襄葛天阴康无怀黄帝少昊颛顼髙辛尧舜禹汤文武中间乃有共工霸有九州非帝之数云何得有七十二君封禅之事且燧人以前至周之世未有君臣人心淳朴不应金泥玉检升中刻石燧人伏羲神农三皇结绳而治书契未作未应有镌文告成且无怀氏伏羲后第十六主云何得在伏羲前封太山禅云云夷吾又曰惟受命之君然后得封禅周成王非受命君云何而得封太山禅社首神农与炎帝是一主而云神农封太山禅云云炎帝封太山禅云云分为二人妄亦甚矣若是圣主不须封禅若是凡主不应封禅当时齐桓欲行此事管仲知其不可故举怪物以屈之也秦始皇登太山中坂风雨暴至休松树下封为五大夫而事不遂汉武帝宗信方士广召儒生皮弁缙绅射牛行事独与霍嬗俱上既而子侯暴卒厥足用伤至魏明使髙堂隆撰其礼仪闻隆殁叹息曰天不欲成吾事髙生舍我亡也晋武太始中欲封禅乃至太康议犹不定竟不果行孙皓遣兼司空董朝兼太常周处至阳羡封禅国山此朝君子有何功徳不思古道而欲封禅皆是主好名于上臣阿防于下也夫封禅者不出正经惟左传说禹防诸侯于涂山执玉帛者万国亦不谓为封禅郑有参柴之风不能推寻正经专信纬候之书斯为谬矣葢礼云因天事天因地事地因名山升中于天因吉土享帝于郊燔柴岱宗即因山之谓矣故曲礼云天子祭天地是也又祈谷一报谷一礼乃不显祈报地推文则有乐记云大乐与天地同和大礼与天地同节和故百物不失节故祀天祭地百物不失者天生之地养之故知地亦有祈报是则一年三郊天三祭地周官有圜丘方泽者总为三事郊祭天地故小宗伯云兆五帝于四郊此即月令迎气之郊也舜典有嵗二月东廵守至于岱宗夏南秋西冬北五年一周若为封禅何其数也此为九郊亦皆正义至如大旅于南郊者非常祭也大宗伯国有大故则旅上帝月令云仲春鸟至祀于髙禖亦非常祭故诗云克禋克祀以弗无子并有雩祷亦非常祭礼云雩禜水旱也是为合郊天地有三特郊天有九非常祀又有三孝经云宗祀文王于明堂以配上帝雩祭与明堂虽是祭天而不在郊是为天祀有十六地祭有三惟大禘祀不在此数大传云王者禘其祖之所自出以其祖配之异于常祭以故云大于时祭案系辞云易之为书也广大悉备有天道焉有地道焉有人道焉兼三才而两之故六六者非他三才之道也干彖云大哉乾元万物资始乃统天云行雨施品物流形大明终始六位时成此则应六年一祭坤元亦尔诚敬之道尽此而备至于封禅非所敢闻髙祖嘉纳之因推演懋议称制防以答请者由是遂停
　　胡氏寅读史管见封禅之事汉唐之君往往行之曾无一人建议明白如许懋者贤哉懋乎其学可谓正矣汉唐以来纬书行而经学弛重以郑元博闻寡要不知折衷于圣人而惟纬书之信世无稽古大儒稽古言以祛羣惑遂使有天下者于无事时肆其侈心千乘万骑廵守侈费登山琢石夸大功徳或有秘祝以祈不死取笑当代贻讥后来彼梁武之资未必如汉光武之英也一闻懋言遂遏欲行之意推广其义以答请者则贤于光武逺矣使其举措每如此则金瓯之业何缺坏之有
　　右梁武帝不行封禅
　　通典北齐有廵守之礼并登封之仪竟不行
　　名臣奏议北齐文宣帝天保五年正月制诏问升中纪号秀州长吏樊孝谦对曰臣闻廵岳之礼勒在虞书省方之义着于易象往帝前王匪唯一姓封金刋玉亿有余人仲尼之观梁甫不能尽识夷吾之对齐桓所存未几然盛徳之事必待太平苟非其人更贻灵谴秦皇无道致风雨之灾汉武奢淫有奉车之害及文叔受命炎精更辉四海安流天下辑睦剑赐骑士马驾鼓车乃用张纯之文始从伯阳之说至于魏晋虽各有君量徳而处莫能拟议蒋济上言于前徒秽纸墨袁准发论于后终未施行世歴三朝年将十纪启圣之期兹为昌防陛下以神武之姿天然之略马多冀北将异山西凉风至白露下北上大行东临碣石方欲吞巴蜀而扫崤函苑长洲而池江汉复恐迎风纵火芝艾共焚案此六军未申九伐夫周发牙璋汉驰竹使义在济民非闻好战至如投防忌器之说葢是常谈文徳怀逺之言岂识权道今三台令子六郡良家蓄锐须时裹粮待诏未若龙驾虎服先收陇右之民电转雷惊因取荆南之地昔秦举长平金精食昴楚攻钜鹿枉矢宵流况我威灵能无协赞但使彼之百姓一覩六军似见周王若逢司然后除其苛令与其约法振旅而还止戈为武标金南海勒石东山纪天地之竒功被风声于千载若令马儿不死子阳尚在使欲案明堂之图草射牛之礼比德论功多慙往列升中告禅臣用有疑
　　右北齐文宣帝封禅未行
　　隋书髙祖本纪开皇九年陈国平时朝野物议咸愿登封秋七月丙午诏曰岂可命一将军除一小国遐迩注意便谓太平以薄徳而封名山用虚言而干上帝非朕攸闻而今以后言及封禅宜即禁絶冬十一月壬辰考使定州刺史豆卢通等上表请封禅上不许
　　礼仪志自古帝王之兴皆禀五精之气每易姓而起以致太平必封乎泰山所以告成功也封讫而禅乎梁甫梁甫者泰山之支山卑下者也能以其道配成髙德故禅乎梁甫亦以告太平也封禅者髙厚之谓也天以髙为尊地以厚为德増太山之髙以报天也厚梁甫之基以报地也明天之所命功成事就有益于天地若天地之更髙厚云记曰王者因天事天因地事地因名山升中于天而鳯凰降龟龙格齐桓公既霸而欲封禅管仲言之详矣秦始皇既黜儒生而封泰山禅梁甫其封事皆秘之不可得而传也汉武帝颇采方士之言造为玉牒而编以金绳封广九尺髙一丈二尺光武中兴聿遵其故晋宋齐梁及陈皆未遑其议后齐有廵守之礼并登封之仪竟不之行也开皇十四年羣臣请封禅髙祖不纳晋王广又率百官抗表固请帝命有司草仪注于是牛辛彦之许善心姚察虞世基等创定其礼奏之帝逡廵其事曰此事体大朕何德以堪之但当东守因拜岱山耳十五年春行幸兖州遂次岱岳为坛如南郊又壝外为柴坛饰神庙展宫悬于庭为埋埳二于南门外又陈乐设位于青帝坛如南郊帝服衮冕乗金辂备法驾而行礼毕遂诣青帝坛而祭焉
　　旧唐书礼仪志隋开皇十四年晋王广率百官抗表固请封禅十五年幸兖州遂于泰山下为坛设祭不升山而还
　　右隋文帝不行封禅
　　册府元龟兖州刺史薛胄以天下太平登封告禅帝王盛烈遂遣博士登太山观古迹撰封禅图及仪上之髙祖谦让不许
　　右唐髙祖不行封禅
　　旧唐书太宗本纪贞观五年正月癸未朝集使请封禅册府元龟贞观五年正月朝集使赵郡王孝恭等佥议以为天下一统四夷来同诣阙上表请封禅帝手诏曰省表具怀自有隋失道四海横流百王之弊于斯为甚朕提剑鞠旅首启戎行扶翼兴运克成鸿业遂荷慈睠恭承大宝每日昃思治弗敢康宁兢兢夕惕用忘兴寝履薄驭朽不足为喻頼三灵显命百辟同心海外无尘逺夷慕义但流遁永久凋残未复田畴多旷仓廪犹虚家给人足尚怀多愧岂可遽追前代取讥虚美所望恂恂济济叶力尽诚辅其不逮致之王道如得雅颂形于金石菽粟同于水火反朴还淳当如来议十二月己亥朝集使利州都督武士彠等诣朝堂又上表请封禅帝曰隋末分离羣凶竞逐我提三尺剑数年之间正一四海是朕武功所定也突厥强梁世为纷更今乃袭我衣冠为我臣吏殊方异类辐辏鸿胪是朕文教所来也突厥破灭君臣为俘安养之情同于赤子是朕仁爱之道也林邑贡能言鸟新罗献女乐悯其离本皆令反国是朕敦本也酬功録效必依赏格惩恶罚罪必据刑书割亲爱舍嫌隙以至公之道是朕崇信也非朕苟自矜伐欲明圣人之教不徒然也比年谷稼频登疾疚不作诚宜展礼名山以谢天地但以防乱之后民物凋残惮于劳费所未遑也
　　旧唐书礼仪志贞观六年平突厥年谷屡登羣臣上言请封泰山太宗曰议者以封禅为大典如朕本心但使天下太平家给人足虽阙封禅之礼亦可比徳尧舜若百姓不足夷狄内侵纵修封禅之仪亦何异于桀纣昔秦始皇自谓德洽天心自称皇帝登封岱宗奢侈自矜汉文帝竟不登封而躬行俭约刑措不用今皆称始皇为暴虐之主汉文为有德之君以此而言无假封禅礼云至敬不坛扫地而祭足表至诚何必逺登髙山封数尺之土也侍中王珪曰陛下发徳音明封禅本末非愚臣之所及秘书监魏徴曰隋末大乱黎民遇陛下始有生望养之则至仁劳之则未可升中之礼须备千乗万骑供怅之费动役数州戸口萧条何以能给太宗深嘉徴言而中外表章不已上问礼官两汉封山仪注因遣中书侍郎杜正伦行太山上七十二帝坛迹是年两河水潦其事乃寝
　　大唐新语贞观中百官上表请封禅太宗许焉唯魏徴切諌以为不可太宗谓魏徴曰朕欲封禅卿极言之岂功不髙耶德不厚耶逺夷不服耶嘉瑞不至耶年谷不登耶何为不可徴对曰陛下功则髙矣而人未怀惠徳虽厚矣而泽未旁流诸夏虽安未足以供事逺夷慕义未足供其求符瑞虽臻罻罗犹密积岁一丰仓廪尚虚此臣所以窃谓未可臣未能逺譬但喻于人今有人十年长患瘵治且愈皮骨仅存便欲使负米一石日行百里必不可得隋氏之乱非止十年陛下之良医除其疾苦虽已人安未甚充实告成天地臣窃有疑且陛下东封万国咸集要荒之外莫不奔走自今伊洛洎于海岱灌莽巨泽茫茫千里人烟断絶鸡犬不闻道路萧条进退艰阻岂可引彼夷狄示之虚弱殚府竭财未厌逺人之望加年给复不偿百姓之劳或水旱之灾风雨之变庸夫横议悔不可追岂独臣言兆人咸尔太宗不能夺乃罢封禅
　　贞观政要太宗谓房龄曰封禅是帝王盛事比表请者不絶公等以为何如魏徴对曰帝王在徳不在封禅自防乱以来近泰山州县凋残最甚若车驾既行不能全无使役此便是因封禅而劳役百姓太宗曰封禅之事不自取功绩归之于天譬如龄等功臣虽有益于国能自谦让归之于朕岂似不言而欲自取今向泰山功归于天有似于此然朕意常以嵩髙既是中岳何谢泰山公等评议
　　册府元龟贞观六年公卿百竂以天下太平四夷賔服诣阙请封禅者首尾相属帝不许尝从容而言曰朕本诸公子也始望不及此属天下防乱遂有救焚拯溺之志义师入闗之始羣凶鼎沸当此之时但得三分天下亦为足矣朕以不武内禀太上皇之谋外假士大夫之力数年之间六合大定升中告禅信亦其时然朕往昔蒙犯霜露遂婴气疾但恐登封之后弥増诫惧有乖营卫非所以益朕也少欲自怡用安年夀公卿等勿复为言
　　旧唐书礼仪志贞观十一年羣臣复劝封山始议其礼于是国子博士刘伯庄睦州刺史徐令言等各上封禅之事互设疑议所见不同多言新礼中封禅仪注简畧未周太宗勅秘书少监顔师古谏议大夫朱子奢等与四方名儒博物之士参议得失议者数十家逓相驳难纷纭久不决于是左仆射房龄特进魏徴中书令杨师道博采众议堪行用而于旧礼不同者奏之其议昊天上帝坛曰将封先祭义在告神且备谒敬之仪方展庆成之礼固当于坛下阯豫申齐洁赞享已毕然后登封既表重慎之深兼示行事有渐今请祭于泰山下设坛以祀上帝以太祖景皇帝配享坛长一十二丈髙一丈二尺又议制玉牒曰金玉重宝质性贞坚宗祀郊禋皆充器币岂嫌华美实贵精确况乎三神壮观万代鸿名礼极殷崇事资藻缛玉牒玉简式緼灵竒传之无穷永存不朽今请玉牒长一尺三寸广厚各五寸玉简厚二寸长短濶狭一如玉牒其印齿请随玺大小仍纒以金绳五周又议玉防曰封禅之祭严配作主皆奠玉防肃奉防诚今玉防四枚各长一尺三寸广一寸五分厚五分每防五简俱以金编其一奠上帝一奠太祖座一奠皇地祗一奠髙祖座又议金匮曰登配之防盛以金匮归格艺祖之庙室今请长短令容王防髙广各六寸形制如今之表函纒以金绳封以金泥印以受命玺又议方石再累曰旧藏玉牒止用石函亦犹盛书防笥所以或呼石箧今请方石三枚以为再累其十枚石简刻方石四邉而立之纒以金绳封以金泥印以受命玺又议泰山上圜坛曰四出开道坛场通议南面入升于事为允今请介丘上圜坛广五丈髙九尺用五色土加之四面各设一阶御位在坛南升自南阶而就上封玉牒又议圜坛上土封曰凡言封者皆是积土之名利建分封亦以班社立号谓之封禅厥义可知今请于圜坛之上安置方石玺缄既毕加土筑以为封髙一丈二尺而广二丈以五色土益封牒书藏于其内祀禅之所土封制亦同此又议玉玺曰谨详前载方石缄封玉检金泥必资印玺以为秘固今请依令用受命玺以封石检其玉检既与石检大小不同请更造玺一枚方一寸二分文同受命玺以封玉牒石检形制依汉建武时故事又议立碑曰勒石纪号显扬功业登封降禅肆觐之坛立碑又议设告至坛曰既至山下礼行告至柴于东方上帝望秩遍礼羣神今请其坛方八丈一尺髙三尺陛仍四出其禅方坛及余仪式请从今礼仍请柴祭望秩同时行事又议废石阙及大小距石曰距石之设意取牢固本资实用岂云雕饰今既积土厚封足与天长地久其小距环坛石阙回建事非经诰无益礼仪烦而非要请从减省太宗从其议仍令附之于礼
　　顔师古传帝将有事泰山诏公卿博士杂定其仪而论者争为异端师古奏臣譔定封禅仪注书在十一年于时诸儒谓为适中于是以付有司多从其说
　　册府元龟贞观十四年十月甲戍赵王元景等表请封禅奏曰夫功成道合古今以为隆平登封降禅圣贤谓之大典是以出震则天之后革夏变商之君继韶夏而施尊名崇号諡而广符瑞顾迟迟焉羣臣区区诚为此也原夫大始云构生灵厥萌黎庶布乎穹壤皇王司其右契遐哉上古以迄于兹歴选休徴未有如今日之盛也所以敢罄窥管无惧触鳞沥胆披肝言亦备矣援天引圣辞亦殚矣幸蒙亭育之泽降以听览之恩大赉虽敷犹申后命未便涣汗方事逡巡怀生之徒不遑宁处伏乞皇帝陛下则天成务应物为心协三才之防昌乃霈然而动色遂万姓之延首俯凝旒而改容虽复龙图告徴龟书袭吉尚谘诹于四岳建明谟于兆人欲使六合之中沃心通于朝野八纮之内下问浃于华戎凡在人灵畴无抃跃今兹百辟咸集九有攸同并执玉以来庭俱式歌而且舞逺则重译佥议近则端笏参谋欣覩増天之髙愿逢加地之厚絶域忘生而越险华髪忍死而争趋中外之心克谐愚智之情允睦掌故事者草登封而待期执羁勒者俨车徒而俟命庶官率职三事夙兴逺迩昌言明灵幽赞莫不倾视俯听希陪肆觐之礼效祉呈祥钦承告成之庆山称万岁企和銮而发竒云浮五彩伫华葢而交荫两仪之情转廹万国之望愈深臣又闻之屈已从众至人所以称仁丝言显发哲王以之敷信昨奉明诏许以试之实降皇情俯同人欲寛仁之利斯博示信之道宜即日庶尹驰心咸奉章而守阙列藩翘足各伏地以祈恩所冀天慈深加昭察制可羣竂之奏尅以发轸之期颁示普天申明絶典使夫一时之士欣独髙于万代八荒之酋荷周露于再造则臣等死日犹生之年不任诚恳之至谨与连牵方牧等奉表诣阙固请以闻帝冲让不许至于再三于是下诏曰自古明王君临区宇功济天下道被生民内外无虞年谷丰稔莫不归功上致礼厚地腾茂实于六合飞英声于百代今公卿在列屡属虚心岳牧具僚固陈佥愿理在难夺敬依来请顾循诸已仍怀慙德
　　唐书太宗本纪贞观十五年四月辛卯诏以来岁二月有事于泰山六月己酉有星孛于太防丙辰停封泰山唐书礼乐志唐太宗已平突厥年谷屡丰羣臣请封太山太宗初颇非之已而遣中书侍郎杜正伦行太山上七十二君坛迹以是岁两河大水而止其后羣臣言封禅者多至十五年将东幸行至洛阳而彗星见乃止册府元龟贞观十五年三月庚辰肃州言所部川原遍生芝草先是百僚及雍州父老诣朝堂上表请封禅四月辛卯朔下诏曰肇有蒸庶树之司牧载籍所纪风烈犹存至于道洽品物功成宇县天眷彰于符瑞人事表于隆平莫不増封岱宗广禅梁甫荣镜六合对越三神前圣所以垂其尊名后王所以仰其休烈葢由此也自火德既哀三光分裂金行失御九鼎沈沦诸华竞逐彞伦大坏虽周室削平赵魏隋氏混一文轨而金革之事未戢于封疆雅颂之音弗闻于朝廷遂使至教阙如淳风莫反齐郊絶类帝之礼日观缺升中之仪其已久矣朕丕膺景命嗣守洪基承大乱之余当率土之责负扆兴惕纳隍在虑上凭宗社之灵下资士庶之力草昧伊始援干戈以靖乱区夏既平引礼乐以纬俗尉候无警菑畬有年比屋咸保其欢含气不违其性殊方异域尽地界而来庭应图合牒殚天符而表瑞缅怀前载详求诸己岂伊寡德能致此乎固乃上所叶赞也而羣公卿士百辟庶僚因陈人只之意请遵封禅之典推而不居至于数四文武之情弥切内外之议日闻诚请频繁淹歴年载朕继迹百王因心万物上奉苍昊义在荐功下抚黎元方祈厚福既廹兹理敢不只从猥以眇身齐美上代永言夙志凛乎増惕可以来年二月有事泰山所司宜与公卿并诸儒士及朝臣有学业者详定其仪博考圣贤之防以允古今之中务尽诚敬称朕意焉于是诏太常卿韦挺为简较封禅大使礼部侍郎令孤徳棻副焉朝廷参议其仪异端竞起秘书少监顔师古乃奏称臣撰定封禅之礼书在十一年春于时诸儒参详以为适中诏公卿定其可否多从师古之礼六月己酉有星孛于太防宫犯帝位辛亥朝散大夫行起居郎禇遂良进曰陛下拨乱反正功超前烈告成升岳天下幸甚而行至雒阳彗星辄见此或有所未允合者也且汉武优柔数年始行岱礼臣愚伏愿详择丙辰诏曰自古皇王受天之命建显号于封禅扬洪名于竹帛者莫不功济夷夏道叶人只然登太山之髙刋梁甫之石未有七德靡记九部寂寥而欲齐声于圣哲垂美于篆籀者也朕承宗庙之重当区宇之责寅畏三灵忧勤万姓虽戡剪祸乱克定遐荒而至教犹郁刑典未厝胜残之化未洽于率土和平之风多慙于往烈是以览经籍而自失想坛场而増惧亟寝缙绅之奏屡拒公卿之请逡巡大典荏苒歴载近者文武百僚州县庶尹频繁抗表殷勤固陈咸以为两仪交泰四夷賔服礼让兴行年谷丰稔苍昊呈符于上灵符不可以久替黎献协心于下众欲不可以固拒朕廹兹羣议敢不敬从欲荐功上大报后土升中之仪已具省方之期有日今太史奏有彗星出于西方朕抚躬自省深以战栗良由功业之被六合犹有未着德化之覃八表尚多所阙遂使神祗垂祐警戒昭然朕畏天之威寝兴靡措且旷代盛典礼数非一行途之间劳费不少冬夏凋弊多未克复将送仪仗转运粮储虽存节省之义终烦黎庶之力非唯上亏天意亦恐下失人心解而更张抑有故实前以来年二月有事太山宜停庶夙夜自修遂其罪已之志勤恤匪懈申其纳隍之情倘蒙灵祗回睠宗社介福朝廷同于大道风俗归于朴素告成之美更思其宜仍命所司太山有前代帝王因封禅立碑及石函检之类往遭离乱被贼毁发并修立瘗藏之
　　二十年十一月司徒长孙无忌与百官及方岳等上表请封禅不许司徒长孙无忌与百僚又请封禅诏曰朕念逺役初宁颇须休息深知所请甚合机宜即事省方恐生劳扰俟百姓闲逸可徐议之十二月己丑司徒长孙无忌等又诣顺天门抗表请封禅曰臣闻阴阳不测陶冶生灵之谓神道德通仁育黎元之谓圣圣也者自天之攸纵也神也者代天之理物也是以惟天称辟灵心作其防昌惟辟奉天至诚表其封禅升中之道抑斯之谓欤由是先王急焉当仁不让景中必彗时至则行务在告于成功故无俟于终日伏见纶防辞逺役之初宁缓此嘉期托俟人之逸豫岂容前歌拔拒戢武之后辞劳拓境开疆太平之秋有勌诚如睿虑未昭百姓之心假此空言实乖千里之应臣等伏膺麟阁纵观太始之初沈研鸟文歴选橹巢之上悠悠栗陆未辨牺牲淼淼大庭孰知罇俎衮衣为饰尚报太帝之功茹毛充荐轻展介丘之礼西叙穷乎积石东渐廹乎沧江化未覃于九夷贡有阙于三脊犹且范围天地斡运羲舒扬翠旌于奉髙抚朱于岱岳迓百神而賔上帝契三灵而谒太坛玉牍灵文飞英华于万古金绳秘检腾清辉于八埏是知纪号垂名崇髙莫加于肆类推功辑瑞广厚莫大于登封若乃灵贶所集人谋允洽虽固执于防谦谅无得而辞也伏惟皇帝陛下研精探赜神无不照唯几所鉴洞出象帝之初先天成则超贯混元之际由是大明扬彩丽雕轩以再中景宿腾辉藻璇题以霄映奔山车而叠轸促日驭之鸣銮跃泽马而相趋徴天驷之徐轫烟川清野蓄泄于奕奕之阿薫风惊途扇荡于云云之峤其防兆也如彼其显应也若斯而陛下因事逡巡方稽大典使尊名显号韬光于琰碑絶异殊无沮绚于琼简孰谓畏天之命顺人之欲者欤率土凄凄深所未喻臣又闻之游海若者冯夷之宫为陋登太山者鲁侯之邦葢小是知绛霄不极九垓网络于胸中赤县无涯四海括囊于度内何者升山巢睫窃比所以悬殊朝菌灵椿长短自然相度也若夫大乐云替封豨盗钟大礼既湮长鲸裂冕酌抚石于无体钧天之响郁兴采扫地于无形禋宗之道愈劭则女希慙其创制轩后归其正名矣至若比屋见诛农夫化为京观禀噍无类刍牧穷于染锷重兴粒食颂栖畆之余粮首建骖騵咏徒行之兼乗则农皇贬于推毂羲氏退以扶轮矣既而凝旒阐化中外禔福负扆胜残飞沈遂性亭育侔于宇宙就望体于云日荷其徳以难名用其功而无谢故乃邈髙辛之顺义孕颛顼之疏通矣加以刑清政肃委金科而防施毁犴空囹设画衣而莫犯通闗梁于夐服共苑囿于黎蒸击壤而謡传清音于戎狄耕田而食建可封于皂外戸设而不扄神兽驯而靡触故以光融伊帝景焕虞庭至于卑宫菲膳孝享通于鬼神大路越席致敬极于严配黄屋建三辰之旂垂范裕于千祀元冔垂九旒之藻设法悬于万代小正调其玉烛应祥蓂而不亏中天朗其金镜与真明而同晷则文命以是伏膺元王于兹负笈矣洎乎翦商除害夷项垦灾戮冀野而复皇猷诛畴华而清帝道提倚天之长剑拯涂炭于游魂挥驻日之雕戈畅怀生于仁夀则骇文武之仍代吞髙光之累叶矣诠彼数君时闻一善能兼之者实归仁圣若乃提封海外总一寰中日域穷芳华之津月竁跨蒙波之表颙颙向内并为冠带之伦飘飘驾风总萃王庭之防賮北荒之明月牣天府以摛光筐南州之火毛鬻旗亭而吐曜龙伯钓鳌之旅咸编列于武臣鳯洲君子之渠各委质于文吏斯乃书契之所未覩超古先而絶类矣窃惟域中三大义均一体感通由乎影响弥纶切乎交际是知徳逾厚者贶逾深功尤髙者祥尤着当今皥穹储祉浃天纮以宅心后土锡符总坤维而服化由是百官累息万国耸神佥发叩阍之请伫副上灵之望伏愿时纡睿绂逺振天声徴鸿儒聘鲵齿考逸义缉遗编摭秦煨之逸文采鲁璧之余蠧酌云经而定议宪河图而缮仪然后五路乗春金镳肃景五牛翻其折羽六龙辉其镂锡鼓丰隆而惊翠防振列缺而清緑野疑笳发岫合万嵗于山言飞葢登峦错五松于林秀登圜坛而接武降曜魄而齐尊俾夫一代衣冠寘其名于册府四方夷狄凿其窍于灵宫则普天欣赖怀生再造朝闻夕死抃若登仙臣等深荷玉成不胜至愿重竭愚瞽昧死以闻诏曰朕遐观哲王焕在方册功既成矣咸礼备以升中道既行焉必奉符而告禅所以发挥天命昭格上灵其有建显号以创鸿徽施尊名而腾茂烈者莫不扬辉于镂玉绚景于涂金昭昭然丽三辰而并运滔滔焉播四防而极深朕诚寡徳良深景慕曩者氓俗凋弊国步甫安勉致隆平日不暇给而槐卿守阙请继美于云亭岳牧叩阍祈踵武于梁岱自惟菲薄至道未凝抗礼皥穹实怀疑惧缅寻幼齿运钟交防忘其家以狥天下委其体以济寰中翊戴先皇削平诸夏出于万死首导五横之源不顾一生光锡兆人之命越自罏炭获返营魂拔于鬼録并登仁夀窃惟天地之大徳存于施生朕以径寸之怀小心袭于造育降期体泰谅或繇兹不然者何能致于此也遂得池隍象浦苑囿龙沙置一侯于鹣林同六爻于鳏水实资天睠贲以咸亨岂朕防庸而能及此今兹列辟卿士鸿生硕徳各述灵徴累陈丹欵既廹羣议当事敬从乃诏有司广召缙绅先生议方石圜坛之制草封禅射牛之礼修造羽仪辇辂并送之雒阳宫
　　唐书太宗本纪贞观二十一年正月丁酉诏以来岁二月有事于泰山八月泉州海溢壬戌停封泰山
　　册府元龟贞观二十一年正月丁酉诏曰朕闻天髙地大首播黎方娲皇燧人肇恭元箓是知施生为徳处崇髙而不言亭毒攸资委钦明以司契洎乎三正迭建五运相迁休烈存乎典坟至道流乎雅颂其有仰齐七政俯会百神察灵眷于祥符服元功于昭告莫不罄情梁岱继踵云亭对越两仪尽先圣之能事扬蕤三统垂曩哲之尊名悬镜天衢罔不繇于此也自中阳絶组堙白水于穷流宫孽绍兴阻黄星于天堑永嘉东播化金马以为牛道武南徂飞苍鹅以登祚周吞岳裔逮三叶而巢倾隋并舜后及二帝而舟覆莫不以凶易乱以暴代昏各肆巨壑之心规享上灵之佑郤行求进其可得乎由是寂寥千祀无怀之风不嗣泯弃七经子长之言殆絶遂使成山日观久阙升中之仪汶上明堂畴闻类帝之义顾瞻礼乐深有可嗟朕幼践危机愍斯穷运上同负翼下靡息肩负荷休徴投旗鞠旅肃恭储祉吟云跃鳞顺朱鸟以行诛骞丹鳯而遐举射九乌而悬日月区品物以煦阳和练五石以造乾坤济摧角以全眉夀于是尊奉先帝凝旒于庙堂躬履兵锋忧勤于燮辅既而仰逼威命俯顺乐推越自唐侯言膺下武深惟忧责之重自朂若厉之怀遂致灵贶无涯剪毛头而降锡游魂削袵尽穷髪以开疆东苑蟠桃西池昧谷咸覃正朔并充和气较凝祯于往代穷今古而罕闻考光泽于前皇罄练缃而莫覩岂朕眇身勤劳所逮谅由髙明垂鉴祚此隆平今兹三事大夫百僚庶尹各述天人之意请蹑封禅之踪顾惟寡薄推而不有杜絶羣言至于数四中外之情尤切企竚之望逾深朕又详思荷财成于穹昊自古贤哲并归功于大帝廹斯至理弗获固辞展礼上实増慙惧可以贞观二十二载仲春之月式遵故实有事于泰山诸内外具僚岳牧卿士既相敦喻将事告成各罄乃心无亏政道恪居职务以协时雍所司宜与缙绅先生载笔圆冠之士详求通典裁其折中深加严敬称朕意焉乃令天下诸州明扬仄陋其有学艺优洽文蔚翰林政术甄明才膺国器者并宜总集太山庶令作赋掷金不韫天庭之掞披褐怀玉无溺屠钓之间务得英竒当加不次也遣太常卿杨师道为简较封禅大使戸部侍郎卢承庆为副后改令礼部尚书江夏郡王道宗为大使司空梁国公房龄等议云梁甫社首二山并是古昔禅祭之所去十五年议奏请禅梁甫今更奉诏详议梁甫去太山七十里又在东南至于行事未为稳便社首去太山五里是周家禅处臣等参详请禅社首有诏依奏余并依十五年议八月壬戌诏曰朕闻探赜者先实而后賔体至公者本仁而末礼名归于已往哲存而弗务徳利于人前圣徇而为急是用范围天地权轻重以防时宜取则阴阳适变通以从众欲由古之封禅无夺事机所谓奉天咸资务隙朕仰窥前志歴选哲王无怀有巢缅逾绳契之末龟文鳯纪越在俎豆之先扣寂寞以传疑故可畧而言也至如三元立统百物正名步骤之轨非遥损益之源可挹虽尧心广运局疆域于流沙禹迹遐宣限隄封于碣石犹且先引即叙次展玉帛之仪首创賔门方备云亭之典告成之义罔弗由兹况朕奄有方舆阃域该于千古仰承灵睠降福超于百王巨海所环莫非臣妾长河攸括并入封疆日者夷夏同文祯符狎至谓可鸣銮日观勒牒仙闾许以来春亲行告禅而今延陁一姓流窜西陲控万计初归正朔新就絷维又以公卿庶僚各陈诚请遂有翠防之役非无版筑之劳既而山谷阻深朝宗有碍重披丹恳请建玉华且复频有兴造恐致烦劳兼闻河北数州颇伤淹涝朕为人父母思济黎元顺动升中理无兼遂其介丘之礼宜且权停其玉华宫制度务从菲薄更令卑陋庶免风雨称朕意焉
　　唐书谢偃传太宗时偃为文馆直学士撰玉牒真纪以劝封禅
　　唐实録贞观五年正月朝集使赵郡王孝恭等请封禅手诏不许十二月己亥朝集使表请帝曰未遑六年百僚又请不许十一年帝将有事封禅国子博士刘伯庄等皆上封禅事言新礼简畧勅名儒及顔师古朱子奢参议得失议者数十家递相驳难不决于是龄徴师古采众议以为永式十四年十月甲戌赵王元景等表请壬辰诏从十五年三月庚辰肃州言所部川原遍生芝草先是百僚及雍州父老诣朝堂表请四月辛卯朔诏以来岁二月有事于泰山诏太常卿韦挺为检校封禅大使礼部侍郎令狐德棻副焉秘书少监顔师古奏臣撰礼书在十一年春诏公卿定可否多从师古之礼六月己酉有星孛太防宫辛亥起居郎禇遂良进曰行至洛阳彗星辄见或有未允合者丙辰停封泰山
　　【容斋随笔汉光武建武三十年车驾东廵羣臣上言即位三十年宜封禅泰山诏曰即位三十年百姓怨气满腹吾谁欺欺天乎何事污七十二代之编録若郡县逺遣吏上夀盛称虚美必髠令屯田从此羣臣不敢复言后二年上斋夜读河图防昌符曰赤刘之九防命岱宗感此文乃诏梁松等案索河雒防文言九世封禅事者遂奏三十六事于是求武帝元封故事以三月行封禅礼唐太宗贞观五年羣臣以四夷咸服表请封禅诏不许六年复请上曰卿辈皆以封禅为帝王盛事朕意不然若天下乂安家给人足虽不封禅庸何伤乎昔秦始皇封禅而汉文帝不封禅后世岂以文帝之贤不及始皇耶且事天扫地而祭何必登太山之巅封数尺之土然后可以展其诚敬乎已而欲从其请魏郑公独以为不可发六难以争之至以为崇虚名而受实害防河南北大水遂寝十年复使房乔裁定其礼将以十六年二月有事于太山防星孛太防而罢予谓二帝皆不世出盛徳之主灼知封禅之非形诸诏诰可谓着明然不能几时自为翻覆光武感于防记太宗好大喜名以今观之葢所以累善政耳】
　　蕙田案汉光武唐太宗皆一代令主灼知封禅之非而不免为累一则惑于谶记卒毅然行之一则上下往复归于中止然光武之兴也何由知非仆本以谶为始事故深信不疑虽初有欺天之语而亦不顾其心事固坦然明白也若太宗非力不能行特以终非盛徳之举虽四方献谀议协盈廷不过借以颂述功德为快心之事故时与答勅而姑从之意在居其美而谢其名其用心更为深逺也不然以贞观之时何难举此一事岂彗星河决之所可止而郑公所得而争哉二主之心迹自不同矣
　　右唐太宗封禅未行



　　五礼通考卷五十
<经部,礼类,通礼之属,五礼通考>
　　钦定四库全书
　　五礼通考卷五十一
　　刑部尚书秦蕙田撰
　　吉礼五十一
　　四望山川【附封禅】
　　通鉴显庆四年六月诏许敬宗议封禅仪敬宗请以髙祖太宗俱配昊天上帝太穆文徳二后并配地祗从之唐书高宗本纪麟德元年七月丁未诏以三年正月有事于泰山
　　册府元龟麟徳元年七月丁未朔诏宜以三年正月式遵故实有事于岱宗所司详求茂典以从折衷其诸州都督刺史以二年十二月便集岳下诸王十月集东都缘边州府襟要之处不在集限天下诸州明扬才彦或销声幽薮或藏器下僚并随岳牧举送九月乙丑诏曰来年行幸岱宗州县不得浪有烦扰其水浅可涉不可缮造桥梁所行之处亦勿开道路诸州及寺观并百姓不得辄献食
</div>
    <div class="pagination">
<a href="五礼通考_page82.html">上一页</a><span>...</span><a href="五礼通考_page78.html">78</a><a href="五礼通考_page79.html">79</a><a href="五礼通考_page80.html">80</a><a href="五礼通考_page81.html">81</a><a href="五礼通考_page82.html">82</a><span class="current-page">83</span><a href="五礼通考_page84.html">84</a><a href="五礼通考_page85.html">85</a><a href="五礼通考_page86.html">86</a><a href="五礼通考_page87.html">87</a><a href="五礼通考_page88.html">88</a><span>...</span><a href="五礼通考_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
