<!DOCTYPE html>
<html>
<head>
    <meta charset="UTF-8">
    <title>仪礼集编 - 第 28 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 28 页/共 159 页</h1>
    <div class="content">　　杨氏曰乡饮酒礼无算爵其文略注疏引乡射无算爵以释之案乡射无算爵賔与大夫不兴取奠觯饮卒觯不拜执觯者受觯遂实之賔觯以之主人大夫之觯众賔长受而错皆不拜注错者实主人之觯以之次賔实賔长之觯以之次大夫此乡饮酒礼亦同但乡射有賔无介乡饮酒有賔有介当实賔之觯以之主人实大夫之觯以之介及其交错而行也当实主人之觯以之众賔长实介之觯以之次大夫又实众賔长之觯以之第三位次大夫实次大夫之觯以之第二位次賔长如此交错以辩卒受者兴以旅在下者于西阶上及其辩也执觯者洗升实觯反尊于賔与大夫所以复奠之者燕以饮酒为欢醉乃止此所以为无算爵也敖氏曰此异于乡射礼者举觯及反奠者不于大夫而于介耳其賔觯亦以之主人介觯则以之大夫其余皆可以类推之也
　　世佐案乡射礼无介故云賔与大夫不兴取奠觯饮此篇有賔有介上既言使二人举觯于賔介则此时取奠觯而饮者亦当为賔与介矣其行酒之法敖云賔觯以之主人介觯以之大夫是也及其交错而行也当实主人之觯以之众賔长实大夫之觯以之次賔长又实众賔长之觯以之次大夫实次賔长之觯以之第三位次大夫循是而辩此堂上旅酬之法也其旅在下者于西阶上之法详见下篇杨氏惑于郑注若有大夫则举觯于賔与大夫之説故持论如此而其为图亦不能无误今更定之如左
<经部,礼类,仪礼之属,仪礼集编,卷七>世佐案遵者之有无多少皆不可定是图作一公二大夫者聊举以示例耳读者当以意防也旧图无诸公有南面之大夫三西面之大夫一而西面之大夫又与南面者相次而题之曰十二【谓其受觯之次】堂上三賔而外又有东面之众賔次在十三皆与经不合今削去
　　无算乐
　　注曰燕乐亦无数或间或合尽欢而止也春秋襄二十九年呉公子札来聘请观于周乐此国君之无算疏曰无算之乐还依尊卑用之若然则诸侯宜歌小雅大夫宜歌风但不以三终为限耳
　　敖氏曰爵行则奏乐爵止则乐阕故爵无算而乐亦无算
　　郝氏曰向者献酬有节歌笙间合皆三终燕乐无算不拘于三也
　　世佐案左传载季札观周乐之事乃鲁因札之请而傋陈之聘礼云归大礼之日既受饔饩请观是也非国君之无算也注引之误
　　右燕【张氏曰此饮酒第四段饮礼始毕】
　　賔出奏陔
　　注曰陔陔夏也陔之言戒也终日燕饮酒罢以陔为节明无失礼也周礼钟师以钟鼓奏九夏是奏陔夏则有钟鼓矣钟鼓者天子诸侯傋用之大夫士鼓而已葢建于阼阶之西南鼓乡射礼曰賔兴乐正命奏陔賔降及阶陔作賔出众賔皆出
　　世佐案周礼钟师注云九夏皆诗篇名颂之族类也此歌之大者载在乐章乐崩亦从而亾是以颂不能具则陔亦颂之逸篇与然以大夫而送賔之乐俨然与天子同何其无差等也钟师陔夏之陔本作祴【杜子春云祴读为陔鼓之陔】而此篇及乡射燕礼皆言奏陔而不言夏然则陔之与祴夏同乎否乎今皆不可得而考矣窃谓夏大声也列之于颂必非诸侯以下之所得干诸侯大夫所奏葢别为一诗而今亦亾之也或以音节为别如豳诗七月一篇而有风雅颂之异与乐师郑司农注云今时行礼于太学罢出以鼓陔为节则陔之音节至汉犹有存者康成乃与钟师之祴夏混而一之至令天子诸侯大夫之乐尊卑莫辨其误甚矣疏家乃为之説曰天子则九夏俱作诸侯则不用王夏得奏其肆夏以下大夫以下据此用南陔以是为尊卑不同不知诸侯进取仅得歌大雅大夫进取仅得歌小雅未闻有歌颂者鲁之有颂相传为成王所赐议者犹以为僣三家雍彻夫子讥之彼金奏肆夏之三诸侯之僣礼也宁得以为正而据之乎
　　主人送于门外再拜
　　注曰门东西面拜也賔介不答拜礼有终也
　　右賔出
　　賔若有遵者诸公大夫则既一久举觯乃入
　　注曰不干主人正礼也遵者诸公大夫也谓之賔者同从外来耳大国有孤四命谓之公
　　疏曰言不干主人正礼也者正礼谓賔主献酢是也是一人举觯为旅酬始乃入若然即是作乐前入而于此篇末乃言之者以其无常或来或不来故于后言之也
　　敖氏曰大国有孤其官或与天子之三公同名故亦谓之公晋有大师大傅亦可见矣息司正之礼云以告于先生君子然则主人之于遵者其亦使人告之与
　　张氏曰此下言诸公大夫来助主人乐賔主人与为礼之仪遵不必至故曰若有
　　席于賔东公三重大夫再重
　　注曰席此二者于賔东尊之不与乡人齿也天子之国三命者不齿于诸侯之国爵为大夫则不齿矣疏曰席有地可依君衣裳在身一领即为一重再重三重犹二领三领也賔在户牖之间酒尊又在户东席此二者又在酒尊之东但继賔而言耳
　　孔氏曰尊者须温厚故多重乃称也三重则四席也熊氏云二重则三席也【世佐案孔氏不数在下之筵故与贾异今以贾疏为正】敖氏曰席此于賔东尊之不与正賔齿亦不加尊于正賔也贵贵尊贤尚齿三者之义并行而不相悖于斯见之矣三重再重皆蒲席缁布纯者也上下之席同物故不必言加此重席亦兼卷而设之
　　张氏曰不与乡人齿者众賔之席在賔西此特为位于酒尊东不在众人行列中故曰不与齿也
　　世佐案席于賔东者东房户牖之间也遵者为助主人乐賔而来故席之于此乡饮酒义云坐僎于东北以辅主人是也注云尊之不与乡人齿是解经不于賔西之故义在贵贵存之以傋一解于经意未必合也又注所谓乡人者堂上三賔耳敖氏以为不与正賔齿尤非三宾徳劣以年之长幼为序故云不与之齿正賔曷尝论齿哉又案庠有东西房賔席当在牖前疏云户牖之间是以东房西室言也非图説见上
　　公如大夫入主人降賔介降众賔皆降复初位主人迎揖让升公升如賔礼
　　注曰如读若今之若主人迎之于门内也
　　朱子曰如读若今之若但谓如字读之如今人所用之若字耳无他义也疏説迂
　　敖氏曰公如大夫入犹言若公若大夫入也入谓入门左也初位阶西以南之位也迎不拜者别于賔介亦以其在门内也迎于门内而拜降等者之礼也公于主人为逾等乃后升者非正賔也升阶正法客尊则先升如賔礼如其献礼也
　　郝氏曰公如大夫入谓公入门礼亦如大夫也大夫入礼见乡射主賔介与众賔皆降复初入门左之位待公入也
　　张氏曰公若大夫入言或公入或大夫入其降迎皆如下文所云也如賔礼谓拜至献爵酢爵并如之也世佐案如字之义敖张二説得之复初位疏云复西阶下东面位是也葢亦介在賔南众賔在介南矣郝云复初入门左之位非
　　辞一席使一人去之【使一人去之敖本作主人去之】
　　注曰辞一席谦自同于大夫
　　敖氏曰诸侯之加席与其下席而二此席虽非加而数则过于二焉故辞之而主人亦许而彻之也世佐案周礼司几筵设席之法天子惟三重诸侯二重此云公三重大夫再重敖氏嫌其尊卑无辩故设为此席非加之説以通之然下文明言加席则其説固不可得而通也葢天子以至于大夫尊卑之辩在五席之名物不全系于席之重数也五席者次缫莞蒲熊也天子之三重莞也缫也次也诸侯之再重祭祀则蒲也莞也昨则莞也缫也不闻用次卿大夫以下则唯防筵缁布纯而已加席以莞不闻用缫此则其差等也若夫席之重数宁有常乎礼器云天子之席五重诸侯之席三重大夫再重此亦大槩言之耳周礼疏云五重者据天子大祫祭而言若禘祭当四重时祭当三重诸侯三重上公当四重亦谓大祫祭时若禘祭降一重诸侯二重禘与时祭同卿大夫已下特牲少牢唯见一重耳若为賔飨则加重数非常法故不与祭祀同也又诸侯相飨则三重郊特牲云大飨君三重席而酢焉是也燕他国之臣则一重郊特牲云三献之介君专席而酢焉此降尊以就卑也是也公食大夫礼蒲筵缁布纯加莞【郑本作萑】席而燕礼筵賔于户西无加席臣以君屈也由斯而谭席之重数随时变易义各有主固不可执一而论也即如此篇主人乡大夫也然以賔故不敢有加席亦是降尊以就卑之义士一重大夫再重礼之正也大国之孤又尊于大夫故为设三重以异之犹诸侯三重而上公四重也然因其辞而即去之则亦再重而已岂可议其僣乎又案公食大夫记云蒲筵常缁布纯加莞席寻此公与大夫之加席亦当与彼同记不言者文不具耳敖云上下之席同物非
　　大夫则如介礼有诸公则辞加席委于席端主人不彻无诸公则大夫辞加席主人对不去加席
　　注曰加席上席也大夫席再重
　　疏曰云加席上席也者以其再重三重席皆一种故也记云蒲筵缁布纯明无异也【世佐案注疏之误説见上】
　　杨氏曰献遵一条经文所载差略谓公升如賔礼则自拜至以后其礼当与賔同见前献賔图谓大夫如介礼则不拜洗不哜肺不告防礼杀于賔参之献介图及乡射礼可见但无诸公则献大夫当如献賔之礼
　　敖氏曰如介礼亦如其献礼耳若其酢则主人于公大夫一也乡射言大夫之酢其仪与此介同诸公虽尊礼宜如之所以辟正席也席端席北端也大夫辞加席谦也有诸公则自委于席端者公惟再重已宜辟之主人不彻明其有为而为之非正礼无诸公则主人不聴其辞而去之者士亦一重异爵者不可以无所别也无诸公则大夫之席在尊东南面有诸公则席在主人之北西面比重席乃云加席者但取其在上故尔非谓此席即加席也凡加席与其下席异物而长半之重席则否
　　张氏曰如介礼其入门升堂献酢等皆如介之杀于賔也
　　世佐案此云公升如賔礼大夫则如介礼乡射记云若有诸公则如賔礼大夫如介礼无诸公则大夫如賔礼及考乡射礼所载遵者献酢之礼仅与介同不见所谓如賔礼者诸公之礼既无明文可考于是诸儒各以己意为説杨氏但谓自拜至以后当与賔同见前献賔图而不及酢敖氏谓如賔礼如其献礼耳酢则仍与介同辟正賔也张氏则谓拜至献酢并如之是三説者今既傋録于右矣然以经文断之则张説近是而亦有所未傋也葢经文简而该如賔礼三字足以櫽括一章待公之礼无事于繁复敷陈也既云如賔礼则自拜至而献而酢而酬无一不如之矣乡射礼所陈特其所谓大夫如介礼者耳言大夫则诸公可知也言有诸公之大夫则无诸公可知也此葢贵贵之礼有必不可杀者焉得以辟正賔为辞乎张言献酬而不及酬是其所未傋也如介礼则无酬矣席端席南端也大夫之西面者北上敖云席北端非敖氏所论重席加席之异见燕礼
　　右遵者之礼
　　郝氏曰周礼春官司几筵职天子席三重诸侯再重尚书顾命王席亦三重今云诸公席三重是诸侯之孤用天子席大夫再重是大夫用诸侯席也礼器又云天子席五重诸侯席三重若是则诸侯之孤与诸侯同席亦僣也是书所言多衰世之意春秋以来大夫皆称公
　　世佐案大夫再重正也公三重特设此以尊异之耳不可谓僣且席之等级隆杀三礼中所着甚悉郝氏弗深考而敢于非经何其悖也大国之孤称公敖氏尝言之矣以其或与天子之三公同名故也谓是衰世之僭称可乎
　　明日賔乡服以拜赐
　　注曰乡服昨日与乡大夫饮酒之朝服也不言朝服未服以朝也今文曰賔服乡服
　　朱子曰注云今文曰賔服乡服明古经文无服今有之行文也今删去
　　敖氏曰乡饮酒士礼也乃朝服者放君之燕礼故如其服也拜赐拜谢其饮已之赐也介不拜赐者礼主于賔也
　　张氏曰此下至篇末言乡饮明日拜谢劳息诸事世佐案于此云乡服则正行礼之日賔葢处士服矣处士之服缁衣冠深衣锦带
　　主人如賔服以拜辱
　　注曰乡射礼曰賔朝服以拜赐于门外主人不见如賔服遂从之拜辱于门下乃退
　　疏曰引乡射礼者明彼此賔主皆不相见造门外拜谢而已
　　敖氏曰辱拜赐之辱也主人往拜賔辱者敌也凡尊卑不敌则不答拜赐之礼
　　右拜赐拜辱
　　主人释服
　　注曰释朝服更服端也
　　郝氏曰乡饮之朝服即端裳缁带郑云释朝服更服端非也聘记劳不释服谓聘享毕即劳賔不及释服敏于事也此云释服乃息司正谓暂释朝服治具从容之辞行礼则仍服之非谓息司正遂不朝服也
　　世佐案朝服以朝端以夕是朝服尊子端也饮酒朝服则息司正当服端隆杀之宜也郝云皆朝服非朝服之衣与端同而裳则异朝服素韠裳与韠同色端之裳有三或或黄或杂唯所有而用之此其异也详见士冠礼郝以裳为朝服亦非唯引聘礼谓此云释服有治具从容之意则得之
　　乃息司正
　　注曰息劳也劳赐昨日赞执事者独云司正司正庭长也
　　敖氏曰息字未详疑即燕之异名考工记曰张兽侯则王以息燕是也此礼亦于学宫行之
　　无介
　　注曰劳礼略也司正为賔
　　敖氏曰是礼虽主于司正未必以司正为賔公父文伯饮南宫敬叔酒以路堵父为客是其徴矣
　　世佐案司正葢以州长为之诸侯之州长士也此乃大夫燕士之礼敖氏所引左传葢大夫族饮礼故以异姓为賔非此比也当以注説为正
　　不杀
　　注曰不杀则无俎
　　敖氏曰皆贬于饮酒
　　荐脯醢
　　敖氏曰荐同也
　　羞唯所有
　　疏曰上文正行饮酒之时用狗胾今不杀故言羞唯所有杂物皆是也
　　徴唯所欲
　　疏曰正行饮酒不得唤亲友今礼食之余别召知友故言徴唯所欲也
　　以告于先生君子可也
　　注曰告请也先生不以筋力为礼于是可以来君子国中有盛徳者可者召不召唯所欲
　　敖氏曰君子国中有徳有爵者也亦使人吿之云可者嫌其礼轻不必告也惟言告是不请矣不请则不速可知皆异于賔也先生君子若与其位葢如遵世佐案向者主人就先生而谋賔介则兴贤之与先生与有劳焉而昨日之礼乃不以告何也葢正行礼之时酒清肴干賔主百拜非强有力弗能胜也敢以是烦长者乎故不以告也至是则礼已轻矣又不敢请而但使人告之葢不敢必其来也古之乡大夫待先生之忠且敬也葢如此
　　賔介不与
　　注曰礼渎则防
　　乡乐唯欲
　　注曰乡乐周南召南六篇之中唯所欲作不从次也不歌鹿鸣鱼丽者辟国君也
　　敖氏曰国风为大夫士之乐小雅为诸侯之乐大雅颂为天子之乐盛者可以进取故乡饮酒升歌小雅也息司正礼轻故唯用其正乐耳乡射礼云一人举觯遂无算爵然则工入之节其在无算爵之时乎
　　右息司正
　　记
　　乡朝服而谋賔介
　　注曰朝服冠端缁带素韠白屦
　　敖氏曰乡乡饮酒也不言饮酒省文耳孔子曰吾观于乡王制曰冠昏丧祭乡相见皆其徴也于此云乡者如燕礼记先言燕特牲馈食记先言特牲馈食之类也
　　张氏曰乡谓乡饮酒之礼注指人恐义不尽
　　世佐案乡字之义前二説得之注误
　　皆使能不宿戒
　　注曰再戒为宿戒礼将有事先戒而复宿戒
　　敖氏曰皆皆賔介也能谓善于礼者也宿戒者前期日而戒之也此于当日乃戒之故曰不宿戒
　　郝氏曰皆使能谓诸有司供事辈惟能者是使非如賔介先期告戒也
　　张氏曰宿戒之者恐其容有不能令得肄习今乡饮賔介皆使贤而能为礼者故不烦宿戒也
　　世佐案能贤能也使能者即周礼乡大夫职云攷其徳行道艺而兴贤者能者是也变兴言使者合众而尊宠之谓之兴此以乡大夫尊士卑又其所治故云使也夫使民兴贤出使长之使民兴能入使治之一不肖者得幸进则殆矣介亦后年拟贡者云皆使能葢其愼也不宿戒者谓如士冠礼之类三日前戒賔至行礼前一日又宿之而此则否也所以然者冠礼筮日筮賔若不先期告戒恐其至期或以他故不至则不能成礼故须戒而又宿乡饮酒之礼则三年一行必于正月煌煌大典谁不闻况幼学壮行士之素志宁有以他故而不至者无事数数而戒宿也葢冠一家之私礼而乡饮一国之公礼此其所以异也二句义不相防先儒乃混而释之殊失经意若谓此以使能故不宿戒则凡礼之宿戒者所使皆非能者乎知其不能则不必使使之而又逆科其不能不敬孰甚焉且古之君子礼乐未尝斯须去身冠礼又其习见者亦何所不能而必宿之耶此则愚之所未解也
　　蒲筵缁布纯
　　注曰纯縁也
　　尊绤幂賔至彻之
　　注曰绤葛也幂覆尊巾
　　其牲狗也亨于堂东北
</div>
    <div class="pagination">
<a href="仪礼集编_page27.html">上一页</a><span>...</span><a href="仪礼集编_page23.html">23</a><a href="仪礼集编_page24.html">24</a><a href="仪礼集编_page25.html">25</a><a href="仪礼集编_page26.html">26</a><a href="仪礼集编_page27.html">27</a><span class="current-page">28</span><a href="仪礼集编_page29.html">29</a><a href="仪礼集编_page30.html">30</a><a href="仪礼集编_page31.html">31</a><a href="仪礼集编_page32.html">32</a><a href="仪礼集编_page33.html">33</a><span>...</span><a href="仪礼集编_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
