<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 54 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 54 页/共 117 页</h1>
    <div class="content">　　宾三退，反还，负序。（反还者，不敢与授圭同。）
　　[疏]“宾三”至“负序”。
　　○注“反还”至“圭同”。
　　○释曰：云“反还者，不敢与授圭同”者，上行聘时，三退负序，不言反还，故决之也。
　　振币进授，当东楹北面。（不言君受，略之也。）
　　[疏]注“不言”至“之也”。
　　○释曰：此决聘享皆言公受，此乃私觌，故略之，不言其公受也。
　　士受马者，自前还牵者後，其右，受。（自，由也。牵者之右而受之也。此亦并授者，不自前左，由便也，便其已授而去也。受马自前，变於受皮。）
　　[疏]“士受”至“右受”。
　　○注“自由”至“受皮”。
　　○释曰：此庭实之马，四匹在庭北面西上，牵马者亦四人，各在马西，以右手执马而立。士受马者从东方来，由马前各牵马者之前，还绕其後，牵马者之东，马西而受之。牵马者自前行而出之。云“世亦并授者，不自前左，由便也”者，《乡饮酒》之等於西阶之上，皆授由其右，受由其左，今乃受马者，不自左而由其右受者，使授马者授讫，右回，其身於出时为便，故郑注云便其已授而去也。云“受马自前，变於受皮”者，上受享庭实之皮，“受皮者自後右客”，郑注云：“自，由也。从东方来，由客後西，居其左受皮也。”此亦从东而来，由马前者，马是生物，恐惊，故由前，是变於受皮也。
　　牵马者自前西，乃出。（自，由也。）
　　[疏]“牵马”至“乃出”。
　　○释曰：四马并北面，牵马者皆在马西，士既受马，其最西头者，便即出门，不须由马之前。其次东三匹者，皆由西於马前而出，故云“牵马者自前西乃出”，据三人而言也。
　　宾降阶东拜送，君辞。（拜送币于阶东，以君在堂，乡之。）
　　[疏]“宾降”至“君辞”。
　　○注“拜送”至“乡之”。
　　○释曰：此言宾拜送币者，私觌己物故也。前享币不拜送者，致君命，非己物故也。
　　拜也，君降一等辞。（君乃辞之，而宾由拜，敬也。）
　　[疏]注“君乃”至“敬也”。
　　○释曰：经上云拜送，而云君辞，君辞复云拜也，是其君乃辞之，宾由拜者，敬主国君故也。
　　摈者曰：“寡君从子，虽将拜，起也。”（此礼固多有辞矣，未有著之者，是其志而焕乎？未敢明说。）
　　[疏]注“此礼”至“明说”。
　　○释曰：云“此礼固多有辞矣”者，谓此《仪礼》之内，宾主之辞固多有辞矣，但周公作经，未有显著明言之者，直云“辞”耳。此及《公食》皆著其辞，此二者是志记之，言“焕乎”可见。云“未敢明说”者，据此二者，触类而长之，馀辞亦可以意量作，但疑事无质，未可造次明说，故上注每云“其辞未闻”也。
　　栗阶升。公西乡。宾阶上再拜稽首。（成拜。）公少退。（为敬。）
　　宾降出。公侧授宰币。马出。（庙中宜清。）
　　[疏]“宾降”至“马出”。
　　○注“庙中宜清”。
　　○释曰：云“公侧授宰币”，不言出，言马出者，以庙中宜清洁，出就厩。币不言出，与上皮币同，皆以东入藏之，故记云“宾之币，唯马出，其馀皆东”，注云：“马出，当就厩也。馀物皆东，藏之内府。”是币不出之义也。
　　公降立。摈者出请。上介奉束锦，士介四人皆奉玉锦束，请觌。（玉锦，锦之文纤缛者也。礼有以少文为贵者，後言束，辞之便也。）
　　[疏]“公降”至“请觌”。
　　○注“玉锦”至“便也”。
　　○释曰：自此尽“举皮以东”，论上介、众介行私觌之事。云“玉锦，锦之文纤缛者也”者，案《聘义》孔子论玉而云“缜密以栗，知也”，是玉有密致，锦之纤缛似玉之密致者。云“礼有以少文为贵”者，《礼器》直云有“以文为贵者”，有“以少为贵者”，无少文为贵之语，但有以少为贵，以文为贵，明亦有以少文为贵，故郑以义而言之也。
　　摈者入告，出许。上介奉币，俪皮，二人赞。（俪犹两也。上介用皮，变於宾也。皮，麋鹿皮。）
　　[疏]注“上介用皮变於宾”。
　　○释曰：宾用马，今上介用皮，故云“变於宾也”。
　　皆入门右，东上，奠币，皆再拜稽首。（皆者，皆众介也。赞者奠皮出。）
　　[疏]注“赞者奠皮出”。
　　○释曰：郑知赞者奠皮出者，下云“有司二人举皮从其币出”，无人授之，明赞者奠即出可知。
　　摈者辞，（亦辞其臣。）介逆出。（亦事毕也。）
　　摈者执上币，士执众币，有司二人举皮，从其币，出请受。（此请受，请于上介也。摈者先即西面位请之。释辞之时，众执币者随立门中而俟。）
　　[疏]注“此请”至“而俟”。
　　○释曰：云“此请受，请于上介也”者，对前宾，此请上介亦不请众介也。知“摈者先即西面位请之”者，以其上介等先立门西，东面，故摈西面对之。云“释辞之时，众执币者随（元缺起此）立门中而俟”者，以其请受之，下经云“委皮南面，执币者西面”，故知当请之时，立于门中可知。言“随”者，谓相随从，故《昏礼》记云：纳徵，执皮，“随入”，注云：“为门中厄狭。”记云“凡庭实随入左先”，明此出时亦随出而立也。案《匠人》云：“庙门容大扃七个。”注：“大扃，牛鼎之扃，长三尺。”七个则二丈一尺。东，明不得并出也。
　　委皮南面，（摈者既释辞，执众币者进即位，有司乃得委之。南面，便其复入也。委皮当门。）
　　[疏]注“摈者”至“当门”。
　　○释曰：云“摈者既释辞，执众币者进即位，有司乃得委皮”者，以前文云举皮者从其币出，皮在後，可知随立门中之时未得委皮，明执币者进即位，乃得委皮也。云“南面，便其复入也。委皮当门”者，此决执币者西面，其皮不西面委之者，以皮入右首，右先，故南面横委於门中，当门北上，执皮者北面受之而乃入，便故也。
　　执币者西面，北上。摈者请受。（请于上介也。上言“其次”，此言“其位”，互约文也。）
　　[疏]注“请于”至“文也”。
　　○释曰：上文“摈者执上币”，注云：“请受，请于上介也。”此虽众介所请，亦请上介，上介尊故也。云“上言其次，此言其位，互约文也”者，上云“摈者执上币，士执众币，有司二人举皮，从其币出请受”，是其次也。此言“委皮南面，执币者西面北上”，是其位也。言“互”者，此言西面北上，则上当有北面东上之文，下云士介觌币时，“士三人东上，坐取币立”是也。此宜有士执众币，立於南面之文，如是者，互文也。言“约”者，虽互见其文，文犹不备。若欲备文，当上取归宾币之文，下取归士介币之文，以理推，约之乃备也。若然，上当言摈者执币，士四人，北面东上，坐取币，从有司二人，坐举皮，从其币出，随立於门中，摈者出门西面，于东塾南请受，士执币者进，立摈南西面，北上，执皮者南面委皮於门中，北上。如是，乃为文备也。
　　介礼辞，听命。皆进，讶受其币。（此言皆讶受者，嫌摈者一一授之。）
　　[疏]注“此言”至“授之”。
　　○释曰：“此言皆讶受者，嫌摈者一一授之”者，案上受享皮及宾私觌之马，并不云皆，此独云“皆”者，嫌摈者独请上介，请先授上介币，故言皆。明不一一授，同时讶受可知也。享币无门外授先後之法，故不言皆。
　　上介奉币，皮先，入门左，奠皮。（皮先者，介随执皮者而入也。入门左，介至揖位而立。执皮者奠皮以有不敢授之义。古文重入。）
　　[疏]注“皮先”至“重入”。
　　○释曰：云“介至揖位而立”者，谓宾觌时币入门左，介皆入门左，西上，公揖让如初，升，宾至此待揖而後进，明此介亦至揖位而立。云“执皮者奠皮，以有不敢授之义”者，案享时庭实使人执之，《昏礼》庭实亦使人执之，亦皆东，不奠於地，以其得亲授主人，有司此奠之不敢授，故下云“二人坐举皮”，明不授也。
　　公再拜。（拜中庭也。不受于堂，介贱也。）
　　[疏]注“拜中”至“贱也”。
　　○释曰：知“拜中庭”者，上云公降立，不见更有进退之文，自受享以来，降立皆在中庭，故知此公拜亦中庭可知也。
　　介振币，自皮西进，北面授币，退复位，再拜稽首送币。（进者，北行，参分庭一而东行，当君乃复北行也。）
　　[疏]注“进者”至“行（元缺止此）也”。
　　○释曰：介初在揖位，君在中庭，奠皮近西，故介发揖位，经皮西北出三分一乃东行，北向，当君乃北行，至君所乃授币，故云“自皮西进，北面授币”也。
　　介出。宰自公左受币。（不侧授，介礼轻。）
　　[疏]“介出”至“受币”。
　　○注“不侧授介礼轻”。
　　○释曰：案宾觌礼云“侧授宰币”，此不云“侧授”，故云“介礼轻”。宰自公左受则是侧，不云“侧”者，当有赞者於公受，转授宰，故云“介礼轻”也。
　　有司二人坐举皮以东。
　　摈者又纳士介。（纳者，出道入也。）
　　[疏]“摈者又纳士介”。
　　○注“纳者出道入也”。
　　○释曰：自此尽“序从之”，论士介行私觌之事。云“纳者，出道入也”者，谓若《燕礼》、《大射》小臣纳卿大夫，出道入之也。
　　士介入门右，奠币，再拜稽首。（终不敢以客礼见。）
　　[疏]注“终不”至“礼见”。
　　○释曰：上介奠币讫，辞之，终以客礼，是士介卑，奠币出，私觌即了，终不敢以客礼见也。
　　摈者辞，介逆出。摈者执上币以出，礼请受，宾固辞。（礼请受者，一请受而听之也。宾为之辞，士介贱，不敢以言通於主君也。固，衍字，当如面大夫也。）
　　[疏]“摈者”至“固辞”。
　　○注“礼请”至“大夫也”。
　　○释曰：知“固，衍字，当如面大夫”者，案下士介面大夫时，摈者执上币出，礼请受，宾辞无固字。故知此固衍字，当如士介面大夫。
　　公答再拜。摈者出，立于门中以相拜。（摈者以宾辞入告，还立门中阈外，西面。公乃遥答拜也，相者赞告之。）
　　[疏]注“摈者”至“吉之”。
　　○释曰：郑知摈立门中阈外西面者，以公在内，宾在门外之西，东面，摈者两处相之，明居阈外西面，向宾告之也。
　　士介皆辟。（辟，於其东面位逡遁也。）
　　士三人，东上，坐取币，立。（俟摈者执上币来也。）
　　[疏]“士三”至“币立”。
　　○注“俟摈”至“来也”。
　　○释曰：上文摈者执上币以出，宾辞之，士皆辟之，乃云士三人取币立，摈者执上币始来，明士三人立俟之可知也。
　　摈者进。（就公所也。）
　　[疏]“摈者进”。
　　○注“就公所也”。
　　○释曰：以公在庭，故摈者自门外来，进向公左，授币与宰也。
　　宰夫受币于中庭，以东。（使宰夫受于士，士介币轻也。受之于公左。宾币，公侧授宰，上介币，宰受于公左，士介币，宰夫受于士，敬之差。）
　　[疏]注“使宰”至“之差”。
　　○释曰：云“使宰夫受于士”者，以上文士三人取币，明此宰夫所受，受于士也。知“受之於公左”者，《礼记少仪》云“赞币自左”，是以凡受币皆於公左也。云“宾币，公侧授宰”者，即上文公侧授宰币于序端是也。云“上介币，宰受於公左”者，即上云庭中，宰自公左受之是也。云“士介币，宰夫受于士”者，即经文是也。在公左受之，是尊卑不同，敬之差也。（元缺一字）所受之虽不同，及其以东，其藏并是宰夫，宰夫币所主故也。
　　执币者序从之。（序从者，以宰夫当一一受之。）
　　摈者出请，宾告事毕。（宾既告事毕，众介逆道宾而出也。）
　　[疏]“摈者”至“事毕”。
　　○注“宾既”至“出也”。
　　○释曰：自此尽“不顾”，论事毕送宾之事。云“众介逆道宾而出也”者，介为首，宾为尾，谓逆道也。必知有逆出者，上文聘讫，云“宾降介逆出”，又聘夫人私觌亦介逆出，诸聘礼之等皆逆出，故知此亦逆出可知也。
　　摈者入告，公出送宾。（公出，众摈亦逆道。绍摈及宾并行，亦六步。）
　　及大门内，公问君。（乡以公礼将事，无由问也。宾至始入门之位，北面，将揖而出。众介亦在其右，少退西上，於此可以问君“居处为于”，序殷勤也。时承摈、绍摈亦於门东，北面东上。上摈往来传君命，南面。蘧伯玉使人於孔子，孔子问曰：“夫子何为？”此公问君之类也。）
　　[疏]“及大”至“问君”。
</div>
    <div class="pagination">
<a href="仪礼注疏_page53.html">上一页</a><span>...</span><a href="仪礼注疏_page49.html">49</a><a href="仪礼注疏_page50.html">50</a><a href="仪礼注疏_page51.html">51</a><a href="仪礼注疏_page52.html">52</a><a href="仪礼注疏_page53.html">53</a><span class="current-page">54</span><a href="仪礼注疏_page55.html">55</a><a href="仪礼注疏_page56.html">56</a><a href="仪礼注疏_page57.html">57</a><a href="仪礼注疏_page58.html">58</a><a href="仪礼注疏_page59.html">59</a><span>...</span><a href="仪礼注疏_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
