<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 20 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 20 页/共 118 页</h1>
    <div class="content">　　天官冢宰第一之七
　　内宰掌书版图之法以治王内之政令
　　正义郑氏康成曰版谓宫中阍寺之属及其子弟録籍也【贾疏并宫中官之子弟皆属内宰书之于版案注但言阍寺而已疏特言兼诸官以补足之】图王及后世子之宫中吏官府之形象也政令谓施阍寺者【贾疏内小臣及内竖亦施之】　刘氏彝曰宫内百职之名氏皆载于版宫寝内外之庐舎皆画于图　易氏祓曰王内乃王之北宫
　　辨正黄氏度曰下文均稍食分人民皆为政令政令不独施于阍寺注疏説犹未备
　　案在版之奄奚其执事有常在图之宫寝其居处有列所谓版图之法也王之后宫非外臣所得入也故必绘其图然后可以分人民之所居小宰曰王宫则已兼后宫内宰则耑治后宫与三夫人以下之六宫凡宫正宫伯所掌者王宫之羣吏士庶子或布周庐或次宫内不与嫔妇相接者也内宰所治奄奚之属与嫔妇时接者也小宰兼掌之故统之曰王宫内宰分掌之故别之曰王内
　　均其稍食分其人民以居之【稍所孝反】
　　正义王氏昭禹曰人其贵者民其贱者　毛氏应龙曰人民者阍寺奄奚工贾府史胥徒之类　郑氏康成曰人民吏子弟
　　案人民则女酒女浆奚之属凡称女宫者亦存焉通论郑氏锷曰宫正宫伯所均所授者王之宫此所均所分者王之北宫也
　　存疑王氏应电曰后宫外不可直接宿卫周庐故列女宫于旁分部其居而后总以周垣阍寺守之其外乃为官府次舎
　　以隂礼教六宫
　　正义郑氏众曰隂礼妇人之礼六宫后五前一　郑氏康成曰六宫谓后也不敢斥言谓之六宫若今皇后为中宫矣妇人称寝曰宫宫隠蔽之义【郑氏锷曰不曰寝而曰宫者寝之义为燕息非妇人所宜言】后象王立六宫而居之亦正寝一燕寝五【贾疏天子有六寝宫人所掌者是也后象王立六宫亦前一后五在王六寝之后为之南北相当】　郑氏锷曰后正宫一以听内治燕宫五以宴息
　　以隂礼教九嫔
　　正义郑氏康成曰不言教夫人世妇者举中省文刘氏曰九嫔之下二十七世妇属焉隂礼与后同而别教之者兼有事王后及夫人之礼也
　　案三夫人分掌六宫曰教六宫则后夫人兼之矣二十七世妇分属九嫔曰教九嫔则世妇视此矣于教后称六宫尊后也于教九嫔复举隂礼示不敢侪于后也内官不列三夫人而浆人掌夫人致饮于賔客之礼则知次于后而居九嫔之上者有夫人矣犹师氏保氏不言教太子而诸子职国有大事帅国子而致于太子惟所用之则知师氏保氏所教国子乃与太子共学者而太子亦在其中
　　以妇职之灋教九御使各有属以作二事【注故书二为三杜子春云当为二】
　　正义郑氏康成曰妇职谓织纴组紃缝线之事九御女御也九九而御于王因以号焉使之九九为属同时御又同事也　杜氏子春曰二事丝枲之事　王氏安石曰妇职之灋所以事王及后共祭祀賔客之职灋　王氏昭禹曰使各有属属于九嫔也位尊则宜以德率人九嫔而上教以妇礼所以成其徳也位卑则宜以事事人九御之属教以妇职所以作其事也太以丝枲之职任嫔妇内以丝枲之事作九御盖九御勤于丝之事则天下无不蚕者矣勤于枲之事则天下无不绩者矣　黄氏度曰九嫔掌妇学之法以教九御妇徳妇言妇容妇功妇功即妇职作二事者也此特言二事着女御之职也世妇以上无丝枲功事
　　正其服禁其竒衺展其功绪【衺似嗟反本亦作邪】
　　正义郑氏康成曰正其服止逾侈竒衺若今媚道【贾疏正其服者女御禒衣是正不得逾侈服展衣以上也媚道谓道妖衺巫蛊以自媚汉书孝文时妇人蛊惑媚道更相呪诅作木偶人埋之于地汉法宫禁有云敢行媚道者】展犹录也绪业也王氏昭禹曰展省之也省其丝枲之功绪也
　　案内所掌无刑者王之嫔御惟宜教以礼作其事可罚可黜而不可刑【嫔妇有过失小则苛罚大则黜逺佐后以治之者则女史及春官世妇女史职所谓内政宫卿职所谓苛罚是也】小宫刑之建则以正奄寺女奚及司厉所入女奴所居之人民耳
　　大祭祀后祼献则赞瑶爵亦如之
　　正义郑氏康成曰谓祭宗庙【贾疏天地山川社稷等外神后夫人不与故知大祭祀据宗庙而言】王祼后从祼祭统君执圭瓒祼尸大宗执璋瓒亚祼大宗亚祼谓夫人不与而摄耳瑶爵后爵以瑶为饰【贾疏四时与禘祫六享皆有祼献瑶爵之事】
　　存疑郑氏康成曰献谓王荐腥荐熟后亦从后献也尸卒食王既酳尸后亚献以瑶爵【贾疏荐腥荐熟是堂上朝践馈献之节室中二祼讫王出迎牲时祝延尸于户外之西南面后荐八豆八笾王牵牲入以血毛告讫以荐腥于神前王以玉爵酌醴齐以献尸后亦以玉爵酌醴齐以献尸朝践讫乃以熟荐王以玉爵酌盎齐以献尸后亦以玉爵酌盎齐以献尸名为馈献尸食后王以玉爵酌朝践之礼齐以酳尸谓之朝献后亦以瑶爵酌馈献之盎齐以酳尸谓之再献】
　　案献之属莫重于祼故祼献连言之非祼与献为二也后亚祼用璋瓒朝践至酳尸则用瑶爵所以别于王之玉爵也賔献者其散爵与注疏之説以下经賔客之祼献瑶爵推之而见其不然　祭统君以玉爵献卿以瑶爵献大夫以散爵献士不同者此言正祭彼言绎祭礼尚相变故也不可以彼例此
　　正后之服位而诏其礼乐之仪
　　正义郑氏康成曰位谓房中户内及阼所立处【贾疏特牲礼尸酢主妇主妇适房中南面祭酒及主人致爵于主妇亦于房中南面拜受爵少牢礼主妇入户西面献尸及賔尸主妇献尸于主人席北拜送爵主人席北即当阼阶故云阼所立处此皆约士大夫祭祀之礼而言也】荐彻之礼当与乐相应【贾疏天子之礼荐时歌清庙及彻歌雍是荐彻皆有乐节九嫔职賛后荐彻豆笾是后荐彻也】
　　通论贾氏公彦曰服若内司服袆衣已下六服正之使服当其用　王氏昭禹曰礼器曰礼交动于上乐交应于下诏其仪告后以出入进止之节使与礼乐相应也
　　赞九嫔之礼事
　　正义郑氏康成曰助九嫔賛后之事九嫔賛后荐玉齍荐彻豆笾
　　凡賔客之祼献瑶爵皆赞
　　正义郑氏康成曰谓王同姓及二王之后来朝觐为賔客者【贾疏二王之后称公王同姓为侯伯得与上公同再祼为子男则与异姓同一祼无后祼也大行人职上公之礼再祼而酢侯伯一祼而酢子男一祼不酢是上公王先一祼次后再祼】祼之礼亚王而礼賔
　　案此谓诸侯来朝而王飨之之礼王飨賔则后有祼献及瑶爵之礼而内賛之也大行人职所云再祼而酢一祼而酢一祼不酢者乃朝享后王以鬰鬯礼之之礼与聘礼聘享后主国君以醴醴宾同非谓飨也后之礼大宗伯摄之贾氏特借彼以説此耳存异郑氏康成曰献谓王飨燕亚王献宾也瑶爵所以亚王酬宾也　贾氏公彦曰飨礼在庙亨大牢以饮宾立而行礼献依命数爵盈而不饮燕礼牲狗一献四举旅降脱屦升坐以醉为度飨燕后皆助王献宾酬宾内皆賛后也
　　案燕礼在寝后不与飨礼在庙后亦无酬宾之理卿大夫傧尸主妇尚不酬宾曽王朝宾客之礼而后酬宾乎既无酬则瑶爵当用以献而祼献之不分为二决矣酬则用觯亦未闻其以瑶爵也
　　致后之宾客之礼
　　正义郑氏康成曰谓诸侯来朝觐及女宾客【贾疏女賔谓畿内同姓诸侯夫人有防见王后之法故亦致礼焉】　贾氏公彦曰谓若酒正职共后之致饮于賔客之礼
　　凡防事佐后使治外内命妇正其服位
　　正义郑氏康成曰内命妇谓九嫔世妇女御【贾疏不言夫人者夫人从后不在治限】郑司农云外命妇卿大夫之妻某谓士妻亦为命妇【贾疏周之礼上士三命中士再命下士一命明士妻亦为命妇】　贾氏公彦曰言凡则王后世子以下皆是服位服之精麤位之前后
　　案使治以下即佐后之事使盖使内小臣为之内小臣掌王后之命正其服位则以后命正诸命妇之服位于事为便也康成谓使其属之上士未必然防服传云夫尊于朝妻贵于室矣言夫妻一体贵贱同之命其夫则妇已在其中也故曰妇人无爵从夫之爵先郑谓王命其夫后命其妇未必然记曰夫人之不命于天子自鲁昭公始也然则夫人之爵命盖从夫而统于天子矣
　　凡建国佐后立市设其次置其叙正其肆陈其货贿出其度量淳制祭之以隂礼【淳刘诸允反徐音纯】
　　正义郑氏康成曰市朝者君所以建国也建国必面朝后市王立朝而后立市隂阳相成之义陈犹处也度丈尺也量豆区之属故书淳为敦杜子春读敦为纯谓幅广也制谓匹长某谓纯制天子廵狩礼所云制币丈八尺纯四与【贾疏赵商问天子廵狩礼制币丈八尺纯四答云制丈八尺咫八寸四咫三尺二寸又太广四当为三三八二十四二尺四寸幅广也古三四积画是以三误为四】隂礼妇人之祭礼　贾氏公彦曰王者建国有易世而迁者自汤至盘庚五迁太王迁岐文王迁丰武王迁镐成王营洛皆是故云凡以该之也　刘氏彞曰朝以听天下之政故君立之天道也市以聚四方之货故后立之地道也　柯氏尚迁曰此不过建国之初后掌其礼既立市则后便不得与其事故司市夫人过市则有罚也　王氏安石曰次其官之次司市所谓思次介次是也叙其地之叙司市所谓各于其地之叙是也肆谓陈物之肆肆长所谓各掌其肆之政令是也
　　中春诏后帅外内命妇始蚕于北郊以为祭服【中音仲】正义郑氏康成曰蚕于北郊妇人以纯隂为尊【贾疏祭统天子亲耕于南郊以纯阳为尊则后蚕于北郊以纯隂为尊也】郊必有公桑蚕室焉通论李氏觏曰王后之尊而亲蚕则天下女子莫不执懿筐矣王后之尊而献种则天下女子莫不馌南亩矣王后之尊而勤礼职则天下女子莫不执妇道矣　贾氏公彦曰月令三月后妃亲东乡躬桑此云仲春始蚕者盖谓浴种至三月又浴种乃生之故设文异也
　　嵗终则防内人之稍食稽其功事
　　正义郑氏康成曰内人主谓九御【贾疏典妇职授嫔妇及内人女功之事赍内人是九御也】　王氏安石曰内人既均其稍食嵗终则防之既展其功绪嵗终则稽之　王氏昭禹曰展言绪则所展者功之伦绪稽言事则所稽者功之成事
　　佐后而受献功者比其小大与其麤良而赏罚之正义郑氏康成曰献功者九御之属【贾疏上文以妇职之法教九御则所受献功者还是九御之属】典妇功职及秋献功　贾氏公彦曰功谓丝枲之功
　　案大小以所成之物言如布帛锦绣则功事之大者组带纷帨则功事之小者小大之中各有麤良　赏罚盖于稍食中上下之
　　防内宫之财用
　　正义郑氏康成曰计夫人以下所用财【贾疏总六宫之内所有财用皆防计之故云计夫人以下所用财也】
　　案膳夫庖人内饔职所共独王及后世子之食饮膳羞则夫人以下当别有共之者故内防其财用盖必如此然后事不冗而人皆得其节适也用此知古者夫人嫔妇女御爵命虽视公卿大夫士然有财用而别无禄秩盖深居宫禁随身调度及母家婣戚问遗礼币凡用财之事皆包于九式之匪颁好用中【内府共王之好赐予外府受凡邦之小用】此古圣王所以谨内治眀内教而为万民所则效也
　　正嵗均其稍食施其功事
　　正义郑氏康成曰均犹调度也施犹赋也　王氏安石曰稍食嵗终既防之矣正嵗又均焉功事嵗终既稽之矣正嵗又施焉
　　案上经防内人之稍食计所以给也正嵗又均其稍食何也功事有剧易精粗所献有良苦则稍食必有损有益而后得其平非嵗嵗而均之不可
　　宪禁令于王之北宫而纠其守
　　正义郑氏康成曰北宫后之六宫谓之北宫者系于王言之眀用王之禁令令之【贾疏王有六寝后有六宫各自不同妇人必从阳后虽自有六宫必资王之禁令故系王而言也】守宿卫者【贾疏若宫伯所掌士庶子】贾氏公彦曰言北宫者对王六寝在南　王氏昭禹曰言内宫则知王宫为外言北宫则知王宫在南
　　上春诏王后帅六宫之人而生穜稑之种而献之于王【穜直龙反本或作重音同稑音六本又作穋】
　　正义贾氏公彦曰上春亦谓正嵗建寅之月以春事将兴故云上春　郑氏康成曰六宫之人夫人以下分居后之六宫者古者使后宫蔵种以其有传类蕃孶之祥必生而献之示能育之使不伤败且以助王耕事共禘郊也郑司农云先种后孰谓之穜后种先孰谓之稑王当以耕种于借某谓诗黍稷穜稑是也【贾疏先郑直云先种后种不见谷名后郑意黍稷皆有穜稑】
　　通论郑氏锷曰经于穜稑之种凡三言之司稼辨之而县于邑闾俾农甿以为式也舎人县之内诏生之共王后之献也
　　存疑郑氏康成曰夫人以下分居后之六宫者每宫九嫔一人世妇三人女御九人其余九嫔三人世妇九人女御二十七人从后惟其所燕息焉从后者五日而沐浴其次又上十五日而徧夫人如三公从容论妇礼
　　内小臣掌王后之命正其服位
　　正义郑氏康成曰命谓使令所为或言王后或言后通耳　郑氏锷曰内正后之服位大祭祀时也内小臣则凡后在宫时皆正之
　　通论贾氏公彦曰大仆掌王命及服位此小臣侍后与大仆侍王同也
　　后出入则前驱
　　正义郑氏康成曰导之
　　案史浩以前驱为前诃肃众是以前驱为跸非也内防职王后之丧迁于宫中则前跸则生时出入亦内防跸矣盖小臣近导故曰前驱而内竖之跸稍逺也通论王氏详説曰内小臣职掌王后之命正其服位后出入则前驱大仆职掌正王之服位出入王之大命王出入则自左驭而前驱是内小臣之职与大仆同内防职掌内外之通令凡小事夏官小臣职掌王之小命诏相王之小法仪是内防之职与小臣同后言命而不言大命者后虽有好令于卿大夫无所谓大命也
　　若有祭祀賔客丧纪则摈
　　正义郑氏康成曰摈为后传辞有所求为
　　诏后之礼事相九摈之礼事正内人之礼事
　　正义郑氏康成曰诏相正者异尊卑也【贾疏诏相正皆摈也后尊故云诏诏告之而已九摈稍卑则言相相佐助之女御卑则正之也】　王氏应电曰诏者先事而告相者助其不及正者纠其违慢　贾氏公彦曰上三者后皆有事九嫔以下从后往
　　案内以隂礼教六宫故诏后礼乐之仪谓动作威仪整之于躬者宫卿世妇诏王后之礼事祼献荐彻肃将其事者内小臣所诏则礼事之小者如女賔客见后于宫中丧纪接外命妇内外宗祭祀行于宫中庙中在车之仪登下之节皆是也知然者祭祀賔客王后涖事于庙惟内宫卿得賛而内小臣不得与宫中丧纪则内不得賛而宫卿世妇比内外命妇哭不敬者而苛罚之亦无暇诏后以礼事故专属于内小臣也
　　彻后之俎
　　正义郑氏康成曰俎谓后受尸酢爵饮于房中所设之俎【贾疏案特牲主人受尸酢乃设俎主妇亚献尸尸酢主妇受爵适房中亦有俎天子祭礼亡后之俎内小臣彻之注亦约士礼而言　案特牲设俎在致爵时注疏亦大概言在尸酢后耳】
　　后有好事于四方则使往有好令于卿大夫则亦如之【好黒奥反】
　　正义郑氏康成曰后于其亲族所善者使往问遗之【贾疏谓于王有亲若鲁卫晋郑之等】　贾氏公彦曰四方诸侯言事卿大夫言令者后虽无正令施与卿大夫时有言教至焉于畿外全无言教故以事言之　易氏祓曰好事以物问遗好令以言问劳也
　　掌王之隂事隂令
　　正义郑氏康成曰隂事羣妃御见之事若今掖庭令昼漏不尽八刻日録所记推当御见者隂令王所求为于北宫【贾疏求为若缝人女御为王裁缝衣裳及丝枲织纴之类】
　　案必典章素谙而后能正王后之服位必仪文备悉而后能诏六宫之礼事必言语谨信而后可通好事好令必性行端慤而后可掌隂事隂令故羣奄中惟内小臣四人为上士　古者天子日视朝公卿大夫士朝夕得进见言事内小臣羣奄之长所掌者不过隂事隂令耳东汉末造天子不时见公卿大夫宦者口衔天宪势倾朝野沿至于唐则天子之废立由之死生听之然后知周公之典百世不可易也
　　阍人掌守王宫之中门之禁
　　正义郑氏康成曰中门于外内为中若今宫阙门郑司农云王有五门外曰臯门二曰雉门三曰库门四曰应门五曰路门路门一曰毕门某谓雉门三门也【贾疏雉门外有臯库内有应路故云三门于外内为中】春秋传雉门灾及两观【贾疏定二年公羊传】　郑氏锷曰王之五门皆有禁特使阍人守中门之禁者以朝士职考之外朝在库门外羣吏众庶罢民穷民皆可得而入若雉门之内则应门路门非臣民可得而妄入故于此有禁
　　辨正贾氏公彦曰先郑以雉门为二门后郑不从以为中门者诸侯惟臯应路三门若鲁三门则有库雉路故明堂位谓鲁制二兼四库门天子臯门雉门天子应门盖天子库门外更有臯门雉门内更有应门则库门在雉门外眀矣
　　案郝氏敬以序官每门四人破郑注王氏应电又谓此专言北宫之中门皆非也雉门以内尚有二门故曰每门四人又以明臯门库门之守不以奄寺也
　　丧服凶器不入宫潜服贼器不入宫竒服怪民不入宫正义郑氏康成曰丧服衰绖也【贾疏曲礼苞屦扱衽厌冠不入公门檀弓士唯公门脱齐衰】凶器明器也潜服若衷甲者【贾疏襄二十七年左传将盟于宋西门之外楚人衷甲是也】贼器盗贼之任器兵物皆有刻识【贾疏如定十年侯犯以郈叛驷赤曰叔孙氏之甲有物是也】竒服衣非常春秋传尨竒无常【贾疏闵二年左传文】怪民狂易【案后汉书陈忠传注狂易谓狂而性易也】
　　凡内人公器賔客无帅则防其出入【帅所聿反旧色类反】
　　正义郑氏众曰公器将持公家器出入者防谓无将帅引之者则苛其出入【案此内人盖女奚之属】
　　案内人注谓女御女御非以礼事从世妇不轻出也若女御出入而阍人防之恐无此体云内人公器賔客者谓内人之公器若賔客也防之者防假冒也然则自女御以上凡公器賔客视此矣止言内人不敢斥尊者也注云苛犹呵也非苛刻之苛释文云本又作呵
　　以时启闭
　　正义郑氏康成曰时漏尽【贾疏谓若夏至昼则日见之漏六十刻夜四十刻冬至昼则日见漏四十刻夜六十刻】　王氏应电曰晨昏启闭以时
　　凡外内命夫命妇出入则为之辟【为于伪反辟本又作辟婢益反】正义郑氏康成曰辟行人使无干也内命夫卿大夫士之在宫中者【贾疏若宫正所掌者也对在朝卿大夫士为外命夫其外命妇则总外内命夫之妻内命妇即三夫人已下者】　陆氏徳明曰辟避也
　　掌埽门庭【埽四奥反】
　　正义郑氏康成曰门庭门相当之地　贾氏公彦曰惟中门外之庭阍人掌埽若余门庭则各有守门者埽之
　　大祭祀丧纪之事设门燎跸宫门庙门凡賔客亦如之正义郑氏康成曰燎地烛也【贾疏烛在地曰燎天子百公五十侯伯子男皆三十盖百根苇以布纒之以蜜涂其上若今臈烛矣对人手爇者为手烛故云地烛也】跸止行者庙在中门之外　贾氏公彦曰丧纪谓大丧以下朝庙及出葬时賔客谓若飨食在庙燕在寝皆设门燎及跸止行人
　　案宫正注祭先王先公于庙中仆跸止行者宫正则执烛以为明彼主宫中庙中此阍人主宫门庙门
　　寺人掌王之内人及女宫之戒令相道其出入之事而纠之【相息亮反下同道徒傲反后同】
　　正义郑氏康成曰内人女御也　王氏应电曰女宫民间妇女服公事于宫中者戒所当禁之事令所当修之职　黄氏度曰女宫若女笾女酒之属
　　存异郑氏康成曰女宫刑女之在宫中者
　　案女宫下于女御一等则皆无爵而备使令执役者明史谓之宫人亦称都人是也女笾女醢之属亦存焉以此职及世妇春官世妇参攷之则女宫皆从礼事之役夫岂以刑女为之抑当刑措之世无没入之女奴不防虚无人而废乃事乎
　　若有丧纪賔客祭祀之事则帅女宫而致于有司佐世妇治礼事
　　正义郑氏康成曰有司谓春官宫卿世妇【贾疏其职云掌女宫之宿戒及祭祀比其具】佐世妇则天官世妇也
　　案郑氏锷破郑注谓宫卿世妇不宜称有司固然而谓别有掌祭祀賔客丧纪之有司则误矣外有司岂可帅女宫而致之哉但注过畧宜曰宫卿世妇之属耳【下大夫四人中士八人】　或曰内小臣内防职皆曰祭祀賔客丧纪此职独曰丧纪賔客祭祀何也主王后内人而言则先吉而后凶主女宫而言则先其执事之多而后其少也【王后所与惟宗庙之祭賔客则劳飨归礼并共簠方笾豆壶事较繁重若丧纪则兼有丧祭丧賔序哭吊临女宫执事为多故以是为差】
　　掌内人之禁令
　　正义黄氏度曰上言戒令谓在宫有警戒之令此又言禁令谓有时出宫吊临于外则又有禁止之令案禁令禁其非有礼事则不得出也
　　凡内人吊临于外则帅而往立于其前而诏相之正义郑氏康成曰从世妇所吊若哭其族亲立其前者贱也诏相之者出入王宫不可以阙于礼【贾疏世妇掌吊临于卿大夫之丧女御得从之王后有哭族亲之法则内人理亦宜然】
　　案注谓女御贱故寺人立于其前未安非立于其前不可以诏相礼事即内小臣摈王后亦然经特于此着之耳
</div>
    <div class="pagination">
<a href="钦定周官义疏_page19.html">上一页</a><span>...</span><a href="钦定周官义疏_page15.html">15</a><a href="钦定周官义疏_page16.html">16</a><a href="钦定周官义疏_page17.html">17</a><a href="钦定周官义疏_page18.html">18</a><a href="钦定周官义疏_page19.html">19</a><span class="current-page">20</span><a href="钦定周官义疏_page21.html">21</a><a href="钦定周官义疏_page22.html">22</a><a href="钦定周官义疏_page23.html">23</a><a href="钦定周官义疏_page24.html">24</a><a href="钦定周官义疏_page25.html">25</a><span>...</span><a href="钦定周官义疏_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
