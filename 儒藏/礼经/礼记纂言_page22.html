<!DOCTYPE html>
<html>
<head>
    <meta charset="UTF-8">
    <title>礼记纂言 - 第 22 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记纂言 - 第 22 页/共 50 页</h1>
    <div class="content">　　凡敛者六人
　　【孔氏曰凡者贵贱同也两邉各三人故用六人】
　　凡敛者袒迁尸者袭
　　【郑氏曰袒者于事便也孔氏曰凡敛谓执大小敛事事多故袒爲便迁尸谓大敛于地乃迁尸入棺事少故袭】
　　右记小敛大敛凡三节
　　小敛主人卽位于户内主妇东面乃敛卒敛主人冯之踊主妇亦如之主人袒说髦括发以麻妇人髽带麻于房中【冯音凭袒音但说它活切髦音毛髽侧切】
　　【孔氏曰此明人君大夫士小敛之节初时尸在牖下主人在尸东今小敛当户内故主人在户内稍东西面敛讫主人冯尸而踊主妇冯尸竟亦踊向小敛主人不袒今方有事故袒衣也髦者幼时剪发爲之至年长则垂着两邉明人子事亲恒有孺子之义若父死说左髦母死说右髦二亲并死则并说之小敛竟丧事已成故说髦括发以麻以用也人君小敛说髦竟括发用麻士旣小敛亦括发但未说髦尔妇人髽亦用麻带麻麻带也谓妇人要绖男子说髦括发在东房妇人髽带麻于西房与男子异处郑氏曰士旣殡说髦此云小敛葢诸侯礼也士之旣殡诸侯之小敛于死者俱三日妇人之髽带麻于房中则西房也天子诸侯有左右房吕氏曰妇人不俟男子袭绖先带麻者以其无绞带布带且质略少变故因髽而袭绖也长乐黄氏曰士丧礼小敛冯尸主人括发袒众主人免于房妇人髽于室士丧礼记曰旣冯尸主人绞带众主人布带则小敛冯尸之后括发免髽之时主人已绞带众主人已布带妇人已带麻特主人未袭绖尔又丧服斩衰章防云妇人亦有绞带布带以备丧礼吕氏云无绞带布带当考】
　　彻帷男女奉尸夷于堂降拜【奉芳勇切】
　　【孔氏曰此明士之丧小敛讫彻帷夷尸之节初死恐人恶之故有帷小敛衣尸毕有饰故除帷也诸侯及大夫宾出乃彻帷见下文夷陈也小敛竟相者举尸将出户陈于堂孝子男女亲属扶捧之至堂也降下也适子下堂拜宾也郑氏曰夷之言尸也于迁尸主人主妇以下从而奉之孝敬之心也方氏曰夷之爲言移也亦以伤爲戒周官凌人大丧共夷盘冰所以寒其尸使勿伤曰夷牀曰夷衾皆以是山阴陆氏曰体魄降矣而谓之夷婉辞也若知气有升无夷也】
　　君拜寄公国宾大夫士拜卿大夫于位于士旁三拜夫人亦拜寄公夫人于堂上大夫内子士妻特拜命妇泛拜众宾于堂上【泛芳剑切】
　　【郑氏曰众宾谓士妻也尊者皆特拜拜士与其妻皆旅之孔氏曰此明小敛讫拜宾也君谓嗣君小敛毕尸出堂嗣君下堂拜寄公国宾并就其位乡而拜之也大夫士是先君之臣同服斩衰小敛讫出庭列位故嗣君出拜之卿大夫则就其位乡而拜之士贱不人人拜之每一面三拜士有三等故也旁犹面也夫人拜于堂上妇人无下堂也大夫内子士妻夫人亦拜之卿妻曰内子大夫妻曰命妇不云命妇者见卿妻与命妇同也特拜命妇特犹独也谓人人拜之尊故也拜内子亦然众宾士妻贱故泛拜之亦旁三拜也此记唯举君丧拜宾不云大夫士者文不具也大夫士之丧拜宾亦然故士丧礼谓主人拜宾大夫特拜士旅之是也以上皆皇氏说熊氏云大夫士拜卿大夫士者是卿大夫士家自遭丧小敛后拜卿大夫于位士旁三拜大夫内子士妻亦谓大夫士妻家自遭丧小敛后拜命妇及拜士妻之礼大夫士各自遭丧幷言之者以大夫士家小敛后拜宾同故也此君大夫士之丧小敛后拜宾与上文未小敛时文类其义愈于皇氏】
　　主人卽位袭带绖踊母之丧卽位而免乃奠吊者袭裘加武带绖与主人拾踊【免音问拾其刼切】
　　【郑氏曰卽位阼阶下之位也有袭绖乃踊尊卑相变也母之丧卽位而免记异者礼斩衰括发齐衰免以至成服而冠爲母重初亦括发旣小敛则免乃奠小敛奠也始死吊者朝服裼裘如吉时小敛则改袭而加武与带绖矣武吉冠之卷也加武者明不改冠亦不免也檀弓曰主人旣小敛子游趋而出袭裘带绖而入孔氏曰主人拜宾时袒今拜毕袭衣加要带首绖于序东复位乃踊也士丧礼先踊乃袭绖此先袭绖乃踊士爲卑此据诸侯爲尊故注云尊卑相变爲父丧拜宾竟而卽阼阶下位又序东带绖犹括发若爲母丧至拜宾竟卽位时不复括发以免代之免以袭绖至大敛乃成服所以异于父也拜宾袭绖踊竟后始设小敛之奠吊者袭裘加武者未小敛之前吊者裘上有裼衣上有朝服开朝服露裼衣今小敛之后吊者以上朝服揜袭裘上裼衣也加武者主人旣素冠素弁吊者故加素弁于武也带绖者带谓要带绖谓首绖以朋友之恩故加带绖若无朋友之恩则无带唯绖而已拾踊拾更也主人先踊妇人踊吊者踊三者三是与主人更踊也凶冠武与冠连不别有武免亦无武今云加武明不改作凶冠亦不作免也山阴陆氏曰郑氏谓有袭绖乃踊尊卑相变然则袒括发括发袒亦相变加武者不以居冠吊居冠属武】
　　君丧虞人出木角狄人出壶雍人出鼎司马县之乃官代哭大夫官代哭不县壶士代哭不以官君堂上二烛下二烛大夫堂上一烛下二烛士堂上一烛下一烛【郑氏曰代更也未殡哭不絶声爲其罢倦旣小敛可爲漏刻分时而更哭也木给爨灶角以爲防水斗壶漏水之器也冬漏以火爨鼎沸而后沃之此挈壶氏所掌也属司马司马涖县其器大夫不县壶下君也士代哭不以官自以亲防哭也烛所以照馔也灭燎而设烛孔氏曰此论君及大夫士小敛后代哭之异虞人主山泽之官故出木与角狄人乐吏主挈壶漏水之器故出壶雍人主亨饪故出鼎冬月水冻则漏迟无准故取鼎暖水用虞人木爨煑之也司马夏官卿也其属有挈壶氏故司马自临视县漏器挈壶氏云凡丧县壶以代哭者县漏分时使均其官属更次相代而哭也有丧则于中庭终夜设燎至晓灭燎而日光未明故须烛以照祭馔也】
　　宾出彻帷哭尸于堂上主人在东方由外来者在西方诸妇南乡
　　【郑氏曰宾出彻帷君与大夫之礼士卒敛卽彻帷由外来谓奔丧者也无奔丧者妇人犹东面孔氏曰宾出后乃除帷人君及大夫礼舒也哭尸以下通明小敛后尸出在堂时法哭尸于堂主人位在尸东妇人位在尸西如室中若于时有新奔丧从外来者则居尸西方欲异于在家也奔丧未小敛而至则在东方与在家同也诸妇南鄕谓主妇以下在家者妇人位本在西方东鄕今旣有外新奔者故移避之而近北乡南也】
　　妇人迎客送客不下堂下堂不哭男子出寝门见人不哭其无女主则男主拜女宾于寝门内其无男主则女主拜男宾于阼阶下子幼则以衰抱之人爲之拜爲后者不在则有爵者辞无爵者人爲之拜在竟内则俟之在竟外则殡葬可也丧有无后无无主【人爲云僞切下同竟与境同郑氏曰妇人所有事自堂及房男子所有事自堂及门非其事处而哭犹野哭也出门见人谓迎宾也拜者皆拜宾于位也爲后者有爵摄主爲之辞于宾尔不敢当尊者礼也孔氏曰此明小敛之后男主女主迎送吊宾及拜宾之位又广明丧主不在之义妇人质故送迎敌者不下堂有君夫人吊则主妇下堂至庭稽颡而不哭也男子遭丧敌者来吊不出门若有君命则出门亦不哭也故士丧礼君使人吊彻帷主人迎于寝门外见宾不哭是也其无女主以下明丧无主使人摄者礼若有主则男主拜男宾女主拜女宾无女主则男主拜女宾于寝门内少逺阶下而犹不出门也无男主则使女主拜男宾于阼阶下位乡云女有下堂谓此也子虽幼小则以衰抱之爲主而代之拜宾也爲后者不在则有爵者辞谓主有官爵出行不在而家有丧其摄主无官爵则辞谢于宾云已无爵不敢拜宾也无爵者人爲之拜谓不在之主无官爵其摄主之人爲主拜宾也若主行近在竟内则俟其还乃殡葬若主在国外不可待则殡又不可待则葬可也丧有无后无无主释所以使人摄及以衰抱幼之义无主则对宾有阙故四邻里尹主之无得无主也应氏曰有爵者来吊则辞谢不敢见重爵命也无爵者代之拜此有爵无爵葢系于吊者而注以系于爲后不在之人理有不通人之于丧也惟其情之厚者则吊之初不视其爵之有无而爲摄主者亦通大夫士而言也大夫或吊于士士或吊于大夫其徃来初无常而受吊者不拘爲后者之贵贱但吊者之至则随其人而应之有所辞所拜之不同且摄主所以领宾而欲吊者之不虚辱尔若如注说则爲后不在必身无爵者于凡有客始一例接之苟有爵则一例辞之是无事乎接宾也又何以摄主爲在礼士不主大夫之丧士不摄大夫则有爵之丧必有爵者而后主之矣为主者有爵则受有爵之吊乃为相称又何辞焉】
　　右记小敛凡一节
　　君将大敛子弁绖即位于序端卿大夫即位于堂亷楹西北面东上父兄堂下北面夫人命妇尸西东面外宗房中南面小臣铺席商祝铺绞紟衾衣士盥于盘上士举迁尸于敛上卒敛宰告子冯之踊夫人东面亦如之【铺普吴切又音敷】
　　【郑氏曰子弁绖者未成服弁如爵弁而素大夫之丧子亦弁绖孔氏曰此明君大敛之节成服则着丧冠弁绖是未成服君大夫士皆然此虽谓大敛其小敛亦同也序谓东序端谓序之南头卿大夫谓羣臣也堂亷谓堂基南畔亷棱之上楹谓南近堂亷者子位旣在东序端故羣臣列于基上东楹之西也父兄诸父诸兄不仕者以其贱故在堂下乡北以东爲上也若士亦在堂下外宗君之姑姊妹之女及姨舅之女也轻故在房中而乡南铺席谓下莞上簟敷于阼阶上供大敛也商祝铺绞紟衾衣等致于小臣所铺席上以待尸也士亦丧祝之属周礼丧祝上士二人中士四人下士八人将举尸故先盥手于盘上也敛上卽敛处宰告者敛毕大宰告孝子也孝子得告冯尸而起踊夫人亦冯尸而踊冯竟乃敛于棺】
　　大夫之丧将大敛旣铺绞紟衾衣君至主人迎先入门右巫止于门外君释菜祝先入升堂君卽位于序端卿大夫卽位于堂亷楹西北面东上主人房外南面主妇尸西东面迁尸卒敛宰告主人降北面于堂下君抚之主人拜稽颡君降升主人冯之命主妇冯之
　　【郑氏曰先入右者入门而右也巫止者君行必与巫巫辟凶邪也释菜礼门神也必礼门神者君非问疾吊丧不入诸臣之家也主人房外南面大夫之子尊得升视敛也孔氏曰此明大夫敛节主人适子也出门迎君望见马首不哭不拜先还入门右北面以待君至巫止门外者君临臣丧巫祝桃茢至门恐主人恶之且礼敬主人故不将巫入对尸柩巫止而祝代入故先君而入门升自阼阶也君随祝后而升堂卽位于东序之端阼阶上之东是适子临敛处也主人房外南面者鄕者在门右君升则主人亦升立君之北东房之外面向南俱欲视敛也迁尸者鄕铺绞紟衾衣而君至今列位毕故举尸于铺衣上也主人得告敛毕降西阶堂下鄕北立待君也君臣情重方爲分异故敛竟君以手抚按尸与之别主人见君抚尸故在堂下拜稽颡以礼君之恩君降者抚尸毕而下堂也升主人者君命升之也主人升自西阶由足西面冯尸不当君所君又命主妇冯之士丧礼子不得升大夫之子尊得升视敛也】
　　士之丧将大敛君不在其余礼犹大夫也
　　【郑氏曰其余谓卿大夫及主妇之位孔氏曰此明士敛之节士卑君不视敛故君不在其余铺衣列位男女之仪悉如大夫也】
　　铺绞紟踊铺衾踊铺衣踊迁尸踊敛衣踊敛衾踊敛绞紟踊
　　【孔氏曰此明孝子贵贱踊节澄曰贵贱谓君大夫士之礼皆同大敛当此之节则孝子必踊也】
　　君抚大夫抚内命妇大夫抚室老抚侄娣君大夫冯父母妻长子不冯庶子士冯父母妻长子庶子庶子有子则父母不冯其尸凡冯尸者父母先妻子后君于臣抚之父母于子执之子于父母冯之妇于舅姑奉之舅姑于妇抚之妻于夫拘之夫于妻于昆弟执之冯尸不当君所凡冯尸兴必踊【拘音俱又古侯切】
　　【郑氏曰抚以手按之也内命妇君之世妇冯谓扶持服膺也君于臣抚之至夫于妻于昆弟执之此恩之深浅尊卑之仪也冯之类必当心冯尸不当君所不敢与尊者所冯同处也凡冯尸必坐兴必踊悲哀之至孔氏曰此明抚尸冯尸之节大夫贵故君自抚之大夫以室老爲贵臣以侄娣爲贵妾死则爲之服故并抚之也君大夫自主父母妻长子四人丧故同冯之冯父母抚妻子幷云冯通言尔士贱故冯及庶子无子者君大夫庶子虽无子不得冯也凡冯尸者凡主人也父母先妻子后谓尸之父母妻子也君尊于臣但以手抚按尸心身不服膺也父母于子执之当心上衣也子于父母冯之服膺心上也妇于舅姑尊故奉当心上衣也舅姑于妇亦手按尸心与君爲臣同也妻于夫拘之微引心上衣轻于冯重于执也夫于妻于昆弟亦执心上衣也不当君所者君已冯心则余人冯君宜少辟之凡冯尸必哀殒故起必踊泄之冯者爲重奉次之拘次之执次之尊者则冯奉卑者则抚执执虽轻于抚而恩深故君于臣抚父母于子执是兼有尊卑深浅也士丧礼君坐抚当心此云冯尸不当君所明君不抚得当君所也澄曰总言之皆谓之冯尸分言之则有冯奉拘抚执五者之异抚在拘执之间山阴陆氏曰言执若不能拾也言奉若舅姑在焉拘之妇人从一若犹有所拘焉】
　　右记大敛凡一节
　　君于大夫世妇大敛焉爲之赐则小敛焉于外命妇旣加葢而君至于士旣殡而徃爲之赐大敛焉
　　【方氏曰小敛在先大敛在后丧事以速爲敬故大敛而徃者礼之常小敛而徃者爲之赐也郑氏曰爲之赐谓有恩惠也加葢而至于臣之妻略也孔氏曰君于大夫大敛是常小敛是恩赐世妇谓内命妇爲之恩赐则小敛而徃君于外命妇恩轻故旣大敛入棺加葢之后而君至也】
　　夫人于世妇大敛焉爲之赐小敛焉于诸妻爲之赐大敛焉于大夫外命妇旣殡而徃
　　【孔氏曰于诸妻谓侄娣及同姓女也同士礼故爲之赐大敛焉若夫人侄娣尊同世妇当大敛爲之赐小敛焉夫人于大夫及外命妇旣殡而徃但有一礼无恩赐差降之事也】
　　大夫士旣殡而君徃焉使人戒之主人具殷奠之礼俟于门外见马首先入门右巫止于门外祝代之先君释菜于门内祝先升自阼阶负墉南面君卽位于阼小臣二人执戈立于前二人立于后摈者进主人拜稽颡君称言视祝而踊主人踊大夫则奠可也士则出俟于门外命之反奠乃反奠卒奠主人先俟于门外君退主人送于门外拜稽颡
　　【郑氏曰殷犹大也朝夕小奠至月朔则大奠君将来则具大奠之礼以待之荣君之来也祝负墉南面直君北房户东也小臣执戈先后君君升而夹阶立大夫殡卽成服成服则君亦成服锡衰而徃吊之摈者进当赞主人也始立门东北面称言举所以来之辞也视祝而踊祝相君之礼当节之也迎不拜拜送者拜迎则爲君之答已孔氏曰君于大夫虽视大敛或有旣殡之后而始徃与士同也君将徃使人豫戒主人主人重君之来先备月朔大奠之礼待于门外见君马首先君而入祝先道君升阼阶在君之北立于房户之东皆负壁而鄕南墉壁也君位于阼者主人不敢有其室也执戈辟邪气也摈者进于孝子前告使行礼丧赞曰相此云摈者以君之吊礼故以摈言主人于庭中北面拜而稽颡君举吊辞祝以相君先踊君乃视祝而踊君踊毕主人乃踊君来吊士与大夫其礼不同大夫者君旣在阼主人在庭踊毕则释此殷奠于殡可也言对人君可爲此奠士卑不敢留君待奠故先出俟君于门外君使人命反说奠士乃反入设奠主人奠毕又先出门待君君退主人门外送之而拜大夫士同】
　　夫人吊于大夫士主人出迎于门外见马首先入门右夫人入升堂卽位主妇降自西阶拜稽颡于下夫人视世子而踊奠如君至之礼夫人退主妇送于门内拜稽颡主人送于大门之外不拜
　　【郑氏曰视世子而踊世子从夫人夫人以爲节也世子之从夫人位如祝从君孔氏曰孝子迎君之妻亦如迎君礼先入门右门亦大门也主妇臣妻也夫人来吊故妇人爲主人世子夫人之世子随夫人来也夫人来吊则世子在前道引其礼奠如君至之礼者亦先戒乃具殷奠夫人卽位哭后主妇拜竟而设奠事如君吊礼主妇送于门内门寝门也妇人迎送不出门故夫人去于路寝门内拜送之主人送于大门外丧无二主主妇已拜故主人不拜应氏曰君臣之际犹家人也君于外内妇旣殡徃夫人于大夫士之家亦徃吊之主人迎而先入门右夫人升而自阼阶待夫人犹待君也主妇拜稽颡于下执妾礼犹臣礼也夫人之行世子实道之君视祝而踊夫人则视世子而踊也退则送于门外妇人迎送不下堂而特至门者爲所尊变也其来也主人迎于门外送亦如之所以代主妇而伸敬也门外者男子之所有事妇人迎送不出门虽对所尊而不敢变也】
　　大夫君不迎于门外入卽位于堂下主人北面众主人南面妇人卽位于房中若有君命命夫命妇之命四邻宾客其君后主人而拜
　　【郑氏曰入卽位于下不升堂而立阼阶之下西面下正君也众主人南面于其北妇人卽位于房中君虽不升堂犹辟之也后主人而拜者将拜宾使主人陪其后而君前拜不俱拜者主人无二也孔氏曰大夫下臣称大夫爲君故曰大夫君不迎于门外贬于正君也主人北面者其君卽阼阶下位故适子辟之所以在君之南北面也妇人之位在堂君虽不升堂犹辟于房中正君来礼亦如此不言大夫君之妻来者当同夫人礼也前君临大敛云主妇尸西以大敛哀深故不辟君今谓殡后也当此大夫君来吊时或有本国之君或有国中大夫命妇之命或有昔经使四邻之国卿大夫遣使来吊若有此诸宾在庭则此大夫君代主人拜命及拜宾以丧用尊者拜宾故也然大夫君不敢同于国君专代爲主故以主人陪置君之后君先拜主人后拜不同时拜也】
　　大夫士若君不戒而徃不具殷奠君退必奠
　　【孔氏曰君来不先戒当时虽不得殷奠君去后必设殷奠告殡郑氏曰荣君之来也】
　　君吊见尸柩而后踊
　　【郑氏曰君吊涂之后虽徃不踊皇氏曰前文旣殡君徃视祝而踊谓旣殡未涂得有踊也】
　　君吊则复殡服
　　【郑氏曰谓臣丧旣殡后君乃始来吊复反也反其未殡未成服之服新君事也复或爲服孔氏曰臣丧大敛与殡之时君有故不得来至殡后主人已成服而君始来吊于时主人则复殡时未成服之服其服苴绖免布深衣也不散带爲人君变贬于大敛之前旣啓之后也】
　　君于大夫疾三问之在殡三徃焉士疾壹问之在殡壹徃焉
　　【郑氏曰所以致殷勤也应氏曰古之君臣犹一体也头目手足疾痛惨楚彼此无不相应君臣犹一家也父兄子弟吉凶休戚上下无不相关视之如一体故疾则君三问再问丧则君或抚或踊眞若吾手足之亏折焉视之如一家故君丧则大夫士位乎东世妇士妻位乎西不翅父兄之痛也及臣之有故则君视之夫人视之世子视之眞若子弟之失亡焉】
　　右记吊临凡一节
　　君大棺八寸属六寸椑四寸上大夫大棺八寸属六寸下大夫大棺六寸属四寸士棺六寸【属音烛椑歩歴切】
　　【郑氏曰大棺棺之在表者也檀弓曰天子之棺四重水兕革棺被之其厚三寸杝棺一梓棺二四者皆周此以内说而出也然则大棺及属用梓椑用杝以是差之上公革棺不被三重也诸侯无革棺再重也大夫无椑一重也士无属不重也庶人之棺四寸上大夫谓列国之卿也赵简子云不设属椑时僭也孔氏曰天子四重之棺大棺八寸属六寸碑四寸水兕革棺共六寸合厚二尺四寸也上公棺则去水皮所余三重合厚二尺一寸侯伯子男则又去兕皮但余三棺爲二重合厚一尺八寸也上大夫去椑四寸所余大棺八寸属六寸爲一重合厚一尺四寸下大夫大棺与属各减二寸厚一尺也士则不重唯大棺六寸檀弓从内而说以次出外此先云大棺及属乃始云椑是从外向内而说】
　　君里棺用朱緑用杂金鐕大夫里棺用緑用牛骨鐕士不緑【鐕子南切】
　　【孔氏曰里棺谓以缯贴棺里也以朱缯贴四方緑缯贴四角鐕钉也杂金鐕者尚书云贡金三品黄白青色旧说云用金钉又用象牙钉杂之以琢朱緑着棺也大夫四面四角緑用牛骨鐕不用牙金也士悉用亦用牛骨鐕定本緑字皆作琢琢谓鐕琢朱缯贴着于棺也澄按定本近是葢里棺兼用緑色无义防说分二色贴四面贴四隅亦无义且未详何据若依定本以緑爲琢则朱句絶琢字属下句士用里棺与大夫同但不用钉琢之爲异尔】
　　君葢用漆三衽三束大夫葢用漆二衽二束士葢不用漆二衽二束
　　【郑氏曰用漆者涂合牝牡之中衽小要也孔氏曰用漆谓漆其衽合缝处也衽爲燕尾合棺缝际也束谓以皮束棺也棺两邉各三衽每当衽上輙以牛皮束之故云三衽三束大夫士横衽有二每衽有束故云二衽二束士卑不用漆衽束与大夫同】
　　君大夫鬊爪实于緑中士埋之【鬊音舜】
　　【郑氏曰緑当爲角声之误也角中谓棺内四隅也鬊乱发也将实爪发棺中必爲小囊盛之此緑或爲篓孔氏曰緑卽棺角士贱以物盛发爪而埋之澄按古读角卢谷切与緑同音同声故误用緑字篓鲁口切与角虽不同声而亦同音也或谓緑卽緑贴棺中四角之处故云緑中此说似可通但上文若依定本改緑爲琢则又不然矣且当从郑注爲角】
　　○君殡用輴欑至于上毕涂屋大夫殡以帱欑置于西序涂不曁于棺士殡见衽涂上帷之【輴勑伦切欑才完切帱音道曁其器切】
　　【郑氏曰欑犹菆也屋殡上覆如屋者也帱覆也曁及也此记参差以檀弓参之天子之殡居棺以龙輴欑木题凑象椁上四注如屋以覆之尽涂之诸侯輴不画龙欑不题凑象椁其它亦如之大夫之殡废輴置棺西墙下就墙欑其三面涂之不及棺者言欑中狭小裁取容棺帷之鬼神尚幽暗也士逹于天子皆然孔氏曰凡殡之礼天子先以龙輴置于客位殡处然后从阼阶举棺于輴中輴外以木菆聚輴之四邉木高于棺乃从上加绡黼于棺上然后以木题凑题头也凑鄕也谓以木头相凑鄕内也象椁上之四注以覆之如屋形以泥涂之于屋之上又加席三重于殡上其诸侯殡时则置棺輴内亦菆木輴外木高于棺后加布幕于棺上又菆木于涂上虽不题凑象椁亦中央高似屋形但不爲四注大夫殡以帱谓棺衣帱覆之大夫帱覆则王侯并帱覆也西序屋堂西头壁也大夫不輴又不四面欑以一面倚西壁而三面欑之又上不爲屋也涂不曁于棺王侯涂之而欑广去棺逺大夫欑狭裁使涂不及棺尔士掘肂见衽其衽之上出之处亦以木覆上而涂之故谓涂上帷幛也朝夕哭乃彻帷】
　　○熬君四种八筐大夫三种六筐士二种四筐加鱼腊焉【熬五羔切种章勇切腊音昔】
　　【郑氏曰熬者煎谷也将涂设于棺旁所以惑蚍蜉使不至棺也士丧礼曰熬黍稷各二筐又曰设熬旁一筐大夫三种加以粱君四种加以稻四筐则首足皆一其余设于左右孔氏曰火熬其谷使香欲使蚍蜉闻其香气食谷不侵尸也鱼腊谓干腊特牲士腊用兎少牢大夫用麋天子诸侯无文当用六兽之属亦爲惑蚍蜉】
　　○饰棺君龙帷三池振容黼荒火三列黻三列素锦褚加僞荒纁纽六齐五采五贝黼翣二黻翣二画翣二皆戴圭鱼跃拂池君纁戴六纁披六大夫画帷二池不振容画荒火三列黻三列素锦褚纁纽二纽二齐三采三贝黻翣二画翣二皆戴绥鱼跃拂池大夫戴前纁后披亦如之士布帷布荒一池揄绞纁纽二缁纽二齐三采一贝画翣二皆戴绥士戴前纁后缁二披用纁【黻音弗褚张吕切僞郑注读爲帷齐如字又才细切翣所甲切戴丁代切披彼义切绥读爲緌揄音遥郑氏曰饰棺者以华道路及圹中不欲众恶其亲也荒蒙也在旁曰帷在上曰荒皆所以衣柳也士布帷布荒者白布也君大夫加文章焉黼荒缘邉爲黼文画荒缘邉爲云气火黻爲列于其中尔僞当爲帷或作于声之误也大夫以上有褚以衬覆棺乃加帷荒于其上纽所以结连帷荒者也池以竹爲之如小车笭衣以青布柳象宫室县池于荒之爪端若承霤然云君大夫以铜爲鱼县于池下揄揄翟也青质五色画之于绞缯而垂之以爲振容象水草之动摇行则又鱼上拂池杂记曰大夫不揄绞属于池下是不振容也士则去鱼齐象车葢蕤缝合杂采爲之形如瓜分然缀贝落其上及旁戴之言値也所以连系棺束与柳材使相値因而结前后披也汉礼翣以木爲筐广三尺高二尺四寸方两角高衣以白布画者画云气其余各如其象柄长五尺车行使人持之而从旣窆树于圹中檀弓曰周人墙置翣是也绥当爲緌读如冠蕤之蕤葢五采羽注于翣首也孔氏曰帷柳车邉障也王侯画龙以象君德池者织竹爲笼挂于荒之爪端象平生宫室有承霤也天子生有四注屋四面承霤柳亦四池诸侯屋亦四注而柳降一池阙于后一故三池也振容者振动也容饰也以绞缯爲之长丈余如幡画幡上爲雉县于池下爲容饰车行则幡动也黼荒火三列黻三列者荒谓柳车上覆鼈甲也縁荒邉爲白黑黼文于黼文之上荒之中央又画火黻各三行列行也火形如半环黻两已相背也素锦褚者素白也褚屋也于荒下用白锦爲屋在路象宫室也加僞荒者帷是邉墙荒是上葢禇覆竟而加帷荒于禇外也纁纽六者上葢与邉墙相离故以纁爲纽连之旁各三凡六也齐五采五贝者鼈甲上当中形圆如车葢高三尺径二尺余凡车葢四面有垂下蕤今此齐形上象车葢旁象葢蕤上下缝合五采缯列行相次如瓜内之子以穰爲分限又连贝爲五行交络齐上也黼翣二黻翣二画翣二皆戴圭者翣形似扇在路则障车入椁则障柩二画黼二画黻二画云翣两角皆戴圭玉礼器云天子八翣诸侯六大夫四鱼跃拂池者凡池必有鱼故此车池县振容又县铜鱼于振容间若车行则鱼跳跃上拂池也君纁戴六纁披六者事异饰棺故更言君也棺横束有三每束两邉屈皮爲纽三束有六纽用纁帛戴索连系棺束之纽与外畔柳材便相当値谓连棺着柳故有六戴纁披亦用绛帛爲之将一头结此戴出一头于帷外人牵之毎戴系之故亦有六也谓之披者若牵车登高则引前以防轩车适下则引后以防翻车欹左则引右欹右则引左使车不倾覆也大夫帷画云气二池前后各一池或云两邉而已画荒谓画云气火黻锦褚与君同纽用四不一色故二纁二也齐三采降黄黒也贝亦降二也翣降两黼翣角不圭止用五采羽作绥无绞雉而有鱼跃拂池戴不并用纁其数与披同四也士唯一池在前亦画揄雉于绞在于池上纽降用缁四纽连四旁也与大夫同一贝者一行络之尔翣降二黻前纁后缁者戴当棺束通两邉爲四戴也二披用纁通两旁则亦四披也山阴陆氏曰天子八翣皆戴璧诸侯六翣皆戴圭大夫四翣士二翣皆戴绥戴玉者必戴绥戴绥者不必戴玉绥旐也】
　　君葬用輴四綍二碑御棺用羽葆大夫葬用輴二綍二碑御棺用茅士葬用国车二綍无碑比出宫御棺用功布【輴郑注音辁市专切下同王如字綍音弗比必利切】
　　【郑氏曰大夫废輴此言輴非也輴当爲辁声之误也辁字或作团是以又误爲国辁车柩车也尊卑之差也在棺曰綍行道曰引至墉将窆又曰綍而设碑是以连言之碑桓楹也御棺居前爲节度也士言比出宫用功布则出宫而止至圹无矣綍或爲率孔氏曰此明葬时在路尊卑载柩之车及碑綍之等輴国皆当爲辁辁则蜃车在路载柩尊卑同用蜃车诸侯綍有四条碑有二所天子则六綍四碑羽葆以鸟羽注于柄末如葢而御者执之大夫二綍二碑碑各一孔树于圹之前后綍各穿之也士二綍无碑手县下之大夫用茅自庙至墓士卑御自庙至大门墙内而止出路便否至墓不复御也羽葆功布等其象皆如麾此论在道之时未论窆时当云引而云綍与碑者初在涂后遂窆故郑云连言之至窆时下棺天子殡用龙輴至圹去蜃车更载以龙輴以此约之诸侯殡以輴葬用辁明矣大夫朝庙用輴殡与葬不用輴也士朝庙得用輁轴若天子元士葬亦用輁轴天子用大木爲碑谓之丰碑诸侯则树两大木爲碑谓之桓楹此称君二綍二碑谓毎一碑树两楹也】
　　凡封用綍去碑负引君封以衡大夫士以咸君命毋哗以皷封大夫命毋哭士哭者相止也【封郑作窆咸郑读爲缄哗音华郑氏曰封周礼作窆窆下棺也封或皆作敛檀弓曰公输若方小敛般请以机封谓此敛也然则棺之入坎爲敛与敛尸相似咸读爲缄凡柩车及圹说载除饰而属绋于柩之缄又树碑于圹之前后以绋绕碑间之鹿卢挽棺而下之此时棺下窆使挽者皆系绋而绕要负引舒纵之备失脱也用绋去碑者谓纵下之时也衡平也人君之丧又以木横贯缄耳居旁持而平之又系鼓爲纵舎之节大夫士旁牵缄而已庶人县窆不引绋也礼唯天子葬有隧齐人谓棺束爲缄绳咸或爲缄孔氏曰此论尊卑下棺之制至圹说载除饰之后解此蜃车之綍以系于柩缄束之绳又将一头绕碑间鹿卢所引之人在碑外背碑而立负引者渐渐应鼓声而下故云用綍去碑负引也诸侯礼大物多棺重恐柩不正下棺之时别以大木爲衡贯穿棺束之缄平持而下备倾顿也大夫士无衡使人以绋直系棺束之缄下于君也君下棺时命令众人无得喧哗以鼓爲纵舎之节毎一鼓渐纵綍也大夫卑直命人使无哭耳士又卑哭者自相止也诸侯四綍二碑前后二綍各绕前后二碑之鹿卢其余两绋于圹之两旁人挽之而下也天子则六繂四碑前后各重鹿卢毎一碑用二繂前后用四繂其余两繂系于两旁之碑诸侯不重鹿卢前碑后碑各一绋其余二绋在旁人持而下棺耳经云用绋去碑谓前后绋耳在旁之绋无碑也】
　　君松椁大夫柏椁士杂木椁
　　【郑氏曰椁谓周棺者也天子柏棺以端长六尺夫子制于中都使庶人之椁五寸五寸谓端方也此谓尊者用大材卑者用小材耳自天子诸侯卿大夫士庶人六等其椁长自六尺而下其方自五寸而上未闻其差所定也抗木之厚葢与椁方齐天子五重上公四重诸侯三重大夫再重士一重孔氏曰诸侯用松心爲椁材大夫以柏爲椁不用松心士又卑用杂木也按檀弓柏椁以端长六尺注云其方葢一尺以此差之诸侯方九寸卿方八寸大夫七寸士六寸庶人五寸虽有此约无正文可定也】
　　棺椁之间君容柷大夫容壶士容甒【柷昌六切甒音武】
　　【郑氏曰间可以藏物因以爲节孔氏曰此明棺椁之间广狭所容柷如漆桶是诸侯棺椁所容也壶是漏水器大夫所掌甒盛酒之器士所用也方氏曰柷方二尺四寸深一尺八寸壶大一石甒五斗则其所容之大小可知君必以柷与狄人设阶同义】
　　君里椁虞筐大夫不里椁士不虞筐
　　【郑氏曰里椁之物虞筐之文未闻也澄曰此葢言君之椁有物里之而又有虞筐大夫虽不里椁而犹有虞筐也士则幷虞筐亦无】
　　右记殡葬凡四节
　　君之丧三日子夫人杖五日旣殡授大夫世妇杖子大夫寝门之外杖寝门之内辑之夫人世妇在其次则杖卽位则使人执之子有王命则去杖国君之命则辑杖听卜有事于尸则去杖大夫于君所则辑杖于大夫所则杖【辑侧立切去起吕切】
　　【郑氏曰三日者死之后三日也爲君杖不同日人君礼大可以见亲防也辑敛也敛者谓举之不以拄地也夫人世妇次于房中卽位堂上堂上近尸殡使人执杖不敢自持也子于国君之命辑杖下成君不敢敌之也卜卜葬卜日也凡丧祭虞而有尸大夫于君所辑杖谓与之俱卽寝门外位也独焉则杖君谓子也于大夫所杖俱爲君杖不相下也孔氏曰此人君礼也子杖通女子在室者若嫁爲它国夫人则不杖嫁爲卿大夫妻同五日杖也丧服四制七日授士杖君之女及内宗外宗嫁爲士妻及女御皆七日杖也子大夫子兼适庶及世子寝门殡宫门也子大夫庐在寝门外得持杖拄地行以至寝门殡柩在门内神明所在故入门辑敛之不敢拄地也若庶子至寝门则去杖不得持入此大夫与子同者谓大夫特来不与子相随也若与子相随子杖则大夫辑子辑则大夫去杖下文云大夫于君所辑杖是也夫人世妇在其次则杖者次谓西房居丧之地则得持杖拄地卽位则使人执之以堂上有殡也子有王命去杖者世子尊天子之命对之不敢杖也国君之命辑杖谓邻国使人来吊世子未敢比成君故敛杖也有事于尸谓虞及卒哭祔祭敬卜及尸故去杖也大夫于君所辑杖者君谓世子前云子后云君嫌是别人故郑云君谓子也若大夫与世子俱在门外位则大夫辑杖敬嗣君也大夫与大夫俱在门外是两大夫相对同爲君杖不相降故并得杖拄地也】
　　大夫之丧三日之朝旣殡主人主妇室老皆杖大夫有君命则去杖大夫之命则辑杖内子爲夫人之命去杖爲世妇之命授人杖【朝如字爲云僞切】
　　【郑氏曰大夫有君命去杖此指大夫之子也而云大夫者通实大夫有父母之丧也授人杖与使人执之同也孔氏曰此明大夫杖节大夫死后三日旣殡应杖者悉杖也大夫嗣子而云大夫者兼通子爲大夫有父母丧也有君命则去杖对君命亦然也大夫之命谓嗣子对彼大夫之使则敛杖自卑下也两大夫自相对则不去杖内子卿妻也有夫及长子丧君夫人有命吊已则去杖若有君之世妇命吊内子敬之则使人执杖以自随卑于夫人故随而不去也记云大夫之丧不举命妇而举内子卿妻者互文也欲见卿丧与大夫同山阴陆氏曰内子爲夫人之命去杖辑杖于此取中焉在去杖与杖之间爲世妇之命授人杖不言使人执之卑也】
　　士之丧二日而殡三日之朝主人杖妇人皆杖于君命夫人之命如大夫于大夫世妇之命如大夫
　　【郑氏曰士二日而殡者下大夫也士之礼死与徃日生与来日此二日于死者亦得三日也妇人皆杖谓主妇容妾爲君女子子在室者孔氏曰此明士之杖节二日而殡除死日爲二日也三日殡之明日也士之子于君命其妻于夫人之命如大夫礼皆去杖也若士之子于大夫之命其妻于世妇之命如大夫于大夫之礼大夫之命则辑杖世妇之命则授人杖也】
　　子皆杖不以卽位
　　【孔氏曰皇氏云子谓大夫士之庶子也不以杖卽位避适子也人君适子入门辑杖犹得卽位庶子宜在门外之位去之故无卽门外之位礼也大夫士之适子则得哭殡哭柩如下所说其庶子则宜与人君之庶子同并不得以杖卽位言与去杖同不得辑也郑氏曰子谓凡庶子也不以卽位与去杖同】
　　大夫士哭殡则杖哭柩则辑杖
　　【孔氏曰大夫士谓大夫士之适子旣攒涂之后哭殡可以杖将葬旣啓之后对柩爲尊则敛去其杖郑氏曰哭殡谓旣涂也哭柩谓啓后也大夫士之子于父父也尊近哭殡可以杖天子诸侯之子于父父也君也尊逺杖不入庙门】
　　弃杖者断而弃之于隐者【断当管切】
　　【郑氏曰杖以丧至尊爲人得而亵之也孔氏曰杖虽大祥弃之犹恐人亵慢断之不堪它用弃于幽隐之处使不秽汚】
　　右记防杖凡一节
　　君之丧子大夫公子众士皆三日不食子大夫公子众士食粥纳财朝一溢米莫一溢米食之无筭士防食水饮食之无筭夫人世妇诸妻皆防食水饮食之无筭【食音嗣】
　　【郑氏曰纳财谓食谷也二十两曰溢于粟米之法一溢爲米一升二十四分升之一诸妻御妻也同言无筭则是皆一溢米或粥或饭孔氏曰此明君丧食之礼财谓谷也毎日纳所食之米朝唯一溢莫唯一溢作之无时当须豫纳故云纳财按律厯志合龠爲合则二十四铢合重一两十合爲一升升重十两二十两曰溢则米二升与此不同古秤有二法说左传者云百二十斤爲石则一斗十二斤爲一百九十二两一升爲十九两有竒今一两爲二十四铢则二十两爲四百八十铢计十九两有竒爲一升则总有四百六十铢八参以成四百八十铢唯有十九铢二参在是爲米一升二十四分升之一此大略而言之也居丧困病不能顿食随须则食故云无筭士贱病轻故防食防麤也食饭也麤米爲饭亦水爲饮夫人世妇诸妻皆妇人质弱恐食粥伤性故言防食水饮也】
　　大夫之丧主人室老子姓皆食粥众士防食水饮妻妾防食水饮士亦如之
　　【郑氏曰室老其贵臣也众士所谓众臣士亦如之如其子食粥妻妾防食水饮孔氏曰此大夫礼也子姓谓孙也不云众子主人中兼之按丧服传云卿大夫室老士贵臣其余皆众臣按檀弓主人主妇歠粥主妇谓女主也】
　　旣葬主人防食水饮不食菜果妇人亦如之君大夫士一也练而食菜果祥而食肉
　　【孔氏曰此明君大夫士旣葬至练祥之食节旣葬哀杀可以防食不复用一溢米也郑氏曰果瓜桃之属】
　　食粥于盛不盥食于篹者盥食菜以醯酱始食肉者先食干肉始饮酒者先饮醴酒【篹悉管切】
　　【郑氏曰盛谓今时杯杅也篹竹筥也歠者不盥手饭者盥孔氏曰此明食之杂礼歠粥不用手故不盥以手就篹取饭故盥也练而食菜果者食之时以醯酱也始食肉始饮酒谓祥后也然间传曰父母之丧大祥有醯酱禫而饮醴酒二文不同葢记者所闻之异熊氏云此据病而不能食者练而食醯酱祥而饮酒也】
　　期之丧三不食食防食水饮不食菜果三月旣葬食肉饮酒期终丧不食肉不饮酒父在爲母爲妻
　　【孔氏曰期之丧谓大夫士旁期之丧三不食者谓义服其正服则二日不食见间传郑氏曰食肉饮酒亦谓旣葬澄曰上言期之丧者谓不杖期下言父在爲母爲妻者谓杖期故不同也】
　　九月之丧食饮犹期之丧也食肉饮酒不与人乐之【乐音洛】
　　【孔氏曰此论大功丧食之节犹期之丧谓事同期也】
　　五月三月之丧壹不食再不食可也比葬食肉饮酒不与人乐之【比必利切】
　　【孔氏曰此明五月三月丧食之节壹不食谓缌麻再不食谓小功容殇降之缌麻再不食义服小功壹不食故总并言之】
　　叔母世母故主宗子食肉饮酒
　　【郑氏曰义服恩轻也言故主者关大夫君也孔氏曰若是诸侯当云旧君主者大夫之称也】
</div>
    <div class="pagination">
<a href="礼记纂言_page21.html">上一页</a><span>...</span><a href="礼记纂言_page17.html">17</a><a href="礼记纂言_page18.html">18</a><a href="礼记纂言_page19.html">19</a><a href="礼记纂言_page20.html">20</a><a href="礼记纂言_page21.html">21</a><span class="current-page">22</span><a href="礼记纂言_page23.html">23</a><a href="礼记纂言_page24.html">24</a><a href="礼记纂言_page25.html">25</a><a href="礼记纂言_page26.html">26</a><a href="礼记纂言_page27.html">27</a><span>...</span><a href="礼记纂言_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
