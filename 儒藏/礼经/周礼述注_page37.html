<!DOCTYPE html>
<html>
<head>
    <meta charset="UTF-8">
    <title>周礼述注 - 第 37 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 37 页/共 64 页</h1>
    <div class="content">　　○驭夫中士二十人下士四十人
　　疏曰按校人良马三十六匹一驭夫计良二千一百六十匹则六十驭夫又驽一驭夫主四百三十二匹驽千二百九十六匹则驭夫三人并前六十三人与此不合者葢此序官脱三人也　朝觐王朝在朝俱直遥反朝暮朝夕俱如字
　　校人中大夫二人上士四人下士十有六人府四人史八人胥八人徒八十人
　　注曰校之为言校也主马者必仍校视之校人马官之长　薛平仲曰自戎右至驭夫凡九职掌五路之车自校人至圉人凡七职掌五路之马先王时国马足以共军公马足以称赋周制六军所谓马牛车辇者皆因嵗时以数之若校人而下所谓颁马者非分颁于民颁之卿大夫之从军旅也
　　○趣马下士皁一人徒四人
　　注曰趣马趣养者也郑司农説以诗曰蹶维趣马
　　○巫马下士二人医四人府一人史二人贾二人徒二十人
　　注曰巫马知马祖先牧马社马步之神者马疾若有犯焉则知之是以使与医同职　疏曰有贾者治马死生须知马价故有贾人
　　○牧师下士四人胥四人徒四十人
　　注曰主牧放马而养之　郑刚中曰地官有牧人掌牧六牲则马亦在牧又有牧师者葢牧人所牧以共祭祀之牲牷非以备驾车之用此牧师正掌牧马之地不与牧人之官相通
　　○廋人下士闲二人史二人徒二十人
　　注曰廋之言数
　　○圉师乗一人徒二人圉人良马匹一人驽马丽一人注曰养马曰圉四马为乗良善也丽耦也　校户教反趣清须反皁才早反廋所求反
　　职方氏中大夫四人下大夫八人中士十有六人府四人史十有六人胥十有六人徒百有六十人
　　注曰职主也主四方之职贡者职方氏主四方官之长　疏曰在此者司马主九畿职方制其贡事相成故在此　陈君举曰职方掌天下之图而隶司马者谨之也战国防士每言闚周室则可案图籍以争天下故萧何入秦独收图籍以此自汉守之司空寖以世布当时如江都淮南诸王皆案舆地谋变而王凤亦云大史公书有地形阨塞不宜在诸侯王然则古图志虽司徒掌之而藏在司马秘不得见先王所以弭奸消患者其虑逺哉
　　○土方氏上士五人下士十人府二人史五人胥五人徒五十人
　　注曰土方氏主四方邦国之土地
　　○怀方氏中士八人府四人史四人胥四人徒四十人注曰懐来也主来四方之民及其物
　　○合方氏中士八人府四人史四人胥四人徒四十人注曰合方氏主合同四方之事
　　○训方氏中士四人府四人史四人胥四人徒四十人注曰训道也主教道四方之民
　　○形方氏中士四人府四人史四人胥四人徒四十人注曰形方氏主制四方邦国之形体
　　○山师中士二人下士四人府二人史四人胥四人徒四十人
　　疏曰案王制云名山大泽不以封故天子立山川之师以遥掌之使贡故与职方连类在此
　　○川师中士二人下士四人府二人史四人胥四人徒四十人
　　○邍师中士四人下士八人府四人史八人胥八人徒八十人
　　注曰邍地之广平者　邍音原道音导
　　匡人中士四人史四人徒八人
　　注曰匡正也主正诸侯以法则
　　○撢人中士四人史四人徒八人
　　注曰撢人主撢序王意以语天下　李泰伯曰天下之情欲上达故训方氏之职设人主之志欲下通故撢人之职设古者君民一体上下交孚而无壅遏之患如此　撢音探语鱼据反
　　都司马每都上士八人中士四人下士八人府二人史八人胥八人徒八十人
　　注曰都王子弟所封及三公采地也司马主其军赋疏曰此王自以臣为司马遥掌都内
　　○家司马各使其臣以正于公司马
　　注曰家卿大夫采地正犹聴也公司马国司马也卿大夫之采地王不特置司马各自使其家臣为司马主其地之军赋往聴政于王之司马王之司马其以王命来有事则曰国司马










　　周礼述注巻十七
　　钦定四库全书
　　周礼述注卷十八
　　安溪李光坡撰
　　○大司马之职掌建邦国之九灋以佐王平邦国注曰平成也正也
　　制畿封国以正邦国
　　徐氏曰制九服之畿封五等之国则地之大小正
　　设仪辨位以等邦国
　　注曰仪谓诸侯及诸臣之仪辨别也别尊卑之位
　　进贤兴功以作邦国
　　注曰兴犹举也作起也　郑刚中曰见于徳行之谓贤见于事业之谓功贤可尊也受七命者进为八命之牧受八命者进为九命之伯功可录也或加之以地或进之以律进其贤者则不贤者自砺兴其功者则无功者知奋邦国可作
　　建牧立监以维邦国
　　注曰牧州牧也监监一国谓君也维犹连结也
　　制军诘禁以纠邦国
　　注曰诘犹穷治也纠犹正也　坡谓制之诘之皆王也军大国三军次国二军小国一军也禁如葵丘五禁之类郑刚中曰有军以驭其乱有禁以诘其违则邦国可纠矣
　　施贡分职以任邦国
　　注曰职谓职税也任犹事也事以其力之所堪
　　简稽乡民以用邦国
　　注曰简谓比数之稽犹计也
　　均守平则以安邦国
　　注曰诸侯有土地者均之尊者守大卑者守小则灋也　疏曰平则者谓五等职贡之等皆有常灋　坡谓上言制畿封国此则均其所守使之有大小之差也上言施贡分职此则平其灋则使之有轻重之等也
　　比小事大以和邦国
　　注曰比犹亲使大国亲小国小国事大国相合和也坡谓制畿封国分土也大小不同礼亦异数故设
　　仪辨位以等之位必称徳则人知自奋故进贤兴功以作之徳足长人则加命为侯伯故建牧立监牧监立以维邦国则上下无离心有军有禁以纠邦国则上下无悖志而奉上急公可以任之用之矣均守平则则内得其分比小事大则外通其情而凡任之用之者皆有常灋天子牧伯无过于取四方小侯无过于共则安则和也　监古衔反比毗志反
　　以九伐之灋正邦国
　　注曰诸侯有违王命则出兵以征伐之所以正之也诸侯之于国如树木之有根本是以言伐云
　　冯弱犯寡则眚之
　　注曰冯犹乘陵也言不字小而侵侮之眚犹人眚瘦也王霸记曰四面削其地
　　贼贤害民则伐之
　　注曰春秋传曰觕者曰侵精者曰伐又曰有钟鼓曰伐则伐者兵入其境鸣钟鼓以往所以声其罪
　　暴内陵外则坛之
　　注曰内谓其国外谓诸侯坛读如同墠之墠王霸记曰置之空墠之地谓置之空墠之地以出其君更立其次贤者　疏曰暴内即上云贼贤害民是也陵外即上云冯弱犯寡是也上二文各有其一故伐之眚之不夺其位此则内外之恶兼有故坛之夺其位立其次贤
　　野荒民散则削之
　　注曰荒芜也田不治民不附削其地明其不能有
　　负固不服则侵之
　　注曰负犹恃也固险可依以固者也不服不事大也侵之者兵加其竟而已用兵浅者诗曰密人不恭敢距大邦
　　贼杀其亲则正之
　　注曰正之者执而治其罪王霸记曰正杀之也春秋僖二十八年冬晋人执卫侯归之于京师坐杀其弟叔武　疏曰正者执而治其罪未必即是杀也
　　放弑其君则残之
　　注曰放逐也残杀也王霸记曰残灭其为恶　坡谓放如郑突之出忽弑如楚商臣之弑頵皆放弑其君而自立者也此经専指诸侯之事而若季氏逐昭崔杼弑庄之类亦在所残焉
　　犯令陵政则杜之
　　注曰令命也王霸记曰犯令者违命也陵政者轻政灋不循也杜之者杜塞使不得与邻国交通　坡谓用兵侵而不服则伐之伐而不服则围之上文言侵伐此言杜意即围也盖革制度者为叛叛者君讨令诸侯环之杜塞使不通
　　外内乱鸟兽行则灭之
　　注曰王霸记曰悖人伦外内无以异于禽兽不可亲百姓则诛灭去之也曲礼曰夫惟禽兽无礼故父子聚麀　坡谓九者之序以王灋所加为先后曰眚曰伐曰坛差重者在先曰残曰杜曰灭至重者在后曰削曰侵曰正轻者在中盖前三者则害及于人次三者虐止其国至后三者则灭纪灋而穷人欲矣　冯皮冰反坛音善行下孟反觕音粗竟境同頵于伦反
　　正月之吉始和布政于邦国都鄙乃县政象之灋于象魏使万民观政象挟日而敛之
　　疏曰布政谓上九灋九伐并下凡令以下皆此时布之　县音悬
　　乃以九畿之籍施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰卫畿又其外方五百里曰蛮畿又其外方五百里曰夷畿又其外方五百里曰镇畿又其外方五百里曰蕃畿
　　注曰畿犹限也自王城以外五千里为界有分限者九籍其礼差之书也政职所共王政之职谓赋税也疏曰侯者候也为王伺候非常也甸者为王治田
　　以出赋贡男者任也任王之职事采者采取美物以共王卫者为王卫守蛮者縻也以近夷狄縻系之以政敎自此以上六服是中国之九州自此已外是夷狄之诸侯此蛮服出大行人云要服亦一也言要者亦见要束以文教也夷者以夷狄而得夷称也镇者盖中国稍逺理须镇守蕃者以其最逺故得蕃屏之称此三服总号蕃服故大行人云九州之外谓之蕃国世一见指此三服也　坡谓此经即施贡分职以任邦国也下文令赋即简稽乡民以用邦国也九灋皆经理诸侯之政惟此二事则王所得于诸侯者故特详之　蕃藩同要于遥反
　　凡令赋以地与民制之上地食者参之二其民可用者家三人中地食者半其民可用者二家五人下地食者参之一其民可用者家二人
　　注曰赋给军用者也令邦国之赋亦以地之美恶民之众寡为制如六遂矣郑司农云上地谓肥美田也食者参之二假令一家有三顷嵗种二顷休其一顷下地食者参之一田薄恶者所休多　疏曰此文承上邦国之下而云令赋是还据邦国诸侯而説也坡谓此徴兵邦国之制朱子曰赋兵也古者以田赋出兵故谓兵为赋或曰孟子云请野九一国中什一是诸侯亦有乡遂都鄙也乡遂都鄙兵制多少不同而天子调国兵槩如乡遂不已悉乎曰凡天子六军大国三军次国二军小国一军皆以乡言之而甸稍县都不与焉即天子调兵于侯无过其乡之军耳故九灋云简稽乡民以用邦国斯其是也若诸侯有遍境出灋斯乃非常之变不为令
　　中春敎振旅司马以旗致民平列陈如战之陈
　　注曰以旗者立旗期民于其下也兵者守国之备孔子曰以不敎民战是谓弃之兵者凶事不可空设因搜狩而习之凡师出曰治兵入曰振旅皆习战也四时各教民以其一焉春习振旅兵入收众専于农平犹正也
　　○辨鼓铎镯铙之用王执路鼓诸侯执贲鼓军将执晋鼓师帅执提旅帅执鼙卒长执铙两司马执铎公司马执镯
　　注曰鼓人职曰以路鼓鼓鬼享以贲鼓鼓军事以晋鼓鼓金奏以金铙止鼓以金铎通鼓以金镯节鼓郑司农云辨鼓铎镯铙之用谓钲铎之属镯读如浊其原之浊铙读如讙哓之哓提读如摄提之提谓马上鼓有曲木提持鼓立马髦上者故谓之提杜子春云公司马谓五人为伍伍之司马也谓王不执贲鼓尚之于诸侯也伍长谓之公司马者虽卑同其号疏曰此春夏秋三时各教其一必春辨鼓铎者鼓雷之类象中春雷声于外
　　○以敎坐作进退疾徐疏数之节
</div>
    <div class="pagination">
<a href="周礼述注_page36.html">上一页</a><span>...</span><a href="周礼述注_page32.html">32</a><a href="周礼述注_page33.html">33</a><a href="周礼述注_page34.html">34</a><a href="周礼述注_page35.html">35</a><a href="周礼述注_page36.html">36</a><span class="current-page">37</span><a href="周礼述注_page38.html">38</a><a href="周礼述注_page39.html">39</a><a href="周礼述注_page40.html">40</a><a href="周礼述注_page41.html">41</a><a href="周礼述注_page42.html">42</a><span>...</span><a href="周礼述注_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
