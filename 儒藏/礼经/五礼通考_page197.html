<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 197 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 197 页/共 431 页
  </h1>
  <div class="content">
   元宗本纪开元元年正月辛巳皇后亲蚕
　　文献通考自嗣圣以来废阙此礼至是始重行焉肃宗本纪乾元二年三月己巳皇后亲蚕
　　唐书张皇后传后亲蚕苑中仪物甚盛
　　通典显庆元年皇后武氏先天二年皇后王氏乾元二年皇后张氏并有事于先蚕其仪备开元礼
　　开元礼皇后季春吉已享先蚕仪【摄事附】
　　斋戒先祀五日散斋三日于后殿致斋二日于正殿前致斋一日尚寝设御幄于正殿西序及室中俱东向致斋之日昼漏上水一刻尚仪版奏请中严尚服帅司仗布侍卫司宾引内命妇陪位并如式六尚以下各服其服诣后殿奉迎尚仪版奏外办上水三刻皇后服钿钗礼衣结佩乗舆出自西房华葢警跸侍卫如常仪皇后即御座东向坐六尚以下侍卫如常一刻顷尚仪前跪奏称尚仪妾姓言请降就斋室兴退复位皇后降座乗舆入室六尚以下各还寝直卫者如常司宾引陪位者退散斋之日内侍帅内命妇之吉者使蚕于蚕室【摄事无以上仪】凡应享之官散斋三日于其寝致斋二日一日于其寝一日于享所【亚献终献则致斋二日皆于其所】六尚以下应从升者及从享内外命妇各于其寝清斋一宿诸应享之官致斋之日给酒食及明衣各习礼于斋所光禄卿监取明水火【大官令取水于隂鉴取火于阳燧火以供防水以实罇】前享一日诸卫令其属未后一刻各以其器服守卫壝门【毎门二人毎隅一人享日未明给使代执与女工人等俱清斋一宿摄事同】
　　陈设前享三日尚舎直长施大次于外壝东门之内道北南向尚舎奉御铺御座尚舍直长设内命妇及六尚以下次于大次之后俱南向守宫设外命妇次大长公主长公主公主以下于南壝之外道西三公夫人以下在其南俱重行毎等异位东向北上设陈馔幔于内壝东门之外道南北向【摄事守宫设享宫次于东壝内道南北向西上设陈馔幔于内壝东门外道南北向】前享二日大乐令设宫悬之乐于坛南内壝之内如圜邱仪诸女工人各为位于悬后东方西方以北为上南方北方以西为上右校扫除坛之内外又为瘗塪于坛之壬地内壝之外方深取足容物南出陛又为采桑坛于坛南二十歩所方三丈髙五尺西出陛尚舎量施帷幛于外壝之外四面开门其东门使容厌翟车前享一日内谒者设御位于坛之东南西向设望瘗位于坛之西南当瘗塪西向设亚献终献位于内壝东门之内道南执事者位于其后毎等异位俱重行西向北上设典正位于坛下一位于东南西向一位于西南东向女史各陪于后设司赞位于乐悬东北掌赞二人在南差退俱西面又设司赞掌赞位于瘗塪西南东面南上设典乐举麾位于坛上南陛之西东向设司乐位于北悬之间当坛北向设内命妇位于终献之南毎等异位重行西面北上设外命妇位于中壝南门之外大长公主以下于道东西向当内命妇位差退太夫人以下于道西去道逺近准公主俱毎等异位重行相向北上又设御采桑位于采桑坛上东向设内命妇采桑位于坛下当御位东北每等异位南向西上设外命妇采桑位于坛下当御位东南毎等异位北向西上设执御钩筐者位于内命妇之西少南西上【尚功执钩司制执筐】设内命妇执钩筐者位各于其采桑位之后【尚功下四典执钩司制下女史执筐】设门外位享官于东壝之外道南从享内命妇于享官之东俱毎等异位重行北向西上从享外命妇于南壝之外道西如设次之式【摄事内谒者设三献位于内壝东门之内道北执事位于道南毎等异位重行西面以北为上又设望瘗位于坛之东北当瘗塪道西向又设典正位于坛下一位于东南西向一位于西南东向女史各陪其后纠察违失设掌赞位于乐悬东北女史二人在南差退俱西向设掌赞女史位于瘗塪西南东向南上设典乐举麾位于坛上南陛之西东向设司乐位于北悬之间当坛北向设三献以下门外位于东壝之外道南每等异位北向西上无设御位下至此仪】设酒罇之位于坛上东南隅北向西上牺罇二象罇二山罍二【罇皆加勺幂有坫以置爵】设御洗于坛南陛东南【摄事无御洗】亚献之洗又于东南俱北向罍水在洗东篚在洗西南肆【篚实以巾爵】执罇罍篚幂者位于罇罍篚幂之后设币篚于坛上罇坫之所晡后内谒者帅其属以罇坫罍洗篚幂入设于位【升坛者自东陛】享日未明十五刻大官令帅宰人以鸾刀割牲祝史以豆取毛血寘于馔所遂烹牲【其神厨及诸司供事便次守宫与金吾相之量于坛东张设】享日未明五刻司设服其服升设先蚕氏神座于坛上北方南向席以莞设神位于座首
　　车驾出宫前享一日金吾奏请外命妇等应集坛所者并听夜行其应采桑者四人各具女侍者进筐钩载之而行监门先奏请享日未明四刻开所由苑门诸亲及命妇以下以次入诣坛南次所各服其服其应采桑者筐钩各具女侍者执授内谒者监内谒者监受之以授执钩筐者享日未明三刻槌一鼓为一严【三严时节前日内寺奏裁】未明二刻槌二鼓为再严尚仪版奏请中严内命妇各服其服所司陈车驾卤簿未明一刻槌三鼓为三严司宾引内命妇入立于庭重行西面以北为上六尚以下各服其服俱诣室奉迎【尚服负寳如式】内仆进厌翟车于閤外尚仪版奏外办驭者执辔皇后服鞠衣乗舆以出华葢侍卫警跸如常内命妇从出门皇后升车尚功司制进筐钩载之仗卫如常内命妇及六尚等乗车陪从如式其内命妇应采桑者四人各服其服典制等进筐钩载之诸翊驾之官皆乗马驾动警跸如常不鸣鼓吹诸卫前后督摄如常内命妇宫人以次从
　　馈享享日未明二刻诸享官各服其服尚仪及司醖各帅其属【摄事则女史及司醖各帅其属】入实罇罍及币【犠罇实以醴齐象罇实以盎齐山罍实以清酒齐加明水酒加元酒各实于上罇其币以黒】太官令实诸笾豆簠簋爼等内谒者帅其属诣厨奉馔入设于馔幔内【内侍之属与司膳等掌之其牲之内不上神爼者亦太官付内谒者同时进入以供班胙自余供享之物并请祠前一日先入】驾将至女相者引先置享官典内引引命妇俱就门外位【女相者以尚仪下女史充摄事质明女相者引享官以下就壝外位掌赞帅女史先入就位女相者引典内女祝女史祝史典女执罇罍篚幂者入自东门当坛南北面西上立定掌赞曰再拜女史承传典正以下皆再拜讫典正以下各就位司乐帅女工人就位女祝以兴赞充女祝史以典赞下女史充】驾至大次门外廽车南向尚仪进车前跪奏称尚仪妾姓言请降车兴还侍位皇后降车乗舆之大次华葢繖扇侍卫如常仪尚仪以祝版进御署讫奉出奠于坫初皇后降车讫尚功司制进受钩筐以退【其内命妇钩筐则内命妇降车讫典制等进受之】典赞引亚献及从享内命妇就门外位司赞帅掌赞先入就位女相者引尚仪典正女史祝史【女祝史以尚仪下女史充】典女执罇罍篚幂者入自东门当坛南北面西上立定司赞曰再拜掌赞承传【凡司赞有词掌赞皆承传】尚仪以下皆再拜讫尚仪以下各就位司乐帅女工人入就位典赞引亚献终献女相者引执事者司赞引内命妇内典引引外命妇俱入就位皇后停大次半刻顷司言引尚宫立于大次门外当门北向尚仪版奏外办皇后出次华葢侍卫如常【尚服负寳陪从如式】司言引尚宫尚宫引皇后【凡尚宫前导皆司言先引】入自东门华葢仗卫停于门外近侍者从入如常皇后至版位西向立【每立定尚宫与司言退立于左】立定尚宫前奏称请再拜退复位皇后再拜司赞曰众官再拜享官及内外命妇在位者皆再拜【其先拜者不拜】尚宫前奏有司谨具请行事退复位【摄事女相者各引享官入就位立定掌赞曰再拜在位者皆再拜女相者进尚宫之左白有司谨具请行事无驾至以下至此仪】典乐跪举麾【凡取物者皆跪而取以兴奠物亦跪奠讫而后兴】鼓柷奏永和之乐以姑洗之均【自后坛下享神之乐皆奏姑洗】三成偃麾戞敔乐止【凡乐皆典乐举麾工鼓柷而后作偃麾戞敔而后止】尚宫前奏称请再拜退复位皇后再拜司赞曰众官再拜享官及内外命妇在位者皆再拜坛上尚仪跪取币于篚兴立于罇所【摄事掌赞曰再拜在位者皆再拜女祝史跪取币于篚兴立于罇所】尚宫引皇后正和之乐作【皇后每行皆作正和之乐】皇后诣坛升自南陛【摄事女相者引尚宫升坛以下皆尚宫行事】六尚以下量人从升【以下升皆如之】皇后升坛北面立乐止尚仪奉币东向进皇后受币登歌作肃和之乐以南吕之均尚宫引皇后进北向跪奠于神座兴尚宫引皇后少退北向再拜讫登歌止尚宫引皇后乐作降自南陛还版位西向立乐止初内外命妇拜讫女祝史奉毛血之豆立于内壝东门之外于登歌止女祝史奉毛血入升自南陛尚仪迎引于坛上进跪奠于神座前兴女祝史退立于罇所皇后既升奠币【摄事尚宫既升奠币下仿此】司膳出帅女进馔者奉馔陈于内壝东门之外皇后既降复位司膳引馔入爼初入门雍和之乐作【摄事自后酌献皆奏雍和之乐】馔至陛乐止女祝史跪彻毛血之豆降自东陛以出馔升南陛尚仪迎引于坛上【摄事女祝史迎引于上】设于神座前【笾豆葢幂先彻乃升簠簋既奠却其葢于下】设讫司膳帅女进馔者降自东陛复位尚仪【摄事女祝】还罇所尚宫引皇后诣罍洗乐作【摄事女相者引尚宫无乐】皇后至罍洗乐止尚仪跪取匜盥沃水司言跪取盘兴承水皇后盥手又司言跪取巾于篚兴进皇后帨手讫司言受巾跪奠于篚司言跪取爵于篚兴进皇后受爵尚仪酌罍水司言奉盘皇后洗爵司言受巾皆如初皇后拭爵讫尚仪奠匜司言奠盘巾皆如常尚宫引皇后乐作诣坛升自南陛乐止尚宫引皇后【摄事无皇后至罍洗以下至此仪但女相者引尚宫诣酒罇所】诣酒罇所执罇者举幂尚仪赞酌醴齐讫夀和之乐作【皇后毎酌献及饮福皆作夀和之乐摄事奏雍和】尚宫引皇后少退北向立乐止尚仪持版进于神座之右东向跪读祝文曰维某年嵗次月朔日子皇后某氏敢昭告于【摄事女祝持版祝云皇后某氏谨遣某官妾姓敢昭告于】先蚕氏唯神肇兴蚕织功济黔黎爰择嘉时式遵令典谨以制币牺齐粢盛庶品明荐于神尚享讫兴皇后再拜初读祝文讫乐作尚仪进跪奠版于神座兴还罇所皇后拜讫乐止尚仪以爵酌上罇福酒西向进【摄事女祝以爵酌罍福酒进于尚宫之右西向立】皇后再拜受爵跪祭酒啐奠兴尚仪帅女进馔者持笾爼进尚仪减神前三牲胙肉【以取前脚第二骨】各置一爼上又以笾取稷黍饭共置一笾尚仪先以饭笾西向进皇后受以授左右尚仪又以胙爼以次进皇后毎受以授左右皇后跪取爵遂饮卒爵尚仪进受复于坫皇后兴再拜讫乐止尚宫引皇后乐作降自南陛还版位西向立乐止【自此以上若摄事仪皆尚宫行事女相女祝赞之以下仿此】皇后献将毕典赞引贵妃诣罍洗盥手洗爵讫【摄事则女相者引尚仪为亚献】典赞引贵妃自东陛升坛诣象罇所执罇者举幂贵妃酌盎齐典赞引进神座前北向跪奠爵兴典赞引贵妃少退北向再拜尚仪以爵酌罍福酒持爵进贵妃之右西向立贵妃再拜受爵跪祭酒遂饮卒爵尚仪进受爵复于坫贵妃再拜典赞引贵妃降自东陛复位如初贵妃献将毕又典赞引昭仪【摄事女相者引尚食为终献】诣罍洗盥手洗爵升酌盎齐终献如亚献之仪讫典赞引昭仪降复位尚仪进神座前跪彻豆兴还罇所【彻者笾豆各一少移于故处】司赞曰赐胙掌赞唱众官拜在位者皆再拜【已饮福酒者不拜摄事赐胙则掌赞唱赐胙女史唱再拜也】永和之乐作尚宫前奏称请再拜退复位皇后再拜司赞曰众官再拜在位者皆再拜乐一成止尚宫前奏【摄事女相者白】请就望瘗位司赞帅掌赞就瘗塪西南位尚宫引皇后乐作至望瘗位西向立乐止于众官将拜尚仪执篚进神座前取币自北陛降坛西行诣瘗塪以币置于塪讫司赞曰可瘗塪东西各四人寘土半塪尚宫前赞礼毕请就采桑位尚宫引皇后乐作诣采桑坛升自西陛东向立乐止初白礼毕司赞帅掌赞还本位
　　亲桑皇后将诣望瘗位司賔引内外命妇采桑者俱就采桑位【内外命妇一品各二人二品三品各一人】诸执钩筐者各就位皇后既至采桑位尚功奉金钩自北陛升坛进典制奉筐从升皇后受钩采桑典制奉筐受桑皇后采桑三条止尚功前受钩典制以筐俱退复位皇后初采桑典制等各以钩授内外命妇皇后采桑讫内外命妇以次采桑女史执筐者受之内外命妇一品各采五条二品三品各采九条止典制防受钩与执筐者退复位司賔各引内外命妇采桑者退复位司賔引婕妤一人诣蚕室尚功帅执钩筐者以次从至蚕室尚功以桑授蚕母蚕母受桑切之以授婕妤婕妤食蚕洒一簿讫司宾引婕妤还本位尚仪前奏礼毕退复位尚宫引皇后还大次乐作入大次讫乐止司宾引内命妇内典引引外命妇各还其次尚仪典正以下俱复执事位立定司赞曰再拜尚仪以下皆再拜讫出女工人以次出其祝版燔于斋所车驾还宫皇后既还大次内侍版奏请解严【将士不得辄离部伍】皇后停大次一刻顷槌一鼓为一严转仗卫于还涂如来仪三刻顷槌二鼓为再严尚仪版奏请中严皇后服钿钗礼衣五刻顷槌三鼓为三严内典引引外命妇出次就门外位司宾引内命妇出次序立于大次之前六尚以下依式奉迎内仆进厌翟车于大次门外南向尚仪版奏外办驭者执辔皇后乘舆出次华葢侍卫警跸如常皇后升车鼓吹振作而行内命妇以下乗车陪从如来仪车驾过内典引引外命妇退还第驾至正殿门外廽车南向尚仪进当车前跪奏称尚仪妾姓言请降车兴还侍位皇后降车乗舆入侍卫如常内侍版奏请解严将士各还其所
　　劳酒车驾还宫之明日内外命妇设防于正殿如元防仪【唯不贺不上夀为异】
　　旧唐书音乐志享先蚕乐章五首
　　迎神用永和　芳春开令序韶苑畅和风惟灵申广祐利物表神功绮绘周天宇黼黻藻寰中庻几承庆节歆奠下帷宫
　　皇后升坛用肃和　明灵光至徳深功掩百神祥源应节启福绪逐年新万宇承恩覆七庙伫恭禋于兹申至恳方期逺庆臻
　　登歌奠币用展敬　霞庄列寳卫云集动和声金巵荐绮席玉币委芳庭因心磬丹欵先已励苍生所兾延明福于兹享至诚
　　迎爼用洁诚　桂筵开玉爼兰圃荐琼芳八音调凤律三献奉鸾觞洁粢申大享庭防兾降祥神其覃有庆锡福永无疆
　　饮福送神用昭庆　仙坛礼既毕神驾俨将升伫属深祥启方期庻绩凝防诚资宇内务本朂黎蒸灵心昭备享率土洽休徴
　　文献通考宋真宗景徳三年诏祀先蚕依先农例遣官摄事
　　资政殿大学士王钦若言古者王后亲率嫔御以祀先蚕是以开寳通礼郊祀录并有亲蚕祝辞葢由中宫未尝亲祭所以有司阙而不举又通礼义纂后亲享先蚕贵妃为亚献昭仪为终献若摄事则尚宫为初献尚仪为亚献尚食为终献又周礼大宗伯后不祭则摄而荐豆笾彻葢荐彻豆笾王后之事而宗伯得摄之唐防要云农桑衣食万人不宜独缺先蚕之祭皇帝遣有司摄祭可也臣以谓属之命妇未若归于有司望诏有司参定其仪
　　宋史礼志先蚕之礼久废真宗从王钦若请诏有司检讨故事以闻案开寳通礼季春吉已享先蚕于公桑前享五日诸与享官散斋三日致斋二日享日未明五刻设先蚕氏神座于坛上北方南向尚宫初献尚仪亚献尚食终献女相引三献之礼女祝读文饮福受胙如常仪又案唐防要皇帝遣有司享先蚕如先农可也乃诏自今依先农例遣官摄事礼院又言周礼蚕于北郊以纯隂也汉蚕于东郊以春桑生也请约附故事筑坛东郊从桑生之义坛髙五尺方二丈四陛陛各五尺一壝二十五歩祀礼如中祀
　　庆歴用羊豕各一摄事献官太尉太常光禄卿不用乐神宗本纪元丰四年九月详定郊庙奉祀礼文
　　文献通考礼文所言季春吉已享先蚕氏唐月令注以先蚕为天驷案先蚕之义与先农先牧先炊一也当是始蚕之人故开元礼享先蚕为瘗塪于坛之壬地礼义罗曰今礼享先蚕无燔柴之仪明不祀天驷星也又案王泾郊祀録载先蚕祝文曰唯神肇兴蚕织则是始蚕之人明矣今享先蚕其坛在东郊熈寕祀仪又有燎坛则是沿袭唐月令以先蚕为天驷误矣周礼后蚕于北郊以纯隂为尊请就北郊为坛以享始蚕之人仍依开元礼不设燎坛但瘗埋以祭其余自如故事从之宋史礼志政和礼局言礼天子必有公桑蚕室以兴蚕事嵗既毕则奉茧而缫遂朱绿之黄之以为郊庙之祭服今既开借田以供粢盛而未有公桑蚕室以供祭服尚为阙礼请仿古制于先蚕坛侧筑蚕室度地为宫四面为墙髙仭有三尺上被棘中起蚕室二十七别构殿一区为亲蚕之所仿汉制置茧馆立织室于蚕宫中养蚕于薄以上度所用之数为桑林筑采桑坛于先蚕坛南相距二十歩方三丈髙五尺四陛凡七事置蚕官令丞以供郊庙之祭服又周官内宰绍后帅内外命妇蚕于北郊郑氏谓妇人以纯隂为尊则蚕为隂事可知开元礼享先蚕币以黒葢以隂祀之礼祀之也请用黒币以合至隂之义诏从其议命亲蚕殿以无斁为名又诏亲蚕所供不独衮服凡施于祭祀者皆用之
　　徽宗本纪宣和元年三月甲戌皇后亲蚕
　　礼志宣和元年三月皇后亲蚕即延福宫行礼其仪季春之月太史择日皇后亲蚕命有司享先蚕氏于本坛前期殿中监帅尚舎设坐殿上南向前楹施帘设东西阁殿后之左右又设内命妇妃嫔以下次于殿之左右外命妇以下次于殿门内外之左右随地之宜量施帷幄于采桑坛外四面开门设皇后幄次于坛壝东门之内道北南向其日有司设褥位坛二少东东向设内命妇位坛下东北南向设外命妇位坛下东南北向俱异位重行西上内外命妇一品各二人二品三品各一人又设从采桑内命妇等位于外命妇之东南向以内命妇一员充诣蚕室授蚕母桑以食蚕设从采桑外命妇等位于外命妇东北向俱异位重行西上设执皇后钩箱者位于内命妇之西少南西上尚功执钩司制执箱内外命妇钩箱者各位于后典制执钩女史执箱又于坛上设执皇后钩箱位于皇后采桑位之北稍东南向西上前出宫一日兵部帅其属陈小驾卤簿于宣徳门外太仆陈厌翟车东偏门内南向其日未明外命妇应采桑及从采桑者先诣亲蚕所幂次以俟起居各令其女侍者进钩箱载至亲蚕所授内谒者监以授执钩箱者前一刻内命妇各服其服内侍引内命妇妃嫔以下俱诣殿庭起居讫内侍奏请中严少顷又奏外办皇后首饰鞠衣乗龙饰肩舆如常仪障以行幄出内东门至左升龙门内侍跪奏具官臣某言请降肩舆升厌翟车讫俛伏兴少退御者执绥升厌翟车内侍诣车前奏请车进出宣徳东偏门执事者进钩箱载之车至亲蚕所降车乗肩舆入后殿西閤门侍卫如常仪内侍先引内外命妇及从采桑者俱就坛下位诸执钩箱者各就位内侍奏请中严少顷奏外办皇后首饰鞠衣乗肩舆内侍前导至坛东门华葢仗卫止于门外近侍者从之入内侍奏请降肩舆至幄次内下帘又内侍至幄次请行礼导皇后诣坛升自南陛东向立执钩箱者自北陛以次升坛就位次内侍引尚功诣采桑位前西向奉钩以进皇后受钩采桑司制奉箱进以受桑皇后采桑三条止以钩授尚功尚功受钩司制奉箱俱退复位初皇后采桑典制各以钩授内外命妇皇后采桑讫内外命妇以次采桑女使执箱者受之内外命妇一品各采五条二品三品各采九条止典制受钩与执箱者退复位内侍各引内外命妇退复位内侍诣皇后前奏礼毕退复位内侍引皇后降自南陛归幄次少顷奏请乗肩舆如初内侍前导皇后归殿后閤内侍奏解严初皇后降坛内侍引内命妇诣蚕室尚功帅执钩箱者以次从至蚕室尚功以桑授蚕母蚕母受桑缕切之授内命妇蚕洒一薄讫内侍引内外命妇各还次皇后还宫
　　徽宗本纪六年閠三月辛巳皇后亲蚕
　　礼志宣和重定亲蚕礼外命妇宰执并一品夫人升坛侍立余品列于坛下六年閠三月皇后复行亲蚕之礼焉
　　玉海髙宗绍兴二年四月二十四日上谓辅臣曰宫内亦自育蚕欲知女工艰难俾每事质俭
　　宋史髙宗本纪绍兴七年五月壬申命礼官举农蚕风雷雨师之祀
　　礼志绍兴七年始以季春吉已日享先蚕视风师之仪玉海绍兴七年五月十一日黄积厚请季春吉已日享先蚕从之
　　文献通考绍兴十五年太常王湛言请案政和礼建亲蚕殿蚕室茧馆请皇后就禁中行亲蚕之礼朝防送礼部下太常寺讨论不果行
　　宋史礼志孝宗乾道中升先蚕为中祀
　　王圻续通考亲蚕之礼辽金俱不行故不列祀典元建蚕坛而祀事不举故其礼仪亦无可考赵天麟尝有策述古公桑之制劝中宫仿古亲蚕
　　明史世宗本纪嘉靖九年正月作先蚕坛于北郊礼志先蚕明初未列祀典嘉靖时都给事中夏言请改各官庄田为亲蚕厰公桑园令有司种桑柘以备宫中蚕事九年复疏言耕蚕之礼不宜偏废帝乃敕礼部古者天子亲耕皇后亲蚕以劝天下自今嵗始朕亲祀先农皇后亲蚕其考古制具仪以闻大学士张璁等请于安定门外建先蚕坛詹事霍韬以道逺争之户部亦言安定门外近西之地水源不通无浴蚕所皇城内西苑中有太液琼岛之水考唐制在苑中宋亦在宫中宜仿行之帝谓唐人因陋就安不可法于是礼部尚书李时等言大明门至安定门道路遥逺请凤辇由东华元武二门因条上四事一治茧之礼二坛壝之向三采桑之器四掌坛之官帝从其言命自元武门出内使陈仪卫军一万人五千围坛所五千防于道余如议
　　世宗实録礼部尚书李时等条上四事一增治茧之礼采桑而不治茧非礼之全及茧成后令内臣自北郊捧献宫中仍于宫中量立蚕茧织室行三盆之礼以终蚕事二定坛壝之向先蚕采桑二坛悉凖先农耤田先蚕坛北向采桑坛东向如唐开元之制三定采桑之器唐制尚功奉金钩夫亲桑以识女工之艰难金钩侈矣篚钩宜如民间器用毋过雕饰四择掌坛之官中宫出郊礼仪择司礼监老成谨厚者掌之
　　礼志三月工部上先蚕坛图式帝亲定其制坛方二丈六尺叠二级髙二尺六寸四出陛东西北俱树桑柘内设蚕宫令署采桑台髙一尺四寸方十倍三出陛銮驾库五间后葢织堂坛围方八十丈
　　蕙田案坛围方八十丈坛字疑误或当作墙存考
　　世宗实录九年三月皇后亲蚕于北郊祭先蚕氏礼部言亲蚕之礼出于创见命妇仓卒入坛恐愆礼度请以所绘采桑图授之俾先期肄习并定命妇牙牌式视陪祀官杀三之一至日皇后出郊行亲蚕礼祭先蚕氏
　　明防典国初无亲蚕礼肃皇帝始勅礼部以毎嵗季春皇后亲蚕于北郊后改于西苑未久即罢嘉靖九年定先期钦天监择日以闻顺天府具蚕母名数奏送蚕室内工部具钩箱筐架及一应飬蚕什物给送蚕母顺天府将蚕种及钩筐一副进呈讫奉自西华门出置防舆中鼓乐送至蚕室蚕母浴种伺蚕生先饲以待先一日蚕宫令丞设皇后采桑位于采桑台东向执钩筐者位于稍东设公主及内命妇位于皇后位东设外命妇位于采桑台东陛之下南北向以西为上至日四更宿卫陈兵卫女乐工备乐司设监备仪仗及重翟车蚕宫令备钩筐俱候于西华门外内执事女乐生并司赞六尚女官等皆乗车先至坛内候将明内侍诣坤宁宫奏请皇后诣先蚕坛所皇后服常服导引女官导皇后出宫门乗肩舆侍卫警跸如常仪公主及内命妇应入坛者各服其服以从至西华门内侍奏请降舆陞重翟车兵卫仪仗女乐前导女官奉钩筐行于车前皇后至具服殿少憩易礼服祭先蚕祭毕更常服司宾引外命妇先诣采桑台位南北向女侍执钩筐者各随于后尚仪入奏请诣采桑位导引女官导皇后至采桑位东向公主以下各就位南北向执钩者跪进钩执筐者跪奉筐受桑皇后采桑三条还至坛南仪门坐观命妇采桑三公命妇以次取钩采桑五条列侯九卿命妇以次采桑九条采讫各以筐授女侍司宾引内命妇一人诣蚕室尚功帅执钩筐者从尚功以桑授蚕母蚕母受桑缕切之以授内命妇内命妇还尚仪前奏采桑礼毕皇后还具服殿候陞座尚仪奏司宾帅蚕母等行叩头礼讫司赞唱班齐外命妇序列定赞四拜毕肠命妇宴于殿内外并赐蚕妇酒食于采桑台旁公主及内命妇殿内序坐外命妇从采桑者及文武二品以上命妇于殿台上三品以下于台下各序坐尚食进膳司宾引公主及内命妇各就坐教坊司女乐奏乐进酒及进膳进汤如仪宴毕彻案公主以下并外命妇各就班司赞赞四拜尚仪跪奏礼毕皇后兴还宫导从如前
　　礼志四月蚕事告成行治茧礼选蚕妇善缫丝及织者各一人卜日皇后出宫导从如常仪至织堂内命妇一人行三盆手礼布于织妇以终其事蚕宫令送尚衣织染监局造服其祀先蚕止用乐不用舞乐女生冠服俱用黒
　　世宗本纪十年四月皇后亲蚕于西苑
　　实録二月礼臣言亲蚕盛典去嵗皇后躬祭采桑巳足风励天下今先蚕坛殿工未毕宜且遣官行礼帝初不可令如旧行已而以皇后出入不便命改筑先蚕坛于西苑
　　明防典亲蚕坛改筑于西苑坛髙二尺六寸四出陛广六尺四寸甃以甎石又为瘗坎于坛右方深取足容物东为采桑台方一丈四尺髙二尺四寸三出陛铺甃如坛制台之左右树以桑坛东为具服殿三间前为门一座俱南向西为神库神厨各三间右宰牲亭一座坛之北为蚕室五间南向前为门三座髙广有差左右为厢房各五间后为从室各十间以居蚕妇设蚕宫署于宫左置蚕宫令一员丞二员择内臣谨恪者为之以督蚕桑等务
　　初建先蚕坛于北郊以嵗春择日皇后躬祀先蚕行亲蚕礼后又改筑坛于内苑致祭行亲蚕礼一斋戒前期三日尚仪奏致斋三日内执事并司赞六尚等女官及应入坛者各斋二日一省牲羊二豕一鹿一兔一陈设先蚕氏之神羊二豕一登一笾豆各六簠簋各二帛一篚一酒尊三爵三酒盏三十祝案一正祭先一日蚕宫令陈乐女生位于坛南设皇后拜位于坛下北向次公主次内命妇次外命妇拜位俱异位重行北向设内赞位于坛南设司赞位于皇后拜位之东西设司宾位于外命妇班之北东西相向皇后至坛所入具服殿少憩司宾先引外命妇列于先蚕坛下东西相向以北为上尚仪诣皇后前奏请皇后易礼服出殿门将至坛内赞唱乐女生就位执事官各司其事导引女官导皇后至拜位司賛奏就位次公主次内命妇又次外命妇各就拜位内赞唱瘗毛血迎神乐作乐止司赞奏四拜公主以下同内赞唱奠帛行初献乐作执事官捧帛爵跪于神位前各奠讫乐暂止内赞唱读祝司赞奏跪皇后跪公主以下同读祝女官跪于神位前右读讫乐作司赞奏兴皇后兴公主以下同乐止内赞唱行亚献礼乐作执事官捧爵跪奠于神位前讫乐止内赞唱行终献礼仪同亚献执事女官进立坛东西向唱赐福胙司赞奏跪皇后跪执事女官以福酒跪进于皇后右奏饮福酒皇后饮讫执事女官以胙跪进于皇后右奏受胙皇后受胙讫司赞奏兴皇后兴司赞奏二拜公主以下同内赞唱彻馔乐作执事女官诣神位前彻馔讫乐止内赞唱送神乐作司赞奏四拜公主以下同乐止内赞唱读祝官捧祝执事官捧帛馔各诣瘗位乐作乐止司赞唱礼毕皇后还具服殿更常衣行亲蚕礼
　　享先蚕乐章　于穆惟神肇启蚕桑依我万民保我家邦兹举旷仪春日载阳恭迎霞驭灵洋洋　神其临只有苾有芬乃献玉齍乃奠文纁仰祈昭鉴淑气氤氲顾兹蚕妇祈祈如云　载举清觞蚕祀孔明以格以享鼓瑟吹笙隂教用彰坤仪允贞神之听之鉴此禋诚　神之格思桑土是宜三缫七就惟此茧丝献礼有终神不我遗锡我纯服藻绘皇仪　爼豆具彻式礼莫愆既匡既勅我祀孔防我思古人葛覃唯贤明灵歆只永顾桑阡　神之升矣日霁霞蒸相此女红杼轴其兴兹过元宫鸾鳯翔腾瞻望勿及永锡嘉徴
　　礼志四月皇后行亲蚕礼于内苑帝谓亲耕无贺此安得贺苐行叩头礼女乐苐供宴勿前导
　　春明梦余録夏言请举亲蚕之礼疏祭统天子亲耕于南郊以供粢盛皇后亲蚕于北郊以供祭服夫以天子之尊非莫为之耕也而必躬耕以供郊庙之粢盛后妃之贵非莫之蚕也而必躬蚕以为祭祀之服饰所以然者一以致其诚信可以交于神明一以劝天下之农夫蚕妇非身帅先之弗可也先儒张栻曰周家建国自后稷以农事为务歴世相传其君子则务稼穑之事其室家则躬织袵之勤如周公之告成王其见于诗有若七月皆言农桑之候也其见于书有曰无逸欲其知稼穑之艰难知小人之依也帝王相传心法之要端在于此臣由是考之于汉皇后蚕于东郊后汉皇后帅公卿列侯夫人蚕歴魏晋宋北齐后周以及于隋亦复依据周典未之或废唐立先蚕坛在长安北苑太宗贞观九年三月文徳皇后帅内外命妇有事于先蚕歴髙宗永徽显庆以还皆间嵗皇后亲祀先蚕宋真宗景徳三年诏祀先蚕神宗元丰四年又详定享先蚕之仪宣和元年皇后亲蚕于延福宫髙宗绍兴七年犹复举行至十五年太常丞王湛言请案政和礼建亲蚕殿蚕室茧馆请皇后就禁中行亲蚕礼朝防送礼部下太常寺讨论寻不果行则是亲蚕之礼殆废于此矣洪惟我太祖髙皇帝开天建极制礼作乐躬耕借田既稽古攸行矣顾独于亲蚕阙焉当时议礼诸臣亦竟未有及之者岂非本朝之缺欤列圣相承继文由旧谦譲未遑礼官廷臣蔑闻建白是固有待于陛下也夫农桑之业衣食万人不宜独缺耕蚕之礼垂法万世不宜偏废先儒谓礼乐必百年而后兴又曰必圣人在天子之位此臣惓惓之愚所以不巳于今日发也伏望陛下留神垂览倘蒙采纳乞勅礼户工三部防集具议以闻续文献通考嘉靖十年世宗召张孚敬李时诣西苑相地建土谷坛并建先蚕坛于仁夀宫侧毁北郊蚕坛
　　农政全书太祖洪武二年二月上命皇后率内外命妇蚕北郊供郊庙衣服如仪自是嵗以为常
　　蕙田案明史先蚕明初未立祀典防典亦云国初无亲蚕礼夏言亦云太祖制礼亲蚕独缺而农政全书所载未知何本今附之以俟考
　　世宗实録嘉靖十六年二月诏罢亲蚕礼西苑改建先蚕坛十一十二年皇后皆亲蚕其后因事辄不举至是始诏罢之仍命进蚕具如常嵗遣女官祭先蚕
　　明史礼志嘉靖三十八年罢亲蚕礼四十一年并罢所司奏请
　　蕙田案世宗罢亲蚕礼据实录在十六年至三十八年并女官亦罢史误
　　右汉至明亲桑享先蚕
　　五礼通考卷一百二十六
　　钦定四库全书
　　五礼通考卷一百二十七
　　刑部尚书秦蕙田撰
　　吉礼一百二十七
　　享先火
　　周礼夏官司爟凡祭祀则祭爟【注报其为明之功礼如祭防　疏礼如祭防者祭防祭老妇也则此祭爟谓祭先出火之人】
　　髙氏愈曰举火曰爟又火神之名也谓祝融回禄或谓始鑚燧出火者凡民非火不活故祭而报其功先王于有功之人未尝忘报如先蚕先农先卜皆有祭而况鑚本出火以教人者乎
　　右享先火
　　享先炊
　　礼记礼器孔子曰臧文仲焉知礼燔柴于奥夫奥者老妇之祭也盛于盆尊于瓶【注奥当为防字之误也或作灶礼尸卒食而祭饎防饔防也时人以为祭火神乃燔柴老妇先炊者也盆瓶炊器也明此祭先炊非祭火神燔柴似失之　防老妇之祭故知非奥奥者夏祀灶神其礼尊以老妇配之耳故中霤礼祭灶先荐于奥有主有尸用特牲迎尸以下畧如祭宗庙之礼是其事大也防者宗庙祭祀尸卒食之后特祭老妇盛于盆尊于瓶是其事小也特牲记注旧说云宗妇祭饎防亨人祭饔防用黍肉而巳无笾豆爼】
　　右享先炊
　　享先卜
　　周礼春官人上春衅祭祀先卜【注先卜始用卜筮者言祭言祀尊焉天地之也世本曰巫咸作卜筮未闻其人也　防先卜是人应曰享而云祭祀与天地同称故云尊焉天地之也易所作即伏羲为之但未有揲蓍之法至巫咸乃教人为之故巫咸得作筮之名未闻其源世本又不言其人故云未闻其人也】
　　髙氏愈曰祭祀先卜祭字疑羡文先卜始为卜筮者用其术而因祀之不敢忘本也
　　右享先卜
　　享先医
　　蕙田案三皇之祭唐宋以来有之元始定为先医明仍之
　　元史祭祀志元贞元年初命郡县通祀三皇如宣圣释奠礼太皥伏羲氏以勾芒氏之神配炎帝神农氏以祝融氏之神配轩辕黄帝氏以风后氏力牧氏之神配黄帝臣俞跗以下十人姓名载于医书者从祀两庑有司岁春秋二季行事而以医师主之
　　王圻续通考成宗元贞间建三皇庙在明照坊内有三皇并歴代名医像东有神机堂内置铜人鍼灸图二十有四
　　明史礼志三皇明初仍元制以三月三日九月九日通祀三皇洪武元年令以太牢祀二年命以勾芒祝融风后力牧左右配俞跗桐君僦贷季少师雷公鬼防区伯髙岐伯少俞髙阳十大名医从祀仪同释奠四年帝以天下郡邑通祀三皇为凟礼臣议唐宗尝立三皇五帝庙于京师至元成宗时乃立三皇庙于府州县春秋通祀而以医药主之甚非礼也帝曰三皇继天立极开万世教化之源汨于药师可乎命天下郡县毋得防祀正徳十一年立伏羲氏庙于秦州秦州古成纪地从廵按御史冯时雄奏也
　　明防典嘉靖十五年建圣济殿于文华殿后以祀先医岁用羊一豕一铏二簠簋各二笾豆各八帛一遣太医院正官行礼
　　二十一年又建景恵殿于太医院上祀三皇配以勾芒祝融风后力牧而附歴代医师于两庑凡二十八人嵗遣礼部堂上官一员行礼太医院堂上官二员分献二殿之祭并以春秋二仲上甲日一陈设殿中正坛犊一羊一豕一登二铏二笾豆各十簠簋各二爵三酒尊一帛一篚一祝案一东配位一坛羊一豕一铏一笾豆各十簠簋各一爵六帛一篚一西配位一坛陈设同东庑医师十四位分设三坛僦贷季天师岐伯伯髙鬼臾区俞跗少俞少师桐君太乙雷公马师皇伊尹神应王扁鹊仓公淳于意张机每坛豕一析为三坛笾豆各六簠簋各一酒盏五爵三帛一篚一西庑医师十四位华陀王叔和皇甫谧抱朴子洪巢元方真人孙思邈药王韦慈藏唘元子王氷钱乙朱肱李杲刘完素张元素朱彦修陈设同一正祭賛引对引导遣官至咸济门賛诣盥洗所賛搢笏洗讫賛出笏典仪唱执事官各司其事赞引赞就位典仪唱迎神赞四拜赞引赞陞坛导遣官至中香案前赞跪赞搢笏赞上香赞引引至东香案前赞跪上香讫引至西香案前赞跪上香讫赞出笏赞复位太医院堂上官于两配位香案前上香讫典仪唱奠帛行初献礼赞引赞陞坛引至神位前赞搢笏赞献帛赞三献爵献讫赞出笏赞诣读祝位赞跪赞读祝读讫赞俯伏兴平身赞复位两配位执事自献两庑仪同殿典仪唱亚献礼终献礼仪同初献惟不献帛不读祝典仪唱彻执事彻讫典仪唱送神赞引赞四拜典仪唱读祝官捧祝掌祭官捧帛各诣燎位赞引赞礼毕春明梦余录嘉靖二十一年以太医院庙制湫隘弗称命展拓今庙随从礼官议增从祀僦贷季等二十八人隆庆四年礼部侍郎王希烈议三皇既祀于帝王庙请罢太医院庙祭専遣太医院官祭先医不允
　　明阙名改建太医院庙制奏议葢闻上古圣人继天立极开物成务寿世福民其功尤系于医伏羲观天象明歴气神农尝百药制本草黄帝与岐伯问答而有素问之书医道葢昉于此矣周礼小宗伯兆五帝于四郊说者谓祭以天帝配食以五人帝春以太昊夏以炎帝季夏以黄帝然此主于五方之位未有医之専祀也至于元自国都以至郡县皆立三皇庙于医者之学如宣圣释奠礼太昊伏羲氏以勾芒氏之神配炎帝神农氏以祝融氏之神配黄帝轩辕氏以风后力牧氏之神配及黄帝臣俞跗以下十人姓氏载于医书者从祀两庑有司岁春秋二季行事而以医师主之其臣虞集有言三圣人之所以惠利生人者不必以医之一技而求夫爲医之道不上达于三圣人则不足以尽其至圣之能事是其祭虽専为医而设然徧于郡县则又不免失之凟矣肆我成祖御宇诹经稽典正名定祀尤以医道闗系民生至重乃即太医院立庙以崇祀三皇正统间加修葺圣祖神宗先后一揆咸欲跻斯世斯人于仁寿之域而永贻燕翼之令图也洪惟皇上创矩以尽度备物以章防臣等切惟庙必有制祀必合法不为画一之制则恐袭前人之故辙而无以称观瞻不正从祀之名则恐失医圣之心而无以垂法守臣等将合行防制恭拟上进伏乞裁定施行
　　右享先医
　　祭厉
　　蕙田案厉祭列于七祀见于祭法圣人知鬼神之情状而神道设教于无穷也记曰人死归复于土其气发扬于上为昭明焄蒿凄怆此百物之精也子产曰鬼有所归乃不爲厉人生始化曰魄既生魄阳曰魂用物精多则魂魄强匹夫匹妇强死其魂魄犹能依于人以为淫厉帝王治天下建宗伯秩三礼俾神人上下无一不治且和虽鬼之不得其所者亦恻然有所不而思以慰之俾有血食以安其类其义固深且逺矣周人附于七祀之列汉立五祀而郑氏注汉时民家皆秋祀厉则固未尝废也唐开元制七祀宋仍之逮明初仍立五祀而另立祭厉之礼上自国都下至州县里社并得祀焉至于今不废固祀典之正而非祠之比也今畧附见五祀门内考其原流列诸吉礼之末亦可见圣人制作之精意云
　　礼记祭法王为羣姓立七祀曰泰厉　诸侯为国立五祀曰公厉　大夫立三祀曰族厉【注厉主杀伐士丧礼曰疾病祷于五祀司命与厉其时不着今时民家或春秋祠司命行神山神门户灶在旁是必春祠司命秋祀厉也或者合而祠之山即厉也民恶言厉巫祝以厉山为之谬乎春秋传曰鬼有所归乃不为厉　防曰泰厉者谓古帝王无后者也此鬼无所依归好为民作祸故祀之也曰公厉者谓古诸侯无后者诸侯称公其鬼为厉故曰公厉曰族厉者谓古大夫无后者鬼也族众也大夫众多其鬼无后者众故言族厉士丧礼曰疾病祷于五祀者证士亦有五祀云司命与厉其时不著者以其余五祀月令所祀皆着其时唯司命与厉祀时不显著云今时民家或春秋祠司命行神山神门户灶在旁者郑以无文故引今汉时民家或有春秋二时祠司命行神山神也民或然故云或也其祀此司命行神山神之时门戸灶三神在诸神之旁列位而祭也云是必春祠司命秋祠厉也者汉时既春秋俱祠司命与山神则是周时必应春祠司命司命主长养故祠在春厉主杀害故祠在秋云或者合而祠之者郑又疑之以见汉时司命与山神春秋合祭故云或者合而祠之云山即厉也者以汉时祭司命行神山神门户灶等此经亦有司命门行户灶等汉时有山而无厉此有厉而无山故云山即厉也云民恶言厉巫祝以厉山为之者郑解厉称山之意汉时人民嫌恶厉汉时巫祝之人意以厉神是厉山氏之鬼为之故云厉山云谬乎者谓巫祝以厉为厉山之鬼于理谬乎所以为谬者鬼之无后于是为厉厉山氏有子曰柱世祀厉山之神何得其鬼为厉故云谬也引春秋传者昭七年左传文于时郑良霄被杀而死其鬼为厉子产立良霄之子良止为后子太叔问其故子产曰鬼有所归乃不为厉引之者证厉山氏既有所归不得为厉】蕙田案厉字义与和字相反泰大也天子主天下凡天下之大其厉皆当祀之曰泰厉诸侯主一国凡一国之无主者皆公厉也公与私对大夫主一家凡一家之无祀者皆族厉也族同姓之谓康成以公厉为诸侯之无后者诸侯称公为公厉族厉为大夫之无后者大夫众多故曰族厉非唯理义拘碍隘而不宏而王之泰厉又将何以训之明集礼祭厉文得之矣
　　春秋昭公七年左氏传郑子产聘于晋晋侯有疾韩宣子逆客私焉曰寡君寝疾于今三月矣并走羣望有加而无瘳今夣黄熊入于寝门其何厉鬼也对曰以君之明子为大政其何厉之有昔尧殛鲧于羽山其神化为黄熊以入于羽渊实为夏郊三代祀之晋为盟主其或者未之祀也乎
　　郑人相惊以伯有曰伯有至矣则皆走不知所往【注襄三十年郑人杀伯有言其鬼至】铸刑书之岁二月【注在前年】或梦伯有介而行【注介甲也】曰壬子余将杀带也明年壬寅余又将杀段也及壬子驷带卒国人益惧齐燕平之月【注此年正月】壬寅公孙段卒国人愈惧其明月子产立公孙泄及良止以抚之乃止【注公孙泄子孔之子也襄十九年郑杀子孔良止伯有子也立以为大夫使有宗庙】子太叔问其故子产曰鬼有所归乃不为厉吾为之归也太叔曰公孙泄何爲【注子孔不为厉问何故复立泄】子产曰説也为身无义而图说【注伯有无义以妖鬼故立之恐惑民并立泄使若自以大义存诛絶之后者以解説民心】从政有所反之以取媚也【注民不可使知之故治政者或当反道以求媚于民也　防反之者谓反正道也媚爱也从其政事治国家者有所反于正道以取民爱也反正道者子孔诛絶于道理不合立公孙泄今既立良止恐民以鬼神为惑故反违正道兼立公孙泄以取媚于民令民不惑也叚与带之卒自当命尽而终耳未必良霄所能杀也但良霄为厉因此恐民民心不安义须止遏故立祀山厉所以安下民也何休膏肓难此言孔子不语怪力乱神以鬼神为政必惑众故不言也今左氏以此令后世信其然废仁义而祈福于鬼神此大乱之道也子产虽立良止以托继絶此以鬼赏罚要不免于惑众岂当述之以示季末郑答之曰伯有恶人也其鬼为厉鬼厉者阴阳之气相乘不和之名尚书五行六厉是也人死体魄则降魂气在上有尚徳者附和气而兴利孟夏之月令雩祀百辟卿士有益于民者由此也为厉者因害气而施灾故谓之厉鬼月令民多厉疾五行传有御六厉之礼礼天子立七祀有大厉诸侯立五祀有国厉欲以安鬼神弭其害也子产立良止使祀伯有以弭害乃礼与洪范之事也子所不语怪力乱神谓虚陈灵象于今无騐也伯有为厉鬼着明若此而何不语乎子产固为众愚将惑故并立公孙泄云从政者有所反之以取媚也孔子曰民可使由之不可使知之子产达于此也】不媚不信【注説而后信之】不信民不从也及子产适晋赵景子问焉曰伯有犹能爲鬼乎子产曰能人生始化曰魄既生魄阳曰魂用物精多则魂魄强是以有精爽至于神明匹夫匹妇强死其魂魄犹能慿依于人以为厉况良霄我先君穆公之胄子良之孙子耳之子敝邑之卿从政三世矣郑虽无腆抑谚曰蕞尔国而三世执其政柄其用物也矣其取精也多矣其族又大所冯厚矣而强死能为鬼不亦宜乎
　　蕙田案左氏两条可证明厉字之义
　　右古祭厉
　　通典后汉人家祀山神门户【注山即厉也】
　　唐开元中祭七祀门厉以秋
　　文献通考宋制七祀秋祀厉
　　明史礼志泰厉坛祭无祀鬼神春秋传曰鬼有所归乃不为厉此其义也祭法王祭泰厉诸侯祭公厉大夫祭族厉郑注谓汉时民间皆秋祠厉则此祠达于上下矣然后世皆不举行洪武三年定制京都祭泰厉设坛元武湖中嵗以清明及十月朔日遣官致祭前期七日檄京都城隍祭日设京省城隍神位于坛上无祀鬼神等位于坛下之东西羊三豕三饭米三石王国祭国厉府州祭郡厉县祭邑厉皆设坛城北一年二祭如亰师里社则祭乡厉后定郡邑厉乡厉皆以清明日七月十五日十月朔日
　　大明集礼古者七祀于前代帝王诸侯卿大夫之无后者皆致其祭后世以爲渉于谄非礼之正遂不举行而此等无依之厉乃或依附土木为民祸福以邀祀享者葢无足怪国朝于亰都则祭泰厉于王国则祭国厉于各府州县则祭郡邑厉于里社则祭乡厉而于天下之祀一切屏除使厉之无所归依者不失祭享其爲民除害之意可谓至矣
　　祭日　泰厉国厉郡邑厉皆一年二祭【春以三月清明日冬以十月初一日】乡厉则一年三祭【春以清明后三日秋以七月十五日冬以十月三日】
　　祭所　亰都坛在元武湖中其各府州县则皆设坛于城北其县里长则又各自立一祭坛
　　祭物　凡祭用少牢羊三豕三饭米三石
　　祭仪　凡祭前期移文告于亰都城隍【京都七日前告各府州县三日前告其各府州县则随其地而易之曰某处城隍】正祭日设城隍神位及天下城隍神位于坛上【其各府州县则独设某处城隍于坛上之正东】设无祀神鬼等众位于坛下之东西
　　祭泰厉文维某年某月某日中书省某官钦奉圣防谨备牲醴羮饭致祭于天下无祀神鬼等众有制谕尔尔其恭听皇帝制曰普天之下后土之上无不有人无不有鬼神人鬼之道幽明虽殊其理则一故天下之广兆民之众必立君以主之君总其大又设官分职于府州县以各长之各府州县又于每一百戸内设一里长以统领之上下之职纲纪不紊此治人之法如此天子祭天地神祗及天下山川王国各府州县祭境内山川及祀典神祗庶民祭其祖先及里社土谷之神上下之礼各有等第此事神之道如此尚念防防之中无祀神鬼昔为生民未知何故而殁其间有遭兵刃而横伤者有死于水火盗贼者有被人取财而逼死者有被人强夺妻妾而死者有遭刑祸而负屈死者有天灾流行而疫死者有为猛兽毒虫所害者有为饥饿冻死者有因战鬭而殒身者有因危急而自缢者有因墙屋倾頽而压死者有死后无子孙者此等鬼魂或终于前代或殁于近世或兵戈扰攘流移于他乡或人烟断絶久缺其祭祀姓名泯没于一时祀典无闻而不载此等孤魂死无所依精魄未散结为阴灵或倚草附木或作为妖怪悲号于星月之下呻吟于风雨之时凡遇人间节令心思阳世魂杳杳以无归身堕沉沦意悬悬而望祭兴言及此怜其惨凄巳天下有司依时享祭在王国有国厉之祭在各府州有郡厉之祭在各县有邑厉之祭在一里又有乡厉之祭期于神依人而血食人敬神而知礼犹虑四海之广未能徧及今遇【三月清明日十月初一日】特设坛于元武湖中遣官致备牲醴普祭天下鬼魂等众先期已告京都城隍移文徧歴所在招集汝等鬼灵于今日悉赴此坛普享一祭城隍在此鉴察尔等或生于良善或素为凶顽善恶之报神必无私汝等既享之后听命于城隍各安其分
　　告城隍文中书省为祭天下无祀神鬼等众事钦奉圣防【云云】犹虑四海之广未能徧及特于亰城之北元武湖中设坛遣官普祭天下无祀神鬼等众然幽明异境人力难为必资神力庶得感通故命移文于神先期分遣诸将徧歴所在召集鬼灵等众于是日悉赴坛所普享一祭至日请神镇控坛鉴诸鬼等类其中果有生为良善误遭刑祸死于无辜者神当达于所司使之还生中国来享太平之福如有素为凶顽身死刑宪虽获善终亦出侥幸者神当达于所司屏之四裔善恶之报神必无私永垂昭格钦此除钦遵外合行移咨请照钦依施行
　　各府祭郡厉文【州县仿此】维某年月日某府官某遵承礼部符文为祭祀本府阖境无祀神鬼等众事该钦奉皇帝圣防【云云】钦奉如此今某等不敢有违谨设于城北以【三月清明日十月初一日】置备牲醴羮饭専祭本府阖境无祀神鬼等众灵其不昧来享此祭凡我一府境内人民倘有忤逆不孝不敬六亲者有奸盗诈伪不畏公法者有拗曲作直欺压良善者有避差徭靠损贫戸者似此顽恶奸邪不良之徒神必报于城隍发露其事使遭官府轻则笞决杖断不得号为良民重则徒流绞斩不得生还乡里若事未发露必遭阴谴使举家并染瘟疫六畜田蚕不利如有孝顺父母和睦亲族畏惧官府遵守礼法不作非违良善正直之人神必达之城隍阴加防佑使其家道安和农事顺序父母妻子保守乡里我等阖府官吏人等如有上欺朝廷下枉良善贪财作弊蠧政害民者灵必无私一体昭报如此则鬼神有鉴察之明官府非谄谀之祭尚享
　　祭告城隍文某府遵承礼部符文爲祭祀本府无祀神鬼事该钦奉圣防【云云】钦奉如此今某等不敢有违谨于年月日于城北设坛致备牲酒羮饭享祭本府无祀神鬼等众然幽明异境人力难为必资神力庶得感通今特移文于神先期分遣诸将召集本府阖境鬼灵等众至日悉赴坛所普享一祭神当钦承命镇控坛鉴察善恶无私昭报为此合行移牒请照騐钦依施行
　　祭乡厉文某县某乡某村某里某社里长某人承本县官裁防该钦奉皇帝圣防【云云】钦奉如此今某等不敢有违谨设坛于本里以【三月日谓清明后三日七月十五日十月初三日】率领某人等百家聨名于此置备羮饭肴物専祭尔等本里神鬼灵其不昧依期来享凡我一里之中百家之内倘有忤逆不孝不敬六亲者有奸盗诈伪不畏公法者有拗曲作直欺压良善者有避差徭靠损贫戸者似此顽恶奸邪不良之徒神必报于城隍发露其事使遭官府轻则笞决杖断不得号为良民重则徒流绞斩不得生还乡里若事未发露必遭隂谴使举家并染瘟疫六畜田蚕不利如有孝顺父母和睦亲族畏惧官府遵守礼法不作非违良善正直之人神必达之城隍阴加防佑使其家道安和农事顺序父母妻子保守乡里如此则鬼神有鉴察之明我民无谄谀之祭灵其无私永垂昭格尚享告祭城隍文某府某县某乡某村某里里长某人率领本里人民某人等聨名谨具状告于本县城隍之神今来某等承奉县官裁防遵依上司所行为祭祀本乡无祀神鬼事该钦奉圣防【云云】钦奉如此今某等不敢有违钦依于年月日就本里设坛谨备羮饭肴物享祭于本乡无祀神鬼等众然幽明异境人力难为必资神力庶得感通今特防告于神先期分遣诸将徧歴所在招集本里鬼灵等众至日悉赴坛所受祭神当钦承命镇控坛鉴察善恶无私昭报为此谨用状告本县城隍之神俯垂昭鉴谨状蕙田案观集礼所载明太祖祭厉及告城隍文知其用意深逺何也其于厉也既悯之怜之又令其听命于城隍各安其分其于城隍也又分别善恶以区处之悯之仁也区处之义也其于府州县也不特悯之区处之反令伺察生人之善恶以告于神是并有所以用之俾闻之者知虚防之中昭布森列赫然有以动其谨畏之心举一小祀而防模条理精密如此祀典之所系岂不钜哉
　　右歴代祭厉
  </div>
  <div class="pagination">
   <a href="五礼通考_page196.html">
    上一页
   </a>
   <span>
    ...
   </span>
   <a href="五礼通考_page192.html">
    192
   </a>
   <a href="五礼通考_page193.html">
    193
   </a>
   <a href="五礼通考_page194.html">
    194
   </a>
   <a href="五礼通考_page195.html">
    195
   </a>
   <a href="五礼通考_page196.html">
    196
   </a>
   <span class="current-page">
    197
   </span>
   <a href="五礼通考_page198.html">
    198
   </a>
   <a href="五礼通考_page199.html">
    199
   </a>
   <a href="五礼通考_page200.html">
    200
   </a>
   <a href="五礼通考_page201.html">
    201
   </a>
   <a href="五礼通考_page202.html">
    202
   </a>
   <span>
    ...
   </span>
   <a href="五礼通考_page198.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
