<!DOCTYPE html>
<html>
<head>
    <meta charset="UTF-8">
    <title>周礼述注 - 第 41 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 41 页/共 64 页</h1>
    <div class="content">　　注曰事谓奠敛之属
　　○作六军之士执披
　　注曰作谓使之也披柩车行所以披持棺者有纽以结之谓之戴结披必当棺束于束系纽天子诸侯载柩三束大夫士二束丧大记曰君纁披六大夫披四前纁后士二披用纁人君礼文欲其数多围数两旁言六耳其实旁三　疏曰六军之士即六乡之民但天子丧用千人而此云六军者千人出自六军故号六军之士非谓执披有七万五千人也
　　○凡士之有守者令哭无去守
　　注曰守官不可空也
　　国有故则致士而颁其守
　　注曰故非丧则兵灾
　　凡邦国三嵗则稽士任而进退其爵禄
　　注曰任其所掌治　王光逺曰邦国之士皆命于王其任有勤惰有功过而爵禄有进退者则司士于三嵗而稽攷之此黜陟劝沮之灋所以皆本于王朝而国无异政也春秋之时列国之爵位名号皆自已出故孔子讥之
　　○诸子掌国子之倅掌其戒令与其敎治辨其等正其位
　　注曰故书倅为卒郑司农云卒读如物有副倅之倅国子谓诸侯卿大夫士之子也燕义曰古者周天子之官有庶子官与周官诸子职文同谓四民之业而士者亦世焉国子者是公大夫士之副贰戒令致于大子之事敎治脩徳学道也位朝位　疏曰等谓才艺高下位谓朝天子时依父防高下为列　倅七内反大子音泰下同
　　国有大事则帅国子而致于大子惟所用之
　　坡谓大事凡大兵大丧当警备非常及王出疆巡守征伐皆须令宿则帅致于大子惟所调用此所谓守曰监国也
　　○若有兵甲之事则授之车甲合其卒伍置其有司以军灋治之司马弗正
　　注曰军灋百人为卒五人为伍弗不也国子属大子司马虽有军事不赋之　坡谓此所谓从曰抚军也
　　○凡国正弗及
　　疏曰上文云弗正谓兵赋此云国正谓乡遂之中所有甸徒力征之等竝不及也　正音征
　　大祭祀正六牲之体
　　注曰正谓朼载之　朼音比
　　凡乐事正舞位授舞器
　　注曰位佾处　疏曰乐有舞之处皆使正舞人八八六十四人之位并授其舞之器文舞则羽籥武舞则干鏚　黄文叔曰大胥合舞致诸子故诸子于此正舞位授舞器　鏚音戚
　　大丧正羣子之服位防同宾客作羣子从
　　注曰从于王　疏曰位谓在殡宫外内哭位也服者公卿大夫之子为王斩衰与父同
　　凡国之政事国子存游倅使之脩德学道春合诸学秋合诸射以攷其艺而进退之
　　注曰游倅倅之未仕者学大学也射射宫也王制曰春秋敎以礼乐冬夏敎以诗书王大子王子羣后之大子卿大夫元士之适子国之俊选皆造焉　疏曰凡国之政事谓国内有繇役之事皆是也周礼若言异代之学则举其学名即成均瞽宗之类今此直言学明是周之大学也大学在国中即夏后氏东序在王宫之左也射射宫即国之小学在西郊则虞庠是也　吕芸阁曰大子君之贰国子之倅诸侯诸臣之贰也以诸侯诸臣之贰事其君之贰学相同则好相合矣王制谓敎以礼乐诗书王大子王子羣后之大子卿大夫元士之适子皆造焉是也事相同则情相信矣国有大事则帅国子而致于大子唯所用之是也故大子虽未为君也君臣之交已尽贤不肖之知已悉可任使之才已备则先王之虑后世者豫矣
　　○司右掌羣右之政令
　　注曰羣右戎右齐右道右　李子华曰戎右齐右道右天子乘车之右皆中大夫下大夫非司右之属也司右之右乃兵车之右用以征行侵伐故凡国中之有勇力者皆属焉一旦有事则取之以为右　齐侧皆反
　　凡军旅防同合其车之卒伍而比其乘属其右
　　注曰合比属谓次第相安习也车亦有卒伍　疏曰车之卒伍者按宣十二年云其君之戎分为二广广有一卒卒偏之两司马灋曰二十五乘为偏百二十五乘为伍
　　凡国之勇力之士能用五兵者属焉掌其政令
　　注曰勇力之士属焉者选右当于中司马灋曰弓矢围殳矛守戈防助凡五兵长以卫短短以救长
　　○虎贲氏掌先后王而趋以卒伍
　　注曰王出将虎贲士居前后虽羣行亦有局分
　　○军旅防同亦如之舍则守王闲
　　注曰舍王出所止宿处闲梐枑
　　○王在国则守王宫
　　注曰为周卫　梐薄礼反枑戸故反
　　国有大故则守王门大丧亦如之
　　注曰非常之难要在门　疏曰大故谓兵灾
　　○及葬从遣车而哭
　　注曰遣车王之魂魄所冯依
　　适四方使则从士大夫
　　注曰虎士从使者　疏曰天子有下聘诸侯灋大行人所云嵗徧问之等
　　○若道路不通有徴事则奉书以使于四方
　　注曰不通逢兵寇若泥水奉书徴师役也春秋隠公公七年冬戎伐凡伯于楚丘以归
　　○旅贲氏掌执戈盾夹王车而趋左八人右八人车止则持轮
　　注曰夹王车者其下士也下士十有六人中士为之帅焉
　　凡祭祀防同宾客则服而趋
　　注曰服而趋夹王车趋也防同宾客王亦齐服服衮冕则此士之齐服服端
　　丧纪则衰葛执戈盾
　　注曰葛葛绖武士尚轻
　　军旅则介而趋
　　注曰介被甲
　　○节服氏掌祭祀朝觐衮冕六人维王之大常
　　注曰服衮冕者从王服也维维之以缕王旌十二旒两两以缕缀连旁三人持之礼天子旌曳地郑司农云维持之
　　○诸侯则四人其服亦如之郊祀裘冕二人执戈送逆尸从车
　　注曰裘冕者亦从尸服也裘大裘也凡尸服卒者之上服从车从尸车送逆之往来春秋曰晋祀夏郊董伯为尸
　　○方相氏掌防熊皮黄金四目衣朱裳执戈扬盾帅百隶而时难以索室敺疫
　　注曰防冒也冒熊皮者以惊敺疫疠之鬼如今魌头也时难四时作方相氏以难郤凶恶也月令季冬命国难索廋也　王氏曰凡阴阳之气初则为利功成者退留则为烖月令季春国门之傩曰毕春气恐寒气留也仲秋天子之傩曰达秋气恐暑气伏也季冬大傩辟一嵗邪慝之气也此于大虚间不过气之宿留者而已留而中于物则为灾为疫有鬼物焉居声气之间以主之故傩以敺使荡而不留　难同傩乃多反注同敺起俱反魌音欺廋音搜
　　大丧先匶
　　注曰塟使之道　疏曰丧所多有凶邪故使之道也
　　○及墓入圹以戈击四隅敺方良
　　注曰圹穿地中也方良防两也天子之椁柏黄肠为里而表以石焉国语曰木石之怪夔防两　郑刚中曰塟则用木石木石久而变怪生故始葬则敺之亦厌胜之术　圹音旷方良上音防下音两又竝如字道音导





　　周礼述注卷十八
<经部,礼类,周礼之属,周礼述注>
　　钦定四库全书
　　周礼述注卷十九
　　安溪李光坡撰
　　○大仆掌正王之服位出入王之大命
　　注曰服王举动所当衣也位立处也出大命王之敎也入大命羣臣所奏行
　　○掌诸侯之复逆
　　注曰郑司农云复谓奏事也逆谓受下奏
　　王视朝则前正位而退入亦如之
　　注曰前正位而退道王王既立退居路门左待朝毕疏曰入亦如之王退入路寝听事时亦前正王位
　　郤位立也
　　建路鼓于大寝之门外而掌其政
　　注曰大寝路寝也其门外则内朝之中如今宫殿端门下矣政鼓节与早晏　疏曰此鼓所用或击之以声早晏或有穷遽者击之以声寃枉故建之正朝之所
　　○以待达穷者与遽令闻鼓声则速逆御仆与御庶子注曰郑司农云穷谓穷寃失职则来击此鼓以达于王若今时上变事击鼓矣遽也若今时驿马军书当急闻者亦击此鼓谓达穷者谓司冦之属朝士掌以肺石达穷民听其辞以告于王遽令邮驿上下程品御仆御庶子直事鼓所者大仆闻鼓声则速逆此二官当受其事以闻　疏曰御庶子者御仆有下士十二人分之为御庶子总名曰御仆也　张恋反邮音尤
　　祭祀宾客防纪正王之服位诏灋仪赞王牲事
　　注曰诏告也牲事杀割载之属　王光逺曰灋见于度数者仪见于动容者皆大仆以言告之
　　○王出入则自左驭而前驱
　　注曰前驱如今道引也道而居左自驭不参乘辟王也亦有车右焉　疏曰王出入者谓朝觐防同并凡祭祀巡守征伐皆是　辟音避
　　凡军旅田役赞王鼓
　　疏曰军旅田役王执路鼓路鼓四面将居鼓下则前面不得击之惟有三面王自击其一大仆佐击一面戎右击一面故二官皆言赞王鼓
　　○救日月亦如之
　　注曰日月食时春秋曰非日月之眚不鼓　疏曰日食隂侵阳当与鼓神祀同用雷鼓月食当用灵鼓
　　大防始崩戒鼓达于四方窆亦如之
　　注曰戒鼓击鼓以警众也郑司农云窆谓塟下棺也春秋所谓日中而塴礼记谓之封皆塟下棺也音相似窆读如庆封汜祭之汜　疏曰达于四方谓以鼓声相闻达四方
　　○县丧首服之灋于宫门
　　注曰首服之灋谓免髽笄总广狭长短之数县其书于宫门示四方　疏曰案小宗伯云县衰冠之式彼云冠専据男子云衰则兼妇人此云首服明无衰与男子冠直是妇人首服小宗伯云县于路门此宫门亦路门也
　　○掌三公孤之吊劳
　　注曰王使往　疏曰此等皆王合亲往或有故故使大仆也　窆彼騐反注之封音塴补邓反汜与泛同免音问髽庄瓜反
　　王燕饮则相其灋
　　注曰相左右　疏曰此燕饮谓与诸侯燕或与羣臣燕皆是其灋有主献宾宾酢主主酬宾洗爵升降之灋皆相助之
　　王射则赞弓矢
</div>
    <div class="pagination">
<a href="周礼述注_page40.html">上一页</a><span>...</span><a href="周礼述注_page36.html">36</a><a href="周礼述注_page37.html">37</a><a href="周礼述注_page38.html">38</a><a href="周礼述注_page39.html">39</a><a href="周礼述注_page40.html">40</a><span class="current-page">41</span><a href="周礼述注_page42.html">42</a><a href="周礼述注_page43.html">43</a><a href="周礼述注_page44.html">44</a><a href="周礼述注_page45.html">45</a><a href="周礼述注_page46.html">46</a><span>...</span><a href="周礼述注_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
