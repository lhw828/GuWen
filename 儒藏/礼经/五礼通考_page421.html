<!DOCTYPE html>
<html>
<head>
    <meta charset="UTF-8">
    <title>五礼通考 - 第 421 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 421 页/共 431 页</h1>
    <div class="content">　　【杜氏佑曰大唐贞观年中八座议奏令舅服同姨小功五月而律疏舅报于甥服犹三月谨案傍尊之服礼无不报已非正尊不敢降也故甥为从母五月从母报甥小功甥为舅缌麻舅亦报甥三月是其义矣今甥为舅使同从母之丧则舅宜进甥以同从母之报修律疏人不知礼意舅报甥服尚指缌麻于例不通理须改正今请脩改律疏舅报甥亦小功制可】
　　【敖氏继公曰亦丈夫妇人同】
　　传曰甥者何也谓吾舅者吾谓之甥何以缌也报之也【疏甥既服舅以缌舅亦报甥以缌也】
　　【马氏融曰甥从其母而服已缌故报之】
　　【汪氏琬曰凡父党之尊者由父推之则皆父之属也如世父叔父从祖祖父是也至父之姊妹则不可谓之父矣不可谓之父其可谓之母乎二者皆不可以命名故圣人更之曰姑尔雅谓我姑者我谓之侄葢姑亦不敢以昆弟之子为子也凡母党之尊者以母推之则皆母之属也如从母是也至母之昆弟则不可谓之母矣不可谓之母其可谓之父乎二者皆不可以命名故圣人更之曰舅尔雅谓我舅者我谓之甥葢甥亦不敢以姊妹之子为子也此先王制名之防意也】
　　【盛氏世佐曰案甥之名不一故传释之云谓吾舅者吾谓之甥明其对舅立文为姊妹之子也尔雅云姑之子为甥舅之子为甥妻之晜弟为甥姊妹之夫为甥孟子云帝馆甥于贰室是壻亦名甥矣已上诸甥皆与此异此所谓甥则尔雅云男子谓姊妹之子为出是也】
　　壻【注女子子之夫也】
　　传曰何以缌也报之也【疏壻既从妻而服妻之父母妻之父母遂报之也】妻之父母
　　【汪氏琬曰或问明孝慈録注妻母之嫁者出者皆服缌然则果应服乎曰否嫁母出母为父后者犹无服何有于妻母之出且嫁者乎厚于妻母而薄于已之所生其非先王之意也明矣律文无服是也姜氏兆锡曰所谓外舅外姑也】
　　传曰何以缌従服也【注从于妻而服之】
　　【杜氏佑曰蜀谯周云天子诸侯为外祖父小功诸侯嫡子为母妻及外祖父母妻父母皆如国人旧说外祖父母母族之正统妻之父母亦妻族之正统也母妻与已尊同母妻所不敢降亦不降宋庾蔚之谓礼父所不服子不敢服嫡子为妻之父母服则天子诸侯亦服妻之父母可知也妻之父母犹服况母之父母乎】
　　【敖氏继公曰从期服而缌是降于其妻三等矣妻従夫降一等子从母降二等夫从妻降三等差之宜也盛氏世佐曰案小记云世子不降妻之父母则是服亦上下同之矣唯公子大夫之庶子则不得伸耳此缌服也大夫以上不絶者以妻之父母君所不臣故也凡所不臣者服之如邦人】
　　钦定义疏妻为其祖父母期夫不従服母为其祖父母期子亦不従服但従其母妻之所自生者祖则逺矣且以其期本加服又出适而不降也与朱子母族三妻族二之说合观之则条理秩然矣
　　姑之子【注外兄弟也　疏云外兄弟者姑是内人以出外而生故也】
　　传曰何以缌报之也【疏姑舅之子两相为服故云报】
　　程子曰报服若姑之子为舅之子服是也异姓之服只是推得一重若为母而推则及舅而止若为姑而推可以及其子故舅之子无服却为既与姑之子为服姑之子须当报之也故姑之子舅之子其服同
　　舅【注母之兄弟】
　　【汪氏琬曰或问舅妻何以无服也曰由父而推之则有父族之服由母而推之则有母族之服姑之夫不可以为父族舅之妻与从母之夫不可以为母族者也礼絶族无施服其此之谓与】
　　传曰何以缌従服也【注从于母而服之】
　　【杜氏佑曰大唐贞观十四年太宗谓侍臣曰舅之与姨亲疎相似而服纪有殊理未有得集学者详议于是侍中魏徴等议曰礼所以决嫌疑别同异随恩以薄厚称情以立文舅与姨虽为同气然舅为母族之本姨乃外成他姓求之母族姨不与焉考之经文舅诚为重故周王念齐称舅甥之国秦伯懐晋切渭阳之诗在舅服止一时为姨居丧五月循名求实逐末弃本葢古人或有未达谨案舅服缌麻请与从母同小功制可】
　　朱子曰外祖父母止服小功则姨与舅合同与缌麻魏徴反加舅之服以同于姨则为失耳
　　【敖氏继公曰从于母之大功而缌也母于昆弟之为父后者期子乃不从之而服小功者亦可以见从服一定之制矣】
　　【顾氏炎武曰唐人所议服制似欲过于圣人嫂叔无服太宗令服小功曽祖父母旧服三月増为五月嫡子妇大功増为期众子妇小功増为大功舅服缌増为小功父在为母服期髙宗増为三年妇为夫之姨舅无服宗令从夫服又増舅母缌麻堂姨舅袒免而文馆直学士王感遂欲増三年之丧为三十六月皆务饰其文欲厚于圣王之制而人心弥浇风化弥薄不探其本而妄为之増益亦未见其名之有过于三王也是故知庙有二主之非则叔孙通之以益广宗庙为大孝者绌矣知丧不过三年示民有终之义则王感之服三十六月者绌矣知亲亲之杀礼所由生则太宗魏徴所加嫂叔诸亲之服者绌矣唐书礼乐志言礼之失也在于学者好为曲説而人君一切临时申其私意以増多为尽礼而不知烦数之为黩也子曰道之不明也贤者过之夫贤者率情之偏犹为悖礼而况欲以私意求过乎三王者哉】华氏学泉曰或问从母之夫舅之妻及姑姊妹之夫皆无服何也曰服有五而其族三曰父族母族妻族俗称三党是也姑姊妹之有服父族也従母及舅之有服母族也姑姊妹之夫不可谓父族従母之夫舅之妻不可谓母族父族由父而上之至于髙曽故归孙为祖之姊妹犹有服母族不逺及故母之従姊妹兄弟即无服恩有所限也妻族不旁及止于妻之父母恩尤杀于母族矣古之制服其称量之不爽如此
　　舅之子【注内足弟也　疏云内兄弟者对姑之子】
　　传曰何以缌従服也【疏从服者亦从于母而服之】
　　【敖氏继公曰此与姑之子相为皆男女同也子为母党服止于外祖父母从母舅舅之子从母之子耳其余则无服也外祖父母从母舅与母为一体至亲也故从服舅之子与従母昆弟则以其为尊者至亲之子而在兄弟之列不可以无服故或从服而或以名服也】
　　【郝氏敬曰母于昆弟之子大功子从以缌】
　　夫之姑姊妹之长殇
　　【马氏融曰成人服小功长殇降一等故服缌也中下殇降一等无服也礼三十而娶而夫之姊殇者闗有畏厌溺者】
　　【陈氏铨曰夫未二十而娶故有姊殇然矣夫虽未二十则成人】
　　【孔氏伦曰葢以为违礼早娶者制非施畏厌溺也】
　　【徐整问射慈曰古者三十而娶何縁当服得夫之姊殇服经文特为士作若説国君皆别言君若公慈答曰三十而娶礼之常制也古者七十而传宗事与子年虽幼未满三十自得少娶故曽子问曰宗子虽七十无无主妇此言宗子已老传宗事与子则宜有主妇】
　　【敖氏继公曰夫之姊无在殇者此云姊葢连妹而立文耳古者三十而娶何夫姊之殇之有】
　　钦定义疏杂记女虽未许嫁年二十而笄笄则不为殇矣或其弟年十五六以上早昏而姊未及笄而死者容有之女年垂成痼疾数年而死未及笄礼者亦有之则姊字不必定连文也马氏谓闗畏溺谬矣
　　夫之诸祖父母报【注诸祖父者夫之所为小功从祖祖父母外祖父母或曰曽祖父母曽祖于曽孙之妇无服而云报乎曽祖父母正服小功妻从服缌　疏夫之所为小功者妻降一等故缌麻以其本疏两相为服则生报名或人解诸祖之中兼有夫之曽祖父母郑以凡言报者两相为服曽祖为曽孙之妇无服何得云报乎故破其说又言若今本不为曽祖齐衰三月而依差降服小功其妻降一等得有缌麻今既齐衰三月明为曽孙妻无服】
　　【敖氏继公曰夫之所为服小功者则妻为之缌若于夫之祖父母之行而服此者唯其从祖祖父母耳似不必言诸然则此经所指者其夫之从祖祖父母及从祖父母与但言诸者疑文误且脱也盛氏世佐曰曽祖父母从祖祖父母从祖父母及外祖父母皆夫之诸祖父母也但曽祖父母至尊夫为之齐衰三月妻亦不可以轻服服之其服当与夫同齐衰三月章言丈夫妇人为宗子宗子之母妻是其例矣旧説曽孙妇为夫之曽祖父母缌殆失之夫之外祖父母妻当从服缌而外祖父母为外孙缌则于其妇无服可知不得云报然则此经所指者唯夫之从祖祖父母从祖父母而已以其疏逺故不复条目而总言诸祖也凡从服降一等夫之所为服缌者虽在祖父行妻不服如族曽祖父母之属是已】
　　君母之昆弟
　　【马氏融曰妾子为嫡夫人昆弟服也】
　　【敖氏继公曰此服亦不报其义与君母之从母同】
　　传曰何以缌従服也【注从于君母而服缌也君母在则不敢不从服君母卒则不服也疏虽本非己亲敬君母故从君母而服缌也君母之昆弟从服与君母之父母同故亦取上传解之也皆徒从之故所从亡则已】
　　【敖氏继公曰庶子从君母之服唯止于此不及其昆弟之子与从母昆弟异于因母也若为父后则服之葢其礼当与为人后者同】
　　钦定义疏为父后即为君母后矣为君母后则徒从者亦属从矣君母虽卒犹当从服然则小记所云为君母后者君母卒则不为君母之党服疑未必然
　　从父昆弟之子之长殇昆弟之孙之长殇【疏此二人本小功故长殇在缌麻中下殇无服】
　　【敖氏继公曰此从祖父从祖祖父为之服也然则从祖祖母从祖母亦当服之矣】
　　为夫之従父昆弟之妻【疏同堂娣姒降于亲娣姒故缌麻也】
　　【敖氏继公曰小功章云夫之姑姊妹娣姒妇报是章唯见此服不及夫之从父姊妹者文不具耳】
　　传曰何以缌也以为相与同室则生缌之亲焉【注同室者不如居室之亲也　疏以本路人夫又不服之今相为服故问也大功有同室同财之义故云相与同室则生缌之亲焉小功章亲娣姒言居室而此云同室轻重不等也】
　　【敖氏继公曰此亦言其所以有服之由也其义与娣姒妇以居室之故而有服者同】
　　钦定义疏娣姒及堂娣姒皆从服所不及又无名故取诸居室同室之义焉
　　长殇中殇降一等下殇降二等【疏云长殇中殇降一等以下乃是妇人为夫之族着殇服法虽文承上男子为殇之下要为下妇人而也】
　　【敖氏继公曰此主言丈夫为大功以上之殇妇人为夫族齐衰之殇也不宜在此葢脱文也妇人为本族之殇服其降之等亦与丈夫同】
　　【盛氏世佐曰此所谓中从上也降一等降二等者皆谓降于成人之本服也是乃总论丈夫妇人为殇服法不専指妇人为夫族而言也后人以传文散置经文每条之下而数语于经无所属故缀之于末】
　　齐衰之殇中従上大功之殇中従下【注齐衰大功皆服其成人也大功之殇中从下则小功之殇亦中从下也此主谓妻为夫之亲服也凡不见者以此求之】
　　【敖氏继公曰此亦脱文失其次而在是也】
　　【盛氏世佐曰齐衰之殇中从上者皆降一等为大功也大功之殇中从下者皆降二等为缌麻也妇人于夫族旁亲其情少疎故其中殇之进退比本族差一服也又案夫族大功之殇见于经者唯夫之叔父耳其长殇中殇夫为之大功妻从服降一等皆当小功今考小功章唯见其长殇之服而中殇下殇同在此章故传特为之此例其文当在上经夫之叔父之中殇下殇之下简脱在此而其上必有问之辞则逸之矣】
　　右缌麻三月













　　五礼通考卷二百五十八
<经部,礼类,通礼之属,五礼通考>
　　钦定四库全书
　　五礼通考卷二百五十九
　　刑部尚书秦田撰
　　凶礼十四
　　丧礼
　　仪礼丧服记公子为其母练冠麻麻衣縓縁为其妻縓冠葛绖带麻衣縓縁皆既葬除之【注公子君之庶子也其或为母谓妾子也麻者缌麻之绖带也此麻衣者如小功布深衣为不制衰裳变也诗云麻衣如雪縓浅绛也一染谓之縓练冠而麻衣縓縁三年练之受饰也檀弓曰练练衣黄里縓縁诸侯之妾子厌于父为母不得伸权为制此服不夺其恩也为妻縓冠葛绖带妻轻　疏云练冠麻者以练布为冠以麻为绖带也麻衣谓白布深衣縓縁谓以縓色缯为领縁也既葬除之者与缌麻所除同也注云麻者缌麻之绖带也者以经有二麻字上麻为首绖腰绖缌麻亦言麻此如缌之麻也知此麻衣如小功布深衣者案士之妾子父在为母期大夫之妾子父在为母大功则诸侯妾子父在小功是其差次故知此当小功布也云为不制衰裳变也者以其为深衣不与丧服同也诗云麻衣如雪者彼麻衣十五升布深衣与此小功布深衣异引之者证麻衣之名同取升数则异也云权为此制不夺其恩者诸侯尊絶期以下无服公子被厌不合为母服不夺其母子之恩故五服外权为制此服必服麻衣縓縁者麻衣大祥受服縓縁练之受饰虽被抑犹容有三年之哀故也妻轻者以縓冠对母用练冠以葛绖带对母用麻皆是轻也】
　　【马氏融曰不见日月者既葬而除之无日月数也】
　　【敖氏继公曰縓冠之縓亦当作练字之误也练冠者九升若十升布练熟为之与众人为母为妻之练冠同麻衣以十五升布为衣如深衣然其异者縁尔縓縁以縓色布为领及纯也闲传曰练冠縓縁是冠纰亦以縓也此縓皆视其衣冠之布为母但言麻故于为妻言葛绖带以见之练冠麻葛凶服也先言之麻衣吉衣也后言之文当然尔此二丧本当有练有祥故于此得用既练之冠既祥之衣与夫练服之饰以明其服之本重又小其麻葛之绖带以见不敢为服之意也此为妻之衣冠一与为母同惟以绖带为轻重耳妾与庶妇厌于其君公子为之不得伸故权为制此服然君在公子不得伸其服者多矣乃于其母妻特制此服者为其皆在三年之科与他期服异也诸侯之妾公子之妻视外命妇皆三月而葬郝氏敬曰为其母为所生母练冠三年小祥之冠以练熟布为之縁衣领袖诸侯妾之子厌于所尊于所生母不得自伸为此服以变于吉也为其妻以浅绛帛为冠变于缁冠也绞葛为首要绖轻于麻也亦以压于所尊不得为妻遂也】
　　钦定义疏齐衰裳正服也练冠麻衣縓縁余服也公子之母妻为公所厌夺其正不夺其余而即以其余服为之正服圣人之权衡于此者精矣注谓为母者妾子也若为妻则适夫人所生子凡不为父后者亦然又案齐衰降服四升冠七升正服五升冠八升既
　　塟降服受七升冠八升正服受八升冠九升至练则衣服皆用布之练熟者为之降服八升冠九升正服九升冠十升是以谓之练冠练衣也曰练则缕布皆有事与大小功之布又有间矣方氏慤谓练帛为冠非也大祥始用缟练冠焉得遽用帛乎八升九升皆大功之布故练衣亦谓之功衰杂记父母之丧尚功衰又曰虽功衰不吊即练衣也张子云练衣练大功之布以为衣故言功衰
　　传曰何以不在五服之中也君之所不服子亦不敢服也君之所为服子亦不敢不服也【注君之所不服谓妾与庶妇也君之所为服谓夫人与适妇也诸侯之妾贵者视卿贱者视大夫皆三月而葬　疏云诸侯之妾视卿大夫皆三月而葬者大戴礼文诸侯一娶九女夫人与左右媵各有侄娣二媵与夫人之娣三人为贵妾余五者为贱妾敖氏继公曰君之所不服子亦不敢服者谓其母与妻皆君之所厌而不服者也子亦从乎其君而不敢服之传以此释其所以不在五服中之意其实子从君而不敢服者则不止于此也君之所为服谓适与尊同者也君为之服子亦各以其服服之传又因上文而并言此以见凡公子之服与不服其义皆不在已也】
　　【郝氏敬曰传言此不在五服之内葢妾与庶妇诸侯絶无服公子不敢服为此济五服之穷非常礼也邵氏寳曰子为母服礼也夫为妻服亦礼也谓五服外何居庶母于君为妾庶子之妻于君为庶妇君服妻不服妾服冡妇不服庶妇君之所不服而制此服焉权也故曰五服之外】
　　钦定义疏公之庶子为父后者父在为母为妻宜与此同即位则妻为君夫人而母服犹不得伸古人所以严妻妾之分者如此
　　田案孟子王子有其母死者其傅为之请数月之丧赵岐云王之庶夫人死迫于适夫人不得行丧亲之数朱子集注采陈氏之说亦云厌于嫡母其实不然也礼家无二尊故有厌降之义父卒为母三年而父在则期厌于父也礼尊君而卑臣故亦有厌降之义士之庶子父在为其母期大夫之庶子父在为其母大功公子父在为其母无服厌于尊也大功章公之庶昆弟为其母传云先君余尊之所厌不得过大功葢公之庶子虽父已先卒犹厌于父之余尊不云厌于嫡母也王子之母死以父在不为制服非厌于嫡母赵氏误矣
　　又案此记公子为其母妻厌降之服
　　大夫公之昆弟大夫之子于兄弟降一等【注兄弟犹言族亲也凡不见者以此求之也　疏此三人所以降者大夫以尊降昆弟以旁尊降大夫之子以厌降是以总云降一等上经当已言讫今又言之者上虽言之恐犹不尽记人总结之】
　　【敖氏继公曰此言所为之兄弟谓为士者也惟公之昆弟虽与其兄弟同为公子亦降之也三人所以降其兄弟之义固或有异而服则同其兄弟之服虽皆已见于经然亦有不并列三人而言之者故于此明之大夫小功而下之亲为士者皆不为之服葢小功降一等则缌而大夫无缌服故也】
　　【郝氏敬曰前言昆弟至此言兄弟者昆同也同父母者也兄况也尊长之名亲曰昆弟族曰兄弟婚姻异姓亦称兄弟此条所降之兄弟皆指再从小功以下族亲小功兄弟降一等则缌凡兄弟降皆于士也尊同则不降于士降则絶矣故大夫无缌服】
　　【盛氏世佐曰此兄弟所该甚广凡旁亲自期功而下及外亲皆是虽其行辈之尊卑或有与已不同者亦存焉郝専指小功以下族亲言非降一等者期降大功大功降小功小功降缌缌降则絶矣然则大夫无缌服者谓无缌之正服耳若自小功降而在此者则固不得而絶与】
　　田案此记以尊降兄弟之法
　　为人后者于兄弟降一等报于所为后之兄弟之子若子【注言报者嫌其为宗子不降　疏谓支子为大宗子后反来为族亲兄弟之类以其出降本亲又宗子尊重恐本亲为宗子有不降服之嫌故云报以明之】
　　【敖氏继公曰此为兄弟于本亲降一等止谓同父者也礼为宗子服自大功之亲以至亲尽者皆齐衰但有月数之异尔此云报者昆弟与姊妹在室者但视其为已之月算也而服亦齐衰惟姊妹适人者则报以小功也之子二字当为衍文所后者之兄弟凡已所降一等之外者皆是也其有服若无服皆如所后者亲子之为】
　　【郝氏敬曰为人后谓出继宗人则小功兄弟皆降一等其所降之兄弟亦如其降反之所为后之兄弟为已所后之父之众兄弟也之子谓所为后之父之众子也于其众兄弟事之如世叔父于其众子待之如亲昆弟若子即如所后者之亲生子也】
　　【顾氏炎武曰所后者谓所后之亲所为后谓出而为后之人为人后者于兄弟降一等自期降为大功也兄弟之子报之亦降一等亦自期降为大功也若子者兄弟之孙报之亦降一等自小功降而为缌也盛氏世佐曰经于为人后者于其本宗之服及所为后之亲属多畧不具故记又言之兄弟谓本宗期功以下之属也为人后者降其兄弟与女子子嫁而降其本宗意畧相类欲其厚于彼则必薄于此也敖止以同父者为兄弟郝止以小功为兄弟皆非报谓本宗之兄弟亦各如其降服服之不以其为宗子而加隆也所为后之兄弟谓大宗之亲属也不云所后者之兄弟而云所为后之兄弟者言所后者之兄弟嫌若其世叔父然也大宗之亲属多矣不应单举兄弟之子之子二字当从敖氏作衍文郝云之子谓所为后之父之众子误甚大宗无后故以族人支子继之所为后之父安得有众子哉若子之义己见上斩章为人后者条下顾宁人以报字读属下句其説凿矣】
　　钦定义疏为人后者经己着其为父母昆弟姊妹之服故记为不见者广言之降一等当従其本服而降也葢为人后不必尽皆亲昆弟之子但取同宗则或有在五服之外者其为本生之亲之服则同也报者但月数同耳宗子为兄弟服功缌兄弟之报宗子若大小功者皆服齐衰三月而后以大小功之月数足之若缌麻者则竟服齐衰三月也所为后之兄弟之子谓其有亲昆弟之子而不以之为后者也但取同宗而不拘于伦序之戚疏此足以徴之矣为所后者之余亲皆若子举兄弟之子以包其余也其有服若无服或以尊而降或以尊而絶皆一如所后者之亲子而无所异焉
　　田案此记为人后者降其兄弟
　　兄弟皆在他邦加一等不及知父母与兄弟居加一等【注皆在他邦谓行仕出游若辟雠不及知父母父母早卒　疏共在他国一死一不死相愍不得辞于亲眷父母早卒兄弟共居而死当愍其孤幼相育故皆加一等】
　　【敖氏继公曰兄弟以皆在他邦而死加者为其客死于外故也以不及知父母而加者为其有恩于己故也凡兄弟之加服惟此与姑姊妹女子子适人而无主者也其余则否】
　　钦定义疏此兄弟不専指同辈者凡父行子行并祖行孙行皆在焉惟其所值而已　无大功之亲则有従母再嫁而谓他人父者矣若小功以下至无服之亲能相为收防使孤儿得以长成即有母者亦使穷嫠得以完其贞洁此尤人情所难也加一等服之所以劝笃亲而厚风俗也加一等则无服者亦为之缌麻矣
</div>
    <div class="pagination">
<a href="五礼通考_page420.html">上一页</a><span>...</span><a href="五礼通考_page416.html">416</a><a href="五礼通考_page417.html">417</a><a href="五礼通考_page418.html">418</a><a href="五礼通考_page419.html">419</a><a href="五礼通考_page420.html">420</a><span class="current-page">421</span><a href="五礼通考_page422.html">422</a><a href="五礼通考_page423.html">423</a><a href="五礼通考_page424.html">424</a><a href="五礼通考_page425.html">425</a><a href="五礼通考_page426.html">426</a><span>...</span><a href="五礼通考_page422.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
