<!DOCTYPE html>
<html>
<head>
    <meta charset="UTF-8">
    <title>日讲礼记解义 - 第 19 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲礼记解义 - 第 19 页/共 45 页</h1>
    <div class="content">　　日讲礼记解义卷二十五
　　礼运
　　饮食男女人之大欲存焉死亡贫苦人之大恶存焉故欲恶者心之大端也人藏其心不可测度也美恶皆在其心不见其色也欲一以穷之舎礼何以哉
　　此言穷欲恶之情必由于礼也凡人莫不有欲而饮食男女则大欲存焉莫不有恶而死亡贪苦则大恶存焉故人虽有七情而欲恶者乃心之大端也人既各藏其心而不可以测度则是美恶皆在其心而未尝遽见于色也将欲一一穷而察之非礼其将何以哉盖礼以治人情而即以是穷之礼器云欲察物而不由礼弗之得矣夫大人者与日月合其明所以为礼之徳也
　　故人者其天地之徳隂阳之交鬼神之防五行之秀气也
　　此言人有所禀以生将以明制作之有本也徳指实理而言交指变合而言防指凝成而言也人之所以为人有非苟然而已者其原于一理则为天地之徳理行于气则或变或合而为隂阳之交或屈或伸而为鬼神之防至于形生神发则皆五行之气之秀者为之此实理所以全具而独为万物之灵也案徳即性也天地之徳即孝经所谓天地之性也隂阳之交鬼神之防则莫着于魂魄矣万物皆生于五行之气而人之所以贵于物者以得其秀而最灵故也周子太极圗説盖本于此
　　故天秉阳垂日星地秉隂窍于山川播五行于四时和而后月生也是以三五而盈三五而阙
　　此言天地所以生物之本也窍孔也播分布也欲明乎人生之贵当先知天地所以生物之本所以生物者何隂阳而已矣是故天为阳气所积而位乎上其成象于天则垂而为日星者是地为隂气所积而位乎下其成形于地则窍而为山川者是夫日星之光下垂则天交于地山川之窍上通则地交于天由是阳变隂合而生五行则五行一隂阳也播五行之气于四时则四时亦一隂阳也以其分而言则土无专气而以木火为阳金水为隂可也以水木为阳火金为隂亦可也以春夏为阳秋冬为隂可也以冬春为阳夏秋为隂亦可也隂阳调和而后月于是乎生焉则隂精阳气防于太虚而成象而万物之胎产应之矣是故月也者兼隂阳而处乎天地之间者也自朔之后而生明以渐至于望则三五而盈以受阳之施也自望之后而生魄以渐至于晦则三五而阙以毓隂之孕也从父而舒光归母而生霸故凡物之生以月为节也案日月星皆繋于天而此乃先言日星而后言月者盖日星则纯乎阳也山川则纯乎隂也月轮处乎九重天之下而于地为最近是故大块噫气山川出云乃其所专职以上交于天者而二气絪緼矣故记以月为天地之和而尧典命羲和亦先言日星而后言月洪范既曰日月之行则有冬有夏而又必曰月之从星则以风雨也三五而盈三五而阙故三十日为一月而月主月也月逺日则光满近日则光微隂阳消息之几于是为着纳甲之法以明魄分隂阳其亦有见于此与旧注谓生生明也不及生魄似于义为偏又下文以日星为纪月以为量亦列月于日星之后而论者皆未之及今故参书义而订之如此
　　五行之动迭相竭也五行四时十二月还相为本也此承上言五行之运也动运也竭尽也终也本始也五行之运由木而火而金而水唯土无不在而此盛则彼衰是迭相竭也五行播于四时时各三月而成十二月其气更互环生是还相为本也案五行之运终则有始分固一定而不移命实流行而不已盖天地隂阳之所以生万物者固如此
　　五声六律十二管还相为宫也
　　此以乐言亦隂阳五行之所为也宫商角徴羽为五声黄钟子太蔟寅姑洗辰蕤賔午夷则申无射戌为六律合大吕丑应钟亥南吕酉林钟未中吕巳夹钟卯之六吕为十二管管以竹为之即十二月之管也其序则黄钟一林钟二太蔟三南吕四姑洗五应钟六蕤賔七大吕八夷则九夹钟十无射十一中吕十二宫者君主之义十二管皆可为宫也先王作乐播之以五声宣之以六律而候之以十二管始于黄钟终于中吕上生三分益一下生三分损一皆隔八相生当其为宫则五声皆备如黄钟为第一宫下生林钟为徴上生太蔟为商下生南吕为羽上生姑洗为角若林钟为宫则上生太蔟为徴下生南吕为商上生姑洗为羽下生应钟为角余竝仿此是五声六律十二管之属还相为宫也朱子曰案五声相生至于角位隔八下生当得宫前一位以为变宫五声之正至此而穷又自变宫隔八上生当得徴前一位以为变徴余分不可损益而其数又穷故立均之法至于是而终焉孔氏以本文但云五声十二管故不及二变而止为六十声増入二变二十四声合为八十四声自唐以来法皆如此云又曰黄钟惟本宫用正律若他律为宫则黄钟之为徴商羽角二变者但用变律汉志谓黄钟至尊不为役也方氏慤曰律左旋而生吕则为同位所以象夫妇吕右转而生律则为异位所以象子母
　　五味六和十二食还相为质也五色六章十二衣还相为质也
　　此以味与色言亦隂阳五行之所为也酸苦辛咸甘为五味加滑为六和是为十二月之食青赤黄白黒为五色并天元为六章是为十二月之衣质犹主也家语下相为质作相为主更以味言之如春多酸夏多苦秋多辛冬多咸余味皆用又加滑甘成六和而为十二食但以时之所宜还相为质也更以色言之如春衣青夏衣赤秋衣白冬衣黒余色皆用又并天元成六章而为十二衣但以其时之象还相为质也
　　故人者天地之心也五行之端也食味别声被色而生者也
　　此结上文而言人生之独异也端谓端绪犹物在中而绪见于外也人之有是生也元亨利贞之理赋而为仁义礼智之性是即天地之心也水火木金土之气凝而为貌言视听思之质是即五行之端也五行滋而为五味食之以飬其口感而为五声别之以飬其耳形而为五色被之以章其身乃人之所由以生飬者也案上言天地之徳五行之秀气此又言天地之心五行之端者徳具于心而气必有所从始也
　　故圣人作则必以天地为本以隂阳为端以四时为柄以日星为纪月以为量鬼神以为徒五行以为质礼义以为器人情以为田四灵以为畜以天地为本故物可举也以隂阳为端故情可睹也以四时为柄故事可劝也以日星为纪故事可列也月以为量故功有艺也鬼神以为徒故事可守也五行以为质故事可复也礼义以为器故事行有考也人情以为田故人以为奥也四灵以为畜故饮食有由也
　　此承上而言圣人所以立极也量分限也艺极考成也奥犹主也圣人之制为礼法也必以天地为本原以隂阳为端绪以四时为权柄以日星为纪纲月以为程量鬼神以为徒侣五行以为本质礼义以为器用人情以为田功四灵以为畜飬夫万物生于天地以天地为本故物可统而举也阳为徳隂为刑以隂阳为端故情可推而见也因时起事以四时为柄故事可劝而趋也日星有次舎以为纪故事可列而序也月有盈阙以为量故功有艺而不敢过不敢不及也鬼神为造化之用而郊社祖庙山川五祀之属实与政事相依以为徒故事可据而守也五行之运终始相循以为质故事可往而复也器利则事成礼义以为器故事行有考也能治人者人必归之人情以为田故人以为奥也徳盛化神万物咸若四灵以为畜故饮食有由也案天地至五行其制作所取象也礼义人情其政治也四灵者其徴报也张子曰自天地为本至四灵为畜一理也特细别耳
　　何谓四灵麟鳯龟龙谓之四灵故龙以为畜故鱼鲔不淰鳯以为畜故鸟不獝麟以为畜故兽不狘龟以为畜故人情不失
　　此申言四灵为畜也淰惊散之貎獝惊飞也狘惊走也何谓四灵若麟性之仁厚鳯之知治乱龟之兆吉凶龙之能变化则所谓四灵是已唯龙以为畜故鱼鲔不至于惊散鳯以为畜故鸟不至于惊飞麟以为畜故兽不至于惊走龟以为畜故疑可取决而不失乎人情之正也案三灵驯扰则其类皆从龟乃不言介虫类应者以前知之物尤圣人所寳故特明之
　　故先王秉着龟列祭祀瘗缯宣祝嘏辞説设制度故国有礼官有御事有职礼有序
　　此言圣人所以制为祭礼之意也御犹治也先王措天下于治安如此而犹不敢自任也故秉蓍龟以定其期陈列祭祀之所宜行以尽其敬瘗埋缯帛以备其物宣扬祝嘏辞説以致其情设委曲之制度以脩其文是故国有典礼则百官各有所治百事各有所司而凡所行礼皆有次第也案设制度以上专言祭礼下则自国有礼而逓推之
　　故先王患礼之不达于下也故祭帝于郊所以定天位也祀社于国所以列地利也祖庙所以本仁也山川所以傧鬼神也五祀所以本事也故宗祝在庙三公在朝三老在学王前巫而后史卜筮瞽侑皆在左右王中心无为也以守至正
　　此言逹礼之事也宗宗人祝大祝也三公大师大傅大保也卜大卜筮筮人瞽侑乐官侑食者惟礼逹而分乃定先王患礼之不逹于下也而一于祭祀焉致之故祭帝于郊所以尊之而定天位也祀社于国所以亲之而列地利也祖庙所以致孝而本仁也山川所以致敬而傧鬼神也五祀所以明制度而本事也故庙有宗祝朝有三公学有三老五更巫主吊临而居前史书言动而居后卜筮瞽侑或审灾祥或辨声乐而皆在于左右王居其中此心何为哉不过守君道之至正而已真氏徳秀曰古之所以众建忠贤森列左右者皆以正人君之心也君心至正而礼之逹于下也有原矣案南北郊分合之义论者不一或据此文以为方泽即国中之社盖地统于天故尊天而亲地汪氏克寛云祭天必及地者尊可以统卑礼地不及天者卑不可以屈尊也
　　故礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉故自郊社祖庙山川五祀义之脩而礼之藏也
　　此承上而言礼行之效也礼所以治神人和上下故礼行于郊而天心协应百神受职焉礼行于社而地无遗利百货可极焉礼行于祖庙而父子以定孝慈服习焉礼行于五祀而等威以辨率正法则焉故自郊社祖庙山川五祀皆义之脩而礼之藏也
　　是故夫礼必本于大一分而为天地转而为隂阳变而为四时列而为鬼神其降曰命其官于天也
　　此言礼之本于造化也官主也当天地未分浑沦之元气圅三为一是曰太乙圣人之制夫礼实本于此由是分为天地而有髙卑转为隂阳而有动静变为四时而有舒敛列为鬼神而有屈伸圣人本此以降命者皆主于法天而非人之所为也案礼本大一犹云易有太极
　　夫礼必本于天动而之地列而之事变而从时协于分艺其居人也曰飬其行之以货力辞让饮食冠昏丧祭射御朝聘
　　此言礼之切于人而究其所以行也协合也艺犹才也夫礼必本于天此秩序之原也动而之地而有所效法列而之事而有所兼及变而从时而有所推行合乎分艺而有所宜称所谓官于天者如此至于其居人也则曰飬礼以飬人为本也其行之则以货力辞譲饮食而周于冠昏丧祭射御朝聘则礼之逹于下也备矣荀子曰恭敬辞譲所以飬安礼义文理所以飬情是故物有节文非特飬人之欲而已
　　故礼义也者人之大端也所以讲信脩睦而固人肌肤之防筋骸之束也所以飬生送死事鬼神之大端也所以达天道顺人情之大窦也故唯圣人为知礼之不可以己也故壊国丧家亡人必先去其礼故礼之于人也犹酒之有蘖也君子以厚小人以薄
　　此言礼义为治身之要也窦孔穴之通出入者礼为义之用义为礼之体二者至切于人乃人之大端也所以讲信脩睦而内而治心外而脩身以固人肌肤之防筋骸之束也所以明而飬生送死幽而祭祀鬼神之大端也所以逹乎天道顺乎人情以为出入必由之大窦也故礼之不可以己也唯圣人为能知之故壊国丧家亡人未有不先去其礼者故礼之于人人待之以成徳犹酒之以蘖而成味也君子则以厚小人则以薄礼岂有厚薄哉人自为之尔案此言顺人情犹孟子言以利为本自此至终篇皆此意
　　故圣王脩义之柄礼之序以治人情故人情者圣王之田也脩礼以耕之陈义以种之讲学以耨之本仁以聚之播乐以安之
　　此言礼以人情为主而喻之于治田也脩者讲明之意播者散布发越之谓人情易流而难制故圣王所务为讲明者必以义为所操之柄以礼为所行之序而后人情可得而治矣盖人之有情犹地之有田而圣王之治之也无不至是故以礼为防范而脩之犹治田者之始于耕也以义为裁制而举而措之犹之随乎土宜而种以嘉谷也讲学明理以去其非犹之养苗而务去草也知既髙明而践履笃实则本于心徳之仁以聚之犹谷之熟而后获也由是以造于从容之域则播于乐之自然者以安之此则犹食而无不餍饫也案郑注治者去瑕秽飬菁华也圣人之治天下也人情以为田亦异夫率法而强之者矣
　　故礼也者义之实也协诸义而协则礼虽先王未之有可以义起也义者艺之分仁之节也协于艺讲于仁得之者强仁者义之本也顺之体也得之者尊
　　此承上而言礼义仁之相须也艺以事言仁以心言讲明也礼也者必权衡于义而制之既定则然而有常是义之实也苟协诸义而协则虽先王所未有之礼固可以度于义而创为也义者人心之裁制故在外之艺以义为分限在内之仁以义为品节果能合于艺之分明于仁之节则义之道得而人望而畏之是得之者强也仁者本心之全徳而化而裁之推而行之乃义之本也顺之体也其道足以长人故得之者尊也张子曰人情所安即礼也故礼所以由义起盖性之为仁敛为义而礼则进反于仁义之间故于此合而言之
　　故治国不以礼犹无耜而耕也为礼不本于义犹耕而弗种也为义而不讲之以学犹种而弗耨也讲之以学而不合之以仁犹耨而弗获也合之以仁而不安之以乐犹获而弗食也
　　此是申喻以明前意也礼者先王治国之具犹耜为农夫治田之具治国而不以礼则是无耜而耕也礼必因时而制宜田则既垦而播种为礼而不本于义是犹耕而弗种也义必以学而辨其是非种必以耘而去其稂莠为义而不讲之以学是犹种而弗耨也学之勤则理可聚耨之勤则谷可登讲之以学而不合之以仁是犹耨而弗获也乐所以乐而安其心食所以飬而享其利合之以仁而不安之以乐是犹获而弗食也案前言陈义而此言本者方氏慤谓凡种皆所以立本前言本仁而此言合者以人本仁也合而言之道也
　　安之以乐而不逹于顺犹食而弗肥也四体既正肤革充盈人之肥也父子笃兄弟睦夫妇和家之肥也大臣法小臣廉官职相序君臣相正国之肥也天子以徳为车以乐为御诸侯以礼相与大夫以法相序士以信相考百姓以睦相守天下之肥也是谓大顺大顺者所以飬生送死事鬼神之常也
　　此因治人情而极言礼教之效也肥者充盛之意乐之入人期于和顺食之飬人期于肥体安之以乐而不能逹于至顺是犹食而弗肥也顾肥则有所致矣如四体顺正而肤革充盈乃人一身之肥也父慈子孝而其情厚兄友弟恭而其情亲夫义妇聴而其情洽乃一家之肥也大臣有持循而奉乎法小臣有分辨而着其廉官职以次而相序君臣以义而相正乃一国之肥也天子有徳以安民之居如车之承载有乐以和民之心如御之调适诸侯朝聘时而以礼相与大夫靖共而以法相序士忠顺而以信相考百姓淳朴而以睦相守乃天下之肥也夫是之谓大顺而由是以飬生送死祭祀鬼神各得其常而有莫知所以然者此圣王礼教之极功也案篇首言礼以治人之情故天下国家可得而正至是乃详言之
　　故事大积焉而不苑竝行而不谬细行而不失深而通茂而有间连而不相及也动而不相害也此顺之至也故明于顺然后能守危也
　　此极言大顺之理也苑蕴滞之意人君以大顺治天下故天下之事虽大积焉而推行有渐不至于苑滞竝行而彼此各得不至于错缪细行而曲折皆当不至于有失深逺而能通茂密而仍有间连而得其分者不相及也动而协其宜者不相害也此顺之至也故明于顺然后能守危而无患也案易言危者安其位者也顺之与危相去逺矣而对举言之此警戒之深意也夫
　　故礼之不同也不丰也不杀也所以持情而合危也故圣王所以顺山者不使居川不使渚者居中原而弗敝也用水火金木饮食必时合男女颁爵位必当年徳用民必顺故无水旱昆虫之灾民无凶饥妖孽之疾此言行顺以致太平之事也小洲曰渚广平曰原所谓明于顺者原非苟狥乎人而必本于礼以为治故礼之不同也当杀者不可丰当丰者不可杀所以持人之情而使之称合事之危而使之安此乃圣王之所以为顺也是故因地之宜则不使居山者居川不使居渚者居中原而不致有更徙之困因天之候则于民所需之水火金木与夫饮食而用必以时因人之情则于合男女必当其年颁爵禄必当其徳凡用民力而无有不顺者由是感召天和国不生旱干水溢螟蝗之灾民不罹凶饥妖孽之疾则礼之所以为治也至矣案万物各得其理然后和圣人以礼治天下其效至于尽人物之性而与天地参盖夫子之极言礼也有如此
　　故天不爱其道地不爱其寳人不爱其情故天降膏露地出醴泉山出器车河出马圗鳯皇麒麟皆在郊棷龟龙在宫沼其余鸟兽之卵胎皆可俯而闚也则是无故先王能脩礼以逹义体信以逹顺故此顺之实也此极言大顺之效也膏露露凝如膏醴泉泉甘如醴器如银瓮丹甑之属车谓山车不待揉治而自圆曲者马圗龙马负圗也棷与薮同惟大顺之世嘉祥协应故以天之高而不爱其道以地之厚而不爱其寳以人之多欲而不爱其情天降如膏之露地出如醴之泉山出器车河出马图鳯皇麒麟在于郊之棷龟龙在于宫之沼其余鸟兽之卵胎以无獝狘之患皆可俯首而闚也此岂有他故哉惟先王能脩礼于上以逹义于下体实理于身以逹和顺于人故天地无心而嘉祥显著此大顺之实迹昭然可见者也程子曰君子脩己以敬笃恭而天下平惟上下一于恭敬则天地自位万物自育而四灵毕至矣此体信逹顺之道朱子曰信是实理顺是和气体信是致中逹顺是致和实体此道于身则自然发而中节推之天下而无所不通也









　　日讲礼记解义卷二十五
<经部,礼类,礼记之属,日讲礼记解义>
　　钦定四库全书
　　日讲礼记解义卷二十六
　　礼器
　　此明礼之不可无犹器之不可阙也器有二义一是学礼者成徳器之美一是行礼者明用器之制张子曰礼运语其逹礼器语其成
　　礼器是故大备大备盛徳也礼释回增美质措则正施则行其在人也如竹箭之有筠也如松栢之有心也二者居天下之大端矣故贯四时而不改柯易叶故君子有礼则外谐而内无怨故物无不懐仁鬼神飨徳此言礼之足以成徳也箭竹之小者筠其青皮也大端犹言大节礼使人成器是故合外内而大备至于大备而周旋无亏所以为盛徳也礼以去伪释其回邪礼以着诚增其美质措诸躬则正施诸事则行其在人也如竹箭之有筠而泽于外也如松栢之有心而主于内也此二者居天下之大端矣故贯乎四时
　　而柯叶初无改易是以君子有礼则外而疏逺者无不谐和内而亲近者无所怨恨极之万物无不懐仁鬼神亦皆飨徳则器之所成也大矣案礼以忠信为质美质即忠信也陈氏谓以礼为治身之器不如郑注云礼使人成器意理完备
　　先王之立礼也有本有文忠信礼之本也义理礼之文也无本不立无文不行
　　此言先王制礼之意也昔先王之立为礼也有本焉以根祗于中有文焉以显设于外忠信者文所从出礼之本也义理者本所由章礼之文也无本则不立无文则不行岂可以偏任乎案有本有文此句乃一篇之大指以下反覆申明之
　　礼也者合于天时设于地财顺于鬼神合于人心理万物者也是故天时有生也地理有宜也人官有能也物曲有利也故天不生地不飬君子不以为礼鬼神弗飨也居山以鱼鼈为礼居泽以鹿豕为礼君子谓之不知礼
　　此举礼之文而言所以行之之节也设陈也礼之本体不可见而文则显著而可知必也因天之时设地之财顺鬼神之徳合人心之同理万物之宜此礼之所以行也夫天之隂阳寒暖各有所生之物地之髙下燥湿各有所宜之产相礼执事之官当随能而任纎微委曲之物当因利而导苟天所不生地所不飬君子即不以为礼而鬼神亦不飨之矣如居山者而用鱼鼈居泽者而用鹿豕则是强其所本无故君子谓之不知礼也案曲礼亦云贫者不以货财为礼老者不以筋力为礼此惟通乎礼意者知之
　　故必举其定国之数以为礼之大经礼之大伦以地广狭礼之薄厚与年之上下是故年虽大杀众不匡惧则上之制礼也节矣
　　此承上文而言制礼用财之节也定犹成也上下丰凶也杀谷不熟也匡恐也礼非财不行而财非制不节故必举其赋税所入之数而衡量之以为行礼经常之大法如地有广狭则礼之伦类以之年有上下则礼之薄厚视之唯量入为出故年虽大杀而众不惧于流亡则上之制礼也有节矣案此与王制冡宰制国用一段相类陈氏祥道曰先王之为礼节以制则有所裁节以度则有所限故能于财不伤于民不害年虽大杀而众不匡惧也
　　礼时为大顺次之体次之宜次之称次之尧授舜舜授禹汤放桀武王伐纣时也诗云匪革其犹聿追来孝此言礼有天人之序而推时之所以为大也革急也诗作棘犹猷通谋也诗作欲聿惟也诗作遹礼为一定之制而序有不同时乃天道之运故为大顺则人之伦也故次之体则形之辨也故次之宜则事之义也故次之称则物之平也故次之如唐虞之际尧舜以徳而授受夏商之末汤武以兵而放伐皆非人力所能为盖天运然也大雅有声之诗云文王之作丰邑也非急于成己之谋惟追先王之事而致方来之孝耳此文王之时也而尧舜禹汤武可例推矣陈氏祥道曰时在天顺体宜称在人在天者大在人者小尧授舜舜授禹天与贤也汤放桀武王伐纣天吏也
　　天地之祭宗庙之事父子之道君臣之义伦也社稷山川之事鬼神之祭体也丧祭之用賔客之交义也羔豚而祭百官皆足大牢而祭不必有余此之谓称也诸侯以龟为寳以圭为瑞家不寳龟不藏圭不台门言有称也
　　此申眀顺体宜称之意也大夫士无田则荐以羔豚官指助祭者而言百喻众也台门门两旁筑土为防所谓两观也天地有圜丘方泽之祭宗庙有禴祠烝尝之事父子有孝慈之道君臣有仁敬之义其伦序出于自然此所谓顺也社稷有祈报山川有望祀之事天神人鬼有内外之祭其尊卑定于固然此所谓体也丧有殡葬祭有献奠之用賔客有接际享赠之交皆随事以制其宜此所谓义也俭者羔豚而祭而百官皆足丰者大牢而祭而不为有余皆因人而辨其分此所谓称也诸侯有国必以龟为寳而决国疑以圭为瑞而申国信若大夫之家则不寳龟不藏圭亦不得如诸侯之壮国体而设台门凡以云有称也案时如太和元气无所不统顺属仁体属礼宜属义称属智智成终而成始故特申言之以起下文也
　　礼有以多为贵者天子七庙诸侯五大夫三士一天子之豆二十有六诸公十有六诸侯十有二上大夫八下大夫六诸侯七介七牢大夫五介五牢天子之席五重诸侯之席三重大夫再重天子崩七月而葬五重八翣诸侯五月而葬三重六翣大夫三月而葬再重四翣此以多为贵也
　　此言礼以贵多为称也一庙谓下士也诸公上公也介副也牢大牢也五重谓抗木与茵也葬者抗木在上茵在下礼之为制有以多为贵者以庙数言之惟天子备七庙诸侯五庙大夫三庙士惟一庙以豆数言之天子朔食堂上之正羞二十有六若诸侯相食则诸公十有六诸侯十有二若食大夫则上大夫八下大夫六诸侯朝于天子其辅行之介有七所赐之牢亦有七大夫聘于天子则五介五牢天子之席独设五重诸侯则三重大夫再重天子崩葬以七月用五重八翣诸侯则五月而用三重六翣大夫则三月再重四翣此皆尊者多而卑者少是以多为贵也陈氏祥道曰先言庙而之以豆介牢席先神后人之序由豆介牢席而之以葬飬生送死之序也
　　有以少为贵者天子无介祭天特牲天子适诸侯诸侯膳以犊诸侯相朝灌用郁鬯无豆之荐大夫聘礼以脯醢天子一食诸侯再大夫士三食力无数大路繁缨一就次路繁缨七就圭璋特琥璜爵鬼神之祭单席诸侯视朝大夫特士旅之此以少为贵也
　　此言礼以贵少为称也食湌也大路殷木路繁马腹带缨鞅也染丝而织以为罽五色一匝曰就七当作五礼又有以少为贵者如天子以天下为家无客礼故无介祭天用特牲贵诚也天子适诸侯而诸侯奉膳亦止犊牛敬君一如敬天也诸侯相朝主君行享礼毕惟酌郁鬯之酒以献賔而不用笾豆之荐相接以芬芳之徳不在殽味也行聘之大夫则酌以酒又荐以脯醢是湏味稍多也天子每一湌辄告饱诸侯再大夫士三皆待劝乃更湌庻人自食其力故无湌数饱而后止大路为祭天之车贵其质素故马亦少饰而繁与缨皆一就次路则繁缨七就二王之后享王以圭享后以璋虽曰圭以马璋以皮而皮马不升于堂是独用之也飨礼于酬爵之时则以琥璜将币不特逹也鬼神之席不假多重以为温故祭用单席诸侯视朝于大夫则人人揖之士则不问多少共一揖之此皆尊者少而卑者多是以少为贵也案孔疏天子无介其实余事亦有介故鬯人共介鬯是天子临鬼神使介执鬯也
　　有以大为贵者宫室之量器皿之度棺椁之厚丘封之大此以大为贵也有以小为贵者宗庙之祭贵者献以爵贱者献以散尊者举觯卑者举角五献之尊门外缶门内壶君尊瓦甒此以小为贵也
　　此言礼以贵大贵小为称也量言其所容度言其所至皿食器盘盂之属爵散觯角皆所以酌酒者缶壶甒皆所以盛酒者礼又有以大为贵者如宫室之量则天子之堂广九雉诸侯七雉伯子男五雉皆三分其广以二为内器皿之度则天子之路弓斗房皆谓之大而其余则否棺椁之厚则尊者之棺四重卑止一重椁必周于其棺丘封之大则冢人以爵等而为之度此皆以大为贵也又有以小为贵者如祭礼献尸主人贵则以一升之爵佐食之人贱则以五升之散其举而自饮也尸尊以三升之觯主人卑以四升之角至为子男之飨礼诸臣之尊用缶壶缶大于壶陈于门外壶容一石陈于门内君之尊用瓦甒容五斗而陈于堂上此皆以小为贵也案王侯之祭仪礼亡举觯举角者士礼也凡王飨臣及其自相飨行礼献数各随其命子男五命故郑注知五献是子男也
　　有以髙为贵者天子之堂九尺诸侯七尺大夫五尺士三尺天子诸侯防门此以髙为贵也有以下为贵者至敬不坛扫地而祭天子诸侯之尊废禁大夫士棜禁此以下为贵也
　　此言礼以贵髙贵下为称也堂堂阶也下犹低也废去也禁承酒尊之器士用之棜亦禁也谓之斯禁大夫用之礼又有以髙为贵者天子之堂视堂下相去九尺诸侯则七尺大夫则五尺士惟三尺天子诸侯竝为台门此皆以髙为贵也又有以下为贵者天子祭天之礼至敬无文燔柴于泰坛毕惟扫地于坛下致洁而设正祭天子诸侯享礼之设有酒尊则废去其禁大夫与士乡饮而设酒尊大夫用无足之棜士用有足之禁此皆以下为贵也
　　礼有以文为贵者天子龙衮诸侯黼大夫黻士衣纁裳天子之冕朱緑藻十有二旒诸侯九上大夫七下大夫五士三此以文为贵也有以素为贵者至敬无文父党无容大圭不琢大羮不和大路素而越席牺尊疏布鼏椫杓此以素为贵也
　　此言礼以贵文贵素为称也龙之状衮然谓之龙衮画于衣者白与黑谓之黼其文为斧黑与青谓之黻其文为两已相背皆绣于裳者冕祭服之冠也前畧俛故谓之冕以采丝组贯玉为旒谓之藻琢当为篆椫杓以白理木为杓也鼏或作幕礼又有以文为贵者天子之祭服绘龙于衮极其文明以象变化诸侯绣黼以取其防大夫绣黻以取其辨士元衣纁裳而不得绣绘天子之冕以朱緑二色之藻贯玉而垂为旒前后各十有二以则天数诸侯九旒上大夫七旒下大夫五旒士三旒此皆以文为贵也又有以素为贵者敬极其至则不以文饰为美见父之族党不为折旋揖譲之容天子朝日月之大圭无篆刻之文大古之羮无盐梅之和大路质素而以蒲越为席牺尊刻为牛形鼏以粗布椫木为杓不加雕饰此皆以素为贵也
　　孔子曰礼不可不省也礼不同不丰不杀此之谓也盖言称也
　　此总结上文之意也孔子尝曰礼诚不可以不加省察也夫礼之等不同而皆有当然之则能不丰不杀而悉如其分焉则得矣正以宜杀而丰必失之有余宜丰而杀必失之不足礼欲其相称也马氏曰自礼以多为贵至以素为贵皆礼之寓于形名度数者其用不同而悉归于称故引孔子之言以结之
　　礼之以多为贵者以其外心者也德诩万物大理物博如此则得不以多为贵乎故君子乐其也礼之以少为贵者以其内心者也徳产之致也精微观天下之物无可以称其徳者如此则得不以少为贵乎是故君子愼其独也古之圣人内之为尊外之为乐少之为贵多之为羙是故先王之制礼也不可多也不可寡也唯其称也
　　此又申言称字之义也诩犹普也徧也产生也尊者恭敬奉持之意凡礼之以多为贵者是敬之着于物而为外心也所以然者以盛徳之昭著溥徧万物理之所该者大故物之所成者博此岂得不以多为贵乎故君子乐其于外也礼之以少为贵者是敬之存于中而为内心也所以然者以徳产之致极于精微虽备天下之物而有不足以称其徳者此岂得不以少为贵乎故君子愼其独于内也古之圣人内之以为尊外之以为乐少之以为贵多之以为羙是故先王之制礼也非有意于简而不可多也非有意于繁而不可少也唯其称也案郑注谓万物皆天所生是徳之于外也然其所以致此则甚精微而不可见圣人之徳亦犹是也方氏慤曰内外以心言多少以物言明乎礼之不可寡而贵于大者髙者文者视此矣明乎礼之不可多而贵于小者下者素者视此矣此所以为称也
　　是故君子大牢而祭谓之礼匹士大牢而祭谓之攘管仲镂簋朱纮山节藻棁君子以为滥矣晏平仲祀其先人豚肩不揜豆澣衣濯冠以朝君子以为隘矣是故君子之行礼也不可不愼也众之纪也纪散而众乱孔子曰我战则克祭则受福盖得其道矣
　　此亦承上称礼之意而约之于愼也君子谓大夫以上匹偶也士微贱不得特使为介乃行故谓之匹镂簋簋有雕镂之饰也纮冠系以组为之天子朱诸侯青大夫士缁山节刻山于柱头之斗栱藻棁画藻于梁上之短柱唯礼贵于称是故有位之君子用大牢而祭则谓之礼若匹士亦大牢而祭是取非其有则谓之攘昔齐大夫有管仲者镂簋朱纮而僣天子之器山节藻棁而僣天子之居是过于丰也君子以为滥而无制矣又有晏平仲者祀其先人不用少牢而用豚豚之肩至于不足揜豆服澣衣濯冠而以朝是过于杀也君子以为隘而无所容矣是故君子之行礼也不可不致其愼也礼乃众人之纪也纪散即乱所从生而行之谓可弗愼乎孔子曰我有不战战则克有不祭祭则受福盖诚得乎战与祭之道矣案礼以辨上下定民志是故上不僣上而下不偪下夫子之所谓得其道者盖亦唯其称而能愼焉故也
　　君子曰祭祀不祈不麾蚤不乐葆大不善嘉事牲不及肥大荐不羙多品
　　此言祭祀之所宜戒也麾快也先时而祭曰蚤葆褒也嘉事冠昏之礼也君子曰祭祀以致孝乎鬼神不祈福也因乎时不以蚤为快也器币有定制不以褒大为可乐而失之丰冠昏之奠告有常仪不以嘉事为可善而失之渎也牲不及于肥大荐不羙夫多品有以小与少为贵也案孔疏祭以存亲耳非谓就亲祈福报周礼六祈非礼之常也
　　孔子曰臧文仲安知礼夏父弗綦逆祀而弗止也燔柴于奥夫奥者老妇之祭也盛于盆尊于甁
　　此言孔子正鲁礼之失也臧文仲名辰鲁大夫夏父姓弗綦名逆祀跻僖公也奥当为爨爨即先炊之神谓之老妇孔子曰人多以臧文仲为知礼者自今观之其亦安知礼矣如夏父弗綦为典礼之官于鲁之庙祀跻僖公于闵公之上是以臣而先君以庻而先适也文仲柄政而弗能止是不知礼者一矣古者孟夏迎气祭火神于郊则以燔柴而弗綦用之于爨夫爨乃老妇之祭也但当盛食于盆盛酒于瓶而已以贱为贵而文仲弗能止是不知礼者又一矣案夏父弗綦之失礼意文仲实主之故左氏亦以为纵逆祀也孔疏云祝融古火官之长是五祀之神祀于郊奥者正是灶之神常祀在夏以老妇配之有爼及豆设于灶陉又延尸入奥爨者宗庙祭后直祭先炊老妇之神在于爨灶此祝融并奥及爨三者所以不同
　　礼也者犹体也体不备君子谓之不成人设之不当犹不备也礼有大有小有显有微大者不可损小者不可益显者不可揜微者不可大也故经礼三百曲礼三千其致一也未有入室而不由戸者君子之于礼也有所竭情尽愼致其敬而诚若有羙而文而诚若
　　此言行礼必本于诚也经礼如冠昏丧祭朝觐防同之类曲礼如进退升降俯仰揖逊之类若语辞先王之立礼经制详尽犹人之身体百骸全具也体有不备君子即谓之不成人苟设之不当犹不备也故礼之全体有大有小有显有微大不可以损小不可以益显不可以揜微不可以大也夫经礼三百曲礼三千可谓备矣要必设诚而致行之则其致一也人未有入室而不由户者亦岂有行礼而不本于诚者乎是故君子之于礼也时而用心于内则有所竭情尽愼以此致敬而诚存于中时而用心于外则有羙而文而诚亦立于事矣案易大传曰天下同归而殊涂一致而百虑一者诚也知礼之致一则三百三千固一以贯之尔









</div>
    <div class="pagination">
<a href="日讲礼记解义_page18.html">上一页</a><span>...</span><a href="日讲礼记解义_page14.html">14</a><a href="日讲礼记解义_page15.html">15</a><a href="日讲礼记解义_page16.html">16</a><a href="日讲礼记解义_page17.html">17</a><a href="日讲礼记解义_page18.html">18</a><span class="current-page">19</span><a href="日讲礼记解义_page20.html">20</a><a href="日讲礼记解义_page21.html">21</a><a href="日讲礼记解义_page22.html">22</a><a href="日讲礼记解义_page23.html">23</a><a href="日讲礼记解义_page24.html">24</a><span>...</span><a href="日讲礼记解义_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
