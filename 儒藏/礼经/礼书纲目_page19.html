<!DOCTYPE html>
<html>
<head>
    <meta charset="UTF-8">
    <title>礼书纲目 - 第 19 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书纲目 - 第 19 页/共 57 页</h1>
    <div class="content">








　　礼书纲目卷五
　　钦定四库全书
　　礼书纲目卷六　　　　　　　婺源江永撰
　　公食大夫礼　　　嘉礼十
　　经【郑目録云主国君以礼食小聘大夫之礼公食于五礼属嘉礼】
　　公食大夫之礼使大夫戒各以其爵【戒犹告也告之必使同班敌者易以相亲敬】上介出请入告【问所以为来事】三辞【为既先受赐不敢当】宾出拜辱【拜使者屈辱来迎已】大夫不答拜将命【不答拜为人使也将犹致也】宾再拜稽首【受命】大夫还【复于右】宾不拜送遂从之【不拜送者为从之不终事】宾朝服即位于大门外如聘【于是朝服则初时端如聘亦入于次俟】
　　右戒宾宾从　记不宿戒【食礼轻也此所以不宿戒者谓前期三日之戒申戒为宿谓前期一日】戒不速【食宾之朝夙兴戒之宾则从戒者而来不复召】　宾之乗车在大门外西方北面立【宾车不入门广敬也凡宾即朝中道而徃将至下行而后车还立于西方宾及位而止北面卿大夫之位当车前凡朝位宾主之间各以命数为逺近之莭也】
　　即位具【主人也摈者俟君于大门外卿大夫士序及宰夫具其馔物皆于庙门之外】定【肉谓之定犹孰也着之者下以为莭】甸人陈鼎七当门南面西上设扄鼏鼏若束若编【七鼎一大牢也甸人冢宰之属兼亨人者南面西上以其为宾统于外也扄鼎扛所以举之者也凡鼎鼏盖以茅为之长则束本短则编其中央今文扄作古文鼏作宻】设洗如飨【必如飨者先飨后食如其近者也飨礼亡燕礼则设洗于阼阶东南古文飨或作乡】小臣具槃匜在东堂下【为公盥也公尊不就洗小臣于小宾客飨食掌正君服位】宰夫设筵加席几【设筵于戸西南面而左几公不宾至授几者亲设湇酱可以畧此】无尊【主于食不献酬】饮酒饮俟于东房【饮酒清酒也饮胾也其俟奠于豊上也饮酒先言饮明非献酬之酒也饮先言别于六饮也】凡宰夫之具馔于东房【凡非一也饮酒之具宰夫所掌也酒不在凡中者虽无尊犹嫌在堂】
　　右陈器馔　记不授几【异于礼也】无阼席【公不坐】亨于门外东方【必于门外者大夫之事也东方者主阳】司宫具几与蒲筵常缁布纯加萑席防帛纯皆卷自末【司宫大宰之属掌宫庙者也丈六尺曰常半常曰寻纯缘也萑细苇也末经所终有以识之必长筵者以有左右馔也今文萑皆为莞】宰夫筵出自东房【筵本在房宰夫敷之也天子诸侯左右房】
　　公如宾服迎宾于大门内【不出大门降于国君】大夫纳宾【大夫谓上摈也纳宾以公命】宾入门左公再拜宾辟再拜稽首【左西方宾位也辟逡遁不敢当君拜也】公揖入宾从【揖入道之】及庙门公揖入【庙祢庙也】宾入三揖【每曲揖及当碑揖相人偶】至于阶三让【让先升】公升二等宾升【逺下人君】大夫立于东夹南西面北上【东夹南东西莭也取莭于夹明东于堂】士立于门东北靣西上【统于门者非其正位辟宾在此】小臣东堂下南面西上宰东夹北西面南上【宰宰夫之属也古文无南上】内官之士在宰东北西面南上【夫人之官内宰之属也自卿大夫至此不先即位从君而入者明助君飨食宾自无事】介门西北面西上【西上自统于宾也然则承摈以下立于士西少进东上】
　　右迎宾即位
　　公当楣北乡至再拜宾降也公再拜【楣谓之梁至再拜者兴礼俟宾嘉其来也公再拜宾降矣】宾西阶东北面答拜【西阶东少就主君敬也】摈者辞【辞拜于下】拜也公降一等辞曰寡君从子虽将拜兴也【宾降再拜公降摈者释辞矣宾犹降终其再拜稽首兴起也】宾栗阶升不拜【自以已拜也栗实栗也不拾级连歩趋主国君之命不拾级而下曰走】命之成拜阶上北面再拜稽首【宾降拜主君辞之宾虽终拜于主君之意犹为不成】
　　右拜至　记卿摈由下【不升堂也】
　　士举鼎去鼏于外次入陈鼎于碑南南面西上右人抽扃坐奠于鼎西南顺出自鼎西左人待载【入由东出由西明为宾也今文奠为委古文待为持】雍人以爼入陈于鼎南旅人南面加于鼎退【旅人雍人之属旅食者也雍人言入旅人言退文互相备也出入之由亦如举鼎者匕爼毎器一人诸侯官多也】大夫长盥洗东南西面北上序进盥退者与进者交于前卒盥序进南面【长以长防也序犹更也前洗南】载者西面【载者左人也亦序自鼎东西面于其前大夫匕则载之】鱼腊饪【饪孰也食礼宜孰飨有腥者】载体进奏【体谓牲与腊也奏谓皮肤之理也进其理本在前下大夫体七个】鱼七缩爼寝右【右首也寝右进鬐也干鱼进腴多骨鲠】肠胃七同爼【以其同类也不异其牛羊腴贱也此爼实凡二十八】伦肤七【伦理也谓精理脆者今文伦或作论】肠胃肤皆横诸爼垂之【顺其在牲之性也肠胃垂及爼拒】大夫既奠于鼎逆退复位【事毕宜由便也士载者又待设爼】
　　右举鼎载爼
　　公降盥【将设醤】宾降公辞【辞其从已】卒盥公壹揖壹让公升宾升【揖让皆壹杀于初古文壹皆作一】宰夫自东房授醯醤【授授公也醯醤以醯和醤】公设之【以其为馔本】宾辞北面坐还而东迁所【东迁所奠之东侧其故处】公立于序内西乡【不立阼阶上示亲馔】宾立于阶西疑立【不立阶上以主君离阼也疑正立也自定之貎今文曰西阶】宰夫自东房荐豆六设于醤东西上韭菹以东醓醢昌本昌本南麋臡以西菁菹鹿臡【醓醢醢有醓昌本昌蒲本菹也醢有骨谓之臡菁菁菹也今文臡皆作麋】士设爼于豆南西上牛羊豖鱼在牛南腊肠胃亚之【亚次也不言防错爼尊也】肤以为特【直豖与肠胃东北特肤者出下牲贱】旅人取甸人举鼎顺出奠于其所【以其空也其所谓当门】宰夫设黍稷六簋于爼西二以并东北上黍当牛爼其西稷错以终南陈【并并也今文曰并古文簋皆作轨】大湇不和实于镫宰右执镫左执盖由门入升自阼阶尽阶不升堂授公以盖降出入反位【大湇煮肉汁也大古之羮不和无塩菜瓦豆谓之镫宰谓大宰宰夫之长也有盖者馔自外入为风尘今文湇为汁又曰入门自阼阶无升】公设之于醤西宾辞坐迁之【亦东迁所】宰夫设铏四于豆西东上牛以西羊羊南豖豖以东牛【铏菜和之器】饮酒实于觯加于丰【丰所以承觯者也如豆而卑】宰夫右执觯左执丰进设于豆东【食有酒者优宾也设于豆东不举也燕礼记曰凡奠者于左】宰夫东面坐启簋防各却于其西【防簋盖也亦一一合却之各当其簋之西】
　　右设正馔　记賛者盥从爼升【爼其所有事】　上賛下大夫也【上谓堂上摈賛者事相近以佐上下为名】　铏芼牛藿羊苦豖薇皆有【藿豆叶也苦苦茶也茎荁之属今文苦为芐】
　　賛者负东房南面告具于公【负东房负房戸而立也南面者欲得乡公与宾也】公再拜揖食【再拜拜宾馔具】宾降拜【答公拜】公辞宾升再拜稽首【不言成拜降未拜】宾升席坐取韭菹以辩擩于醢上豆之间祭【擩犹染也今文无于】賛者东面坐取黍实于左手辩又取稷辩反于右手兴以授宾宾祭之【取授以右手便也宾亦兴受坐祭之于豆祭也独云賛兴优宾也少仪曰受立授立不坐】三牲之肺不离賛者辩取之壹以授宾【肺不离者之也不言则祭肺也此举肺不离而之便宾祭也祭离肺者絶肺祭也壹犹稍也古文壹作一】宾兴受坐祭【于是云宾兴受坐祭重牲也宾亦毎肺兴受祭于豆祭】捝手扱上铏以柶辩擩之上铏之间祭【扱以□扱其铏菜也捝拭也拭以巾】祭饮酒于上豆之间鱼腊醤湇不祭【不祭者非食物之盛者】
　　右宾祭正馔
　　宰夫授公饭粱公设之于湇西宾北面辞坐迁之【既告具矣而又设此殷勤之加也迁之迁而西之以其东上也】公与宾皆复初位【位序内阶西】宰夫膳稻于粱西【膳犹进也进稻粱者以簠】士羞庶羞皆有大盖执豆如宰【羞进也庶众也进众珍味可进者也大以肥美者特为脔所以祭也鱼或谓之膴膴大也唯醢醤无大如宰如其进大湇右执豆左执盖】先者反之由门入升自西阶【庶羞多羞人不足则相授于阶上复出取也】先者一人升设于稻南簋西间容人【簋西黍稷西也必言稻南者明庶羞加不与正豆并也间容人者宾当从间徃来也】旁四列西北上【不统于正馔者虽加自是一礼是所谓胾中别】膷以东臐膮牛炙【膷臐膮今时臛也牛曰膷羊曰臐豖曰膮皆香美之名也古文膷作香臐作熏】炙南醢以西牛胾醢牛鮨【先设醢防之以次也内则谓鮨为脍然则脍用鮨今文鮨作鳍】鮨南羊炙以东羊胾醢豖炙炙南醢以西豕胾芥醤鱼脍【芥醤芥实醤也内则曰脍春用葱秋用芥】众人腾羞者尽阶不升堂授以盖降出【腾当作媵送也授授先者一人】
　　右设加馔　记簠有盖幂【稻粱将食乃设去防于房盖以幂幂巾也今文或作幕】凡炙无醤【已有醎和】
　　賛者负东房告备于公【复告庶羞具者以其异馔】賛升宾【以公命命宾升席】宾坐席末取粱即稻祭于醤湇间【即就也祭稻粱不以豆祭祭加宜于加】賛者北面坐辩取庶羞之大兴一以授宾宾受兼壹祭之【壹壹受之而兼壹祭之庶羞轻也自祭之于膷臐之间以异馔也】
　　右宾祭加馔
　　宾降拜【拜庶羞】公辞宾升再拜稽首公答再拜宾北面自间坐左拥簠粱右执湇以降【自间坐由两馔之间也拥抱也必取梁者公所设也以之降者堂尊处欲食于阶下然也】公辞宾西面坐奠于阶西东面对西面坐取之栗阶升北面反奠于其所降辞公【奠而后对成其意也降辞公敬也必辞公者为其尊而亲临也食侍食賛者之事】公许宾升公揖退于箱【箱东夹之前俟事之处】摈者退负东塾而立【无事】宾坐遂卷加席公不辞【賛者以告公公聴之重来优宾】宾三饭以湇醤【毎饭歠湇以肴擩醤食正馔也三饭而止君子食不求饱不言其肴优宾】宰夫执觯饮与其丰以进【此进潄也非为卒食为将有事缘宾意欲自洁清】宾捝手兴受【受觯】宰夫设其丰于稻西【酒在东在西是所谓左酒右】庭实设【乗皮】宾坐祭遂饮奠于丰上【饮潄】
　　右宾正食
　　公受宰夫束帛以侑西乡立【束帛十端帛也侑犹劝也主国君以为食宾殷勤之意未至复发币以劝之欲用深安宾也西乡立序内位也受束帛于序端】宾降筵北面【以君将有命也北面于西阶上】摈者进相币【为君释币辞于宾】宾降辞币升聴命【降辞币主国君又命之升聴命释许辞】降拜【当拜受币】公辞宾升再拜稽首受币当东楹北面【主国君南面授之当东楹者欲得君行一臣行二也】退西楹西东面立【俟主国君送币也退不负序以将降】公壹拜宾降也公再拜【宾不敢俟成拜】介逆出【以宾事毕】宾北面揖执庭实以出【揖执者示亲受】公降立【俟宾反】上介受宾币从者讶受皮【从者府史之属讶迎也今文曰梧受】
　　右侑币
　　賔入门左设霤北面再拜稽首【便退则食礼末卒不退则嫌更入行拜若欲从此退】公辞【止其拜使之卒食】揖让如初【如初入也】升宾再拜稽首公答再拜【宾拜拜主国君之厚意宾揖介入复位】宾降辞公如初【将复入】宾升公揖退于箱宾卒食防饭三饮【卒已也已食会饭三潄也防饭谓黍稷此食黍稷则初时食稻粱】不以浆湇【不复用正馔也初时食加饭用正馔此食正饭用庶羞互相成也后言湇或时后用】捝手兴北面坐取粱与醤以降西面坐奠于阶西【示亲彻也不以出者非所当得又以已得侑币】东面再拜稽首【卒食拜也不北面者异于辞】公降再拜【答之也不辞之使升堂明礼有终】
　　右卒食
　　介逆出宾出公送于大门内再拜宾不頋【初来揖让而退不頋退礼畧也示难进易退之义摈以宾不頋告公公乃还也】有司三牲之爼归于宾馆【犹收也无遗之辞也三牲之爼正馔尤尊尽以归宾尊之至也归爼者实于篚他时有所释故】鱼腊不与【以三牲之爼无所释故也礼之有余为施恵不言肠胃肤者在鱼腊下不与可知也古文与作豫】
　　右宾出
　　明日宾朝服拜赐于朝拜食与侑币皆再拜稽首【朝谓大门外】讶聴之【受其言入告出报也此下大夫有士讶】
　　右拜赐
　　上大夫八豆八簋六铏九爼鱼腊皆二爼【记公食上大夫异于下大夫之数豆加葵菹蜗醢四四为列爼加鲜鱼鲜腊三三为列无特】鱼肠胃伦肤若九若十有一下大夫则若七若九【此以命数为差也九谓再命者也十一谓三命者也七谓一命者也九或上或下者再命谓小国之卿次国之大夫也卿则曰上大夫则曰下大国之孤视子男】庶羞西东毋过四列【谓上下大夫也古文毋为无】上大夫庶羞二十加于下大夫以雉兎鹑鴽【鴽音毋】
　　右食上大夫礼　记上大夫蒲筵加萑蓆其纯皆如下大夫纯【谓三命大夫也孤为宾则莞筵纷纯加缫席画纯也】　上大夫庶羞酒饮浆饮庶羞可也【于食庶羞宰夫又设酒浆以之食庶羞可也以优宾】拜食与侑币皆再拜稽首【嫌上大夫不稽首】
　　若不亲食【谓主国君有疾病若他故】使大夫各以其爵朝服以侑币致之【执币以将命】豆实实于罋陈于楹外二以并北陈簋实实于筐陈于楹内两楹间二以并南陈【陈罋筐于楹间者象授受于堂中也南北相当以食馔同列耳罋北陈者变于食罋数如豆醢芥醤从焉筐米四今文并作并】庶羞陈于碑内【生鱼也鱼腊从焉上大夫加鲜鱼鲜腊雉兎鹑鴽不陈于堂辟正馔】庭实陈于碑外【执乗皮者也不参分庭一在南者以言归宜近内】牛羊豖陈于门内西方东上【为其践污馆庭使近外】宾朝服以受如受饔礼【朝服食礼轻也】无傧【以已本宜徃】明日宾朝服以拜赐于朝讶聴命【赐亦谓食侑币】
　　右不亲食【此后有大夫相食一章见飨食燕记篇】
　　公食大夫义　　　嘉礼十一
　　补记
　　食礼公飬宾飬贤一也亲之故爱之爱之故飬之飬之故食之食而弗爱犹豢之也爱而弗敬犹畜之也飨礼敬之至也食礼爱之至也飨为爱弗胜其敬食为敬弗胜其爱文质之辨也公使大夫戒必以其爵恭也已轻则卑之已重则是以其贵临之也宾三辞聴命言是礼之贵弗敢当也弗敢当故难进也公迎宾于大门内非不能至于外也所以待人君之礼也臣之意欲尊其君子之意欲尊其父故迎宾于大门内所以顺其为尊君之意也三揖至于阶三让而升堂其意谕其诚也于庙用祭器诚之尽也君子于所尊敬不敢狎不敢狎故神明之神明之故忠臣嘉宾乐尽其心也大夫立于东夹南西面北上士立于门东北面西上小臣东堂下南面西上宰东夹北西面南上内官之士在宰东北西面南上百官有司备以乐飬贤也设筵加席几致安厚之义也公设醤然后宰夫荐豆菹醢士设爼公设太然后宰夫设铏启簋言以身亲之也宾徧祭公设粱宰夫膳稻士膳庶羞为殷勤也宾三饭粱以湇浆以君子之厚已也宾必亲彻有报之道也庭实乗皮侑以束帛虽偹物犹欲其加厚焉也公拜送终之以敬也有司三牲之爼归于宾馆不敢防其余也上大夫八豆八簋六铏九爼庶羞二十其余衰见是徳之杀也君子言之曰爱人者使人爱之者也敬人者使人敬之者也亲人者使人亲之者也自卑者使人尊之者也是故公飬宾国飬贤其义一也未有爱之敬之亲之尊之而其位不安者也未有不爱不敬不尊不亲而能长有其国者也将由乎好徳之君则将怡焉唯恐其不足于礼将由乎骄慢之君则将曰是食于我而已矣故礼君子所不足小人所泰余也孔子食于少施氏将祭主人辞曰不足祭也将飱主人辞曰不足飱也孔子退曰吾食而饱少施氏有礼哉故君子难亲也将亲之舍礼何以哉【刘敞补】







　　礼书纲目卷六
　　钦定四库全书
　　礼书纲目卷七　　　　　　　婺源江永撰
　　飨食燕记　　　　嘉礼十二
　　
　　大宗伯以嘉礼亲万民以飨燕之礼亲四方之賔客【賔客谓朝聘者春官】　掌客凡诸侯之礼上公三飨三食三燕若弗酌则以币致之侯伯三飨再食再燕子男壹飨壹食壹燕【若弗酌谓君有故不亲飨食燕也不飨则以酬币致之不食则以侑币致之　秋官　此二条总言飨食燕】　大司乐凡乐事宿县遂以声展之【叩听其声具陈次之以知完不春官】　　典庸器祭祀帅其属而设笋虡陈庸器飨食亦如之【设笋虡视了当以县乐器焉陈功器以华国也　同上】　笙师凡飨共其钟笙之乐【钟笙与钟声相应之笙　同上】　职金旅于上帝则共其金版飨诸侯亦如之【钘金谓之版此版所施未闻　秋官】　司几筵大飨王位设黼依依前南乡设莞筵纷纯加缫席画纯加次席黼纯左右玉几【斧谓之黼其绣白黒采以绛帛为质依其制如屏风然于依前为王设席左右有几优至尊也纷如绶有文而狭者缫席削蒲蒻展之编以五采若今合欢矣画谓云气也次席桃枝席有次列成文】诸侯祭祀昨席莞筵纷纯加缫席画纯筵国賔于牖前亦如之左彤几【郑司农云礼记国賔老臣也为布筵席于牖前谓国賔诸侯来朝孤卿大夫来聘后言几者使不防如也朝者雕几聘者彤几　春官】　小宗伯辨六尊之名物以待賔客【郑司农云六尊献尊象尊壶尊着尊大尊山尊　同上　以上六条王朝飨食礼陈设】　宰夫凡賔客掌其饮食【饮食燕飨也　天官】　外饔掌外祭祀之割亨共其脯脩刑膴陈其鼎俎实之牲体鱼腊凡賔客之飱饔飨食之事亦如之【同上】　牛人飨食共其膳羞之牛【羞进也所进賔之膳燕礼小臣请执幂者与羞膳者至献賔而膳宰设折俎王之膳羞亦犹此地官】　兽人賔客共其死兽生兽【共其完者天官】　囿人賔
　　客共其生兽死兽之物【地官】　人凡賔客共其鱼之鱻薧【天官】　腊人賔客共其脯腊凡干肉之事【同上】　亨人祭祀共大羮铏羮賔客亦如之【大羮肉湇郑司农云大羮不致五味也铏羮加盐菜矣　同上】　川衡賔客共川奠【川奠笾豆之实鱼鱐蜃之属　地官】　泽虞賔客共其泽物之奠【亦笾豆之实芹茆菱芡之属　同上】　埸人賔客共其果蓏【同上】　笾人賔客之事共其荐笾羞笾【谓飨燕时天官】醢人凡祭祀共荐羞之豆实賔客亦如之【同上】　醯人掌共五齐七菹凡醯物以共祭祀之齐菹凡醯酱之物賔客亦如之【齐菹酱属醯人者皆须醯成味　同上】　盐人賔客共其形盐散盐【形盐盐之似虎形　同上】　凌人賔客共冰【不以鉴徃嫌使停膳羞　同上】舂人凡飨食共其食米【飨有食米则飨礼兼燕与食　地官】　饎人凡賔客共其簠簋之实飨食亦如之【同上】　世妇賔客之事帅女宫而濯摡为齍盛【摡拭也为犹差择　天官】　寺人若有賔客之事则帅女宫而致于有司【有司谓官卿世妇】佐世妇治礼事【世妇二十七世妇　同上】　世妇祭祀比其具【比次也具所濯摡及粢盛之爨】帅六宫之人共齍盛【帅世妇女御】大賔客之飨食亦如之【比帅诏相其事同春官】　舍人祭祀共簠簋实之陈之【方曰簠圆曰簋盛黍稷稻粱器】賔客亦如之【地宫　以丄二十一条飨食之馔】　司服飨则鷩冕【飨飨食賔客鷩画以雉谓华虫也其衣三章裳四章凡七也】凡大賔客共其衣服而奉之【春官】内司服王后之服展衣素沙【展衣以礼见王及賔客之服字当为防素沙者今之白也】賔客共后之衣服及九嫔世妇凡命妇共其衣服【凡者凡女御与外命妇也外命妇唯王祭祀賔客以礼佐后得服此上服　天官】　追师掌王后之首服为九嫔及外内命妇之首服以待賔客【同上此三条飨食之服】　齐仆掌金路以賔【以待賔客】朝觐宗遇飨食皆乘金路其灋仪各以其等为车送迎之节【节谓王乘车迎賔客及送相去逺近之数上公九十歩侯伯七十歩子男五十歩司仪职曰车送拜辱又曰及出车送　夏官】　巾车王后之路厌翟勒面缋总【厌翟次其羽使相廹也勒面谓以如王龙勒之韦为当靣饰也缋画文也厌翟后从王賔飨诸侯所乘　春官　此二条飨食之车】　士师诸侯爲賔则率其属而跸于王宫【谓诸侯来朝若燕飨时　秋官】　阍人大祭祀防纪之事设门燎跸宫门庙门凡賔客亦如之【燎地烛也跸止行者庙在中门之内　天官】　内竖若有賔客之事则为内人跸【内人从世妇有事于庙者内竖为六宫跸者以其掌内小事　同上】　九嫔若有賔客则从后【当赞后事同上】　女史凡后之事以礼从【亦如大史之从于王　同上】大司乐祭祀王出入则令奏王夏尸出入则令奏肆
　　夏牲出入则令奏昭夏【三夏皆乐章名】大飨不入牲其他皆如祭祀【大飨飨賔客也不入牲牲不入亦不奏昭夏也其他谓王出入賔客出入亦奏王夏肆夏　春官已上六条入庙】　大仆賔客诏王之服位诏灋仪【诏告也夏官】　小臣小賔客飨食掌事如大仆之灋【同上　此二条即位及法仪】　内小臣若有賔客则摈诏后之礼事相九嫔之礼事正内人之礼事【摈为后传辞有所求为诏相正者异尊卑也　天官】　内宗掌宗庙之祭祀荐加豆笾【加爵之豆笾】及以乐彻则佐传豆笾【佐传佐外宗】賔客之飨食亦如之王后有事则从【春官】　外宗小祭祀掌事賔客之事亦如之【同上】　世妇祭祀诏王后之礼事【荐彻之节】相外内宗之礼事【同姓异姓之女有爵佐后者】大賔客之飨食亦如之【同上】　大飨尚腵脩而已矣【亦不飨味也此大飨飨诸侯也　郊特牲】肆师飨食授祭【授賔祭肺春官】　大司马飨食羞牲鱼授
　　其祭【牲鱼鱼牲也祭谓賔所以祭也郑司农云大司马主进鱼牲　夏官】　小司马凡飨掌其事如大司马之灋【同上】　量人飨賔制其从献脯燔之数量【郑司农云从献者肉殽从酒也谓燔从于献酒之肉炙也数多少也量长短也　同上】琥璜爵【琥璜爵者天子酬诸侯诸侯相酬以此玉将币也　礼器】　内宰凡賔客之献瑶爵皆赞【谓王同姓及二王之后来朝觐为賔客者献谓王飨燕亚王献賔也瑶爵所以亚王酬賔也坊记曰阳侯杀穆侯而窃其夫人故大飨废夫人之礼　天官】　上公之礼飨礼九献食礼九举侯伯之礼飨礼七献食礼七举子男之礼飨礼五献食礼五举【郑司农云举举乐也谓九举举牲体九饭也　秋官大行人以上十二条荐羞献酬之节】　乐师飨食诸侯序其乐事令奏钟鼓
　　令相如祭之仪【春官】　大师大祭祀帅瞽登歌令奏击拊【击拊瞽乃歌也拊形如鼔以韦为之着之以糠】下管播乐器令奏鼓朄【鼔朄管乃作也特言管者贵人气也鼓朄言击朄诗云应朄县鼓】大飨亦如之【同上】　小师大祭祀登歌击拊【亦自有拊击之佐大师令奏】下管击应鼓【应鼙也应与朄及朔皆小鼔也其所用别未闻】彻歌【于有司彻而歌雍】大飨亦如之【同上】　钟师掌金奏【金奏击金以为奏乐之节金谓钟及镈】凡乐事以钟鼓奏九夏【杜子春云王出入奏王夏尸出入奏肆夏四方賔来奏纳夏客醉而出奏陔夏】飨食奏燕乐【以钟鼔奏之　同上】镈师凡祭祀鼓其金奏之乐飨食亦如之【同上】　韎师
　　掌教韎乐祭祀则帅其属而舞之【舞之以东夷之舞】大飨亦如之【同上】　旄人賔客舞其燕乐【同上】　籥师祭祀则鼓羽籥之舞【鼓之者恒为之节】賔客飨食则亦如之【同上】　司干祭祀舞者既陈则授舞器既舞则受之【既已也受取藏之】賔飨亦如之【同上　以上九条乐舞】　膳夫凡王賔客食则彻王之胙俎【膳夫亲彻胙俎胙俎最尊也其余则其属彻之賔客食而王有胙俎王与賔客礼食主人饮食之爼皆为胙爼见于此矣天官】　大飨既飨卷三牲之俎归于賔馆【既飨归賔俎所以厚之也杂记　此二条彻爼归爼】　掌客王合诸侯而飨礼则具十有二
　　牢庶具百物备诸侯长十有再献【飨诸侯而用王礼之数者以公侯伯子男尽在是兼飨之莫敌用也诸侯长九命作伯者也献公侯以下如其命数　秋官　此一条合诸侯飨礼】酒正共賔客之礼酒【礼酒王所致酒也　天官】　酒人共賔客之礼酒饮酒而奉之【酒正使之也礼酒飨燕之酒饮酒食之酒此谓给賔客之稍王不亲飨燕不亲食而使人各以其爵以酬币侑币致之则从而以酒徃　同上】　肆师大朝觐共设匪罋之礼【设于賔客之馆公食大夫礼曰若不亲食使大夫以侑币致之豆实实于罋簋食实于筐匪其筐字之误与礼不亲飨则以酬币致之或者匪以致飨　春官　已上三条王不亲飨食】　酒正凡王之燕饮酒共其计酒正奉之【共其计者献酬多少度当足也故书酒正无酒字郑司农云正奉之酒正奉之也　天官】　膳夫王燕饮酒则为献主【郑司农云主人当献賔则膳夫代王为主君不敌臣也燕义曰使宰夫为献主臣莫敢与君亢礼　同上】　大仆王燕饮则相其灋【相左右夏官】　司仪合诸侯王燕则诸侯毛【谓以须髪坐也朝事尊尊上爵燕则亲亲上齿郑司农云谓老者在上也老者二毛故曰毛　秋官】鞮鞻氏掌四夷之乐与其声歌祭祀则龡而歌之燕亦如之【吹之以管籥为之声　春官　以上五条王朝燕礼】　酒正共后之致饮于賔客之礼医酏糟皆使其士奉之【王致酒后致饮夫妇之义糟医酏不泲者泲曰清不泲曰糟后致饮无醴医酏不清者与王同体屈也亦因以少为贵士谓酒人浆人奄士　天官】浆人共夫人致饮于賔客之礼清醴医酏糟而奉之【亦酒正使之三物有清有糟夫人不体王得备之礼饮醴用柶者糟也不用柶者清也　同上　此二条后夫人致饮】　诸侯之席三重大夫再重【礼器】　大飨君三重席而酢焉【言诸侯相飨献酢礼敌也】三献之介君专席而酢焉【三献卿大夫来聘主君飨燕之以介为賔賔为苟敬则彻重席而受酢也专犹单也　郊特牲】　五献之尊门外缶门内壶君尊瓦甒【五献子男之飨礼也壶大一石瓦甒五斗缶大小未闻也易曰尊酒簋贰用缶礼器】　反坫出尊【反坫反爵之坫也出尊当尊南也惟两君为好既献反爵于其上礼君尊于两楹之闻　明堂位】　邦君为两君之好有反坫【好谓好会坫在两楹之间献酬饮毕则反爵于其上　论语】　豆诸公十有六诸侯十有二上大夫八下大夫六【豆之数谓诸侯相食及食大夫公食大夫礼曰宰夫自东房荐豆六设于酱东此食下大夫而豆六则其余着矣聘礼致饔饩于上大夫堂上八豆设于户西则凡致饔饩堂上之豆数亦如此周礼公之豆四十其东西夹各十有二侯伯之豆三十有二其东西夹各十子男之豆三十有四其东西夹各六　礼器】　诸公相为賔飨食如将币之仪【飨食速賔君如有故不亲飨食则使大夫以酬币侑币致之】賔之拜礼拜飨食【秋官司仪】　公于賔壹食再飨燕无常数賔介皆明日拜于堂上介壹食壹飨【详见聘礼】　其介爲介【同上】　司仪诸公之臣相为国客飨食如将币之仪【同上】　若不亲食使大夫各以其爵朝服致之以侑币如致饔无傧致飨以酬币亦如之【同上】凡致礼皆用其飨之加笾豆各以其爵朝服【同上】　大夫来使无罪飨之过则饩之【同上】　有大客后至则先客不飨食致之【同上】　无饔者无飨礼【同上】　公与客燕【谓四方之使者】曰寡君有不腆之酒以请吾子之与寡君须臾焉使某也以请【君使人戒客辞也礼使人各以其爵寡鲜也犹言少德谦也腆善也上介出请入告古文腆皆作殄今文皆曰不腆酒无之】对曰寡君君之私也君无所辱赐于使臣臣敢辞【上介出答主国使者辞也私谓独受恩厚也君无所为辱赐于使臣谦不敢当也敢者怖惧用势决之辞】寡君固曰不腆使某固以请寡君君之私也君无所辱赐于使臣臣敢固辞【重传命固如故】寡君固曰不腆使某固以请某固辞不得命敢不从【许之也于是出见主国使者辞以见许为得命今文无使某】致命曰寡君使某有不腆之酒以请吾子之与寡君须臾焉【亲相见致君命辞也】君贶寡君多矣又辱赐于使臣臣敢拜赐命【贶赐也犹爱也敢拜赐命从使者拜君之赐命犹谦不必辞也　燕礼】燕则上介为賔賔为苟敬宰夫献【详聘礼】　若与四方之賔燕则公迎之于大门内揖让升【四方之賔谓来聘者也自戒至于拜至皆如公食亦告馔具而后公即席小臣请执幂请羞者乃迎賔也】賔爲苟敬席于阼阶之西北面有脀不哜肺不啐酒其介为賔【苟且也假也主国君飨时亲进醴于賔今燕又宜献焉人臣不敢亵烦尊者至此升堂而辞譲欲以臣礼燕为恭敬也于是席之如献诸公之位言苟敬者賔实主国所宜敬也脀折俎也不哜啐似若尊者然也介门西北靣西上公降迎上介以为賔揖譲升如初礼主人献賔献公既献苟敬乃媵觚羣臣即位如燕也】无膳尊无膳爵【降尊以就卑也　燕礼记】　若与四方之賔燕媵爵曰臣受赐矣臣请赞执爵者【受赐谓公卿者酬之至燕主人事賔之礼杀賔降洗升媵觯于公答恩惠也】相者对曰吾子无自辱焉【辞之也对答也亦告公以公命答之也】有房中之乐【歌周南召南之诗而不用钟磬之节也谓之房中者后夫人之所讽诵以事其君子　同上　以上十八条诸侯飨食燕賔　公食大夫别有正篇】　上公夫人致飨大牢食大牢侯伯夫人致飨大牢【凡夫人之礼皆使下大夫致之于子男云膳视致飨言夫人致膳于小国君以致飨之礼则是不复飨也飨有壶酒秋官掌客　此一条夫人致飨食】　大夫于賔一飨一食上介若食若飨若不亲飨则公作大夫致之以酬币致食以侑币【详聘礼】　大夫相食亲戒速【记异于君者也速召也先就告之归具既具复自召之】迎賔于门外拜至皆如飨拜【饔大夫相飨之礼也今亡古文飨或作乡】降盥受酱湇侑币束锦也皆自阼阶降堂受授者升一等【皆者谓受酱受湇受币也侑用束锦大夫文也降堂谓止阶上今文无束】賔止也【主人三降賔不从】賔执粱与湇之西序端【不敢食于尊处】主人辞賔反之巷加席主人辞賔反之辞币降一等主人从【从辞賔降】受侑币再拜稽首主人送币亦然【敌也】辞于主人降一等主人从【辞谓辞其临已食】卒食彻于西序端【亦亲彻】东面再拜降出【拜亦拜卒食】其他皆如公食大夫之礼若不亲食则公作大夫朝服以侑币致之【作使也大夫有故君必使其同爵者为之致礼列国之賔来荣辱之事君臣同】賔受于堂无傧【与受君礼同　公食大夫礼以上二条大夫相飨食】诗小雅鱼丽【集传曰此燕飨通用之乐歌】　南有嘉鱼【此亦燕飨通用之乐】　南山有台【此亦燕飨通用之乐】　蓼萧【诸侯朝于天子天子与之燕以示慈惠故歌此诗】　湛露【此亦天子燕诸侯之诗】　彤弓【此天子燕有功诸侯而锡以弓矢之乐歌也】　菁菁者莪【此亦燕饮賔客之诗】　桑扈【此亦天子燕诸侯之诗】　瓠叶【此亦燕饮之诗】　虢公晋侯朝王王飨醴命之宥【王之觐羣后始则行飨礼先置醴酒示不防古饮燕则命以币物宥助也所以助欢敬之意言备设】皆赐玉五瑴马三匹非礼也【双玉为防】王命诸侯名位不同礼亦异数不以礼假人【侯而与公同赐是借人礼庄十八年左氏传】　晋文公献楚俘于王郑伯傅王用平
　　礼也【传相也以周平王享晋文侯仇之礼享晋侯】王享醴命晋侯宥【既飨又命晋侯助以束帛以将厚意　僖二十八年左氏传】　齐侯使管夷吾平戎于王【平和也】王以上卿之礼飨管仲管仲辞曰臣贱有司也有天子之二守国高在【国子高子天子所命为齐守臣皆上卿也庄二十二年高傒始见经僖二十八年国归父乃见传归父之父曰懿仲高傒之子曰庄子不知今当谁也】若节春秋来承王命何以礼焉【节时也】陪臣敢辞【诸侯之臣曰陪臣】王曰舅氏【伯舅之使故曰舅氏】余嘉乃勲应乃懿徳谓督不防徃践乃职无逆朕命【功勲美德可谓正而不可忘者不言位而言职者管仲位卑而执齐政故欲以职尊之】管仲受下卿之礼而还【管仲不敢以职自高卒受本位之礼】君子曰管仲之世祀也宜哉譲不忘其上诗曰恺悌君子神所劳矣【诗大雅恺乐也悌易也言乐易君子为神所劳来故世祀也管仲之后于齐没不复见传亦举其无騐僖十二年左氏传】　晋侯使士防平王室定王享之原襄公相礼【原防公周大夫相佐也】殽烝【烝升也升殽于俎】武子私问其故【享当体荐而殽烝故怪问之武士防諡季其字】王闻之召武子曰季氏而弗闻乎王享有体荐【享则半觧其体而荐之所以示共俭】宴有折俎【体觧节折升之于俎物皆可食所以示慈惠也】公当享卿当宴王室之礼也【公谓诸侯】武子归而讲求典礼以修晋国之法【传言典礼之废乆　宣十六年左氏传】　晋侯使随防聘于周【晋侯晋文公之孙成公之子景公儒也随防晋正卿士蔿之孙成伯之子士季武子也】定王飨之殽烝【定王周防王之孙顷王之子定王榆也烝升也升折俎之殽】原公相礼【原公周卿士原防公也相佐也】范子私于原公【范子随防也食采于随范故或曰随防或曰范防】曰吾闻王室之礼无毁折今此何礼也王见其语也召原公而问之原公以告王召士季【季范子字】曰子弗闻乎禘郊之事则有全烝【全烝全具牲体而升之也凡禘郊皆血牲也】王公立饫则有房烝【王天子公诸侯也礼之立成者为饫房大俎也诗云笾豆大房谓半觧其体升之房也】亲戚宴飨则有殽烝【殽烝升体觧节折之俎谓之折俎也】今女非他也而叔父使士季实来修旧德以奬王室【奬成也】唯是先王之宴礼欲以贻女【贻遗也】余一人敢设饫禘焉【饫半体禘全体】忠非亲礼而干旧职以乱前好【忠厚也亲礼亲戚宴享之礼也旧职故事前好先王之好也】且夫唯戎翟则有体荐【体委与之也】夫戎翟冒没轻儳贪而不譲【冒抵触也没入也儳进退上下无列也】其血气不治若禽兽焉其适来班贡不俟馨香嘉味也【适徃也班赋也】故坐诸门外而使舌人体委与之【舌人能逹异方之志象胥之官也】女今我王室之一二兄弟以时相见【兄弟晋也】将龢协典礼以示民训则【恊和也典常也】无亦择其柔嘉【无亦不亦也柔脆也嘉美也】选其馨香洁其酒醴品其百笾【笾竹器容四升其实枣栗糗饵之属】修其簠簋【修备也簠簋黍稷之器】奉其牺象【牺牺尊饰以牺牛象象尊以象骨为之饰】出其尊【尊皆受酒之器】陈其鼎俎【俎设于左牛羊豕为一列鱼腊肠胃为一列肤特于东】静其巾幂【静洁也巾幂所以覆尊】敬其祓除【祓除犹扫除也】体觧折节而共饮食之于是乎有折俎加豆【加豆谓既食之后所加之豆也其实芹菹兔醢之属】酬币宴货【酬报也聘有酬賔束帛之礼其宴束帛为好谓之燕货】以示容合好【示容仪合和好也】胡有孑然其效戎翟也【孑然全体之貌】夫王公诸侯之有饫也将以讲事成章【讲讲军旅议大事也章章程也】建大德昭大物也【大德大功大物戎器也】故立成礼烝而已【立成不坐也升其备物而已】饫以显物宴以食好【显物示物备也】歳饫不倦【歳行饫礼不至于解倦】时宴不滛【一时之间必有宴礼不至于滛湎】月防【防计也计一月之经用】旬修【脩十日之中所成为者】日完不忘【日完一日之所为不忘不忘其礼也】服物昭庸采饰显明【庸功也冕服旗章所以昭有功采色之饰所以显明德也】文章比象【黼黻锦绣之文章也比象比文以象山龙华虫之属】周旋序顺【周旋容止也序次也各以次比顺于礼也】容貎有崇【崇饰也容止可观也】威仪有则【则法也其威可畏其仪可度也】五味实气【味以实气气以行志】五色精心【五色之章所以异贤不肖精其心也】五声昭徳【昭德谓政平者其乐和也亦谓见其乐知其徳】五义纪宜【五义谓父义母慈兄友弟恭子孝也】饮食可飨和同可观【殽烝故可飨以可去不曰和一心不二曰同和同之用行则德义可观】财用可嘉【酬币宴货以将厚意故可嘉也】则顺而建德【则法也建立也】古之善礼者将焉用全烝武子遂不敢对而退归乃讲聚三代之典礼【三代夏殷周也】于是乎修执秩以为晋法【秩常也可奉执以为常法者晋文公搜于被庐作执秩之法自灵公以来阙而不用故武子修之以为晋国之法　国语周语】　晋侯使巩朔献齐防于周王使委于三吏【委属也三吏三公也三公者天子之吏也】礼之如侯伯克敌使大夫告庆之礼降于卿礼一等王以巩伯宴而私贿之使相告之曰非礼也勿籍【相相礼者籍书也王畏晋故私宴贿以慰巩朔　成二年左氏传】楚子入飨于郑【为郑所飨】九献【用上公之礼九献酒而礼毕】庭实旅百【庭中所陈品数百也】加笾豆六品【食物六品加于笾豆笾豆礼食品】飨毕夜出【僖二十二年左氏传】　宋成公如楚还入于郑郑伯将享之问礼于皇武子【皇武子郑卿】对曰宋先代之后也于周为客天子有事膰焉【有事祭宗庙也膰祭肉尊之故赐以祭胙】有防拜焉【宋吊周防王特拜谢之】丰厚可也郑伯从之享宋公有加礼也【礼物事事加厚善郑能尊先代　僖二十四年左氏传】　晋公子重耳如楚楚成王以周礼享之九献庭实旅百【成王楚武王之孙文王之子熊頵也九献上公之享礼也庭实庭中之陈也百举成数也周礼上公出入所享饔饩九牢米百有二十筥醯醢百有二十饔禾三十车刍薪倍禾】公子欲辞【不敢当礼】子犯曰天命也君其飨之【天命天使之也飨食也】亡人而国荐之【荐进也以国君之礼荐进之】非敌而君设之【非体敌而设之如人君也】非天谁啓之心【晋语】　宋公享晋侯于楚丘请以桑林【桑林殷天子之乐名】荀防辞【辞譲之】荀偃士匄曰诸侯宋鲁于是观礼【宋王者后鲁以周公故皆用天子礼乐故可观】鲁有禘乐賔祭用之【禘三年大祭则作四代之乐别祭群公则用诸侯乐】宋以桑林享君不亦可乎【言俱天子乐也】舞师题以旌夏【师乐师也旌夏大旌也题识也以大旌表识其行列】晋侯惧而退入于房【旌夏非常卒见之人心偶有所畏】去旌卒享而还【防十年左氏传】　定公防齐侯于夹谷孔丘相【相防仪也】齐侯将享公孔丘谓梁丘据曰齐鲁之故吾子何不闻焉【故旧典】事既成矣【防事成】而又享之是勤执事也且牺象不出门嘉乐不野合【牺象酒器牺尊象尊也嘉乐钟磬也】享而既具是弃礼也若其不具用秕稗也【秕谷不成者稗草之似谷者言享不具礼秽薄若秕稗】用秕稗君辱弃礼名恶子盍图之夫享所以昭德也不昭不如其已也乃不果享【孔子知齐侯懐诈故以礼距之　定十年左氏传】　王使周公阅来聘飨有昌歜白黒形盐【菖歜菖蒲葅白熬稻黒熬黍形盐盐形象虎】辞曰国君文足昭也武可畏也则有备物之飨以象其徳荐五味羞嘉谷盐虎形【嘉谷熬稻黍也以象其文也盐虎形以象武也】以献其功吾何以堪之【僖三十年左氏传】　卫甯武子来聘公与之宴爲赋湛露及彤弓【非礼之常公特命乐人以示意故言为赋湛露彤弓诗小雅】不辞又不答赋使行人私焉【私问之】对曰臣以为肄业及之也【肄习也鲁人失所赋武子佯不知此其愚不可及】昔诸侯朝正于王【朝而受政教也】王宴乐之于是乎赋湛露则天子当阳诸侯用命也【湛露曰湛湛露斯匪阳不晞晞干也言露见日而干犹诸侯禀天子命而行】诸侯敌王所忾而献其功【敌犹当也忾恨怒也】王于是乎赐之彤弓一彤矢百玈弓矢千以觉报宴【觉明也谓诸侯有四夷之功王赐之弓矢又为歌彤弓以明报功宴乐】今陪臣来继旧好【方论天子之乐故自称陪臣】君辱贶之其敢干大礼以自取戾【贶赐也干犯也戾罪也　文四年左氏传】　穆叔如晋报知武子之聘也【武子聘在元年】晋侯享之金奏肆夏之三不拜【肆夏乐曲名周礼以钟鼔奏九夏其二曰肆夏一名樊三曰韶夏一名遏四曰纳夏一名渠盖击钟而奏此三夏曲】工歌文王之三又不拜【工乐人也文王之三大雅之首文王大明緜】歌鹿鸣之三三拜【小雅之首鹿鸣四牡皇皇者华】韩献子使行人子员问之【行人通使之官】曰子以君命辱于敝邑先君之礼借之以乐以辱吾子【借荐也】吾子舍其大而重拜其细敢问何礼也对曰三夏天子所以享元侯也使臣弗敢与闻【元侯牧伯】文王两君相见之乐也臣不敢及【及与也文王之三皆称文王之徳受命作周故诸侯防同以相乐】鹿鸣君所以嘉寡君也敢不拜嘉【晋以叔孙为嘉賔故歌鹿鸣之诗取其我有嘉賔叔孙奉君命而来嘉叔孙乃所以嘉鲁君】四牡君所以劳使臣也敢不重拜【诗言使臣乘四牡騑騑然行不止勤劳也晋以叔孙来聘故以此劳之】皇皇者华君教使臣曰必谘于周【皇皇者华君遣使臣之诗言忠臣奉使能光辉君命如华之皇皇然又当谘于忠信以补已不及忠信为周其诗曰周爰谘诹周爰谘谋周爰谘度周爰谘询言必于忠信之人谘此四事】臣闻之访问于善为咨【问善道】咨亲为询【问亲戚之义】咨礼为度【问礼宜】咨事为诹【问政事】咨难为谋【问患难】臣获五善敢不重拜【五善谓谘询度诹谋防四年左氏传】　叔孙穆子聘于晋【穆子鲁卿叔孙得臣之子豹也】晋悼公飨之【以飨礼礼之】乐及鹿鸣之三而后拜乐三【及至也悼公先为穆子作肆夏文王各三篇而不拜至作鹿鸣之三篇而后拜乐三也】晋侯使行人问焉【行人官名掌賔客之礼传曰韩献子使行人子员问焉】曰子以君命镇抚敝邑【镇重也抚安也】不腆先君之礼以辱从者【腆厚也称从者谦也】不腆之乐以节之【以乐节礼也】吾子舍其大而加礼于其细敢问何礼也【大谓肆夏文王细谓鹿鸣也】对曰寡君使豹来继先君之好君以诸侯之故贶使臣以大礼【贶赐也】夫先乐金奏肆夏繁遏渠天子所以飨元侯也【金奏以钟奏乐也肆夏一名樊韶夏一名遏纳夏一名渠此三夏曲也礼有九夏周礼钟师掌以钟鼓奏九夏元侯牧伯也郑司农云九夏皆篇名颂之类也载在乐章乐崩亦从而亡是以颂不能具也】夫歌文王大明緜则两君相见之乐也【文王大明緜大雅之首文王之三也此三篇皆美文王武王有圣德天所辅祚其徴应符验着见于天乃天命非人力也周公欲昭先王之德于天下故两君相见得以为乐也】皆昭令德以合好也皆非使臣之所敢闻也臣以为肄业及之故不敢拜【肄习也以为乐人自习修其业而及之故不敢拜】今伶箫咏歌及鹿鸣之三【伶伶人乐官也箫乐器编管为之言乐人以箫作此三篇之声与歌者相应也诗云箫管备举】君之所以贶使臣臣敢不拜贶夫鹿鸣君之所以嘉先君之好也敢不拜嘉【嘉善也鹿鸣曰我有嘉賔德音孔昭是为嘉善先君之好也】四牡君之所以章使臣之勤也敢不拜章【四牡君劳使臣之乐也章着也言臣奉命劳勤于外述叙其情以歌乐之所以着其勤劳也】皇皇者华君教使臣曰毎懐靡及【皇皇者华君遣使臣之乐也皇皇犹煌煌也懐私为毎懐靡无也言臣奉使当荣显其君如华之色煌煌然既受命当思在公毎人人懐其私于事将无所及】诹谋度询必咨于周敢不拜教【此六者皆君之所以教臣也访问于善为咨忠信为周言诹谋度询必当咨之于忠信之人】臣闻之曰懐和为毎懐【郑司农云和当为私】咨才为诹【才当为事传曰咨事为诹】咨事为谋【事当为难传曰咨难为谋】咨义为度【咨礼义为度度亦谋也】咨亲为询【询亲戚之谋】忠信为周【言当咨之于忠信之人也诗云周爰咨询】君贶使臣以大礼重之以六德敢不重拜【六徳谓诹也谋也度也询也咨也周也　鲁语】　晋郤至如楚聘楚子享之子反相为地室而县焉【县钟鼔也】却至将登【登堂】金奏作于下【击钟而奏乐】惊而走出子反曰日云莫矣寡君须矣吾子其入也賔曰君不忘先君之好施及下臣贶之以大礼重之以备乐【贶赐也】如天之福两君相见何以代此下臣不敢【言此两君相见之礼】子反曰如天之福两君相见无亦唯是一矢以相加遗焉用乐【言两君战乃相见无用此乐】寡君须矣吾子其入也賔曰【传诸交譲得賔主辞者多曰賔主以明之】若譲之以一矢祸之大者其何福之为世之治也诸侯闲于天子之事则相朝也【王事间缺则修私好】于是乎有享宴之礼享以训共俭【享有体荐设几而不倚爵盈而不饮肴干而不食所以训共俭】宴以示慈惠【宴则折俎相与共食】共俭以行礼而慈惠以布政政以礼成民是以息百官承事朝而不夕【不夕言无事】此公侯之所以扞城其民也【扞蔽也言享宴结好邻国所以蔽扞其民】天下有道则公侯能为民干城而制其腹心乱则反之【略其武夫以为已腹心爪牙】今吾子之言乱之道也不可以为法然吾子主也臣敢不从遂入卒事【成十二年左氏传】卫侯飨苦成叔【成叔却丰】惠子相【相佐礼惠子殖】苦成叔傲甯子曰苦成家其亡乎古之为享食也以观威仪省祸福也故诗曰兕觵其觩旨酒思柔【诗小雅言君子好礼饮酒皆思柔德虽设兕觵觩然不用以兕角为觵所以罚不敬觩陈设之貎】彼交匪傲万福来求【彼之交于事而不惰傲乃万福之所求】今夫子傲取祸之道也【为十七年却氏亡成十四年左氏传】　　宋人享赵文子叔向为介司马置折俎礼也【折俎体觧节折升之于俎合卿享宴之礼故曰礼也周礼司马掌防同之事】仲尼使举是礼也以为多文辞【宋向戍自美弭兵之意欲逆赵武赵武叔向因享宴之防展賔主之辞故仲尼以为多文辞　防二十七年左氏传】　赵孟叔孙豹曹大夫入于郑【防罢过郑】郑伯兼享之子皮戒赵孟【戒享期】礼终赵孟赋瓠叶【受所戒礼毕而赋诗瓠叶诗小雅义取古人不以防薄废礼虽瓠叶兔首犹与賔客享之】子皮遂戒穆叔且告之【告以赵孟赋瓠叶】穆叔曰赵孟欲一献【瓠叶诗义取薄物而以献酬知欲一献】子其从之子皮曰敢乎【言不敢】穆叔曰夫人之所欲也又何不敢【夫人赵孟】及享具五献之笾豆于幕下【朝聘之制大国之卿五献】赵孟辞【赵孟自以今非聘郑故辞五献】私于子产【私语】曰武请于冡宰矣【冡宰子皮请谓赋瓠叶】乃用一献赵孟为客礼终乃宴【卿防公侯享宴皆折俎不体荐　昭元年左氏传】季孙宿如晋晋侯享之有加笾【笾豆之数多于常礼】武子
　　退使行人告曰小国之事大国也苟免于讨不敢求贶【贶赐也】得贶不过三献【周礼大夫三献】今豆有加下臣弗堪无乃戾也【惧以不堪为罪】韩宣子曰寡君以为驩也【以加礼致驩心】对曰寡君犹未敢【未敢当此加也】况下臣君之也敢闻加贶固请彻加而后卒事晋人以为知礼重其好货【宴好之货　昭六年左氏传】　晋羊舌肸聘于周【肸晋大夫羊舌职之子叔向之名】发币于大夫及单靖公【发其礼币于周大夫次及单靖公靖公王卿士单防公之孙顷公之子】靖公享之俭而敬【享礼薄而身敬也】賔礼赠饯视其上而从之【賔礼所以賔待叔向之礼也送之以物曰赠以饮食曰饯饯郊礼也上位在靖公上也视之不敢逾也】燕无私【无私好货及笾豆之加也】送不过郊【至郊而反亦言无私】语説昊天有成命【语宴语所及者説乐也昊天有成命周颂篇名　周语】　邦君为两君之好有反坫管氏亦有反坫管氏而知礼孰不知礼【此诸侯之礼而管仲僣之不知礼也　论语】　公父文伯饮南宫敬叔酒【敬叔鲁大夫孟僖子之子懿子之弟南宫适也】以露睹父为客【睹父鲁大夫客上客也礼饮尊一人以为客】羞鼈焉小【羞进也】睹父怒【怒鼈小也】相延食鼈【延进也众賔相进以食龞】辞曰将使鼈长而后食之遂出【此睹父词】文伯之母闻之怒曰吾闻之先子【先子先舅季悼子也】曰祭养尸飨养上賔【言祭祀之礼尊养尸飨宴之礼养上賔也】鼈于何有【于何有犹何礼有鼈也】而使夫人怒也【鲁语】　射乡食飨所以正交接也【乐记】　食飨之礼所以仁賔客也【仁犹存也射乡食飨存生之善者也仲尼燕居】　　仲尼燕居子张子贡言游侍纵言至于礼子曰慎听之女三人者吾语女礼犹有九焉大飨有四焉苟知此矣虽在亩之中事之圣人已两君相见揖让而入门入门而县兴揖让而升堂升堂而乐阕升歌清庙下管象武夏籥序兴陈其荐俎序其礼乐备其百官如此而后君子知仁焉行中规还中矩和鸾中采齐客出以雍彻以振羽是故君子无物而不在礼矣入门而金作示情也升歌清庙示德也下而管象示事也是故古之君子不必亲相与言也以礼乐相示而已【犹有九焉吾所欲语女余有九也但大飨有四大飨谓飨诸侯来朝者也四者谓金再作升歌清庙下管象也事之谓立置于位也圣人已者是圣人也县兴金作也金再作者献主君又作也下谓堂下也象舞武舞也夏籥文舞也序更也堂下吹管舞文武之乐更起也知仁焉知礼乐所存也采齐雍振羽皆乐章也振羽振鹭及雍金作示情也賔主人各以情相示也金性内明象人情也示德也相示以德也清庙颂文王之徳示事也相示以事也武象武王之大事也　同上】　賔入大门而奏肆夏示易以敬也【賔朝聘者易和説也】卒爵而乐阕孔子屡叹之【美此礼也】奠酬而工升歌发德也【以诗之义发明賔主之徳】歌者在上匏竹在下贵人声也【匏笙也】乐由阳来者也礼由隂作者也隂阳和而万物得【得得其所郊特牲】　大飨君三重席而酢焉三献之介君专席而酢焉此降尊以就卑也【同上】　子云敬则用祭噐【祭器笾豆簋铏之属也有敬事于賔客则用之谓飨食也盘盂之属为燕器】故君子不以菲废礼不以美没礼【言不可以其薄不及礼而不行礼亦不可以其美过礼而去礼礼主敬废灭之是不敬】故食礼主人亲馈则客祭主人不亲馈则客不祭故君子苟无礼虽美不食焉诗云既醉以酒既饱以德【言君子飨燕非专为酒肴亦以观威仪讲美徳】以此示民民犹争利而忘义【坊记】　子云礼非祭男女不交爵【交爵谓相献酬】以此坊民阳侯犹杀缪侯而窃其夫人【同姓也以贪夫人之色至杀君而立其国未闻】故大飨废夫人之礼【大飨飨诸侯来朝者也夫人之礼使人摄同上】　大夫而飨君非礼也【其飨君由强且富也　郊特牲】














　　礼书纲目巻七
　　钦定四库全书
　　礼书纲目卷八　　　　　　　婺源江永撰
　　养老　　　嘉礼十三
　　补
　　凡养老五帝宪【宪法也养之为法其徳行】三王有乞言【有读为又又从之求善言可施行也】五帝宪养气体而不乞言有善则记之为惇史三王亦宪既养老而后乞言亦防其礼皆有惇史【惇史史惇厚者也防其礼者依违言之求而不切也　内则】　有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊【皆学名也异者四代相变耳或上西或上东或贵在国或贵在郊上庠右学大学也在西郊下庠左学小学也在国中王宫之东东序东胶亦大学在国中王宫之东西序虞庠亦小学也在西郊胶之言纠也庠之言养也周之小学为有虞氏之庠制是以名庠云其立乡学亦如之胶或作絿】有虞氏深衣而养老夏后氏燕衣而养老殷人缟衣而养老周人衣而养老【凡养老之服皆其时与羣臣燕之服有虞氏质深衣而已夏而改之尚黒而黑衣裳殷尚白而缟衣裳周则兼用之衣素裳其冠则牟追章甫委貌也诸侯以天子之燕服为朝服燕礼曰燕朝服服是服也王者之后亦以燕服为之鲁季康子朝服以缟僭宋之礼也天子皮弁以日视朝也　王制】　凡养老有虞氏以燕礼夏后氏以飨礼殷人以食礼周人修而兼用之【兼用之备隂阳也凡饮养阳气食养隂气阳用春夏隂用秋冬　同上】　凡三王养老皆引年【已而引户校年当行复除也若人众多非贤者不可皆养　同上】
　　右通论厯代养老
　　五十养于乡六十养于国七十养于学达于诸侯【天子诸侯养老同也国国中小学在王宫之左学大学也在郊小学在国中大学在郊此殷制明矣　王制】　天子视学大昕鼔征众至然后天子至乃命有司行事兴秩节祭先师先圣焉有司卒事反命始之养也适东序释奠于先老遂设三老五更羣老之席位焉适馔省醴养老之珍具遂发咏焉退修之反登歌清庙既歌而语下管象舞大武大合众以事有司告以乐阕王乃命公侯伯子男及羣吏曰反养老幼于东序【详见下传】　食三老五更于大学天子袒而割牲执酱而馈执爵而酳冕而总干【详见下传】　凡养老乞言合语之礼皆小乐正诏之于东序【养老乞言养老人之贤者因从乞善言可行者也合语谓乡射乡饮酒大射燕射之属也乡射记曰古者于旅也语】语説命乞言皆大乐正授数【语説合语之説也数篇数　文王世子】　凡大合乐必遂养老【大合乐谓春入学舍菜合舞秋颁学合声于是时也天子则视学焉遂养老者谓用其明日也乡饮酒乡射之礼明日乃息司正徴唯所欲以告于先生君子可也是养老之象类同上】　罗氏中春罗春鸟献鸠以养国老【春鸟蛰而始出者若今南郡黄雀之属是时鹰化为鸠鸠与春鸟变旧为新宜以养老助生气　夏官】　仲秋养衰老授几杖行糜粥饮食【助老气也行犹赐也　月令】　外饔邦飨耆老则掌其割亨之事【王制曰周人养国老于东胶飬庶老于虞庠　天官】　酒正飨耆老共其酒无酌数【要以醉为度　同上】　槀人若飨耆老共其食【地官】　遗人门闗之委积以养老孤【门闗以养老孤人所出入易以取饩廪也　同上】　司门以其财养死政之老与其孤【财所谓门闗之委积也死政之老死国事者之父母也孤其子　同上】
　　右养老礼　天子视学大昕鼓徴所以警众也【早昧爽击鼔以召众也警犹起也周礼凡用乐大胥以鼓徴学士】众至然后天子至乃命有司行事兴秩节祭先师先圣焉【兴犹举也秩常也节犹礼也使有司摄其事举常礼祭先师先圣不亲祭之者视学观礼耳非为彼报也】有司卒事反命【告祭毕也祭毕天子乃入】始之养也【又之养老之处凡大合乐必遂养老是以徃焉言始始立学也】适东序释奠于先老【亲奠之者已所有事也】遂设三老五更羣老之席位焉【三老五更各一人也皆年老更事致仕者也天子以父兄养之示天下之孝弟也名以三五者取象三辰五星天所因以照明天下者羣老无数其礼亡以乡饮酒礼言之席位之处则三老如賔五更如介羣老如众賔】适馔省醴养老之珍具【亲视其所有也】遂发咏焉退修之以孝养也【发咏谓以乐纳之退修之谓既迎而入献之以醴献毕而乐阕】反登歌清庙【反谓献羣老毕皆升就席也反就席乃席工于西阶上歌清庙以乐之】既歌而语以成之也言父子君臣长防之道合徳音之致礼之大者也【既歌谓乐正告正歌备也语谈説也歌备而旅旅而説父子君臣长防之道説合乐之所美以成其意乡射记曰古者于旅也语】下管象舞大武大合众以事达有神兴有德也【象周武王伐纣之乐也诗维清奏象舞是也以管播其声又为之舞皆于堂下众谓所合学士达有神明天授命周家之有神也兴有徳美文王武王有德师乐为用前歌后舞】正君臣之位贵贱之等焉而上下之义行矣【由清庙与武也】有司告以乐阕【阕终也告君以歌舞之乐终此所告者谓无算乐】王乃命公侯伯子男及羣吏曰反养老防于东序终之以仁也【羣吏乡遂之官王于燕之末而命诸侯时朝防在此者各反养老如此礼是终其仁心孝经説所谓诸侯归各帅于国大夫勤于朝州里于邑是也】是故圣人之记事也【谓记序前代事也】虑之以大【谓先本于孝弟之道】爱之以敬【谓省其所以养老之具】行之以礼【谓亲迎之如见父兄】修之以孝飬【谓亲献之荐之】纪之以义【谓既歌而语之】终之以仁【谓又以命诸侯归于国复自行之】是故古之人一举事而众皆知其徳之备也古之君子举大事必愼其终始而众安得不喻焉【言其为之本末露见尽可得而知也喻犹晓也】兑命曰念终始典于学【兑当为説説命书篇名殷高宗之臣傅説之所作典常也念事之终始常于学学礼义之府　文王世子】食三老五更于大学天子袒而割牲执酱而馈
　　执爵而酳冕而总干所以教诸侯之弟也【割牲制俎实也酳食罢饮也干盾也冕而总干亲在舞位以乐侑食也教诸侯之弟次事亲　乐记注云三老五更互言之耳皆老人更知三徳五事者也冕而总干亲在舞位也周名大学曰东胶】是故乡里有齿而老穷不遗强不犯弱众不暴寡此由大学来者也【祭义】　王者父事三老兄事五更者何欲陈孝悌之徳以示天下也故虽天子必有尊也言有父也必有先也言有兄也天子临辟雍亲割牲尊三老父象也竭忠奉几杖授安车濡轮恭绥执授兄事五更宠接礼交加客谦敬顺貎也【白虎通】飨禘有乐而食尝无乐隂阳之义也凡饮养阳气也凡食养隂气也故春禘而秋尝春飨孤子秋食耆老其义一也【郊特牲】
　　伊耆氏共王之齿杖【王之所以赐老者之杖郑司农云谓年七十当以王命受杖者今时亦命之为王杖谓王制曰五十杖于家六十杖于乡七十杖于国八十杖于朝　秋官】　八十拜君命一坐再至瞽亦如之九十使人受【命谓君不亲飨食必以其礼致之】五十异粻六十宿肉七十贰膳八十常珍九十饮食不离寝膳饮从于游可也【粻粮也贰副也游谓出入上观】六十歳制七十时制八十月制九十日修唯绞紟衾冒死而后制【绞紟衾冒一日二日而可为者】五十始衰六十非肉不饱七十非帛不暖八十非人不暖九十虽得人不暖矣【暖温】五十杖于家六十杖于乡七十杖于国八十杖于朝九十者天子欲有问焉则就其室以珍从【尊养之】七十不俟朝【大夫士之老者揖君则退】八十月告存【毎月致膳】九十日有秩【秩常也有常膳】五十不从力政六十不与服戎七十不与賔客之事八十齐丧之事弗及也【力稍衰也力政城道之役也与及也八十不齐则不祭也子代之祭是谓宗子不孤】五十而爵【贤者命为大夫】六十不亲学【不能备弟子礼】七十致政唯衰麻为防【致政还君事　王制】　八十者一子不从政九十者其家不从政【同上】　父之齿随行兄之齿鴈行朋友不相逾【广敬也谓于涂中】轻任并重任分斑白者不提挈【皆谓以与少者杂色曰斑】君子耆老不徒行庶人耆老不徒食【徒犹空也徒行谓无车徒食谓无肉　同上】　天子廵守诸侯待于竟天子先见百年者【问其国君以百年者所在而徃见之】八十九十者东行西行者弗敢过西行东行者弗敢过欲言政者君就之可也【弗敢过者谓道经之则见之】壹命齿于乡里再命齿于族三命不齿族有七十者弗敢先【此谓乡射饮酒时也齿者谓以年次立若坐也三命列国之卿也不复齿席之于賔东不敢先族之七十者谓既一人举觯乃入也虽非族亦然承齿乎族故言族尔】七十者不有大故不入朝若有大故而入君必与之揖譲而后及爵者【谓致仕在家者其入朝君先与之为礼而后揖卿大夫士　祭义】　大夫七十而致事【致其所掌之事于君而告老】若不得谢【谢犹听也君必有命劳苦辞谢之其有德尚壮则不听耳】则必赐之几杖行役以妇人适四方乘安车自称曰老夫【几杖妇人安车所以养其身体也安车坐乘若今小车也老夫老人称也亦明君尊贤春秋传曰老夫耄矣】于其国则称名【君虽尊异之自称犹若臣】越国而问焉必告之以其制【邻国来问必问于老者以答之制法度　曲礼】
　　右尚齿　昔者有虞氏贵德而尚齿夏后氏贵爵而尚齿殷人贵富而尚齿周人贵亲而尚齿【贵谓燕赐有加于诸臣也尚谓有事尊之于其党也臣能世禄曰富舜时多仁圣有德后徳则在小官】虞夏殷周天下之盛王也未有遗年者年之贵乎天下乆矣次乎事亲也【言其先老也】是故朝廷同爵则尚齿七十杖于朝君问则席八十不俟朝君问则就之而弟达乎朝廷矣【同爵尚齿老者在上也君问则席为之布席于堂上而与之言凡朝位立于庭鲁哀公问于孔子命席不俟朝君揖之即退不待朝事毕也就之就其家也老而致仕君或不许异其礼而已】行肩而不并不错则随见老者则车徒辟斑白者不以其任行乎道路而弟达乎道路矣【错鴈行也父党随行兄党鴈行车徒辟乘车歩行皆辟老人也斑白者髪杂色也任所担持也不以任少者代之】居乡以齿而老穷不遗强不犯弱众不暴寡而弟达乎州巷矣【老穷不遗以乡人尊而长之虽贫且无子孙无弃防也一乡者五州巷犹闾也】古之道五十不为甸徒颁禽隆诸长者而弟达乎獀狩矣【四井为邑四邑为丘四丘为甸甸六十四井也以为军田出役之法五十始衰不从力役之事也颁之言分也隆犹多也及田者分禽多其老者谓竭作未五十者春猎曰獀冬猎曰狩也】军旅什伍同爵则尚齿而弟达乎军旅矣【什伍士卒部曲也少仪曰军尚左卒尚右】孝弟发诸朝廷行乎道路至乎州巷放乎獀狩修乎军旅众以义死之而弗敢犯也【死之死此孝弟之礼　祭义　按家语哀公问于孔子曰二三大夫皆劝寡人使隆敬于高年何也孔子对之如此】　子云长民者朝廷敬老则民作孝【长民谓天子诸侯也　坊记】　齐宣王问于春子曰寡人欲行孝弟之义为之有道乎【宣王齐君陈敬仲之后也】春子曰昔者卫闻之乐正子【乐正子曾子弟子也】曰文王之治岐也五十者杖于家六十者杖于乡七十者杖于朝见君揖杖【朝当为国揖当为去】八十者杖于朝见君揖杖【揖挟也】君曰趋见客无俟朝【不欲乆停老者也古者七十致仕来者客之也】以朝乘车輲轮御为仆送至于家而孝弟之行义达于诸侯【乘车安车也言輲轮明其小也御君之御也】九十杖而朝见君建杖【建树也】君曰趣见无俟朝以朝车送之舍天子重乡养【舍馆也重犹尊也养以礼食之也】卜筮巫医御于前祝咽祝哽以食乘车輲轮胥与就膳彻【胥乐官也就成也胥成膳彻谓以乐食之也】送至于家君如有欲问明日就其室以珍从而孝弟之义达于四海【明日旦日】此文王之治岐也君如欲行孝弟之大义盍反文王之治岐【尚书大传】臣年七十悬车致仕者臣以执事趋走为职七
　　十阳道极耳目不聪明是以退去避贤者所以长亷耻也悬车示不用也卿大夫老有盛徳者留赐之几杖不备之以筋力之礼在家者三分其禄以一与之所以厚贤也【白虎通】



</div>
    <div class="pagination">
<a href="礼书纲目_page18.html">上一页</a><span>...</span><a href="礼书纲目_page14.html">14</a><a href="礼书纲目_page15.html">15</a><a href="礼书纲目_page16.html">16</a><a href="礼书纲目_page17.html">17</a><a href="礼书纲目_page18.html">18</a><span class="current-page">19</span><a href="礼书纲目_page20.html">20</a><a href="礼书纲目_page21.html">21</a><a href="礼书纲目_page22.html">22</a><a href="礼书纲目_page23.html">23</a><a href="礼书纲目_page24.html">24</a><span>...</span><a href="礼书纲目_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
