<!DOCTYPE html>
<html>
<head>
    <meta charset="UTF-8">
    <title>礼记注疏 - 第 14 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记注疏 - 第 14 页/共 36 页</h1>
    <div class="content">　　夫礼之初始诸饮食其燔黍捭豚污尊而抔饮蒉桴而土鼓犹若可以致其敬于鬼神注言其物虽质略有齐敬之心则可以荐羞于鬼神鬼神飨徳不飨味也中古未有釜甑释米捭肉加于烧石之上而食之耳今北狄犹然污尊凿地为尊也抔饮手掬之也蒉读为凷声之误也凷堛也谓抟土为桴也土鼓筑土为鼓也音义【燔音烦捭卜麦反注作擗又作孹皆同污尊乌华反注同一音作乌抔歩侯反蒉依注音凷苦对反又苦怪反土块也桴音浮鼓槌齐侧皆反釡本又作鬴音父甑即孕反烧如字又舒照反凿在洛反掬九六反本亦作臼音蒲侯反堛普逼反抟徒端反筑徐音竹】及其死也升屋而号告曰臯某复注招之于天音义【号音户毛反臯音羔】然后饭腥而苴孰注饭以稻米上古未有火化苴孰取遣奠有火利也苴或为俎音义【饭扶晚反注同腥音星苴子余反苞也徐争初反遣弃战反】故天望而地藏也体魄则降知气在上注地藏为葬音义【知音智】故死者北首注首隂也音义【首手又反注同】生者南乡注乡阳也音义【乡许亮反注同】皆从其初注谓今行之然也疏【正义曰此一节论上代物虽质略以其齐敬可以致祭神明夫礼之初始诸饮食者从此以下至礼之大成皆是二书所见之事夫者发语之端礼谓吉礼此吉礼元初始诸饮食诸于也始于饮食者欲行吉礼先以饮食为本但中古之时饮食质略虽有火化其时未有釜甑也其燔黍捭豚者燔黍者以水洮释黍米加于烧石之上以燔之故云燔黍或捭析豚肉加于烧石之上而孰之故云捭豚污尊而抔饮者谓凿地污下而盛酒故云污尊以手掬之而饮故云抔饮蒉桴者谓抟土凷为桴皇氏云桴谓击鼔之物故云蒉桴土鼓筑土为鼓故云土鼓犹若可以致其敬于鬼神者言上来之物非但可以事生若如也言犹如此亦可以致其防敬于鬼神以鬼神飨徳不飨味也及其死也者上言古代质素此言后世渐文谓五帝以下至于三王及其身之死也升上屋而号呼告曰臯某复者谓北面告天曰臯臯引声之言某谓死者名令其反复魄复魄不复然后浴尸而行含礼于含之时饭用生稲之米故云饭腥用上古未有火化之法苴孰者至欲设遣奠之时而用苞裹孰肉以遣送尸法中古脩火化之利也熊氏云升屋而号为五帝时或为三王时皇氏云中古也中古未有宫室皇说非也故天望而地藏也者天望谓始死望天而招魂地藏谓葬地以藏尸也体魄则降知在上者覆释所以天望地藏之意所以地藏者由体魄则降故也所以天望招之于天由知在上故也故死者北首生者南乡者体魄降入于地为隂故死者北首归隂之义死者既归隂则生者南乡归阳也皆从其初者谓今世饭腥苴孰与死者北首生者南乡之等非是今时始为此事皆取法于上古中古而来故云皆从其初前文云燔黍捭豚谓中古之时次云及其死也似还论中古之死但中古神农未有宫室上栋下宇及在五帝以来此及其死也而云升屋则非神农时也故熊氏云及其死也以为五帝时或为三王时皇氏以为及其死也还论中古时饭腥苴孰谓五帝时故云然后其义非也注正义曰伏牺为上古神农为中古五帝为下古若易歴三古则伏牺为上古文王为中古孔子为下古故昜纬云苍牙通灵昌之成运孔演命明道经苍牙则伏牺也昌则文王也孔则孔子也故易系辞云昜之兴也其于中古乎谓文王也若三王对五帝则五帝亦为上古故士冠记云大古冠布下云三王共皮弁则大古五帝时大古亦上古也不同者以其文各有所对故上古中古不同也此云中古者谓神农也知者以明堂位云土鼓苇籥伊耆氏之乐又郊特牲云伊耆氏始为蜡是报田之祭伊耆氏始为蜡则于时始为田也今此云蒉桴土鼓故知此谓神农也蒉读为凷者以经中蒉字乃是草名不可为桴桴与土鼓相连凷是土之流类故读为凷凷堛也广雅文土鼓筑土为鼓者以其污尊抔饮相连贵尚质素故知筑土为鼓周代极文而不尔也故杜注周礼籥章云以瓦为匡不须筑土或以为桴则搏拊也谓抟土为搏拊以手击之而为乐其筑土为鼓先儒未详盖筑地以当鼓节不云筑地鼓者以经称土鼓故言筑土顺经文也经云礼之初始诸饮食谓祭祀之礼故始诸饮食其人情之礼起则逺矣故昭二十六年左传云礼之可以为国也乆矣与天地并是也】昔者先王未有宫室冬则居营窟夏则居橧巢注寒则累土暑则聚薪柴居其上音义【窟苦忽反橧夲又作増又作曾同则登反樔本又作巢助交反】未有火化注食腥也食草木之实鸟兽之肉饮其血茹其毛未有丝麻衣其羽皮注此上古之时也音义【茹音汝衣于既反】后圣有作然后脩火之利注孰冶万物范金注铸作器用音义【铸之树反】合土注瓦瓴甓及甒大音义【合如字徐音閤瓴音零甓歩歴反甒音武大音泰甒大皆樽名】以为台榭宫室牖戸注榭器之所藏也音义【榭音谢夲亦作谢牖音酉】以炮注裹烧之也音义【炮薄交反徐扶交反裹音果】以燔注加于火上音义【燔音烦】以亨注煑之镬也音义【亨普伻反煑也下合亨同镬戸郭反】以炙注贯之火上音义【炙之石反贯古乱反】以为醴酪注烝酿之也酪酢酨音义【醴音礼酪音洛烝之承反醸女亮反酢七故反酨才再反徐祖冀反】治其麻丝以为布帛以养生送死以事鬼神上帝皆从其朔注朔亦初也亦谓今行之然【阙七行】





　　【十万】
　　【二千年也范金合土者范金者谓为形范以铸金器合土者谓和合其土烧之以作器物以为台榭宫室牖户者谓五帝时也以炮以燔以为醴酪及治其麻丝以为布帛之属亦五帝时也皆从其朔者谓今世所为范金合土烧炙醴酪之属非始造之皆仿法中古以来故云皆从其朔注正义曰孰冶万物者孰谓亨煑冶谓陶铸也瓦瓴甓及甒大者檀弓云有虞氏之瓦棺释器云瓴甗谓之甓郭注云塶塼也礼器云君尊瓦甒明堂位云泰有虞氏之尊此等皆烧土为之知榭器之所藏也者案宣十六年成周宣榭火公羊云乐器藏焉尔谷梁云乐器之所藏是也】
　　故酒在室醴醆在户粢醍在堂澄酒在下陈其牺牲备其鼎俎列其琴瑟管磬钟鼓脩其祝嘏以降上神与其先祖以正君臣以笃父子以睦兄弟以齐上下夫妇有所是谓承天之祜注此言今礼馔具所因于古及其事义也粢读为齐声之误也周礼五齐一曰泛齐二曰醴齐三曰盎齐四曰醍齐五曰沈齐字虽异醆与盎澄与沈盖同物也奠之不同处重古略近也祝祝为主人飨神辞也嘏祝为尸致福于主人之辞也祜福也福之言备也音义【醆侧眼反粢依注为齐才细反注皆同醍音体嘏本或作假古雅反祜音户粢读音咨泛芳敛反徐音泛盎乌浪反】疏【正义曰此一节明祭祀因于古昔所供之物并酒之所陈之处酒在室者酒谓水也以其色黒谓之而大古无酒此水当酒所用故谓之酒以今虽有五齐三酒贵重古物故陈设之时在于室内而近北醴醆在户醴谓醴齐醆谓盎齐以其后世所为贱之陈列虽在室内稍南近戸故云醴醆在戸皇氏云醴在戸内醆在户外义或然也其泛齐所陈当在酒南醴齐北虽无文约之可知也以熊氏崔氏并云此据禘祭用四齐不用泛齐也粢醍在堂者以卑之故陈列又南近户而在堂澄酒在下者澄谓沈齐也酒谓三酒事酒昔酒清酒之等稍卑之故陈在堂下也陈其牺牲者谓将祭之夕省牲之时及祭日之旦迎牲而入丽于碑案特牲礼陈鼎于门外北面兽在鼎南东首牲在兽西西上北首其天子诸侯夕省牲之时亦陈于庙门外横行西上备其鼎俎者以牲煑于镬镬在庙门之外鼎随镬设各陈于镬西取牲体以实其鼎举鼎而入设于阼阶下南北陈之俎设于鼎西以次载于俎也故云偹其鼎俎案少牢陈鼎于庙门之外东方西靣北上又云鼎入陈于东方当序西面北上俎皆设于鼎西是也列其琴瑟者琴瑟在堂而登歌故书云搏拊琴瑟以咏是也管磬钟鼓者堂下之乐则书云下管鼗鼓笙镛以间是也其歌钟歌磬亦在堂下脩其祝嘏者祝谓以主人之辞飨神嘏谓祝以尸之辞致福而嘏主人也以降上神与其先祖者上神谓在上精魂之神即先祖也指其精气谓之上神指其亾亲谓之先祖协句而言之分而为二耳皇氏熊氏等云上神谓天】【神也以正君臣者祭统云君在庙门外则疑于君入庙门则全于臣是以正君臣也以笃父子者祭统云尸南】【面父北面而事之是以笃父子也以睦兄弟者祭统云昭与昭齿穆与穆齿特牲云主人洗爵献长兄弟众兄】【弟是以睦兄弟也以齐上下者祭统云尸饮五君洗玉爵献卿尸饮七以瑶爵献大夫是也夫妇有所者礼器云君在阼夫人在房及特牲夫妇交相致爵是也是谓承天之祜者言行上事得所则承受天之祜福也注正义曰今礼馔具所因于古者此酒在室及下作其祝号并然后退而合亨皆是今世祭祀之礼醴醆牺牲之属是馔具也用古酒醴醆是所以因于古故言今礼馔具所因于古也云及其事义者从酒以下至其先祖以上是事也以正君臣以下至承天之祜是义也云粢读为齐者案尔雅云粢稷也作酒用黍不用稷故知粢当为齐声相近而致误引周礼五齐者是酒正文也郑注云泛者成而滓浮泛泛然如今宜成醪矣醴犹体也成而汁滓相将如今恬酒矣盎犹翁也成而翁翁然葱白色如今酂白矣醍者成而红赤如今下酒矣沈者成而滓沉如今造清矣云醆与盎澄与沈盖同物者以酒正文醴醍之间有盎此醴醍之间有醆又周礼醍齐之下有沈齐此醍齐之下有澄齐故云醆与盎澄与沈盖同物也案此注澄是沈齐案酒正注澄酒是三酒二注不同故赵商疑而致问郑答之云此夲不误转冩盎澄字耳如郑所答是转冩酒正之文误盎澄字当云酒三酒也则是与礼运注同然案坊记云醴酒在室醍酒在堂澄酒在下示民不滛也注云滛犹贪也又以澄为清酒田琼疑而致问郑答之云礼运云醴醆醍澄各是一物皆不言酒故推其意澄为沈齐酒为三酒坊记云醴也醍也澄也皆言酒故因注云澄酒清酒也其实沈齐也如郑此言坊记所云醴酒醆酒五齐亦言酒则澄酒是沈齐也是五者最清故云澄酒非为三酒之中清酒也是与礼运不异也云奠之不同处重古略近者奠之或在室或在堂或在下是不同处古酒奠于室近酒奠于堂或奠于下是重古畧近云祝祝为主人飨神辞者案特牲少牢礼云祝称孝孙某用荐嵗事于皇祖伯某尚飨是祝为主人飨神辞云嘏祝为尸致福于主人之辞者此下云嘏以慈告诗小雅云锡尔纯嘏子孙其湛是致福于主人之辞也云祜福也者释诂文福之言偹郊特牲文言嘉庆备具福之道也其用酒之法崔氏云周礼大祫于大庙则备五齐三酒朝践王酌泛齐后酌醴齐馈食王酌盎齐后酌醍齐朝献王酌泛齐因朝践之尊再献后酌醍齐因馈食之尊诸侯为賔则酌沈齐尸酢王与后皆还用所献之齐賔长酳尸酢用清酒加爵亦用三酒大禘则用四齐三酒者醴齐以下悉用之故礼运云酒在室醴醆在戸粢醍在堂澄酒在下用四齐者朝践王酌醴齐后酌盎齐馈食王酌醍齐后酌沈齐朝献王还酌醴齐再献后还酌沈齐亦尊相因也诸侯为賔亦酌沈齐用三酒之法如祫礼也四时之祭唯二齐三酒则自祫禘以下至四时祭皆通用也二齐醴盎也故郑注司尊彝四时祭法但云醴盎而已用二齐者朝践王酌醴齐后亦酌醴齐馈食王酌盎齐后亦酌盎齐朝献王还用醴齐再献后还用盎齐亦尊相因也诸侯为賔亦酌盎齐三酒同于祫三酒所常同不差者三酒夲为王以下饮故尊卑自有常依尊卑之常不得有降祫禘时祭本明所用总有多少故正祭之齐有差降也鲁及王者之后大祫所用与王禘之礼同若禘与王四时同用三酒亦同于王侯伯子男于禘皆用二齐醴盎而已三酒则并用用二齐之法朝践君夫人酌醴齐馈食君夫人酌盎齐朝献君还酌醴齐再献夫人还酌盎齐诸臣为賔酌盎齐尸酢君夫人用昔酒酢诸臣用清酒加爵皆清酒时祭之法用一齐故礼器云君亲制祭夫人荐盎郑云谓朝事时也又云君亲割牲夫人荐酒郑云谓进孰时也其行之法朝践君制祭则夫人荐盎馈献进孰时君亲割夫人荐酒朝献时君酌盎齐以酳尸再献时夫人还酌酒以终祭也賔献皆酒加爵如禘祫之礼天子诸侯酌奠皆用齐酒卿大夫之祭酌奠皆用酒其祫禘之法既偹五齐三酒以实八尊祫祭在秋案司尊彝秋尝冬烝朝献用两着尊馈献用两壶尊则泛齐醴齐各以着尊盛之盎齐醍齐沈齐各以壶尊盛之凡五尊也又五齐各有明水之尊凡十尊也三酒三尊各加酒凡六尊也通斝彝盛明水黄彝盛酒凡有十八尊故崔氏云大祫祭凡十八尊其明水酒之尊各在五齐三酒之上祭日之旦王服衮冕而入尸亦衮冕入在后侑之王不出迎尸故祭统云君不迎尸所以别嫌也尸入室乃作乐降神故大司乐云凡乐圜钟为宫九变而降人鬼是也乃灌故书云王入大室祼当灌之时众尸皆在太庙中依次而灌所灌鬰鬯小宰注云尸祭之啐之奠之是为一献也王乃出迎牲后从灌二献也迎牲而入至于庭故礼器云纳牲诏于庭王亲执鸾刀啓其毛而祝以血毛告于室故礼器云血毛诏于室凡牲则庙各别牢故公羊传云周公白牡鲁公骍犅案逸礼云毁庙之主昭共一牢穆共一牢于是行朝践之事尸出于室太祖之尸坐于户西南面其主在右昭在东穆在西相对坐主各在其右故郑注祭统云天子诸侯之祭朝事延尸于户外是以有北面事尸之礼祝乃取牲膟膋燎于炉炭入以诏神于室又出以荐于主前郊特牲云诏祝于室坐尸于堂是也王乃洗肝于郁鬯而燔之以制于主前所谓制祭次乃升牲首于室中置于北墉下后荐朝事之豆笾乃荐腥于尸主之前谓之朝践即此礼运荐其血毛腥其俎是也王乃以玉爵酌着尊泛齐以献尸三献也后又以玉爵酌着尊醴齐以亚献四献也知退而合亨至荐孰之时陈于堂故礼器云设馔于堂乃后延尸入室太祖东面昭在南面穆在北面徙堂上之馔于室内坐前祝以斝爵酌奠于馔南故郊特牲注云天子奠斝诸侯奠角即此之谓也既奠之后又取肠间脂焫萧合馨芗郊特牲注云奠谓荐孰时当此大合乐也自此以前谓之接祭乃迎尸入室举此奠斝主人拜以妥尸故郊特牲云举斝角拜妥尸是也后荐馈献之豆笾王乃以玉爵酌壶尊盎齐以献尸为五献也后又以玉爵酌壶尊醴齐以献尸是六献也于是尸食十五饭讫王以玉爵因朝践之尊泛齐以酳尸为七献也故郑云变朝践云朝献尊相因也朝献谓此王酳尸因朝践之尊也后乃荐加豆笾尸酌酢主人主人受嘏王所以献诸侯于是后以瑶爵因酌馈食壶尊醍齐以酳尸为八献也郑注司尊彝云变再献为馈献者亦尊相因也再献谓后酳尸馈献谓馈食时后之献也于是王可以瑶爵献卿也诸侯为賔者以瑶爵酌壶尊醍齐以献尸为九献九献之后谓之加爵案特牲有三加则天子以下加爵之数依尊卑不秖三加也故特牲三加爵别有嗣子举奠文王世子诸侯谓之上嗣举奠天子亦当然崔氏以为后献皆用爵又以九献之外加爵用璧角璧今案内宰云后祼献则赞瑶爵亦如之郑注云瑶爵谓尸卒食王既酳尸后亚献之始用瑶爵则后未酳尸以前不用也又郑注司尊彝云王酳尸用玉爵而再献者用璧角璧散可知此璧角璧散则瑶爵也崔氏乃云正献之外诸臣加爵用璧角璧散其义非也其禘祭所用四齐者禘祭在夏醴齐盎齐盛以牺尊醍齐沈齐盛以象尊王朝践献用醴齐后亚献用盎齐王馈献用醍齐后亚献用沈齐尸卒食王□尸因朝践醴齐后酳尸因馈食沈齐诸臣为賔献亦用沈齐禘祭无降神之乐熊氏以为大祭皆有三始有降神之乐又未毁庙者皆就其庙祭之其余皆如祫祭之礼天子时祭用二齐者春夏用牺尊盛醴齐用象尊盛沈齐秋冬用着尊盛醴齐用壶尊盛盎齐是一齐用一尊司尊彝皆云两者以一尊盛明水故皆云两若禘祫之祭其齐既多不得唯两而已前已备释也时祭惟用二齐其诸侯用齐及酒皆视天子具如前说其鲁及王者之后皆九献其行之法与天子同侯伯七献朝践及馈献时君皆不献于九献之中减二故为七献也礼器云君亲制祭夫人荐盎君亲割牲夫人荐酒是也子男五献者亦以荐腥馈孰二节君皆不献酳尸之时但有君一献而已九献之中去其四故为五此皆崔氏之说今案特牲少牢尸食之后主人主妇及賔备行三献主妇因献而得受酢今子男尸食之后但得一献夫人不得受酢不如卿大夫理亦不通盖子男馈孰以前君与夫人并无献也食后行三献通二灌为五也礼器所云自据侯伯七献之制也一曰尸酢侯伯子男亦用所献之齐也】
　　作其祝号酒以祭荐其血毛腥其俎孰其殽与其越席疏布以幂衣其澣帛醴醆以献荐其燔炙君与夫人交献以嘉魂魄是谓合莫注此谓荐上古中古之食也周礼祝号有六一曰神号二曰鬼号三曰只号四曰牲号五曰齍号六曰币号号者所以尊神显物也腥其俎谓豚觧而腥之及血毛皆所以法于大古也孰其殽谓体觧而爓之此以下皆所法于中古也越席翦蒲也幂覆尊也澣帛练染以为祭服嘉乐也莫虚无也孝经说曰上通无莫音义【祝之六反徐之又反注同殽本或作肴户交反越席音活注同字书作趏杜元凯云结草幂本又作鼏同莫厯反衣其于既反澣户管反示号音只夲又作氏齍音咨黍稷大音太下大史同爓似亷反染如艳反又如琰反乐也音洛】然后退而合亨体其犬豕牛羊实其簠簋笾豆铏羮祝以孝告嘏以慈告是谓大祥注此谓荐今世之食也体其犬豕牛羊谓分别骨肉之贵贱以为众俎也祝以孝告嘏以慈告各首其义也祥善也今世之食于人道为善也音义【钘本又作铏音刑盛和羮器形如小鼎羮音庚旧音衡分别彼列反下文同】此礼之大成也注解子游以礼所成也疏【正义曰此一节明祭祀用上古中古之法也酒以祭荐其血毛腥其俎此是用上古也孰其殽以下用中古也作其祝号者谓造其鬼神及牲玉羙号之辞祝史称之以告鬼神故云作其祝号酒以祭者谓朝践之时设此酒于五齐之上以致祭鬼神此重古设之其实不用以祭也荐其血毛者亦朝践时延尸在堂祝以血毛告于室也腥其俎者亦谓朝践时既杀牲以俎盛肉进于尸前也孰其殽者殽骨体也孰谓以汤爓之以其所爓骨体进于尸前也与其越席至澣帛皆谓祭初之时越席谓蒲席疏布谓麤布若依周礼越席疏布是祭天之物此经云君与夫人则宗庙之礼也此盖记者杂陈夏殷诸侯之礼故虽宗庙而用越席疏布也衣其澣帛者谓祭服练帛染而为之醴醆以献者朝践之时用醴馈食之时用醆荐其燔炙者谓燔肉炙肝案特牲礼主人献尸賔长以肝从主妇献尸兄弟长以燔从则此君荐用炙夫人荐用燔是也皇氏云燔谓荐孰之时萧合馨芗知不然者案诗楚茨云或燔或炙郑云燔燔肉也炙肝炙也则知此燔炙亦然皇说非也君与夫人交献第一君献第二夫人献第三君献第四夫人献是君与夫人交错而献也以嘉魂魄者谓设此在上祭祀之礼所以嘉善于死者之魂魄是谓合莫莫谓虚无寂寞言死者精神虚无寂寞得生者嘉善而神来歆飨是生者和合于寂寞但礼运之作因鲁之失礼孔子乃为广陈天子诸侯之事及五帝三王之道其言杂乱或先或后其文不次举其大纲不可以一代定其法制不可以一槩正其先后若审此理则无所疑惑然后至大祥者论祭馈之节供事鬼神及祭末献賔并祭竟燕饮飨食賔客兄弟然后退而合亨者前明荐爓既未孰今至馈食乃退取向爓肉更合亨之令孰拟更荐尸又尸俎唯载右体其余不载者及左体等亦于镬中亨煑之故云合亨体其犬豕牛羊者亨之既孰乃体别骨之贵贱以为众俎供尸及待賔客兄弟等体其犬豕牛羊谓分别骨之贵贱以为众俎知非尸前正俎者以此经所陈多是祭末之事若是尸前正俎当云是谓合莫不得云是谓大祥既是人之祥善故为祭末飨燕之众俎也实其簠簋笾豆铏羮者此举事尸之时所供设也若笾豆亦兼据賔客及兄弟之等故特牲少牢賔及众賔兄弟之等皆有笾豆及俎是也祝以孝告嘏以慈告者此论祭祀祝嘏之辞案少牢祝曰孝孙某敢用柔毛刚鬣嘉荐普淖用荐嵗事于皇祖伯某以某妃配某氏尚飨是祝以孝告少牢又云主人献尸祝嘏主人云皇尸命工祝承致多福无疆于女孝孙来女孝孙使女受禄于天宜稼于田睂夀万年勿替引之是嘏以慈告言祝嘏于时以神之恩慈而告主人是谓大祥者祥善也谓馈食之时荐今世之食于人道为善故为大祥注正义曰案周礼大祝辨六号一曰神号注若皇天上帝二曰鬼号注若皇祖伯某三曰只号若后土地只四曰牲号若牛曰一元大武五曰齍号若稷曰明粢六曰币号若币曰量币是也云号者所以尊神显物者其神号鬼号示号是尊神也牲号齍号币号是显物也云腥其俎谓豚解而腥之者案士防礼小敛之奠载牲体两髀两肩两胉并脊凡七体也士虞礼主人不视豚解注云豚觧解前后胫脊胁而已是豚觧七体也案特牲少牢以荐孰为始之时皆体觧无豚觧以无朝践荐腥故也其天子诸侯既有朝践荐腥故知腥其俎之为豚觧云孰其殽谓体觧而爓之者体觧则特牲少牢所升于俎以进神者是也案特牲九体肩一臂二臑三肫四胳五正脊六横脊七长胁八短胁九少牢则十一体加以脡脊代胁为十一体也是分豚为体觧此孰其殽谓体觧讫以汤爓之不全孰次于腥而荐之堂故祭义曰爓祭祭腥而退是也此则腥以法上古爓法中古也云澣帛练染以为祭服者此亦异代礼也周礼则先染丝乃织成而为衣故玉藻云士不衣织云孝经说曰上通无莫者孝经纬文言人之精灵所感上通元气寂寞引之者证莫为虚无正夲元字作无谓虚无寂寞义或然也各首其义者首犹本也孝子告神以孝为首神告孝子以慈为首各本祝嘏之义也】
　　孔子曰呜呼哀哉我观周道幽厉伤之吾舍鲁何适矣注政乱礼失以为鲁尚愈音义【于音呜呼好奴反舍音舍下舍礼皆同】鲁之郊禘非礼也周公其衰矣注非犹失也鲁之郊牛口伤鼷防食其角又有四卜郊不从是周公之道衰矣言子孙不能奉行兴之音义【禘大计反鼷音兮】疏【正义曰此明孔子叹意前始发叹末言自叹之意子游有问即随问而答答事既毕故更述其所懐呜呼哀哉是伤叹之辞言观周家文武之道已经幽厉之乱伤此礼仪法则无可观瞻唯鲁国稍可吾舍此鲁国更何之适而观礼乎言鲁国尚愈愈胜也言尚胜于余国故韩宣子适鲁云周礼尽在鲁矣鲁之郊禘非礼也者鲁合郊禘也非是非礼但郊失礼则牛口伤禘失礼跻僖公注正义曰郊牛口伤宣三年经文鼷鼠食其角成七年经文四卜郊不从僖三十一年经文言子孙不能承奉兴行周公之道故致使郊牛有害卜郊不从】
　　杞之郊也禹也宋之郊也契也是天子之事守也注先祖法度子孙所当守音义【契息列反】故天子祭天地诸侯祭社稷注【正义曰杞郊禹宋郊契盖是夏殷天子之事杞宋是其子孙当所保守勿使有失案祭法云夏郊鲧殷郊防今杞郊禹宋郊契者以鲧防之徳薄故更郊禹契盖时王所命也】
　　祝嘏莫敢易其常古是谓大假注假亦大也不敢改其常古之法度是谓大大也将言今不然疏【正义曰言天子诸侯所祭之时祝以主人之辞而告神神以嘏福而与主人二者皆依旧礼无敢易其常事古法是谓大假假大也既不敢易法是于礼法大中之大谓大大之极也注正义曰假大也释诂文以经既有大字故云假亦大也从此以前皆论法于古道则为善故上云承天之祜次云是谓合莫又次云是谓大祥又次云是谓大假皆论其善也所以论其善者将欲论其恶故也郑云将言今不然今谓孔子之时也礼废政壊不如大祥大假之等自此以下皆论今时之恶故下云是谓幽国是谓僣君是也】
　　祝嘏辞说藏于宗祝巫史非礼也是谓幽国注藏于宗祝巫史言君不知有也幽闇也国闇者君与大夫俱不明也疏【正义曰祝谓主人之辞告神嘏谓尸之辞致福告于主人皆从古法依旧礼辞说当须以法用之于国今乃弃去不用藏于宗祝巫史之家乃更改易古礼自为辞说非礼也而国之君臣秖闻今日祝嘏之辞不知古礼旧说当是君臣俱闇故云是谓幽国】
　　醆斝及尸君非礼也是谓僣君注僣礼之君也醆斝先王之爵也唯鲁与王者之后得用之耳其余诸侯用时王之器而已音义【醆斝古雅反又音嫁爵名也夏曰醆殷曰斝周曰爵】疏【正义曰醆是夏爵斝是殷爵若是夏殷之后祭祀之时得以醆斝及于尸君其余诸侯于礼不合今者诸侯等祭祀之时乃以醆斝及于尸君非礼也此诸侯乃是僣礼之君注正义曰案明堂位云夏曰醆殷曰斝是先王之爵也天子有六代之乐王者之后得用郊天故知唯天子王者之后得用之其余诸侯用时王之器而已此醆斝谓祭祀尸未入之时祝酌奠于铏南者也故郊特牲云举斝角是也若寻常献尸则用玉爵耳】
　　冕弁兵革藏于私家非礼也是谓胁君注劫胁之君也冕弁君之尊服兵革君之武衞及军器也音义【胁许劫及】疏【正义曰冕弁兵革藏于私家非礼者私家大夫以下称家冕是衮冕弁是皮弁冕弁是朝廷之尊服兵革是国家防卫之器而大夫私家藏之故云非礼也是谓胁君者胁劫胁也私藏公物则见此君恒被臣之劫胁】大夫具官祭器不假声乐皆具非礼也是谓乱国注臣之奢富儗于国君败乱之国也孔子谓管仲官事不摄焉得俭音义【儗音拟焉于防反】疏【正义曰大夫具官者天子六卿诸侯三卿卿大夫若有地者则置官一人用兼摄羣职不得官官各须具足如君也故孔子讥管仲云官事不摄焉得俭是也祭器不假者凡大夫无地则不得造祭器有地虽造而不得具足并须假借若不假者唯公孤以上得备造故周礼四命受器郑云此公之孤始得有祭器者也又云王之下大夫亦四命声乐皆具者大夫自有判县之乐而不得如三桓舞八佾一曰大夫祭不得用乐者故少牢馈食无奏乐之文唯君赐乃有之非礼也者若大夫并为上事则为非礼也是谓乱国者大夫为此上诸事与君相敌乃是败乱之国也】
　　故仕于公曰臣仕于家曰仆三年之丧与新有昏者期不使以衰裳入朝与家仆杂居齐齿非礼也是谓君与臣同国注臣有丧昏之事而不归反服其衰裳以入朝或与仆相等辈而处是谓君臣共国无尊卑也有防昏不归唯君耳臣有防昏当致事而归仆又不可与士齿音义【期居其反朝直遥反注同或与仆相息亮反一读如字则连下为句等軰卜内反】疏【正义曰仕于公曰臣者公是诸侯之号臣是至贱之称今若仕于诸侯其自称以至贱之辞而曰臣自贬退也仕于家曰仆者谓卿大夫之仆又贱于臣若仕于大夫之家即自称曰仆弥更卑贱也三年之防与新有昏者期不使者若君有防昏则恒在于国不归臣有防昏则归向家一期之间不复使役也故云期不使以衰裳入朝与家仆杂居齐齿非礼也者今臣之有防乃不致事身着衰裳而入君朝或与家臣之仆错杂而居齐齿等軰是为非礼也是谓君与臣同国者君之防昏而在国臣有防昏而不归家亦在国是君与臣同国又臣是卿大夫与仆杂居且臣是君之臣仆是臣之仆今卿大夫与仆杂居尊卑无别亦是君臣共国也】
　　故天子有田以处其子孙诸侯有国以处其子孙大夫有采以处其子孙是谓制度注言今不然也春秋昭元年秦伯之弟鍼出奔晋刺其有千乗之国不能容其母弟音义【鍼其亷反又只亷反乗时证反】故天子适诸侯必舍其祖庙而不以礼籍入是谓天子壊法乱纪注以礼籍入谓大史典礼执简记奉讳恶也天子虽尊舍人宗庙犹有敬焉自拱勑也音义【壊音怪恶乌路反拱徐居勇反后拱持同】诸侯非问疾吊丧而入诸臣之家是谓君臣为谑注无故而相之是戏谑也陈灵公与孔仪行父数如夏氏以取弑焉音义【谑许约反夲又作寜案在传作寜公羊作各依字读父音甫数色角反取弑申志反又如字】疏【正义曰天子有田以处其子孙者案王制云天子之田方千里是也以处其子孙者谓子孙若有功徳者封为诸侯无功徳直食邑于畿内也诸侯有国以处其子孙者谓诸侯子孙封为卿大夫若其有大功徳其子孙亦有采地故左传云官有世功则有官族邑亦如之是处其子孙也大夫有采以处其子孙者大夫位卑不合割其采地以处子孙但大夫以采地之禄飬其子孙故云以处其子孙然从是谓幽国以下皆论其臣恶今此云是谓制度而论善者此论古之制度如此今日则不然为今恶起文故云是谓制度非论今日之好故注云言今不然也注正义曰此所引春秋昭元年公羊传文引之者证诸侯有国处子孙之义讥秦伯不然也陈灵至弑焉者此宣十年左传文陈灵公与孔寜仪行父通于夏征舒之母夏姬公谓孔寜仪行父曰征舒似女行父对曰亦似君征舒病之公出自其廏射而杀之二子奔楚后楚杀征舒立成公是取弑也】
　　是故礼者君之大柄也所以别嫌明微傧鬼神考制度别仁义所以治政安君也注疾今失礼如此为言礼之大义也柄所操以治事音义【柄兵命反傧必刃反治政皇如字徐直吏反下文注以治事同为于伪反下又为遂为皆同操七刀反】故政不正则君位危君位危则大臣倍小臣窃刑肃而俗敝则法无常法无常而礼无列礼无列则士不事也刑肃而俗敝则民弗归也是谓疵国注又为言政失君危之祸败也肃骏也疵病也音义【倍歩内反敝音弊夲亦作弊疵才斯反骏恤俊反】疏【正义曰此一经疾时失礼致此上祸败之事故为言礼之大义礼者君之大柄者言人君治国须礼如巧匠治物执斤斧之柄所以别嫌明微者此以下亦并明用礼为柄之事使寡妇不夜哭是别嫌君子表微是明微也傧鬼神者接賔以礼曰傧以礼郊天祀地及一切神明是傧鬼神也考制度者考成也制度谓广狭丈尺以礼成之也别仁义者仁生义杀各使中礼有分别也所以治政安君也者用礼为柄如前诸事故治国得政君获安存故孝经云安上治民莫善于礼大臣谓大夫以上倍谓倍君行私也或有屡諌不聼皆越关倍君而去小臣窃者小臣士以下窃者盗也职闇位卑但为窃盗府库之事刑肃而俗敝则法无常者肃骏急也敝凋残也君位已危大臣又倍小臣盗窃愚君无奈此何唯知暴怒急行刑罚故云刑肃上下乖离故云俗敝俗敝刑肃故法教无常注正义曰案释诂文云肃骏俱训为疾是肃为骏也释诂文又云疵病也疵国者君既危于上臣又叛于下刑罚严重风俗凋敝皆国之病故云疵国】
　　故政者君之所以藏身也注于此又遂为之言政也藏谓辉光于外而形体不见若日月星辰之神音义【辉音晖见贤遍反】是故夫政必本于天殽以降命注降下也殽天之气以下敎令天有运移之期隂阳之节也音义【殽户敎反注及下同】命降于社之谓殽地注谓教令由社下者也社土地之主也周礼土防之法有五地之物生音义【防古外反】降于祖庙之谓仁义注谓敎令由祖下者大传曰自祢率而上至于祖逺者轻仁也自祖率而下至于祢髙者重义也音义【上时掌反下上配上生皆同】降于山川之谓兴作注谓敎令由山川下者也山川有草木禽兽可作器物共国事音义【共音防】降于五祀之谓制度注谓敎令由五祀下者五祀有中霤门戸灶行之神此始为宫室制度此圣人所以藏身之固也注政之行如此何用城郭沟池之为疏【正义曰此一节以上文云政之不正则国乱君危此则广言政之大理本于天地及宗庙山川五祀而来所来既重故君用之得藏身安固也故政者君之所以藏身也者故因上起下之辞人君身在于中则政于外人但见其政不见其身若政之羙盛则君身安静故云政者所以藏身也郑云藏谓辉光于外而形体不见若日月星辰之神是也是故夫政必本于天是故谓政是藏身之固其事既重所施教令必本于天而来天有运移若星辰围绕北极气有隂阳若冬夏之有寒暑殽以降命者殽效也言人君法效天气以降下政教之命效星辰运转于北极为昏媾姻亚效天之隂阳寒暑为刑狱赏罚是殽以降命命降于社之谓殽地者上云政本于天此论政降于地上既云必本于天殽以降命此亦当云必本于地殽以降命但上文既具故此略而变文直云命降于社之谓殽地命者政令之命降下于社谓从社而来以降民也社即地也指其神谓之社指其形谓之地法社以下教令故云谓殽地地有五土生物不同人君法地亦飬物不一也降于祖庙者此亦政教之命降下于民由祖庙而来谓法祖庙以下政令之谓仁义者父亲仁也祖尊义也言法此父祖施仁义于民也上云命降于社之谓殽地此亦当云命降于祖之谓殽庙以上文既具故此又略而变文与上不同自下皆然也降于山川者谓所施政令之命下于民者从山川而来谓法效山川以为敎令也之谓兴作者山川有草木鸟兽可作器物人君法山川以兴作其物也降于五祀者所施政令降于民者从五祀而来谓法此五祀之神以施政令也之谓制度者初造五祀之神既立中霤门户灶行大小形制各有法度后王所以取为制度等级也此圣人所以藏身之固也者政既法天地法祖庙山川五祀所重若此谨慎行之所以藏其身而坚固注正义曰案昭二十五年左传云礼者天之经地之义为父子兄弟昏媾姻亚以象天明为温慈惠和以效天之生殖长育为刑罚威狱以类其震曜杀戮此注云天有运移之期隂阳之节总包之也皆法天之所为以下教令也下云社者神地之道此云土地之主主则神也土防之法有五地之物生者此大司徒文五地则山林川泽丘陵坟衍原隰各有所生五地总生万物人君法之施政令亦总飬万民也自祢至义也者引此者证祖祢庙有仁义也云自祢率而上至于祖逺者轻仁也者自用也率循也言用祢之仁依循而上以至于祖逺者恩爱渐轻是据仁恩也自祖率而下至于祢髙者重义也者言用祖之义依循而下以至于祢髙者尊重是义事也祖庙之中自然有此仁义人君法之施此仁义教令以教下民也云五祀有中霤门户灶行之神此始为宫室制度者如郑此言则五祀神者谓初造五祀之神此人造五祀有其制度后王法此人之神更为制度此人造五祀非五祀本神也其五祀亦自然有其虚无之神非后王所取法也故此不言之政之行如此何用城郭沟池之为者言政之行若能如此法天隂阳使赏罚得所法地髙下令尊卑有序法之祖庙而行仁义法之山川五祀而为兴作制度若能如此则民懐其徳祸害不来何所防御故云何用城郭沟池之为言不用城郭沟池也】





　　礼记注疏卷二十一
　　礼记注疏卷二十一考证
　　礼运而有志焉注志谓识古文○【臣召南】按宋儒解作立志之志孔子自言有志于行道文义似顺郑则以古书解志字也
　　疏大道之行也谓广○广字下阙三字又虽然下及尚可知于下并阙三字各本俱同无可考补
　　注疏姓言名偃字子防鲁人也○【臣召南】按鲁人也当作吴人也今常熟县即子游故里
　　又疏以下云禹汤文武成王○王字下阙五字【臣召南】按当是惟唐尧虞舜五字下节疏文可证又案辨名下阙二字当是记曰二字倍人曰茂十人曰选云云此蔡氏辨名记语也见月令孟夏太尉赞杰俊疏
　　是谓小康○陈澔集说引王氏曰以五帝之世为大同三王之世为小康有老氏意而语又引以实之且谓礼为忠信之薄皆非儒者语所谓孔子曰记者之辞也
　　而不足征也注征成也○朱子曰征证也言二国不足取以为证以文献不足故也【臣召南】按朱子说足以矫郑之失
　　吾以是观之疏即下云夫礼之初以○下阙三字按以字误也以下节疏文推之当云即下云夫礼之初始诸饮食
　　注疏观此夏○下阙四字又求夏后之后而得下阙四字按当作得东楼公而封之于杞又征者征下阙四字
　　又疏皇帝坟典○【臣召南】按此据孔安国尚书序谓三皇之书谓之三坟五帝之书谓之五典也旧本讹作黄帝误矣今改正
　　皆从其初疏前文云○下阙八字又上栋下宇之上阙八字又时也之上以为五帝之下并阙九字
　　皆从其朔注朔亦初也亦谓今行之然○此下阙疏一大叚自先王未有宫室至然后修火之利十二句疏觧并失旧本共七行每行虽间有十数字然已不复成句矣姑尽阙之
　　粢醍在堂注四曰醍齐○【臣召南】按酒正作缇齐从系注云缇者成而红赤则此注醍字传写之误也注疏王乃出迎牲后从灌二献也○【臣召南】按司尊彝注曰裸谓以圭瓒酌郁鬯始献尸也后于是以璋瓒酌亚灌灌以圭璋用玉气也既灌然后迎牲致隂气也贾疏曰此注引郊特牲后亚王裸后王乃出迎牲按内宰注云王既灌与此违者彼注取王事自相亚故先言王既灌出迎牲后乃后灌其实以此注为正也据贾疏事有先后则后从灌二献也当在出迎牲之上
　　又疏至荐孰之时○下阙三字【臣召南】按当是尸入室三字也又祝以斝爵酌下阙五字按当是奠诏主人拜五字也又取肠间脂上阙五字按当是荐孰时祝更五字也又奠谓荐孰下阙五字按二字当作时也下三字不可晓又以妥尸上阙三字按当是主人拜三字也又故郊特牲云举斝角拜妥尸是也本文作祝妥尸此拜字误又则后未酳尸下阙五字按当是以前不用也五字又正献之外下阙五字按当是加爵并得用五字又其禘祭所用四齐者以下阙文凡八处俱阙五字
　　鲁之郊禘非礼也周公其衰矣注鲁之郊牛口伤鼷鼠食其角又有四卜郊不从是周公之道衰矣○【臣召南】按此注非也下文明言杞宋之郊是天子之事守也天子祭天地不王不禘惟杞宋以王者之后亦得行之鲁非先代之后以诸侯而上僣天子不能守其祖周公之法制为可惜也岂谓其郊禘不防致郊牛之灾伤为不能行礼乎哉
　　此圣人所以藏身之固也疏谨慎行之○下阙三字又此叚阙文共五处俱三字
　　礼记注疏卷二十一考证
<经部,礼类,礼记之属,礼记注疏>
　　钦定四库全书
　　礼记注疏卷二十二
　　汉郑氏注　唐陆德眀音义　孔颖达疏
　　礼运
　　故圣人参于天地竝于鬼神以治政也处其所存礼之序也玩其所乐民之治也注竝并也谓比方之也存察也治所以乐其事居也音义【所乐音岳又音洛又五孝反好也注同治直吏反注同下以自治注身治成治皆放此并歩顶反】故天生时而地生财人其父生而师教之四者君以正用之故君者立于无过之地也注顺时以养财尊师以教民而以治政则无过差矣易曰何以守位曰仁何以聚人曰财音义【差初佳反一音初买反曰仁本亦作人】疏【正义曰此一节结上政令之命降于天地宗庙之等使礼仪有序民得治理故圣人参于天地者政是圣人藏身之固所以圣人参拟于天地则法于天地是也并于鬼神者并谓比方鬼神则祖庙山川五祀也言比方祖庙山川五祀而为事以治政者治谓修治也言参拟天地比并鬼神以修治政教也处其所存礼之序也者存谓观察也天有运移寒暑地有五土生殖庙有祖祢仁义皆是人之所观察言圣王能处其人所观察之事以为政则礼得次序也玩其所乐民之治也者谓兴作器物宫室制度皆是人之所乐圣人能爱玩民之所乐以教于民则民得治理各乐其事业居处也故君者立于无过之地也者若天不生时地不生财父不生子师不教训直欲令人君教之不可教诲则君多有过今人君顺天时以养财尊师傅以教民因自然之性其功易成故人君得立于无过之地言其功易成无过差也】
　　故君者所眀也非眀人者也君者所养也非养人者也君者所事也非事人者也故君眀人则有过养人则不足事人则失位注眀犹尊也音义【养羊尚反又如字下同】故百姓则君以自治也养君以自安也事君以自显也故礼达而分定故人皆爱其死而患其生注则当为眀人之道身治居安名显则不苟生也不义而死舍义而生是不爱死患生也音义【则君则音明出注分扶问反后文注除三分去一三分益一皆同舍音舍】疏【正义曰此一节论政之大体皆下之事上非上之事下也上下分定人皆以死事上君者所明也者眀犹尊也谓在下百姓所尊奉君使之光显尊眀非眀人者也者非谓遣君尊眀在下之人下云君者所养也非养人者也君者所事也非事人者也并与此义同以所眀与所养所事文同相类故郑以眀为尊也故君眀人则有过者君位既尊乃自下向尊人于理不顺故云则有过养人则不足者君唯一身若养百姓力不能周赡故云养人则不足也事人则失位者君尊在上而屈事于在下之人是失位也故礼达而分定者达谓晓达分谓尊卑之分以下之事上于礼当然人皆知之是礼之晓达尊者居上卑者处下是上下分定也故人皆爱其死而患其生者爱谓贪爱患谓耻患人皆知礼上下分定君有危难皆欲救之故人皆贪爱其以义而死竞欲致死救之耻患其不义而生不欲苟且生也注正义曰则当为眀者以此则君以自治覆述上文故知则当为眀】故用人之知去其诈用人之勇去其怒用人之仁去其贪注用知者之谋勇者之断仁者之施足以成治矣诈者害民信怒者害民命贪者害民财三者乱之原音义【知音智注同去羌吕反后皆同断丁乱反施治豉反下施生同】故国有患君死社稷谓之义大夫死宗庙谓之变注变当为辩声之误也辩犹正也君守社稷臣卫君宗庙者患谓见围入音义【之变音辩出注】疏【正义曰上既礼达分定患其不义而生因上生下故云故也此论去不义之事用人之知去其诈者知谓谋计晓达前事诈者不敢为之故云去其诈用人之勇去其怒者勇谓果敢决断能除恶人凶暴怒者不敢为之故云去其怒也用人之仁去其贪者仁者好施不苟求其财贪者见之心渐止息也故云去其贪也注正义曰言用此三者足以成治如郑此言但得知者勇者仁者则足以成治矣何须用诈怒贪者乎故云去之如郑此言则解之当云选用人知者退去其奸诈者不须用之为其害民信也用人之勇者去其忿怒不须用之为其害民命也用人之仁者去其贪残不须用之为其害民财也如注之意指当如此先师既为前解故备载之任后哲择焉变与义相对眀是正礼变是恶事故读为辩辩即正也以声相近故致字误云臣卫君宗庙者恐是臣之宗庙故云卫君宗庙致死案孝经云守其宗庙谓大夫家之宗庙此所以为君宗庙者以人臣义则进不则退不可致死于己宗庙故为君宗庙也孝经谓不被黜削恒得守之故为己宗庙所据意异也】故圣人耐以天下为一家以中国为一人者非意之也必知其情辟于其义眀于其利达于其患然后能为之注耐古能字传书世异古字时有存者则亦有今误矣意心所无虑也辟开也音义【耐音能辟婢亦反徐芳益反传丈専反】疏【正义曰此承上君死社稷以统于下然后能治其国因上生下故云故也圣人耐以天下为一家以中国为一人者此孔子説圣人所能以天下和合共为一家能以中国共为一人者问其所能致之意非意之也者释其能致之理所以能致者非是以意测度谋虑而已须知其诸事谓以下之事必知其情者谓必知民之情也则下文七情是也辟于其义者谓开辟其义以教之则下文父慈子孝十者之类是也眀于其利者谓显眀利事以安之则下文讲信修睦是也达于其患者谓晓逹其祸患而防防之则下文争夺相杀是也然后能为之者圣人必知此情义利患然后能使天下为一家中国为一人皆感义懐徳而归之注正义曰案説文云耐者须也须谓颐下之毛象形字也古者犯罪以髠其须谓之耐罪故字从寸寸为法也以不亏形体犹堪其事故谓之耐汉书髙帝纪中具有其事古之能字为此耐字取堪能之义故古之能字皆作耐字后来能字乃假借鼈三足为能是后世传书世人殊异耐字悉作能也故云传书世异今书虽悉作能或有作耐字者则此耐以天下为一家及乐记云人不耐无乐仍作耐字是古字时有存者云则亦有今误矣者今书虽存古字为耐亦有误不安寸直作而字则易屯彖云利建侯而不宁及刘向説苑能字皆为而也是亦有今误矣案郑注乐记耐古能字后世变之此独存焉古以能为三台字两注虽异其意同矣彼云后世变之即此传书世异也彼云此独存焉即此云古字时有存者云古以能为三台字者谓今世以能字为堪能之能古者以能字为三台字是古今异也云意心所无虑者谓于无形之处用心思虑无虑即虑无也宣十二年左传云前茅虑无是备虑无形之处谓圣人以德义而感天下非是以意豫前无时以测度思虑故云非意也一云心所无虑谓心无所思虑但知其情等而已】
　　何谓人情喜怒哀惧爱恶欲七者弗学而能何谓人义父慈子孝兄良弟弟夫义妇听长惠幼顺君仁臣忠十者谓之人义讲信脩睦谓之人利争夺相杀谓之人患注极言人事音义【恶乌路反下皆同弟弟上如字下音悌长竹丈反争争鬬之争】故圣人之所以治人七情脩十义讲信脩睦尚辞让去争夺舍礼何以治之注唯礼可耳饮食男女人之大欲存焉死亡贫苦人之大恶存焉故欲恶者心之大端也人藏其心不可测度也美恶皆在其心不见其色也欲一以穷之舍礼何以哉注言人情之难知眀礼之重音义【度大洛反见贤遍反】疏【正义曰此一节以上经情义利患四者圣人皆知之能有天下故此覆释情义利患必须礼以治之又眀人之欲恶在心难知若其舍礼无由可化喜怒哀惧爱恶欲者案昭二十五年左传云天有六气在人为六情谓喜怒哀乐好恶此之喜怒及哀恶与彼同也此云欲则彼云乐也此云爱则彼云好也谓六情之外増一惧而为七熊氏云惧则怒中之小别以见怒而怖惧耳六气谓隂阳风雨晦眀也案彼传云喜生于风怒生于雨哀生于晦乐生于眀好生于阳恶生于隂其义可知也何谓人义父慈子孝兄良弟弟夫义妇听长惠幼顺君仁臣忠者此文先从亲者为始以渐至疏故长幼在后君臣处末案昭二十六年左传云君令臣共父慈子孝兄爱弟敬夫和妻柔姑慈妇听与此大同兄爱即此兄良也弟敬即此弟弟也夫和即此夫义也故彼云夫和而义妻柔即此妇听也君令即此君仁也以仁恩而号令臣共即此臣忠也又隐三年左传云君义臣行父慈子孝兄爱弟敬义亦同但传之二文皆以国家之事言之故先君臣后父子但异人之説既有多少不皆同也治人七情脩十义讲信脩睦者七情好恶不定故云治十义俱是义事故云脩信是深隐故须讲睦恐乖离故云脩各随事立文也欲恶者心之大端也者端谓头绪饮食男女是人心所欲之大端绪也死亡贫苦是人心所恶之大端绪也人藏其心不可测度者言人深心厚貌内外乖违包藏欲恶之心既无形体不可测度而知故美恶皆在其心外边不见其色欲一穷之舍礼何以哉者一谓専一穷谓穷尽言人君欲诚慤専一穷尽人美恶之情若舍去其礼更将何事以知之哉礼所以知人心者有事于中心貌必见于外若七情美善十义流行则举动无不合礼若七情违辟十义亏损则动作皆失其法故云舍礼何以哉】故人者其天地之德隂阳之交鬼神之防五行之秀气也注言人兼此气性纯也疏【正义曰上既言礼知人情从此以下言人感天地鬼神而生圣王还因天地鬼神作其法则以化人所以人情万物可知也故人者天地之德者天以覆为德地以载为德人感覆载而生是天地之德也隂阳之交者隂阳则天地也据其气谓之隂阳据其形谓之天地独阳不生独隂不成二气相交乃生故云隂阳之交也鬼神之防者鬼谓形体神谓精灵祭义云气也者神之盛也魄也者鬼之盛也必形体精灵相防然后物生故云鬼神之防五行之秀气也者秀谓秀异言人感五行秀异之气故有仁义礼知信是五行之秀气也故人者天地之德隂阳之交是其气也鬼神之防五行之秀是其性也故注云兼此气性纯也今案下文云鬼神以为徒覆説此经鬼神不云隂阳鬼神者隂阳鬼神天地中物故不重陈郑下注鬼神谓山川也此义未知孰是故两存焉】
　　故天秉阳垂日星注秉犹持也言天持阳气施生照临下也地秉隂窍于山川播五行于四时和而后月生也是以三五而盈三五而阙注窍孔也言地持隂气出内于山川以舒五行于四时此气和乃后月生而上配日若臣功成进爵位也一盈一阙屈伸之义也必三五者播五行于四时也一曰水二曰火三曰木四曰金五曰土合为十五之成数也音义【窍徐苦吊反播彼佐反舒也五行四时絶句本亦作播五行于四时伸音升】五行之动迭相竭也五行四时十二月还相为本也五声六律十二管还相为宫也五味六和十二食还相为质也五色六章十二衣还相为质也注竭犹负戴也言五行运转更相为始也五声宫商角征羽也其管阳曰律隂曰吕布十二辰始于黄钟管长九寸下生者三分去一上生者三分益一终于南事更相为宫凡六十也五味酸苦辛咸甘也和之者春多酸夏多苦秋多辛冬多咸皆有滑甘是谓六和五色六章画缋事也周礼考工记曰土以黄其象方天时变火以圜山以章水以龙鸟兽蛇杂四时五色之位以章之谓之巧也音义【迭大计反又田结反竭义作揭其列反负担也还音旋下同六和户卧反注同更古衡反下同征张里反南事律名京房律始于执始终于南事凡六十缋户对反圜音环又音圆】疏【正义曰此一节以上经人禀天地隂阳鬼神五行而生此又述眀天地之德及五行之气也以隂阳鬼神是天地中物故不重陈但陈天地与五行耳故天秉阳垂日星者此论天德言天秉持阳气垂悬日星以施生照临于下也地秉隂窍于山川者此一经总论地之德也谓地秉持于隂气窍孔也为孔于山川以出纳其气也播五行于四时者播为播散五行金木水火土之气于春夏秋冬之四时也和而后月生也者若四时不和日月乖度寒燠失所则月不得依时而生者五行四时调和道度不失而后月依时而生也是以三五而盈三五而阙者以其依时得节是以三五十五日而得盈满又三五十五日而亏阙也日无亏阙之理故前经天德直言垂日星地既播五行之气月有亏盈之理故须备言之故畧于天德而详于地德也五行之动迭相竭也者前经论天地既毕故此更论五行之动动谓运转竭谓负戴言五行运转迭相负竭犹若春时木王则水为终谢送往王者为负竭夏火王则负戴于木也五行四时十二月还相为本也者犹若孟春则建寅之月为诸月之本仲春则以建卯之月为诸月之本是还回迭相为本也五声六律十二管还相为宫也者五声谓宫商角征羽六律谓阳律也举阳律则隂吕从之可知故十二管也十一月黄钟为宫十二月大吕为宫是还回迭相为宫也五味六和十二食还相为质也者五味谓酸苦辛咸加之以滑与甘为六和也每月之首各以其物为质是十二月之食还相为质也五色六章十二衣还相为质也者五色谓青赤黄白黒据五方也六章者兼天也以黒为同色则五中通缋以对五方则为六色为六章也为十二月之衣各以色为质故云还相为质注正义曰地持隂气出纳于山川气有隂气阳气皆出于地地体秉隂故虽阳气亦总谓之隂气也云以舒五行于四时者谓气在地中含藏聚敛出于地则舒散故云舒五行于四时也定本无于字直云播五行四时谓宣播五行及四时也五行四时者以金木水火各为一行土无正位分寄四时故云播五行于四时也云此气和乃后月生而上配日若臣功成进爵位也者此气谓此五行之气凡月体之生禀于日光若气之不和日月行度差错失于次序则月生不依其时若其五行气和则月依其时而生上配日也犹若治理得所臣之功成进受爵位上配君也云一盈一阙屈伸之义也者盈谓月光圎满若臣之进受髙位是其伸也阙谓月光亏损若臣之退就下位是其屈也云一曰水二曰火以下是尚书洪范文也积一二三四五总为十五也竭是担竭之名故为负戴负谓背负戴谓头戴也云言五行运转更相为始也者解负戴之义也物之在人上谓之为负戴气之过去在上者其在下者亦负戴也春为木王负戴于水夏为火王负戴于木秋为金王负戴于火冬为水王负戴于金是也更相为始负戴前气也云其管阳曰律隂曰吕布十二辰始于黄钟管长九寸下生者三分去一上生者三分益一者皆律厯志文云终于南吕更相为宫凡六十也者以十二管更相为宫以黄钟为始当其为宫备有五声言黄钟下生林钟林钟上生大蔟大蔟下生南吕南吕上生姑洗姑洗下生应钟应钟上生蕤宾蕤宾上生大吕大吕下生夷则夷则上生夹钟夹钟下生无射无射上生中吕此则相生之次也随其相生之次每辰各自为宫各有五声十二管相生之次至中吕而毕黄钟为第一宫下生林钟为征上生大蔟为商下生南吕为羽上生姑洗为角林钟为第二宫上生大蔟为征下生南吕为商上生姑洗为羽下生应钟为角大蔟为第三宫下生南吕为征上生姑洗为商下生应钟为羽上生蕤宾为角南吕为第四宫上生姑洗为征下生应钟为商上生蕤宾为羽上生大吕为角姑洗为第五宫下生应钟为征上生蕤宾为商上生大吕为羽下生夷则为角应钟为第六宫上生蕤宾为征上生大吕为商下生夷则为羽上生夹钟为角蕤宾为第七宫上生大吕为征下生夷则为商上生夹钟为羽下生无射为角大吕为第八宫下生夷则为征上生夹钟为商下生无射为羽上生中吕为角夷则为第九宫上生夹钟为征下生无射为商上生中吕为羽上生黄钟为角夹钟为第十宫下生无射为征上生中吕为商上生黄钟为羽下生林钟为角无射为第十一宫上生中吕为征上生黄钟为商下生林钟为羽上生大蔟为角中吕为第十二宫上生黄钟为征下生林钟为商上生大蔟为羽下生南吕为角是十二宫各有五声凡六十声南吕最处于末故云终于南吕以此言之则南吕为是然诸本及定本多作终于南事则是京房律法案汉元帝时郎中京房知五音十二律之数上使大子大傅韦成等亲试问房于乐府房对受学故小黄令焦延夀等六十律相生之法以上生下皆三生二以下生上皆三生四阳下生隂隂上生阳终于中吕而十二律毕矣中吕上生执始执始下生去灭上下相生终于南事六十律毕矣夫十二律之变至于六十犹八卦之变至于六十四也宓牺作易纪阳气之初以为律法建日冬至之声以黄钟为宫大蔟为商姑洗为角林钟为征南吕为羽应钟为变宫蕤宾为变征此声气之元五音之正也故各统一日其余以次运行当日者各自为宫而商征以类从焉礼运篇曰五声六律十二管还相为宫此之谓也以六十律分一期之日黄钟自冬至始及冬至而后隂阳寒燠风雨之占生焉于以检摄羣音考正其髙下黄钟下生林钟黄钟为宫大蔟为商林钟为征一日律九寸色育下生谦待色育为宫未知商谦待征六日律八寸九分分防强执始下生去灭执始为宫时息商去灭征六日律八寸八分小分八弱丙盛下生安度丙盛为宫屈齐商安度征六日律八寸七分小分六防弱分动下生归嘉分动为宫随期商归嘉征六日律八寸六分小分四强质未下生否与质未为宫形晋商否与征六日律八寸五分小分二强大吕下生夷则大吕为宫夹钟商夷则徴八日律八寸四分小分三弱分否下生解形分否为宫开时商解形征八日律八寸三分小分一强陵隂下生去南陵隂为宫族嘉商去南徴八日律八寸二分小分一弱少出下生分积少出为宫争南商分积征六日律八寸小分九强大蔟下生南吕大蔟为宫姑洗商南吕征一日律八寸未知下生白吕未知为宫南授商白吕征六日律七寸九分小分八强时息下生结躬时息为宫变虞商结躬征六日律七寸八分小分九少强屈齐下生归期屈齐为宫路时商归期征六日律七寸七分小分九弱随期下生未卯随期为宫形始商未卯徴六日律七寸六分小分八强形晋下生夷汗形晋为宫依行商夷汗征六日律七寸五分小分八弱夹钟下生无射夹钟为宫中吕商无射征六日律七寸四分小分九强开时下生闭掩开时为宫南中商闭掩徴八日律七寸三分小分九防弱族嘉下生邻齐族嘉为宫内负商邻齐征八日律七寸二分小分九防强争南下生期保争南为宫物应商期保徴八日律七寸一分小分九强姑洗下生应钟姑洗为宫蕤宾商应钟征一日律七寸一分小分一防强南授下生分乌南授为宫南事商分乌征六日律七寸小分九大强变虞下生迟内变虞为宫盛变商迟内征六日律七寸小分一半强路时下生未育路时为宫离躬商未育征六日律六寸九分小分一微强形始下生迟时形始为宫制时商迟时征五日律六寸八分小分三弱依行上生色育依行为宫谦待商色育征七日律六寸七分小分三大强中吕上生执始中吕为宫去灭商执始征八日律六寸六分小分六弱南中上生丙盛南中为宫安度商丙盛征七日律六寸五分小分七微弱内负上生分动内负为宫归嘉商分动征八日律六寸四分小分八强物应上生质未物应为宫否与商质未征七日律六寸三分小分九强蕤宾上生大吕蕤宾为宫夷则商大吕征一日律六寸三分小分二防强南事下生南事穷无商征不为宫七日律六寸三分小分一弱盛变上生分否盛变为宫解形商分否征七日律六寸二分小分三大强离宫上生陵隂离宫为宫去南商陵隂征七日律六寸一分小分五防强制时上生少出制时为宫分积商少出征八日律六寸小分七弱林钟上生大蔟林钟为宫南吕商大蔟征一日律六寸谦待上生未知谦待为宫白吕商未知征五日律五寸九分小分九弱去灭上生时息去灭为宫结躬商时息征七日律五寸九分小分二弱安度上生屈齐安度为宫归期商屈齐征六日律五寸八分小分四弱归嘉上生随期归嘉为宫未卯商随期征六日律五寸七分小分六防强否与上生形晋否与为宫夷汗商形晋征五日律五寸六分小分八强夷则上生夹钟夷则为宫无射商夹钟征八日律五寸六分小分二弱解形上生开时解形为宫闭掩商开时征八日律五寸五分小分四强去南上生族嘉去南为宫邻齐商族嘉征八日律五寸四分小分六大强分积上生争南分积为宫期保商争南征七日律五寸三分小分九半强南吕上生姑洗南吕为宫应钟商姑洗征一日律五寸三分小分三强白吕上生南授白吕为宫分乌商南授征五日律五寸三分小分二强结躬上生变虞结躬为宫迟内商变虞徴六日律五寸二分小分六少强归期上生路时归期为宫未育商路时徴六日律五寸一分小分九防强未卯上生形始未卯为宫迟时商形始征六日律五寸一分小分二防强夷汗上生依行夷汗为宫色育商依行征七日律五寸小分五强无射上生中吕无射为宫执始商中吕征八日律四寸九分小分九强闭掩上生南中闭掩为宫丙盛商南中征八日律四寸九分小分三弱邻齐上生内负邻齐为宫分动商内负征七日律四寸八分小分六防强期保上生物应期保为宫质未商物应征八日律四寸七分小分九防强应钟上生蕤宾应钟为宫大吕商蕤宾征一日律四寸七分小分四防强分乌上生南事分乌穷次无征不为宫七日律四寸七分小分三防强迟内上生盛变迟内为宫分否商盛变徴八日律四寸六分小分八弱未育上生离宫未育为宫陵隂商离宫征八日律四寸六分小分一少强迟时上生制时迟时为宫少出商制时征六日律四寸五分小分五强又京房易云十二律得位者生五子失位者生三子不失不得生四子五律得位各生五子谓黄钟大蔟姑洗林钟南吕也五五二十五并本五凡三十也失位者生三子亦五律谓大吕夹钟中吕夷则无射三五十五并本五凡二十二十就三十合成五十也不得不失者生四子谓蕤宾应钟也二四为八并本二为十也十就五十合为六十也言其得位者谓以阳居阳以隂居隂失位者谓以阳居隂以隂居阳不失不得者处隂阳交际之间也又黄钟大蔟等七律各统一日自为宫其余五十三律随所生日六七等为其日之宫则周一期日数如京房所述然其所生者则黄钟生色育执始大吕生分否陵隂之类是也其上生三分益一下生三分损一皆汉书律厯志文云春多酸夏多苦秋多辛冬多咸皆有滑甘者周礼食医之文以四时有四味皆有滑有甘益之为六也是为六和也云五色六章画缋事也者缋犹画也然初画曰画成文曰缋郑注司服云画以为缋是也云周礼考工记曰至谓之巧也证缋画有五色六章也土以黄其象方者言若画作土必黄而四方之象地之黄而方郑注古人之象无天地也为此记者见时有之耳云天时变者画作天则无定色是随四时色而为之也郑司农云画天随四时色云火以圜者郑司农云为圜形似火郑康成云形如半环然云山以章者郑康成云獐山物也云水以龙者郑云龙水物云鸟兽蛇者郑康成云所谓华虫也虫之毛鳞有文采者云杂四时五色之位以章之谓之巧者郑康成云章眀也缋绣皆用五采鲜明之是为巧庾云郑注考工记以六章为当时行非古人之象而引之以证此者眀亦周制也其十二管每月各一得有还相为宫其事可眀其食与衣服唯有四时之异故周礼春多酸月令食麦与羊春三月其食皆同夏秋冬亦然无每月之异故月令云春衣青衣夏衣赤衣三月俱同亦无每月之异此云十二食十二衣似月各别衣食者熊氏云此是异代之法故与周礼月令不同或则每时三月衣食虽同大总攷之一嵗之中有十二月之异故总云十二也】
　　故人者天地之心也五行之端也食味别声被色而生者也注此言兼气性之效也音义【别彼列反被皮义反徐扶义反】故圣人作则必以天地为本以隂阳为端以四时为柄以日星为纪月以为量鬼神以为徒五行以为质礼义以为器人情以为田四灵以为畜注天地以至于五行其制作所取象也礼义人情其政治也四灵者其征报也此则春秋始于元终于麟包之矣吕氏説月令而谓之春秋事类相近焉量犹分也鬼神谓山川也山川助地通气之象也器所以操事田人所捊治也礼之位宾主象天地介僎象隂阳四面之位象四时三宾象三光夫妇象日月亦是也音义【柄本又作枋兵命反量音亮下同畜许六反下同治直吏反麟良人反近附近之近操七刀反捊薄候反徐音普沟反介僎上音界下音遵】疏【正义曰此一节以前文论人禀天地五行气性而生此以下论禀气性之有效騐各依文解之故人者天地之心也者天地髙逺在上临下四方人居其中央动静应天地天地有人如人腹内有心动静应人也故云天地之心也王肃云人于天地之间如五藏之有心矣人乃生之最灵其心五藏之最圣也五行之端也者端犹首也万物悉由五行而生而人最得其妙气眀仁义礼智信为五行之首也王云端始用五行者也食味者人既是天地之心五行之端故有此下之事也五行各有味人则并食之别声者五行各有声人则含之皆有分别也被色者五行各有色人则被之以生也被色谓人含带五色而生者也五行有此三种最为彰著而人皆禀之以生故为五行之端者也然味言食声言别色言被各别随义为言也故圣人作则必以天地为本则法也本根本也人既是天地之心又带五色五行五味故圣人作法必用天地为根本也祭帝于郊祭社于国是用天地为本也然则自此至四灵以为畜凡十句分为三重此至五行以为质七句明圣人制教所法象也又自礼义人情二句眀圣人为治政之时事也又四灵一句眀征报之功也以隂阳为端者端犹首也用天地为根本又用隂阳为端首也犹如劔防以近柄处为根本以锋杪为端首也圣人制法左右法隂阳及赏以春夏刑以秋冬是法隂阳为端首也以四时为柄者春生夏长秋敛冬藏是法四时为柄也劔防须柄而用之圣人为教象须法四时而通也以日星为纪者纪纲纪也日行有次度星有四方列宿分部昏眀敬授民时是法日星为纲纪也月以为量者量犹分限也天之运行每三十日为一月而圣人制教亦随人之才分是法月为教之限量也鬼神以为徒者鬼神谓山川鬼神助地以通气是以为地之徒属圣王象之树立羣臣助已以施教为已徒属也五行以为质者质体也五行循廻不停周而复始圣人为教亦循还复始是法五行为体也礼义以为器者此以下二句眀圣人为治政时事也上既有法象为先故可执礼义为器用如农夫之执耒耜也人情以为田者礼义以为器可耕于人情人情得礼义之耕如田得耒耜之耕也四灵以为畜者此一句眀征报也圣人既法象天地用礼义耕人情故获天地应以征报也四灵并至圣人畜之如人养牛马为畜然自天地为本至此凡十句上四句皆以以字在于事上从月以为量以下六句以字置于事下者上眀天道事逺故以字在事上连于天也后眀地道事近故以字居下欲连于人案前经云人者天地之德隂阳之交鬼神之防五行之秀气备论四者此经云天秉阳覆説天有日星次经云地秉隂地有四时并有月也次经云五行之动覆説五行也于前天地隂阳鬼神五行之中唯説天地与五行举其大者此经总覆前事故云以天地为本以隂阳为端以四时为柄以日星为纪月以为量鬼神以为徒五行以为质皆覆説前事礼义以为器覆説上舍礼何以哉人情以为田覆説上人情也四灵以为畜一句论若行以前诸事施之得所则四灵报应也注正义曰此并是五行彰著之事而人气性有之故云兼气性之效也然前注五行秀气亦言兼此气性纯而此云气性效者前眀之始此眀之末以末故云效效犹騐实也即五味五声五色是其效也天地以至于五行制作所取象也者天地隂阳四时日星月量鬼神五行等皆外物非人所行故云所取象也谓圣人所法象以为教也云礼义人情其政治也者此是人亲自行故云其政治谓圣人行之为政以治天下也云此则春秋始于元终于麟包之矣者言此一经初以天地为本终以四灵为畜是当春秋始于元年终于获麟也包之者谓春秋元年以后获麟以前包笼此天地隂阳四时星辰日月之等案春秋书元年春王正月公即位为五始元者气之始则天地也春者四时之始则四时也王者政教之始则礼义也正月者十二月之始则月以为量也公即位者即一国之始亦礼义也熊氏云春秋书郊祭天是天也书地震是地也书冬无氷是阳也书大雨雹是隂也书春夏秋冬是四时也又四时隂阳也隐元年公子益师卒公不与小敛故不书日春秋记事皆书日是日也庄七年恒星不见是星也春秋记事皆有月是月也僖十四年沙鹿崩成五年梁山崩是鬼神也桓二年取郜大鼎是金也成十六年雨木氷是木也桓元年秋大水是水也宣十六年成周宣榭火是火也庄二十九年城诸及防是土也金木水火土即五行也春秋得礼则褒失礼则贬是礼义也桓元年公即位先君被弑而行即位安忍其丧其情恶也庄元年不书即位文姜出不忍行即位之礼其情善也此是人情也哀十四年西狩获麟是四灵为畜也云吕氏説月令而谓之春秋事类相近焉者吕氏谓吕不韦也説十二月之令谓为吕氏春秋事之伦类与孔子所脩春秋相附近焉月令亦载天地隂阳四时日月星辰五行礼义之属故云相近也云器所以操事者操执也谓操执所为之事若手秉耒耜耕田之事手操执之云曰人所捊治也者捊谓以手捊聚即耕种耘锄也即上污尊而抔饮之类也云礼之位至三光是乡饮酒义文宾于西北象天主于东南象地介是宾副坐于西南象天严凝之气始于西南僎是主人之观礼者坐于东北象阳气之始是介僎象隂阳主人在阼阶西面宾在户西南面介在西阶东面僎在房户之间南面以四者位殊故为四面之位象四时云三宾者众宾三人在正宾西南面是为三宾也礼器云君在阼夫人在房象日月也云亦是也者以礼之取象其数非一以无正文故取此义而眀之故云亦是言亦是法象之义也】
　　以天地为本故物可举也注物天地所养生以隂阳为端故情可睹也注情以隂阳通也音义【睹丁古反】以四时为柄故事可劝也注事以四时成以日星为纪故事可列也注事以日与星为兴作有次第月以为量故功有艺也注艺犹才也十二月各有分犹人之才各有所长也艺或为倪音义【倪五计反视也】鬼神以为徒故事可守也注山川守职不移五行以为质故事可复也注事下竟复由上始也礼义以为器故事行有考也注考成也器利则事成人情以为田故人以为奥也注奥犹主也田无主则荒四灵以为畜故饮食有由也注由用也四灵与羞物为羣疏【正义曰此一节覆眀前经诸事若行诸事治理皆应则万事得成也以天地为本故万物可举也天地生养万物今本天地而为政教故万物可举而兴也以隂阳为端故人情可睹也人情与隂阳相通今法隂阳为教故人情无隐所以可睹见也以四时为柄故事可劝也生长收藏随时无失故民不假督励而事自劝成也以日星为纪故事可列也列犹次第也日中星鸟敬授民时无失早晚故民事有次第也月以为量故功有艺也艺犹才也十二月限分犹人才各有所长圣人随人才而教之则人竭其才之所长而为功故云功有艺也鬼神以为徒故事可守也山川鬼神各有分职不移今为教引鬼神为徒属则事无失业故云事可守也五行以为质故事可复也五行周而复始运廻无穷为教法则此则事必不絶故云可复复反也礼义以为器故事行有考也考成也工欲善其事必先利其器若治国用礼义为器是器之利者故所治之事行必有成也人情以为田故人以为奥也上人是人民下人是圣人奥主也田无主则荒废故用人为主今以人情为田用圣人以为田主则人情不荒废也四灵以为畜故饮食有由也由用也灵是众物之长长既至为圣人所畜则其属竝随其长而至得以充庖厨是饮食有用也注正义曰案易文言云同声相应同气相求水流湿火就燥是万物之情因隂阳而通也五行相次终而复始凡所营为之事亦终而复始故云事下竟复由上始也谓事于下终未竟了更复从上而始也考成也释诂文论语云工欲善其事必先利其器是器利则事成也】
　　何谓四灵麟鳯龟龙谓之四灵故龙以为畜故鱼鲔不淰鳯以为畜故鸟不獝麟以为畜故兽不狘龟以为畜故人情不失注淰之言闪也獝狘飞走之貌也失犹去也龟北方之灵信则至矣音义【鲔于轨反鱼名淰音审徐舒冉反矞字又作獝况必反狘况越反闪失冉反】疏【正义曰此一经以上有四灵之文便复解四灵之事故记人假问答以眀四灵也何谓四灵麟鳯龟龙谓之四灵者问答四灵名也谓之灵者谓神灵以此四兽皆有神灵异于他物故谓之灵故龙以为畜故鱼鲔不淰者解饮食有由之义也淰水中惊走也鱼鲔从龙者龙既来为人之畜故其属见人不淰然惊走也鳯以为畜故鸟不獝者獝惊飞也鸟从鳯来鳯既来为人之畜故其属见人不獝然惊飞也麟以为畜故兽不狘者狘惊走也兽从麟者麟既来为人之畜故其属见人不狘然惊走也龟以为畜故人情不失者以龟知人情龟既来应人知人情善恶故人各守其行其情不失也然上三灵皆言其长来而族至则此应云龟以为畜而甲族驯狎今独云其感信而至者与上三族相互也此言感信则上亦感仁义礼而至也但因龟是知人情之易见者故就龟而言耳又初陈四灵麟在初者孔子获麟记者随时所见为先也后列以龙为首依四方之旧次也注正义曰读淰为闪者淰是水中之形状故字从水闪是忽有忽无故字从门中人也人在门或见或不见獝是飞而獝起狘是狘然惊走故云獝狘飞走之貌也云龟北方之灵信则至矣者案月令冬云其虫介注云龟鼈之属则龟为水虫水主信故信则至知水主信者易干凿度云阳气合闭信之类故北方水为信水既为信则土为知也故干凿度云四时之义皆法中央中央土者可以兼四方之行知之决也是土为知但水土二行俱有信知故乐纬云宫致鳯皇身信羽致幽昌身知又中庸注云水神则信土神则知是土水俱有信知龟属北方水大戴礼及乐纬云介虫三百六十龟为长鳞虫三百六十龙为长羽虫三百六十鳯为长毛虫三百六十麟为长案月令春其虫鳞则龙属东方木也夏其虫羽则鳯属南方火也秋其虫毛则麟属西方金也案异义説左氏者以昭二十九年传云水官不脩故龙不至以水生木故为脩母致子之説故服防注获麟云麟中央土兽土为信信礼之子脩其母致其子视眀礼脩而麟至思睿信立而白虎扰言从乂成而神龟在沼听聪知正则名川出龙貌恭性仁则鳯皇来仪又毛诗传云麟信而应礼又云驺虞义兽有至信之德则应之皆为以脩母致子之义也若郑康成之説则异于此脩当方之事则当方之物来应故异义公羊説哀十四年获麟此受命之瑞周亡失天下之异左氏説麟是中央轩辕大角兽孔子脩春秋者礼脩以致其子故麟来为孔子瑞陈钦説麟西方毛虫孔子作春秋有立言西方兑兑为口故麟来许慎谨案公议郎尹更始待诏刘更生等议石渠以为吉凶不并瑞灾不兼今麟为周亡天下之异则不得为瑞以应孔子至之闇也洪范五事二曰言言作从从作乂乂治也言于五行属金孔子时周道衰亡己有圣德无所施用作春秋以见志其言少从以为天下法故应以金兽性仁之瑞贱者获之则知将有庶人受命而行之受命之征已见则于周将亡事势然也兴者为瑞亡者为灾其道则然何吉凶不并瑞灾不兼之有乎如此脩母致子不若立言之説密也如郑此説从陈钦之义以孔子有立言之教故致其方毛虫熊氏申郑义云若人臣官脩则脩母致子之应左氏之説是也若人君脩其方则当方来应孔子脩春秋为素王法以立言故西方毛虫来应未知然否且具录焉或以脩母致子康成所以不用也故异义公羊説麟木精左氏説麟中央轩辕大角之兽陈钦説麟是西方毛虫许慎谨案礼运云麟鳯龟龙谓之四灵龙东方也虎西方也鳯南方也龟北方也麟中央也郑駮云古者圣贤言事亦有效三者取象天地人四者取象四时五者取象五行今云麟鳯龟龙谓之四灵是则当四时眀矣虎不在灵中空言西方虎者麟中央得则无近诬乎如郑此言是麟非土精无脩母致子之义也四灵配四方如上所説若其取象理有多途虎虽属西方以其浅毛得属中央土也故月令中央土其虫倮注云虎豹之属恒浅毛又于隂阳虎属寅是也麟属东方取其性仁则属木也故公羊説麟者木精郑云金九以木八为妻金性义木性仁得阳气性似父得隂气性似母麟毛虫得木八之气而性仁鹖冠子云麟北方枵之兽是其象不一也鳯属南方亦属中央故乐纬云宫致鳯皇是也龟属北方亦属东方五行传云一曰貌时有龟孽是也龙属东方亦属天五行传云皇之不极则有龙蛇之孽是也五行传又云二曰言时则有介虫之孽三曰视时则有倮虫之孽是取象既多理非一摡今以烦而无用故不备言其数也释兽云麐麕身牛尾一角京房易传云麟麕身牛尾马蹄有五采腹下黄髙丈二广雅云麒麟狼头肉角含仁懐义音中钟吕行中规矩逰必择地详而后处不履生虫不折生草不羣居不侣行不入槛穽不入罗网文章斌斌故呼为大角之兽也】
　　故先王秉蓍龟列祭祀瘗缯宣祝嘏辞説设制度故国有礼官有御事有职礼有序注皆卜筮所造置也埋牲曰瘗币帛曰缯宣犹扬也缯或作赠音义【蓍音尸瘗于例反一音于器反缯本又作増同似仍反又则登反又似登反】疏【正义曰此一节论上既言龟知人情故此言卜筮所造置之事故先王有事秉蓍龟龟既知人情因美龟徳也先王圣人将有大事必秉执蓍龟而问吉凶言蓍者凡卜皆先筮故兼言之也列祭祀自此至礼有序皆秉蓍龟事也陈列祭祀谓郊庙以下皆用卜筮也瘗缯者瘗埋也谓祀地埋牲也祭法云瘗埋于泰圻祭地也币帛曰缯缯之言赠也谓埋告又赠神也宣祝嘏辞説者宣扬也祝嘏有旧辞更宣扬告神也设制度谓造宫室城隍车旗之属也故国有礼者上诸事既并用卜筮故国家必有其礼也官有御者国既有礼故百官各御其事也事有职者官既有御故百事各有职主也礼有序者凡所行礼皆有次序也】
　　故先王患礼之不达于下也注患下不信也疏【正义曰此一经为下生文虽并用卜筮而民下犹未见信先王患之更为下诸事使达下也】
　　故祭帝于郊所以定天位也祀社于国所以列地利也祖庙所以本仁也山川所以傧鬼神也五祀所以本事也故宗祝在庙三公在朝三老在学王前巫而后史卜筮瞽侑皆在左右王中心无为也以守至正注此所以达礼于下也教民尊神慎居处也宗宗人也瞽乐人也侑四辅也音义【傧皇音宾敬也旧必信反朝直遥反下同筮市制反瞽音古侑音又】疏【正义曰此一节论上云礼有序故记人因説礼须达下之事故祭帝于郊所以定天位也者天子至尊而犹祭于郊以行臣礼而事天也是欲使严上之礼达于下天髙在上故云定天位也亦即是必本于天也祀社于国所以列地利也者天子至尊而犹自祭社欲使报恩之礼达于下也地出财故云列地利也亦即是命降于社之谓殽地也祖庙所以本仁也者王在宗庙以子礼事尸是欲使仁义之教达于下也亦即降于祖庙之谓仁义山川所以傧鬼神也者王自祭山川是欲使傧敬鬼神之教达于下也傧敬也亦即是降于山川之谓兴作也五祀所以本事也者王自祭五祀是欲使本事之教达于下也五祀是制度故云本事也亦即是降于五祀之谓制度也故宗祝在庙者前眀因事鬼神使礼达于下此眀因委于人使礼达于下也宗宗伯也祝大祝也王在宗庙则委于宗祝示不自専以达下也三公在朝者在朝职事则委任三公也三老在学者乞言则受之三老王前巫者若王吊临则前委于巫也而后史者动则左史书之言则右史书之不敢为非也既言前巫故云后史也卜筮瞽侑皆在左右者卜筮主决疑瞽是乐人主和也侑是四辅典于规谏者也示不自専故并置左右也王中心无为也以守至正者谓以礼尊神及委任得人故中心无为以守至正之道也注正义曰自祭帝于郊至五祀所以本事是教民尊神也自宗祝在庙至皆在左右是慎居处也左辅右弼前疑后丞皆侑劝人君为善故以为四辅其四辅之义已具于文王世子】
　　故礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉注言信得其礼则神物与人皆应之百神列宿也百货金玉之属音义【应应对之应宿音秀】故自郊社祖庙山川五祀义之脩而礼之藏也注脩犹饰也藏若其城郭然音义【藏如字徐才浪反】疏【正义曰此一节论上文礼既达于下有功而见徴应故礼行于郊而百神受职焉者百神天之羣神也王郊天备礼则星辰不忒故云受职礼行于社而百货可极焉王祀社尽礼则五谷丰稔金玉露形尽为国家之用故云可极焉礼行于祖庙而孝慈服焉王祭庙尽礼而天下皆服行孝慈也诗云无思不服是也王云孝慈之道为逺近所服也礼行于五祀而正法则焉王祭五祀以礼而天下法则行得其正也然前有山川兴作此不言者法则之事包之也故自郊社祖庙山川五祀义之脩而礼之藏也此经覆説祭在上诸神是义之脩饰礼之府藏也】
　　是故夫礼必本于大一分而为天地转而为隂阳变而为四时列而为鬼神其降曰命注圣人象此下之以为教令音义【大音泰下注同】其官于天也注官犹法也此圣人所以法于天也疏【正义曰此一节论上言礼既藏于郊社天地之中是故制礼必本于天以为敎也必本于大一者谓天地未分混沌之元气也极大曰大未分曰一其气既极大而未分故曰大一也礼理既与大一而齐故制礼者用至善之大理以为教本是本于大一也分而为天地者混沌元气既分轻清为天在上重浊为地在下而制礼者法之以立尊卑之位也转而为隂阳者天地二形既分而天之气运转为阳地之气运转为隂而制礼者贵左以象阳贵右以法隂又因阳时而行赏因隂时而行罚也变而为四时者阳气则变为春夏隂气则变为秋冬而制礼者吉礼则有四面之坐凶礼有恩理节权是法四时也列而为鬼神者鬼神谓生成万物鬼神也四时变化生成万物皆是鬼神之功圣人制礼则陈列鬼神之功以为教也其降曰命者降下也言圣人制礼皆仰法大一以下之事而下之以为教命也其官于天也者结之也官犹法也言圣人所以下为教命者皆是取法于天也】
　　夫礼必本于天注本于大一与天之义动而之地注后法地也列而之事注后法五祀五祀所以本事也变而从时注后法四时协于分艺注协合也言礼合于月之分犹人之才也合于月之分本或作日月之分日衍字其居人也曰养注养当作义字之误也下之则为教令居人身为义孝经説曰义由人出音义【养音义出注】其行之以货力辞让饮食冠昏丧祭射御朝聘注货挚币庭实也力筋骸强者也不则偃罢音义【冠古乱反挚本又作贽音至罢音皮】疏【正义曰此一节论上本説礼从天地四时五行而生也而教于人故此以下论人用之以行刑罚冠昏朝聘之等皆得其宜也夫礼必本于天谓本于大一与上天也谓行至诚大道是本大一效天降命是本于天也动而之地祀社于国是也列而之事谓五祀即五祀所以本事是也变而从时时四时也则四时以为柄是也协于分艺协合也分是月之量也艺人之才也言制礼以月为量合人才之长短也其居人也曰义者义宜也言制度以上诸事之礼居人身中则人得其宜也其行至朝聘者此皆居人身曰义之礼也谓诸礼皆须义行故云行也货庭实也力筋力拜伏也辞让宾主三辞三让饮食飨食之属也冠二十成人而冠昏三十而取射五射御五驭朝五年朝及诸侯自相朝相见之礼聘谓比年一小聘三年一大聘言人若有义在身则能行此诸礼也注正义曰知养当为义者以上云义之脩礼之藏下云圣人陈义以种之又云义者艺之分仁之节故知养当为义也案圣证论王肃以下云获而弗食食而弗肥字宜曰养家语曰其居人曰养郑必破为义者马昭云立人之道曰仁与义又此云礼义者人之大端下每云义故知养当为义也张阙　　亦从郑説云下之则为教命居人身为义者郑为此阙　　改养为义之意言法天地山川下教于民者则为教之本天地山川居在人身之中者则为义事是不得为阙　　孝经説曰义由人出者证义从人身而出也】
　　故礼义也者人之大端也所以讲信脩睦而固人肌肤之防筋骸之束也所以养生送死事鬼神之大端也所以达天道顺人情之大窦也注窦孔穴也音义【窦音豆】故唯圣人为知礼之不可以己也故壊国丧家亡人必先去其礼注言愚者之反圣人也音义【壊音怪又呼怪反丧息浪反】疏【正义曰此一节论上文説礼为治理之本故今説礼不可去之事注正义曰案哀元年左传云逃出自窦又筚门圭窦是窦孔穴也孔穴开通人之出入礼义者亦是人之所出入故云达天道顺人情之大窦也】故礼之于人也犹酒之有糵也君子以厚小人以薄注皆得以为美味性善者醇耳音义【糵鱼列反醇市春反】疏【正义曰此一节论上文礼不可去故次云礼之在人有厚薄之事礼之于人也犹酒之有糵也者礼不可以已之故在人譬如酿酒须因麴糵则成酒无麴糵则酒不成人无礼则败壊也君子以厚小人以薄者君子譬精米嘉器也小人譬麤米弊器言譬如酿酒其用一麴分半持酿精米嘉器则其味醇和一半酿麤米弊器则其味醨薄亦犹如礼自是一耳行之自有厚薄若君子性识纯深得礼而弥深厚小人智虑浅薄得礼自虚薄者也】故圣王修义之柄礼之序以治人情注治者去瑕秽养菁华也音义【菁子丁反】故人情者圣王之田也脩礼以耕之注和其刚柔陈义以种之注树以善道讲学以耨之注存是去非类也音义【耨奴豆反鉏也】本仁以聚之注合其所盛音义【盛市正反又音成】播乐以安之注感动使之坚固故礼也者义之实也协诸义而协注协合也合礼于义则与义合不乖刺音义【刺力达反本或作制】则礼虽先王未之有可以义起也注以其合于义可以义起作义者艺之分仁之节也注艺犹才也协于艺讲于仁得之者强注有义则人服之也仁者义之本也顺之体也得之者尊注有仁则人仰之也疏【正义曰此一节论因上君子小人厚薄不同故此论圣人脩礼义治人情以至大顺也各依文解之故圣人脩义之柄者柄操也谓执持而用者谓修理义之要柄脩理礼之次序以治正人情使去其瑕秽之恶养其菁华之善也故人情者圣王之田也者土地是农夫之田人情者亦是圣王之田也脩礼以耕之者农夫之田用耒耜以耕之和其刚柔圣人以礼耕人之情正其上下陈义以种之者农夫耕田既毕以美善种子而种之圣王以礼正人情既毕用此善道而教之讲学以耨之者农夫种苖既毕勤力耘锄去草养苖则苖善矣圣王以善道教民既毕又须讲説学习以劝课之存是去非则善也本仁以聚之者农夫既勤耘耨苖稼成熟当本此仁恩爱惜之心以聚集所收勿令浪为费散圣王劝课行善既毕本此仁恩和亲聚集善道使不废弃也播乐以安之者播布也农夫收获既毕布其欢乐之心共相饮食以安美之圣王既劝民善道备足又説乐感动使其勤行善道保宁坚固也故礼也者义之实也前既眀礼耕义种仁聚之今此以下广眀上三者相须也此眀礼义相须礼是造物为实义以脩饰为礼之华故云礼也者义之实也协诸义而协者协合也诸之也今将此礼合防于义谓以礼比方于义而协谓礼与义相协防也则礼虽先王未之有可以义起也者起作也礼既与义合若应行礼而先王未有旧礼之制则便可以义作之如将军文氏之子是也先无其礼临时以义断之垂涕洟待賔于庙是其以义而作礼也庾云谓先王制礼虽所未有而此事亦合于义则可行之以义与礼合也义者艺之分仁之节也者此眀仁须义也义者裁防合宜也艺才也仁施也人有才能又有仁施若非义裁断则过失故用义乃得分节也此唯眀仁须义而云才者因眀一切皆须义断庾云艺者审其分仁者宜得节皆须义以断之是义为艺之分仁之节眀义之贵也协于艺者断才得分即是义能合艺也讲于仁者讲犹眀也使仁得节是义能眀于仁也得之者强者若能得才分仁节之理则是豪强为众所畏服也仁者义之本也者上云义者艺之分仁之节眀义能与人为节此言仁者义之本谓仁能与义作本顺之体也者仁者施生故为顺之体也得之者尊既能施生又为顺体故为人所尊仰也但义主断割能服于人故得义者强仁是恩施众所敬仰故得仁者尊也注正义曰合礼于义解经协诸义则与义合者解经而协也云合礼于义者谓将礼比方于义云则与义合者言礼与义相合不乖刺也礼所以与义合者礼者体也统之于心行之合道谓之礼也义者宜也行之于事各得其宜谓之义也是礼据其心义据其事但表里之异意不相违故礼与义合也云以其合于义者谓此礼以其合防于义故虽当无礼临事制宜而行礼是可以义起作也卫将军文子之子既除丧而后越人来吊于时无除丧后受吊之礼主人乃量事制宜练冠垂涕洟待于庙而受吊是以义而起此礼也】
　　故治国不以礼犹无耜而耕也注无以入也音义【耜音似】为礼不本于义犹耕而弗种也注嘉谷无由生也音义【种之用反不亦作弗何休注公羊云弗者不之深也下皆放此】为义而不讲之以学犹种而弗耨也注苖不殖草不除讲之以学而不合之以仁犹耨而弗获也注无以知收之丰荒也音义【获户郭反收如字又手又反】合之以仁而不安之以乐犹获而弗食也注不知味之甘苦安之以乐而不达于顺犹食而弗肥也注功不见也音义【见贤遍反】四体既正肤革充盈人之肥也父子笃兄弟睦夫妇和家之肥也大臣法小臣防官职相序君臣相正国之肥也天子以德为车以乐为御诸侯以礼相与大夫以法相序士以信相考百姓以睦相守天下之肥也是谓大顺大顺者所以养生送死事鬼神之常也注常谓皆有礼用无匮乏也车或为居故事大积焉而不苑竝行而不缪细行而不失深而通茂而有闲连而不相及也动而不相害也此顺之至也注言人皆眀于礼无有蓄乱滞合者各得其分理顺其职也音义【苑于粉反积也缪音谬畜丑六反】故眀于顺然后能守危也注能守自危之道也君子居安如危小人居危而安易曰危者安其位疏【正义曰此以下显前譬也人君治人情若无礼犹农夫耕而无耜也为礼不本于义犹耕而弗种也治虽用礼不本其所宜如农夫徒耕而不下种子也为义而不讲之以学犹种而弗耨也者治国虽用善道所宜而不更为讲学使民知其道理如农夫虽种嘉谷而不耘壅则苖不滋茂厚实也讲之以学而不合之以仁犹耨而弗获也者治国虽讲之以学而不聚其仁行者如农夫虽耘壅成熟而不收获取之也合之以仁而不安之以乐犹获而弗食也者治国虽聚仁若不奏乐和之则仁心不坚如农夫虽聚谷而不食则甘谷空失也安之以乐而不达于顺犹食而弗肥也者前陈圣人礼耕以至乐安今显譬农夫耒耜以至食之其事相似今更欲设譬以人身之肥譬家国礼足圣人为教反覆相眀正在此矣言虽奏乐于仁人而不使知达至顺之理亦为未善犹如人虽食五味而调和温凊不顺则虽食不肥也四体至常也者此一节眀人及国家天下等皆悉肥盛所以养生送死常事鬼神肤革充盈者肤是革外之薄皮革是肤内之厚皮革也天子以德为车以乐为御率土皆达顺故合天下之肥也天子以德为车谓用孝悌以自载也德孝悌也以乐为御谓用要道以行之乐要道也行孝悌之事须礼乐如车行之须人御也大顺者所以养生送死事鬼神之常也者前虽眀国家之顺而皆局有条目而顺理广被无所不在此更总説其事也一切生死鬼神无不用顺为常也故孔子答孟武伯问无违之言云生事之以礼死葬之以礼是也养生送死事鬼神无违道之常也皇氏云事大积焉而不苑者既用顺为常事无苑滞事大者天子事也虽复万机辐凑而应之有次序不使苑积也并行而不缪者并行记诸侯来朝也既四方随时贡赋有序虽并列俱陈而不错缪也细行而不失者谓大夫士出聘者也天子不遗小国之臣是不失也深而通者深为九州之外也虽地在逺荒而皆通贡王庭越裳是也茂而有间者谓万国贡赋庭实密茂而国朝之间自不厠杂连而不相及动而不相害者以国之朝贡连络相次小则让大不相及入也万乘龙趋千乘雷动不相妨害也自四体既正至此皆由王者顺之至也熊氏云此普据天下万事有大有细有深有通有运有动言人皆眀礼顺政事无蓄乱滞合各得其分理顺于其职所以大小深浅并合得其宜此顺之至结自四体既正以下至此并是顺之至极也故眀于顺然后能守危也者上言顺之至此眀顺有益眀于顺然后能守危者既眀顺道不敢为非则能守自危之道谓以危戒慎而自守保也注正义曰危者安其位者此易上系文也案易系辞云危者安其位者也亡者保其存者也危者安其位谓所以今日危亡者正为不知畏惧偷安其位故致危也引之者证人之所居恒须危惧也】
　　故礼之不同也不丰也不杀也所以持情而合危也注丰杀谓天子及士名位不同礼亦异数所以扶持其情合安其危音义【杀所戒反徐所例反注同】故圣王所以顺山者不使居川不使渚者居中原而弗敝也注小洲曰渚广平曰原山者利其禽兽渚者利其鱼盐中原利其五谷使各居其所安不易其利劳敝之也民失其业则穷穷则滥音义【渚之汝反】用水火金木饮食必时注用水谓渔人以时渔为梁春献鼈蜃秋献龟鱼也用火谓司爟四时变国火以救时疾及季春出火季秋纳火也用金谓卝人以时取金玉锡石也用木谓山虞仲冬斩阳木仲夏斩隂木饮食谓食齐视春时羮齐视夏时醤齐视秋时饮齐视冬时音义【渔音鱼鼈必列反蜃石忍反爟古乱反卝革猛反又猛反徐古猛反夏户嫁反下同谓食音嗣齐才细反下皆同】合男女颁爵位必当年德注谓媒氏令男三十而娶女二十而嫁司士稽士任进退其爵禄也音义【颁音班当丁浪反媒音梅取音娶本又作娶稽古兮反】用民必顺注不夺农时故无水旱昆虫之灾民无凶饥妖孽之疾注言大顺之时隂阳和也昆虫之灾螟螽之属也音义【烖音灾妖孽又作蠥鱼列反妖又作祅説文云衣服歌謡草木之怪谓之祅禽兽虫蝗之怪谓之蠥螟亡丁反螽徐音终】故天不爱其道地不爱其寳人不爱其情注言嘉瑞出人情至也故天降膏露地出醴泉山出器车河出马圗凤皇麒麟皆在郊棷龟龙在宫沼其余鸟兽之卵胎皆可俯而闚也注膏犹甘也器谓若银瓮丹甑也马圗龙马负圗而出也棷聚草也沼池也音义【澧本又作醴音礼麒麟音其下音栗人反棷素口反徐总防反泽也本或作薮沼之绍反卵力管反胎土才反俯音府窥本又作闚去规反瓮本又作罋乌弄反徐于弄反】则是无故注非有他事使之然也先王能脩礼以达义体信以达顺故此顺之实也注实犹诚也尽也疏【正义曰此一节论上既得眀顺乃安位此以下説行顺以致太平之事各依文解之故礼之不同也者天子至士贵贱宜顺故礼不得同也不丰也者礼应须少不可求多也不杀也者礼应须多不可杀少也所以持情而合危也者能顺序如上故使扶持其情合安其危不使危也故圣王所以顺山者不使居川既使天下皆肥由于至顺此更广説顺也既欲其顺本居山者所利便于禽兽本居川者所利在舟檝故圣人随而安之不夺宿习不使居山之人居川也不使渚者居中原小洲曰渚渚利鱼盐广平曰原原利五谷既顺安之故不使渚者徙中原而弗敝也者必各保其业故恒丰而不敝困也用水火金木饮食必时者举动皆顺故必时也水时者谓虞人入泽梁及出入水之属也火时者郑注司爟引司农説以鄹子曰春取榆栁之火夏取枣杏之火季夏取桑柘之火秋取柞楢之火冬取槐檀之火释者曰榆栁青故春用之枣杏赤故夏用之桑柘黄故季夏时用之柞楢白故秋用之槐檀黑故冬用之金谓金锡石廾也木谓仲冬斩阳木仲夏斩隂木也饮食必时者谓食齐视春之属也合男女者媒氏仲春令男三十而取女二十而嫁颁爵位者颁分也谓司士稽士任而进退其爵禄也必当年德者合男女使当其年颁爵位必当其德年谓男三十女二十也当德谓君十卿禄下士食九人等是也用民必顺者使之以时不夺农务也故无水旱昆虫之灾此论圣王用大顺之道故致隂阳和调羣瑞并至正由顺之诚实故至于此也故天不爱其道者此以下眀天地为至顺之主下瑞应也四时和甘露降是天不爱其道也地不爱其寳者谓五谷丰醴泉生器车出也人不爱其情者皆尽孝悌及越裳至也山出器车案礼纬斗威仪云其政太平山车垂钩注云山车自然之车垂钩不揉治而自圎曲河出马圗案中握河纪尧时受河圗龙衔赤文緑色注云龙而形象马故云马图是龙马负圗而出又云伏羲氏有天下龙马负圗出于河遂法之画八卦又龟书洛出之也凤皇麒麟皆在郊棷案中握河纪云凤皇巢阿阁今云在郊棷者言鳯皇之众或郊棷或阿阁也其余鸟兽之卵胎皆可俯而闚也者此饮食有由也各随其长而至既不獝狘故生乳而众多也俯下头也鸟不畏人作巢在下故下头可闚其巢卵也手抚兽背则知有胎也则是无故者言致此上事则是更无他故由先王能脩礼达义体信达顺之诚尽故致此也注正义曰银罋丹甑援神契文案援神契徳及于天斗极眀日月光甘露降徳及于地嘉禾生蓂荚起秬鬯出徳至八极则景星见徳至草木则朱草生木连理徳至鸟兽则鳯皇来鸾鸟舞麒麟臻白虎动狐九尾雉白首徳至山陵则景云出徳至深泉则黄龙见醴泉涌河出龙圗洛出龟书其所致羣瑞非一不可尽言故畧记之而已】
　　礼记注疏卷二十二
　　礼记注疏卷二十二考证
　　君者立于无过之地也疏因自然之性其功易成云云○【臣召南】按疏非是经言人君当自正其身立于无过之地故能裁成辅相富而教之以成治功即皇建其有极之义郑注自眀疏非经意并失注意矣
　　故百姓则君以自治也注则当为眀○注以上文言所眀也非眀人者也故谓此则字当为眀陈澔谓则字当读如字而上文两眀字并当为则陈説较胜
　　故人者其天地之德疏天以覆为徳地以载为徳云云○【臣召南】按疏非是天地之德健顺是也惟人德肖乾坤故曰天地之性人为贵又按注云人兼此气性纯也是统论四句之意疏以天地隂阳属气言鬼神五行属性言强为分析亦非也人所以异于万物者以得气最灵而赋性完备耳
　　播五行于四时音义本亦作播五行于四时○【臣召南】按孔疏亦云定本无于字然则注疏今本亦俗本相沿也
　　五声六律十二管还相为宫也注终于南吕疏十二管相生之次至中吕而毕○【臣召南】按当作至南吕而毕盖终于南吕此司马迁刘歆班固之説而康成所本也若终于中吕则京房之説非康成之意故下文备引京房律吕相生本末以辨其异因各本并同姑仍之而识于此
　　又疏诸本及定本多作终于南事○作字旧本讹则今改正
　　又疏房对受学故小黄令焦延夀等○【臣召南】按后汉志无等字此等字衍又当月者各自为宫后汉志作当日者此月字误又黄钟自冬至始及冬至而复复字此误作后又色育六日律八寸九分防强后汉志作八寸九分小分八防强此脱三字又执始六日律八寸八分小分八弱后汉志作小分七大强此文误又质未下生否与后汉志作质末此未字误又陵隂下生去南后汉志作凌隂是此陵字误又路时为宫离躬商依后汉志当作离宫又小分一防强当作二防强【臣】按京房六十律之説可谓详矣然细碎而不可用故宋何承天讥其不悟古人简易之説隋牛亦谓六十律不可行也
　　何谓四灵注疏故北方水为信水既为信则土为知也○【臣召南】按以五德分配五行北方水属知中央土属信自是不易之理汉儒自五行传以后水土所属往往纷杂不眀而防纬复乱之故言四灵瑞应者并穿凿无谓也此记言四灵为畜不过言尽物之性万类得所云尔何有修母致子及当方来应诸説之妖妄也哉
　　又疏许慎谨按公议郎尹更始○按公下脱羊字又疏则不得为瑞以应孔子至元之闇也○【臣召南】按元之闇也系元之闻也之讹此以下引洪范五事云云皆康成驳许慎语诗麟趾疏可证此疏孔子下当有郑駮异义云五字刋本相沿并脱又误以云字作至字耳
　　故先王患礼之不达于下也注疏○【臣召南】按此节当与下节相连孔疏特以有注而隔之实非也
　　其居人也曰养注疏○此疏阙三防共九字又顺人情之大窦也疏阙三字
　　可以义起也注疏○疏阙一叚【臣召南】按疏当是引檀弓卫将军文子受吊于庙一节
　　犹耕而弗种也注【空空】无由生也○阙处疑是五谷二字





　　礼记注疏卷二十二考证
　　钦定四库全书
　　礼记注疏卷二十三
　　汉郑氏注　唐陆徳明音义　孔颖逹疏
　　礼器
　　礼器是故大备大备盛徳也注礼器言礼使人成器如耒耜之为用也人情以为田脩礼以耕之此是也大备自耕至于食之而肥礼释回増羙质措则正施则行注释犹去也回邪辟也质犹性也措置也音义【错七路反本又作措又厝音同去起吕反邪似嗟反辟匹亦反】其在人也如竹箭之有筠也如松栢之有心也二者居天下之大端矣故贯四时而不改柯易叶注箭篠也端本也四物于天下最得气之本或柔刃于外或和泽于内用此不变易也人之得礼亦犹然也音义【箭节见反筠于贫反郑云竹之青皮也贯古乱反柯古何反篠西了反徐音小刃而慎反】故君子有礼则外谐而内无怨注人协服也故物无不懐仁鬼神飨徳注懐归也疏【正义曰此一节论礼能使人成器则于外物无不备各依文解之礼能使人成器故云礼器也既得成器则于事无不足故云是故大备也身既成器又能备足则是盛徳也此大备者则上礼运所云自人情以为田脩礼以耕之至食而弗肥是也礼释回者此以下用礼为器以耕人情之事释去也回邪也用礼为器能除去人之邪恶也増美质者増益也质性也礼非唯去邪而已人有美性者礼又能益之也措则正者措置也言置礼在身则身正也施则行者施用也若以礼用事事皆行也其在人也如竹箭之有筠也者礼道既深此为设譬也竹大竹也箭篠也言人情备徳由于有礼譬如竹箭四时葱翠由于外有筠也筠是竹外青皮顾命云敷重笋席郑云笋析竹青皮也礼记曰如竹箭之有筠案郑引礼记之筠以为青皮是知呼笋为筠如松栢之有心也者又设譬也人经夷险不变其徳由礼使然譬如松栢陵寒而郁茂由其内心贞和故也二者居天下之大端矣者二者竹松也端犹本也松竹居于天下比于众物最得气之本也故贯四时不改柯易叶贯经也既得气之本故廵四时柯叶无凋改也改易互言也外谐内无怨者谓于外疏逺之处与人谐和于内亲近之处无相怨恨以其有礼接人故内外协服也为譬既毕此合之也前并举筠心二事正欲譬于君子内外俱美外柔刃如筠故能与一切物相谐内和泽如松心故能与人无怨经云二者据譬也郑云四物者析别言之故物无不懐仁者懐归也由外内协服故悉归仁故云物无不懐仁鬼神飨德者鬼神聪明正直依人而行物既懐仁故神亦飨徳也】
　　先王之立礼也有本有文忠信礼之本也义理礼之文也无本不立无文不行注言必外内具也礼也者合于天时设于地财顺于鬼神合于人心理万物者也注鬼神所祀事有徳也是故天时有生也地理有宜也人官有能也物曲有利也注言皆有异故天不生地不养君子不以为礼鬼神弗飨也注天不生谓非其时物也地不养谓非此地所生居山以鱼鼈为礼居泽以鹿豕为礼君子谓之不知礼注不顺其乡之所有也故必举其定国之数以为礼之大经注定国之数谓地物所出多少礼之大伦以地广狭注谓贡赋之常差音义【狭音洽又戸夹反差初佳反徐初宜反】礼之薄厚与年之上下注用年之丰凶也音义【上时掌反】是故年虽大杀众不匡惧则上之制礼也节矣注言用之有节也杀谓谷不孰也匡犹恐也音义【杀色戒反徐所例反注同恇惧音匡又丘往反恐丘勇反】疏【正义曰此一节论因上礼则人外内谐和遂云礼须信义兼说行礼之事各依文解之忠信礼之本也者礼之为本即忠信是也忠者内尽于心也信者外不欺于物也内尽于心故与物无怨外不欺物故与物相谐也义理礼之文也礼虽用忠信为本而又须义理为文饰也得理合宜是其文也无本不立解须本也无忠信则礼不立也无文不行解须文也行礼若不合宜得理则礼不行也礼也至知礼者此一节论礼者合于天地协于鬼神合于人心而行其礼若不得天时不得地财而行其礼则不知礼也礼也者合于天时者前云忠信为本易见而义理为文难覩故此以下广说义理为文之事也夫君子行礼必须使仰合天时俯防地理中趣人事则其礼乃行也仰合天时即依于四时及丰俭随时也设于地财者俯防地理也财物也所设用物为礼各是其土地之物也顺于鬼神者鬼神助天地为化之鬼神也祀之必顺不滥逆也合于人心者中趣人事也虽合天防地顺于鬼神又须与人心符合其礼乃行也是以书云谋及卿士谋及庶人谋及卜筮是也理万物者也者若能使事事如上则行苇得所豚鱼戴赖是万物各得其理也是故天时有生也者言天四时自然各有所生若春荐韭卵夏荐麦鱼是也地理有宜也者地之分理自然各有所宜若髙田宜黍稷下田宜稻麦是也人官有能也者人居其官各有所能若司徒奉牛司马奉羊及庖人治庖祝治尊爼是也物曲有利也者谓万物委曲各有所利若麴蘖利为酒醴丝竹利为琴笙皆自然有其性各异也皇氏云有圣人制礼得宜故致天时有生地理有宜之等非其义也故天不生者既得时财而为天地人物美功故君子行礼不为失时非财之事故此以下明之也此是不合天时也天不生谓非时之物若寒夏橘及李梅冬实之属也地不养者此是不设地财也地不养若山之鱼鼈泽之鹿豕也君子不以为礼者此是不合人心也鬼神弗飨者此是不顺鬼神也居山以鱼鼈为礼居泽以鹿豕为礼君子谓之不知礼者此翻广设地财也鹿豕是山养鱼鼈是泽物今若非其地所养而设为礼此是谓为不知礼也故必至节矣者此一节以上文制礼因合天时地宜故此论随地之所有以制礼也举其定国之数以为礼之大经礼物必乡之所有故有国者必书其国内所生物多少定数以为国之大法也经法也礼之大伦以地广狭者伦犹例也制礼之大例又宜随地广狭为法谓贡赋之常差也礼之薄厚与年之上下者此广顺天时上犹丰也下犹荒也虽以地广狭为制而又皆须随于天时也多少随年丰荒也是故年虽大杀众不匡惧者此言得时之美也大杀谓五谷不孰也匡犹恐也虽大凶杀之年则人主随而省敛狭用故天下之众不恐惧也则上之制礼也节矣合结地财天时也广狭随地而赋丰凶逐时而敛众之不恐并由君上制礼有节故也注正义曰以经云顺于鬼神先王制礼所以能顺鬼神者以鬼神是有德之人死乃祀为鬼神礼既合于人心故得顺于鬼神也】
　　礼时为大顺次之体次之宜次之称次之注言圣人制礼所先后也音义【称尺证反后皆同】尧授舜舜授禹汤放桀武王伐纣时也注言受命改制度诗云匪革其犹聿追来孝注革急也犹道也聿述也言文王改作者非必欲急行己之道乃追述先祖之业来居此为孝音义【革纪力反注同】天地之祭宗庙之事父子之道君臣之义伦也注伦之言顺也社稷山川之事鬼神之祭体也注天地人之别体也丧祭之用賔客之交义也注义之言宜也人道之宜羔豚而祭百官皆足大牢而祭不必有余此之谓称也注足犹得也称称牲之大小而为爼此指谓助祭者耳而云百官喻众也疏【正义曰此一节明亦因上制礼得节故以下诸事皆由礼合天时今各依文解之礼时为大者揖譲干戈之时于礼中最大故云时为大也顺次之者虽合天时又须顺序故顺次之也体次之者有时有顺又须小大各有体别也宜次之者大小虽有体行之又须各当其宜也称次之者称犹足也行礼又须各自足也尧授至来孝者此释时为大也尧舜所以相授者尧舜知子不贤自能逊退而授人此时使之然也桀纣凶虐不能传位与人汤武救民之灾不可不伐亦时使之然也诗云匪革其犹聿追来孝此大雅文王有声之篇革急也犹道也聿述也言文王改作丰邑非是急行己之道能述追先祖之业来行孝道于此丰邑时使之然不得不尔释时之义也今诗本革作棘犹作欲聿作遹字不同者郑答灵模云为记注之时依循旧本此文是也后得毛诗传而为诗注更从毛本故与记不同革棘聿遹字异义同诗注来勤也言作丰邑非急成己之欲乃追述王季勤行孝之道也天地至伦也者此事皆是下之事上以顺为本故云伦也以前经云时为大顺次之故以伦为顺也社稷至体也者以前经云体次之此覆说体也社稷山川为天地之别体鬼神是人之别体各有躯体也丧祭至义也者此释宜次之也宜义也主人有丧祭之事应须费用而賔客有赙赗之交是人道之宜也故后云丧礼忠之至賔客用币义之至也羔豚至称也者此释称次之羔豚而祭百官皆足足犹得也夫臣助祭则各有爼祭竞播及胞翟虽复羔豚之小而百官一切皆悉得也大牢而祭不必有余者假令大牢亦不使有余也此之谓称也者小而皆得大而不余是各称牲体也注正义曰革急聿述并释言文犹道也释诂文神是天之别体社稷山川是地之别体鬼是人之别体兼云天者社稷山川虽形属于地精灵上连于天也此经鬼神之祭则上宗庙之事而别属体者宗庙至尊事之须顺故属顺也体是人死所为故后属体也故云天地人之别体也案仪礼士祭用特牲大夫祭用少牢皆以成牲不用羔豚此得有羔豚祭者案王制云大夫士有田则祭无田则荐则无地大夫士荐羔豚也无地则无臣助祭故云百官喻众也】
　　诸侯以龟为寳以圭为瑞家不宝龟不藏圭不台门言有称也注古者货贝寳龟大夫以下有货耳易曰十朋之龟瑞信也诸侯执瑞孤卿以下执挚阇者谓之台音义【堵本又作阇音都又丁古反徐音常邪反】疏【正义曰此一节还明上经称次之事也但礼主威仪以尊卑大小多少质文各有所宜其称非一故从此以下更广明为称之事各依文解之诸侯以龟为寳者诸侯有保土之重宜须占详吉凶故得以龟为寳也以圭为瑞者圭兼五等玉也诸侯之于天子如天子之于天也天子得天之物谓之瑞故诸侯受封于天子天子与之玉亦得为瑞也书云辑五瑞又云班瑞于羣后是也此云圭不云璧从可知也家不寳龟者家卿大夫也大夫卑轻不得寳龟故臧文仲居蔡为僣也不藏圭者卿大夫不得执玉故不得藏圭不台门者两边筑阇为基基上起屋曰台门诸侯有保捍之重故为台门而大夫轻故不得也言有称者结上得与不得各有所称注正义曰言古者货贝以贝为货若今之用钱为货也贝有五种案食货志王莽作金银龟贝钱布之品名曰寳货大贝四寸八分以上二枚为一朋直二百一十六文壮贝三寸六分以上二枚为一朋直五十文幺贝二寸四分以上二枚为一朋直三十文也小贝一寸二分以上二枚为一朋直十文也不盈寸二分漏度不得为朋率枚直钱三文是为货贝五品又以龟为寳故云古者货贝寳龟云易曰十朋之龟者案损卦六五爻云或益之十朋之龟郑注引尔雅云一曰神龟郭注此当龟以为畜在宫沼者二曰灵龟注云今江东所用卜龟黄灵黒灵者此盖与天龟灵属一也三曰摄龟注云以腹甲翕然摄敛头闭藏之即当周礼地与四方之龟知者以皆有奄敛之义故也四曰寳龟即遗我大寳龟及乐记曰青黑縁者天子之寳龟及公羊定公八年龟青纯皆是也五曰文龟注甲有文采者河图云灵龟负书丹甲青文是也言灵者直是神龟之义非天龟也六曰筮龟注云常在蓍丛下者七曰山龟八曰泽龟九曰水龟十曰火龟注此皆说龟所生处也大凡神灵寳文摄唯五体而已家语臧氏家有守龟名曰蔡文仲三年为一兆武仲三年而为二兆孺子容三年而为三兆此云家不寳龟案三正记白虎通天子之龟尺二寸诸侯一尺大夫八寸者彼谓卜龟士亦有龟故士丧礼卜宅是也龟出于蔡故得以为名也臣瓉注汉书云蔡龟名非也臧氏又有偻句故左氏昭二十五年传云偻句不余欺是也食货志云元龟尺二寸直二千一百六十为大贝十朋公龟九寸以上直五百为壮贝十朋侯龟七寸以上直三百为幺贝十朋子龟五寸以上直百为小贝十朋此等皆谓一贝有十朋与十朋之龟义同也云阇者谓之台尔雅释宫文】
　　礼有以多为贵者天子七庙诸侯五大夫三士一天子之豆二十有六诸公十有六诸侯十有二上大夫八下大夫六诸侯七介七牢大夫五介五牢天子之席五重诸侯之席三重大夫再重天子崩七月而葬五重八翣诸侯五月而葬三重六翣大夫三月而葬再重四翣此以多为贵也注豆之数谓天子朔食诸侯相食及食大夫公食大夫礼曰宰夫自东房荐豆六设于酱东此食下大夫而豆六则其余着矣聘礼致饔饩于上大夫堂上八豆设于户西则凡致饔饩堂上之豆数亦如此周礼公之豆四十其东西夹各十有二侯伯之豆三十有二其东西夹各十子男之豆二十有四其东西夹各六诸侯七介七牢者周之侯伯也大夫五介五牢者侯伯之卿使聘者也周礼上公九介九牢侯伯七介七牢子男五介五牢聘义所云上公七介侯伯五介子男三介乃谓其使者也天子葬五重者谓抗木与茵也葬者抗木在上茵在下士丧礼下篇陈器曰抗木横三缩二加抗席三加茵用疏布缁翦有幅亦缩二横三此士之礼一重者以此差之上公四重音义【介音界副也后皆同俗读古贺反非也重直龙反下及注皆同翣所甲反相食音嗣下同饩许既反夹古冾反又古协反使色吏反抗木苦浪反又音刚又户刚反茵音因缩所六反】疏【正义曰天子七庙尊者诚深孝笃故立庙乃多世为称也诸侯五大夫三士一者徳转薄故庙少为称也士一庙者据下士为言若适士则二庙也天子之豆二十有六者谓天子朔食也尊者宜备味多乃称之故多致豆二十有六也诸公十有六上公也谓更相朝时堂上之豆数也诸侯十有二者侯伯子男也亦谓相朝时堂上之豆数也上大夫八下大夫六者皆谓主国食使臣堂上之豆数诸侯七介七牢者介副也牢大牢也谓诸侯朝天子天子以大牢礼赐之也周礼公九介九牢侯伯七子男五今言七举中言之也大夫五介五牢者臣为君使各降其君二等此五介五牢谓侯伯之卿亦举中言之诸侯之席三重者谓相朝时賔主皆然也尊者须温厚故多重乃称也三重则四席也熊氏云二重则三席也大夫再重者卑于人君故也天子崩七月而五重者五重谓抗木与茵也尊者宜坚固故多重也八翣者尊宜多鄣蔽以称之也三重六翣者五等同也卑于王故鄣蔽少也然前介及牢不云天子者天子无介牢礼无等及为賔客之事再重四翣者诸侯大夫又卑故从而少饰也此以多为贵也者都结上之文也注正义曰豆之数谓天子朔食诸侯相食者以文连下大夫六豆上大夫八豆皆食飨大礼明天子诸侯之豆数亦是大礼故为天子朔食诸侯相食也其天子齐则无文亦当与朔食同也皇氏云天子之豆二十有六者天子庶羞百二十品笾豆各六十今云二十六者说堂上数也堂下东西夹各十七两十七合三十四三十四就二十六故合六十也今案礼有正羞庶羞故公食大夫礼设韭菹醯醢六豆设于酱东是正羞也将食士羞庶羞设于稻南膷臐膮牛炙之等十六豆谓之庶羞又掌客云公豆四十又云食四十则豆盛正羞食谓庶羞也故郑注掌客云食者其庶羞美可食者是庶羞与正羞别此上大夫八豆下大夫六豆皆为正羞而天子二十六豆亦为正羞故熊氏以为正羞醯醢百二十罋之等但不知堂夹若为陈列皇氏以为庶羞其义非也云公食大夫礼曰宰夫自东房荐豆六设于酱东者郑引以证下大夫六豆之义云此食下大夫而豆六则其余着矣者下大夫六豆设于堂上则天子之豆二十有六诸公十有六诸侯十有二亦设于堂上显著可知故云其余着矣云聘礼致饔饩于上大夫堂上八豆设于户西者证明此经上大夫八豆之义也案公食大夫礼亦有上大夫八豆之文必引聘礼上大夫者此以公食大夫是食礼聘礼上大夫是致饔饩礼欲见食与饔饩堂上豆数同故郑此云凡致饔饩堂上豆数亦如此谓亦如此食上大夫之礼云周礼公之豆四十其东西夹各十有二侯伯之豆三十有二其东西夹各十子男之豆二十有四其东西夹各六此豆数皆周礼掌客文其陈于堂上及东西夹此郑以意量之案聘礼致饔饩于上大夫堂上八豆西夹六豆东方亦如之此是堂上东西夹各设其豆东西夹又减于堂上之数上公堂上十六豆故知东西夹各十二侯伯堂上十二故知东西夹各十也子男堂上亦十二故知东西夹各六也云诸侯七介七牢者周之侯伯也者大行人云上公介九人礼九牢侯伯介七人礼七牢子男介五人礼五牢此独言侯伯者举中言也云大夫五介五牢者侯伯之卿使聘者也者案大行人云凡卿大夫士之礼各下其君二等侯伯七介七牢其臣既降二等故卿大夫五介五牢其介数得各下其君二等若牢则以爵等五等之卿同牢今言五牢者唯据侯伯之卿降君二等也其余牢礼则否云天子五重者谓抗木与茵也者明五重之义云者抗木在上茵在下者古者为椁累木于其四边上下不周致茵于椁下所以借棺从上下棺之后又置抗木于椁之上所以抗载于土引士丧礼下篇陈器曰抗木横三缩二加抗席三加茵用疏布缁翦有幅亦缩二横三此士之礼一重者引之者证此经葬五重三重之义也皇氏云下棺之后先加折于圹上以承抗席折犹庪也方凿连木为之盖如牀缩者三横者五无箦于上加抗木抗木之上加抗席三此为一重如是者五则为五重茵者借棺外下缛用浅色缁布为之每将一幅輙合缝为囊将茅秀及香草着其中如今有絮缛也而缩二横三毎为一重也抗木上横三下缩二以其在上象天天数竒故上三也下象地地数偶故下二也茵则上直二下横三茵既在下下法地也上数二象地下数三象天以天三合地二人中央也故郑注士丧礼下篇云谓天三合地二人藏其中焉此皆皇氏之说也今案既夕礼抗木横三缩二茵缩二横三郑注云其用之木三在上茵二在下象天三合地二人蔵其中如郑此注则茵缩二在下皇氏云茵缩二在上横三在下象天裹于人与郑注违其义非也云以此差之上公四重者案天子既五诸侯乃三案豆数及棺之重数上公与诸侯不同今诸侯既三明上公四重也熊氏于此明筵之例既是礼之通义今畧载焉熊氏云天子祫祭席五重此文是也禘则宜四重也时祭三重司几筵职是也受神酢席亦然大朝觐大飨食封国命诸侯皆然知者司几筵职文其平常朝觐及燕盖亦三重席知者以诸侯燕礼有加席故也其卧席则亦下莞上簟则诗斯干所云是也天子待诸侯则莞筵纷纯加缫席画纯待诸侯之孤亦然故公食大夫礼注云孤为賔则莞筵纷纯加缫席画纯是也待诸侯之卿大夫则公食大夫礼云上下大夫蒲筵常缁布纯加萑席防帛纯注云谓三命大夫是也公食大夫虽是诸侯之法然天子待之亦然也天子于己臣子孤卿以下盖亦然若其燕此上等之人皆单席故燕礼賔无加席注云燕私礼臣屈也然天子燕臣亦然也祭天则蒲越槀鞂郊特牲云是也自天地以外日月山川五祀则郊特牲鬼神之祭单席是也及司几筵云甸役则设熊席注表貉所设席亦是也顾命席郑注不用生时席新鬼神之事故也诸侯则司几筵云祭祀席蒲筵缋纯加筦席酢席纷纯加缫席是祭祀二重也诸侯相朝亦二重也相飨此经三重及郊特牲云大飨君三重席而酢焉于燕则两重以介为賔或可賔亦单席也待聘卿大夫诸侯自坐盖亦两重也其聘者身则礼时及飨食孤则筦筵藻席卿大夫则蒲筵萑席故聘礼之賔改筵注引公食大夫礼曰蒲筵萑席公燕则以介为賔故郊特牲云三献之介君专席而酢焉此降尊以就卑是也于己臣子则燕礼賔无加席卿辞重席则司宫彻之诸公亦无加席大射则賔有加席以射辨尊卑故也然则飨食已卿大夫亦重席其祭社稷山川亦单席大夫士祭祀止一席也故特牲少牢无异席也其卿大夫依法再重席燕礼賔及卿一席屈也聘賔为敬彻席屈大射賔虽加席余卿一席亦屈也然则孤卿大夫再重正也故卿射注大夫再重席正也然则乡饮酒诸公三重席者乡人特尊之也故诸公升如賔礼辞一席使人去之注谦自同于大夫是也大夫再重有诸公则辞加席委于席端主人不彻无诸公则大夫辞加席主人对不去加席注云大夫席再重也卿大夫为主人正一重席者以賔乡人之贤者故下之也公食賔坐遂卷加席公不辞者注云赞者以告公公聴之重来扰賔也凡仪礼之例一种席皆称重故燕礼注云重席重蒲筵是也所以乡射大夫辞加席亦是一种称加者以上已云公三重大夫再重故变云加耳若余经虽异席亦称重则此经是也几席有两则称二重有一则称一重与棺重别也】有以少为贵者天子无介祭天特牲天子适诸侯诸侯膳以犊诸侯相朝灌用郁鬯无笾豆之荐大夫聘礼以脯醢天子一食诸侯再大夫士三食力无数大路繁缨一就次路繁缨七就圭璋特琥璜爵鬼神之祭单席诸侯视朝大夫特士旅之此以少为贵也注天子无介无客礼也灌献也一食再食三食谓告饱也食力谓工商农也大路繁缨一就殷祭天之车也周礼王之五路玉路繁缨十有二就金路九就象路七就革路五就木路翦繁鹄缨圭璋特朝聘以为瑞无币帛也琥璜爵者天子酬诸侯诸侯相酬以此玉将币也大夫特士旅之谓君揖之音义【犊音独本亦作特朝直遥反下及注同灌古乱反注同鬯丑亮反脯醢上音甫下音海繁歩干反下及注同琥音虎又作虎璜音黄单音丹翦子浅反一音牋鹄工毒反】疏【正义曰此一节明以少为贵亦是称之义也天子无介者为賔用介而天子以天下为家既不为賔客故无介也祭天特牲者特一也天神尊尊质故止一牲也天子适诸侯诸侯膳以犊者诸侯事天子如天子事天天子事天既用一牛故天子廵守过诸侯境土诸侯奉膳亦止一牛而已也诸侯相朝灌用郁鬯者转卑须味转多也诸侯相朝谓五等自相朝也灌献也天子祭天不用郁鬯诸侯膳天子亦无郁鬯而自相朝朝享礼毕未飨食之前主君酌鬱鬯之酒以献賔示相接以芬芳之徳不在殽味也何以知朝享毕而灌案司仪职云凡诸公相为賔将币毕云傧亦如之郑云傧谓以鬱鬯礼賔也上于下曰礼敌者曰傧而引礼器诸侯相朝灌用鬱鬯无笾豆之荐谓此朝礼毕傧賔也案大行人云上公王礼再祼而酢则诸侯朝天子天子灌用郁鬯此特云诸侯相朝者此经据以少为贵诸侯于天子无郁鬯诸侯相朝则设鬱鬯欲见卑者礼多故特举诸侯相朝也无笾豆之荐者义在少而不在味故唯有鬯而无殽也大夫聘礼以脯醢者大夫出使行聘礼毕至国礼之酌以酒而又有脯醢无芬芳之徳故湏味稍多也天子一食者食犹飱也尊者常以徳为饱不在食味故毎一飱輙告饱而待劝之乃更飱故云一食也诸侯再者徳降天子故致再飱而吿饱须劝乃又食大夫士三者徳转少告转疏也故少牢特牲礼皆三饭而告饱也食力无数者食力谓工商农庶人之属也以其无徳不仕无禄代耕故但陈力就业乃得食故呼食力也此等无徳以饱为度不须告劝故飱无数也庾云食力力作以得食也大路繁缨一就者大路殷祭天之车也殷尚质以木为车无别雕饰乗以祭天谓之大路也繁谓马腹带也缨鞅也染丝而织之曰罽五色一帀曰就就成也言五色帀一成车既朴素故马亦少饰止一就也次路繁缨七就者次路殷之第三路也供卑用故就多也然郊特牲云大路一就先路三就次路五就而此云次路七就郑注郊特牲以此云七为误圭璋特者圭璋玉中之贵也特谓不用他物嫓之也诸侯朝王以圭朝后执璋表徳特逹不加物也琥璜爵者琥璜是玉劣于圭璋者也天子飨诸侯或诸侯自相飨行礼至酬酒时则有币将送酬爵又有琥璜之玉将币故云琥璜爵也琥璜既贱不能特逹故附爵乃通也崔氏云诸侯贵者以琥贱者以璜则公侯以琥伯子男以璜也鬼神之祭单席者神道异人不假多重自温故单席也诸侯视朝大夫特士旅之者视朝谓日出视诸臣之朝者也特犹独也旅众也君行曰出路门视诸臣之朝若大夫则君人人揖之若士则不问多少而君众共一揖之也是大夫贵故人人得揖士贱故众共得一揖是以少为贵也此诸侯所尊者少故大夫特士旅之若天子之朝所尊者多故司士云孤卿特揖大夫以其等旅揖士旁三揖是也注正义曰此云天子无介谓无以客礼陈摈介也其实余事亦有介副故鬯人共介鬯是天子临鬼神使介执鬯也云一食再食三食谓告饱也者案仪礼特牲有九饭少牢十一饭郑云诸侯十三饭天子十五饭此云一食再食与彼不同此据食毕更加饭告饱之数也云食力谓工商农也者以经既云大夫士别云食力大夫士之下唯有工商农故知食力是工商农也若对文言之则庶人食力故晋语云士食田庶人食力工商食官也云周礼王之五路玉路繁缨十有二就金路九就象路七就革路五就木路翦繁鹄缨者皆周礼巾车文案巾车云一曰玉路锡樊缨十有再就建大常十有二斿以祀二曰金路钩樊缨九就建大旂以賔三曰象路朱樊缨七就建大赤以朝四曰革路龙勒绦缨五就建大白以即戎五曰木路前樊鹄缨建大麾以田云圭璋特朝聘以为瑞无币帛也者聘礼曰聘君以圭夫人以璋是聘也典瑞云公执桓圭侯执信圭伯执躬圭诸侯以相见及朝天子亦无束帛是圭璋朝聘以为瑞无币帛案聘礼行享之时则璧以帛琮以锦是加束帛又小行人云合六币圭以马注云二王之后享天子璋以皮注云二王之后享后皮马不上堂唯圭璋特升堂亦是圭璋特义也云琥璜爵者天子酬诸侯诸侯相酬以此玉将币也者琥璜非爵名经云琥璜爵故知琥璜送爵也案聘礼礼賔之币束帛乗马又致飨以酬币又致食以侑币郑云礼束帛乗马亦不是过也则诸侯于聘賔唯用束帛乗马皆不用玉今琥璜送爵故知是天子酬诸侯及诸侯自相酬也】
　　有以大为贵者宫室之量器皿之度棺椁之厚丘封之大此以大为贵也音义【量音亮皿命景反字林音猛】
　　有以小为贵者宗庙之祭贵者献以爵贱者献以散尊者举觯卑者举角五献之尊门外缶门内壶君尊瓦甒此以小为贵也注凡觞一升曰爵二升曰觚三升曰觯四升曰角五升曰散五献子男之飨礼也壶大一石瓦甒五斗缶大小未闻也易曰尊酒簋贰用缶音义【散悉旦反注同觯支豉反缶方有反甒音武觚音孤】疏【正义曰贵者献以爵贱者献以散案特牲云主人献尸用角角受四升其器小佐食洗散以献尸散受五升其器大是尊者小卑者大案天子诸侯及大夫皆献尸以爵无贱者献以散之文礼文散亡畧不具也特牲主人献尸用角者下大夫也尊者举觯卑者举角者崔氏云案特牲少牢礼尸入举奠觯是尊者举觯特牲主人受尸酢受角饮者是卑者举角此是士礼耳天子诸侯祭礼亡文不具也五献之尊者五献子男之飨礼也凡王飨臣及其自相飨行礼献数各随其命子男五命故知五献是子男其飨有酒列尊之法故云尊也门外缶者缶尊名也列尊之次缶盛酒在门外门内壶者壶亦尊也盛酒陈尊在门内君尊瓦甒者君尊子男尊也子男用瓦甒为尊故云君尊瓦甒云君尊则壶缶但饮诸臣也不云内外则陈之在堂人君面尊专惠也此以小为贵也者小尊近君大尊在门是不重味故以小为贵称也注正义曰一升曰爵二升曰觚三升曰觯四升曰角五升曰散者皆韩诗说文案异义今韩诗说一升曰爵爵尽也足也二升曰觚觚寡也饮当寡少三升曰觯觯适也饮当自适也四升曰角角触也不能自适触罪过也五升曰散散讪也饮不能自节为人所讪谤也总名曰爵其实曰觞觞者饷也觥亦五升所以罚不敬觥廓也所以着明之貌君子有过廓然着明非所以饷不得名觞古周礼说爵一升觚二升献以爵而酬以觚一献而三酬则一豆矣食一豆肉饮一豆酒中人之食毛诗说觥大七升许慎谨案周礼云一献三酬当一豆若觚二升不满一豆又觥罚不过一一饮而七升为过多郑駮之云周礼献以爵而酬以觚觚寡也觯字角旁着氏是与觚相渉误为觚也南郡太守马季长说一献三酬则一豆豆当为斗与一爵三觯相应如郑此言是周礼与韩诗说同一也此周礼一献三酬案燕礼献以觚又燕礼四举酬熊氏云此一献三酬是士之飨礼也若是君燕礼则行无算爵非唯三酬而已若是大夫以上飨礼则献数又多不唯一献也故知士之飨礼也云壶大一石瓦甒五斗者汉礼器制度文也此瓦甒即燕礼公尊瓦大也云缶大小未闻也者今以小为贵近者小则逺者大缶在门外则大于壶矣案礼图瓦大受五升口径尺颈髙二寸径尺大中身锐下平瓦甒与瓦大同引易曰尊酒簋贰用缶易坎卦六四爻辞案六四尊酒簋贰用缶纳约自牖终无咎郑云六四上承九五又互体在震上天子大臣以王命出防诸侯尊于簋副设酒而用缶也】
　　有以髙为贵者天子之堂九尺诸侯七尺大夫五尺士三尺天子诸侯台门此以髙为贵也疏【正义曰天子之堂九尺此周法也案考工记殷人重屋堂崇三尺郑差之云夏髙一尺故知此九尺者周法也】
　　有以下为贵者至敬不坛埽地而祭天子诸侯之尊废禁大夫士棜禁此以下为贵也注废犹去也棜斯禁也谓之棜者无足有似于棜或因名云耳大夫用斯禁士用棜禁如今方案隋长局足髙三寸音义【坛大丹反棜于据反去起吕反斯禁如字刘昌宗音赐隋他果反髙如字又古报反】疏【正义曰至敬不坛扫地而祭者此谓祭五方之天初则燔柴于大坛燔柴讫于坛下扫地而设正祭此周法也天子诸侯之尊废禁者谓废去其禁司尊彛鬱鬯之尊用舟以承之其牺象等六尊皆无用舟又燕礼诸侯之法瓦大两有丰是无禁也是天子诸侯废禁大夫士棜禁者谓大夫用棜士用禁注正义曰棜斯禁此文谓之棜案乡饮酒是大夫礼谓之斯禁也棜长四尺广二尺四寸深五寸无足赤中画青云气菱苕华为饰禁长四尺广二尺四寸通局足髙三寸漆赤中画青云气菱苕华为饰刻其足为褰帷之形也云谓之棜者无足有似于棜或因名云耳者棜是轝名故既夕礼云设棜于东堂下注云棜今之轝也又注特牲云棜之制如今大木轝矣上有四周下无足今大夫斯禁亦无足似木轝之棜故周公制礼或因名此斯禁云棜耳故少牢司宫尊两甒于房戸之间同棜是周公时已名斯禁为棜也今定本无世人二字熊氏以为后世人因名云耳谓后世作记之人始名为棜其义非也云大夫用斯禁者案玉藻云大夫侧尊用棜则斯禁也案乡饮酒两壶斯禁是大夫用斯禁也玉云士用禁又士冠礼士昏礼承尊皆用禁是士用禁也谓之禁者郑注士冠礼云名之禁者因为酒戒也案乡射是士礼而用斯禁者以礼乐贤从大夫也案特牲是士礼而云棜禁在东序士亦言棜者郑注云棜禁者祭尚厌饫故得与大夫同也云禁如今方案隋长局足髙三寸者案汉礼器制度而知今案郑注仪礼棜今无足轝皇氏以为棜一头足一头无足未知有何凭据且髙下不等何以承尊其义非也】
　　礼有以文为贵者天子龙衮诸侯黼大夫黻士衣纁裳天子之冕朱緑藻十有二旒诸侯九上大夫七下大夫五士三此以文为贵也注此祭冕服也朱緑似夏殷礼也周礼天子五采藻音义【卷本又作衮同古本反黼音甫黻音弗熏字又作纁许云反缲本又作璪亦作藻同子老反注同】疏【正义曰天子龙衮诸侯黼大夫黻士衣纁裳人君因天之文章以表于徳徳多则文备故天子龙衮诸侯以下文稍少也然周礼上公亦衮侯伯鷩子男毳孤卿絺大夫士爵弁衣纁裳今言诸侯黼大夫黻杂明夏殷礼也但夏殷衣有日月星辰山龙今云龙衮者举多文为首耳日月之文不及龙也崔云然也天子之冕朱緑藻十有二旒者亦是夏殷也周藻五采也十二谓旒数也诸侯九上大夫七下大夫五士三者言夏殷也周家旒数随命数又士但爵弁无旒也此以文为贵也者是其称也注正义曰此祭冕服也既漫云龙衮黼黻故郑云此是祭祀冕服也云朱緑是夏殷礼也周礼天子五采藻者郑据经非周法也而云似夏殷者夏殷无服礼文今此文非周制故云似也熊氏云朱緑以下是夏殷礼其天子龙衮诸侯黼大夫黻等皆周法无嫌诸侯虽九章七章以下其中有黼也孤希冕而下其中有黻特举黼黻而言耳故诗采菽云衮及黼是特言黼也诗终南羙秦防公黻衣绣裳是特言黻也熊氏之义逾于皇氏耳】
　　有以素为贵者至敬无文父党无容大圭不琢大羮不和大路素而越席牺尊疏布鼏椫杓此以素为贵也注大圭长三尺杼上终葵首琢当为篆字之误也明堂位曰大路殷路也鼏或作幕椫木白理也音义【琢字又作瑑丈转反徐又依字竹角反大羮音泰和胡卧反越席音活牺尊郑素何反王如字幎本又作幕又作鼏莫歴反椫章善反又市战反杓市约反长直亮反杼直吕反幕音莫】疏【正义曰至敬无文至敬谓敬之至极谓祭天服用大裘是无文也父党无容者谓父之族党是亲质素故事之无有折旋揖譲之容大圭不琢者大圭天子朝日月之圭也尚质之义但抒上终葵首而无琢桓蒲之文也大羮不和者大羮肉汁也不和无盐梅也大古初变腥但煮肉而饮其汁未知调和后人祭也既重古故但盛肉汁谓之大羮不和大路素而越席者大路殷家祭天车也越席蒲席也祭天本质素故素车蒲席也牺尊者先儒云刻尊为牺牛之形用以为尊郑云画尊作凤羽婆娑然故谓娑尊也祭天既用陶匏盖以瓦为尊画牺羽于上或可用牺为尊是夏殷礼也周用陶也皇氏以为牺尊即周礼牺象也而祭天用陶匏者谓盛牲牢及酌酒器其义非也具在郊特牲疏疏布鼏者疏麤也鼏覆也谓郊天时以麤布为巾以覆尊也故幂人云祭祀以疏布巾幂八尊注云以疏布者天地之神尚质也椫杓者椫白理木也贵素故用白理木为杓而郑注周礼亦云祭天爵不用玉也注正义曰抒杀也长三尺下头方而杀其上故云抒上终葵首者椎名也于杼上之头又为方椎故云终葵首也】
</div>
    <div class="pagination">
<a href="礼记注疏_page13.html">上一页</a><span>...</span><a href="礼记注疏_page9.html">9</a><a href="礼记注疏_page10.html">10</a><a href="礼记注疏_page11.html">11</a><a href="礼记注疏_page12.html">12</a><a href="礼记注疏_page13.html">13</a><span class="current-page">14</span><a href="礼记注疏_page15.html">15</a><a href="礼记注疏_page16.html">16</a><a href="礼记注疏_page17.html">17</a><a href="礼记注疏_page18.html">18</a><a href="礼记注疏_page19.html">19</a><span>...</span><a href="礼记注疏_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
