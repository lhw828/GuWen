<!DOCTYPE html>
<html>
 <head>
  <meta charset="utf-8"/>
  <title>
   周礼句解 - 第 4 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼句解 - 第 4 页/共 6 页
  </h1>
  <div class="content">
   保章氏【官属如冯相氏　保守也世守天文之变】掌天星【掌天文星度】以志星辰日月之变动【志记也天左转日月五星右行故变动而无常】以观天下之迁【天下灾祥祸福之迁运者因可得而观焉】辨其吉防【顺则为吉逆则为防】以星土辨九州之地所封【星土星所主土也封犹界也】封域皆有分星【角亢氐兖州房心豫州尾箕幽州斗牛女州虚危青州室壁并州奎娄胃徐州毕冀州觜参益州井鬼雍州栁星张三河翼轸荆州】以观妖祥【观彗孛客星所犯属何分野主何妖祥】以十有二岁之相观天下之妖祥【岁星在木则火为相在火则土为相在土则金为相在金则水为相在水则木为相五星顺度为祥流逆失度为妖】以五云之物辨吉防水旱【云有五色以二分二至日观之青为虫白为丧赤为兵荒黒为水黄为丰】降丰荒之祲象【丰有年也荒无年也降其祲象于国使人预知而为备也祲音寝】以十有二风察天地之和【十二风者风生于十二辰之位也天地之气和而成风和则无事】命乖别之妖祥【乖则异别则离此天地之不和而为妖祥也故命之以告于人焉】凡此五物者【物事也谓上文五事也】以诏救政【告于王预脩政以救之】访叙事【谋访天时所宜次序其事】
　　内史【中大夫一人下大夫二人上士四人中士八人下士十有二人府四人史四人胥四人徒四十人犹今之内制即翰林之职也】掌王之八枋之灋【枋与柄同言王者谓八柄当自王出也】以诏王治【大宰以八柄诏王驭羣臣而内史则以诏王治者盖以内史有司之事而治则在于王于驭羣臣非所任也】一曰爵二曰禄三曰废四曰置五曰杀【杀即诛也】六曰生七曰予八曰夺【说并见大宰注】执国法及国令之贰【上以道制而下守之为法上以命使而下禀之为令内史掌其副贰也】以攷政事【攷政事则所主在治凡有所正皆政也凡有所为皆事也】以逆防计【逆防计则所主在财岁终之防皆防也三岁之计皆计也】掌叙事之法【谓事治之先后】受纳访【纳进言也访问事也受纳则受其所纳之言受访则受其所访之对】以诏王听治【掌叙事则诏王以听其事受纳访则诏王以听其情】凡命诸侯及孤卿大夫则防命之【诸侯有邦之君也孤卿大夫在朝之臣也防命谓以简防书王命也】凡四方之事书【四方诸侯以书奏事于王】内史读之【内史则读示于王也】王制禄则赞为之【禄谓仕者之俸也赞为之者为之辞也】以方出之【书其辞于方版而出示之】赏赐亦如之【赏赐或以土田或以车服亦赞为之辞也】内史掌书王命【王言之出为命内史载而书之】遂贰之【又书副本而藏之以待有所攷也】
　　外史【上士四人中士八人下士十有六人胥二人徒二十人　犹今之外制即舎人之职也】掌书外令【王之诏令出外则书之】掌四方之志【志记也犹晋之乗楚之梼杌鲁之春秋也】掌三皇五帝之书【三皇之书谓之三坟五帝之书谓之五典】掌达书名于四方【名字也达于四方使书同文也】若以书使于四方【使者奉诏令以使于诸侯】则书其令【外史书王令以授使者】
　　御史【中士八人下士十有六人其史百有二十人府四人胥四人徒四十人　侍御于君之史官】掌邦国都鄙及万民之治令【六典以治邦国八则以治都鄙官成以治万民此三者之治令】以赞宰【三者皆冡宰所掌御史特赞助之耳】凡治者受法令焉【法令皆御史所书凡为治者皆从而授之】掌赞书【赞内外史所载之书】凡数从政者【凡公卿以下从政之数御史皆计之数所主】
　　巾车【下大夫二人上士四人中士八人下士十有六人府四人史八人工百人胥五人徒五十人　车官之长言巾者以设饰为主也】掌公车之政令【公车谓在官之车】辨其用与其旗物【用谓祀宾之属旗物谓大常以下】而等叙之【等谓差其上下叙谓次其先后】以治其出入【当用则治其出用毕则治其入】　王之五路【车谓之路有徃来不穷之道也】一曰玉路【以玉为饰】锡【马面当卢刻金为之锡音阳】樊缨十有再就【樊马大带也缨马鞅也皆以五采罽饰之为十有二匝】建大常十有二斿【大常旗画日月上缀十有二斿斿音留】以祀【祀天地日月社稷宗庙用之】金路【以金为饰】钩【钩当马胸亦以金为之】樊缨九就【樊缨皆以九匝】建大旗【旗画蛟龙】以宾【宾客防同用之】同姓以封【王子毋弟出封为侯伯亦以赐之】象路【以象齿为饰】朱【以朱饰马勒】樊缨七就【皆为七匝】建大赤【其旗名旜以通帛为之】以朝【毎日视朝用之朝音潮】异姓以封【王之甥舅出封亦以赐之】革路【挽之以革而漆之】龙勒【以龙文饰马勒】条缨五就【其樊缨以条丝饰之而为五匝条音绦】建大白【殷之旗名】以即戎【兵事用之】以封四衞【四方诸侯守卫亦以赐之】木路【不用革挽但漆之】前樊鹄缨【以浅黑色饰韦为樊鹄色饰韦为缨前剪】建大麾【夏后氏旗】以田【田猎用之】以封蕃国【九州之外蕃国亦以此赐之】王后之五路【王后亦有五路】重翟【以重雉羽为车两旁之蔽】厌翟【不用重翟但次其羽使相厌也厌于涉反】安车【不用翟羽为蔽】翟车【不重不厌以翟饰车之侧】辇车【以人挽之而行】　重翟锡面朱总厌翟勒面缋总安车雕面鹥总皆有容盖翟车贝面组总有握辇车组挽有翣羽盖王之丧车五乗木车蒲蔽犬防尾櫜疏饰小服皆疏素车棼蔽犬防素饰小服皆素薻车薻蔽鹿浅防革饰駹车萑蔽然防髤饰漆车藩蔽豻防雀饰　服车五乘【服事者之车】孤乗夏【五采画毂约】卿乗夏缦【亦用五采但不刻】大夫乘墨车【黑色不画】士乘栈车【不用革挽而漆之】庶人乘役车【可载任器以共役】　凡良车散车不在等者【精制曰良粗制曰散不入车服之等者】其用无常【惟王所赐】凡车之出入【当用而出已用而入】岁终则防之【计其完弊多少】　凡赐阙之毁折入赍于职币大丧饰遣车遂廞之行之及葬执盖从车持旌及墓嘑啓关陈车小丧共匶路与其饰岁时更续共其弊车大祭祀鸣铃以应鸡人
　　典路【中士二人下士四人府二人史二人胥二人徒二十人　巾车兼主上下之车典路专主五路】掌王及后之五路【王五路自玉路以下后五路自重翟以下】辨其名物与其用说【名以命之物以色之出之为用舎之为说说音税】若有大祭祀【大祭祀用玉路】则出路赞驾说【典路则出玉路而赞助驾马说马者之事】　大丧大宾客亦如之凡防同军旅吊于四方以路从
　　车仆【中士二人下士四人府二人史二人胥二人徒二十人　掌偹副车】掌戎路之萃【戎路在军所乘也萃犹副也谓共副车以待乏用也萃七内反】广车之萃【横陈之车广去声】阙车之萃【补阙之车】苹车之萃【所用对敌自屏蔽之车苹平】轻车之萃【所用驰敌致师之车轻遣政反】凡师共革车【凡兵师用车皆以革挽之】各以其萃【各因其用而备副车】防同亦如之【所以不失备也】　大丧廞革车　大射共三乏【乏容也谓射之三侯皆有容以皮为之】
　　司常【中士二人下士四人府二人史二人胥四人徒四十人　主王旌旗】掌九旗之物名【九旗所画异物则异其名】各有属【王以下臣民各有所属故建其旗则使其属视而知所从也】以待国事【国家有事则各建其旗以待其所用也】日月为常【九旗皆以绛帛为之太常画日月者取天道之运也】交龙为旂【旂画龙者取君德之用也】通帛为旜【旜用通幅綘帛所谓大赤也】杂帛为物【物则内幅以綘外饰以白也】熊虎为旗【旗画熊虎取其猛毅也】鸟隼为旟【旟画鸟隼取其摰速也】蛇为旐【旐画蛇取其能扞难避害也】全羽为旞【旞用全羽为之取其全而遂之之义】析羽为旌【旌用析羽为之取其析而旌之之义】及国之大阅【仲冬大简阅军礼】赞司马颁旗物【司马颁布旗物司常助之】王建太常【象天明也】诸侯建旂【象君德也】孤卿建旜【旜不画者言奉上政教而已】大夫士建物【殷尚白周尚赤物中赤而外白言以先王正道佐职也】师都建旗【师都六卿六遂大夫也建旗者象熊虎守猛莫敢犯也】州里建旟【州里州长里官也建旟者象鸟隼之勇捷也】县鄙建旐【县鄙县正鄙师也建旐者象蛇之扞难避害也】道车载旞【道车象路也载旞见下注】斿车载旌【斿车木路也全羽析羽皆画五采象其文德也】皆画其象焉【尽其象于旗如下文所云】官府各象其事【象官府所掌之事而画之】州里各象其名【象州里官名而画之】家各象其号【象家邑位号而画之】凡祭祀各建其旗【王祭祀乗玉路则建太常诸侯以下则各建其旗物】防同宾客亦如之【亦如祭祀建旗】置旌门【用旌以表门】大丧共铭旌建廞车之旌及葬亦如之凡军事建
　　旌旗及致民置旗弊之甸亦如之凡射共获旌岁时共更旌
　　都宗人【上士二人中士四人府二人史四人胥四人徒四十人　都谓王子弟及公卿所食邑宗人其礼官也】掌都祭祀之礼【王子弟及公卿祭于其邑则掌其礼】凡都祭祀致福于国【已祭则致胙于国盖归王以其福也】正都礼与其服【正其礼谓禁督其遗失者服谓衣服及宫室车旗】　若有冦戎之事则保羣神之壝国有大故则令祷祠既祭反命于国
　　家宗人【官属如都宗人之数家谓大夫所食之邑】　掌家祭祀之礼【大夫祭于其邑则掌其礼】凡祭祀致福【与都宗人同】　国有大故则令祷祠反命祭亦如之　掌家礼与其衣服宫室车旗之禁令【亦同都宗人而言之详者互见之耳】
　　凡以神仕者【无数以其艺为之贵贱之等　其职无数】掌三辰之法【日月星之所次】以犹鬼神示之居【犹谓为之图以象天神地示人鬼之所居】辨其名物【名号物色】以冬日至致天神人鬼【天人属阳故阳气升而祭鬼神】以夏日至致地示【地属隂故隂气升而祭地示】　物鬼以禬国之防荒民之札丧







　　周礼句解卷六
　　钦定四库全书
　　周礼句解卷七
　　宋　朱申　撰
　　夏官司马第四【象夏所立之官也司马掌兵而曰政官者政者正也圣人之用兵所以一正天下也】
　　夏官司马上
　　惟王建国辨方正位体国经野设言分职以为民极【见天官宰注】乃立夏官司马【建立夏官司马之职】使帅其属而掌邦政【邦政即六典之政典也夏官其属六十司马帅之而掌邦政焉】以佐王平邦国【王以兵政正天下正者平之谓也司马则佐助之焉】
　　凡制军【先王制兵之法】万有二千五百人为军【五师为军】王六军【王有六卿故置六军】大国三军【大国三卿故置三军】次国二军【次国二卿故置二军】小国一军【小国一卿故置一军】军将皆命卿【王有六军六卿主之平居则为卿大夫有事则为军将也三等侯国亦如之】二千有五百人为师【五旅为师】师帅皆中大夫【州长三十人为之】五百人为旅【五卒为旅】旅帅皆下大夫【党正百五十人为之】百人为卒【四两为卒】卒长皆上士【旅卒七百五十人为之】二十五人为两【五伍为两】两司马皆中士【闾胥三千人为之】五人为伍伍皆有长【比长下士主五家之教不以从军故但曰有长】
　　大司马之职【卿一人　政以马为大司至于马则政官所掌皆举矣】掌建邦国之九法【建立九法皆以纠察诸侯故曰邦国之九法也】以佐王平邦国【以助佐天子而平诸侯之国】制畿封国【制侯甸男采卫等之九畿封公侯伯子男五等之国】以正邦国【正其疆土之广狭也】设仪辨位【设仪谓国家宫室车旗衣服之节也辨位谓公一位侯一位伯一位子男同一位也】以等邦国【辨其尊卑之等级也】进贤兴功【有善行者起而擢之有治绩者兴而起之】以作邦国【作其劝善乐业之心】建牧立监【八命作牧为九州长五等诸侯各监一国监去声】以维邦国【成其小大相维之势】制军诘禁【制军谓大国三军次国二军小国一军诘禁谓诘治其犯禁者诘去吉切】以纠邦国【纠其强弱相陵之事】施贡分职【施其贡则各以其所有分其职则各以其所能】以任邦国【施贡以任其财分职以任其力】简稽郷民【简郷民之强弱稽郷民之多少郷向】以用邦国【简其可用之人稽其当用之数】均守平则【均其地之守平其法之则】以安邦国【如此则邦国安而不危也】比小事大【大国比小国小国事大国比鼻】以和邦国【如此则邦国和而不乖也】以九伐之法正邦国【诸侯有违王命则有九等征伐之法用以正之】冯弱犯寡则之【以彊陵弱谓之冯以众暴寡谓之犯之谓削其地之四隅也冯皮氷所景】贼贤害民则伐之【贤宜任之贼之则伤义民宜养之害之则伤仁故鸣钟皷以伐其罪】暴内陵外则坛之【内暴其臣民外陵其诸侯故防诸侯为坛焉命以伐之也坛善】野荒民散则削之【野荒芜而不治民离防而不安故削其地而使小焉】负固不服则侵之【负恃其险阻之固不服上之命令故不用钟皷而侵入其地焉】贼杀其亲则正之【贼其亲则不仁杀其亲则不义故正名定罪而诛之】放弑其君则残之【放其君则无上弑其君则大逆故致其徒党而残破之】犯令陵政则杜之【犯令则违上之命陵政则干上之法故杜絶而不使之通也令去声】外内乱鸟兽行则灭之【内外之亲交相淫乱如鸟兽之聚麀则戕灭其根本不复生也行去声】正月之吉始和布政于邦国都鄙乃县政象之法于象魏使万民观政象挟日而敛之【皆如大宰布治之法县挟子叶反】乃以九畿之籍施邦国之政职【九畿谓九服之界限也籍书也政职谓兵赋也盖以九畿画界载之于书而施于邦国使其政职也】方千里曰国畿【王国之畿必方千里者盖不千里则不足以待诸侯也】其外方五百里曰侯畿【王畿之外其地方五百里号曰侯畿者取其为王斥候也　职方氏谓之九服者取服事天子为义此名九畿者取制畿封国为义】又其外方五百里曰甸畿【侯畿之外其地方五百里号曰甸畿者取其为王治田出税也】又其外方五百里曰男畿【甸畿之外其地方五百里号曰男畿者取其为王任职也】又其外方五百里曰采畿【男畿之外其地方五百里号曰采畿者取其为王治事也】又其外方五百里曰卫畿【采畿之外其地方五百里号曰卫畿者取其宣力以卫内也　自侯至卫五服谓之中国】又其外方五百里曰蛮畿【卫畿之外其地方五百里号曰蛮畿者言其俗之慢也】又其外方五百里曰夷畿【蛮畿之外其地方五百里号曰夷畿者言其俗之易也】又其外方五百里曰镇畿【夷畿之外其地方五百里号曰镇畿者谓须镇守之也】又其外方五百里曰蕃畿【镇畿之外其地方五百里号曰蕃畿者谓其在外为蕃篱也　自蛮至蕃四服谓之四夷】凡令赋【令邦国之税赋】以地与民制之【以地之恶与民之众寡而制之也】上地食者参之二【上地可食者三之二谓田百亩也其不可食者三之一即田五十亩也参三】其民可用者家三人【上地家七人故可用为兵者三人】中地食者半【中地可食者半不可食者半谓田百亩莱亦百亩也】其民可用者二家五人【中地家六人故其可用为兵者两家共五人】下地食者参之一【下地可食者三之一谓田百亩也其不可食者三之二谓莱二百亩也】其民可用者家二人【下地家五人故可用为兵者家二人】中春教振旅【此下言四时教兵之法春教曰振旅者振谓振而拯之所谓入曰振旅是也】司马以旗致民【熊虎为旗司马植之以聚众也】平列陈【平其列以为阵高下如一故曰平也陈阵下同】如战之陈【教兵将以战也故如战之陈焉】辨皷铎镯铙之用【兵以皷进以金止皷铎镯铙皆所以节行也故辨其用铎徒各镯浊铙哓】王执路皷【路者道之大也王以道御众故执路皷】诸侯执贲皷【贲者事之大也诸侯为王执事故执贲皷贲扶云反】军将执晋皷【军将统万二千五百人晋以进为义也】师帅执提【师帅统一千五百人提皷皷之有柄者于马上提之】旅帅执鼙【旅帅统五百人鼙皷卑者所执也鼙蒲兮】卒长执铙【卒长统百人执金铙以止皷】两司马执铎【两司马统一十五人执金铎以通皷】公司马执镯【公司马伍长也执金镯以节皷】以教坐作进退疾徐疏数之节【详见下文中冬教大阅一章】遂以搜田【春田曰搜者搜有择意谓择不孕者然后取之】有司表貉【有司大司徒也立表而貉祭之貉莫驾反】誓民【誓以犯田法之罚】皷遂围禁【禁谓虞衡守禽之厉禁也乃击鼔而园之】火弊【春田用火田止曰弊弊婢世】献禽以祭社【献禽以祭社神为民祈谷也】中夏教茇舍【夏教曰苃舍者教以草止之法也苃蒲末】如振旅之陈【亦平列阵如战之阵】羣吏撰车徒【车兵车也徒歩卒也撰谓数择之也撰算】读书契【述事为书合验为契读则声于众也】辨号名之用【号名谓以旗帜相别如下文所云也】帅以门名【帅谓军将以下也以门名者若鲁有东门襄仲宋有桐门右师之类】县鄙各以其名【县谓县正鄙谓鄙师各以其官名之也】家以号名【家谓卿大夫之家以其美称之号而名之也号去声】卿以州名【一郷有五州各以其州而名之也】野以邑名【野谓都鄙之采邑各以其邑而名之也】百官各象其事【各以所治之事而名之也】以辨军之夜事【凡此号名皆以待军旅之夜事以声闻相别也】其他皆如振旅【此外一如春教之法】遂以苗田【夏田曰苗以除禽兽之害苗者】如搜之法【一如春搜之法】车弊【夏田用车故曰车弊】献禽以享礿【夏祭先王曰礿礿余若反】　中秋教治兵【秋教曰治兵者所谓出曰治兵是也】如振旅之陈【亦平列阵如战之阵】辨旗物之用【旗物所以作战如下文所云也然此与司常所载亦小不同未详其义】王载大常【日月为常】诸侯载旂【交龙为旂】军吏载旗【军吏即军将也熊虎为旗】师都载【师都谓孤郷之涖众者通帛为】郷遂载物【六郷六遂之大夫也杂帛为物】郊野载旐【郊野谓都邑之吏也蛇为旐】百官载旟【鸟隼为旟】各书其事与其号焉【事谓所掌之事号谓所称之号皆书于旗物也书当为画】其他皆如振旅【一如春教之法】遂以狝田【秋田曰狝者以杀为主故也狝息典】如搜田之灋【一如春搜之法】罗弊【以网覆而取之故曰罗弊】致禽以祀祊【祊谓祭四方以报成百物也】　中冬教大阅【冬教曰大阅者冬农隙之时故大阅兵而习战也阅悦】前期羣吏戒众庶脩战法【羣吏谓郷师以下也前大阅之期而戒众庶以脩战攻之法】虞人莱所田之野为表【山泽之虞除去田草而立表也】百歩则一【每百歩立一表】为三表【三表之间有三百歩】又五十歩为一表【四表之间通三百五十歩】田之日【及至狩田之日】司马建旗于后表之中【后表第一表也建旗以待民之至也】羣吏以旗物皷铎镯铙各帅其民而致【皆致之于大司马也】质明【天正明时】弊旗【仆后表之旗】诛后至者【仆旗而后至者诛之】乃陈车徒【陈兵车与歩卒】如战之陈【一如春教之阵陈上如字下音阵】皆坐【为将誓众使坐而听之也】羣吏听誓于陈前【诸军将以下率众而听誓于阵前】斩牲以左右徇陈【小子乃斩牲而徇阵之左右】曰不用命者斩之【言不听王命者斩之如此牲也】中军以鼙令皷【中军之将击皷鼙以令鼔所以作士气也鼙蒲兮反】鼔人皆三鼓【师帅旅帅各三击其所执之鼔】司马振铎【两司马乃振铎以作众铎徒各反下同】羣吏作旗【羣吏皆植所建之旗物】车徒皆作【车徒之坐而听誓者皆起】鼓行呜镯【鼔人击鼔以行之伍长呜镯以节之镯音浊下同】车徒皆行【车徒皆起行也】及表乃止【自第一表行至第二表而止】三鼔摝铎【鼔人人三鼔也摝铎者掩其口而振之也摝音鹿又扶表反】羣吏弊旗【羣吏闻铎皆仆其旗】车徒皆坐【止行而息气也】又三鼔【鼔人又三击鼔】振铎【司马又振铎】作旗【羣吏闻铎又植其旗】车徒皆作【坐者皆起】鼓进鸣镯【鼔人击鼔而进伍长鸣镯以节之】车骤徒趋【骤谓聚足而进趋则走之肃也此言赴敌尚疾之渐也骤仕救反】及表乃止【自第二表骤趋至第三表而止】坐作如初【坐作一如第二表之法】乃鼓【鼔人又击鼓】车驰徒走【驰谓决围而去走则速也此言勇于赴敌也】及表乃止【自第三表驰走至第四表而止】鼔戒三阕【声鼔以戒攻敌以三为节阕苦宂反】车三发【每鼓一阕则车一发】徒三刺【每鼔一阕则徒一刺至三而止】乃鼓退【象已胜敌故鸣鼓而退也】鸣铙且郤【卒长鸣铙以止鼔而退兵郤却】及表乃止【自第四表退至第一表而止】坐作如初【坐作一如前法】遂以狩田【冬田曰狩者言取之无所择也】以旌为左右和之门【军门曰和立两旌于左右以为之】羣吏各帅其车徒以叙和出【用次序以出和门也】左右陈车徒【或出而左或出而右】有司平之【郷师居门正其出入之行列也】旗居卒间以分地【旗军吏所载也每百人为一卒分地者谓调其部曲之疏宻也分去声】前后有屯百歩【车徒前后异屯其相去百歩也屯豚】有司巡其前后【郷师又巡其行列使不紊也】险野人为主【山阜险阻则以歩卒居前】易野车为主【原野平夷则以兵车居前易去声】既陈【车徒排列成阵】乃设驱逆之车【驱谓驱禽使前趋获逆谓送还之使不出围也驱起其切又如字】有司表貉于陈前【如振旅之法貉莫驾】中军以鼙令鼓鼓人皆三鼓【见上注】羣司马振铎【羣司马即两司马也】车徒皆作【坐者皆起】遂鼓行【遂击鼔而行】徒衔枚而进【枚如箸歩卒皆衔枚而进所以止諠哗也】大兽公之【得大兽则纳之于官】小禽私之【得小禽则私自取之】获者取左耳【得禽兽者取其左耳以计多少而论功也】及所弊【田所当止之处】鼓皆駴【疾志击鼔曰駴駴胡楷反】车徒皆噪【噪讙也以象克敌而喜也】徒乃弊【冬狩以徒为主故曰徒乃弊】致禽馌兽于郊【取所获之禽因以馌祭四方之神于郊馌于辄反】入献禽以享烝【入以献于先王也冬祭曰烝烝之升】　及师大合军【师谓王巡守防同司马起师合军以从之】以行禁令【禁以止之令以行之】以救无辜【仁之至也】伐有罪【义之尽也】若大师则掌其戒令【王出大师征伐则戒其怠忽令其有为】涖大卜【大卜占出兵吉凶则临之】帅执事涖衅主及军器【卜既得吉乃迎迁庙之主及社主载之齐车执事者杀牲取血以涂主及军器司马则帅而临视之】及致【郷师致民于司马】建大常【司马乃植大常之旗】比军众【比校军众之多寡比音鼻】诛后至者【已建大常而后至者诛之】及战【及当战之时】巡陈眂事而赏罚【司马巡行陈中视其所执之事冇功者赏违令者罚眂视】若师有功【谓战胜也】则左执律【律听军声故左执之】右秉钺【钺致杀伐故右秉之钺越】以先恺乐献于社【先犹道也乃奏恺捷之乐而献功于社】若师不功则厌而奉主车王吊劳士庶子则相大役【谓筑作城池役众之大事】与虑事【司徒司空谋虑役事司马与焉与预】属其植【植谓主役人之官属其植则欲知其人之多寡属烛植值】受其要【要谓计功程之书受其要则欲知其功之差等】以待攷而赏诛【以待攷校其功过而行诛赏也】大防同则帅士庶子【士谓国子之已命者庶子谓未命者】而掌其政令【政以正之令以命之】若大射则合诸侯之六耦【两人为耦王大射以选士则令诸侯为大耦以射三侯】大祭祀飨食【大祭祀谓大享也飨食于庙所以礼賔客也食似】羞牲鱼【以鱼为牲而进之】授其祭【授尸賔所当祭之物】大丧平士大夫丧祭奉诏马牲
　　小司马之职【中大夫二人】掌凡小祭祀防同飨射师田丧纪掌其事如大司马之法
　　军司马【下大夫二人】阙
　　舆司马【上士八人】阙
　　行司马【中士十有六人旅下士三十有二人府六人史十有六人胥三十有二人徒三百有二十人】阙
　　司勲【上士二人下士四人府二人史四人胥二人徒二十人　主功赏之官】掌六郷赏地之法【六乡赏地即载师之赏田也在逺郊】以等其功【以差等其功之大小】王功曰勲【王功谓辅成王业也勲者功之緫名王功至大故名曰勲】国功曰功【国功谓保全国家也次于王功故以功名之】民功曰庸【民功谓法施于民也庸常也国家为民立官故冇功于民者曰庸也】事功曰劳【尽勤劳者足以立事故事功名之曰劳也】治功曰力【强有力者足以任治故治功名之曰力也治直吏反】战功曰多【战以多筭而能胜故名战功曰多也】凡有功者【凡人臣有功于国家者】铭书于王之大常【日月为常王之旗也书有功之名于大常之旗使与日月同其光也】祭于大烝【冬祭曰烝死而祭于大烝使与先王同其享也】司勲诏之【其祭之也则司勲以其辞而告于神也】大功司勲藏其贰【大功之书藏于天府而司勲又藏其副本以主其赏也】掌赏地之政令【政令谓赏田之赋役也】凡赏无常【功之大小不可预知故无常也】轻重眂功【功大者重其赏功小者轻其赏】凡颁赏地【颁受赏田之法】参之一食【三分计税王食其一功臣食其二也参三】唯加田无国正【既赏以田而又加赐之则免其征税也正音征】
　　马质【中士二人府一人史二人贾四人徒八人主平马价】掌质马【质正也买马则平其价直】马量三物【三马之材必量其高下然后可知其价也】一曰戎马【共戎事之马】二曰田马【共田事之马】三曰驽马【下材而共冗事之马】皆有物贾【以其材之美恶定其价之高下贾价】纲恶马【马之恶者则纲维之所以禁其奔踶也】凡受马于有司者【冇司谓校人之属受马谓国事当用马者】书其齿毛与其贾【马质则书其年齿毛色及其价直】马死则旬之内更旬之外入马耳以其物更其外否马及行则以任齐其行若有马讼则听之【有争马之讼则听其曲直】禁原蚕者【原再也蚕为龙精与马同祖一歳再蚕则蚕胜而马衰故禁之】
　　量人【下士二人府一人史四人徒八人　主以大尺量地广狭量良】掌建国之灋【建国之法谓辨方正位也】以分国为九州【自王国及诸之国列其地为九州也】营国城郭【营创也王国之内曰城外曰郭】营后宫【营王后之六宫】量市朝道巷门渠【王立朝后立市朝在前市在后道巷所以往来门以出入渠以通水皆量其广狭而为之制也潮朝】造都邑亦如之【造都鄙之采邑亦如建国之法】营军之垒舍【垒谓军壁舍谓军舍】量其市朝州涂军社之所里【王师之所在有市有朝其众之所聚则谓之州其众之所由则有涂其载社主以行而所至之涂则有里涂涂】邦国之地【诸侯之地其制冇大小】与天下之涂数【天下道涂其数有广狭】皆书而藏之【以备其攷察也】凡祭祀飨賔制其从献脯燔之数量掌丧祭奠竁之爼实凡宰祭与郁人受斝歴而皆饮之
　　小子【下士二人史一人贾二人徒八人　主祭祀之小事】掌祭祀羞羊肆羊殽肉豆【羞进也羊肆谓体荐全烝也羊殽谓体解节折也肉豆谓切肉加于豆也肆音剔又如字】而掌珥于社稷【珥弭灾之祭也社土神稷谷神珥弭】祈于五祀【祈求福之祭也五祀户灶中霤门行也】凡沈辜侯禳饰其牲衅邦器及军器凡师田【师旅田猎】斩牲以左右徇陈【斩牲而徇于阵之左右言不用命者其受戮于社如此牲也徇辞俊陈阵】祭祀赞羞受彻焉【始祭进馔则赞之祭毕彻器则受之】
　　羊人【下士二人史一人贾二人徒八人　火畜属夏】掌羊牲【用羊为牲则掌之】凡祭祀饰羔【羔小羊也饰谓饰以缋也】祭祀割羊牲【祭祀用羊则主割杀之事】登其首【首者阳气所聚升首以报阳也】凡祈珥共其羊牲賔客共其灋羊凡沈辜侯禳衅积共其羊牲　若牧人无牲【牧人偶乏羊牲】则受布于司马【则受其买牲泉布于司马】使其贾买牲而共之【羊人之属冇贾二人能知物价故使买而共之贾古共防】
　　司爟【下士二人徒六人举火曰爟爟贯】掌行火之政令【行火犹用火也正以政之令以命之】四时变国火【春取榆柳之火夏取杏之火季夏取桑柘之火秋取柞楢之火冬取槐檀之火】以救时疾【四时之火各以其宜则民疾可救矣】季春出火【火星见于建辰之月因出之以宣其气虽烈山焚莱不禁也】民咸从之【民皆从其出火之令】季秋内火【火星伏于建戌之月因内之以息其气虽铄金焚薙不为也内音纳】民亦如之【民亦从其内火之令】时则施火令【以时施其禁焚莱之令令去声】凡祭祀则祭爟【祭爟以报始钻燧出火者】凡国失火【国中不谨而致失火】野焚莱【野外不谨而致焚莱】则有刑罚焉【以其不谨故施刑罚以薄惩之】
　　掌固【上士二人下士八人府二人史四人胥四人徒四十人　国所依阻曰固】掌脩城郭沟池树渠之固【浚沟之土以为城凿池之土以为郭外有渠以通水而植木其上凡此皆所以为固也】颁其士庶子及其众庶之守【士谓公卿大夫之适于已命者庶子谓未命者颁士庶子所守之地使董众庶以为守也】设其饰器【设饰以为美设器以为备】分其财用【以给守者】均其稍食【以养守者】任其万民【如此则万民可任而使有职】用其材器【材器可用而使无乏也】凡守者受灋焉【凡守城池备冦难者皆受法于掌固守狩】以通守政有移甲与其役材用唯是得通与国有司帅之以赞其不足者昼三巡之夜亦如之夜三鼜以号戒若造都邑【若造都鄙之采邑】则治其固与其守灋【亦造城池以为固而为守之之法】凡国都之竟有沟树之固【王国所都之竟界皆凿沟树木以为阻固竟境】郊亦如之【国外曰郊其沟树亦如之】民皆有职焉【民皆任其守险之职】若有山川则因之【地险山川丘陵可因之以为阻固也】
　　司险【中士二人下士四人史二人徒四十人　在国曰固在野曰险】掌九州之图【谓九州之地图】以周知其山林川泽之阻【山林川泽有阻塞不通者观于地图可以徧知之】而达其道路【山林之阻则开凿之川泽之阻则桥梁之使道路通逹也】设国之五沟五涂【五沟遂沟洫浍川也五涂径畛涂道路也详见遂人注】而树之林以为阻固【栽植林木于沟涂之上用为阻固】皆有守禁【司险地之民职其守禁】而达其道路【虽有守禁而听民往来也】国有故【丧烖及兵事】则藩塞阻路而止行者【闭塞要害之路不通往来所以备奸宄也】以其属守之【使凡属司险之民同守之】唯有节者达之【惟执符玺以往来者不禁其行】
　　掌疆【中士八人史四人胥十有六人徒百有六十人】阙
　　候人【上士六人下士十有二人史六人徒百有二十人　主候迎賔客者】各掌其方之道治【四方賔客之来则掌其道路之治治直吏】与其禁令【禁令所以备奸宄也】以设候人【四方各设其人以候賔客】若有方治【四方有来治国事者】则帅而致于朝【候人则帅其人面造于王朝也朝潮】及归【及其治事而归】送之于竟【候人复送之出竟也竟境】
　　环人【下士六人史二人徒十有二人环犹却也主以勇力却敌】掌致师【致敌人来使战也】察军慝【伺察军中为隂奸者慝他得反】环四方之故【四方有兵戎之故环而却之不使合党缔交】巡邦国【巡行邦国之中】搏谍贼【贼来作间谍探伺虚实者搏而执之】讼敌国【诸侯有争讼则平之】军旅【其负固不服者则振武事以伐之】降国邑【邑之叛者　　来降则受之降户江反】
　　挈壶氏【下士六人史二人徒十有二人　挈提也壶水器也主挈壶水以定刻漏】掌挈壶以令军井【谓为军穿井井成则挈壶以表于其上使军中知取水之处也】挈辔以令舍【辔所以驾马者军所止宿之地则挈辔以表之使军中知所止宿也挈诘结反又音缬】挈畚以令粮【畚盛粮之器也于置粮食之地则挈畚以表之使军中知取食之处也畚音本】凡军事【凡有军旅之事】县壶以序聚【县壶注水以定更漏所以序次更迭击柝守备之人也托】凡丧县壶以代哭者皆以水火守之【以水守壶者所以添漏水也以火守壶者夜则视刻数也】分以日夜【于昼漏上分日夜之刻数】及冬则以火爨鼎水而沸之而沃之【冬则水凝而漏不下故以鼎煑水为沸汤以沃漏也】
　　射人【下大夫二人上士四人下士八人府二人史四人胥二人徒二十人　主射事者】掌国之三公孤卿大夫之位【王与诸侯行賔射之礼则国之公孤卿大夫与焉射人则掌其位也】三公北面【以荅君也】孤东靣【三孤列于西而东面】卿大夫西面【卿大夫列于西而东面盖东西向者所以佐佑王也】其摰【其执挚以见王如下文所云】三公执璧【三公执璧为挚】孤执皮帛【三孤执皮帛为挚】卿执羔【卿执羔为挚】大夫鴈【大夫执鴈为挚】诸侯在朝则皆北面【从三公之后也朝潮】诏相其灋【诏以言相以力谓射人诏相诸侯以礼仪也相去声】若有国事【国有祭祀之事】则掌其戒令【戒其怠忽令其有为】诏相其事【诏相诸侯共祭祀之事相去声】掌其治达【其善治射事者则达之于王也】以射灋治射仪【射法谓射礼之法而下文所谓侯也获也容也乐节也皆射仪也】王以六耦射三侯【两人为耦六耦则十二人也侯今之射垜也三侯熊侯虎侯豹侯也射射侯之射音石下同】三获三容【三获谓执获旌而告中者三人也三容谓设之以蔽待获者也】乐以驺虞【歌驺虞之诗以为节也】九节五正【节即驺虞也以九为数五正者以五采为正鹄也中朱次白次黄次苍而黒居其外焉正音征下同】诸侯以四耦射二侯【四耦则八人也二侯熊豹也】二获二容【如侯之数】乐以貍首【歌貍首之诗以为节】七节三正【貍首以七为节三正朱白苍也】孤卿大夫以三耦射一侯【三耦则六人也一侯谓麋侯也】一获一容【如侯之数】乐以采苹【歌采苹之诗以为节】五节二正【采苹以五为节二正则朱绿也】士以三耦射豻侯【亦六人也豻胡犬也】一获一容【如侯之数】乐以采蘩【歌采蘩之诗以为节】五节二正【与孤卿大夫同】　若王大射【谓将祭而择士之射】则以貍歩张三侯【貍兽之善者盖拟其步数以取逺近而张熊虎豹之三侯也】王射则令去侯立于后【王自射则令负侯者去侯而立于其后去上声】以矢行告【王矢之行必以高下左右告也】卒令取矢【射毕则令校乌氏取矢也卒子恤反】祭侯则为位【祭侯之神则设位于西北三歩】与大史数射中【与大史同数射者中侯之筭数所中去声】佐司马治射正【射以不失正鹄为主司马射之而射人佐之】祭祀则赞射牲【祭祀王亲射牲则赞射之】相孤卿大夫之灋仪【孤卿大夫射则相其射法与射仪也】防同朝觐作大夫介凡有爵者大师令有爵者乘王之倅车有大賔客则作卿大夫从戒大史及大夫介大丧与仆人迁尸作卿大夫掌事比其庐不敬者苛罚之
　　服不氏【下士一人徒四人】掌养猛兽而教扰之凡祭祀共猛兽賔客之事则抗皮射则赞张侯以旌居乏而待获
　　射鸟氏【下士一人徒四人】掌射鸟祭祀以弓矢欧乌鸢凡賔客防同军旅亦如之射则取矢矢在侯高则以并夹取之
　　罗氏【下士一人徒八人】掌罗乌鸟蜡则作罗中春罗春鸟献鸠以养国老行羽物
　　掌畜【下士二人史二人胥二人徒二十人】掌养鸟而阜蕃教扰之祭祀共卵鸟岁时贡鸟物共膳献之鸟




　　周礼句解卷七
　　钦定四库全书
　　周礼句解卷八
　　宋　朱申　撰
　　夏官司马下
　　司士【下大夫二人中士六人下士十有二人府二人史四人胥四人徒四十人　此掌羣臣之版盖自公至于士总而言之皆曰士也】掌羣臣之版【羣臣之名皆书于版版板】以治其政令【下文所云皆政令也】岁登下其损益之数【损益谓黜陟也有损冇益则有登有下其数有多寡也故每岁登之下之】辨其年岁与其贵贱【辨其年则知其齿之壮老辨其岁则知其任之久近贵谓大夫以上贱谓士以下】周知邦国都家县鄙之数【周徧也邦国谓诸侯也都家谓大都小都家邑也县鄙谓六遂也】卿大夫士庶子之数【士谓卿大夫之适子已命者庶子谓卿大夫之庶子未命者】以诏王治【告于王以所当进退之治】以德诏爵【公侯伯子男孤卿大夫士皆爵也有德者告于王而爵之】以功诏禄【禄有官者之俸也有功者告于王而禄之】以能诏事【有才能者则告王使各治其事】以久奠食【食者有司之饩廪也不待诏王特以任事之久而定其多寡尔】唯赐无常【赐者出于王之特恩无常数也】正朝仪之位【朝仪谓视朝于路门外之仪也正其位则使之不差朝潮】辨其贵贱之等【贵贱谓自王公以下至大仆从者也辨其等则使之不乱】王南郷【圣人南靣而听天下故王南向乡向】三公北面东上【三公面向王故北面而以东为上】孤东面北上【孤佑王者故在王之右而东面以北为上】卿大夫西面北上【卿大夫佐王者故在王之左而西面亦以北为上】王族故士虎士在路门之右南面东上【王族故士谓王之同族故为士而留宿卫者虎士虎贲之士也皆从王者立于路门之右而南面以东为上】大仆大右大仆从者在路门之左南面西上【大仆侍御之长大右司右也大仆从者小臣祭仆之类也亦从王者故立于路门之左而南面以西为上大音太从去声】司士摈【摈相王眂朝之事摈必刃反】孤卿特揖【三孤六卿职尊故逐一揖之】大夫以其等旅揖【旅众也大夫稍卑有中下二等故各于其等而众揖之】士旁三揖【士又卑而有上中下故旁三揖焉】王还揖门左揖门右【还回旋也以在路门左名者皆南面故还揖之也】大仆前【大仆近前正王眂朝之位】王入内朝皆退【王视朝毕乃入路门内朝朝者皆退】掌国中之士治【士之仕于王国者则治其进退损益也】凡其戒令【戒其怠忽令其当为】掌摈士者膳其挚凡祭祀掌士之戒令诏相其法事及赐爵呼昭穆而进之帅其属而割牲羞爼豆凡防同作士从賔客亦如之作士适四方使为介大丧作士掌事作六军之士执披凡士之有守者令哭无去守国有故则致士而颁其守凡邦国【邦国之士皆命于王】三岁则稽士任【其任冇功过三岁则稽攷之】而进退其爵禄【有功者进其爵禄有过者退其爵禄】
　　诸子【下大夫二人中士四人府二人史二人胥二人徒二十人　国子之适则为正而其庶介于适者则谓之倅倅七内反】掌其戒令与其教治【戒其怠忽令其有为教以其艺治以其事治直吏反】辨其等【明贵贱也】正其位【别上下也】国有大事【国有大事在祀与戎】则帅国子而致于大子【公卿大夫听于王故其于听于大子也大音太】唯所用之【唯大子之所用】若有兵甲之事【兵甲谓征伐也】则授之车甲【授以车则马可知授以甲则兵可知】合其卒伍【聨之有数卒子忽反】置其有司【师之有人】以军法治之【其坐作进退如军旅之事】司马弗正【以其为国之贵游故司马不得以兵赋征之也正音征国正同】凡国正弗及【乡遂所有甸徒力役之事皆不及也】大祭祀正六牲之体【正其牲体以序而献】凡乐事【作乐之事】正舞位【正舞者所立之位】授舞器【授舞者所执之器】大丧正羣子之服位防同賔客作羣子从凡国之政事【即兵甲之事也】国子存游倅【游倅谓倅之未仕游暇无事者盖政事但及于国子故游倅则存之于未用】使之脩德学道【德可据故使之脩道可志故使之学】春合诸学【春则聚于大学而教之学】秋合诸射【秋则聚于射宫而教之射】以攷其艺而进退之【其才艺长者进与官爵短者退之使更习业也】
　　司右【上士二人下士四人府四人史四人胥八人徒八十人　勇士为军右者司右主之】掌羣右之政令【羣右谓戎右齐右道右也政以正之令以命之】凡军旅防同【军旅戎事防同賔事】合其车之卒伍【卒伍谓车仆所掌车之倅也】而比其乘【比其所乘之马使之齐力乘去声】属其右【属其为右之人使之同心属音烛】凡国之勇力之士能用五兵者属焉【以车右必任勇力之事也五兵戈殳防酋矛夷矛也】掌其政令【政以正之令以命之】
　　虎贲氏【下大夫二人中士十有二人府二人史八人胥八十人虎士八百人　主虎士者贲奔】掌先后王而趋以卒伍【王出则以虎贲趋于前后以卫王也言卒伍则有行列也先去声】军旅防同亦如之【亦同用虎士卫王也】舍则守王闲【闲王所舍之防也王出而舍于外则以虎士守王闲舍赦】王在国则守王宫【王入而在于国则以虎士守王宫】国有大故则守王门【国有灾兵之故则以虎士守王门】大丧亦如之及葬从遣车而哭适四方使则从士大夫若道路不通有征事则奉书以使于四方
　　旅贲氏【中士二人下士十有六人史二人徒八人　以旅力而卫王】掌执戈盾夹王车而趋【王出则以下士十六人执戈盾夹王车而行盾常凖】左八人【八人在车之左】右八人【八人在车之右】车止则持轮【使王车安固也】凡祭祀防同賔客则服而趋丧纪则衰葛执戈盾军旅则介而趋
　　节服氏【下士八人徒四人　其所着服与王为节】掌祭祀朝觐衮冕六人维王之太常【服衮冕者从王服也太常王所建旗六人维之则一畔有三人持之也】诸侯则四人【诸侯建交龙之旂一畔有两人维之】其服亦如之【亦同诸侯之服】郊祀裘冕二人【尸服与王同大裘节服氏亦大裘故二人皆裘冕】执戈送逆尸从车【送尸迎尸皆执戈而从尸车之后从去声】
　　方相氏【狂夫四人】掌蒙熊皮黄金四目衣朱裳执戈盾帅百而时难以索室殴疫大丧先匶及墓入圹以戈击四隅殴方良
　　大仆【下大夫二人　仆侍御之官大仆其长也大太】掌正王之服位【王之吉服有六所立有位大仆正之使当其礼】出入王之大命【出大命则宣之于外入大命则纳之于内】掌诸侯之复逆【复有报乎上也逆有言乎上也】王眂朝则前正位而退【前正位则司士所谓大仆前也退则立于路门之左也】入亦如之【正燕朝之位亦如外朝也】建路鼓于大寝之门外【路鼔四面以象无所不通也大寝路寝也其门外则曰内朝】而掌其政【谓鼓节与早晏】以待达穷者与遽令【无告困穷之民四方急遽之令二者欲其闻之速也故使之鸣鼔焉遽讵令零也】闻鼔声【大仆闻有鸣鼓者】则速逆御仆与御庶子【御仆御庶子皆直事鼔所者大仆速逆此二官即受其事以闻】祭祀賔客丧纪正王之服位诏法仪赞正牲事王出入则自左驭而前驱【王出入面乘车则自车之左驭而前行也】凡军旅田役赞王鼔【军旅田役王皆亲鼓大仆赞之】救日月亦如之【日月薄蚀则击鼔以祛隂慝大仆亦赞其事】大丧始崩戒鼔传达于四方窆亦如之县丧首服之法于宫门掌三公孤卿之吊劳王燕饮则相其灋【王之燕饮虽无酌数然亦有法大仆则相之】王射则赞弓矢【王之大射燕射冇事于弓矢大仆则赞之】王眂燕朝则正位【王与族人燕处大仆皆正其位】掌摈相【摈则助賔相则助主】王不眂朝则辞于三公及孤卿【以不眂朝之意而告之也】
　　小臣【上士四人大仆之属】　掌王之小命【大仆出入王之大命故小臣掌其小命也】诏相王之小灋仪【诏者告之以言相者助之以力小法如行以肆夏之类小仪如大揖同姓之类】掌三公及孤卿之复逆【大仆掌诸侯之复逆故小臣掌三公孤卿之复逆也】正王之燕服位【王退朝而适燕寝则正其服与位】王之燕出入则前驱【燕私之出入则驭而前驱】大祭祀朝觐沃王盥【沃水盥手】小祭祀賔客飨食賔射掌事如大仆之法掌士大夫之吊劳凡大事佐大仆
　　祭仆【中士六人　代王躬行祭祀之事】掌受命于王以眂祭祀【谓王于祭祀有故而不与之时也】而警戒祭祀有司【有司有事于祭祀者警以言而戒以事也】纠百官之戒具【前期则有戒既戒则其具皆纠察之】既祭帅羣有司而反命【受命以祭故祭毕则帅有司而反命】以王命劳之【复以王命劳与祭之有司劳去声】诛其不敬者【有司不敬则以王命诛责之】大丧复于小庙凡祭祀王之所不与则赐之禽都家亦如之凡祭祀致福者展而受之
　　御仆【下士十有二人府二人史四人胥二人徒二十人　仆臣之属于尊者如马之在御也】掌羣吏之逆及庶民之复【羣吏之逆谓自士以下有言于上者庶民之复谓惸独老防有复于上者】大祭祀相盥而登【盥洗手也登谓登牲体于爼也相相王也】大丧持翣掌王之燕令以序守路鼔
　　仆【下士二人府一人史二人胥四人徒四十人】掌五寝之扫除粪洒之事祭祀脩寝王行洗乘石掌跸宫中之事大丧复于小寝大寝
　　弁师【下士二人工四人史二人徒四人　掌五冕之官】掌王之五冕【王之冕有六大裘冕衮冕鷩冕毳冕希冕冕而此云五冕者大裘与兖同一冕也】皆冕朱里【冕以版为之广八寸长尺六寸表而朱里】延纽【延即冕之覆而在上也纽小鼻也缀于武上四旁以笄贯之】五采缫十有二就【以五采丝为绳如缫之文以贯玉而垂于延之前后各十有二就也就成也缫音藻】皆五采玊十有二【以五采玉相间用五采缫贯而垂之每就各十有二旒也】玉笄朱纮【以玉为笄横贯于纽以朱为纮缀于笄之两端而结于颔下】诸侯之缫斿九就【冕之前后各九就每就缀九旒侯当为公斿留】瑉玉三采【瑉玉石似玉者也三采朱白苍也瑉音民】其余如王之事【谓冕朱里延缀玉笄朱纮也】缫斿皆就【此总言侯伯子男之冕也侯伯七命则七就子男五命则五就】玉瑱玉笄【以玉为瑱所以塞耳也玉笄见上注】王之皮弁防五采【皮弁王眂朝之服其缝中结五采玉为饰也】玉璂象邸【玉璂即五采玉十二也象邸以象骨饰采内顶上之邸也】玉笄王之弁绖弁而加环绖诸侯及孤卿大夫之冕韦弁皮弁弁绖各以其等为之而掌其禁令
　　司甲【下大夫二人中士八人府四人史八人胥八人徒八十人】阙
　　司兵【中士四人府二人史四人胥二人徒二十人　掌兵器者】掌五兵五盾【此言歩卒五兵弓矢戈殳矛也五盾则授兵舞者之盾谓贰车之盾乘车之盾旅贲之盾虎士之盾藩盾也】各辩其物与其等【辩其物则其用各有所宜也辩其等则其制有长短小大也】以待军事【除戎器以戒不虞也】及授兵【以兵器授军旅】从司马之法以颁之【师旅卒两人数合颁所用多少并从司马之法】及其授兵输亦如之【谓师还而有司还兵也】及其用兵亦如之【谓出给守卫也二者皆从司马之法】祭祀授舞者兵【干戚之舞】大丧廞五兵军事建车之五兵防同亦如之
　　司戈盾【下士二人府一人史二人徒四人　戈今之防也盾常允】掌戈盾之物而颁之【如下文祭祀军旅防同之属】祭祀授旅贲殳【旅贲掌执戈盾而趍及祭祀则但执殳也】故士戈盾【故士王族故士也以其从士故授之戈盾以为卫】授舞者兵亦如之军旅防同授贰车戈盾【贰车副车也若有军旅防同则司戈盾以戈盾授之】建乘车之戈盾【王所乘车不授之但建其戈盾而已乘去声】授旅贲及虎士戈盾【旅贲虎士趍而卫王故亦授以戈盾贲奔】及舍设藩盾【王所止舍之所设盾以为藩卫】行则敛之【王行则无所用故收敛之敛去声】
　　司弓矢【下大夫二人中士八人府四人史八人胥八人徒八十人　掌弓弩矢箙官之长】掌六弓四弩八矢之法【六弓谓王弓弧弓夹弓庾弓唐弓大弓也四弩谓夹庾唐大也八矢谓枉矢絜矢杀矢镞矢矰矢茀矢恒矢庳失也法谓曲直长短之数也】辨其名物【名以命之物以色之】而掌其守藏【守之则有人藏之则有府守音狩藏去声】与其出入【出则颁之入则授之】中春献弓弩【弓弩成于阳气方和之时故中春献之中音仲】中秋献矢箙【箙盛矢器也以兽皮为之矢与箙成于隂气将坚之时故仲秋献之】及其颁之王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者使者劳者其矢箙皆从其弓凡弩夹庾利攻守唐大利车战野战凡矢枉矢絜矢利火射用诸守城车战杀矢鍭矢用诸近射田猎矰矢茀矢用诸弋射恒矢庳矢用诸散射天子之弓合九而成规【往体寡来体多则合多往体多来体寡则合少天子之弓王弓弧弓也其体不甚曲故合九弓而成一规】诸侯合七而成规【诸侯之弓唐弓大弓也其体稍曲故合七弓而成一规】大夫合五而成规【大夫之弓夹弓庾弓也其体愈曲故合五弓而成一规】士合三而成规【士之弓斗力也其体极曲故合三而成规】句者谓之弊弓【句曲也弊恶也句者弊则直者为良矣句钩弊婢】凡祭祀共射牲之弓矢【射牲示亲杀也杀牲非尊者所亲故用弓矢】泽共射椹质之弓矢【泽谓泽宫将祭而习射以选士之处也质止也言树椹以为射正而共其弓矢】大射燕射【大射择士助祭燕射燕饮而射】共弓矢如数并夹【如数谓如当射者之数也并夹谓矢之高者以夹取之也】大丧共明弓矢凡师役防同颁弓弩各以其物【物谓弓弩矢箙之类】从授兵甲之仪田弋充笼箙矢共矰矢凡亡矢者弗用则更
　　缮人【上士二人下士四人府一人史二人胥二人徒二十人　缮治弓弩矢箙之类】掌诏王射【告王以当射之节】质王弓矢之事【当射则以弓矢授王已射则受之】凡乘车充其笼箙载其弓弩既射则敛之无防计
　　槀人【中士四人府二人史四人胥二人徒二十人　箭簳曰槀槀杲】掌受财于职金以赍其工【弓弩矢箙冬官百工所造也槀人则受财于职金之官以给其直赍音咨】弓六物为三等【弓六物谓王弧夹庾唐大也其斗力强弱分为上中下三等】弩四物亦如之【弩四物谓夹庾唐大也其斗力亦分三等】矢八物皆三等【矢八物谓枉絜杀镞矰茀恒庳也皆分三等】箙亦如之【盛矢之箙亦分三等】春献素【春献弓弩之胎素】秋献成【弓弩备四时之气而后成及秋乃可献也】书其等以飨工【书其工拙之等降为酒食以享劳之也】乘其事【乘其治兵大阅之事】试其弓弩【当大阅时试其弓弩良否试当作考】以下上其食而诛赏【弓弩善则上其禄甚则赏之不善则下其禄甚则诛之上时掌】乃入功于司弓矢及缮人【既考其功乃入之于司弓矢以待颁赐入之于槀人以供王用也】凡赍财与其出入皆在槀人以待防而考之亡者阙之
　　戎右【中大夫二人上士二人　此充戎路之右】掌戎车之兵革使【王乘戎车则在弓之右执兵被甲以充役使使去声】诏赞王鼓【诏谓告以当鼔之节质谓助击之也】传王命于陈中【以军众所在惧王命有所不闻也传直宣陈阵】防同充革车【防同王乘金路而革车从则充革车之右也】
　　齐右【下大失二人　充玉路金路之右齐音斋】掌祭祀防同賔客马前齐车【祭祀王乗王路防同賔客王乘金路王未乘车之时立于马前以备惊奔】王乘则持马【王登车则持马以备骇舆之患乗去声】行则陪乗【王既乗而行则在车为参乘也】凡有牲事则前马【王见牲则拱而式齐右居马前以备惊奔】
　　道右【上士二人　此充象路之右】掌前道车【道车象路视朝之车也前车与齐车同】王出入则持马陪乘如齐车之仪【乘则持马行则陪乘】自车上谕命于从车【王行则以车从王有命则自车上宣谕之从去声】诏王之车仪【动容周旋之仪皆诏告之】王式则下前马【与齐右牲事前马同】王下则以盖从【王下车则执盖而从】
　　大驭【中大夫二人　此玉路之驭驭之最尊者】掌驭玉路以祀【见巾车注】及犯軷【行山曰軷盖封土为山于国门之外祭之以牲也軷音防】王自左驭【大驭将下车故王自车左代之为驭】驭下祝【大驭乃下车而祝神祝之又反】登受辔犯軷【已祭而登车乃受辔而犯軷】遂驱之【乃驱马登其山而去之所谓犯軷也】及祭酌仆【仆即大驭也王以祭之余酒酌之】仆左执辔【大驭以左手执辔】右祭两轵【以右手酹酒祭左右两毂之末轵只】祭轨【又祭轼前轨犯】乃饮【祭毕然后饮之】凡驭路【总言驭五路也】行以肆夏【行谓大寝至门外行欲缓故歌肆夏以为节】趋以采荠【趋谓路门至应门趋欲速故歌采荠以为节荠音咨】凡驭路仪【总言驭五路之仪】以鸾和为节【鸾和金铃也鸾在衡和在轼取其声以为车行之节也】
　　戎仆【中大夫二人革路之驭】掌驭戎车【见巾车革路注】掌王倅车之政【倅副车也掌其政所以正之倅萃内反】正其服【正乘戎车者服】犯軷如玉路之仪【一如大驭之仪】凡巡守及兵车之防亦如之【巡守谓巡诸侯之所守兵车之防谓盟防用兵车二者皆乘革路也】掌凡戎车之仪【戎以威为主若甲冑有不可犯之色是也】
　　齐仆【下大失二人　金路之驭也言齐者王敬賔事如祭也齐音斋】掌驭金路以賔【见巾车注】朝觐宗遇飨食皆乘金路【此皆所以接賔故皆乘金路也乘去声】其法仪各以其等为车送逆之节【法谓度数仪谓动容盖主送逆公侯伯子男各以其爵位尊卑之等而为逺近之节也】
　　道仆【上士十有二人象路之驭】掌驭象路以朝夕燕出入【出入谓旦暮乘象路以之内外朝也燕谓自内外朝乘象路以还燕寝也象路见巾车注朝潮】其法仪如齐车【亦以其等为节】掌贰车之政令【贰车道车之副也政以正之令以命之】
　　田仆【上士十有二人木路之驭】掌驭田路以田以鄙【田路即巾车之木路也田田猎也鄙巡行县鄙也】掌佐车之政【佐车田车之副贰也】设驱逆之车【驱车谓驱禽使前趍获也逆教也逆还之使禽不出围也】令获者植旌【令获禽者致于虞人所植之旌植直吏反】及献比禽【及献禽则比次其大小而数之比鼻】凡田【田猎驱驰之法】王提马而走【提犹举也使人扣而举之】诸侯晋【晋犹抑也使人扣而抑之皆所以止奔也】大夫驰【驰则放而不扣也】
　　驭夫【中士二十人下士四十人贰车从车使车之驭】掌驭贰车从车使车【贰车象路之副也从车戎车田车之副也使车驱逆之车也从去声使去声】分公马而驾治之【三者皆公车故用公马驾谓以舟驾马治谓理其行也】
　　校人【中大夫二人上士四人下士十冇六人府四人史八人胥八人徒八十人　马官之长校效】掌王马之政【政谓差择养乘之数】辨六马之属【马之属不同而所驾亦异故辨之】种马一物【种谓马之至良而可以为种者王路用之一物者谓以一类相从也种上声】戎马一物【戎路驾戎马】齐马一物【金路驾齐马】道马一物【象路驾道马】田马一物【田路驾田马】驽马一物【以给宫中之役】凡颁良马而养乘之【颁良马谓颁之于圉师圉人趣马驭夫仆夫也养之乘之然后教也】乘马一师四圉【四匹曰乘养马曰圉乘马分为四圉圉师一人主之圉鱼吕反】三乘为皁【马十二匹为皁皁才早反】皁一趣马【下士一人主之】三皁为系【马三十六匹为系系音计】系一驭夫【中士一人主之】六系为廐【马二百一十六匹为廐】廐一仆夫【上士一人主之廐九又反】六廐成校【六马各一廐共成一校凡千二百九十六匹而王马少备】校有左右【二校分为左右】驽马三良马之数【五马皆为良马惟驽马一物独三倍良马之数】丽马一圉【二马为丽是二驽马共为一圉】八丽一师【马十六匹共一圉师】八师一趣马【马百二十八匹共一趣马】八趣马一驭夫【马一千二十四匹共一驭夫也驽马三良马之数五良一驽凡三千四百五十六匹而王马大备矣】　天子十有二闲【闲必木为之以防马也六廐成校校有左右故十二闲也】马六种【种马戎马齐马道马田马驽马】邦国六闲【诸侯良马三闲驽马三闲】马四种【无种马戎马也】家四闲【卿大夫良马一闲驽马三闲】马二种【止有田马驽马】凡马特居四之一【特牡马也三牝一牡欲其生之众也】　春祭马祖【祭天驷星】执驹【马二歳为驹性未定执之无令近母】夏祭先牧【祭始养马者】颁马攻特【牡马蹄齧不可乘用故因夏颁马而攻凿其蹄也】秋祭马社【祭始乘马者】臧仆【简为驭者令皆善也】冬祭马歩【祭神为灾害马者】献马【献成马于王】讲驭夫【驭夫驭贰车从车使车者讲简习也】　凡大祭祀朝觐防同【皆有合用之马】毛马而颁之【齐其毛色而颁授之】饰弊马【以马赐遗则校人饰之】执扑而从之【驭者执鞭策而从之扑普卜反】凡賔客【诸侯朝王】受其弊马【受其庭实之马】大丧饰遗车之马及塟埋之田腊则帅驱逆之车　凡将事于四海山川【行祭事于四海山川之神】则饰黄驹【黄中之色也谓杀驹以祈沈也】凡国之使者【天子使人于侯国使去声】共其弊马【弊马或以赐诸侯或以私觌】凡军事【用兵之事】物马而颁之【齐其足力而颁授之】等驭夫之禄【自驭马以下皆冇禄举驭夫以见之也】宫中之稍食【稍食者饩廪也谓马皆有养乘于宫中者】
　　趣马【下士皁一人徒四人趣养马者趣苍走反】　掌赞正良马【赞助校人而止良马之弗良者】而齐其饮食【所以养之使无饥渴之害】简其六节【所以闲之以辨六马之等】掌驾说之颁【驾以行说以止有劳逸之节故叙而颁之説税】辨四时之居治【居谓牧廐所处之宜治谓执驹攻特之属治直吏反】以听驭夫【惟驭夫之所役】
　　巫马【下士二人医四人府一人史二人贾二人徒二十人】掌养疾马而乘治之相医而药攻马疾受财于校人马死则使其贾粥之入其布于校人
　　牧师【下士四人胥四人徒四十人】掌牧地皆有厉禁而颁之孟春焚牧中春通淫掌其政令凡田事赞焚莱
　　庾人【上士闲三人史二人徒二十人　庾隐也以闲者马之所隐也庾音搜】掌十有二闲之政教【天子十有二闲政以正之教以导之】以阜马【使马壮盛】佚特教駣攻驹及祭马祖祭闲之先牧及执驹散马耳圉马正校人员选【圉师圉人之员不应其选者正之】马八尺以上为龙【此天子所驾五路之马故称龙上时掌反】七尺以上为騋【此诸侯之上物故称騋】六尺以上为马【此特常马故但称马】
　　圉师【乘一人徒二人】掌教圉人养马春除蓐衅廐始牧夏庌马冬献马射则充椹质茨墙则翦阖
　　圉人【良马匹一人驽马丽一人】掌养马刍牧之事以役圉师凡賔客丧纪牵马而入陈廞马亦如之
　　职方氏【中大夫四人下大夫八人中士十有六人府四人史十冇六人胥十冇六人徒百有六十人主四方之职贡地图】掌天下之图【天下山川之图】以掌天下之地【天下之地至广按其图而掌之】辩其邦国都鄙四夷八蛮七闽九貉五戎六狄之人民【邦国诸侯也都鄙采邑也东方有四夷南方冇八蛮东南有七闽西北有九貉西方有五戎北方冇六狄其人民风俗皆辨之闽亡巾反又亡千反又音文貉孟曰反】与其财用九谷六畜之数要【财用之所出九谷之所生六畜之所产莫不辨其数要焉数谓别而计之要谓总而计之也畜许六下同】周知其利害【凡利人害人之事皆徧知之】乃辩九州之国【天下九州每州各置方百里七十里五十里三等之国】使同贯利【事之有条谓之贯可以生养人者谓之利】东南曰州【州在东南方】其山镇曰防稽【山曰镇者以镇安于一州也防稽山在今越州防桧稽鸡】其泽薮曰具区【水所钟曰泽草所生曰薮具区在今之苏州】其川三江【水流而趍海者曰川三江即禹贡所谓三江既入是也】其浸五湖【水积而成渊者曰浸五湖即范蠡所泛者是也浸子鸩反】其利金锡竹箭【其民资以为生者曰利金黄金也锡白镴也竹竹之大者箭小竹可为箭者】其民二男五女【七人之中二为男而五为女】其畜宜鸟兽【其民待以为养者曰畜飞曰鸟走曰兽】其谷宜稻【其土宜之以为食者曰谷】正南曰荆州【荆州在正南方】其山镇曰衡山【今潭州南岳也】其泽薮曰云瞢【云在江北夣在江南瞢亡贡切】其川江汉【江出岷山汉出嶓冡】其浸頴湛【頴出阳城湛未闻湛直咸】其利丹银齿革【丹朱砂也银白金也齿象齿也革兽皮也】其民一男二女【三人之中一男二女女倍于男也】其畜宜鸟兽【与州同】其谷宜稻【荆州皆宜稻者以厥土惟涂泥故也】河南曰豫州【豫州在大河之南荆山之北】其山镇曰华山【今华隂西岳也】其泽薮曰圃田【在中牟】其川荧雒【荧在荧阳雒在雒邑】其浸波溠【禹贡所谓伊洛瀍涧荥波既潴是也溠诈】其利林漆丝枲【漆木成林丝蚕丝也枲麻也枲思似】其民二男三女【五人之中二为男而三为女】其畜宜六扰【扰驯也六扰马牛羊豕犬鸡也扰而小反】其谷宜五种【黍稷菽麦稻也】正东曰青州【青州在正东方】其山镇曰沂山【沂水所出在盖县沂鱼祈】其泽薮曰望诸【在雎阳】其川淮泗【淮今淮河泗在泗州】其浸沂沭【沂出沂山沭出东莞沭述】其利蒲鱼【蒲水草其地水多故产蒲鱼】其民二男二女【男女相等】其畜宜鸡狗【禽宜鸡兽宜犬】其谷宜稻麦【夏有麦冬有稲】河东曰兖州【兖州在大河之东】其山镇曰岱山【今之东岳泰山】其泽薮曰大野【在钜野】其川河泲【河大河也泲与济同出沇水泲子礼】其浸卢维【卢当为雷即雷夏也维当为雍即灉水也卢雷维雍】其利蒲鱼【与青州同】其民二男三女【与豫州同】其畜宜六扰【亦同豫州】其谷宜四种【黍稷稻麦】正西曰雍州【雍州在正西方雍去声】其山镇曰岳山【吴岳也】其泽薮曰蒲【吴与岳皆在汧】其川泾汭【泾出泾阳汭在豳地汭如锐反】其浸渭洛【渭出乌防同汀洛出熊耳】其利玉石【石美石也】其民三男二女【男多于女】其畜宜牛马【六扰之中但宜牛马】其谷宜黍稷【五种之中但宜黍稷】东北曰幽【幽州在东北方】其山镇曰医无闾【在辽东】其泽薮曰貕养【在长广】其川河泲【与兖州同】其浸菑时【菑出莱芜时出般阳】其利鱼盐【近海故也】其民一男三女【男最少女最多】其畜宜四扰【马牛羊豕】其谷宜三种【黍稷稲】河内曰冀州【冀州在河北东西南三靣距河】其山镇曰霍山【在彘阳】其泽薮曰纡【所在未闻】其川漳【出长子县】其浸汾路【汾出汾阳潞出归德汾棼】其利松栢【多山故也】其民五男三女【男最多女最少】其畜宜牛羊【六扰之中但宜牛羊】其谷宜黍稷【与雍州同】正北曰并州【并州在正北方】其山镇曰恒山【在上曲阳今北岳恒音常】其泽薮曰昭余祁【在邬】其川虖池呕夷【虖池出卤城呕夷出平舒虖呼池驼呕讴】其浸涞易【涞出广昌易出故安涞来】其利布帛【宜于蚕绩】其民二男三女【与兖州同】其畜宜五扰【马牛羊犬豕】其谷宜五种【与豫州同】　乃辨九服之邦国【即大司马九畿也以其服事天子故曰九服】方千里曰王畿【即大司马之国畿也】其外方五百里曰侯服【在王畿外】又其外方五百里曰甸服【在侯服外】又其外方五百里曰男服【在甸服外】又其外方五百里曰采服【在男服外】又其外方五百里曰卫服【在采服外】又其外方五百里曰蛮服【在卫服外】又其外方五百里曰夷服【在蛮服外】又其外方五百里曰镇服【在夷服外】又其外方五百里曰藩服【在镇服外】　凡邦国千里【一州之地其方千里】封公以方五百里则四公【以其千里封公则可为方五百里者四国】方四百里则六侯【以其千里封侯则可为方四百里者六国】方三百里则七伯【七伯当为十一伯字之误也以其千里封伯则可为方三百里者十一国】方二百里则二十五子【以其千里封子则可为方二百里者二十五国】方百里则百男【以其千里封男则可为方百里者百国】以周知天下【如此则天下之地可以徧知矣】　凡邦国【凡治邦国诸侯之法】小大相维【使大国比小小国事大以相维属】王设其牧【王设九州之牧以统诸侯】制其职【建立诸侯职事】各以其所能【不强之以所不能也】制其贡【建立诸侯贡赋】各以其所有【不责以其所不有也】王将巡守【巡诸侯之所守】则戒于四方【前期警戒四方诸侯】曰各脩平乃守【守谓国境之内脩之平之使各当其分也】攷乃职事【攷察之不使有旷职废事也】无敢不敬戒【无敢不敬而违命不戒而荒政也】国有大刑【违其所戒则加于大刑不特常刑也】及王之所行【王巡守所行之处】先道帅其属而巡戒令【其属即土方氏以下也先道则在王前而巡行前日所施戒令也】王殷国亦如之【十二岁不巡守则六服尽朝谓之殷国其戒四方诸侯与巡守同】
　　土方氏【上士五人下士十人府二人史五人胥五人徒五十人　主四方邦国之土地】掌土圭之法【土圭长尺五寸以量日景】以致日景【立八尺之表夏至则景尺五寸冬至则景大三尺】以土地相宅而建邦国都鄙【土地犹度地也度地势而相其可居者以建诸侯之邦国公卿之都鄙相去声】以辩土宜土化之法而授任地者【土宜谓九谷所宜土化谓粪种所用授任地者谓授之以地而任其耕种也】王巡守则树王舍【王之所舍为之藩篱也】
　　怀方氏【中士八人府四人史四人胥四人徒四十人　主怀来四方之民者】掌来逺方之民【怀来逺方四夷之民】致方贡【招致四方所贡之物】致逺物【招致逺人所献之物】而送逆之【其去也送之其来也逆之】达之以节【达民以旌节达贡以玺节】治其委积馆舍饮食【委积以备其用馆舍以安其居饮食以顺其好】
　　合方氏【官属如怀方氏　主合同四方之事者】掌逹天下之道路【道路所以通往来逹之使无阻也】通其财利【懋迁有无以相济也】同其数器【十百千万之数吉凶礼乐之器使无异同】壹其度量【分寸尺大之度龠合升斗之量使之齐一】除其怨恶【邦国相怨相恶者除之使相和睦】同其好善【邦国相好相善者同之使相坚固】
　　训方氏【官属如合方氏　主训道四方之民者】掌道四方之政事【道犹言也四方诸侯大之为政小之为事皆言于王】与其上下之志【上而为君下而为臣其志亦告之于王也】诵四方之传道【四方传说往古之事亦为王诵之也传直专反】正岁则布而训四方【布告以教天下使知世之善恶】而观新物【新物出而观之以知民志之好恶】
　　形方氏【官属如训方氏　主制四方邦国之形体】掌制邦国之地域【邦国地域广狭犬小各制其形体也】而正其封疆【境界分明不使侵争攘夺】无有华离之地【析而不絶为华絶而不续为离无华离之地则封疆正矣华依江作音夸】使小国事大国【以小事大不得怠慢】大国比小国【以大比小不得侵陵】
　　山师【中士二人下士四人府二人遥掌畿外邦国之山林】掌山林之名【积石曰山竹木曰林】辩其物与其利害【物乃山林所产利谓利益人者害谓毒害人者】而颁之于邦国【颁布于畿外之邦国】使致其珍异之物【有珍异之物则使致于天子】
  </div>
  <div class="pagination">
   <a href="周礼句解_page3.html">
    上一页
   </a>
   <a href="周礼句解.html">
    1
   </a>
   <a href="周礼句解_page2.html">
    2
   </a>
   <a href="周礼句解_page3.html">
    3
   </a>
   <span class="current-page">
    4
   </span>
   <a href="周礼句解_page5.html">
    5
   </a>
   <a href="周礼句解_page6.html">
    6
   </a>
   <a href="周礼句解_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
