<!DOCTYPE html>
<html>
<head>
    <meta charset="UTF-8">
    <title>五礼通考 - 第 257 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 257 页/共 431 页</h1>
    <div class="content">　　【张氏尔岐曰宾辞疏以为辞主人复亲酌已愚以主人方酌时不辞殆非辞酌也仍是辞其奠如郷射二人举觯时】
　　蕙田案以上主人酬宾
　　主人揖降宾降立于阶西当序东面【注主人将与介为礼宾谦不敢居堂上】主人以介揖让升拜如宾礼主人坐取爵于东序端降洗介降主人辞降介辞洗如宾礼升不拜洗【注介礼杀也疏主人与宾三揖至于阶之时介与众宾亦随至西阶下此云揖让升如宾礼则惟于升堂时相让无庭中揖让之事】介西阶上立【注不言疑者省文】主人实爵介之席前西南面献介介西阶上北面拜主人少退介进北面受爵复位主人介右北面拜送爵介少退【注主人拜于介右降尊以就卑也敖氏继公曰主人献介乃拜于其右者降于宾也凡堂上之献酢皆分阶而拜者宾主二人而已其余则否】
　　主人立于西阶东荐脯醢介升席自北方设折俎祭如宾礼不哜肺不啐酒不告防自南方降席北面坐卒爵兴坐奠爵遂拜执爵兴主人介右答拜【注不哜啐下宾】
　　蕙田案介位西阶西北面而主人立西阶东是为在介右也凡北面以东为右
　　又案以上主人献介
　　介降洗主人复阼阶降辞如初【注如宾酢之时】卒洗主人盥【注盥者当为介酌　疏此主人自饮而盥者尊介也】介揖让升授主人爵于两楹之间【注就尊南授之介不自酌下宾酒者宾主共之】
　　【敖氏继公曰凡受献而亲酢者一人而已其余则或所献者自酢焉此介视宾为杀故其酢礼如此然其初乃得为主人洗爵亦其异者也】
　　介西阶上立主人实爵酢于西阶上介右坐奠爵遂拜执爵兴介答拜主人坐祭遂饮卒爵兴坐奠爵遂拜执爵介答拜主人坐奠爵于西楹南介右再拜崇酒介答拜【注奠爵西楹南以当献众宾】
　　钦定义疏主人所与为礼自工外其拜位与宾同在西阶者以其皆宾之属也主人之拜位自介以下则拜于其右不与拜宾同位者不二尊也于是主人在介右故奠于西楹南由便也介不告防主人亦拜崇酒者介不敢同于宾而主人敬之则不敢甚异于宾也
　　主人复阼阶揖降介降立于宾南【注以将献众宾故介无事就宾南】
　　蕙田案以上介酢主人
　　主人西南面三拜众宾众宾皆答壹拜【注三拜一拜示徧不备礼也不升拜贱也　疏主人在阼阶下众宾在宾介之南故西南面拜之】
　　朱子曰此疏云众宾各得主人一拜主人亦徧得一拜乡射疏又云众宾无论多少止为三拜是示徧也然则主人之拜众宾不能一一拜之但为三拜以示徧而众宾之长者三人各答一拜也然经文及注疏但言众宾一拜而无三人之文未详其説
　　主人揖升坐取爵于西楹下降洗升实爵于西阶上献众宾众宾之长升拜受者三人【注长其老者言三人则众宾多矣】主人拜送【注于众宾右　疏约上文介右而知】坐祭立饮不拜既爵授主人爵降复位【注既卒也卒爵不拜立饮立授贱者礼简】
　　【张氏尔岐曰一人饮毕授爵降次一人乃升拜受也】
　　蕙田案降洗者惟众宾之长一人其余二人皆不降洗礼又杀于介矣
　　众宾献则不拜受爵坐祭立饮【注次三人以下也不拜礼弥简】
　　【张氏尔岐曰亦升受但不拜耳】
　　每一人献则荐诸其席【注谓三人也】众宾辩有脯醢【注亦每献荐于其位位在下　疏以其言堂下立侍不合有席既不言席故位在下】主人以嚼降奠于篚【注不复用也】
　　蕙田案以上主人献众宾
　　揖让升宾厌介升介厌众宾升众宾序升即席【注序次也即就也　疏众宾谓三宾堂上有席者以年长为首】一人洗升举觯于宾【注一人主人之吏发酒端曰举】实觯西阶上坐奠觯遂拜执觯兴宾席末答拜坐祭遂饮卒觯兴坐奠觯遂拜执觯兴宾答拜降洗升实觯立于西阶上宾拜【注宾拜拜将受觯】进坐奠觯于荐西宾辞坐受以兴【注举觯不授下主人也言坐受者明行事相接若亲受谦也】举觯者西阶上拜送宾坐奠觯于其所【注所荐西也】举觯者降【注事已疏案乡射举觯者降后有大夫此不言者大夫观礼之人或来或否故不言也】
　　蕙田案以上一人举觯为旅酬之始
　　又案杨信斋仪礼图移宾若有遵者一条于此文之下盖从乡射篇之例但遵者或来或否既未可定故经文或在前或在后亦不一例不必改此以就彼也
　　设席于堂亷东上【注为工布席也侧边曰亷燕礼曰席工于西阶上少东乐正先升北面此言乐正先升立于西阶东则工席在皆东】工四人二瑟瑟先相者二人皆左何瑟后首挎越内右手相【注四人大夫制也二瑟二人鼓瑟则二人歌也瑟先者将入序在前也相扶工也众宾之少者为之每工一人乡射礼曰弟子相工如初入天子相工使眡了者凡工瞽蒙也故有扶之者师冕见及阶子曰阶也及席子曰席也固相师之道后首者变于君也挎持也相瑟者则为之持瑟其相歌者徒相也越瑟下孔也内侧担之者　疏此乡大夫饮酒云四人大射诸侯礼六人若然士当二人天子八人为差次也工四人二人瑟则二人歌相亦二人以空手无事故不言也】
　　【敖氏继公曰工笙盖公家之乐官给学中饮射之事者】
　　乐正先升立于西阶东【注正长也　疏此乐正诸侯及大夫士之官当天子大司乐】工入升自西阶北面坐相者东面坐遂授瑟乃降【注降立于西方近其事】工歌鹿鸣四牡皇皇者华【注三者皆小雅篇也鹿鸣君与臣下及四方之宾燕讲道修政之乐歌也此采其已有防酒以召嘉宾嘉宾既来示我以善道又乐嘉宾有孔昭之明徳可则效也四牡君劳使臣之来乐歌也此采其勤苦王事念将父母懐归伤悲忠孝之至以劳宾也皇皇者华君遣使臣之乐歌也此采其更自劳苦自以为不及欲谘谋于贤知而以自光明也】
　　朱子曰鹿鸣谓今日燕饮之事所以道达主人之诚意而美嘉宾之徳也四牡言其去家而仕于朝辞亲而从王事于此乎始也皇皇者华言其将为君使而赋政于外也学记曰宵雅肄三官其始也正谓此也盖此三诗先王所制以为燕饮之乐用之乡人用之邦国各取其象而歌之也
　　问鹿鸣四牡皇华仪礼以为上下通用之乐不知王事靡盬之类庶人安得用之曰乡饮酒亦用大学始教宵雅肄三正习学此盖入学之始须教他便知有君臣之义始得
　　【敖氏继公曰不言瑟者瑟依歌其同可知书曰搏拊琴瑟以咏】
　　卒歌主人献工工左瑟一人拜不兴受爵主人阼阶上拜送爵【注一人工之长也凡工贱不为之洗　疏此及燕礼主欢心尚乐故有升歌笙间合乐间合不献以前已得献故不复重献乡射主于射略于乐无笙间唯有合乐笙工并为至后总献之大射亦主于射略于乐不间歌不合乐故有升歌献工下管不复得献】荐脯醢使人相祭【注使人相者相其祭酒祭荐】工饮不拜既爵授主人爵【注坐授之】众工则不拜受爵祭饮辩有脯醢不祭【注祭饮献酒重无不祭也】大师则为之洗宾介降主人辞降工不辞洗【注大夫若君赐之乐谓之太师则为之洗尊之也宾介降从主人也工大师也上既言献工矣乃言大师者大师或瑟或歌也其献之瑟则先歌则后】
　　【盛氏世佐曰大师乃君所赐者无论或瑟或歌必先献不当依瑟先歌后之序经先言献工乃言大师者以其出于君赐不必有也注误】
　　笙入堂下磬南北面立乐南陔白华华黍【注笙吹笙者也以笙吹此诗以为乐也南陔白华华黍小雅篇也今亡其义未闻昔周之兴也周公制礼作乐采时世之诗以为乐歌所以通情相风切也其有此篇明矣后世衰微幽厉尤甚礼乐之书稍稍废弃孔子曰吾自卫反鲁然后乐正雅颂各得其所谓当时在者而复重杂乱者也恶能存其亡者乎且正考父校商之名颂十二篇于周太师归以祀其先王至孔子二百年之间五篇而已此其信也】
　　【刘氏敞曰此三篇皆笙诗也小序云有其义而亡其辞亡谓本无非亡逸之亡也仪礼曰笙曰乐曰奏而不言歌则有声而无辞明矣下由庚崇丘由仪仿此】
　　盛氏世佐曰案笙诗之説从来聚讼诗礼二注出康成一手尚尔异同况生其后者乎谓六篇之词虽亡而其义幸以序而存者笺疏而外陆氏徳明苏氏辙范氏处义黄氏櫄严氏粲也谓其辞既亡则其义不可得而知序诗者但考二字便率意作一篇之序者郑氏樵李氏樗也读亡其辞之亡为无而谓此六篇有声无词者刘氏敞商氏份董氏逌王氏质黄氏震也朱子于有声无辞之解既用原文而以小序为无理则同渔仲其説详见诗集及辩説然犹未足以厌后人之心而闗其口何也书曰诗言志歌永言声依永又曰予欲闻六律五声八音在治忽以出纳五言汝听然则有辞而后有声声之不可离辞而成乐也自古然矣又况古人名篇之例或以诗之首二字或一句或次取篇中一二字以为题亦有舍篇中字而别命之者要未有无其辞而可命之曰某诗某诗也夫诗之逸者多矣如貍首采齐肆夏见于礼记祈招河水新宫见于春秋左氏三夏之名见国语九夏之名见周礼考其辞与义必无夫子所删者而今诗皆不能具其亡于夫子之前而不及收与抑亡于夫子之后而今之所存者或非其旧与是皆未可知也何独于南陔以下六篇而保其非逸耶若徒以其曰笙曰乐曰奏而不歌以为有声无辞之证言则吕氏祖谦郝氏敬论之详矣其説可得而申也乡射礼云奏驺虞国语云金奏肆夏樊遏渠吕叔玉云肆夏时迈也樊遏执竞也渠思文也其説采于诗集是皆有辞而亦云奏周礼籥章以籥吹豳诗即七月也礼记升歌清庙下管象即维清也燕礼升歌鹿鸣下管新宫而左昭二十五年宋公赋新宫谓之赋则有辞矣国语又称伶箫咏歌鹿鸣之三是籥与箫管所吹之诗皆有辞而谓笙所吹者独无辞可乎张子曰既无诗安得有此篇必是有其辞所以亡者良由施之于笙非若歌之可习此言殆为平允矣
　　观承案笙诗有词无词聚讼已久既已并亡则二説亦并可通必欲画一则终以朱子之説为长夫有词然后有谱诗乐相生之序诚然然亦原其初耳既成谱后或单歌其声或兼歌其词则不可一概矣笙诗流巳久其用在声故相沿只吹其声盖堂上堂下之序如此周时所以用声而不更造其词所以六笙只有谱而亡其词也如琴谱亦有有声而无词者其声自和原不待词而后显也若但以曰乐曰赋曰歌曰吹曰奏字面为据则反不为确盖此等字对文各别散文可通正不必执此一字为难端也巳
　　主人献之于西阶上一人拜尽阶不升堂受爵主人拜送爵阶前坐祭立饮不拜既爵升授主人爵【注一人笙之长者也笙三人和一人凡四人乡射礼曰笙一人拜于下】众笙则不拜受爵坐祭立饮辩有脯醢不祭【注亦受爵于西阶上荐之皆于其位磬南】
　　【陈氏曰工一人祭荐余则祭饮而已笙则皆不祭此又等降之别也】
　　乃间歌鱼丽笙由庚歌南有嘉鱼笙崇丘歌南山有台笙由仪【注间代也谓一歌则一吹六者皆小雅篇也鱼丽言太平年丰物多也此采其物多酒防所以优宾也南有嘉鱼言太平君子有酒乐与贤者共之也此采其能以礼下贤者贤者累蔓而归之与之燕乐也南山有台言太平之治以贤者为本此采其爱友贤者为邦家之基民之父母既欲其身之夀考又欲其名徳之长也由庚崇丘由仪今亡其义未闻】乃合乐周南闗雎葛覃卷耳召南鹊巢采蘩采苹【注合乐谓歌乐与众声俱作周南召南国风篇也王后国君夫人房中之乐歌也闗雎言后妃之徳葛覃言后妃之职卷耳言后妃之志鹊巢言国君夫人之徳采蘩言国君夫人不失职采苹言卿大夫之妻能循其法度昔太王王季居于岐山之阳躬行召南之教以兴王业及文王而行周南之教以受命大雅云刑于寡妻至于兄弟以御于家邦谓此也其始一国耳文王作邑于丰以故地为卿士之采地乃分为二国周周公所食召召公所食于是文王三分天下有其二徳化被于南土是以其诗有仁贤之风者属之召南焉有圣人之风者属之周南焉夫妇之道生民之本王政之端此六篇者其教之原也故国君与其臣下及四方之宾燕用之合乐也乡乐者风也小雅为诸侯之乐大雅颂为天子之乐乡饮酒升歌小雅礼盛者可以进取也燕合乡乐礼轻者可以逮下也春秋曰肆夏繁遏渠天子所以享元侯也文王大明緜两君相见之乐也然则诸侯相与燕升歌大雅合小雅天子与次国小国之君燕亦如之与大国之君燕升歌颂合大雅其笙间之篇未闻　疏合乐谓堂上有歌瑟堂下有笙磬合奏此诗】
　　程子曰周公主内治故以畿内之诗言文王太姒之化者属之周南召公掌诸侯故以畿外之诗言列国诸侯大夫之室家被文王太姒之化而成徳者属之召南
　　朱子曰谓之南者以其化自岐雍之间被于江汉之域自北而南也诗曰以雅以南即谓此也
　　观承案明有周南召南之诗而古注不以此注以雅以南之南反以南为南夷之乐者殊未允也
　　工告于乐正曰正歌备乐正告于宾乃降【注乐正降者以正歌备无事也降立西阶东北面　疏以其堂上时在西阶之东北面知降堂下亦然在笙磬之西亦得监堂下之乐知位在此也】
　　【李氏如圭曰告于宾者作乐主为乐宾也】
　　蕙田案以上乐宾
　　主人降席自南方【注不由北方由便】侧降【注宾介不从　疏侧者特也宾介不从以将燕礼杀故也】作相为司正司正礼辞许诺主人拜司正答拜【注作使也礼乐之正既成将留宾为有解惰立司正以监之拜拜其许　疏上云一相迎于门外今将燕使为司正】
　　【敖氏继公曰主人自作之者辟君礼也】
　　主人升复席司正洗觯升自西阶阼阶上北面受命于主人主人曰请安于宾司正告于宾宾礼辞许【注为宾欲去留之告宾于西阶】司正告于主人主人阼阶上再拜宾西阶上答拜司正立于楹间以相拜皆揖复席【注再拜拜宾许也司正既以宾许告主人遂立楹间以相拜宾主人既拜揖就席】司正实觯降自西阶阶间北面坐奠觯退共少立【注阶间北面东西节也其南北当中庭共拱手也少立自正慎其位也巳帅而正孰敢不正燕礼曰右还北面　疏乡射云司正实觯降自西阶中庭北面坐奠觯此经虽不言中庭宜与彼同】坐取觯不祭遂饮卒觯兴坐奠觯遂拜执觯兴洗北面坐奠觯于其所退立于觯南【注洗觯奠之示洁敬立于其南以察众疏执觯兴洗北面乡射大射礼皆不云盥俗本有盥者误】
　　蕙田案唐石经洗字上有盥字即疏所云俗本也吴澄三礼考注亦承其误今从监本又案以上立司正
　　宾北面坐取俎西之觯阼阶上北面酬主人主人降席立于宾东【注初起旅酬也凡旅酬者少长以齿终于沃盥者皆弟长而无遗矣　疏前一人与觯奠于荐右今为旅酬而主之前主人酬宾奠于荐东者不举故言俎西以别之】宾坐奠觯遂拜执觯兴主人答拜不祭立饮不拜卒觯不洗实觯东南面授主人【注宾立饮卒觯因更酌以乡主人将授】主人阼阶上拜宾少退主人受觯宾拜送于主人之西【注旅酬同阶礼杀】宾揖复席【注酬主人讫】
　　蕙田案以上宾酬主人
　　主人西阶上酬介介降席自南方立于主人之西如宾酬主人之礼主人揖复席【注其酌实觯西南面授介自此以下旅酬酌者亦如之】朱子曰宾主介相酬初皆北面但实觯之后授觯之时宾则东南面授主人主人则西南面授介已授之后即授者又还北面之位宾则拜送于主人之西主人则拜送于介之东皆北面也故下文受介酬者亦既受乃还北面拜受也
　　蕙田案以上主人酬宾
　　司正升相旅曰某子受酬受酬者降席【注旅序也于是介酬众宾众宾又以次序相酬某者众宾姓也同姓则以伯仲别之又同则以其字别之】司正退立于序端东面【注辟受酬者又便其賛上賛下也始升相西阶西北面】受酬者自介右【注由介东也尊介使不失故位　疏凡授受之法授由其右受由其左此授介酬者应自介左而自介右者介位在西故尊介使不失故位也】
　　【敖氏继公曰受介酬者独居其右与他受酬者不同明介尊不与众宾序也若遵者受介酬亦然自介右则介当东南面酬之】
　　众受酬者受自左【注后将受酬者皆由西变于介也疏众宾之内为首者一人自介右受之自第二以下并堂下众宾皆自左受之言变于介者即授受之常法也】拜兴饮皆如宾酬主人之礼【注嫌宾以下异也】辩卒受者以觯降坐奠于篚【注辩辩众宾之在下者乡射礼曰辩遂酬在下者皆升受酬于西阶上】司正降复位【注觯南之位】钦定义疏酬之为义注曰劝酒也为酬宾言之也又曰周也为旅酬言之也旅酬之酬义主于周当主人酬宾时介遵皆未及献无行酬之法故不尽主人之欢奠之而不举至献礼既毕一人举觯乃体主人均惠之意而行之以至于辩辩者周也
　　蕙田案以上介酬众宾众宾自相酬以辩旅酬之礼毕
　　使二人举觯于宾介洗升实觯于西阶上皆坐奠觯遂拜执觯兴宾介席末答拜皆坐祭遂饮卒觯兴坐奠觯遂拜执觯兴宾介席末答拜【注二人亦主人之吏若有大夫则举觯于宾与大夫燕礼曰媵爵者立于洗南西面北上序进盥洗　疏席末答拜者宾于席西南面答拜介于席南东面答拜若有大夫则举觯于宾与大大者大夫尊于介故也】
　　【李氏如圭曰二人举觯为无算爵始也】
　　逆降洗升实觯皆立于西阶上宾介皆拜【注于席末拜】皆进荐西奠之宾辞坐取觯以兴介则荐南奠之介坐受以兴退皆拜送降宾介奠于其所【注宾言取介言受尊卑异文　疏皆进者一人之宾所奠于荐西一人之介所奠于荐南】
　　【张氏尔岐曰此二人所举之觯待升坐后宾介各举以酬为无算爵者即此二觯】
　　蕙田案以上二人举觯为无算爵之始
　　司正升自西阶受命于主人主人曰请坐于宾宾辞以俎【注至此盛礼俱成酒清肴干宾主百拜强有力犹倦焉张而不弛弛而不张非文武之道请坐者将以宾燕也俎者肴之贵者辞之者不敢以礼杀当贵者疏自此以上皆立行礼人皆劳倦故请坐于宾】主人请彻俎宾许【注亦司正请告之】司正降阶前弟子俟彻俎【注西阶前也弟子宾之少者俎者主人之吏设之使弟子俟彻者明彻俎宾之义　疏西阶前命之故知宾弟子敖氏继公曰俟彻俎者俟尊者彻乃受之】
　　司正升立于序端【注待事】宾降席北面主人降席阼阶上北面介降席西阶上北面遵者降席席东南面【注皆立相须彻俎也遵者谓此乡之人仕至大夫者也今来助主人乐宾主人所荣而遵法者也因以为名或有无来不来用时事耳今文遵为僎　疏遵不北面者以其尊故席东南面向主人士立于下不得升堂故知此遵是大夫也】
　　蕙田案乡饮酒义从今文作僎
　　宾取俎还授司正司正以降宾从之主人取俎还授弟子弟子以降自西阶主人降自阼阶介取俎还授弟子弟子以降介从之若有诸公大夫则使人受俎如宾礼众宾皆降【注取俎者皆乡其席既授弟子皆降复初入之位】
　　蕙田案以上彻俎
　　説屦揖让如初升坐乃羞【注説屦者为安燕当坐也必説于下者屦贱不空居堂説屦主人先左宾先右羞进也所进者狗胾醢也乡设骨体所以致敬也今进羞所以致爱也敬之爱之所以厚贤也】
　　【敖氏继公曰説屦者各于其阶侧北面坐于堂而説屦于上者惟尊长则然此宾主人其尊相敌故皆説于下】
　　蕙田案以上升坐
　　无算爵【注算数也宾主燕饮爵行无数醉而止也乡射礼曰使二人举觯于宾与大夫又曰执觯者洗升实觯反奠于宾与大夫皆是】
　　【杨氏复曰乡饮酒礼无算爵其文畧案乡射无算爵宾与大夫不兴取奠觯饮卒觯不拜执觯者受觯遂实之宾觯以之主人大夫之觯众宾长受而错皆不拜注错者实主人之觯以之次宾实宾长之觯以之次大夫此乡饮酒礼亦同但乡射有宾无介乡饮酒有宾有介当实宾之觯以之主人实大夫之觯以之介及其交错而行也当实主人之觯以之众宾长实介之觯以之次大夫又实众宾长之觯以之第三位次大夫实次大夫之觯以之第二位次宾长如此交错以辩卒受者兴以旅在下者于西阶上及其辩也执觯者洗升实觯反奠于宾与大夫所以复奠之者燕以饮酒为欢醉乃止此所以为无算爵也敖氏继公曰此礼异于乡射者举觯及反奠不于大夫而于介耳其实觯亦以之主人介觯则以之大夫其余可以类推】
　　蕙田案乡射无介故以宾与大夫为尊乡饮有介当以宾与介为尊乡饮酒义每以宾主介僎相提并论则无算爵举觯自宜从宾介始由宾而之主人由介而之大夫如敖氏之説为是杨信斋仪礼图尚沿旧注之误耳
　　无算乐【注燕乐亦无数或间或合尽欢而止也春秋襄二十九年吴公子札来聘请观于周乐此国君之无算】
　　蕙田案以上无算爵
　　宾出奏陔【注陔陔夏也陔之为言戒也终日燕饮酒罢以陔为节明无失礼也周礼钟师以钟鼔奏九夏是奏陔夏则有钟鼔矣钟鼔者天子诸侯备用之大夫士鼔而已盖建于阼阶之西南鼓乡射礼曰宾兴乐正命奏陔宾降及阶陔作宾出众宾皆出】主人送于门外再拜【注门东西面拜也宾介不答拜礼有终也】
　　【敖氏继公曰再拜送宾也宾主人以下当屦而后出经文畧也】
　　蕙田案以上宾出
　　宾若有遵者诸公大夫则既一人举觯乃入【注不干主人正礼也遵者诸公大夫也谓之宾者同从外来耳大国有孤四命谓之公】席于宾东公三重大夫再重【注席此二者于宾东尊之不与乡人齿也三重者六席再重者四席天子之国三命者不齿于诸侯之国爵为大夫则不齿矣】
　　【张氏尔岐曰众宾之席在宾西此特为位于酒尊东不在众人行列中故曰不与齿也】
　　公如大夫入主人降宾介降众宾皆降复初位主人迎揖让升公升如宾礼辞一席使一人去之【注如读若今之若主人迎之于门内也辞一席自同于大夫】大夫则如介礼有诸公则辞加席委于席端主人不彻无诸公则大夫辞加席主人对不去加席【注加席上席也大夫席再重　疏宾厌介此公与大夫同入亦厌大夫】
　　钦定义疏遵者献酢之节详于乡射礼此不具者射义云卿大夫之射也必先行乡饮酒之礼二礼本同可互考也
　　蕙田案以上遵者之礼
　　明日宾乡服以拜赐【注拜赐谢恩惠乡服昨日与乡大夫饮酒之朝服也不言朝服未服以朝也】主人如宾服以拜辱【注拜宾复自屈辱也　疏宾主皆不相见造门外拜谢而已】
　　蕙田案以上拜赐拜辱
　　主人释服乃息司正【注释朝服更服元端也息劳也劳赐昨日賛执事者独云司正司正庭长也】无介【注劳礼畧也司正为宾】不杀【注市买若因所有可也不杀则无俎】荐脯醢【注羞同也】羞唯所有【注在有何物】徴唯所欲【注徴召也】以告于先生君子可也【注告请也先生不以筋力为礼于是可以来君子国中有盛徳者可者召不召唯所欲】宾介不与【注礼凟则防】乡乐唯欲【注乡乐周南召南六篇之中唯所欲作不从次也不歌鹿鸣鱼丽者辟国君也　疏二南为乡大夫之乐小雅为诸公之乐上正行饮酒歌小雅今燕不歌鹿鸣鱼丽是避国君也】
　　蕙田案以上息司正
　　记乡朝服而谋宾介皆使能不宿戒【注乡乡人谓乡大夫也朝服冠元端缁带素韠白屦今郡国行乡饮酒之礼元冠而衣皮弁服与古异再戒为宿戒礼将有事先戒而复宿戒张氏尔岐曰乡谓乡饮酒之礼注指人恐义不尽】
　　蕙田案以上记宾介
　　蒲筵缁布纯【注筵席也纯縁也】
　　尊绤幂宾至彻之【注绤葛也幂覆尊巾】
　　蕙田案以上记筵及尊幂
　　其牲狗也【注狗取择人】亨于堂东北【注祖阳气之所始也阳气主养易曰天地养万物圣人养贤以及万民】
　　【敖氏继公曰用狗者用燕礼之牲也】
　　蕙田案以上记牲
　　献用爵其他用觯【注爵尊不防用之】
　　蕙田案酢亦用爵记但言献者酢统于献也敖继公以议记文之不备过矣
　　又案以上记爵觯之用
　　荐脯五挺横祭于其上出自左房【注挺犹膱也乡射礼曰祭半膱膱长尺有二寸左在东阳也阳主养房馔陈处也冠礼之馔脯醢南上曲礼曰以脯修置者左朐右末　疏横祭于上者于脯为横于人为缩】
　　蕙田案以上记脯
</div>
    <div class="pagination">
<a href="五礼通考_page256.html">上一页</a><span>...</span><a href="五礼通考_page252.html">252</a><a href="五礼通考_page253.html">253</a><a href="五礼通考_page254.html">254</a><a href="五礼通考_page255.html">255</a><a href="五礼通考_page256.html">256</a><span class="current-page">257</span><a href="五礼通考_page258.html">258</a><a href="五礼通考_page259.html">259</a><a href="五礼通考_page260.html">260</a><a href="五礼通考_page261.html">261</a><a href="五礼通考_page262.html">262</a><span>...</span><a href="五礼通考_page258.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
