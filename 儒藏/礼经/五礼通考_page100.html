<!DOCTYPE html>
<html>
<head>
    <meta charset="UTF-8">
    <title>五礼通考 - 第 100 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 100 页/共 431 页</h1>
    <div class="content">　　曲礼礼曰君子抱孙不抱子此言孙可以为王父尸子不可以为父尸【注孙为王父尸以孙与祖昭穆同也防凡称礼曰者皆旧礼语也祭祀必有尸尸必以孙今子孙行并幼弱则必抱孙为尸不得抱子为尸也作记者又自解云此言孙可以为王父尸子不可以为父尸也曾子问云孙幼则使人抱之无孙则取于同姓可也谓无服内之孙则取服外同姓也天子至士皆有尸天子必取孙列之为卿大夫者谓诸侯入为卿大夫者故云公尸诸侯亦然】
　　朱子曰神主之位东向尸在神主之北古人用尸本与死者一气又以生人精神去交感他那精神是防附着歆享　又曰古者立尸必隔一位孙可以为王父尸子不可以为父尸以昭穆不可乱故也
　　新安王氏曰特牲礼注大夫士以孙之伦为尸言伦明非已孙崔灵恩谓大夫用已孙为尸非也特牲礼有尸士礼也少牢礼有尸大夫礼也祭统言君执圭瓒祼尸诸侯礼也守祧言以其服授尸天子礼也
　　曾子问曾子问曰祭必有尸乎孔子曰祭成防者必有尸尸必以孙孙幼则使人抱之无孙则取于同姓可也【防曾子以祭是祭神神无形象以生人象之无益死者若如厌祭亦可谓祭初尸未入之前祭末尸既起之后并皆无尸直设馔食以厌饫鬼神也孔子谓必须有尸以成人之防威仪具备必须有尸以象神之威仪也尸必以孙若其孙幼则使人抱之若无孙则取同姓昭穆孙行适者可也以其成人威仪既备有为人父之道不可无尸】
　　祭统孙为王父尸所使为尸者于祭者子行也【注子行犹子列也祭祖则用孙列皆取于同姓之适孙也】
　　通典杜氏佑曰天子宗庙之祭以公卿大夫孙行者为尸一云天子不以公为尸诸侯不以卿为尸为其太尊嫌敌君故天子以卿为尸诸侯以大夫为尸卿大夫不以臣为尸俱以孙者避君也天子诸侯虽以卿大夫为尸皆取同姓之嫡也
　　杨氏复曰特牲馈食筮尸防大夫士以孙之伦为尸皆取无爵者无问成人与幼皆得为之若天子诸侯虽用孙之伦取卿大夫有爵者为之故凫鹥祭尸之等皆言公尸又春秋公羊子何休注曰礼天子以卿为尸诸侯以大夫为尸卿大夫以下以孙为尸又凫鹥诗公尸来燕来宁防曰其尸以卿大夫为之
　　曲礼为人子者祭祀不为尸【注尸者尊者之处为其失子道然则尸卜筮无父者防尸代尊者人子不为也】
　　孟子弟为尸
　　白虎通曾子曰王者宗庙以卿为尸不以公为尸避嫌三公尊近天子亲稽首拜尸故不以公为尸
　　蕙田案以上立尸之法
　　礼记檀弓虞而立尸有几筵【防未由生事之故未有尸既亲形已蔵故立尸以系孝子之心也前所云既窆而祝宿虞尸是也】
　　既封主人赠而祝宿虞尸【防士虞礼记云男男尸女女尸是虞有尸也虞者日还殡宫安神之祭名】
　　【方氏慤曰既封而赠则虞祭有期矣故祝先反而宿虞尸焉宿亦戒也以事戒之曰戒以期戒之曰宿】蕙田案此立尸之始也父母之神去而体魄留故立重立主以存其神体魄归于土又立尸以象其形然则主者神事之也尸者形事之也孝子之志合于防漠昭于法象此所以致爱而存致慤而着也夫
　　仪礼士虞礼记男男尸女女尸必使异姓不使贱者【注异姓妇也贱者谓庶孙之妾也尸配尊者必使适也　防虞卒哭之时男女别尸故男女别言之也云异姓妇也者以男无异姓之礼故也孙与祖为尸孙妇还与祖姑为尸故不使同姓女为尸也尸配尊者必使适也者男尸先使适孙无适孙乃使庶孙女尸先使适孙妻无适孙妻使适孙妾又无妾乃使庶孙妻即不得使庶孙妾以庶孙之妄是贱之极者郑云必使适也者据经不使贱有适孙妻则先用适而言其实容用庶孙妻法也此经男女别尸据虞祭而言至卒哭已后自禫已前防中之祭皆男女别尸案司几筵云毎敦一几郑注云虽合及同时在殡皆异几体实不同祭于庙同几精气合篇未云是月也吉祭犹未配注云是月是禫月也未以某妃配某氏哀未忘也】
　　礼记少仪妇人为尸坐则不手拜肃拜【注为尸为祖姑之尸也士虞礼曰男男尸女女尸　防周礼坐尸嫌妇人或异故记者明之尸坐谓虞祭若平常吉祭共以男子一人为尸祭统云设同几是也】
　　防服小记练筮日筮尸皆要绖杖绳屦有司告具而后去杖筮日筮尸有司告事毕而后杖拜送賔大祥吉服而筮尸【防筮尸筮小祥之尸小祥男子除首绖唯有要绖豫着小祥之服临此筮尸也吉服朝服也大祥之日缟冠朝服亦豫服以临筮尸】
　　蕙田案以上防事内尸
　　礼器周坐尸诏侑武方其礼亦然其道一也夏立尸而卒祭殷坐尸【注武当为无声之误也方犹常也告尸行节劝尸饮食无常若孝子就养无方此亦周所因于殷也夏礼尸有事乃坐殷无事犹坐　防此论三代尸礼不同殷人坐尸周因坐之诏告也侑劝也凡预助祭皆得告尸威仪劝尸饮食无常人也夏礼质言尸是人不可久坐神坐故唯饮食时暂坐非饮食则尸倚立以至祭竞也殷因夏礼而损其不坐之礼益为常坐之法是殷转文也】
　　【方氏慤曰夏立尸而殷坐尸殷虽坐尸而诏侑未必无方周则文又备不唯坐尸而且诏侑无方为此特文备之事尔而于礼莫不然也故曰其礼亦然以其道未始不相因故曰其道一也】
　　郊特牲古者尸无事则立有事而后坐也【注古谓夏时也　疏夏立尸唯有饮食之时乃坐若无事则倚立由世质故耳】
　　少仪其有折爼者取祭反之不坐燔亦如之尸则坐【注尸尊也少牢馈食礼曰尸左执爵右兼取肺肝擩于爼盐振祭哜之加于菹豆　防折爼折骨于爼爼既有足故立而就爼取所祭肺升席坐祭祭讫反此所祭之物加之于爼皆立而为之故云取祭反之不坐唯祭时坐耳燔谓燔肉虽非折骨其肉在爼其取及祭反时亦不坐尸尊虽折爼取祭反之皆坐也郑引少牢馈食礼证尸坐之义】
　　礼器周旅酬六尸曾子曰周礼其犹醵与【注周旅酬使之相酌也后稷之尸发爵不受旅合钱饮酒为醵旅酬相酌似之也防旅酬六尸谓祫祭时聚羣庙之主于太祖后稷庙中后稷在室西壁东向为发爵之主尊不与子孙为酬酢余自文武二尸就亲庙尸凡六在后稷之东南北对为昭穆更相次序以酬也然大祫多主唯云六尸者毁庙无尸但有主也】
　　【陆氏佃曰案周九庙而旅酬六尸则旅酬葢言成康之世而文武亲未尽犹在七庙之数葢以时祭何必大祫】
　　逸礼祫于太庙之礼毁庙之主升合食而立二尸通典案郑禘祫志云太王王季以上迁主祭于后稷之庙其坐位与祫祭同文武以下迁主若穆之迁主祭于文王之庙文王居室之奥东面文王孙成王居文王之东而北面以下穆王直至亲尽之祖以次继而东皆北面无昭主若昭之迁主祭于武王之庙武王亦居室之奥东面其昭孙康王亦居武王之东而南面亦以次继而东直至亲尽之庙无穆主也其尸后稷庙中后稷尸一昭穆尸各一文王庙中文王尸一穆尸共一武王庙中武王尸一昭尸共一【逸礼称二尸图据文王之庙及太祖昭穆而言也其实太祖文武庙三尸也故云献昭尸如穆尸之礼】
　　礼记祭统铺筵设同几为依神也【注祭者以某妃配亦不特几也　防人生时形体异故夫妇别几死则魂气同归于此故夫妇共几郑注以某妃配仪礼少牢礼文不但不特设辞亦不特设其几故郑注司几筵云祭于庙同几精气合也席亦共之】
　　通典杜氏曰夫妇共尸者妇人祔从于夫同牢而食故共尸也
　　杨氏复曰愚案曲礼孙为王父尸疏云新防虞祭之时男女各立尸故士虞礼云男男尸女女尸至祔祭之后止用男一尸以其祔祭渐吉故也凡吉祭止用一尸故祭统云设同几是也又案司几筵每致一几注云周礼虽合及同时在殡皆异几体实不同祭于庙同几精气合
　　朱子语类或问古人合祭时每位有尸否曰固是周家旅酬六尸是每位各有尸也古者主人献尸尸酢主人开元礼犹如此毎一献毕则尸便酢主人主人受酢已又献第二位不知是甚时縁甚事废了到本朝都把这様礼数并省了
　　又曰古人不用尸则有隂厌书仪中所谓阖门垂帘是也欲使神灵厌饫之也
　　蕙田案以上三代祭事立尸
　　礼记坊记七日戒三日斋承一人焉以为尸过之者趋走以教敬也【注戒谓散斋也承犹事也】
　　【方氏慤曰斋戒以承之趋走以避之敬之至矣故云以教敬也】
　　曲礼为君尸者大夫士见之则下之君知所以为尸者则自下之尸必式乗必以几【注下下车也所以尊尸国君时或幼小不能尽识羣臣有以告者乃下之尸必式礼之也乗以几尊者慎也防为君尸谓臣为君作尸者已被卜吉君许用者也古者致斋各于其家散斋亦犹出在路及祭日之旦俱来入庙故羣臣得于路见君之尸皆下车而敬之君若于散斋之时在路见尸亦自下车敬之尸在庙门之外其尊未伸不敢亢礼不可下车故式为敬以答君也式谓俯下头也古者车箱长四尺四寸而三分之前一后二横一木下去车牀三尺三寸谓之式于式上二尺二寸横一木谓之较较去车牀五尺五寸于时立乗平常则冯较诗倚重较兮是也若应为敬则落手隠下式而头得俯俛式视马尾是也尸至庙中礼伸则亢故答拜几案在式之上尊者有所敬事以手据之几上有幂君以羔皮以虎縁之也】
　　【吕氏大临曰几者尊者之所冯以养安也故尸之乗车用之】
　　【方氏慤曰必曰为君尸者则知非为君尸者有所不下矣】
　　曾子问孔子曰尸弁冕而出卿大夫士皆下之尸必式必有前驱【注为君尸或弁者先祖或有为大夫士也卿大夫士见而下车尸小俛礼之前驱谓辟道防孔子广设事尸之法案士虞礼尸服卒者之上服以君之先祖有为士者当着爵弁以助君祭故子孙祭】
　　【之尸得服爵弁者若以助君祭服言之大夫着冕注云大夫因士连言耳案仪礼特牲尸服端少牢又云尸服朝服尸皆服在家自祭之服不服爵弁及冕者大夫士卑屈于人君故尸服祖父自祭之上服人君礼伸故尸服助祭之上服也】
　　少仪酌尸之仆如君之仆其在车则左执辔右受爵祭左右轨范乃饮【注如君之仆当其为尸则尊也周礼大御祭两轵祭轨乃饮轨与轵于车同谓轊头也轨与范声同谓轼前也　防尸之仆为尸御车之仆将欲祭軷酌酒与尸之仆今为軷祭如酌酒与君之仆也其在车谓仆在车中时也仆既主尸车故于车执辔受爵尸位在左仆立在右故左执辔右受爵祭酒也君仆亦然轨谓毂末范谓式前仆既受爵将饮则祭之于车左右轨及前范】
　　学记当其为尸则弗臣也
　　【方氏慤曰以神言之故为尸则弗臣】
　　蕙田案以上敬尸之礼
　　周礼天官掌次凡祭祀张尸次【注尸则有幄郑司农云尸次祭祀之尸所居更衣帐　防诸祭皆有尸尸尊故别帐尸次】
　　春官守祧掌守先王先公之庙祧其遗衣服藏焉若将祭祀则各以其服授尸【注遗衣服大敛之余也尸当服卒者之上服以象生时　防先王之尸服衮冕先公之尸服鷩冕也】
　　礼记中庸设其裳衣【注裳衣先祖遗衣服设之当以授尸也】
　　【杨氏时曰裳衣守祧所蔵是也祭则各以其所服衣授尸所以依神也】
　　仪礼士虞礼记尸服卒者之上服
　　礼记防服小记父为士子为天子诸侯则祭以天子诸侯其尸服以士服父为天子诸侯子为士祭以士其尸服以士服【防尸服士服谓端若君之先祖为士大夫则服助祭之服故曽子问云尸弁冕而出是为君尸有着弁者有着冕者若为先君士尸则着爵弁若为先君大夫尸则着冕是也若大夫士之尸则服家祭之服故郑注士虞记尸服卒者之上服士端是也】
　　【方氏慤曰言天子诸侯士之祭其别如此则王制所谓祭从生者也与中庸所言亦同父为士其尸服以士服者则与防从死者同义】
　　玉藻服之袭也充美也是故尸袭【注尸尊则袭　防尸居尊位无敬于下故袭也】
　　【陈氏祥道曰揜而充裘曰袭】
　　【方氏慤曰裘之上有禓衣禓衣之上有袭衣袭衣之上有正服则所谓禓者未尝无袭由露其禓衣故谓之禓尔所谓袭者未尝无禓由揜以袭衣故谓之袭尔由内逹外则有裘而后有禓故于禓言裘自外至内则有服而后有袭故于服言袭由内逹外则出乎显故曰见美以示其文自外至内则入乎隠故曰充美以示其质充言充于内也见言见于外也】
　　周礼春官大祝逆尸令钟鼓右亦如之相尸礼【注右读亦当为侑相延其出入诏其坐作　防凡言相尸者诸事皆相尸出入者谓祭初延之入二灌讫退出坐于堂上南靣朝践馈食讫又延之入室诏其坐作者郊特牲云诏祝于室坐尸于堂馈献讫又入室坐凡坐皆有作及与主人答拜皆有坐作之事】
　　小祝大祭祀送逆尸沃尸盥赞隋【注隋尸之祭也　防送逆尸者为始祭迎尸而入祭末送尸而出沃尸盥者尸尊不就洗案特牲少牢尸入庙门盥于盘其时小祝沃水赞隋者案特牲少牢尸始入室拜妥尸尸隋祭以韭菹擩于醢以祭于豆间小祝其时赞尸以授之】
　　礼记祭统君迎牲而不迎尸别嫌也尸在庙门外则疑于臣在庙中则全于君君在庙门外则疑于君入庙门则全于臣全于子【注不迎尸者欲全其尊也尸神象也鬼神之尊在庙中人君之尊出庙门则伸　防尸体既尊君宜自卑若出迎尸尸道未伸嫌君犹欲自尊故不迎也尸本是臣在庙则尊耳君若出迎则疑尸有还为臣之道故云疑于臣君若出庙门外则君道还尊与平常不异是疑于君】
　　【周氏谞曰以君而迎牲可也以君而迎尸则嫌于以君而迎臣】
　　【方氏慤曰君迎牲而不迎尸者非重牲而轻尸也为其有君臣之疑所以别其嫌也】
　　周礼春官大司乐尸出入则令奏肆夏【防尸出入谓尸初入庙时及祭祀讫出庙门皆令奏肆夏】
　　礼记玉藻君与尸行接武大夫继武士中武【注接武尊者尚徐蹈半迹继武迹相及也中武迹间容迹也　防此贵贱与尸行歩广狭不同君天子诸侯也武迹也二足相蹑每蹈于半未得各自成迹尊者舒迟故君及尸歩迟狭大夫渐卑故与尸行歩稍广速也士卑故与尸行歩极广每徙足间容一足地乃蹑之也】
　　【方氏慤曰凡行歩广则疾而劳狭则缓而逸尊者逸而卑者劳】
　　乐记宗祝辨乎宗庙之礼故后尸【注辨犹别也后尸居后赞礼仪　防宗谓宗人祝谓大祝但辨晓于宗庙诏相之礼故在尸后】
　　【辅氏广曰必言与尸行者着行之徐非止逸也敬而已矣愈尊愈敬】
　　郊特牲举斚角诏妥尸【注妥安坐也尸始入举奠斚若奠角将祭之祝则诏主人拜安尸使之坐尸即至尊之坐或时不自安则以拜安之也防斚角爵名也馈食荐孰之时尸未入祝先奠爵于铏南尸入即席而举之如特牲礼隂厌后尸入举奠焉也诏告也尸始即席举奠斚角之时未敢自安祝当告主人拜尸使尸安坐是诏妥尸也】
　　诗小雅楚茨以妥以侑【传妥安坐也侑劝也　笺迎尸使处神坐而食之为其嫌不饱祝以主人之辞劝之　防迎尸使处神坐而食于时拜以安之是妥也为其嫌不饱祝以主人之辞劝之是侑也郊特牲曰举斚角诏妥尸注云妥安坐也祝则诏主人拜安尸使之坐】
　　周礼夏官御仆大祭祀相盥而登【注相盥者谓奉槃授巾与　防少牢特牲尸盥时有奉槃授巾故云也以无正文故云与以疑之】
　　礼记祭统君纯冕立于阼夫人副祎立于东房君执圭瓒祼尸大宗执璋瓒亚祼及迎牲君执纼卿大夫从士执刍宗妇执盎从夫人荐涚水君执鸾刀羞哜夫人荐豆【注圭瓒璋瓒祼器也以圭璋为柄酌郁鬯曰祼大宗亚祼容夫人有故摄焉纼所以牵牲也刍谓藁也杀牲时用荐之周礼封人祭祀饰牲共其水藁涚盎齐也盎齐涚酌也凡尊有明水因兼言水尔哜哜肺祭肺之属也君以鸾刀割制之天子诸侯之祭礼先有祼尸之事乃后迎牲】
　　夫人荐豆执校执醴授之执镫尸酢夫人执柄夫人授尸执豆【注校豆中央直者也执醴授醴之人授夫人以豆则执镫镫豆下跗也　防郑注执醴授醴之人者谓夫人献尸以醴齐此人酌醴以授夫人至夫人荐豆此人又执豆以授夫人】
　　祭义是故孝子临尸而不怍君牵牲夫人奠盎君献尸夫人荐豆【注色不和曰怍】
　　郊特牲坐尸于堂【注诏祝坐尸谓朝事时也朝事延尸于户西南面布主席东面取牲膟膋燎于炉炭洗肝于郁鬯而燔之入以诏神于室又出以堕于主主人亲制其肝所谓制祭也时尸荐以笾豆至荐孰乃更延主于室之奥尸来升席自北方坐于主北焉】
　　【方氏慤曰坐尸于堂即羮定诏于堂】
　　祭统诏祝于室而出于祊此交神明之道也【注诏祝告事于尸也出于祊谓索祭也　防诏告也祝祝也谓灌鬯馈孰酳尸之等祝官以祝辞告事于尸其事广也祊谓明日绎祭而出庙门旁求神于门外之祊】
　　【辅氏广曰诏祝于室而出于祊无所不尽为求神也】
　　周礼夏官大司马大祭祀羞牲鱼授其祭【注牲鱼鱼牲也祭谓尸所以祭也郑司农云大司马主进鱼牲　防大祭据宗庙而言授尸祭祭者鱼之大脔即少牢下篇云主人主妇尸侑各一鱼加膴祭于其上膴谓鱼之反覆者】
　　礼记礼运醆斚及尸君非礼也【注醆斚先王之爵也唯鲁与王者之后得用之耳其余诸侯用时王之器而已】
　　【周氏谞曰夏曰醆殷曰斚诸侯有用之及尸君者非礼也所谓及尸君者君以献尸而尸以酢君者也】
　　坊记尸饮三众賔饮一示民有上下也【注上下犹尊卑也主人主妇上賔献尸乃后主人降洗爵献賔也】
　　【方氏慤曰尸饮三众賔饮一谓祭祀献酬之时也尊者饮多而卑者饮少故曰示民有上下也】
　　祭统尸饮五君洗玉爵献卿尸饮七以瑶爵献大夫尸饮九以散爵献士及羣有司【注尸饮五谓酳尸五献也大夫士祭三献而献賔防此据上公九献之礼凡祭二献祼用郁鬯尸祭奠而不饮朝践二献馈食二献及食毕主人酳尸故云尸饮五于此时献卿献卿之后主妇酳尸賔长献尸是尸饮七也及瑶爵献大夫是正九献毕但初二祼不饮故云尸饮七自此以后长賔长兄弟更为加爵尸又饮二是并前尸饮九主人乃散爵献士及羣有司也若侯伯七献朝践馈食时各一献食讫酳尸但尸饮三也子男五献食讫酳尸尸饮一郑注大夫士祭三献而献賔此特牲礼文明与诸侯献賔时节不同案有司彻下大夫不賔尸与士同亦三献而献賔其上大夫别行賔尸之礼与此异也】
　　诗小雅信南山曾孙之穑以为酒食畀我尸賔【笺敛税曰穑畀予也成王以黍稷之税为酒食至祭祀斋戒则以赐尸与賔尊尸与賔所以敬神也】
　　大雅既醉令终有俶公尸嘉告【传俶始也公尸天子以卿言诸侯也　笺俶犹厚也既始有善令终又厚之公尸以善言告之谓嘏辞也诸侯有功徳者入为天子卿大夫故云公尸公君也防由此祭而使羣臣饱徳故因述王之祭祀焉传天子以卿谓以卿为尸也笺公君明国君而称公非必公】
　　【爵也此宗庙宜以卿为尸但因解公而连言大夫耳祭统云孙为王父尸则天子诸侯宗庙之祭其尸用同姓也于同姓之中用其适者故祭统注云必取同姓之适曲礼曰为人子者不为尸然则尸又用适而无父者也非其宗庙之祭则其尸不必同姓石渠论云用太公为尸白虎通又云周公祭太山用召公为尸世本古义何氏楷曰时武王新即位故以有俶言吕祖谦云周之追王止于太王则宗庙之祭尸之尊者乃公尸也陈祥道云父为士子为大夫葬以士礼而祭之尸则服士服父为大夫子为士以大夫礼而祭之尸则服大夫服故周官司服享先公则鷩冕以为祭则各以其服授尸尸服鷩冕而王服衮以临之则非所以致敬故不敢也愚案如前説则此公尸当是于诸祖中举其最尊者乃后稷之尸也周旅酬六尸先儒谓后稷之尸发爵不受旅是也朱子援引秦已称皇帝而其男女犹称公子公主谓周称王而尸但曰公尸葢因其旧殊属臆説又何休谓天子以卿为尸诸侯以大夫为尸卿大夫以下以孙为尸毛传同其説谓天子之卿葢诸侯也未详何据郑则谓诸侯有功徳者入为天子卿大夫故云公尸公君也孔颖逹引曾子曰王宗庙以卿为尸射以公为耦不以公为尸避嫌也此言公者卿六命出封则为侯伯故得以公言之又引石渠论云周公祭天用太公为尸白虎通云周公祭太山用召公为尸谓天地山川得用公皆牵强附防絶非事实嘉告郑云以善言告之谓嘏词也通篇皆宗祝传公尸之意所谓工祝致告者】
　　礼记祭统冕而总干率其羣臣以乐皇尸【注皇君也言君尸者尊之】夫祭有三重焉献之属莫重于祼声莫重于升歌舞莫重于武宿夜道之以礼以奉三重而荐诸皇尸此圣人之道也【注武宿夜曲名也　防皇氏曰师説书传云武王伐纣至于商郊停止宿夜士卒皆欢乐歌舞以待旦因名焉熊氏曰武宿夜即大武之乐也】
　　【陈氏祥道曰献之属有九而莫重于祼是以降神者为重凡献卿大夫及羣有司皆其轻者也声莫重于升歌是以贵人声者为重凡见于下管象舞之器皆其轻者也舞莫重于武宿夜是以当时者为重凡见于前代者皆其轻者也】
　　诗小雅楚茨皇尸载起鼓钟送尸【皇大也　笺皇君也载之言则也尸节神者也神醉而尸谡送尸而神归尸出入奏肆夏尸称君尊之也　防释言云谡起也又解以鼓钟送尸由尸出入奏肆夏故也尸出入奏肆夏春官大司乐职文】
　　【世本古义何氏楷曰古者祭必立尸所以象神特牲是士礼少牢是大夫礼并皆有尸又祭统云君执圭瓒祼尸是诸侯有尸也又周礼守祧职云若将祭祀则各以其服受尸是天子有尸也天子以下宗庙之祭皆用同姓之嫡故祭统云夫祭之道孙为王父尸所使为尸者于祭者子行也父北面而事之所以明子事父之道也注云子行犹子列也祭祖则用孙列皆取于同姓之嫡孙也疏云主人为欲孝敬已父不计已尊而北面事子行则凡为子者岂得不自尊事其父乎是见子事父之道也而仪礼防则云大夫士以孙之伦为尸皆取无爵者无问成人与幼皆得为之若天子诸侯虽用孙取卿大夫有爵者为之故鳬鹥祭尸之等皆言公尸是已又何休公羊注云礼天子以卿为尸诸侯以大夫为尸卿大夫以下以孙为尸坊记子云祭祀之有尸也宗庙之有主也示民有事也以此坊民民犹忘其亲郑云载之言则也尸节神者也神醉而尸谡鼔钟之鼔从攴与钟鼔之鼓从支不同彼二器并作此则以击钟为主所谓金奏也周礼大司乐凡乐事大祭祀宿县遂以声展之尸出入则令奏肆夏钟师掌金奏以钟鼔奏九夏肆夏其一也九夏掌于钟师先击钟次击鼔以金为奏乐之节故但言鼓钟耳李如圭云尸在庙门外则疑于臣故送迎尸皆以庙门为断郑云神安归者归于天也孔云神尸相将神无形故尸象焉罗泌云夫神犹火也火生无形因物显昭物尽而火熄神本无方因物显用物尽而神蔵是故火非可尽也而在物者为可尽神非可尽也以其在物者有可尽之理也白虎通曰祭之所以尸以其虚无而寂寞也视之无形聴之无声升自阼阶仰视榱桷俯察几筵其器存而人亡思慕哀伤无所写泄故坐尸而食之毁损其馔欣然若亲之饱其醉若神之醉也诗云神具醉止皇尸载起鼓钟送尸是故侑神尸入举角妥尸食为之节及乎酌盎醉尸有至沾醉旅酬降冕则尸弁而舞之以尽神也】
　　蕙田案以上祭祀事尸之礼
　　诗大雅鳬鹥序鳬鹥守成也太平之君子能持盈守成神祗祖考安乐之也【笺君子斥成王也言君子者太平之时则皆然非独成王也】鳬鹥在泾公尸来燕来宁尔酒既清尔殽既馨公尸燕饮福禄来成【笺祭祀既毕明日又设礼而与尸燕　防言公尸来燕则是后燕尸非祭时也燕尸之礼大夫谓之賔尸即用其祭之日今有司彻是其事也天子诸侯则谓之绎以祭之明日春秩宣八年言辛巳有事于太庙壬午犹绎是谓在明日也此公尸来燕是绎祭之事故云祭祀既毕明日又设礼而与公尸燕也】
　　鳬鹥在沙公尸来燕来宜尔酒既多尔殽既嘉公尸燕饮福禄来为
　　鳬鹥在渚公尸来燕来处尔酒既湑尔殽伊脯公尸燕饮福禄来下
　　鳬鹥在潨公尸来燕来宗既燕于宗福禄攸降公尸燕饮福禄来崇
　　鳬鹥在亹公尸来止熏熏防酒欣欣燔炙芬芬公尸燕饮无有后艰
　　朱子集传此祭之明日绎而賔尸之乐
　　世本古义何氏楷曰鳬鹥武王为诸侯绎祭五庙礼毕因而享尸之乐所以知为祭五庙者以此诗言公尸凡五知之如谓辞烦而不杀何必至五且何以竟止于五乎王制云诸侯五庙二昭二穆与太祖之庙而五祭法云诸侯五庙曰考庙曰王考庙曰皇考庙皆月祭之显考庙祖考庙享尝乃止防云曰考庙者父庙考成也谓父有成徳之美也曰王考者祖庙王君也祖尊于父故加君名曰皇考庙者曽祖也皇大也君也曾祖转尊又加大君之称也曰显考庙者髙祖也显明髙祖居四庙最上故以髙祖目之曰祖考庙者太祖也祖始也此庙为王家之始故云祖考也天子月祭五诸侯卑故惟得月祭三也太祖为不迁而与髙祖并不得月祭止预四时也今案此诗言鳬鹥在泾泾为水名而其后沙渚潨亹皆非水名乃蒙乎泾之辞泾水居中有太祖之象沙渚皆在水旁有髙曾一昭一穆之象潨亹居泾水下流又为祖考在髙曾下一昭一穆之象其为诸侯之五庙明矣尸称公尸亦周家未为天子时之称然愚初犹意其为文王之诗以祭义引诗云明发不寐有懐二人文王之诗也祭之明日明发不寐飨而致之又从而思之正言绎祭之事后又思诗人凡言景物必据所见文王居岐周而祭宗庙当言岐水或已迁于丰而祭宗庙当言丰水是皆非泾经流之地安得逺及泾水乎及观华谷严氏粲之説而意始豁然直断其为武王未有天下时之诗焉严云渭水东流先防丰而后防泾丰水自南而入渭泾水自西北而入渭文王居丰在丰水之西则越丰而后至泾武王居镐在丰水之东则去泾近矣张衡西京赋云欱澧吐镐据渭据泾见泾水近镐也郝氏敬云鳬善没鹥善浮有变化出没之象以比鬼神愚案郝説是矣礼谓索祭于祊不知神之所在于彼乎于此乎意亦近是然诗之兴义必有所取旧説皆谓兴公尸则公尸只一人耳而以二鸟兴之何居礼夫妇一体昏则同牢合卺终则同穴祭则同几同祝故礼记曰铺筵设同几为依神也疏谓人生时体异故夫妇别几死则魂气同归于此故夫妇同几唐博士陈正节议曰臣闻于礼宗庙父昭子穆皆有配座每室一帝一后礼之正仪自夏殷而来无易兹典陈祥道曰祭祀同几则一尸仪礼男男尸女女尸谓虞祭也又曰案少牢馈食蒇嵗事于皇祖必以某妃配某氏故同几共牢一尸而爼豆不两陈以其夫妇一体故也然则鳬鹥乃以兴祖考妣非兴公尸也葢是先行绎祭之礼而后享尸诗既不言绎祭之事而特寄兴于鳬鹥一语以致其恍惚想像之意此诗笔之幻处又取兴之变体
　　宗元案鳬鹥诗序谓绎而賔尸信已郑康成乃分首章祭宗庙之尸次章四方万物之尸三章天地之尸四章社稷山川之尸五章七祀之尸者殊凿欧阳本义破之极快朱子已不从之洵为至当何元子乃更凿为武王祫祭五庙之尸谓武王时为诸侯二昭二穆与太祖之庙而五因以毎一章只祭一庙之尸其比康成之凿不更甚乎且释义处尤多胶固滞泥以此説诗所谓固哉髙叟也已今姑存之以广闻见勿为所愚可也
　　蕙田案此绎祭賔尸
　　礼记曾子问曾子问曰卿大夫将为尸于公受宿矣而有齐衰内防则如之何孔子曰出舍于公馆以待事礼也【注出舍公馆吉防不可同处也　防受宿谓受宿斋戒也出舍公馆待事毕然后归哭也】
　　曾子问曰大夫之祭鼎俎既陈笾豆既设不得成礼废者几孔子曰九外防自齐衰以下行也其齐衰之祭也尸入三饭不侑酳不酢而已矣大功酢而已矣小功缌室中之事而已矣【注室中之事谓賔长献　防此大夫祭谓祭宗庙若遭异门齐衰之防其祭迎尸入室三饭则止祝更不劝侑使至十一主人酌酒酳尸尸不酢主人唯此而已大功服轻祭礼稍备】
　　蕙田案此条尸变体
　　孔子曰祭殇必厌葢弗成也祭成防而无尸是殇之也【注祭殇必厌厌饫而已】
　　孔子曰宗子为殇而死庶子弗为后也其吉祭特牲祭殇不举肺无肵俎无酒不告利成是谓隂厌【注用特牲者尊宗子凡殇则特豚自卒哭成事之后为吉祭举肺脊肵爼利成礼之施于尸者隂厌者祭之于奥　防肵是尸之所食归余之爼酒重古之义祭成人则有之利成谓祭毕告供养之礼不举肺无肵爼不告利成此三事本主于尸今以无尸故不为】
</div>
    <div class="pagination">
<a href="五礼通考_page99.html">上一页</a><span>...</span><a href="五礼通考_page95.html">95</a><a href="五礼通考_page96.html">96</a><a href="五礼通考_page97.html">97</a><a href="五礼通考_page98.html">98</a><a href="五礼通考_page99.html">99</a><span class="current-page">100</span><a href="五礼通考_page101.html">101</a><a href="五礼通考_page102.html">102</a><a href="五礼通考_page103.html">103</a><a href="五礼通考_page104.html">104</a><a href="五礼通考_page105.html">105</a><span>...</span><a href="五礼通考_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
