<!DOCTYPE html>
<html>
<head>
    <meta charset="UTF-8">
    <title>五礼通考 - 第 429 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 429 页/共 431 页</h1>
    <div class="content">













　　五礼通考卷二百六十一
<经部,礼类,通礼之属,五礼通考>
　　钦定四库全书
　　五礼通考卷二百六十二
　　刑部尚书秦蕙田撰
　　凶礼十七
　　防礼
　　仪礼士虞礼【郑目録云虞安也士既塟其父母迎精而反日中而祭之于殡宫以安之虞于五礼属防　疏虞卒哭在寝祔乃在庙】
　　士虞礼特豕馈食【注馈犹归也　疏卜日曰牲此虞为防祭又塟日虞因其吉日略无卜牲之礼故指豕体而言不云牲大夫以上亦当然以物与神及人皆言馈】
　　钦定义疏馈食吉祭之名以虞易奠为自防即吉之始故放馈食之礼行之未塟殷奠用特豚豚解而已遣奠用羊豕亦豚解而已此云特豕者见此豕之为体解而异于奠也不云特牲者吉祭曰特牲宜避之也周官大宗伯以肆献祼享先王以馈食享先王谓吉祭也鬯人庙用脩郑氏以为三年防毕之吉祭自馈食始不用祼鬯则天子诸侯之虞亦用馈食礼可知
　　侧亨于庙门外之右东面【注侧亨亨一胖也亨于爨用镬不于门东未可以吉也是日也以虞易奠祔而以吉祭易防祭鬼神所在则曰庙尊言之　疏案吉礼皆全左右胖皆亨此亨一胖者以其虞不致爵自献賔以后则无主人主妇及賔已下之俎故唯亨一胖也特牲吉礼鼎镬皆在门东此云门外之右是门之西未可以吉也】
　　【张氏尔岐曰此虞在殡宫即适寝也而曰庙故注曰尊言之也】
　　鱼腊爨亚之北上【注爨灶　疏鱼腊各别镬言北上则次在豕爨之南】
　　【敖氏继公曰于特豕云亨云东面鱼腊云爨云北上文互见也】
　　【张氏尔岐曰三镬皆在西方】
　　饎爨在东壁西面【注炊黍稷曰饎饎北上上齐于屋宇于虞有亨饎之爨弥吉　疏案特牲云主妇视饎爨于西堂下今在东亦反吉也小敛大敛未有黍稷朔月荐新始有黍稷向吉仍未有爨至此始有亨饎之爨故云弥吉】
　　【盛氏世佐曰饎爨在门内以妇人主之故也此士礼大夫则廪人掌之在门外】
　　设洗于西阶西南水在洗西篚在东【注反吉也亦当西荣南北以堂深疏吉时设洗皆当东荣】尊于室中北墉下当户两甒醴酒酒在东无禁幂用絺布加勺南枋【注酒在东上醴也絺布葛属疏吉礼酒在上今防祭礼无酒则醴在上】素几苇席在西序下【注有几始鬼神也　疏大敛奠时已有席至虞乃有几若天子诸侯始死则几筵具周礼司几筵云每敦一几据始殡及塟时也】苴刌茅长五寸束之实于篚馔于西坫上【注苴犹借也】
　　【张氏尔岐曰刌度也截也苴刌茅者借祭之刌茅也度而截之故谓刌茅】
　　馔两豆菹醢于西楹之东醢在西一铏亚之【注醢在西南面取之得左取菹右取醢便其设之　疏一铏亚之菹以东也尸在奥东面设者西面设于尸前菹在南醢在北今于两楹东馔之菹在东醢在西是南面取之得左菹右醢至尸前西面设之便也】从献豆两亚之四笾亚之北上【注豆从主人献祝笾从主妇献尸祝比上菹与不东陈别于正　疏此从献豆笾虽文承一铏之下而云亚之下别云北上是不从铏东为次宜于铏东北以北为上向南陈之然则东北菹为首次南醢醢东栗栗北东南栗故郑云北上菹与也云不东陈别于正者以二豆与铏在尸为献前为正此皆在献后为非正故东北别也】馔黍稷二敦于阶间西上借用苇席【注借犹荐也】
　　【敖氏继公曰借敦未必有席席字盖因上文而衍也特牲礼借用萑】
　　匜水错于槃中南流在西阶之南箪布在其东【注流匜吐水口也】
　　【敖氏继公曰自设洗至此其陈设之位与特牲馈食异者皆为变于吉】
　　陈三鼎于门外之右北面北上设扃鼏【注门外之右门西也】匕俎在西塾之西【注不馔于塾上统于鼎也塾有西者是室南乡】羞燔俎在内西塾上南顺【注南顺于南面取缩执之便也肝俎在燔东】
　　【郝氏敬曰羞俎之俎非正俎三鼎为正从荐为羞肉曰燔肝曰炙不言炙可知也】
　　蕙田案以上陈馔具
　　主人及兄弟如葬服賔执事者如吊服皆即位于门外如朝夕临位妇人及内兄弟服即位于堂亦如之【注葬服者既夕曰丈夫髽散带垂也賔执事者賔客来执事也疏始虞与葬服同三虞皆同至卒哭乃变麻服葛也賔客来执事以其虞为防祭主人未执事案曽子问士则朋友奠不足则取于大功以下】
　　【敖氏继公曰妇人及内兄弟其服皆如葬服其位皆如临位妇人葬服经无所见盖与既殡之服同】
　　祝免澡葛绖带布席于室中东面右几降出及宗人即位于门西东面南上【注祝亦执事免者祭祀之礼祝所亲也澡治也治葛以为首绖及带接神宜变也然则士之属官为其长吊服加麻矣至于既卒哭主人变服则除右几于席近南也张氏尔岐曰祝执事而免者以其身亲祭祀之礼不嫌于重也】
　　宗人告有司具遂请拜賔如临入门哭妇人哭【注临朝夕哭】主人即位于堂众主人及兄弟賔即位于西方如反哭位【注既夕曰乃反哭入门升自西阶东面众主人堂下东面北上异于朝夕】
　　【敖氏继公曰反哭之位乃顺孝子一时之心而为之本非正位自始虞至卒哭其位皆如之者盖因此以别于既祔以后吉祭也】
　　祝入门左北面【注不与执事同位接神尊也　疏上兄弟賔即位于西方者皆是执事】宗人西阶前北面【注当诏主人及賔之事　疏宗人在堂下是主人在堂时若主人在室则宗人升户外北面】
　　蕙田案以上主人及賔入即位
　　祝盥升取苴降洗之升入设于几东席上东缩降洗觯升止哭【注缩从也】
　　【郝氏敬曰祝盥手于西阶下槃内升堂取苴茅于西坫上降洗于西阶下复升堂入室设于几东神席上东缩席向东茅顺东西直布苴以借祭佐食祭黍稷豕肤醴皆奠苴上故先设】
　　主人倚杖入祝从在左西面【注主人北旋倚杖西序乃入防服小记曰虞杖不入于室祔杖不升于堂然则练杖不入于门明矣】赞荐菹醢醢在北【注主妇不荐齐斩之服不执事也曽子问曰士祭不足则取于兄弟大功以下者疏齐斩不执事唯为今时至于尸入之后亦执事两笾栗设于防南至于祔祭虽隂厌亦主妇荐主人自执事也】佐食及执事盥出举长在左【注举举鼎也长在左在西方位也凡事宗人诏之】鼎入设于西阶前东面北上匕俎从设左人抽扄鼎匕佐食及右人载【注载载于俎佐食载则亦在右矣】卒朼者逆退复位【注复賔位也】俎入设于豆东鱼亚之腊特【注亚次也】赞设二敦于俎南黍其东稷【注簋实奠黍也　疏西黍东稷西上故云尊黍经言敦注言簋者敦有虞氏之器周制士用之同姓之士容得从周制用簋】设一铏于豆南【注铏菜羮也】佐食出立于户西【注馔已也】
　　【敖氏继公曰既设俎则出而立于此矣后言之亦终上事乃及之也】
　　赞者彻鼎【注反于门外】
　　【敖氏继公曰此彻鼎亦当与设俎相属为之言于此者与上文之意同】
　　祝酌醴命佐食启防佐食许诺启防郤于敦南复位【注防合也谓敦盖也复位出立于户西】
　　【张氏尔岐曰特牲少牢有酒无醴故厌亦用酒此酒醴兼设以醴隂厌以酒酳尸亦其异于吉祭也】
　　祝奠觯于铏南复位【注复位复主人之左】主人再拜稽首祝飨【注飨告神飨也飨神辞记所谓哀子某哀显相夙兴夜处不寜下至适尔皇祖某甫飨是也　疏郑注云飨辞劝强尸之辞也凡吉祭飨尸曰孝子则宜曰孝孙某圭为孝荐之飨是也】
　　【敖氏继公曰飨辞即记所云哀子某圭为而哀荐之飨者也】
　　命佐食祭【注此祭祭于苴也】佐食许诺钩袒取黍稷祭于苴三取肤祭祭如初祝取奠觯祭亦如之不尽益反奠之主人再拜稽首【注钩袒如今擐衣也苴所以借祭也孝子始将纳尸以事其亲为神疑于其位设苴以定之耳或曰苴主道也则特牲少牢当有主象而无可乎　疏特牲少牢吉祭无苴案司巫云祭祀则共匰主及蒩馆常祀亦有苴者以天子诸侯礼备故吉祭亦有苴防祭有苴可知】祝祝卒主人拜如初哭出复位【注祝祝者释孝子祭辞　疏迎尸上释孝子辞经记无文宜与少牢迎尸祝孝子辞同但称哀为异】
　　【敖氏继公曰祝祝之辞则记所谓哀子某哀显相夙兴夜处不寜下至适尔皇祖某甫者也】观承案上条郑注引记飨神词误当移于此条祝祝卒之下则上文祝飨词当如敖氏引记所云哀子某圭为而哀荐之飨十字以注之为是也
　　蕙田案以上设馔飨神是为隂厌
　　祝迎尸一人衰绖奉篚哭从尸【注尸主也孝子之祭不见亲之形象心无所繋立尸而主意焉一人主人兄弟檀弓曰既封主人赠而祝宿虞尸】尸入门丈夫踊妇人踊【注踊不同文者有先后也尸入主人不降者防事主哀不主敬　疏主人在西序东面众兄弟西阶下亦东面妇人堂上当东序西面见尸有先后故踊有先后】淳尸盥宗人授巾【注淳沃也沃尸盥者賔执事者也】尸及阶祝延尸【注延进也告之以升】尸升宗人诏踊如初【注言诏踊如初则凡踊宗人诏之】尸入户踊如初哭止【注哭止尊尸】妇人入于房【注辟执事者】
　　蕙田案以上迎尸
　　主人及祝拜妥尸尸拜遂坐【注妥安坐也】
　　【敖氏继公曰此皆变于吉祭也士之吉祭尸既坐主人乃拜妥尸祝不拜】
　　从者错篚于尸左席上立于其北【注北席北也　疏此篚象特牲肵俎置于席北以拟盛尸之馔】
　　【郝氏敬曰从者即一人衰绖奉篚者也】
　　尸取奠左执之取菹擩于醢祭于豆间祝命佐食堕祭【注下祭曰堕堕之犹言堕下也周礼曰既祭则藏其堕谓此也今文堕为绥特牲少牢或为羞失古正矣齐鲁之间谓祭为堕】
　　【张氏尔岐曰尸取奠取祝所反奠于铏南之觯也左执之者以右手将祭也下祭曰堕谓从俎豆上取下当祭之物以授尸使之祭佐食但下之而已疏以为向下祭之误】
　　佐食取黍稷肺祭授尸尸祭之祭奠祝祝主人拜如初尸尝醴奠之【注如初亦祝祝卒乃再拜稽首　疏其祝辞即下记云哀子某圭为而哀荐之飨盛氏世佐曰此祝辞疏以下记所云飨辞当之敖氏既以飨辞用之隂厌而于此则不言其所用窃意所释之辞盖与上同一辞而再释之者事神之道于彼乎于此乎庶几其一闻之也】
　　蕙田案虞祭三次祝辞注与诸家説各不同未审谁是
　　佐食举肺脊授尸尸受振祭哜之左手执之【注右手将有事也尸食之时亦奠肺脊于豆　疏案特牲祝命迩敦佐食迩黍稷于席上举肺脊授尸彼举肺脊在迩敦后此举肺脊在迩孰前者吉防相变故也右手将有事为下文祭铏尝铏是也】
　　【张氏尔岐曰此肺脊至尸卒食佐食方受之实于篚中间食时亦须奠之于豆】
　　祝命佐食迩敦佐食举黍错于席上【注迩近也】尸祭铏尝铏【注右手也少牢曰以柶祭羊铏遂以祭豕铏尝羊铏】
　　【张氏尔岐曰此但豕铏祭之尝之亦用柶】
　　泰羮湇自门入设于铏南胾四豆设于左【注博异味也湇肉汁也胾切肉也】
　　【张氏尔岐曰铏南觯北初设时留空处以待泰羮胾设于左正豆之北也】
　　钦定义疏菜羮铏之正泰羮其加也菹醢二豆豆之正胾四豆其加也有正有加祭礼也泰羮湇自门入爨在门外新自爨来欲其热也设于左不言所上四豆一物也
　　尸饭播余于篚【注不反余也古者饭用手吉时播余于防】三饭佐食举干尸受振祭哜之实于篚【注饭间防肉安食气　疏干胁也】又三饭举胳祭如初佐食举鱼腊实于篚【注尸不受鱼腊以防不备味】又三饭举肩祭如初【注后举肩者贵要成也　疏周人贵肩故云贵者要成也】举鱼腊俎俎释三个【注释犹遗也遗之者君子不尽人之欢不竭人之忠个犹枚也今俗或名枚曰个音相近此腊亦七体如其牲也　疏俎释三个不言牲体者下记云羮饪升左肩臂臑肫胳脊脇七体此佐食初举脊次举干又举胳终举肩縂举四体唯有臂肫臑三者佐食即当俎释三个故直举鱼腊而已】
　　【张氏尔岐曰牲七体鱼腊各七佐食所举以授尸者皆盛于篚所余每俎三个将以改馔于西北隅也】
　　尸卒食佐食受肺脊实于篚反黍如初设【注九饭而已士礼也篚犹吉祭之有肵俎　疏少牢大夫礼十一饭诸侯十三饭天子十五饭故云九饭士礼也吉祭尸举牲体振祭哜之皆加于肵俎此尸举牲体振祭哜之皆实于篚故云犹肵俎也】
　　蕙田案以上飨尸尸九饭
　　主人洗废爵酌酒酳尸尸拜受爵主人北面答拜尸祭酒尝之【注爵无足曰废爵酳安食也主人北面以酳酢变吉也凡异者皆变吉　疏特牲少牢尸拜受主人西面拜送与北面相反】賔长以肝从实于俎缩右盐【注缩从也从实肝炙于俎也防祭进柢右盐于俎近北便尸取之也缩执俎言右盐则肝盐并也　疏柢本也谓肝之本头云右盐于俎近北者据执俎之人左畔有肝右畔有盐西面向尸尸东面以右手取肝于俎之右畔而擩盐于左畔故云便尸取之】
　　尸左执爵右取肝擩盐振祭哜之加于俎賔降反俎于西塾复位【注取肝右手也加于俎从其牲体也以防不志于味】
　　【张氏尔岐曰加于俎盛牲体之俎賔所反则肝俎也复位复西阶前众兄弟之南东面位】
　　尸卒爵祝受不相爵主人拜尸答拜【注不相爵防祭于礼畧相爵者特牲曰送爵皇尸卒爵】
　　蕙田案以上主人酳尸
　　祝酌授尸尸以醋主人主人拜受爵尸答拜【注醋报】主人坐祭卒爵拜尸答拜
　　【杨氏复曰尸醋主人亦北面拜受坐祭卒爵及主人献祝之时乃反西面位】
　　【敖氏继公曰尸无降席之礼故祝为酌之酢不洗爵尸礼也孝子于是时乃饮而卒爵者为尊者之赐也】蕙田案以上尸醋主人醋与酢同古文通用
　　杨氏复曰奠之所尚者在于醴前飨神之时祝酌醴奠觯于铏南及尸既坐取所奠左手执之以右手祭菹祭黍稷肺乃祭奠于是祝祝主人再拜稽首而后尸尝醴而奠之此是第一节牲之所重者在肺脊肺者气之主也脊者体之正也故尸又先举肺脊祭而哜之又以左手执之乃以右手祭铏而尝之祝命迩黍敦错于席上为尸之将饭也泰羮湇胾四豆至是新设之于俎豆之间以博异味也于是三饭举干祭而哜之实于篚又三饭举胳祭而哜之实于篚又三饭举肩祭而哜之实于篚鱼腊与豕为三鼎今所举皆豕而鱼腊则不食焉唯佐食举之以实于篚以防不备味也尸卒食佐食乃受尸左手所执肺脊实于篚主人乃酌废爵酒以酳尸賔长以肝从而献礼成矣于是祝酌授尸尸以醋主人而主人献尸之礼毕矣
　　筵祝南面【注祝接神尊也筵用萑席】主人献祝祝拜坐受爵主人答拜【注献祝因反西面位】荐菹醢设俎祝左执爵祭荐奠爵兴取肺坐祭哜之兴加于俎祭酒尝之肝从祝取肝擩盐振祭哜之加于俎卒爵拜主人答拜祝坐授主人【疏荐误皆执事者敖氏继公曰祝与佐食皆事尸者也故于酳尸献尸之后献焉不洗而献者下尸也祭荐亦右手以菹擩醢祭于豆间也先奠爵乃取肺以祭离肺用二手也祭不言絶文省以肝从亦賔长也授主人下宜脱一爵字】
　　【张氏尔岐曰授主人者虚爵也】
　　蕙田案以上主人献祝
　　主人酌献佐食佐食北面拜坐受爵主人答拜佐食祭酒卒爵拜主人答拜受爵出实于篚升堂复位【注篚在庭不复入事已也亦因取杖乃东面立　疏上文哭时主人升堂西序东面今升堂复位不复入室因得取杖复东面位也】
　　钦定义疏佐食不设席荐俎设于阶间而不在室又无从佐食卑也吉祭亦然
　　蕙田案以上主人献佐食
　　主妇洗足爵于房中酌亚献尸如主人仪【注爵有足轻者饰也昏礼曰内洗在北堂直室东隅　疏如主人仪如上文主人酳尸之仪也】自反两笾栗设于防南在西【注尚美】
　　【李氏如圭曰自反者自徃取之而反也此两笾及下献祝笾即上馔时亚豆东四笾也】
　　尸祭笾祭酒如初賔以燔从如初尸祭燔卒爵如初【注初主人仪】
　　钦定义疏尸不酢主妇防祭礼杀也
</div>
    <div class="pagination">
<a href="五礼通考_page428.html">上一页</a><span>...</span><a href="五礼通考_page424.html">424</a><a href="五礼通考_page425.html">425</a><a href="五礼通考_page426.html">426</a><a href="五礼通考_page427.html">427</a><a href="五礼通考_page428.html">428</a><span class="current-page">429</span><a href="五礼通考_page430.html">430</a><a href="五礼通考_page431.html">431</a><a href="五礼通考_page430.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
