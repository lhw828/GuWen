<!DOCTYPE html>
<html>
<head>
    <meta charset="UTF-8">
    <title>周礼述注 - 第 4 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 4 页/共 64 页</h1>
    <div class="content">　　四曰币贡
　　注曰币贡玉帛皮马也
　　五曰材贡
　　注曰材贡櫄榦栝栢簜也
　　六曰货贡
　　注曰货贡金玉贝也
　　七曰服贡
　　服贡絺纻纁纎纩之属
　　八曰斿贡
　　注曰斿贡羽毛
　　九曰物贡
　　注曰物贡杂物鱼盐橘柚　坡谓祀贡以歆神嫔贡以共丧祭及百用器贡礼乐之材先此三者以其尊也币以为礼材以办公器货以给用次此三者以其急也服者一身之共斿者旌旗之饰物者口腹之需后此三者恭俭之主皆以为卑而可缓者也合而言之则所谓服食器用也所谓不贵异物贱用物也斿音游櫄勅伦反榦古旦反栝音括西了反簜音荡柚羊九反
　　以九两系邦国之民
　　两犹耦也上下相合耦也系聨缀也
　　一曰牧以地得民
　　牧谓州长及诸侯各有封域以居民也
　　二曰长以贵得民
　　长都鄙主也采地不世袭故云贵也
　　三曰师以贤得民
　　师师氏贤徳行也
　　四曰儒以道得民
　　儒保氏道六艺也师儒所得之民学子也
　　五曰宗以族得民
　　宗继别为大宗收族者所得之民其族人也
　　六曰主以利得民
　　主采邑宰也利者地亲情熟有缓急之利也
　　七曰吏以治得民
　　吏乡遂公邑之吏
　　八曰友以任得民
　　同志曰友任相信任也学校之友相任以道则以道而相得乡田之友相任以事则以事而相得
　　九曰薮以富得民
　　注曰薮亦有虞掌其政令为之厉禁使其地之民守其材物以时入于王府颁其余于万民富谓薮中材物　坡谓上文于万民既言驭之任之矣然民心无常难合易暌使散而不系与系之而不以道将无以为施政之地也故以九两终之焉牧与长系其贵贵之心使肃于分而不敢离也师与保系其贤贤之心使明于义而知不可离也宗与主系其亲亲之心使洽于恩而不忍离也牧长势逺有无牧长者复有吏以治之师保分严且有非士者皆有友以维之宗主之所不逮且无宗主者又有薮以利之则其不敢不可不忍之心益固结而无遗矣　行下孟反
　　正月之吉始和布治于邦国都鄙
　　正月周之正月吉谓朔日始和者如始冰始冻之类周以建子为正一阳初动和气之始也此一节乃下文之总目言邦国都鄙则官府万民在其中矣　朱子曰文定春秋説夫子以夏时冠周月以周正纪事谓如公即位依旧是十一月只是孔子改正作春正月某便不敢信恁地时二百四十二年夫子只证得个行夏之时四字据今周礼有正月有正岁则周实是元改作春正月夫子所谓行夏之时只是为他不顺故改从建寅
　　○乃县治象之灋于象魏使万民观治象挟日而敛之象魏阙也雉门之外两观阙高巍巍然从甲至甲谓之挟日凡十日　坡谓此布治于万民之事也
　　○乃施典于邦国而建其牧立其监设其参傅其伍陈其殷置其辅
　　注曰乃者更申饬之以侯伯有功徳者加命作州长谓之牧所谓八命作牧者监谓公侯伯子男各监一国书曰王启监厥乱为民参谓卿三人伍谓大夫伍人殷众也谓众士也王制诸侯士二十七人上九中九下九辅府史庶人在官者也　疏曰伍言傅者上有卿下有士受上政傅于下受下政傅于上故云也坡谓此布治于邦国之事也
　　○乃施则于都鄙而建其长立其两设其伍陈其殷置其辅
　　注曰长谓公卿大夫王子弟食采邑者两谓两卿不言三卿者不足于诸侯　坡谓此布治于都鄙之事也　疏曰上文都鄙在宫府下此在上者欲见都鄙置臣与诸侯同又见诸侯下亦有都鄙之义故进都鄙在上使文承邦国之后也
　　○乃施灋于官府而建其正立其贰设其攷陈其殷置其辅
　　正谓冢宰大司徒之类贰谓小宰小司徒之类攷成也佐成事者谓宰夫乡师之类　坡谓此布治于官府之事也牧监长正参伍殷辅自建国时有之此谓建立者盖因施典灋则而示所以建官位事之意使君臣上下各任其职非施之后乃建之立之云云也且岁终令致事此申置之以见上慢下暴则有废置之举　县音贤监古衔反参七南反恁音任它音他
　　凡治以典待邦国之治以则待都鄙之治以灋待官府之治以官成待万民之治以礼待宾客之治
　　总承上文言凡冢宰之治有此五者以此施之而令其治即以此待之而攷其成也成八成也礼宾礼也疏曰官成在八灋中今特出之者八成本待万民不
　　待官府也在八灋者欲见官府执行礼宾本在八綂今特出之者以亲亲七者皆是王行之于上以示于民不必更别有礼惟礼宾特别有礼若聘礼之类也此皆言以者当别有篇卷
　　祀五帝则掌百官之誓戒与其具脩
　　五帝五色之帝而配以大皥炎帝黄帝少昊颛顼也誓戒要之以刑重失礼也明堂位所谓各其职百官废职服大刑是其辞之畧也具所当共脩扫除粪洒
　　○前期十日帅执事而卜日遂戒
　　注曰前期前所诹之日也十日容散斋七日致斋三日执事宗伯太卜之属既卜又戒百官以始斋　疏曰四时迎气冬至夏至郊祭等虽有常时常日犹须审慎仍卜日故表记云不犯日月不违卜筮注日月谓冬夏至正月及四时也所不违者日与牲尸也假令不吉改卜后日
　　○及执事眂涤濯
　　注曰执事初为祭事前祭日之夕涤濯谓溉祭器及甑甗之属
　　○及纳亨赞王牲事
　　注曰纳亨纳牲将告杀谓乡祭之晨既杀以授亨人凡大祭祀君亲牵牲大夫赞之　疏曰此祭天无祼故先迎牲若宗庙之祭既祼而后迎牲也
　　○及祀之日赞玉币爵之事
　　注曰日旦明也玉币所以礼神玉与币各如其方之色爵所以献齐酒不用玉爵尚质也　疏曰三者执以从王至祭所而授之王亲自执玉币奠于神坐亲酌爵以献尸
　　○祀大神亦如之
　　注曰大神谓天地
　　○享先王亦如之赞玉几玉爵
　　享不言大者欲见宗庙六享同然玉几所以依神天子左右玉几宗庙献用玉爵　疏曰享用玉爵天地有爵但不用玉饰享用玉几天地亦应有质几不言之者文不具　眂音视后同音只要一遥反溉古爱反甗鱼善反乡许亮反祼音灌古字通用齐才计反
　　大朝觐防同赞玉币玉献玉几玉爵
　　助王受此四者时见曰防殷见曰同大防同或于春朝或于秋觐举春秋则冬夏可知玉币诸侯享币也以玉致之详见小行人玉献献国珍异亦执玉以致之玉几王所依者王朝诸侯立依前南面左右玉几立而设几优尊也玉爵王祼诸侯而诸侯酢王用玉爵　见贤遍反朝直遥反
　　大丧赞赠玉含玉
　　助嗣王为之也赠玉既窆所以送先王含玉死者口实天子以玉郑司农云含玉璧琮　含戸暗反后同窆波騐反
　　作大事则戒于百官赞王命
　　大事祭祀宾客丧荒军旅田役凡称大者大事也称小者小治也赞王命助王为敎令
　　王眂治朝则赞听治
　　注曰治朝在路门外羣臣治事之朝王眂之则助王平断
　　○眂四方之听朝亦如之
　　注曰谓王巡守在外时
　　○凡邦之小治则冢宰听之待四方之宾客之小治嶭氏曰王者眂朝于路门之内冢宰有以聴邦之小治王者眂四方之朝冢宰为之待四方宾客之小治也　邱氏曰宾客小治凡资粮之费饔飱币帛之奉以至往来出入之期皆小治也
　　岁终则令百官府各正其治受其防听其致事而诏王废置
　　百官府三百六十官也正治正处其所治文书受防受其功事财用之计聴致事者聴断其所致功状也
　　○三岁则大计羣吏之治而诛赏之
　　注曰大无功不徒废必罪之大有功不徒置必赏之郑司农云三载攷绩
　　或问疏以经言邦国皆指诸侯子不从之何也曰举一例之如大宗伯以玉作六瑞以等邦国而曰王执镇圭则邦国不専为诸侯明矣曰官府万民尽邦国之有矣然则邦国将何指而经之安之之等者又岂有出于官府万民之外乎曰天子诸侯自君身以至百度所以受条受理使大纲小纪各得其分皆经邦国安邦国等事盖兼上下该事物而言也百官承流宣化之司也万民则専指仰徳之伦也理虽一贯言有専指岂可混乎曰经何以为理使画一也曰试观冢宰诸属自王身之食息起居以至财用出入宫府内外大小之事皆有制节谨度不敢佚纵非理使画一乎曰纪何以为详理不遗也曰八綂驭之九职任之九两系之其理之也可谓详且尽矣曰正何以为治朝位诏爵禄之等曰夏官射人司士之职可攷　或问赋贡注以赋为口泉贡为什一之税又于云上求于下为赋下纳于上为贡子皆不从何也曰攷本经明有赋贡二事注説得矣然口泉之灋三代则无之若于説合赋贡为一求之于经多所未合详见大府问目　或问注以生为养言贤臣之老者王有以养之子解异是何也曰此近解也今以春官内史八枋参之内史之文自三曰废以下皆以一善一恶相间而五曰杀继以六曰生以生次杀故知此解长矣且注所引成王封伯禽者乃爵禄之事非养也　或问三农后郑谓原隰平地子改从司农何也曰地官角人等职明着山泽之农且今山上有田则目验可知而地官稻人有稼泽之灋安得不以经为断乎曰闲民非载师所云无职事之民乎曰非也彼乃指惰游好闲者故罚以夫家之征此曰无常职则非无职也有夫有妇然后为家单贫之民未有室家未能受田孑然似闲耳所指异也　或问币帛之式注为赠劳宾客子解违焉曰赠劳币帛含在宾客式中矣且祭祀有礼神币帛丧荒有赒委币帛币帛所用非止赠劳也故云然曰给作币帛非工事之式乎曰司裘典妇功诸职自在天官　或问注以牧为州长长为诸侯不亦可乎曰诸侯亦有封域不徒以贵得民也孟子言诸侯为天下之人牧而此经下文都鄙云建其长故牧中疑兼诸侯而长为都鄙主也曰主为采邑宰何据曰司徒泉府云都鄙从其主注曰谓别治大夫故据彼以解此焉　问诹日何如曰出仪礼少牢文诹谋也如祭用丁则十日前谋此丁日而卜之吉则祭不吉则改卜后丁是也曰如此则郊亦卜日矣故下文云祀大神只亦如之曰郊特牲亦有卜郊之文然曲礼曰大享不问卜僖三十一年鲁卜郊左氏曰礼不卜常祀公羊亦曰卜郊非礼也则又似不卜日者又哀元年夏四月辛巳郊谷梁曰我以十二月下辛卜正月上辛如不从则以正月下辛卜二月上辛如不从则以二月下辛卜三月上辛如不从则不郊矣则又似有卜日者要当以经为信未可杂以疑经也
　　○小宰之职掌建邦之宫刑以治王宫之政令凡宫之纠禁
　　宫刑在王宫中者之刑王宫路寝一小寝五凡宫兼后宫而言也既者纠举之未者禁止之　郑刚中曰欲治其国先齐其家人君虽正身以齐家苟不用刑以威之则或恃恩而无所畏然齐家用刑则伤恩故使大臣驭之以刑也灋在大臣恩在人主家其有不齐乎
　　掌邦之六典八灋八则之贰以逆邦国都鄙官府之治贰副也逆迎受勾攷之使知功过所在也
　　执邦之九贡九赋九式之贰以均财节邦用
　　均者量贡赋之入均之以应九式之用也节者非其式不之用则自节矣
　　以官府之六叙正羣吏
　　坡谓此即八灋之官常也叙秩次也谓先尊后卑也
　　一曰以叙正其位
　　正其位正其朝列上下之位也
　　二曰以叙进其治
　　进作之使前也进其治者尊卑各有分治以叙进之使尊者理大卑者共小也
　　三曰以叙作其事
　　作起也作其事者振起之使及时修举也　黄氏曰以叙进其治未尝不欲其治也又恶其陵节犯上出位邀功故以叙进之頽靡废旷不可以不戒也则又以叙作其事
　　四曰以叙制其食
　　注曰食禄之多少
　　五曰以叙受其会
　　疏曰岁终进会计文书受之亦先尊后卑也
　　六曰以叙听其情
　　注曰情争讼之辞　王介甫曰自防以上不得其情而至于讼讼则各以其叙聴之　坡谓自一至三施功之事也自四至六程绩之事也　防古外反注同共音恭
　　以官府之六属举邦治一曰天官其属六十掌邦治大事则从其长小事则専达
　　达决也　疏曰大事从其长者谓若膳夫食官之长则下庖人内外饔亨人有事皆来谘白膳夫小事则専达者谓若宫人掌舍无大事无长官可谘自専行事以下五官皆如此类也
　　二曰地官其属六十掌邦敎大事则从其长小事则専达三曰春官其属六十掌邦礼大事则从其长小事则専达四曰夏官其属六十掌邦政大事则从其长小事则専达五曰秋官其属六十掌邦刑大事则从其长小事则専达六曰冬官其属六十掌邦事大事则从其长小事则専达
　　上文言百官各有其治与事此经承之一以见官盛任使立长官必有属官佐之然后治可立事可修也一以见为治行事之体要使卑者不至以小谋败大作尊者无以藂脞堕庶务也故有天地春夏秋冬之属则位列矣有治敎礼政刑事之治则治具矣大事从长小事専达则事别矣正者正此者也进者进此者也作者作此者也　藂音丛
　　以官府之六职辨邦治
　　疏曰六官所职不同邦治得有分辨故云辨邦治也
　　一曰治职以平邦国以均万民以节财用
</div>
    <div class="pagination">
<a href="周礼述注_page3.html">上一页</a><a href="周礼述注.html">1</a><a href="周礼述注_page2.html">2</a><a href="周礼述注_page3.html">3</a><span class="current-page">4</span><a href="周礼述注_page5.html">5</a><a href="周礼述注_page6.html">6</a><a href="周礼述注_page7.html">7</a><a href="周礼述注_page8.html">8</a><a href="周礼述注_page9.html">9</a><span>...</span><a href="周礼述注_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
