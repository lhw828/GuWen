<!DOCTYPE html>
<html>
<head>
    <meta charset="UTF-8">
    <title>周礼传 - 第 44 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼传 - 第 44 页/共 46 页</h1>
    <div class="content">
　　旧谓八人为伍以为直阵则为之长者偏侧不齐以为方阵中加一人则又为九不加则空其中所以为不可用也













　　旧以八部为将布法如此八伍为队八队为部亦如之凡为将者虚有其名位而无其握何以用众耶且独不思阵数有九乎凡此盖徒言而不思措于实用故也












　　西山蔡氏曰天衡十六阵居两端左右为挟地轴十二阵居中间上下为比天前冲四阵居右天后冲四阵居左地前冲六阵居前地后冲六阵居后盖天衡在外包运与八风阳阵相统摄即前天圆不动圗但前乃圆布而此则方中之圆防不同耳



　　辨胡氏非周礼【凡十四条】
　　五峯胡仁仲曰谨按孔子定书周官六卿冡宰掌邦治统百官均四海者也今以刘歆所成周礼考之大宰掌建邦之六典夫大宰统五官之典以为治者也岂于五官之外更有治典哉则掌建六典歆之妄也
　　元亨利贞分属于四时而一元统天治教礼政刑事分掌于六官而治职则统乎百官府今谓五官之外更无治典然则春可独无司即如后世丞相岂无职事耶大宰之属六十小宰也司防也司书也职内也职嵗也职币也是六官之所掌词繁而事类皆期防簿书之末俗吏掊克之所为而非赞冡宰进退百官均一四海之治者也
　　八政以食货为先故欲均平天下者必自理财始苟冡宰而不能制国用则何以平天下乎天官之属凡严于理财者皆为是也宰相不理钱谷陈平丙吉皆有是言此自古相传法言盖谓明于其官而不明于其数之云耳至于司防一职主防计天下之政上以节制王下以赞天下之治犹汉之计相而所司尤为大以周今以为簿书期防之末俗吏掊克之为岂其然乎
　　古之君国子民者以义为利不以利为利故百乗之家不畜聚敛之臣与其有聚敛之臣宁有盗臣今天官有宰夫者考羣都县鄙之治乗其财用之出入凡失财用物辟名者诛之其足用长财善物者赏之夫君相守恭俭不尚末作使民务本此足用长财之要也百官有司谨守其职岂敢逾越制度自以足用长财为事若刘歆之説是使百官有司不守三尺上下交征利摧剥其民以危亡其国之道非周公致太平之典也
　　足用若萧相国之餽饷不絶长财若刘晏之转运有方善物若夫子之畜蕃息也今必以为摧剥其民不有良吏因天地之利而裁之使上下俱足者乎
　　先王之制凡官府次舍列于库门之外所以别内外严贵贱也今宫正乃比宫中之官府次舍之众寡又曰去其竒衺之民则是妃嫔官吏众庻杂处帘陛不严而内外乱矣
　　官府次舍王公之旁用男后宫之旁用女所谓民者男则为府史胥徒女则为女宫女奚此周之宫卫为至善也岂妃嫔与官吏众庶杂处哉
　　宫伯掌王宫之士庻子郑以为诸吏之适庻宿卫王宫者也天子深居九重面朝后市谨之以门卫严之以城郭沟池环之以乡遂县都藩之以侯甸男邦采卫守之以夷蛮戎狄周匝四垂中天下而立定四海之民今周乃于宫中置诸官吏又以其士庻子卫王宫何示人不广而自削弱如此也
　　自古簒弑之祸必在君侧故宫卫极于严密至于王畿四海以渐而杀今谓士庻子之卫为示人不广而自削弱岂严于外而内独无备乎
　　王后之职防俭不妬忌帅夫人嫔妇以承天子奉宗庙而已今内宰凡建国佐后立市岂后之职也哉
　　内宰佐后立市义见天文天市垣今以谓非后之职岂易家人六四富家之义哉
　　内小臣掌王后之命后有好事于四方则使徃有好令于卿大夫则亦如之阍人掌守王宫中门之禁説者以为一官奄者墨者也妇人无外事以贞防为行若外通诸侯内交羣下则将安用君矣夫人臣尚无境外之交曽为后而可乎
　　内小臣掌后之好事于四方盖指宗国之弟兄姊妹及王内外宗之女以好礼而行或有言教之及所以聴天下之内治也岂谓外通诸侯内交羣下耶
　　古者不使刑人守门公家不畜刑人大夫弗养士遇诸涂弗与之言周公作立政戒成王以恤左右缀衣虎贲欲其皆得俊乂之人今反以隐宫刑余近日月之侧开乱亡之端乎
　　奄人之用以其便于男女之际自古所不废也苟不用此何以通内外之令乎其説详见学礼通今録奄人义古之王者守礼寡欲由义而行无所忌讳不畏灾患今天官甸师乃曰器事代王受灾此楚昭宋景之所不为者也而周公立以为训开后王忌讳之端乎女祝掌宫中祷祠禳禬之事夫祭祀之礼天子公卿诸侯大夫士行之于外后妃夫人嫔妇供祭服笾豆于内凡天地宗庙山川百神祀有典常又安用此么麽祷祠禳禬于宫中此殆汉世女巫执左道入宫中乗妃姬争妬与为厌胜之事耳刘歆乃以为太宰之属置于王宫其诬周公也甚矣
　　鬼神之事愚夫愚妇之所酷信而吾夫子之所不语者五峯此论甚善盖商俗尚鬼甸师代王受灾之事不过出于臣子之至情后宫女巫者正所以正其祀典不得妄为滛祀也其説见于甸师女祝下兹不详着
　　冡宰当以天下自任故王者内嬖嫔妇敌于后外宠庶孽齐于嫡宴游无度衣服无章赐与无节法度之废将自此始虽在内庭为冡宰者真当任其责也若九嫔之妇法世妇之宫具女御之功事女史之内政典妇功之女功乃后夫人之职也王安石以为统于冡宰则王所以治内可谓至公而尽正矣夫顺理而无阿私之谓公由理而无邪曲之谓正脩身以齐家此王者治国平天下之定理所自尽心者也苟身不能齐家而以付之冡宰为主悖理莫甚焉又可谓之公正乎噫安石真奸人哉
　　正身以齐家此诚王者之事但古者后夫人必有师保姆氏之教故设内宰以主之而内宰又属之冡宰此其事之相承也且周礼定为一王之法不有防冲之君生长深宫未闲庶务者乎此内治所以必属之冡宰也四方贡职各有定制王者为天下主财奉礼义以养天下无非王者之财也不可以有公私之异今大府乃有式贡之余财以共玩好之用不几有如李唐之君受裴延龄之欺罔者乎玉府乃有王之金玉良货贿之藏不防有如汉桓灵置私库者乎内府乃有四方金玉齿革良货贿之献而共王之好赐不防有如李唐之君受四方羡余之轻侮者乎
　　四海职贡皆天产国家府藏皆公帑周礼未尝以为自私然用有大小则内外府所掌亦有大小之异物有精粗故玉府所掌多以为上用之贮岂谓内府在内玉府主良货贿遂谓天子私蓄乎至其所谓式贡之余正以其合于式法用而有余初非取于民而羡余其所谓玩好好用皆在式法之内司防之属所考防者其义见于大府司防览者详之
　　王之裘服宜夫人嫔妇之任也今既有司裘又有缝人屦人等九官则皆掌衣服者也膳夫酒正之职固不可废又有腊人盐人等十有六官则皆掌饮食者也医师之职固不可废又有兽医等五官皆医事也宫幕次舍之事固不可废而皂之所作也亦置五官焉凡此既不应冗滥如是且皆执技以事上役于人者也而以为冡宰进退百官均一四海之属何也汉兴经五霸七雄圣道絶防大乱之后陈平为相尚不肯任廷尉内史之事周公承文武之徳相成王为太师乃广置宫闱猥亵衣服饮食技艺之官以为属必不然矣
　　羞服室医嫔妇女工并统于太宰者此正周礼格王之要道异于后世之治也今以为广置宫闱猥防服食技艺之官属是岂宫中府中均为一体之意哉
　　其末则又有夏采之官焉専掌王崩复王者也呜呼安得是不祥之人哉礼官临大变一时行之可矣乃预置官以俟王崩而行其职何不祥之甚也
　　自古盖有死而复生者此复之礼所由始也复而复焉莫大之幸乃死中求生非死而致死之谓故不系于器礼而系于天官也欤
　　太宰之属六十有二考之未有一官完善者则五卿之属可知矣而可谓之经与易诗书配乎
　　胡氏谓即太宰六十属无一官完善愚则谓无一字可易人之识万有不齐如此今特畧为辨释其妙防详见各职下未睱枚举学者以身体而酌行之自知所失得云
　　辨舒氏非周礼
　　移易周礼设官【凡二十条】
　　笾人　醢人　醯人　盐人　幂人　五官以朝事馈食为重祭祀固属宗官况与司尊彛为类宜属宗伯
　　笾醢醯皆献酒所荐盐亦笾实幂尤酒醯之所须且并奄女为之故并属酒正
　　掌舍　幕人　掌次　吴氏属宗伯以顿舍供帐乃礼官之职也舒氏谓与匠人营国之意相表里事典之职守明矣
　　王之宫室天官莫大之职在国为宫人在外为掌舍故三官为宫人之属
　　夏采　呉氏舒氏皆谓掌大器以冕服复于太祖为礼官之事
　　礼曰复而不生斯不生矣而后死事始也是忠孝之至也故为天官之终
　　鼔人舞师大司乐俞氏以鼓舞二官并于春官之大司乐舒氏则以大司乐二十官并属于大司徒
　　乐与礼聨事故大司乐为春官之属鼓舞动民之具故鼔舞二官为教官之属且地官教万民春官教国子故乡遂升之司徒司徒升之太学各有所司矣
　　载师闾师县师遗人均人俞氏舒氏并谓为司空之属
　　遂人至司稼三十六官俞夀翁氏谓为司空之旧舒氏是之
　　按前人之説大约以遂人序官与五官相同观五官之贰皆中大夫二人其考若宰夫乡师肆师士师皆下大夫四人旅皆下士三十有二人其数无一爽至于下士称旅唯五正卿为然各属无有称旅者其为冬官之缺无疑故谓遂人即小司空而遂师即匠师也愚谓有乡即有遂故秋官有乡士则有遂士其余举州即曰里未有可以相离者司徒主教民乡遂二职皆相通司空主集事则乡遂又各自有职岂司徒有乡无遂司空有遂无乡哉今考各职在地官自有不可缺者遂人制其田里教之树畜也虞衡上下草木鸟兽也载师任土作贡也仓廪土地之所出也舂饎养之义也何莫而非地官之事若司空之职自有若冬官补义所陈兹不复赘饎人舒氏去此官
　　槀人吴氏并于饎人与舂人俱属宗伯舒氏以司有女子入于舂槀之文以舂人并于司为司空之属
　　动物天产供于天官植物地产供于地官饎槀职有精粗正与内外饔相符不可移亦不可去
　　司服王氏归司空舒氏谓当从司裘内司服之类属天官
　　衣服本宗伯职内司服属之天官者以后夫人之事皆统于冡宰故自春官而析也乌得以其本属者而尽去之哉
　　世妇
　　按舒氏云是职也必以卿大夫士之命妇之甚合礼文但旁引春秋礼记有宗妇之文因欲易世妇为宗妇愚谓世妇官有定员非凡宗女之混称宗妇即内宗外宗凡宗女妇人有爵者之通称也观春秋庄公夫人姜氏入宗妇觌用币正以宗女出嫁之有爵者人多有未见而行见礼也使以此之世妇易为宗妇则相见者岂止此数人而已乎当仍旧作世妇
　　巾车　典路　车仆　司常　俞氏王氏谓治器物以备用工人之事归之冬官舒氏谓同轨天子一诸侯之大政而车马旗旐皆征伐之用属之司马
　　车服以庸名分之大闲礼之大端也车旗聨事故并属掌邦礼者
　　内史　外史　御史　俞氏舒氏谓内史纪言外史纪事以赞王不及御史赞冡宰不及而纠察之竝宜列于治官
　　太师礼法之宗内外史者主出入王之命令御史主执持法令故为太史之属而列职礼官若左史书言右史书动本属冬官而亡之今以内史为纪言外史为纪动经无此文而妄加且史事领于宰臣则得以縁饰而劝戒为虚文争臣属之宰臣则得以比周而献替为故事此皆后世之大弊何为不察而欲紊乱圣经耶
　　司勲　吴氏以小臣进治宰夫考治移属冡宰舒氏引左传王赐叔孙豹路司徒书名司马书服司空书勲乃司空之属
　　愚谓司空当与考功之事故书其勲此为有理但进贤兴功以作邦国乃司马之大政凡有勲者司马之属等之司空之属书之各无妨也
　　小子羊人吴氏以供祭祀移属宗伯舒氏引诗无羊为考牧之诗以牛羊竝称而归功牧人当从牛人属之司徒
　　六畜禀性于乾坤木火金水各有所属见于易大传故六官各有所供详见充人条下
　　司爟吴氏谓与秋官司烜皆祭祀之事合丽宗伯舒氏谓与凌人同为辅相天地之宜爕理隂阳之节当为太宰之属
　　氷之藏启火之出入为爕理之事此理至实但大宰有是职而司马独无是责耶且宰相之所谓爕理者自有其本岂止于氷与火耶凌人与酒以类附火为夏气自属夏官
　　掌畜舒氏谓薮牧养蕃鸟兽而复有共贡之责合归冬官
　　天文南方为朱鸟故掌畜属之夏官
　　方相氏舒氏谓梗禳祓除之类与祝等也合为宗官
　　执戈盾武事也
　　大仆小臣御仆祭仆隶仆舒氏皆属宗伯
　　五职虽有大小贵贱皆主给事于王所正王躬以正朝庭司马之事莫大于此者祀神之事极烦故别为祭仆一职隶仆掌宫寝小事因附属焉岂可因有祭仆与五寝之文遂属之礼官耶
　　弁师俞氏以为工人之事归司空吴氏以为冕弁礼官之事属宗伯舒氏以与司裘屦人为类属天官
　　首服夏象也
　　伊耆氏　呉氏以属宗伯舒氏谓养老尊贤以教孝合隶司徒
　　秋之为徳物成而养之天文井宿列象西南坤方养之义也其附星有丈人孙子主子孙孝爱以侍老人伊耆氏列职秋官有以哉
　　大行人俞氏吴氏以为春官礼仪之事舒氏以亲诸侯乃王政之大列之司马
　　愚谓賔于四门在虞廷为四岳之専官周设六卿而他官以类而属故以行人属于春夏二官亦皆有理但六属者圣人既拟议之使繁简相等固不必妄有所更易且舒氏云负固不服犯令陵政则九伐之法有所不贷故以为当属司马然出礼则入刑以刑官而掌賔礼使夫用宾于王者常懐警畏虽司冦之禁亦无所用而又何俟司马之兵此其用意为更微妙耳
　　朝大夫
</div>
    <div class="pagination">
<a href="周礼传_page43.html">上一页</a><span>...</span><a href="周礼传_page39.html">39</a><a href="周礼传_page40.html">40</a><a href="周礼传_page41.html">41</a><a href="周礼传_page42.html">42</a><a href="周礼传_page43.html">43</a><span class="current-page">44</span><a href="周礼传_page45.html">45</a><a href="周礼传_page46.html">46</a><a href="周礼传_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
