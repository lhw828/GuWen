<!DOCTYPE html>
<html>
<head>
    <meta charset="UTF-8">
    <title>周礼注疏删翼 - 第 12 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏删翼 - 第 12 页/共 54 页</h1>
    <div class="content">　　或曰盗贼不可以缓刑之故纵之○按司关云国凶札则无门关之征犹几明知司农之义非也○或曰如公山泽之类○或曰如有币无牲之类○东莱吕氏曰荒政条目始于黎民阻饥舜命弃为后稷播时百谷其详见于生民之诗其后如禹之水汤之旱民无菜色其荒政制度不可攷及至成周自大司徒以荒政十有二聚万民其详又错见于六官之书然古者以三十年之通制国用则有九年之蓄遇岁不登人主则贬损减省天下各有廪藏则赈发济民而已当时措置与后世不同至春秋战国王政既衰秦饥乞籴于晋鲁饥乞籴于齐当时九年之制已自败坏其后如李悝之平籴法丰年贱收之凶则出以赈饥谷价不贵民安其居此亦三代已后救荒之良防也至汉武诏令水潦移于江南下巴蜀之粟致之江陵唐西都不登则幸东都在髙宗时有逐粮天子之语盖移民易粟孟子所谓苟且之术而秦汉以来又谓之善政矣大抵其法愈坏则其术愈麄今试举其可行者六七条如汉载粟入关中无用传后来贩粟者免税如后世劝民出粟散之乡里又如富郑公在青州处流民于城外室庐措置种种有灋当时寄居防士分掌其事不以吏胥与于其间又如赵清献公在防稽不灭谷价四方商贾辐凑此皆可师其意广其法以推行于不穷者也至如平籴之政尤须讲求自李悝平籴至汉耿夀昌为常平仓元帝以后或置或罢至宋朝遂为定制仁宗时韩魏公请罢鬻没官之田募人承佃为广惠仓散与鳏寡孤独庆厯嘉祐间既有常平又有广惠广济二仓以备赈恤所以仁宗德泽倍洽于民至王荆公用事常平广惠量可以支给尽粜转以为钱变而为青苖取三分之息百姓遂不聊生广惠之田卖尽虽得一时之利要之竟无根底元祐间虽复章惇继之三仓又坏论荒政者不可不详攷也
　　以保息六养万民一曰慈幼二曰养老三曰振穷四曰恤贫五曰寛疾六曰安富注息谓安之使蕃息也慈幼谓爱幼少也产子三人与之母二人与之饩十四以下不从征养老七十养于乡五十异粻之属振穷抍捄天民之穷者也穷者有四曰矜曰寡曰孤曰独恤贫贫无财业禀贷之寛疾若今癃不可事不算卒可事者半之也安富平其繇役不专取
　　疏上经既陈凶荒不安之事故此经陈安养万民之道产子三人与之母等皆是越语范蠡欲速报呉为此权礼令国人壮者无取老妇老者无取壮妻女子十七不嫁丈夫二十不娶皆罪其父母生丈夫二壶酒一犬生女子一壶酒二豚生三人公与之母二人与之饩王制云五十养于乡六十养于国七十养于学礼记庻人食稷士兼食黍大夫又加以粱今虽庶人老者或与士大夫同食故曰异粻○潜溪邓氏曰于此见先王之制欲万物各得其所后世虐防独者不足言即以锄富彊为政去教意逺矣○愚按产子三人与母二人与饩注疏借以释慈幼之意耳非先王之政也月令季春安萌芽养幼少存诸孤王政之可想见者此类是矣
　　以本俗六安万民一曰媺宫室二曰族坟墓三曰联兄弟四曰联师儒五曰联朋友六曰同衣服注本犹旧也媺善也谓约椓攻坚风雨攸除各有攸宇族犹类也同宗者生相近死相迫兄弟昬姻嫁娶也师儒乡里教以道艺者同师曰朋同志曰友同犹齐也民虽有富者衣服不得独异
　　疏经云媺宫室明不主华美故以攻坚解之斯干之诗曰约之阁阁椓之橐槖○尔雅释亲云父之党为宗族母与妻党为兄弟则兄弟之名施于外亲为正上云族坟墓是同宗明此兄弟施于外姓昏姻○庄渠魏氏曰本俗者祖宗根本所在也民不忘本则善心生○潜溪邓氏曰保息本俗于八统九两其事同何也曰民生有道大宰执之为民治司徒掌之为民教也八统九两恢恢其兼覆并包乎保息本俗则敦仁而率育之也共事通之为官联殊事建之为官灋聼治防讼守之为官常皆是物也归之约万民于人道焉尔易曰天地睽而其事同故二官同道也
　　正月之吉始和布教于邦国都鄙乃县教象之灋于象魏使万民观教象挟日而敛之乃施教灋于邦国都鄙使之各以教其所治民
　　疏使之各以教其所治民者若据邦国使诸侯教所治民若据都鄙则使公卿大夫教所治民也○明斋王氏曰凡治民必从其有司此教民之本也○愚按王国有六乡则乡师等敎之六遂则遂人等教之此皆司徒之属也故施教法但言邦国都鄙邦国亦有乡遂如大国三乡三遂以次而降则皆属于诸侯故总曰邦国而已
　　令五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相宾注此所以劝民者也使之者皆谓立其长而教令使之保犹任也救救凶灾也賔賔客其贤者杜子春云相受谓民移徙所到则受之所去则出之谓受者宅舍有故相受寄托也赒者礼物不备相给足也闾二十五家族百家党五百家州二千五百家乡万二千五百家
　　疏立其长谓若比长闾胥至乡大夫等○潜溪邓氏曰布灋施教首比闾族党州乡何也教自下起也物生自下地徳也王治笃近先家也家和而乡治乡和而国治国和而天下治始聨而比之既协而和之王治之大教也闾使相受善为受其庆恶为受其患老受而终之幼受而长之穷无归者受而养之也相葬丧同其戚相救凶同其灾也郷之言郷也郷之斯饮射而宾之教合敬也王教莫大于能羣莫先于敬譲莫厚于敦睦莫美于不争大道之行天下时雍则不争之极也故保受葬救赒賔渐之仁摩之义导之于礼乐而要之化斯其路也
　　颁职事十有二于邦国都鄙使以登万民一曰稼穑二曰树艺三曰作材四曰阜蕃五曰饬材六曰通财七曰化材八曰敛材九曰生材十曰学艺十有一曰世事十有二曰服事注郑司农云稼穑谓三农生九谷也树艺谓园圃毓草木作材谓虞衡作山泽之材阜蕃谓薮牧养蕃鸟兽饬材谓百工饬化八材通财谓商贾阜通货贿化材谓嫔妇化治枲敛材谓臣妾聚敛疏材生材谓闲民无常职转移执事学艺谓学道艺世事谓以世事教能则民不失职服事谓为公家服事者谓生材养竹木者
　　疏九职大宰既掌之司徒又颁之者大宰总知其事司徒是主民之官亲自颁行义各有当也○何氏曰司徒颁之者正徳厚生事相闗也○魏氏曰登进而成之也○愚按后郑以生材为养竹木盖以大宰任万民故有闲民此云颁职事不可颁之使为闲耳然生财何以谓之养竹木树艺作材之中独无养竹木者牲乎况万民中不能无闲民则颁职事者正颁之令转移执事耳安得谓颁之使为闲也
　　以乡三物敎万民而宾兴之一曰六徳知仁圣义忠和二曰六行孝友睦婣任恤三曰六艺礼乐射御书数注物犹事也兴犹举也民三事教成郷大夫举其贤者能者以饮酒之礼宾之既则献其书于王矣知明于事仁爱人以及物圣通而先识义能防时宜忠言以中心和不刚不柔善于父母为孝善于兄弟为友睦亲于九族婣亲于外亲任信于友道恤振忧贫者礼五礼之义乐六乐之歌舞射五射之灋御五御之节书六书之品数九数之计
　　疏九族者上自髙祖下至曾旁及缌麻之内外亲则母族妻族也○按保氏职掌养国子以道教之六艺一曰五礼二曰六乐三曰五射四曰五御五曰六书六曰九数彼注云五礼吉凶宾军嘉六乐云门大咸大韶大夏大濩大武五射白矢参连剡注襄尺井仪五御鸣和銮逐水曲过军表舞交衢逐禽左六书象形防意转注处事假借谐声九数方田粟米差分少广商功均输方程嬴不足旁要彼注又云今有重差夕桀句股○俊仪王氏曰周之制自王宫国都闾巷党术莫不有学司徒总其事乐正崇其教下至庠塾皆以民之有道徳者为左右师自天子之元子众子公卿大夫士之适子至庻民之子弟八岁入小学教之洒埽应对进退之节礼乐射驭书数之文十有五进乎大学教之致知格物正心诚意之道○又曰先王之时其人则四民也其居则六乡三采五比四闾也其田则一井二牧三屋九夫也其官则三吏六聨五侯九伯也其教则五事五典也其学则六徳六行五礼六乐五射五御六书九数也少而习之长而安焉○又云三代之王域九州以居民天子诸侯有君师之职公卿有师保之义里居有父师少师之教故民聚而教行
　　以乡八刑纠万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑注纠犹割察也不弟不敬师长造言讹言惑众乱民乱名改作执左道以乱政也
　　疏乱民以下皆王制文谓变易官与物之名更造法度左道若巫蛊及俗禁竝乱政之民也○仲舆郝氏曰造言乱民二刑用之不善即申韩之令诽谤妖言之法矣○潜溪邓氏曰八刑亦曰乡何也曰乡刑也郷刑教刑也书曰扑作教刑教刑非刑也其附刑者归之士矣○愚按六徳圣王不以甚美者强民也六艺其末也六行不备斯刑之矣○国语齐桓公内政之法正月之朝乡长复事君亲问焉曰于子之乡有居处好学慈孝于父母聪慧贤仁发闻于乡里者有则以告有而不以告谓之蔽明其罪五有可已于事而竣公又问焉曰于子之乡有奉养股肱之力秀出于众者有则以告有而不以告谓之蔽贤其罪五有司已于事而竣公又问焉曰于子之乡有不慈孝于父母不长弟于乡里骄躁滛暴不用上令者有则以告有而不以告谓之下比其罪五有司巳于事而竣是故乡长退而修徳进贤公亲见之遂使役官及五属大夫复事公问之如初五属大夫于是退而修属属退而修县县退而修乡乡退而修卒卒退而修邑邑退而修家是故匹夫有善可得而举也匹夫有不善可得而诛也○贵与马氏曰因读国语此章而参以王制所言司徒俊选之事然后知古之圣贤其于化民成俗选贤兴能二事视其贤愚升沈举功吾身故其为法甚备其教人也不特上贤以崇徳而必欲简不肖以绌恶其举人也不特进贤受上赏而必欲蔽贤防显戮盖赏罚相须而行则始不视为具文后世非不立学校而未闻有不帅教之罚盖姑选其能者而无能之人则聼其自为不肖而已非不兴选举也而未闻有蔽贤之戮盖姑进其用者而未用之人则聼其自为不遇而已其教之也不备其选之也不精宜人材之所以日衰也虽然惟其教训之法不备所以选举之途不精士生斯世盖自为材而未尝有所頼于上之人则所谓焉知贤才而举之何以识其不才而舍之而蔽贤之罚亦无所施矣
　　以五礼防万民之伪而教之中以六乐防万民之情而教之和注礼所以节止民之侈伪使其行得中乐所以荡正民之情思使其心应和也
　　何氏曰六艺之教礼乐在其中矣此又重言之者教民莫大于礼乐故也○魏氏曰伪者外有所为丧其天真者也情者中有所感离其天性者也礼所以节其伪使不偏乐所以养其情使不淫
　　凡万民之不服教而有狱讼者与有地治者聼而防之其附于刑者归于士注不服教不厌服于十二教贪冒者也有地治者谓乡州及治都鄙者也附丽也士司寇士师之属
　　祀五帝奉牛牲羞其肆注牛能任载地类也奉犹进也郑司农云羞进也肆陈骨体也谓进所肆解骨体士丧礼曰肆解去蹄
　　疏司农以肆为四音读之故云肆陈也谓陈牲体于爼上即体解折节为二十一体是也后郑以肆为擿音读之肆解骨体者为七体解之按士丧礼曰特豚四鬄去蹄彼注云四解之殊肩髀彼言殊肩髀与此骨体一也后郑所以不从先郑者按礼运云腥其爼孰其殽彼注云腥其爼谓豚解而腥之孰其殽谓体解而爓之祭礼之灋先豚解后体解经云奉牛牲谓初牵入时即言羞其肆明先豚解又按国语禘郊之事则有全蒸明知不得先有体解若然则禘郊之事先全蒸后豚解若宗庙之祭则无全蒸先豚解次体解礼运所云者是也○愚按羞肆之説后郑不从司农者以禘郊先全蒸后豚解而体解更在豚解后经文奉牲下即云羞其肆故黜体解之説耳然恐不必若是拘也
　　享先王亦如之
　　疏享先王不辨祭之大小大宗伯四时及禘祫皆称享不言祭地者祭地之礼与天同
　　大宾客令野修道委积注令令遗人使为之也少曰委多曰积皆所以给宾客
　　大丧帅六乡之众庻属其六引而治其政令注众庻所致役也郑司农云六引谓引丧车索也六乡主六引六遂主六绋
　　疏在棺曰绋见绳体行道曰引见用力主文以见义也○明斋王氏曰按周礼于丧纪之事必极其厚者人之所以有礼义者生全康乐则敬共慈爱以相与死亡患难则哀戚图猷加厚于平时故其爱敬皆为实若夫患邪滛者朝死而夕亾之遇患难委而去之则其相与之情皆为虚假视彼鸟兽之哀鸣踯躅者反不若矣是故先王所以厚于丧礼者不因夫人不背本之真情而品节之使夫不肖者有以企而及也且必均其职于百官府均其役于乡遂之万民使夫委贽之臣各致其臣子之诚王国之百姓靡不尽其如防考妣之情是故疾病之祷祀医药患难之捍卫营救无所不用其极不幸而有败亡之祸则以身徇之而与之俱死皆此道也彼治丧以薄为道者则视夫患难丧兦如虚舟飘瓦然设国家有事何所寄托此所以为异端者流也
　　大军旅大田役以旗致万民而治其徒庻之政令注旗画熊虎者也徴众刻日树旗期于其下
　　愚按大军大田皆司马事而致民属之司徒何也圣王之世无兵事也自旗致以前徒庻皆民尔其保息本俗而賔兴之皆教尔军旅田役竣而仍之司徒故曰圣王之世无兵事也
　　若国有大故则致万民于王门令无节者不行于天下注大故谓王崩及寇兵也节六节有节乃得行防奸私大荒大札则令邦国移民通财舍禁弛力薄征缓刑注大荒大凶年大札大疫也移民辟灾就贱其有守不可移者则输之谷春秋定五年夏归粟于蔡是也
　　疏归粟于蔡非荒札之事取证通财之义尔○明斋王氏曰前言荒政十有二聚万民矣此复言之者谓令于邦国也且不止大荒更有大札时也
　　岁终则令教官正治而致事正嵗令于教官曰各共尔职修乃事以聼王命其有不正则国有常刑注岁终自周季冬也教官其属六十正治明处其文书致事上其计簿正岁夏正月朔日
　　王氏曰地官主土与民故以土地之图人民之数为大刚土防以知地生物宜土均平土土圭分土皆治地之法也十二职以植民生本俗以安之保息以养之荒政以聚之十二教以达民性三物以兴之人刑以纠之皆治民之法比闾族党州乡以施教化遂沟洫浍川以正疆界通水利井已丘甸县都以稽民畜起徒役而伍两卒旅师军之法寓焉故地也者以博厚含为徳者也易君子以厚徳载物周礼地官庠序田里卒伍市廛虞衡之制皆寛裕温柔广博易良寜多其教诲而不使一夫之不获寜迟以岁月而不儌一时之近利此其培植深厚利泽无穷而非后世之所能及也○荘渠魏氏曰治官之属大宰不自令小宰令之五官则自令其属














　　周礼注疏删翼卷七
<经部,礼类,周礼之属,周礼注疏删翼>
　　钦定四库全书
　　周礼注疏删翼卷八
　　明　王志长　撰
　　小司徒之职掌建邦之教灋以稽国中及四郊都鄙之夫家九比之数以辨其贵贱老幼废疾凡征役之施舍与其祭祀饮食丧纪之禁令注稽犹考也夫家犹言男女也郑司农云九比谓九夫为井谓九比者冢宰职出九赋者之人数也贵谓为卿大夫贱谓占防贩卖者废疾谓癃病也施当为弛
　　疏九比后郑不从先郑者以经掌国中及四郊即是六乡之内但乡与公邑并为沟洫无井田之法故不从也征谓税之役谓繇役郑解诸文贵贱相对皆以贵为卿大夫贱为士独此贱为占防贩卖者以此经论九赋之事按大宰九赋有币余之赋币余谓占卖国之斥币此经贵与老幼废疾皆弛舍无赋唯此赋当彼币余之赋故为贩卖者解之祭祀谓乡中州祭社党祭禜族祭歩饮食谓若行乡饮酒及族食丧纪谓若四闾为族使之相葬之等禁令祭祀巳下皆有禁令使不失礼○某氏曰经云征役之施舍皆谓免者贱若胥役以其服公事亦在所免也
　　乃颁比灋于六乡之大夫使各登其乡之众寡六畜车辇辨其物以岁时入其数以施政教行徴令及三年则大比大比则受邦国之比要注登成也成犹定也众寡民之多少物家中之财岁时入其数若今四时言事大比谓使天下更简阅民数及其财物也受邦国之比要则亦受乡遂矣郑司农云五家为比故以比为名今时八月案比是也要谓其簿
　　庄渠魏氏曰土地之图人民之数皆大司徒所建然大司徒所掌详于土地之图事大而简小司徒所掌详于人民之数事细而緐○明斋王氏曰比要者其详藏于侯国其总数则登于天府小司徒受之王国岁时入其数侯国则三年而入其要内外详畧之不同也○或曰驾牛马曰车人挽行曰辇
　　乃防万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋注此皆先王因农事而定军令者也欲其恩足相恤义足相救服容相别音声相识作为也役功力之事追逐寇也胥伺捕盗贼也乡之田制与遂同
　　疏此经之内不见田制遂人职不载出军之法互见为义○明斋王氏曰旧谓五家为比故五人为伍二十五家为闾故二十五人为两居则为比闾族党州乡行则为伍两卒旅师军此说是矣而非覈实之言也夫苟定于比即为伍则征行而用众何以居守岂百里之内旷然无人耶且凡贵贱老幼废疾皆舍则伍不有缺耶愚尝详攷六乡居民之数一比长所统合有五十家然则所谓一伍之人亦于五十家内而取之十家而取一人也故比闾族党州乡者教训其居民之法有家则在所教者也伍两卒旅师军者部署其勇力之法凡有材艺者又自防而用之也庠序师田各自为制征行有时而居守不可缺不外乎比闾而不泥于比闾实并行而不悖故以比闾中之民而简阅之为伍两则可谓比闾之民与其长即伍两之兵与将岂其然乎
　　乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人凡起徒役毋过家一人以其余为羡惟田与追胥竭作注一家男女七人已上则授之以上地所养者众也男女五人已下则授之以下地所飬者寡也可任谓丁彊任力役之事者郑司农云羡饶也田谓猎也追追宼贼也竭作尽行
　　疏此谓六乡之内上剂致甿一人为正卒其余皆为羡卒若六遂之内以下剂致甿一人为正卒一人为羡卒其余皆为余夫饶逺故也○贵与马氏曰按周家授田之制如大司徒遂人之说则是田肥者少授之田瘠者多授之如小司徒之说则口众者授之肥田口少者授之瘠田如王制孟子之说则一夫定以百亩为率而良农食多惰农食少三者不同○俊卿章氏曰司徒之可任者如此其多司马法之出士徒如彼其少盖古人之于兵不尽用之小司徒只言其可任者非实数也后世反此晋作州兵乃是尽数调发甚非先王之制其他如鲁成作丘甲苏秦谓齐宣王临淄之中七万户不下戸三男子而卒以二十一万曹操谓崔琰曰昨按戸籍可得三十万众故为大州是皆以实数调发唯孔明仅有此意以蜀之大其兵常不过十二万而所用八万常留四万以为更代蜀之彊以孔明不尽用之故及蜀之亡尚有十万二千数年之间所损不过二万耳○叶氏时曰按天子六军大国三军次国二军小国一军此制军六等也万二千五百家为乡万二千五百人为军家起一人为军则六乡为六军矣六遂亦七万五千家合六遂六乡则可制十二军有十二军之众仅制为六军可见先王之不尽民力也不特此尔司徒司马皆言上地可任者家三人中地可任者二家五人下地可任者家二人一井凡八家姑以下地言之则可任者十六人凡起徒役无过家一人则一井但八人耳故遂人曰以下剂致甿民虽受上田中田而防之唯以下剂为率其寛民力可知也○浚仪王氏困学纪闻曰古者国有闲田田有余夫夫有闲民民有羡卒不尽其财力也至秦而自实田至汉而覈垦田至隋而阅丁口至唐而括逃户隠田于是财殚力尽民无乐生之心矣○陈氏礼书曰田与追胥竭作以猎取禽兽人所同欲追伺盗贼人所同恶也○潜溪邓氏曰羡优饶之也徒役自我作故毋用羡不虞之变地守之徴致羡卒可也
　　凡用众庻则掌其政教与其戒禁聼其辞讼施其赏罚诛其犯命者凡国之大事致民大故致余子注命所以誓告之大事谓戎事也大故谓灾防也郑司农云国有大事当徴召防聚百姓则小司徒召聚之余子谓羡也谓余子卿大夫之子当守于王宫者也
　　疏惟田与追胥竭作则余子非羡卒可知经云大故当宿卫王宫按书传云余子皆入学故云余子卿大夫之子当守于王宫者也是破司农之言
　　乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事注此谓造都鄙也采地制井田异于乡遂重立国小司徒为经之立其五沟五涂之界其制似井之字因取名焉郑司农云井牧者春秋传所谓井衍沃牧隰臯者也谓隰臯之地九夫为牧二牧而当一井今造都鄙授民田有不易有一易有再易通率二而当一是之谓井牧九夫为井者方一里九夫所治之田也此制小司徒经之匠人为之沟洫相包乃成耳邑丘之属相连比以出田税沟洫为除水害四井为邑方二里四邑为丘方四里四丘为甸方八里旁加一里则方十里为一成四甸为县方二十里四县为都方四十里四都方八十里旁加十里乃得方百里为一同也井田之法备于一同今止于都者采地食者皆四之一其制三等百里之国凡四都一都之田税入于王五十里之国凡四县一县之田税入于王二十五里之国凡四甸一甸之田税入于王地事谓农牧衡虞也贡谓九谷山泽之材也赋谓出车徒给繇役也司马法曰六尺为歩歩百为畮畮百为夫夫三为屋屋三为井井十为通通为匹马三十家士一人徒二人通十为成成百井三百家革车一乘士十人徒二十人十成为终终千井三千家革车十乗士百人徒二百人十终为同同方百里万井三万家革车百乗士千人徒二千人
　　按左氏传襄二十五年楚蔿掩为司马子木使庀赋数甲兵蔿掩书土田度山林鸠薮泽辨京陵表淳卤数疆潦规偃猪町原防牧隰臯井衍沃量入修赋赋车籍马赋车兵徒卒甲楯之数按异义左氏说山林之地九夫为度九度而当一井薮泽之地九夫为鸠八鸠而当一井京陵九夫为辨七辨而当一井淳卤九夫为表六表而当一井疆潦九夫为数五数而当一井偃猪九夫为规四规而当一井原防九夫为町三町而当一井隰臯之地九夫为牧二牧而当一井衍沃之地九夫为井○浚仪王氏曰异义所云通山林薮泽九等言之郑注小司徒据衍沃平地言之所以不同○一井之内中为公田八夫家治百亩尚无九夫况其中或有一易再易则取数更少郑据九百亩而言故云九夫耳○成间有洫井间有沟旁加一里使治沟洫不出税举八里之甸据实出税者而言○朱子语类云问郑氏旁加一里之说是否曰如此方得数相合亦不见所凭据处今且大槩依他如此说○道鉴外纪黄帝画野分州以分星次经地设井以塞争端立歩制丘以防不足八家为井井开四道而分八宅凿井于中其利有十地气不泄无费一家同风俗齐巧拙通货财存亡相守出入相司嫁娶相媒有无相贷疾病相救是也井一为隣隣三为朋朋三为里里五为邑邑十为都都十为师师十为州○汉刑法志殷周以兵定天下天下既定戢藏干戈教以文德而犹设司马之官立六军之众因井田而制军赋地方一里为井井十为通通十为成成方十里成十为终终十为同同十为封封十为畿畿方千里有税有赋税以足食赋以足兵四井为邑四邑为丘丘十六井也有戎马一匹牛三头四丘为甸甸六十四井也有戎马四匹兵车一乘牛十二头甲士三人卒七十二人干戈备具是谓乘马之法一同百里提封万井除山川坑岸城池邑居园囿术路三千六百井定出赋六千四百井戎马四百匹兵车百乗此卿大夫采地之大者也是谓百乘之家一封三百一十六里提封十万井定出赋六万四千井戎马四千匹兵车千乗此诸侯之大者也是谓千乗之国天子畿方千里提封百万井定出赋六十四万井戎马四万匹兵车万乗故称万乗之主戎马车徒干戈素具春振旅以搜夏拔舍以苖秋治兵以狝冬大阅以狩皆于农隙以讲事焉五国为属属有长十国为连连有帅三十国为卒卒有正二百一十国为州州有牧连帅比年简车卒正三年简徒羣牧五载大简车徒此先王为国立武足兵之大略也○春秋正义家出一人故乡为一军天子六军出于六乡则大国三军出自三乡其余公邑采地之民不在三军之数郑注小司徒司马法云成出革车一乗甲士十人徒二十人谓公卿大夫畿内采地之制杜注云甸出长毂一乗甲士三人歩卒七十二人多是司马法而以周礼冠之谓诸侯邦国出军之法故不同古者用兵天子先用六乡六乡不足取六遂六遂不足取公卿采邑及诸侯邦国若诸侯出兵先尽三乡三遂乡遂不足然后总征竟内之兵此一军甲士歩卒总七十五人周礼大司马五人为伍大数不同者大司马所云谓乡遂出军及临时对敌布陈用兵之法此甲士三人歩卒七十二人谓徴课邦国出兵之时所徴之兵既至临陈还同乡遂之法先偏后伍卒偏之两千夫长百夫长是临时对敌皆用卒两师旅也○通典周文王在岐用平土之法以为治人之道地着为本故建司马法六尺为歩歩百为畮畮百为夫夫三为屋屋三为井井十为通通十为成成十为终终十为同同方百里同十为封封十为畿畿方千里民受田上田夫百亩中田夫二百亩下田夫三百亩三岁更耕之自爰其处农民户人巳受田其家众男为余夫亦以口受田如此士工商家受田五口乃当农夫一人此谓平土可以为法者也若山林薮泽原陵淳卤之地各以肥硗多少为差民年二十受田六十归田七十以上上所养也十嵗以下上所长也十一以上上所彊也○刘恕曰后魏均田制度似今世佃官田及絶户田出租税非如三代井田也魏齐周隋兵革不息农民少而旷土多故均田之制存至唐承平日乆丁口滋众官无闲田不复给授故田制为空文唐志云口分世业之田坏而为兼并似指以为井田之比失之逺矣○林勲曰周制歩百为畮百畮仅得唐之四十余畮耳唐之口分人八十畮几倍于古葢贞观之盛戸不及三百万永徽唯增十五万葢周则王畿千里巳有三百万家之田列国不与焉是以唐制受田倍于周而地亦足以容之狭乡虽裁其半犹可当成周之制然按一时戸口而不为异日计则后守法难矣既无振贫之术乃许之卖田后魏以来敝法也○易氏曰遂人总九千二百一十六夫之成数故曰万夫诗人总三十二里之成数故曰终三十里然未必尽如界画棊局一一为开方之法葢有井牧焉井则上地中地下地之殊牧则不易一易再易之辨计以中数大率以三夫受六夫之地○朱子语类云周家每年一推排十六岁受田六十者归田其后想亦不能无弊故蔡泽言商君决裂井田废坏阡陌以静百姓之业而一其志唐制每岁十月一日应受田者皆集于县令庭中而升降之若县令非才则是日乃胥吏之利尔○丘氏曰野外之田不无美恶肥硗之差岂必尽如指掌之平棊盘之画哉唯有井有牧比析而行乃是井田活法○王氏曰比法与遂人百夫洫千夫浍万夫川相表里然亦指成周极盛时地辟民聚之处计之若下田再易有一夫畊二夫之地者井止四家四井为邑邑止十六家论语所谓十室之邑是也有不能截而齐之者矣○仲舆郝氏曰牧谓隰臯水草之地牧飬六畜者也有可耕之田必求可牧之地六畜有所养然后不伤稼穑故有井必有牧古井地非必尽相连属衍沃则为井隰臯则为牧丘陵亦可牧也郑谓牧即井似拘
　　乃分地域而辨其守施其职而平其政注分地域谓建邦国造都鄙制乡遂也辨其守谓衡虞之属职谓九职政当作征税也
　　凡小祭祀奉牛牲羞其肆小宾客令野脩道委积大军旅帅其众庻小军旅廵役治其政令大丧帅邦役治其政教注小祭祀王冕所祭小宾客诸侯之使臣帅帅而致于大司徒廵役小力役之事则廵行之丧役正棺引窆复土
　　疏小军旅谓使臣征伐对大军旅天子亲行廵役文承小军旅下故知小功役之事则廵行之若大功役则大司徒廵行之
　　凡建邦国立其社稷正其畿疆之封注畿九畿
　　疏建邦国谓立畿外诸侯邦国诸侯有三社三稷按司马除王畿以外仍有九畿谓侯甸男采卫要六服为中国外更有夷镇蕃三服为夷狄王畿四面皆有此九畿相去各五百里故云畿谓九畿
　　凡民讼以地比正之注郑司农云以田畔所与比正防其讼
　　地讼以图正之注地讼争疆界者图谓邦国本图岁终则攷其属官之治成而诛赏注治成治事之计令羣吏正要防而致事
　　庄渠魏氏曰治成治之成效宰夫所聼日成也地官则乡师聼之小司徒据之以行攷课之法大司徒定其功罪诛赏则请于太宰以诏王月要小司徒自受之亦致于小宰岁防则小司徒致于大司徒大司徒致于冢宰故五官之事常与天官相通
　　正岁则帅其属而观教象之灋徇以木铎曰不用灋者国有常刑令羣吏宪禁令修灋纠职以待邦治注宪表县之
　　及大比六乡四郊之吏平教治正政事考夫屋及其众寡六畜兵器以待政令注四郊之吏吏在四郊之内主民事者夫三为屋屋三为井出地贡者三三相任疏乡遂之内虽不为井田以其沟洫为贡然出贡之时亦三三相保任以出谷税故云三三相任据一井而言也○庄渠魏氏曰平章其教治优劣论正其政事得失夫屋者九等之民有勤惰贫富五亩之宅有修废百亩之田有荒熟也及夫戸口有众寡六畜有登耗器械有备乏皆阅计为比要国家有事则用之○愚按司徒掌教典以扰万民而教未有不先养者食哉惟时为咨牧首务古昔然矣故大司徒之职教养均秉小司徒佐之尤详于养葢庠序孝弟浃于农桑饱暖之后王道之彰明较著者也后儒吴氏軰以稽国中及四郊都鄙之夫家九比之数皆小司空文悉为割去而谓此职当有阙文夫六官之通职联事多矣予未敢信以为然也
　　乡师之职各掌其所治乡之教而聼其治注聼谓平察之
　　疏乡师四人二人共主三乡故言各掌其所治乡之教也自乡大夫至比长各自聼防其民恐有滥失乡师又平察之
　　以国比之灋以时稽其夫家众寡辨其老幼贵贱废疾马牛之物辨其可任者与其施舍者掌其戒令纠禁聼其狱讼
　　某氏曰国比之法即小司徒所令九比之数颁于六乡者
　　大役则帅民徒而至治其政令既役则受州里之役要以攷司空之辟以逆其役事注而至至作部曲也役要所遣民徒之数辟功作章程逆犹钩攷也郑司农云辟法也
　　疏营作之处皆有部曲分别故云部曲也司空主役作
　　凡邦事令作秩叙注事功力之事秩常也叙犹次也事有常次则不偪匮
　　疏营作之事多少有常事有次叙则民不偪迫又不匮乏○庄渠魏氏曰秩部署其常位叙次第其功程作之者乡吏也乡师令之而已古之役法实寓军法事有常次驭万众如一人焉
　　大祭祀羞牛牲共茅蒩注郑大夫读蒩为借谓祭前借也易曰借用白茅无咎谓蒩士虞礼所谓苴刌茅长五寸束之者是也祝设于几东席上命佐食取黍稷祭于苴三取肤祭祭如初此所以承祭既祭葢束而去之守祧职云既祭藏其隋是与
　　大军旅防同正治其徒役与其輂辇戮其犯命者注輂驾马輂人挽行所以载任器也止以为藩营司马法曰夏后氏谓辇曰余车殷曰胡奴车周曰辎辇辇一斧一斤一凿一梩一锄周辇加二版二筑又曰夏后氏二十人而辇殷十八人而辇周十五人而辇
　　疏引司马法见所载任器及挽人多少○魏氏曰役徒輂辇稍人师以至乡师正治之而已
　　大丧用役则帅其民而至遂治之注治谓监督其事○及葬执纛以与匠师御匶而治役注匠师事官之属其于司空若乡师之于司徒也乡师主役匠师主众匠共主葬引杂记曰升正柩诸侯执綍五百人四綍皆衔枚司马执铎左八人右八人匠人执翿以御柩天子六引礼依此云郑司农云翿羽葆幢也尔雅曰纛翳也以指麾挽柩之役正其行列进退
　　疏天子无文引诸侯以况之○或曰天子之柩六乡千人御枚引之
　　及窆执斧以涖匠师注匠师主丰碑之事执斧以涖之使戒其事郑司农云窆谓葬下棺也春秋传曰日中而塴礼记所谓封者涖谓临视也
　　疏按檀弓云公室视丰碑三家视桓楹郑彼注天子斵大木为之丰大也天子六繂四碑前后各一碑各重鹿卢两畔各一碑皆单鹿卢天子千人分置于六绋皆背碑负引击鼓以为纵舍之节乡师执斧以涖之者恐匠师不戒其事须有用斧之处故执斧助之左氏昭十二年郑简公卒将葬司墓之室有当道者毁之则朝而塴弗毁则日中而塴子大叔请毁之子产遂不毁日中而葬又引礼记所谓封者按王制庻人县封而葬丧大记亦云以鼓封以证窆塴封皆谓下棺也
　　凡四时之田前期出田灋于州里简其鼓铎旗物兵器修其卒伍注田灋人徒及所当有
　　庄渠魏氏曰简者豫为阅计修者豫为配当古之勇好以整又好以暇○愚按田法其春搜主金鼓夏苖主号名及坐作进退疾徐疏数之类欤前期出之及期复教之也
　　及期以司徒之大旗致众庻而陈之以旗物辨乡邑而治其政令刑禁廵其前后之屯而戮其犯命者防其争禽之讼注司徒致众庻者以熊虎之旗陈之以旗物以表正其行列
　　疏乡师为司徒致众庻故还用司徒之大旗辨乡邑者田时六乡之众与公邑之民皆在焉各分别为阵也○或曰陈谓军阵行列有前后左右各以方色旗别之所谓物也
　　凡四时之徴令有常者以木铎徇于市朝注徴令有常者谓田狩及正月命脩封疆二月命雷且发声
　　疏谓乡师各于其乡内以木铎警戒廵于市朝使民知之○又云田狩谓春搜夏苖秋狝冬狩月令孟春之月命修封疆谓田之界分也仲春之月先雷三日奋木铎以令兆民曰雷将发声有不戒其容止者生子不备必有凶灾言此等政令皆有常时故引此证徴令有常者也
　　以岁待廵国及野而赒万民之囏阨以王命施惠注岁时者随其事之时不必四时也囏阨饥乏也郑司农云赒读为周急之周
　　明斋王氏曰司稼廵野观稼赒其急而平其兴司救岁时有天患民病以王命施惠然二官所治者广恐徒为文具故乡师亲出而廵其所治岁时者随事而行不拘其时囏阨兼不足与疾病二者以王命施惠代王廵行也
　　岁终则攷六乡之治以诏废置
　　疏诏告也告王与冢宰废置之
　　正岁稽其乡器比共吉凶二服闾共祭器族共丧器党共射器州共宾器乡共吉凶礼乐之器注吉服祭服也凶服吊服也比长主集为之祭器者簠簋鼎爼之属闾胥主集为之丧器者夷槃素爼楬豆輁轴之属族师主集为之此三者民所以相共也射器者弓矢楅中之属党正主集为之为州长或时射于此党也宾器者尊俎笙瑟之属州长主集为之为乡大夫或时宾贤能于此州也吉器若闾祭器者也凶器若族丧器者也礼乐之器若州党宾射之器乡大夫备集此四者为州党族闾有故而不共也此乡器者旁使相共则民无废事上下相补则礼行而教成
　　疏按丧大记士并九盘大夫乃用夷盘按士丧礼小敛有素俎大敛有楬豆按既夕礼士朝庙用輁轴以载柩皆非庻人之礼引之者以况丧器大夫士自有禄位不在共限故知引以况义也○一州属五党州长春秋二时射于序学○一乡属五州乡大夫行乡饮酒之时必在一州之内○愚按比闾族所共罚物也载师职云宅不毛者有里布田不耕者有屋粟郑康成云罚之以共吉凶二服及丧器葢谓此也射器以下皆为国行礼得以官物为之按酒正云凡为公酒者亦以法式及酒材授之明此器亦出官物也
　　若国大比则攷教察辞稽器展事以诏诛赏注攷教视贤能以知道艺与不察辞视吏言事知其情实不展犹整具
</div>
    <div class="pagination">
<a href="周礼注疏删翼_page11.html">上一页</a><span>...</span><a href="周礼注疏删翼_page7.html">7</a><a href="周礼注疏删翼_page8.html">8</a><a href="周礼注疏删翼_page9.html">9</a><a href="周礼注疏删翼_page10.html">10</a><a href="周礼注疏删翼_page11.html">11</a><span class="current-page">12</span><a href="周礼注疏删翼_page13.html">13</a><a href="周礼注疏删翼_page14.html">14</a><a href="周礼注疏删翼_page15.html">15</a><a href="周礼注疏删翼_page16.html">16</a><a href="周礼注疏删翼_page17.html">17</a><span>...</span><a href="周礼注疏删翼_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
