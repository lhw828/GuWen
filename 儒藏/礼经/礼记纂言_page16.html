<!DOCTYPE html>
<html>
<head>
    <meta charset="UTF-8">
    <title>礼记纂言 - 第 16 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记纂言 - 第 16 页/共 50 页</h1>
    <div class="content">　　其数六
　　【郑氏曰水生数一成数六但言六者亦举其成数】
　　其味咸其臭朽
　　【郑氏曰水之臭味也气若有若无为朽】
　　其祀行祭先肾
　　【郑氏曰冬隂盛寒于水祀之于行从辟除之类也行在庙门外之西为軷壤厚二寸广五尺轮四尺祀行之礼北面设主于軷上乃制肾及脾为俎奠于主南又设盛于俎东祭内肾一脾再其它皆如祀门之礼孔氏曰坛东西为广南北为轮广五尺轮四尺常祀行神之坛则然若于国外祖道軷祭其坛随路所向而为广轮尺数同也礼毕乘车轹而遂行唯车之一轮轹尔所以然者两轮相去八尺今軷唯广五尺故知不两轮俱轹主须南向故人北面设之其主盖以菩刍栢为神主也】
　　○水始冰地始冻雉入大水为蜃虹藏不见
　　【郑氏曰皆记时候也大水淮也大蛤曰蜃方氏曰冰即水也水以阳释冰以隂凝冻盖地气闭而阳不能熈也孟冬者重隂之始也故水始冰地始冻马氏曰雉火属也蜃水属也阳不胜隂而并与迁焉故化虹以隂干阳故见至是阳升隂降而勿通故藏】
　　○天子居堂左个乗路驾鐡骊载旂衣黒衣服玉食黍与彘其器闳以奄【骊力知切】
　　【郑氏曰堂左个北堂西偏也铁骊色如铁黍秀舒散属火寒时食之亦以安性也彘水畜也器闳而奄象物闭藏也】
　　○是月也以立冬先立冬三日大史谒之天子曰某日立冬盛徳在水天子乃齐立冬之日天子亲帅三公九卿大夫以迎冬于北郊还反赏死事恤孤寡【先去声郑氏曰迎冬者祭黒帝于北郊之兆也死事谓以国事死者若公叔禺人顔涿聚者也孤寡其妻子也有以惠赐之大功加赏孔氏曰不言诸侯亦如夏其文也还还于郊反反于朝也臣有为国事死者北郊还因杀气之盛而赏其家后也恤谓以财禄供给之公叔禺人死事见左传哀公十一年顔涿聚死事见哀二十三年及二十七年】
　　○是月也命大史衅防占兆审卦吉凶【防初格切】
　　【孔氏曰衅谓杀牲以血涂衅其及防郑氏曰防蓍也周礼人上春衅谓建寅之月也秦以其嵗首使大史衅防与周异矣方氏曰物有衅则祅作以血厌其变焉盖除衅之谓也除衅谓之衅犹治汚谓之汚治乱谓之乱也以卜而有兆防以筮而有卦兆有象故言占卦有数故言审占兆审卦则吉凶可得而知矣衅之将以占审焉必于嵗首者将以知一嵗之吉凶也大史日官也故以防之事命之澄曰兆谓所坼之兆也卦谓筮所得之卦也既命大史衅其防则以卜之以防筮之而观卜之所遇为何兆筮之所值为何卦于是推占其兆测审其卦而定其吉凶何如也】
　　是察阿党则罪无有掩蔽
　　【郑氏曰阿党谓治狱吏以私恩曲挠相为也孔氏曰是察者谓当是正审察狱吏阿党之事则在下犯罪之人狱吏不能掩蔽故云无有掩蔽马氏曰曲承曰阿私附曰党掩者自上掩之蔽者自旁蔽之夫官府之罪所以罔常获者阿党掩蔽之也吾于物辨之时而是察焉则苟罪也孰不发露者乎】
　　○是月也天子始裘
　　【郑氏曰九月授衣至此可以加裘马氏曰陨霜而冬裘具故司裘以仲秋献良裘以季秋献功裘而至是天子始服矣】
　　命有司曰天气上腾地气下降天地不通闭塞而成冬【上时掌切】
　　【郑氏曰使有司助闭藏之气门户可闭闭之牎牖可塞塞之方氏曰天气上腾地气下降则天地辨而各正其位矣冬曰上天为是故也以各正其位故天地不通闭若门之闭塞若穴之塞以其不通故闭塞也】
　　命百官谨盖藏命司徒循行积聚无有不敛坏城郭戒门闾脩键闭慎管籥固封疆备邉境完要塞谨关梁塞徯径【藏去声行去声积子赐切键其偃切要塞之塞先代切徯音奚】
　　【郑氏曰谨盖藏谓府库囷仓有藏物也积聚谓刍禾薪蒸之属坏益也键牡闭牝也管籥搏键噐也固封疆谓使有司循其沟树及其众庻之守法也要塞边城要害处也梁桥横也徯径禽兽之道也孔氏曰城郭须牢厚故言坏门闾备拟非常故云戒键闭或有破壤故云脩管籥不可妄开故云审封疆理当险阻故云固边竟防盗贼故云备要塞宜牢固故云完闗梁禁御奸非故云谨徯径细小狭路故须塞皆随事戒约故设文不同郑注键牡闭牝者凡鏁噐入者谓之牡受者谓之牝若禽兽牝牡然管籥与键闭别文则非键闭之物故云搏键噐此物以鐡为之似乐噐之管籥搢于鏁内以搏取其键也按檀弓注云管键也则管键一物此为别者管是键之伴类仍非键也何氏曰键是门扇之后树两木穿上端为孔闭者谓将扄闗门以内孔中澄曰键闭二字何氏说得之管者鏁之牝籥者鏁之牡郑注误以键闭为鏁之牝牡遂别释管籥为搏键器孔防亦从其误是以徒费辞而义愈不明此盖因天地闭塞成冬故命百官以谨盖藏又命司徒以敛积聚又自坏城郭至塞徯径九事皆顺天地闭塞之时而为此闭塞之事也陆氏曰坏城郭而门闾不戒无益也脩键闭而管籥不慎无益也固封疆而邉竟不备无益也完要塞谨闗梁而徯径不塞无益也】
　　饬防纪辨衣裳审棺椁之薄厚茔丘垄之大小髙卑厚薄之度贵贱之等级【茔音营】
　　【郑氏曰此亦闭藏之具顺时饬正之也辨衣裳谓袭敛尊卑所用也所用又有多少孔氏曰其衣裳袭敛多少及棺椁厚薄具在防大记丘垄大小按郑注冡人云汉律列侯坟髙四丈闗内侯以下各有等差又注檀弓云坟髙四尺盖周之士制外无文方氏曰丘垄坟墓别名大小冢人所谓以爵等为丘封之度是也然皆以土茔之故言茔澄曰饬防纪总下三者衣裳棺椁丘垄其目也髙卑之度即丘垄之大小薄厚之度即棺椁之薄厚丘垄大则髙小则卑其髙卑薄厚皆有丈尺之度其度之不同皆以其爵之贵贱而为之等级也自盖藏积聚及坏城郭以下九事并此饬防纪一事凡十二事皆为顺天时之闭塞而言】
　　○是月也命工师效功陈祭器按度程毋或作为巧以荡上心必功致为上物勒工名以考其诚功有不当必行其罪以穷其情【当去声】
　　【郑氏曰霜降而百工休至此物皆成也工师工官之长也效功録见百工所作噐物也主于祭噐祭噐尊也度谓制小大也程谓噐所容也巧谓奢伪怪好也荡谓摇动生其奢勒刻也刻工姓名于其噐以察其信知其不功致也功不当者取材美而噐不坚也孔氏曰于是之时命此工官之长效实百工所造之物陈列祭噐善恶按此噐旧来制度大小及容受程限多少或犹有也勿得有作过制之巧以摇动在上之心而生奢侈作噐不须靡丽华侈必功力密致为上毎物之上刻所造工匠之名于后以考其诚信与否若其用财精美而噐不坚固则功有不当必行其罪罚以穷其诈伪之情也方氏曰巧即工之所成者效与效马效羊之效同义盖呈效之也工所成噐以祭噐为主按据此以验彼也近取诸身而手有寸长短之数所起也是谓度逺取诸物而禾有黍多少之数所起也是谓程按之者欲其制之长短中度功之多少中程也马氏曰君子不敢以其私防同于其所尊敬故陈祭噐而不及燕噐度其噐之洪纎曲直者有度防其功之冬近勤惰者有程功致者功之至其用功无所不极者也然不可过过则巧先王所禁也】
　　○是月也大饮烝
　　【郑氏曰十月农功毕天子诸侯与其羣臣饮酒于大学以正齿位谓之大饮别之于它其礼亡今天子以燕礼郡国以乡饮酒礼代之燕谓有牲体为俎也党正职曰国索鬼神而祭祀则以礼属民而饮酒于序以正齿位亦谓此时也诗云十月涤朋酒斯飨曰杀羔羊跻彼公堂称彼兕觥受福无疆是颂大饮之诗孔氏曰烝升也升此牲体于俎之上故云大饮蒸此是天子之礼风跻彼公堂乃诸侯之礼国语云王公立饮则有房烝此既大饮飨礼当有房烝半体之俎若党正饮酒虽飨而用肴烝故宣十六年左传云王飨有体荐宴有折俎公当飨卿当宴马氏曰是月嵗功既登物之可荐者众君子可以宴乐饮酒矣】
　　天子乃祈来年于天宗大割祠于公社及门闾腊先祖五祀劳农以休息之【腊力合切劳力报切】
　　【郑氏曰此周所谓蜡祭也天宗谓日月星辰也大割大杀羣牲割之也腊谓以田猎所得禽祭也五祀门户中霤灶行也或言祈年或言大割或言腊互文劳农以休息之党正属民饮酒正齿位是也孔氏曰腊猎也谓猎取禽以祭先祖五祀此暂出田猎以取禽非仲冬大阅之猎也方氏曰祈来年诗所谓兴嗣歳也此非歳终之时而曰祈来年者以阳主于子故谓建子之月为来年也夫农于三时之务亦已劳矣至此劳之使休息易曰劳乎坎盖谓是矣】
　　天子乃命将帅讲武习射御角力【将云声帅色类切】
　　【郑氏曰为仲冬将大阅简习之凡田之礼唯狩最备孔氏曰最备谓狩礼大也故仲冬教大阅礼仪备此言习射御角力是未正用也豫拟仲冬教战之事马氏曰顺隂义也亥之时隂极矣讲武以厉其威习射御以考其艺角力以视其才皆隂事也】
　　○是月也乃命水虞渔师收水泉池泽之赋毋或敢侵削众庶兆民以为天子取怨于下其有若此者行罪无赦
　　【郑氏曰因盛徳在水収其税方氏曰水虞即周之泽虞也渔师即周之人也収水泉池泽之赋必命是二官者以其职故也仲秋言行罪无疑无疑未至于无赦也失时之罪小故止于无疑取怨之罪大故曰无赦马氏曰先王之时川有衡泽有虞皆为之厉禁以平其守而共其奠以时入之颁其余于万民则岂剥下益上者哉故命之曰毋或敢侵削众庻兆民以为天子取怨于下】
　　○孟冬行春令则冻闭不宻地气上泄民多流亡行夏令则国多暴风方冬不寒蛰虫复出行秋令则雪霜不时小兵时起土地侵削【复扶又切】
　　【郑氏曰冻闭不宻地气上泄寅之气乘之也民流亡象蛰虫动也防风不寒蛰虫出已之气乘之也立夏巽用事巽为风雪霜不时申之气乘之也小兵起土地侵削申隂气尚防申宿直参伐为兵孔氏曰冻闭不宻地气上泄地灾民多流亡人灾也国多防风方冬不寒天灾蛰虫复出地灾也雪霜不时天灾小兵时起土地侵削人灾也方氏曰孟春东风解冻此行春令则冻闭不宻地气上泄也民多流亡以春主发散也风固四时之所常有而防则阳之所作若孟夏行春令则防风来格彼以行少阳之令故来格而已此已行盛阳之令故又至于多也以盛阳之所作故方冬不寒孟冬非隆冬故言方夫虫以隂而蛰者也方冬不寒故蛰虫复出雪霜不时寒气迟也小兵时起金气胜也土地侵削揫敛之所致也】
　　右记孟冬凡十节
　　仲冬之月
　　【此谓大雪后三十日也唐月令曰大雪之日鹖旦不鸣后五日虎始交后五日芸始生荔挺出冬至之日蚯蚓结后五日麋角解后五日水泉动】
　　日在斗昬东辟中旦轸中【辟与壁同】
　　【郑氏曰日月防于星纪而斗建子之辰也孔氏曰三统歴大雪日在斗十二度昬壁五度中去日八十四度旦角三度中冬至日在牛初度昬奎十度中去日八十二度旦亢七度中元嘉歴大雪日在箕十度昬氏九度中旦轸八度中冬至日在斗十四度昬东壁八度中旦角十度中唐月令曰十一月之节日在箕昬营室中晓轸中斗建子位之初十一月中气日在南斗昬东壁中晓角中斗建子位之中】
　　其日壬癸其帝颛顼其神防其虫介其音羽律中黄钟其数六其味咸其臭朽其祀行祭先肾
　　【郑氏曰黄钟者律之始也九寸仲冬气至则黄钟之律应】
　　○冰益壮地始坼鹖旦不鸣虎始交【鹖苦割切】
　　【郑氏曰皆记时候也鹖旦求旦之鸟也交犹合也方氏曰前言水始冰至此言冰益壮前言地始冻至此言地始坼冻甚而土相坼夜鸣而求旦故谓之鹖旦夜鸣则隂类鸣而求旦则求阳感防阳之生而不鸣则以得所求故也虎隂物而交亦感阳生故也】
　　○天子居堂太庙乗路驾鐡骊载旂衣黒衣服玉食黍与彘其器闳以奄
　　【郑氏曰堂大庙北堂大室】
　　○饬死事
　　【孔氏曰因杀气之盛故饬死事郑氏曰饬军士战必有死志方氏曰饬死事于是月者岂非以教大阅故然乎朱子曰此三字衍文吕氏春秋淮南子时则训唐月令并无】
　　命有司曰土事毋作慎毋盖毋室屋及起大众以固而闭地气沮泄是谓天地之房诸蛰则死民必疾疫又随以防命之曰畅月【沮读如沮洳之沮丧如字皇氏去声】
　　【郑氏曰而犹女也畅犹充也大隂用事尤重闭藏孔氏曰土功之事毋得兴作毋得开发掩盖之物孟冬之谨盖藏是也此月隂气凝固阳须闭藏若起土功开盖物发室屋起大众开泄阳气诸蛰则死人必疾疫也故约束有司于此时坚固汝闭塞之事勿令开动若有开动令地气沮泄则是发彻天地之房房是人次舍之处此天地壅蔽万物不使宣露与房舍相似也非但蛰死人疾国有大防随逐其后命之曰畅月者畅充也言名此月为充实之月当使万物充实不发动也皇氏曰丧谓逃亡人为疾疫皆逃亡也方氏曰兴土功则地气沮泄所以戒之发盖则物不得其藏发室屋则人不得其处起大众则众不得其静凡此皆非所宜故亦戒之所以固而闭也而者汝有司之辞盖运闭之时以示人者存乎天谨闭之事以奉天者存乎人故以命有司焉闭之事或不固则地气沮泄是谓发天地之房矣马氏曰房者物之所止而藏者也自内渐外为沮自下达上为泄寒气方盛而发其所闭则温必乘之故诸蛰则死民必疾疫又随以丧澄曰水在下而湿润及上谓之沮洳水在内而浸达外谓之泄漏气当藏入而反发出如水之沮洳泄漏故曰沮泄】
　　○是月也命奄尹申宫令审门闾谨房室必重闭省妇事毋得虽有贵戚近习毋有不禁【重直龙切省所景切郑氏曰奄尹主领奄竖之官也于周则为内宰掌治王之内政宫令几出入及开闭之属重闭外内闭也省妇事所以静隂类也谓女功奢伪贵戚谓姑姊妹之属近习天子所亲幸者孔氏曰尹正也申重也申重其政令常察门闾之事谨慎房室之处其门闾房室皆有内外门户必重叠闭之此月隂气既静故减省妇人之事顺隂类也务在质素毋得过为巧或曰省妇事毋得即下文声色耆欲之事此隂事也故命奄尹申宫中之令以禁之而得行于贵戚近习也】
　　乃命大酋秫稻必齐麴蘖必时湛炽必洁水泉必香陶器必良火齐必得兼用六物大酋监之毋有差贷【酋在由切秫音述必齐如字麴音曲蘖鱼列切湛子帘切火齐才细切监平声贷它得切】
　　【郑氏曰酒孰曰酋大酋者酒官之长也于周则为酒人秫稻必齐谓孰成也湛渍也炽炊也火齐腥孰之调也物犹事也差贷谓失误有善有恶也古者获稻而渍米麴至春而为酒孔氏曰是月始为春酒先须治择秫稻使齐得成孰故云必齐又须以时料理麴蘖故云必时其炊清米麴之时必须清洁所用水泉必须香美所盛陶噐必须良善其炊米和酒之时所用火齐又须生孰得中六物者秫稻一麴蘖二湛炽三水泉四陶噐五火齐六也用此六事作酒大酋监督之无使有参差贷变也十月获稻于此月渍米麴至春而为酒谓春成也非春始酿澄曰秫説文云稷之黏者按稻粱之黏者皆谓之秫惟黍全黏自应名秫稻既别出则此秫字盖该黍稷粱三谷齐谓齐同米粒完肥颗颗如一也麴蘖以及时造者为善故曰必时湛谓渍米炽谓炊米渍米以水淋沃必去尽米尘取水清不潘为度炊之时亦不可令秽恶熏杂之故湛炽皆言必洁诗云吉蠲为饎言炊饭之洁也炊饭既孰则以麴蘖与饭和合一处以水沤之其水必清洌之泉气味芬芳者欧阳氏云酿泉为酒泉香而酒洌故曰水泉必香盛之须用陶噐木噐之类终不若陶噐为佳故曰陶噐必良既和合酿在陶噐之中须暖气温飬之以待其成孰暖气过盛则伤于热而败暖气衰歇则伤于寒而败自始酿至成孰昼夜温飬如炼大药者之火候是谓火齐非有质之火乃无质之火也齐如五齐之齐谓有齐量贵得温飬轻重之宜故曰火齐必得】
　　天子命有司祈祀四海大川名源渊泽井泉
　　【方氏曰凡此皆水神也郑氏曰顺其徳盛之时祭之也马氏曰盛徳在水故应是而祈焉以为民致福也某氏曰四海者众水之所聚大川者江河淮齐之类名源者江源出于岷山河源出于昆仑淮源自桐栢济源自沇水之类渊泽者水之所钟而息者也井泉者汲取之无穷者也仲冬之月水归于泽而复其本源故命有司祈祀之】
　　○是月也农有不收藏积聚者马牛畜兽有放佚者取之不诘【畜许六切】
　　【郑氏曰此収敛尤急之时人有取者不罪所以警惧其主也方氏曰孟冬既命百官谨盖藏又命司徒循行积聚矣至于是月农犹有不収藏积聚马牛畜兽犹有放佚者则是惰游之民而不听令者也人或取其物而上不为之诘焉亦宜矣】
　　山林薮泽有能取蔬食田猎禽兽者野虞教道之其有相侵夺者罪之不赦
　　【郑氏曰务収敛野物也大泽曰薮草木之实为蔬食孔氏曰水钟曰泽水希曰薮今言大泽曰薮者以有水处谓之泽旁无水处谓之薮蔬食为草木实者山林蔬食榛栗之属薮泽蔬食菱芡之属方氏曰于农隙之时而能取野物以资人用固宜教道之而无遏其所欲乃或侵彼之分夺人所有则是彊暴之徒所以罪之澄曰农家耕百畆之田畜鸡豚狗彘以供其食然皆人力所致得之良难今当农隙而取野中所生之草木禽兽以益其食此不待用力而得之者故官使虞人教之道之以采取草木之实猎取飞走之物非农人所素习故也】
　　○是月也日短至隂阳争诸生荡君子齐戒处必掩身身欲寜去声色禁耆欲安形性事欲静以待隂阳之所定【郑氏曰争者隂方盛阳欲起也荡谓物动将萌芽也寜安也方氏曰此与仲夏所言互相备以防阳方生隂未退听隂阳争而未定故君子齐戒以待之澄曰仲夏言毋矂此言身欲寜即毋躁也仲夏之耆欲禁色与味二者然色则全禁故言止止者尽絶之也尽絶之故非但不得如常时进御虽间或一特进御亦不可故云毋或进或谓间或也味则不全禁故言薄薄者不令厚焉尔不令厚故许得聊略和调但极致求详和调则不可故云毋致和致谓极致也此仲冬言色而不言味盖冬寒之时滋味自可如常不必令薄色能戕生戒之者冝重味能飬生戒之者差轻也安形性即定心气事欲静即百官静事也身欲寜者不扰于内安形性以上皆为身之欲寜故也事欲静者不扰于外此言待隂阳之所定定者谓阳之进而隂不能阻喜之也仲夏言定晏隂之所成成者言隂之进而不言阳之不能阻闵之也马氏曰阳伏而隂尚自若故争凡争者未定故也夏为正阳而隂始间之冬为正隂而阳始间之方盛者方衰方防者方长有争之道焉于冬至日诸生荡言阳之来足以胜隂于夏至日死生分言隂之来不过与阳为敌而已】
　　芸始生荔挺出蚯蚓结麋角解水泉动【觧音蟹】
　　【郑氏曰又记时候也芸香草也荔挺马防也水泉动润上行孔氏曰结犹屈也蚯蚓在穴屈首下向阳气动则宛而上首故结而屈也麋为隂兽情而逰泽冬至觧角从隂退之象鹿为阳兽情而逰山夏至觧角从阳退之象熊氏曰芸荔挺俱香草故应阳气而出也鹿是山兽夏至得隂气而觧角麋是泽兽冬至得阳气而觧角】
　　日短至则伐木取竹箭
　　【郑氏曰此其坚成之极时马氏曰万物之材敷荣则柔収敛则坚故于是时可以伐木取竹箭方氏曰木大故云伐竹箭小故云取】
　　是月也可以罢官之无事去器之无用者【去上声】
　　【郑氏曰谓先时权所建作者也天地闭藏而万物休可以罢去之方氏曰设官之实所以待事也无事之官特旷官尔制噐之实所以待用也无用之噐特虚噐尔阳实隂虚是月隂消而阳长故于其虚者罢而去之所以应天地之实也】
　　涂阙廷门闾筑囹圄此所以助天地之闭藏也
　　【郑氏曰顺时气也方氏曰阙者人所由以出入廷者人所处以聴事涂谓涂之以土也孟秋言缮囹圄筑则如筑城郭之筑不止于缮矣澄曰阙谓门之中间阙处人所由以出入者也廷谓门之内外闲旷之地无室庐处也涂者盖谓畚土以填补其地之凹陷门谓各家寝庙之门闾谓二十五家巷口之门涂者盖谓埏埴以窒塞其门之罅隙囹圄四面有垣墙壊者筑之此皆闭塞掩藏之事也】
　　○仲冬行夏令则其国乃旱氛雾防防雷乃声行秋令则天时雨汁不成国有大兵行春令则蝗虫为败水泉咸竭民多疥疠【两汁去声户故切】
　　【郑氏曰国旱午之气乘之也氛雾者霜露之气散相乱也雷发声震气动也午属震天时雨汁不成酉之气乘之也酉宿直毕毕好雨雨汁者水雪杂下也子宿直虚危内有蝗虫为败当蛰者出夘之气乘之也水泉咸竭大火为旱也疥疠之病孚甲象也孔氏曰其国乃旱氛雾冥冥雷乃发声皆天灾也天时雨汁天灾不成地灾国有大兵人灾也按天文志四星在危东蝗虫为败水泉咸竭地灾民多疥疠人灾也方氏曰氛雾皆旱气所使雷乃发声盛阳薄之也以雪杂水如物之有汁故谓之雨汁以行秋令严凝之气未固也不成则以柔脆为金气所伤也国有大兵与小兵时起同义然气有浅深故于孟冬言小仲冬言大蝗虫为败与孟夏蝗虫为灾同义灾者祥之对而以气之兆言败者成之对而以事之迹言夏为阳故言其气冬为隂故言其事水泉咸竭以感发散之气也疥疠则虚阳作之也】
　　右记仲冬凡九节
　　季冬之月
　　【此谓小寒后三十日也唐月令曰小寒之日鴈北郷后五日鹊始巢后五日野鸡始雊大寒之日鸡始乳后五日征鸟厉疾后五日水泽腹坚澄曰野鸡始雊之第三日至立春前凡十八日土王用事】
　　日在婺女昬娄中旦氐中【氐丁兮切】
　　【郑氏曰日月防于枵而斗建丑之辰也孔氏曰三统歴小寒日在婺女八度昬娄十一度中去日八十四度旦氐十二度中大寒日在危初度昬二度中去日十八度旦心五度中元嘉歴小寒日在牛三度昬奎十五度中旦亢九度中大寒日在女十度昬胃四度中旦氐十三度中唐月令曰十二月之节日在南斗昬奎中晓亢中斗建丑位之初十二月中气日在须女昬娄中晓氐中斗建丑位之中】
　　其日壬癸其帝颛顼其神防其虫介其音羽律中大吕其数六其味咸其臭朽其祀行祭先肾
　　【郑氏曰大吕者蕤賔之所生也三分益一律长八寸二百四十三分寸之百四季冬气至则大吕之律应】
　　○鴈北乡鹊始巢雉雊鸡乳【乡音向雊古豆切乳如住切】
　　【郑氏曰皆记时候也雊雉鸣也诗曰雉之朝雊孔氏曰鴈北乡此据早者若晚者易説云二月惊蛰乃北乡鹊始巢此据晚者若早者诗纬推度灾云复之日鹊始巢雉雊鸡乳易通卦验云在立春节立春或在此月也马氏曰鴈北乡顺阳而复也雉火畜也感于阳而后有声鸡木畜也丽于阳而后有形方氏曰乳孚乳也】
　　○天子居堂右个乗路驾鐡骊载旂衣黒衣服玉食黍与彘其器闳以奄
　　【郑氏曰堂右个北堂东偏】
　　○命有司大难旁磔出土牛以送寒气【难乃多切磔竹百切郑氏曰此难难隂气也难隂始于此旁磔于四方之门磔攘也出犹作也作土牛者丑为牛牛可牵止也送犹毕也孔氏曰季春唯国家之难仲秋唯天子之难此则下及庶人故云大难旁磔者谓四方之门皆披磔其牲以禳除隂气出土牛者此时彊隂既盛年嵗已终隂若不去凶邪恐来嵗为人害其时月建丑又土能尅水持水之隂气故特作土牛以毕送寒气也此时寒实未毕而注云毕者意欲其毕尔方氏曰牛土畜又以土为之水用事之极欲胜水者必以土故出是以送寒气也迎为入送为出送寒气故以出言】
　　征鸟厉疾
　　【郑氏曰杀气当极也征鸟题肩也齐人谓之击征或名曰鹰仲春化为鸠孔氏曰亦命有司辞也征鸟即鷞鸠鹰隼之属厉严猛疾防也时杀气盛极故鹰隼之属取鸟捷疾严猛也】
　　乃毕山川之祀及帝之大臣天之神只【只音祁】
　　【郑氏曰四时之功成于冬孟月祭其宗至此可以祭其佐也帝之大臣句芒之属天之神只司中司命风师两师孔氏曰按孟冬祈来年于天宗谓蜡祭蜡祭百神皆祭则岳渎山川亦祭也不言者文不具尔至此又更祭山川山川少于岳渎是孟月祭其宗此月祭其佐也五帝爲宗大臣句芒等爲佐天神人鬼山川皆有宗有佐也方氏曰终功之时故徧报之自孟冬祈来年于天宗故至是及帝之大臣天之神祗地祭始于公社故至是及于山川以一嵗之祀事毕于此故言乃毕也然天曰神地曰只而此言天之神只者只盖同出而有别之称日月之类虽同出于天而有别焉故亦可谓之只也】
　　○是月也命渔师始渔天子亲往乃尝鱼先荐寝庙【郑氏曰天子必亲徃视渔明渔非常事重之也此时鱼洁美孔氏曰仲秋犬尝麻季秋犬尝稻皆不云天子亲往盖四时荐新是常事鱼非常祭之物故重之马氏曰此潜之诗所谓季冬荐鱼也鱼者牲类也宗庙之祭牲用亲猎则渔必亲往不亦冝乎】
　　冰方盛水泽腹坚命取冰
　　【郑氏曰腹厚也此月日在北陆冰坚厚之时也孔氏曰于是极寒冰实至盛而云方盛者月半以前也月半后大寒乃盛方氏曰水以隂凝而坚曰腹坚则其坚逹于内非特水面而已】
　　冰以入令告民出五种命农计耦耕事脩耒耜具田器【种上声】
　　【郑氏曰冰既入而令田官告民出五种明大寒气过农事将起也耜者耒之金也广五寸田噐镃錤之属孔氏曰耒者以木为之长六尺六寸底长尺有一寸中央直者三尺有三寸句者二尺有二寸底谓耒下向前曲接耜者耜以金鐡为之镃今之锄类孟子云虽有镃錤云之属以田噐非一也顾氏曰古未用牛耕如论语长沮桀溺耦而耕诗十千维耦月令命农计耦耕事皆是人耦而耕方氏曰冰之入也为隂事之终种之出也为阳事之始以冰入之期而告民出五种终则有始也耦耕二人相耦而耕也澄曰五种谓五谷之种稷黍梁稻菽也出者就囷仓所藏处出之于外以待来春将种之也计谋度也脩整理也具备办也谋度耒年耦耕之事而豫先整理备办所以耕之具也】
　　命乐师大合吹而罢【合古答切吹去声】
　　【郑氏曰嵗将终与族人大饮作乐于大寝以缀恩也言罢者此用礼乐于族人最盛后年若时乃复然也凡用乐必有礼用礼则有不用乐者王居明堂礼曰季冬命国为酒以合三族君子说小人乐孔氏曰云罢者以一年顿停至后年季冬乃复如此也】
　　乃命四监收秩薪柴以共郊庙及百祀之薪燎【共音供下同郑氏曰四监主山林川泽之官也大者可析谓之薪小者合束谓之柴薪施炊防柴以给燎澄曰言薪柴又言薪燎燎即柴也方氏曰秩薪柴于嵗终命收之所以备来嵗之用】
　　○是月也日穷于次月穷于纪星回于天数将几终岁且更始专而农民毋有所使【几音机】
　　【郑氏曰言日月星辰运行于此月皆周匝于故处也次舍也纪会也而犹女也言専一女农民之心令之豫有志于耕稼之事不可徭役之徭役之则志散失业也孔氏曰去年冬季日次于枵从此毎月移次它辰至此月穷尽还次枵故云日穷于次去年季冬月与日相会于枵自此月与日会于它辰至此穷尽还复防于枵故云月穷于纪二十八宿随天而行毎日虽周天一匝早晚不同至此月复于故处与去年季冬早晚相似故云星回于天几近也以去年季冬至今年季冬三百五十四日未满三百六十六日未得正终唯近于终故云数将几终脩月令之人为国家戒令之法谓此月既终嵗且更始在上者当専一女农之事无得兴起造作有所使役也此是制礼者总为戒约之辞凡月令之内不云乃命某官者皆是礼家总禁也方氏曰嵗者数之所积而成也数之终乃所以为嵗之始于数言终于嵗言始亦互相备専而农民毋有所使则以嵗且更始欲一意于耕故也】
　　天子乃与公卿大夫共饬国典论时令以待来岁之宜【郑氏曰饬国典者和六典之法也周礼以正月为之建寅而县之今用此月则所因于夏殷也孔氏曰调和饬正之六典则治典教典礼典政典刑典事典也澄曰国典者经国之典法常而一定者也时令者随时之政令变而从宜者也论犹云集议国典有定故饬正其旧而已时令无常故须商论所冝而行也凡来嵗所宜之事一一商论于今以待来嵗行之来嵗之宜谓时令也而必先饬国典何哉盖国典者常法时令虽各时所行不同然无一不出于国典故先饬国典乃论时令也】
　　乃命大史次诸矦之列赋之牺牲以共皇天上帝社稷之飨
　　【郑氏曰此所与诸侯共者也列国有大小赋之牺牲大者出多小者出少飨献也孔氏曰列次也来嵗祭祀所须牺牲出诸侯之国国有大小故命大史书列之以共赋也诸侯同王南面专王之政故命之出牲以与王共事天地也漫言诸侯则异姓同姓俱然社稷王之社稷也诸侯自有社稷而始封亦割王社土与之故赋牲供王社稷也澄曰次诸侯之列谓等次诸侯之爵列以定其国之大小也】
　　乃命同姓之邦共寝庙之刍豢
</div>
    <div class="pagination">
<a href="礼记纂言_page15.html">上一页</a><span>...</span><a href="礼记纂言_page11.html">11</a><a href="礼记纂言_page12.html">12</a><a href="礼记纂言_page13.html">13</a><a href="礼记纂言_page14.html">14</a><a href="礼记纂言_page15.html">15</a><span class="current-page">16</span><a href="礼记纂言_page17.html">17</a><a href="礼记纂言_page18.html">18</a><a href="礼记纂言_page19.html">19</a><a href="礼记纂言_page20.html">20</a><a href="礼记纂言_page21.html">21</a><span>...</span><a href="礼记纂言_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
