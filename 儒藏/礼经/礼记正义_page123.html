<!DOCTYPE html>
<html>
<head>
    <meta charset="UTF-8">
    <title>礼记正义 - 第 123 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 123 页/共 200 页</h1>
    <div class="content">　　○正义曰：此一节申明礼乐器之与文，并述作之体。“缀兆疾徐”者，缀，谓舞者行位相连缀也。兆，谓位外之营兆也。
　　○“周还裼袭”者，周，谓行礼周曲回旋也。裼，谓袒上衣而露裼也。袭，谓掩上衣也。礼盛者尚质，故袭。不盛者尚文，故裼。
　　○“故知礼乐之情者能作”者，下文云“穷本知变，乐之情”，若能穷极其本，识其变通，是知乐之情也。下文云“著诚去伪，礼之经也”，若能显著诚信，弃去浮伪，是知礼之情也。凡制作者，量事制宜，既能穷本知变，又能著诚去伪，所以能制作者。“识礼乐之文者能述”者，文，谓上经云“屈伸俯仰”、“升降上下”是也。述，谓训说义理。既知文章升降，辨定是非，故能训说礼乐义理，不能制作礼乐也。
　　○“作者之谓圣”，圣者通达物理，故“作者之谓圣”，则尧、舜、禹、汤是也。
　　○“述者之谓明”，明者辨说是非，故脩述者之谓明，则子游、子夏之属是也。
　　乐者，天地之和也。礼者，天地之序也。和故百物皆化，序故群物皆别。化，犹生也。别，谓形体异也。乐由天作，礼以地制。言法天地也。过制则乱，过作则暴。过，犹误也，暴失文武之意。明於天地，然后能兴礼乐也。 
　　[疏]“乐者”至“乐也”。
　　○正义曰：此一节申明礼乐从天地而来，王者必明於天地，然后能兴礼乐。乐者，调畅阴阳，是“天地之和也”。
　　○“礼者，天地之序也”，礼明贵贱，是“天地之序也”。
　　○“乐由天作”者，乐生於阳，是法天而作也。
　　○“礼以地制”者，礼主於阴，是法地而制，言法天地也。
　　○“过制则乱”者，过，谓误也。惟圣人识合天地者，则制礼作乐不误。若非圣识，则必误，误制礼，则尊卑淫乱也，犹地体误，则乱於高下也。
　　○“过作则暴”者，谓违暴失所。若过误作乐，则乐体违暴，失文武之意，谓文乐武乐杂乱也。
　　论伦无患，乐之情也。欣喜欢爱，乐之官也。伦，犹类也。患，害也。官，犹事也。中正无邪，礼之质也。庄敬恭顺，礼之制也。质，犹本也。
　　○邪，字又作斜，同，似嗟反。若夫礼乐之施於金石，越於声音，用於宗庙社稷，事乎山川鬼神，则此所与民同也。言情官质制，先王所专也。 
　　[疏]“论伦”至“同也”。
　　○正义曰：此一节明礼乐文质不同，事为有异。
　　○“论伦无患”者，乐主和同，论说等伦，无相毁害，是“乐之情也”。言乐之本情，欲使伦等和同，无相损害也。
　　○“欣喜欢爱，乐之官也”者，官，犹事也。贺玚云：“八音克谐，使物欢欣，此乐之事迹也。”在心则伦类无害，故为乐情。在貌则欣喜欢爱，故为乐事也。
　　○“中正无邪，礼之质也”者，谓内心中正，无有邪僻，是礼之本质也。
　　○“庄敬恭顺，礼之制也”者，外貌庄敬，谦恭谨慎，是礼之节制也。
　　○“若夫礼乐之施於金石，越於声音”者，此明乐也。
　　○“用於宗庙社稷，事乎山川鬼神”者，此明礼也。若通而言之，则礼乐相将矣。
　　○“则此所与民同也”者，言施於金石，越於声音，用於宗庙社稷，事乎山川鬼神，此等与民共同有也。前经论乐之情，乐之官，礼之质，礼之制，是先王所专有也，言先王独能专此四事。
　　王者功成作乐，治定制礼，功成、治定，同时耳。功主於王业，治主於教民。《明堂位》说周公曰：“治天下六年，朝诸侯於明堂，制礼作乐。”
　　○王如字，徐于况反。治定，直吏反，注“治定”、“治主”、下“治辩”同。其功大者其乐备，其治辩者其礼具。辩，徧也。
　　○辩，本又作辩，旧音遍，按《广雅》：“辨，徧也。”薄苋反。徧音遍。干戚之舞，非备乐也。乐以文德为备，若《咸池》者，孔子曰：“《韶》尽美矣，又尽善也。”谓：“《武》尽美矣，未尽善也。”孰亨而祀，非达礼也。达，具也。《郊特牲》曰：“郊血，大飨腥，三献爓，一献孰。至敬不飨味而贵气臭也。”
　　○亨，沈普衡反，徐许两反。爓，在廉反。五帝殊时，不相沿乐。三王异世，不相袭礼。言其有损益也。乐极则忧，礼粗则偏矣。乐，人之所好也，害在淫侉。礼，人之所勤也，害在倦略。
　　○粗，仓都反，后皆同。偏音篇，下同。好，呼报反。侉，苦瓜反。及夫敦乐而无忧，礼备而不偏者，其唯大圣乎。敦，厚也。
　　○夫音扶，下皆放此。 
　　[疏]“王者”至“圣乎”。
　　○正义曰：此章是《乐记》第三章，名曰《乐礼》章也。章中明王者为治，必制礼作乐，故名《乐礼》章也。案郑《目录》云第三是《乐施》，第四是《乐言》，第五是《乐礼》。今记者以《乐礼》为第三言，郑《目录》当是旧次未合之时，此今所列，或记家别起意，意趣不同故也。
　　○“王者功成作乐，治定制礼”者，功成，谓天子功业既成。治定，谓民得王教，尊卑位定也。然功成治定，俱是一时，但所断义，各有异也，故分言耳。“功成作乐”者，王者先王之功，由民所乐，故功成命而作乐，以应民所乐之心，犹如民乐。周有干戈而业成，故周王成功，制干戈之乐也。“治定制礼”者，礼以体别为义，今治人得体，故制礼应之。如周王太平乃制礼也。而乐云“作”，礼云“制”者，作是动用，制是裁断，礼是形化，故言“制”。乐是气化，故言“作”，亦相互也。《白虎通》云：“乐者，阳也，动作倡始，故言作也。礼者，阴也，系制於阳，故云制也。”治定，谓教民从化。若用质教民治定者，则制礼省略也。若用文教民而治定者，则制礼繁多也。其法虽殊，若大判而论，则五帝以上尚乐，三王之世贵礼，故乐兴五帝，礼盛三王，所以尔者，五帝之时尚德，故义取於同和；三王之代尚礼，故义取於仪别。是以乐随王者之功，礼随治世之教也。
　　○“其功大者其乐备，其治辩者其礼具”者，辩，遍也。夫礼乐必由其功治，功治有大小，故礼乐亦应以广狭也。若以一代而言，则武王功治尚小，故礼乐未得备遍。至周公功成治大，故礼乐应之而备也。若异代言之，则尧、舜功大治辩，乐备礼具。若汤、武比於尧、舜，则功小治狭，乐不备，礼不具也。乐备，谓文德备具；不备，谓干戚之舞矣。礼具，则血腥而祭，不具，谓孰亨而祀。言礼乐之体，皆以德为备具也。
　　○“干戚之舞，非备乐也”者，言周乐干戚之舞，非如舜时文德之备乐也。
　　○“孰亨而祀，非达礼也”者，言后世孰亨牲体而祭祀，非如五帝之时血腥之达礼也。
　　○“五帝殊时，不相袭乐”者，沿，因也。五帝既先后殊时，不相共同用一乐也。
　　○“三王异世，不相袭礼”者，三王前后异世，不相共袭因一礼也。若论礼乐之情，则圣王同用也。故前文云“礼乐之情同，故明王以相沿”是也。此论礼乐之迹，损益有殊，随时而改，故云不相袭也。
　　○“乐极则忧”者，乐人之所好，害在淫侉。若极而不止，则必至忧蹙也。
　　○“礼粗则偏矣”者，偏，谓倦略。礼者，人之所勤，言人不能勤行於礼，好生懈倦，则致粗略。偏，谓不周备也。
　　○“及夫敦乐而无忧者，敦，厚也。厚重於乐，知足则止，而无至於忧也。
　　○“礼备而不偏”者，行礼安静，委曲备具，不致勤苦倦略。能如此者，其唯大圣乎？言大圣之人，能行礼乐如此也。
　　○注“功成”至“作乐”。
　　○正义曰：“功成治定，同时耳”者，谓一时之事，若周公摄政六年是也。云“功主於王业”者，功，谓王业之功。乐者，圣人所乐，发扬已之功德，故云“功成作乐”。云“治主於教民”者，治定，谓治人安定，使上下有序。礼者，主於施下，明下之从顺，故治定制礼也。
　　○注“乐以”至“善也”。
　　○正义曰：郑之此注，据异代。此经云“干戚非备乐”，明以文德为备，故云“若《咸池》者”，下文云“《咸池》备矣”是也。引《论语》舜以文德为备，故云“《韶》尽美矣”，谓乐音美也，“又尽善也”，谓文德具也。虞舜之时，杂舞干羽於两阶，而文多於武也。谓“《武》尽美矣”者，《大武》之乐，其体美矣，下文说《大武》之乐是也。“未尽善”者，文德犹少，未致太平。
　　○注“达具”至“臭也”。
　　○正义曰：案《礼运》云“荐其血毛”，谓上古也。“腥其俎，熟其殽”，谓中古也。“退而合亨”，谓三王也。是上代质，用血腥，次代文，用亨孰，故引《郊特牲》“郊血，大飨腥，三献爓，一献孰”以结之。是卑者爓孰，尊者血腥。尊者礼具，卑者不具。然三王之世，礼文烦多。五帝之时，礼文简略。今以上世为具礼，下世为不具礼者，礼之所具在於德，上代礼文虽略，德备也。下代礼文虽烦，德不具也。故前文云“大礼与天地同节”，故下篇云“无体”之礼，是其具也。
　　○注“乐人”至“倦略”。
　　○正义曰：“乐，人之所好也，害在淫侉”者，乐声之作，人听而不厌，是人之所好，好而不止，放荡奢佚，故害在淫侉。若朋淫於家，俾昼作夜，物极则反，乐去忧来。又烦手淫声，慆堙心耳，则哀痛生也。云“礼，人之所勤也”者，一献之礼，宾主百拜，是所勤也。劳而不堪，有司跛倚，是害在倦略也。
　　天高地下，万物散殊，而礼制行矣。礼为异也。流而不息，合同而化，而乐兴焉。乐为同也。春作夏长仁也。秋敛冬藏，义也。仁近於乐，义近於礼。言乐法阳而生，礼法阴而成。
　　○夏长，上户嫁反，下丁丈反，下注“长养”皆同。近，附近之近，又其靳反，下皆同。乐者敦和，率神而从天。礼者别宜，居鬼而从地。敦和，乐贵同也。率，循也。从，顺也。别宜，礼尚异也。居鬼，谓居其所为，亦言循之也。鬼神，谓先圣先贤也。
　　○惇音纯，本又作敦。故圣人作乐以应天，制礼以配地。礼乐明备，天地官矣。官，犹事也。各得其事。 
　　[疏]“天高”至“官矣”。
　　○正义曰：此一节申明礼乐配於天地，若礼乐备具，则天地之事各得其宜。
　　○“天高地下，万物散殊，而礼制行矣”者，以天高地下不同，故人伦尊卑有异，其间万物各散殊涂。礼者，别尊卑，定万物，是礼之法制行矣
　　○“流而不息，合同而化，而乐兴焉”者，言天地万物流动不息，合会齐同而变化者也。乐者，调和气性，合德化育，是乐兴也。乐主和同，故云“兴”，礼主异，故云“行”。此“乐兴”与“礼行”相对，乐云“兴”，礼加“制”字，而云“礼制行”者，礼以裁制为义，故特加“制”。乐以兴作为本，故不云“制”也。
　　○“仁近於乐，义近於礼”者，仁主仁爱，乐主和同，故仁近於乐也。义主断割，礼为节限，故义近於礼也。
　　○“乐者敦和，率神而从天”者，率，循也。言乐之为体，敦重和同，因循圣人之神气，而从於天也。
　　○“礼者别宜，居鬼而从地”者，居，谓居处也。言礼之为体，殊别万物所宜，居处鬼之所为而顺地也。乐所以率神者，圣人之魂为神，乐者调和其气，故云“率神”。礼所以居鬼者，贤人之魂为鬼，礼者裁制形体，故云“居鬼”。居者亦率循之义，变文尔。
　　○“礼乐明备，天地官矣”者，官，犹事也。言圣人能使礼乐显明备具，则天地之事，各得其利矣。
　　○注“敦和”至“贤也”。
　　○正义曰：“敦和，乐贵同也”者，谓敦重於和，由其贵同，故知敦则贵也，和则同也。“敦和”与“别宜”相对者，“别宜”谓分别其所宜，明“敦和”是敦重其所和也。云“别宜，礼尚异也”者，乐言“敦和”，乐贵同也，礼言“别宜”，是礼尚异也。云“居鬼，谓居其所为，亦言循之也”者，“居鬼”谓居处之所为，“居处”则依循之义也，故云“亦言循之也”。与率神不异，故言“亦”。云“鬼神，谓先圣先贤也”者，鬼则先贤，神即先圣。圣人魂强，能神通变化，乐者清虚无体，亦能变化，故云“率神”也。贤人魂弱，但归处居住有形，上下之礼亦有体，依循鬼之尊卑，故云“居鬼”也。贺云：以为居鬼者，居其所为，谓若五祀之神，各主其所造而受祭，不得越其分，是不变化也。五祀之神造门，故祭於门；造祭，故祭於灶，故云“居”。义亦通也。
　　天尊地卑，君臣定矣。卑高巳陈，贵贱位矣。动静有常，小大殊矣。方以类聚，物以群分，则性命不同矣。在天成象，在地成形，如此，则礼者，天地之别也。卑、高，谓山泽也。位矣，尊卑之位，象山泽也。动静，阴阳用事。大小，万物也。大者常存，小者随阴阳出入。方，谓行虫也。物，谓殖生者也。性之言生也。命，生之长短也。象，光耀也。形，体貌也。
　　○卑如字，又音婢，下同。 
　　[疏]“天尊”至“别也”。
　　○正义曰：自此以下至“礼乐云”，广明礼乐之功，包天地之德，各随文解之。此天尊地卑一经，明礼为天地之别也。
　　○“卑高已陈，贵贱位矣”者，卑谓泽也，高谓山也。山泽列在天地之中，故云“已陈”也。贵贱，即公卿以下，象山川而有贵贱之位也，所以郑云“位矣”。尊卑之位，象山泽，故郑注《周易》云：“君臣尊卑之贵贱，如山泽之有高卑也。”
　　○“动静有常，小大殊矣”者，动静，谓雷风也。动散有常，故云“常”也。小大，谓万物也。小，谓草木春生秋杀，及昆虫夏生冬伏者。大，谓常存，不随四时变化。变化不等，故云“殊”也。郑注《易》云“动静，雷风也”，而郑此云“阴阳用事”者，亦得会通也。
　　○“方以类聚”者，方，谓走虫禽兽之属，各以类聚，不相杂也。
　　○“物以群分”者，物，谓殖生，若草木之属，各有区分，自殊於薮泽者也。郑注《易》云“类聚群分，谓水火也”，而此注云“方，谓行虫。物，谓殖生者”，言二注不同，各有以也。类聚无“方”者，行虫有性识道理，故称“方”也。群分称“物”者，谓殖生无心灵，但一物而已，故云“物”也。
　　○“则性命不同矣”者，性，生也。各有嗜好，谓之为性也。命者，长短夭寿也。行殖之物，既禀大小之殊，故性命夭寿不同。万物各有群类区分性命之别，故圣人因此制礼，类族缘物，各遂性命也。
　　○“在天成象”者，马融、王肃注《易》并云：“象者，日月星。”郑注《易》云：“成象，日月星辰也。”注此云：“象，光耀也。”
　　○“在地成形”者，马融注《易》云：“植物、动物也。”王肃注《易》云：“山川、群物也。”郑注《易》云：“谓草木鸟兽也。”注此云：“形，体貌也。”按此三者，所注虽异，其意皆同。
　　○“如此，则礼者，天地之别也”者，合结礼者，天地有别，圣人制礼有殊别，是从天地之分别也。
　　地气上齐，天气下降，阴阳相摩，天地相荡，鼓之以雷霆，奋之以风雨，动之以四时，暖之以日月，而百化兴焉。如此，则乐者，天地之和也。齐读为跻，跻，升也。摩，犹迫也。荡，犹动也。奋，讯也。百化，百物化生也。
　　○上齐，时掌反。齐，注读为跻，又作隮，子兮反，升也。摩，本又作磨，末河反，迫也。荡，本或作荡，同，大党反。霆音廷，又作挺。奋，甫问反，《易》作“润之”。暖，徐诗远反，沈况远反。迫音伯。讯，本又作迅，音信。 
　　[疏]“地气”至“和也”。
　　○正义曰：“地气上齐”者，齐，升也，谓地气上升天。“天气下降”者，谓降下与地气交合。积气从下升，在乐象气，故先从地始。形以上为尊，故先礼象形，从天为初。
　　○“阴阳相摩”者，摩，谓切迫，阴阳二气相切迫也。“天地相荡”者，荡，动也，言天地之气相感动。
　　○“鼓之以雷霆”者，虽以气生而物未发，故用雷霆以鼓动之。
　　○“奋之以风雨”者，万物得风雨，奋迅而出也。
　　○“动之以四时”者，言万生长，随四时而动也。
　　○“暖之以日月”者，万物之生，必须日月暖煦之。自“鼓之以雷霆”至“暖之以日月”，皆以天地相荡之事细别言之耳。
　　○“而百化兴焉”者，百化，百物也。兴，生也。百物化生由天地，“齐”、“降”以下诸事。
　　○“如此，则乐者，天地之和也”者，此结乐也。言作乐者法象天地之和气，若作乐和，则天地亦和。前经云“礼者，天地之别”，言制礼者法象之也。若制礼得所，亦能使天地别异。此经“乐者，乐之不和”，则是法天地之和气，故云“乐者，天地之和也”。
　　化不时则不生，男女无辨则乱升，天地之情也。辨，别也。升，成也。乐失则害物，礼失则乱人。 
　　[疏]“化不”至“情也”。
　　○正义曰：此一经明天地不时，由礼乐失所。
　　○“化不时”者，谓天地化养，不得其时，则不生物也。此明乐所以调和变化故也。
　　○“男女无辨则乱升”者，升，成也。辨，别也。若男女杂乱无别，则乱成也。此明礼之所以别男女故也。
　　○“天地之情也”者，乐以法天，化得其时则物生，不得其时则物不生，是天之情也。礼以法地，男女有别则治兴，男女无别则乱成，是地之情也。皇氏云：“天地无情，以人心而谓之耳。”
　　及夫礼乐之极乎天而蟠乎地，行乎阴阳而通乎鬼神，穷高极远而测深厚。极，至也。蟠，犹委也。高远，三辰也。深厚，山川也。言礼乐之道，上至於天，下委於地，则其间无所不之。
　　○蟠，步丹反，或蒲河反，注同。 
　　[疏]“及夫”至“深厚”。
　　○正义曰：此一节盛说礼乐之大。
　　○“极乎天”者，极，至也。言礼乐上至乎天。
　　○“而蟠乎地”者，蟠，委也。言礼乐下委於地。礼法天地高下，是礼至委於天地。乐法地气上升，天气下降，是乐至委於天地。天高故言“至”，地下故言“委”。
　　○“行乎阴阳”者，礼法动静有常，乐法阴阳相摩，是礼乐行乎阴阳，阴阳和，四时玉烛，应於礼乐，是礼乐行乎阴阳。
　　○“而通乎鬼神”者，礼乐用之以祭鬼神，是“通乎鬼神”也。
</div>
    <div class="pagination">
<a href="礼记正义_page122.html">上一页</a><span>...</span><a href="礼记正义_page118.html">118</a><a href="礼记正义_page119.html">119</a><a href="礼记正义_page120.html">120</a><a href="礼记正义_page121.html">121</a><a href="礼记正义_page122.html">122</a><span class="current-page">123</span><a href="礼记正义_page124.html">124</a><a href="礼记正义_page125.html">125</a><a href="礼记正义_page126.html">126</a><a href="礼记正义_page127.html">127</a><a href="礼记正义_page128.html">128</a><span>...</span><a href="礼记正义_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
