<!DOCTYPE html>
<html>
<head>
    <meta charset="UTF-8">
    <title>读礼通考 - 第 71 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读礼通考 - 第 71 页/共 166 页</h1>
    <div class="content">









　　开　　　　　　　　　　　　　　　　　　【元礼三品以上丧朝夕奠每日先具朝】【奠于东阶下内外夙兴各衰服男子就东阶下位妇人升诣殡西位内外皆哭质明掌】【事者升自阼阶入彻奠出置于序西南如殡东之仪又以朝奠入至阼阶豆去葢笾】【甒去巾幂升阼阶入设　于室如初执馔者出降自西阶日出后少顷内外皆止哭】【各还次朝　夕之间主人及诸瓦甒二实以醴及酒椫杓疏布幂角解一木柶二笾】【一豆一实以脯醢也六品以下瓦甒一实以酒素勺疏布幂笾一豆一实脯醢凡言】【衰服应杖者皆杖以下准此若升哭于殡东也其位如始成服之式凡朝夕哭皆开】

　　子妻妾女子子哭于其次无时至夕内外俱就位哭彻朝奠进夕奠如初仪日入后内外俱止哭各还次哭者出阖门自是以后至于啓殡每朝夕如上仪既殡大功以下异门者归于家
　　殷奠　每朔望其殷奠馔于东堂下瓦甒二实以醴及酒角觯二角柶一少牢及腊三俎二簋二簠二钘六笾六豆设瓮盥于馔东布巾【为奠者盥】其日内外夙兴衰服升就位哭质明执馔者彻宿奠遂以馔入至阼阶去巾盖升入室设于席前酌奠讫幂俎以巾执馔者降自西阶以出少顷内外各还次既出阖门及夕执馔者升彻殷奠进夕奠如常礼若有荐新如朔奠【荐五谷若时物新出者】其日不馈于下室【不馈于下室者为殷奠有黍稷】
　　政和礼朝夕奠　每日先具朝奠于东阶下【随宜设酒馔】内外夙兴各衰服【应杖者皆杖】男子升诣殡东妇人升于殡西内外皆就位哭【凡朝夕哭开帷】质明掌事者升自东阶彻宿奠降出乃以朝奠入升自东阶设于殡前如初乃出日出少顷内外俱止哭还次至夕内外俱就位哭彻朝奠进夕奠如初日入后少顷止哭还次哭者阖户主人以下自哭于次如初自是至啓殡朝夕如之
　　朔望奠　五品以下若遇朔望则具盛奠如朝奠之仪不馈于下室至夕则彻之设夕奠如常礼
　　卒哭奠　六品以下则百日乃卒哭其日夙兴掌事者具馔于堂东内外夙兴各衰服赞者引主人以下俱杖升立哭于灵座东西面南上妇人升诣灵座西东面南上内外俱就位哭赞者自东阶入彻夕奠出如初掌馔者以馔升设于灵座前如初赞者引主人降自西阶为初献【主人以下长为初献次为亚终献无则以亲賔代】盥手讫进诣灵座前以醆跪奠酒俯伏兴少退西向立祝入立于灵座南北面内外哭止祝跪读祝文曰维某年某月某朔日辰孤子某敢告于考某官封日月不居奄及卒哭叩地号天五情糜溃谨以清酌庶羞哀荐成事于考某官封尚飨祝兴主人哭再拜退复位次引亚献盥手奠酒如初次引终献亦如之内外皆再拜哭尽哀各还次阖户自卒哭以后朝一哭夕一哭乃讳名
　　庶人礼朝夕奠　每日先具朝奠于东阶下【酒馔随宜】夙兴各衰服【应杖者皆杖下同】男子升诣殡东妇人升诣殡西就位哭【凡朝夕哭开帷】质明掌馔者升彻宿奠降出乃以朝奠入升自东阶设于殡前如初乃出日出少顷内外止哭还次至夕俱就位哭彻朝奠进夕奠如初阖户主人以下哭于次自是至啓殡朝夕如之
　　卒哭奠　百日乃卒哭其日夙兴掌事者具馔于堂东内外各衰服赞者引主人以下俱杖升立哭于殡东西面南上内外俱就位哭赞者升自东阶入彻夕奠出如初执馔者以馔升设于殡前如初赞者引主人降阶盥手讫进诣殡前以盏跪奠酒俯伏兴少退西面祝入立于殡南北面内外哭止跪读祝文曰维某年某月某朔日辰孤子某【母曰哀子】敢昭告于考某人【妣曰妣某氏】日月不居奄及卒哭叩地号天五情糜溃谨以清酌庶羞哀荐成事于考某人尚飨祝兴主人再拜哭应拜者皆再拜哭尽哀主人以下各还次阖户自卒哭后朝一哭夕一哭乃讳名
　　干学案古礼卒哭之祭行于既葬三虞之后无有未葬而先行卒哭者独政和礼以百日为卒哭之期列此祭于朝夕奠之后而既葬虞祭之后反无之盖缘宋时葬无定期多在三月之外故于百日先行卒哭之祭葬则随其或迟或速而不为之限也夫礼制出自朝廷自当折衷古典以为天下万世之章程岂可迁就俗习以变乱夫古制哉以政和君臣而议礼宜其谬戾而不可为典要也
　　司马氏书仪朝夕奠　自成服后朝夕设奠朝奠日出夕奠逮日【阴阳交接庶几通之】如平日朝晡之食加酒果【事死如事生】月朔则设馔【古谓之殷奠然亦不可盛于时祭之馈遇麦禾黍稻熟荐新亦如朔奠】皆褰帷幔【杂记曰朝夕哭不帷注缘孝子心欲见殡肂也既出则施其防鬼神尚幽闇也】用素器【以主人有哀素之心也】执事者具新馔于阼阶东【无阼阶但在灵座东南可也】主人以下各服其服入就位尊长坐哭卑幼立哭祝帅执事者盥手彻旧馔置座西南乃设新馔于灵座前止哭祝洗醆斟酒奠之复位卑幼皆再拜哭尽哀归次夕奠将至然后彻朝奠各用罩子【若天暑恐臭败则设馔如食顷去之止留茶酒果仍罩之】
　　朱子家礼朝奠【毎日晨起侍者设颒盆帨巾栉具于灵牀侧凡生时所用之物皆列之执事者设蔬果脯醢羮饭茶酒匙筯于灵座前卓子上　置执事盥盆帨巾于其座东】
　　【刘璋曰凡奠用脯醢者葢古人家常用之如无别具馔数器亦可夫朝夕奠者谓隂阳交接之时思其亲也朝奠将至然后彻夕奠夕奠将至然后彻朝奠各用罩子若暑月恐臭败则设馔如食顷去之止留茶酒果属仍罩之】
　　仪节【主人以下各服其服入】就位【尊者坐卑者立】举哀【皆哭尽哀】奉魂帛出就灵座【侍者入灵牀奉出魂帛寘交椅上魂帛出侍者入灵牀中敛枕被】祝盥洗【祝洗手】焚香　斟酒　点茶【主人以下】拜兴拜兴平身【且哭且拜】礼毕　罩巾【用罩子罩蔬果之类夏月彻去脯醢留茶酒之类】
　　食时上食【执事者彻去朝奠陈设如前】
　　仪节【主人以下各服其服入】就位　举哀　祝盥洗　焚香斟酒　点茶【主人以下】拜兴拜兴平身【且哭且拜】礼毕　罩巾【如朝奠仪但不用出魂帛】
　　夕奠【执事者彻去旧奠陈设如前】
　　仪节【主人以下各服其服入】就位　举哀　祝盥洗　焚香斟酒　点茶【主人以下】拜兴拜兴平身【且拜且哭】奉魂帛入灵牀【侍者先入灵牀内铺被安枕然后出奉魂帛安牀上置靸鞋于牀下收晨所陈颒栉之具】
　　哭无时【朝夕之间哀至则哭于丧次】
　　朔日则于朝奠设馔【馔用肉鱼麪米食羮饭各一器礼如朝奠之仪】
　　【髙訚曰若遇朔望节序则具盛馔其品物比朝夕奠差众礼疏曰士则月望不盛奠唯朔奠而已　问母丧朔祭子为主朱子曰凡丧父在父为主则父在子无主丧之礼也又曰父没兄弟同居各主其丧注云各为妻子之丧为主也则是凡妻之丧夫自为主也今以子为丧主似未安】
　　【杨复曰案初丧立丧主条凡主人谓长子无则长孙承重以奉馈奠今乃谓父在父为主父在子无主丧之礼二说不同何也盖长子主丧以奉馈奠以子为母丧恩重服重故也朔奠则父为主者朔殷奠以尊者为主也丧服小记曰妇之丧虞卒哭其夫若子主之虞卒哭皆是殷祭故其夫主之亦谓父在父为主也朔祭父为主义与虞祭卒哭同】
　　仪节【主人以下各服其服入】就位　举哀　奉魂帛出就灵座盥洗　焚香　斟酒　点茶　拜兴拜兴平身【且哭】
　　【且拜】礼毕　罩巾【案礼母丧朔祭则用父为主用父为主则是以夫而祭妻也其礼视子于父母为轻】【其行礼之际稍加节文似亦不为过今拟子之丧母有父在主祭者之仪在后就位主人以下次立　举哀　奉魂帛出就灵座　主人盥洗　诣香案前焚香　斟酒　执事者点茶　鞠躬拜兴拜兴平身礼毕　案母丧而父主之若父不亲焚香斟酒则与子主者何异未葬父母所以不亲行者居重丧未】
　　【葬不当自行也】
　　有新物则荐之【如上食仪】
　　【刘璋曰孝子之心事死如事生斯须不忘其亲也如遇五谷百果一应新熟之物必以荐之如上奠仪凡灵座之间除金银酒器之外尽用素器不用金银为饰以主人有哀素之心故也】
　　朱子语类问檀弓既祔之后唯朝夕哭拜朔奠而横渠以为三年之中不彻几筵故有日祭温公亦谓朝夕当馈食则是朝夕之馈终丧行之与礼经不合如何朱子荅曰今世此等礼不失为厚无嫌于僭且当从之　问政和礼六品以下至庶人无朔奠书仪有之今将何从朱子荅曰既无朔奠则朔奠遵当代之制不用
　　【王廷相荅赵生家礼疑问有若朝奠奉魂帛出就灵座夕奠奉魂帛入就灵牀其出其入不知指何所曰此葢谓殡所朝夕哭奠也朝奉魂帛出就灵座而后行奠如生之夙兴也夕既奠而后奉魂帛入就灵牀如生之夜寐也魂帛不经见温公以义起之案仪礼重木刊凿之祝取铭置于重记曰重主道也注云士重木三尺始死作重以依神虽非主而有主之道杂记曰重既虞而埋之葢以葬后既有主则重可埋也若以木如今神牌之式为之亦自有古意魂帛不用亦可也】
　　防典品官礼每日晨起侍者设盥栉之具于灵牀侧奉魂帛出就灵座然后朝奠执事者设馔祝盥手焚香斟酒丧主以下再拜哭尽哀食时上食至夕进夕奠如朝奠仪丧主以下奉魂帛入就灵牀哭尽哀朝夕之间哀至则哭自此以至于虞朝夕如之若遇朔望则具殷奠比之常奠其馔为盛礼如朝奠行之至夕彻去进夕奠如常礼有时物则荐之百日而卒哭
　　庶人礼每日晨起侍者设盥栉之具于灵牀侧奉魂帛出就灵座然后朝奠执事者执馔祝盥手焚香斟酒丧主以下再拜哭尽哀食前上奠至夕进夕奠丧主以下奉魂帛入就灵牀哭尽哀朝夕之间哀至则哭朔日之奠如朝奠之仪时物之荐如上食之仪













　　读礼通考卷四十四
<经部,礼类,仪礼之属,读礼通考>
　　钦定四库全书
　　读礼通考卷四十五　　刑部尚书徐干学撰丧仪节八
　　筮宅
　　仪礼士丧礼筮宅冡人营之【注宅葬居也冡人有司掌墓地兆域者营犹度也敖继公曰士筮宅而不卜辟尊者之礼也】
　　掘四隅外其壤掘中南其壤【注为葬将北首故也　疏为葬时北首故壤在足处】既朝哭主人皆往兆南北面免绖【注兆域也新营之处免绖者求吉不敢纯凶】
　　【敖继公曰云皆往明众主人亦行也免绖亦左拥之绖服之最重者于此免之以对越神明宜与人异】
　　命筮者在主人之右【注命尊者宜由右出也少仪曰赞币自左诏辞自右】筮者东面抽上韇兼执之南面受命【注韇藏防之器兼与防执之　疏抽上韇则下韇未抽待用筮时乃并抽也】命曰哀子某为其父某甫筮宅度兹幽宅兆基无有后艰【注某甫其字也若言山甫孔甫矣基始也言为其父筮葬居今谋此以为幽冥居兆域之始得无后将有艰难乎艰难谓有非常若崩坏也孝经曰卜其宅兆而安厝之　疏上大夫以上卜而不筮故杂记云大夫卜宅与葬日下文云如筮则史练冠郑注云谓下大夫若士也则卜者谓上大夫上大夫卜则天子诸侯卜可知但此注兆为域彼注兆为吉不同者周礼太卜掌三兆有玉兆瓦兆原兆者经注亦云兆茔域此文主人皆往兆南北面是兆为莹域之处矣】筮人许诺不述命右还北面指中封而筮卦者在左【注既受命而申言之曰述不述者士礼畧中封中央壤也卦者识卦爻画地者】卒筮执卦以示命筮者命筮者受视反之东面旅占卒进告于命筮者与主人占之曰从【注卒筮卦者写卦示主人乃受而执之旅众也反与其属共占之从犹吉也】
　　【敖继公曰卦者书卦于木既卒筮而筮者乃执以示命筮者必示命筮者以其出命故尔既占而先告命筮者乃告主人亦此意也若吉时则受命示卦皆于主人占之曰从所告之辞云尔从谓从其所筮之地也书曰从筮从】
　　主人绖哭不踊若不从筮择如初仪【注更择地而筮之】归殡前北面哭不踊【注易位而哭明非常　疏朝夕哭当在阼阶下西面今筮宅来归北面哭者是易位非常故也】
　　【敖继公曰谓殡前西阶下也】
　　记筮宅冡人物土【注物犹相也相其地可葬者乃营之疏正经筮宅之事不物土故记人言之凡葬皆先相乃筮之筮吉乃掘坎今直云营之不言筮宅者营之中兼筮使冡人物土乃筮也】月令孟冬之月饬丧纪辨衣裳审棺椁之厚薄茔丘垄之大小髙卑厚薄之度贵贱之等级【注此亦闭藏之具顺时饬正之也辨衣裳谓袭敛尊卑所用也所用又有多少】
　　【陈澔曰饬丧纪者饬正丧事之纪律也即辨衣裳以下诸事是也上衰下裳以布之精麄为亲疏故曰辨亦谓袭敛之衣数多寡棺椁厚薄有贵贱之等茔有大小丘垄有髙卑皆不可逾越厚薄之度主礼而言贵贱之等级主人而言故缌曰审】
　　【朱氏曰丧者人之终冬者岁之终故于此时而饬丧纪焉】
　　杂记大夫卜宅与葬日有司麻衣布衰布带因丧屦缁布冠不蕤占者皮弁【注有司卜人也麻衣白布深衣而着衰焉及布带缁布冠此服非纯吉亦非纯凶也皮弁则纯吉之尤者也占者尊于有司卜求吉其服弥吉　疏宅谓葬地大夫尊故得卜宅并葬日因丧屦谓因丧之绳屦以缁布为冠不加緌占者谓卜龟之人尊于卜之有司故皮弁纯吉也陆佃曰有司羣吏有事者也郑氏谓有司卜人误矣据士冠礼有司如主人服即位扵西方东面北上筮与席所卦者具馔于西塾言因丧屦则麻衣布衰布带缁布冠不蕤非前日之服也凡服皆先服服而后冠聘礼曰遭丧将命于大夫主人长衣练冠以受是也筮先冠后衣自既服之后欤缁布冠不蕤礼也不待言不緌而后着今言不緌以有緌之者也】
　　如筮则史练冠长衣以筮占者朝服【注筮者筮宅也谓下大夫若士也筮史筮人也长衣深衣之纯以素也长衣练冠纯凶服也朝服纯吉服也　疏杂以吉凶之服筮轻故用纯凶服长衣深衣其制同长衣是深衣之纯以素者凶时深衣纯以布麻衣亦纯以布此长衣则布衣而纯之以素练冠是小祥以后以练为冠都无吉象故云纯凶服也】
　　【陆佃曰长衣盖练衣也练而为衣长之即吉有渐也知然者以练衣黄里縓縁鹿裘衡长袪知之也郑氏谓长衣深衣之纯以素非是】
　　大夫之丧大宗人相小宗人命龟卜人作龟【注卜及日也相相主人礼也命龟告以所问事也作龟谓扬火灼之以出兆】
　　【刘彛曰大宗人或是都宗人小宗人或是家宗人掌邦家之礼者】
　　丧服小记祔者不筮宅【注宅地也前人既筮之疏宅谓茔圹也前人之已筮而吉故祔则不必再筮也】
　　【方慤曰祔与祔庙皆谓之祔者以后死祔前而神事之则一故也凡祔以庙为正则如之而已故祔庙则不言庙祔则必言】
　　献椁材及明器
　　既井椁主人西面拜工左还椁反位哭不踊妇人哭于堂【注既已也匠人为椁刋治其材以井构于殡门外也反位拜位也既哭之则往施之竁中矣主人还椁亦以既朝哭矣　疏檀弓云既殡旬而布材与明器则椁及明器之材布之已久岂今始献但至此时将用故主人亲看视既哭之则往施之竁中也匠人主木工之事刋治有功故主人拜之也下文献材于殡门外则此亦在殡门外】
　　【敖继公曰拜工谢其劳也主人西面拜工则工东面矣左还椁由椁之东南行也】
　　【郝敬曰井椁椁形方如井文左还左体向西南绕椁视其材制之美恶反位哭归殡前北面哭也】
　　献材于殡门外西面北上綪主人徧视之如哭椁献素献成亦如之【注材明器之材视之亦拜工左还形法定为素饰治毕为成　疏上经己言椁此经言材故知明器之材也明器之材先献之验其堪否也素是未加饰之名成是已成就之名明器须好故有献法上椁材既多故不须献直还观之而已】
　　【敖继公曰北上西北上也南北陈之而前列在西徧视之亦自其所上者始此又与还椁异矣亦先拜工乃视之云如哭椁者如其反位哭不踊也此着殡门外则升椁之处其在外门外乎】
　　檀弓既殡旬而布材与明器【注木工宜干腊　疏旬谓殡后十日也布班也材椁材也殡后十日班布告下覔椁材及送葬明器之材或云布其木宜干腊故须豫防之也】
　　卜日
　　卜日既朝哭皆复外位卜人先奠龟于西塾上南首有席楚焞置于燋在龟东【注楚荆也荆焞所以钻灼龟者燋炬也所以然火者也凡卜以明火爇燋　疏古法钻龟用荆谓之荆焞存火者为炬亦用荆为之故云所以然火者也明火以阳燧取火于日也】
　　【敖继公曰席亦在龟后龟南首燋在其左皆变于卜时也葬日卜而不筮亦变于吉】
　　族长涖卜及宗人吉服立于门西东面南上占者三人在其南北上卜人及执燋席者在塾西【注族长有司掌族人亲疏者也涖临也吉服服端也在塾西者南面东上】
　　【敖继公曰族长族人之尊者也族长与主人有亲乃立于门西以将涖卜变其位此占者亦吉服不言者文省也吉服者亦以对越神明故也占者有司掌占事者也必三人者欲考其言异同之多寡而定是非也书曰三人占则从二人之言卜人有司掌共卜事者也在塾西者便其升也东西塾之阶盖与东西堂侧阶之所乡同】
　　阖东扉主妇立于其内【注扉门扉也】席于闑西阈外【注为卜者也】宗人告事具主人北面免绖左拥之涖卜即位于门东西面【注涖卜族长也更西面当代主人命卜　疏下文受龟受视受命讫即云命曰哀子某则族长非直视髙兼行命龟之事也故云代主人命卜】卜人抱龟燋先奠龟西首燋在北【注既奠燋又执龟以待之　疏卜人抱龟燋者谓从塾上抱乡阈外待也先奠龟于席上乃复奠燋在龟北既奠燋又执龟以待之者乡时先奠龟次奠燋既奠燋又取龟执之以待之者下经授与宗人宗人受之是也敖继公曰燋先谓执燋者先于龟而行也奠龟西首象神位在西乡之奠龟与燋皆东面不言焞与燋同处可知】
　　干学案注疏以卜人抱龟燋为句先奠龟为句敖氏以卜人抱龟为句燋先为句读法不同义无大异
　　宗人受卜人龟示髙【注以龟腹甲髙起所当灼处示涖卜也　疏凡卜法春占后左夏占前左秋占前右冬占后右今云腹甲髙者谓就龟腹下之甲髙起之处钻之以示涖卜也】涖卜受视反之宗人还少退受命【注受涖卜命授龟宜近受命冝郤也】命曰哀子某来日卜葬其父某甫考降无有近悔【注考登也降下也言卜此日葬魂神上下得无有近于咎悔者乎】
　　【敖继公曰无有近悔谓其日若吉则不近于悔如葬而遇雨及他有不虞则非吉日矣】
　　许诺不述命还即席西面坐命龟兴授卜人龟负东扉【注宗人不述命亦士礼畧凡卜述命命龟异龟重威仪多也负东扉俟龟之兆也】
　　【敖继公曰言不述命则命龟之辞与涖卜所云者异矣】
　　干学案命龟者以所卜之事告于龟也
　　卜人坐作龟兴【注作犹灼也周礼卜人凡卜事示髙扬火以作龟致其墨兴起也】宗人受龟示涖卜涖卜受视反之宗人退东面乃旅占卒不释龟告于涖卜与主人占曰某日从【注不释龟复执之也】
　　【敖继公曰涖卜不哭者吉服也主人不哭者未绖也】
　　授卜人龟告于主妇主妇哭【注不执龟者下主人也】告于异爵者使人告于众賔【注众賔僚友不来者也　疏上云既朝哭皆复外位外位中有异爵卿大夫等故就位告之言使人告明不在此故云不来者也】
　　【敖继公曰众賔谓士之在外位者也】
　　卜人彻龟宗人告事毕主人绖入哭如筮宅賔出拜送【敖继公曰云彻龟则向者复奠于西塾上以待事毕也拜送賔盖于外门外】
</div>
    <div class="pagination">
<a href="读礼通考_page70.html">上一页</a><span>...</span><a href="读礼通考_page66.html">66</a><a href="读礼通考_page67.html">67</a><a href="读礼通考_page68.html">68</a><a href="读礼通考_page69.html">69</a><a href="读礼通考_page70.html">70</a><span class="current-page">71</span><a href="读礼通考_page72.html">72</a><a href="读礼通考_page73.html">73</a><a href="读礼通考_page74.html">74</a><a href="读礼通考_page75.html">75</a><a href="读礼通考_page76.html">76</a><span>...</span><a href="读礼通考_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
