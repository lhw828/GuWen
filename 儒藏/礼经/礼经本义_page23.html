<!DOCTYPE html>
<html>
<head>
    <meta charset="UTF-8">
    <title>礼经本义 - 第 23 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼经本义 - 第 23 页/共 40 页</h1>
    <div class="content">　　右始死【附记三章】士处适寝寝东首于北墉下【适寝正寝也平时卧在燕寝疾则迁居正寝欲其终之正也东首向生气也墉墙也必于北墉下者一阳生于子乃生气之始也凡正寝天子诸侯谓之路寝犹路车之路以大言之也大夫士谓之适寝犹适子之适以正言之也】有疾疾者齐养者皆齐彻琴瑟【疾者与养疾者皆齐康成以为正情性是也陆稼书谓人于疾病之际必正其情性然后可生可死人子当父母之死亦必正其情性然后可以致亲之生可以送亲之终彻琴瑟者齐不聴乐故彻去之也】疾病外内皆扫彻防衣加新衣【疾甚曰病扫除外内之秽恶所以洁其居也彻去防衣之汚垢而加新衣所以洁其体也盖家庭之间肃清洁谨而后可以送父母之终矣】御者四人皆坐持体男女改服属纩以俟絶气【御侍也体四体也病者不能自屈伸故每体各用一人扶持之男女改服谓易去华丽之服而服白布深衣也纩新绵也属之口鼻观其动否以验气之有无无则絶矣】男子不絶于妇人之手妇人不絶于男子之手【贾氏公彦曰疾时使御者持体还死于其手若妇人则内御者持体还死于其手按男不絶女手女不絶男手厚别以谨终也】乃行祷于五祀【贾氏公彦曰死期已至必不可求生但尽孝子之情故乃行祷五祀望祐助病者使之不死也】乃卒主人啼兄弟哭【卒终也啼者哀之甚而发于声无有委曲若往而不返气竭而息之声也哭则直哭之而已】设牀笫当牖衽下筦上簟设枕迁尸【笫篑边牖也卒于北墉下复迁尸于南牖下就向明之地以俟楔齿缀足沐浴饭含也记曰含一牀袭一牀迁尸于堂又一牀然则设牀笫非一处当牖则含之牀也既迁乃于南牖下于是幠用敛衾白虎通曰尸之为言夫也陈也失气亡神形体独陈也　按丧大记疾病有废牀一节殊为非礼观曾子易篑反席未安而没不则有废牀而置于地之事此章设牀笫盖设含之牀凡含袭及迁尸于堂共有三牀不相因以示变也郑康成谓病卒之间废牀至是设之乃仍丧大记之误】
　　复者一人以爵弁服簪裳于衣左何之扱领于带【复始死招魂复魄也复者天子则夏采祭仆之属诸侯则小臣为之士则有司一人而已凡复用死者承祭之上服以其求于神也爵升服谓缁衣纁裳乃士之祭服也簪连也连裳于衣取其便也左手何之而空右手为登梯备颠踬也】
　　升自前东荣中屋北面招以衣曰臯某复三降衣于前【大夫士夏屋之制南北为霤东西为荣前东荣东方之南荣也屋有二楣故每旁各有南荣北荣中屋屋脊之中也北面以招求诸幽也臯长声也某死者之名也凡复男子称名妇人称字降下之也前南霤之前也卷衣自前投下盖前为阳冀生气之来也】
　　受用篚升自阼阶以衣尸
　　【受受复衣于庭也复者一人则受者亦一人人君则司服受之士则家有司而已升自阼阶象其反也衣尸者以衣覆其尸冀魂之合于魄也至浴乃去之】
　　复者降自后西荣
　　【后西荣西方北荣也降于此者异于升时也】
　　右复【附记二章】复者朝服左执领右执要招而左【必朝服者以求神敬其事也初时扱领于带左手何之既登屋则左手执领右手执要以招焉领与要必兼执之者以簪裳于衣故也招而左者左手执领因以左手招之自西北而至东南也】复者降因彻西北厞【厞屋檐也彻而去之若云此室凶不可居也】
　　楔齿用角柶缀足用燕几
　　【楔柱也角柶以角为柶长六寸缀拘也燕安也燕几平日尝慿之以安体者也尸当饭含恐口闭急故拄齿用角柶令开也尸当着屦恐足辟戾故拘足用燕几令直也】
　　右楔齿缀足【附记一章】楔貌如轭上两末【楔即角柶因其楔齿而名之以别于他柶也轭大车辕端压牛领者楔状类之上两末者盖其形屈曲以中央入口两末向上取出入易便故也】缀足用燕几校在南御者坐持之【校凡足也几两旁各有两足今尸南首足向北以几竪设之令几旁两足在南向尸以夹尸之两足盖几之制东西长而南北短缀足宜狭故竪设之也恐几倾侧故又使御者坐而持之　愚按楔齿缀足近于桎梏死者之形骸而□齿尤似不必吕氏坤谓□齿以含也含之义不忍亲口之虚也然含以饭不能令亲生令亲饱而死者欲安乃当气散魂分之时必楔以困之一楔之后虽含以物而口不复有合时矣华贞固先生亦谓古用饭含今俗用珠鄙见皆不必用但以净帛蘸水拭掠口齿洁之可也愚意死者足即辟戾无妨于着屦何事以燕几缀之然则楔齿缀足饭含之制后世有修明礼教者革之可也】
　　奠脯醢醴酒升自阼阶奠于尸东
　　【敖君善曰奠之而已无他礼仪故曰奠死而奠之如事生也脯醢醴酒奠之四物也此时尸南首东乃其右也奠于其右若便其饮食然贾公彦曰小敛之奠一笾一豆大敛两笾两豆此始死亦无过一笾一豆而已】
　　帷堂
　　【尸犹未饰恐为人恶故设帷于堂小敛而彻之】
　　右始死奠帷堂【附记一章】即牀而奠当腢用吉器若醴若酒无巾柶【腢肩也用吉器未忍异于生也小敛奠始用素器若醴若酒谓无酒则二觯皆醴无醴则皆酒也无巾者非盛馔无柶者异于大敛以后之奠也】
　　乃赴于君主人西阶东南面命赴者拜送
　　【赴走告也惟言赴于君而不及大夫士者举其重者以该之也】
　　有賔则拜之
　　【因命赴而僚友羣士有来吊者见则拜之既拜则入若不因命赴则不出也】
　　右命赴拜賔【附记一章】赴于君曰君之臣某死父母妻长子曰君之臣某之某死【某之某上则士之名下某其父母妻及长子之名氏】赴于大夫士曰某死赴于他国之君曰君之外臣某死赴于他国之大夫士曰吾子之外私某死【人臣交不出境而有赴于他国君臣之礼者盖于其宗族姻戚为礼所当赴告者也】
　　入坐于牀东众主人在其后西面妇人侠牀东面亲者在室
　　【尸牀竪设于当牖之间尸首向南足向北主人坐于牀东众主人又在主人之东皆西面以向尸也妇人主妇及众主妇也侠牀者男子牀东妇人牀西以近而言也主妇坐于牀西众主妇又在主妇之西皆东向亦以向尸也亲者谓斩齐大功之亲兼男女言之也亲者在室其余皆在室外矣】
　　众妇人户外北面众兄弟堂下北面
　　【众妇人众兄弟小功以下之亲也户外堂上也北面以尸在室中也】
　　右哭位【附记二章】室中唯主人主妇坐兄弟有命夫命妇在焉亦坐【郑康成曰别尊卑也　按丧大记郑注大夫之丧尊者坐卑者立士贱同宗尊卑皆坐而此所记与大夫丧礼同疑士有不同爵命之士其礼如大夫丧大记所言乃不命之士也】　凡哭尸于室者主人二手承衾而哭【郑康成曰承衾哭者哀慕若欲攀援也】
　　君使人吊彻帷主人迎于寝门外见賔不哭先入门右北面
　　【使人士也礼使人必以其爵寝门内门也丧不迎賔惟于君及君使则迎之此不出外门者别于君之自来也先入门右道之也彻帷谓搴帷而上事毕则下之或曰彻帷盖暂彻之事毕复设之】
　　吊者入升自西阶东面主人进中庭吊者致命主人哭拜稽颡成踊
　　【吊者东面以礼主人也主人进中庭者大夫之子得升堂受命而后降拜士之子贱故不敢升堂而进于西方之中庭以受命也小敛以前主人位在西方不敢遽当主位故也拜稽颡谢君命也一拜而遂稽颡不再拜稽首者丧礼宜变于吉也成踊康成谓三者三盖九踊也】
　　賔出主人拜送于外门外
　　【敖君善曰拜送一拜送之也迎不拜而一拜送之皆丧礼异也凡拜丧賔不再拜】
　　右君使人吊【附记二章】尸在室有君命众主人不出【敖君善曰谓凡居丧而为君命出者惟主人耳众主人则否特着尸在室之礼者异时众主人与主人皆在庭嫌此时亦然故以明之】　凡主人之出也徒跣扱衽拊心降自西阶
　　君使人襚彻帷主人如初襚者左执领右执要入升致命主人拜如初襚者入衣尸出主人拜送如初
　　【贾公彦曰主人如初者如上迎于寝门外以下之事也敖君善曰礼别更端则吊襚不同时也衣服曰襚此执衣如复则是衣裳具且簪裳于衣也衣尸亦覆于复衣之上欤】
　　唯君命出升降自西阶遂拜賔有大夫则特拜之即位如西阶下东面不踊大夫虽不辞入也
　　【唯君命出明大夫以下来吊襚不出也然此惟小敛以前则然耳小敛以后虽不迎賔亦出送賔矣升降自西阶自此至皆然曲礼云居丧之礼升降不由阼阶是也遂拜命者因事曰遂因有君命故拜賔若无君命则不出户也大夫则特拜别于士之旅拜也即位如西阶下未忍在主人位也小敛后就东阶下西南面则主人之位也但哭拜而不踊虽不辞而升入明本不为賔出不成礼也】
　　右君使人襚
　　亲者襚不将命以即陈
　　【亲者齐衰大功之亲也不将命谓不使人将之以致辞于主人盖大功以上有同财之义故也即陈谓陈于房中】
　　庶兄弟襚使人以将命于室主人拜于位委衣于尸东牀上
　　【庶兄弟兼众兄弟外兄弟言也既小敛拜襚者则稽颡此时惟拜而已别于受君之襚也】
　　朋友襚亲以进主人拜委衣如初退哭不踊
　　【亲以进者示意之诚也退下堂反賔位也主人徒哭不踊别于君襚也　敖君善曰亲者襚不将命庶兄弟将命不亲致朋友则亲致之盖亲则礼畧疎则礼隆圣人之意然耳】
　　彻衣者执衣如襚以适房
　　【彻衣者谓凡襚者出则有司彻衣也如襚亦如襚者之左执领右执要也适房当以陈也】
　　右亲友襚【附记一章】襚者委衣于牀不坐【敖君善曰牀髙故可以不坐】其襚于室尸西北面致命【贾公彦曰尸在室中户西故北面致命若小敛后奉尸侇于堂则中庭北面致命】
　　为铭各以其物亡则以缁长半幅防末长终幅广三寸书铭于末曰某氏某之柩
　　【铭铭旌也所以表柩者杂帛为物大夫所建之旗也亡亡旗也谓不命之士布幅广二尺二寸去其两旁边幅各一寸则半幅一尺终幅二尺也防赤也缁者一尺防者二尺则长三尺也其广皆三寸铭则书于防末之上】
　　竹杠长三尺置于宇西阶上
　　【杠旗竿也礼纬云天子之旗九仞诸侯七仞大夫五仞士三仞死则以尺易仞故铭长三尺而其杠亦如之也宇檐下也贾公彦曰始造铭讫置于宇下西阶上待为重讫以此铭置于重及卒涂置于肂盖此时未用权置于此也】
　　右为铭
　　甸人掘坎于阶间少西为垼于西墙下东乡
　　【甸人有司主田野者犹王官之有甸师氏也坎用以弃渜濯埋巾柶鬊爪者垼土灶也用以煑潘者西墙庭中之西也　此下二节为沐浴之具也凡沐用渍米水谓之潘既经温煑谓之渜既用以沐则谓之濯】
　　新盆槃瓶废敦重鬲皆濯造于西阶下
　　【新新之也盆以淅米盘以承渜濯瓶以汲水废敦敦无足者用以盛米重鬲鬲将县于重者用以煑潘五者皆瓦器必新之者重死事也濯涤也造至也濯于他处乃以造于此也】
　　陈袭事于房中西领南上不綪
　　【袭事谓袭服之事房中东房之中西领衣领向西也南上谓陈之自南而北以南为上也綪康成谓读为防屈也谓陈设诸物首行从前至后陈之不能尽次行即接续首行从后至前陈之如物之屈而复转也不綪者每行更端别起皆从前至后不复与前行相接续也陈袭事不綪别于敛也　陆稼书曰凡所陈物少一行可陈讫者只须言南上北上不须言綪不綪若物多一行陈不尽须两行三行者则必言綪不綪假如南上之物第一行从南至北第二行仍自南至北则谓之不綪若第一行从南至北第二行取便即从北至南则是綪康成云江沔之间谓萦取绳索为防其喻至切愚按此下十三节陈袭尸之具也】
　　明衣裳用布
　　【明衣浴竟所着亲身之衣取明洁之义也】
　　鬠笄用桑长四寸纋中
　　【鬠即紒也谓之鬠者取以发会聚之意笄谓固发之笄男子有长笄以固冠有短笄以固发妇人即以长笄固发而无短笄也生时固发之笄用骨为之栉而纵乃加笄今用桑不纚而笄变于生也纋中者谓笄之两头濶中央狭则于发安故康成云纋笄之中央以安发也】
　　布巾环幅不凿
　　【布巾用以覆尸面者环幅谓广袤相等盖方二尺二寸也不凿者大夫以上使賔为亲含恐尸为賔所憎秽故于覆面之巾当口凿穿之令含得入口也士之子自为亲含必揭开当口之巾故不凿若凿则是自憎秽其亲矣记曰凿巾以饭公羊贾为之也讥失礼之始也】
　　掩练帛广终幅长五尺析其末
　　【掩裹首也练帛熟素帛也析其末者两头皆析而为二为将结于颐下又将结于项中也　贾公彦曰掩若今人扑头但死者以后二脚于颐下结之与生人为异也愚按郑康成谓死者不冠徐原一以为古人之袭敛全体包裹其内加冠则势有所难容故不得已而去之意在坚束其尸非以为容饰故也然则掩以裹首亦所以代冠欤】
　　瑱用白纩
　　【瑱充耳也生时人君用玉臣用象为之以绦悬于耳旁今死者直用纩为之如枣核大用塞耳而已异于生也】
　　幎目用缁方尺二寸防里着组系
　　【幎日覆面目者也着充之以絮也组系谓四角以组为系而结之于项后也】
　　握手用纁里长尺二寸广五寸牢中旁寸着组系【握手所以交笼两手者其制围而缝之圆如竹筩手从两端而入者也广五寸就一面言两面共一尺也牢笼也谓空其中以笼两手也旁寸谓四旁相接处各缝入一寸也组系谓以组为系缀于两端而结于两手之腕以为固也】
　　决用正王棘若檡棘组系纩极二
　　【决本以象骨为之着右手大指射者用以钩死则用木为之正善也王棘与檡棘善理坚忍者皆可以为决组系将以结于腕也极本以韦为之射者以韬右手第二第三第四指大射礼朱极三是也死者以纩为之又止于二明不用也】
　　冒缁质长与手齐防杀掩足
　　【冒韬尸之囊也上曰质下曰杀君锦质黼杀大夫质黼杀士缁质防杀先以杀韬足而上后以质韬首而下其质与杀上下相接处则缀带以结之记曰君缀旁七大夫缀旁五士缀旁三谓囊口四旁缀七带五带三带以结之也刘氏绩曰冒上者方正故曰质冒下身者渐狭故曰杀与手齐掩足准死者身而为之初无寸量也】
　　爵弁服纯衣皮弁服褖衣缁带韎鞈竹笏
　　【爵弁服纯衣生时助祭于君之服皮弁服生时为君祭蜡之服褖衣黑衣裳即端服生时暮夕于朝之服也服有三缁带惟用一而已其韠亦止用爵弁服之韎鞈者盖但用其上服之韠也记曰笏天子以璆诸侯以象大夫以鱼须文竹士竹本象可也】
　　夏葛屦冬白屦皆繶缁絇纯组綦系于踵
　　【此皮升服之屦也綦屦系也敖君善曰踵屦后也以其当足踵之处故因以名之以綦系于此及着之乃系于跗韠用爵弁之韠屦用皮弁之屦以二服尊也】
　　庶襚继陈不用
　　【庶众也庶襚即上文亲者襚庶兄弟朋友襚皆是也继陈谓继袭衣陈之不用粥不用以袭也敖君善曰庶襚亲朋所遗故不可以不陈袭事所用有限故此不必用小敛大敛之衣仿此】
　　贝三实于笲稻米一豆实于筐沐巾一浴巾二皆用绤于笲栉于箪浴衣于箧皆馔于西序下南上
　　【贝水虫古者以为货士用以含者也稻米用以饭豆四升巾用以拭污垢浴巾二者上体下体异也浴巾生时上絺下绤死者则皆用绤也于笲不言实省文也浴衣大巾如衣者盖浴时既以浴巾濡拭之复以浴衣干拭之也自贝以下皆为一行陈之敖君善曰必南上者便其取之先后也　此节陈饭含沐浴之具也】
　　右陈沐浴袭饭含之具【附记三章】掘坎南顺广尺轮二尺深三尺南其壤垼用块【南顺自北而南也轮纵也南其壤谓以所掘之土置于南方也块上块也】　明衣裳用幕布袂属幅长下膝有前后裳不辟长及觳縓綼緆缁纯【幕布帷幕之布其升数未详言袂属幅见与生时衣同也长下膝以衣身言也不辟不辟积也凡裳前三幅后四幅皆辟积其要间此亦前三后四而不辟积则其要广而前后相掩者深矣觳足跗也长及觳取其可以蔽足也饰裳在幅曰綼在下曰緆其色以縓饰衣曰纯其色以缁　郑康成曰饰衣以缁裳以縓象天地也饰禒之也禒边衣裳之侧广各寸半则表里共三寸矣】凡冒质质长与手齐杀三尺【人身以七尺为准杀三尺则质当长四尺然身之长短不齐故不限定也】
　　管人汲不説繘屈之祝淅米于堂南面用盆
　　【管人主管籥之人也井灶亦其所司故使之汲水繘汲水瓶上索也丧事尚遽不暇解脱此索故但萦屈而执于手因以授外御令渍米也祝夏祝也淅渍也外御者淅米盛米夏祝临视之而已屈之下当有尽阶不升堂授外御之事此不言者文不具也】
　　管人尽阶不升堂受潘煮于垼用重鬲祝盛米于敦奠于贝北
　　【潘渍米水也米未淅时实于筐而陈于贝之北今淅之则盛于废敦而仍奠于贝之北盖复于筐处也】
　　士有氷用夷槃可也
　　【夷槃承尸之槃也礼大夫以上之丧自仲春以后得用氷以寒尸尸既袭既小敛先以氷置夷槃中乃设牀于其上不施席而迁尸焉秋凉而止士无氷不得用夷槃但用两瓦盘盛水于其中而已如君于士加恩而赐以氷则亦得用夷槃也】
　　外御受沐入主人皆出户外北面
　　【外御小臣侍从者受沐受管人所煮潘也受之亦于堂上管人亦尽阶不升堂授之管人复汲浴水亦不脱繘屈之尽阶不升堂以授外御外御亦受之以入此不言者文不具也郑康成曰主人皆出象平生沐浴祼裎子孙不在旁也敖君善曰是时妇人亦皆出经不言畧之也出则立于房矣】
　　乃沐栉挋用巾浴用巾挋用浴衣渜濯弃于坎
　　【挋拭也渜濯沐浴余水也】
　　蚤揃如他日
　　【万斯大曰蚤去手足爪甲也揃展通展其须使直也丧大记亦曰爪手揃须如他日如生时也或谓揃为断须生时岂断须者乎】
　　鬠用组乃笄设明衣裳
　　【用组以组束发所谓总也】
　　主人入即位
　　【郑康成曰已设明衣裳则可以入也敖君善曰主人入则众主人及妇人亦皆入即位】
</div>
    <div class="pagination">
<a href="礼经本义_page22.html">上一页</a><span>...</span><a href="礼经本义_page18.html">18</a><a href="礼经本义_page19.html">19</a><a href="礼经本义_page20.html">20</a><a href="礼经本义_page21.html">21</a><a href="礼经本义_page22.html">22</a><span class="current-page">23</span><a href="礼经本义_page24.html">24</a><a href="礼经本义_page25.html">25</a><a href="礼经本义_page26.html">26</a><a href="礼经本义_page27.html">27</a><a href="礼经本义_page28.html">28</a><span>...</span><a href="礼经本义_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
