<!DOCTYPE html>
<html>
<head>
    <meta charset="UTF-8">
    <title>五礼通考 - 第 217 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 217 页/共 431 页</h1>
    <div class="content">　　金史礼志皇太子与百官相见仪　三师三公栏子内北向躬揖班首稍前奉候皇太子离位稍前正南立答揖宰执及一品职事官于栏子北向躬揖答揖如前二品职事官栏子外向南躬揖皇太子起揖三品职事官露阶稍南躬揖皇太子坐揖四品以下职事官宫庭下躬揖跪问候皇太子坐受太子太傅太保与随朝三师同东宫三少与随朝二品同詹事以下并在庭下面北毎品重行以东为上再拜稍前问候又再拜皇太子坐受　七年定制皇太子赴朝许与亲王宰执相见余官宗室并回避后亦许与枢宻使副御史大夫判宗正东宫三师相见　九年定制凡皇太子出于都门三里外设褥位三公宰执以下公服重行立皇太子便服三公宰执以下鞠躬班首致辞云青宫万福再拜皇太子答拜退迎送皆同　章宗时礼部尚书张行简言唐制仆射宰相上日百官通班致贺降阶答拜国朝皇太子元正生日三师三公宰执以下须羣官同班拜贺皇太子立受再答拜今尚书省宰执上日分六品以下别为一班揖贺宰执坐举手答揖近于坐受也宰执受贺其礼乃重于皇太子恐于义未安别嫌明防礼之大节伏请宰执上日令三品以下官同班贺宰执起立依见三品官仪式通答揖上曰此事何不早辨正之如都省擅行卿正之是矣行简对曰礼部葢尝参酌古今典礼拟定仪式省廷不敢辄改以奏下尚书省议遂用之宰执上日三品以下羣官通班贺起立答拜自此始
　　元典章正旦于大朝防之明日文武羣官以常服至东宫行贺礼皇太子居偏殿南向坐羣官自丞相以下以次入北面行四跪拜礼
　　明史礼志朝贺东宫仪汉以前无闻隋文帝时冬至百官朝太子张乐受贺唐制宫臣参贺皇太子皆舞蹈开元始罢其礼故事百官诣皇太子止称名惟宫臣称臣明洪武十四年给事中郑相同请如古制诏下羣臣议编修吴沈等议曰东宫国之大本所以继圣体而承天位也臣子尊敬之礼不得有二请凡啓事东宫者称臣如故从之凡朝东宫前期典玺官设皇太子座于文华殿锦衣卫设仪仗于殿外教坊司陈大乐于文华门内东西北向府军卫列甲士旗帜于门外锦衣卫设将军十二人于殿中门外及文华门外东西向仪礼司官设笺案于殿东门外设百官拜位于殿下东西设传令宣笺等官位于殿内东西是日百官诣文华门外导引官啓外备皇太子具冕服出乐作陞座乐止百官入赞拜乐作四拜兴乐止丞相陞自西阶至殿内拜位俱跪丞相致词曰某等兹遇三阳开泰万物维新敬惟皇太子殿下茂膺景福毕俛伏兴复位舎人举笺案入殿中其捧笺展笺宣笺传令畧与皇后同令曰履兹三阳愿同嘉庆余俱如仪冬至致词则易律应黄钟日当长至传令则易履长之节千秋节致词则云兹遇皇太子殿下夀诞之辰谨率文武羣官敬祝千岁夀不传令凡朔望百官朝退诣文华殿门外东西立皇太子陞殿乐作百官行一拜礼其谢恩见辞官亦行礼洪武元年十二月帝以东宫师傅皆勲旧大臣当待以殊礼命议三师朝贺东宫仪礼官议曰唐制羣臣朝贺东宫行四拜礼皇太子答后二拜三公朝贺前后俱答拜近代答拜之礼不行而三师之礼不可不重今拟凡大朝贺设皇太子座于大本堂设答拜褥位于堂中设三师賔客谕徳拜位于堂前皇太子常服陞座三师賔客常服入就位北向立皇太子起立南向赞四拜皇太子答后二拜六年诏百官朝见太子朝服去蔽膝及佩二十九年诏廷臣议亲王见东宫仪礼官议诸王来见设皇太子位于正殿中设诸王拜位于殿门外及殿内设王府官拜位于庭中道上之东西设百官侍立位于庭中东西向至日列甲士陈仪仗设乐如常诸王诣东宫门外幄次皇太子常服出乐作陞座乐止引礼导诸王入就殿门外位初行乐作就位乐止导诣殿东门入乐作内赞引至位北向立乐止赞跪王与王府官皆跪致词曰兹遇某节恭诣皇太子殿下致词毕王与王府官皆俛伏兴乐作复位乐止赞拜乐作王与王府官皆四拜兴乐止礼毕王及各官以次出王至后殿叙家人礼东宫及王皆常服王由文华殿东门入至后殿王西向东宫南向相见礼毕叙坐东宫正中南面诸王列于东西嘉靖二十八年礼部奏故事皇太子受朝贺设座文华殿中今易黄瓦似应避尊帝曰东宫受贺位当设文华门之左南向然侍卫未备已之隆庆二年册皇太子诏于文华殿门东间设座受贺
　　右皇太子受贺
　　宋史礼志皇太后临朝听政干兴元年真宗崩遗防以皇帝尚幼军国事兼权取皇太后处分宰相率百官称贺复前奉慰又慰皇太后于前有司详定仪式内东门拜表合差入内都知一员跪授传进皇太后所降批答首书览表具之末云所请宜许或不许初丁谓定皇太后称予中书与礼院参议每下制令称予便殿处分称吾皇太后诏止称吾与皇帝并御承明殿垂决事百官表贺英宗即位辅臣请与皇太后权同听政礼院议自四月内东门小殿垂两府合班起居以次奏事非时召学士亦许至小殿时帝以疾权居柔仪殿东閤西室太后垂处分称吾惟两府日入候问圣体因奏政事退诣小殿外覆奏太后帝疾间御前后殿听政两府退朝犹于小殿覆奏哲宗即位皇太后权同听政三省枢密院案仪注未释服以前遇只日皇帝御迎阳门日参官并赴起居依例奏事每五日遇只日于迎阳门垂皇帝坐于内之北宰执奏事则权屏去左右侍卫事有机速许非时请对及赐召宣亦许升殿礼部御史台閤门奏讨论御殿及垂仪制每朔望六参皇帝御前殿百官起居三省枢密院奏事应见谢辞班退各令诣内东门进榜子皇帝双日御延和殿垂日参官起居太皇太后移班少西起居皇帝并再拜三省枢宻院奏事三日以上四拜不舞蹈候祔庙毕起居如常仪前通事以内侍殿下以閤门吏部磨勘奉举人垂日引应见谢辞臣僚遇朔望参日不坐并先诣殿门次内东门应擡赐者并门赐之于是帝御迎阳门幄殿同太皇太后垂宰臣亲王以下合班起居常制分班十六至是合班以閤门奏请故也礼官请如有祥瑞边捷宰臣以下紫宸殿称贺皇帝毕赴内东门贺太皇太后从之徽宗即位皇太后权同听政三省枢宻院聚议故事嘉祐末英宗请慈圣同听政五月同御内东门小殿垂至七月十三日英宗间日御前后殿辅臣奏事退诣内东门前覆奏又故事惟慈圣不立生辰节名不遣使契丹若天圣元丰则御殿垂立生辰节名遣使与契丹往还及避家讳等曾布曰今上长君岂可垂听政请如嘉祐故事蔡卞曰天圣元丰与今日皆遗制处分非嘉祐比布曰今日之事虽载遗制实出自德音又皆长君正与嘉祐事相似有防依嘉祐治平故事布语同列曰奏事先太后次覆奏皇帝如今日所得防遂为定式矣寻以哲宗灵驾引太后手书罢同听断焉
　　蕙田案太后临朝听政非常礼也列代史传皆不载其仪惟宋史有之今附于末
　　右皇太后临朝听政





　　五礼通考巻一百四十一
<经部,礼类,通礼之属,五礼通考>
　　钦定四库全书
　　五礼通考卷一百四十二
　　刑部尚书秦蕙田撰
　　嘉礼十五
　　尊亲礼
　　蕙田案圣王以孝治天下尊亲之典为钜创业嗣统之君即位以后莫不以斯为首务然其礼见于吉礼者有三始祖配天一也帝后祔庙二也追崇本生三也已分见祀天庙制后妃私亲庙各门今叙追尊之制内禅起居之仪母后上册之礼以广尽孝之义焉
　　礼记大传牧之野武王之大事也追王大王亶父王季歴文王昌不以卑临尊也【注不用诸侯之号临天子也文王称王早矣于殷犹为诸侯于是着焉　疏土无二王殷纣尚存即为早所以早称王者案中候我应云我称非早一民固下周本纪云文王受命六年立灵台布王号于时称王九十六也故文王世子云君王其终抚诸是也文王既称王文王生虽称王号称犹未定故武王追王乃定之耳】
　　中庸周公成文武之德追王大王王季上祀先公以天子之礼【注追王太王王季者以王迹起焉先公组绀以上至后稷也　疏诗颂閟宫云太王居岐之阳实始翦啇是王迹起也】
　　【吕氏大临曰追王之礼古所无有其出于周公乎太王避狄去邠之岐则王业始基之矣王季成大王之业至文王受命作周武王壹戎衣而有天下纉大王王季文王之绪而已】
　　陈氏祥道曰大传言武王追王太王王季文王中庸言周公成文武之德追王太王王季文武有追王之志周公行追王之事也司马迁言文王有正朔追尊太王王季妄矣书曰大王肇基王迹王季其勤王家诗曰实维太王实始翦商则文王所以三分天下有其二者其始乃自太王王季也武王所以得天下其成乃自文王也诗曰周虽旧邦其命维新又曰文王受命有此武功书曰九年大统未集又曰集大命于厥躬记称武王曰君王其终抚诸春秋书王正月公羊曰王者孰谓谓文王也观此则宜若文王既受命作周改元称王矣而记谓武王周公追王之何也葢于是时天下之讼狱者不之纣而之文王讴歌者不讴歌纣而讴歌文王则虞芮质成之后天固已命之矣然作周而未成有所统而未集不幸九年而终至此武王周公所以正其名而追之也观祖伊称文王以西伯武王称文王以文考则文王未尝称王可知也
　　游氏酢曰武王于泰誓三篇称文王为文考至武成而柴望然后称文考为文王世之説者因中庸无追王文王之文遂谓文王自称王岂未尝考泰誓武成之书乎君臣之分犹天尊地卑纣未可去而文王称王是二天子也服事殷之道固如是耶书所谓大统未集者后世以虞芮质厥成为文王受命之始故也当六国时秦固已雄长天下而周之号微矣辛垣衍欲帝秦鲁仲连以片言折之衍不敢复出口葢名分之严如此故以曹操之奸雄逡巡于献帝之末而不得逞彼葢知利害之实也曾谓至德如文王一言一动顺帝之则而反盗虚名而拂天理乎且武王观政于商而须假之五年非伪为也使纣一日有悛心则武王当与天下共尊之必无牧野之事然则文王已称之名将安所归乎此天下之大戒故不得不辨蕙田案文王之不称王自是一定本无可疑中庸之不及文王先儒谓武王业已追王而尚未及太王王季故周公成之其説近是史记及疏殊非至理陈氏游氏辨之极的
　　吕氏祖谦曰谓不以卑临尊此出于后来汉儒之説无疑而非追王之本意也尝考之武成三王皆肇基之主所以追王之也
　　蕙田案东莱之论是也记以诸侯为卑天子为尊非圣贤之意
　　汉书髙祖本纪十年八月令诸侯王皆立太上皇庙班固赞曰汉帝本系出自唐帝降及于周在秦作刘渉魏而东遂为丰公丰公葢太上皇父其迁日浅坟墓在丰鲜焉及髙祖即位置祠祀官则有秦晋梁荆之巫【应劭曰先人所在之国悉致祠巫祝博求神灵之意也文頴曰巫掌神之位次者也范氏世事于晋故祠祀有晋巫范会支庻留秦为刘氏故有秦巫刘氏随魏都大梁故有梁巫后徙丰丰属荆故有荆巫也】世祠天地缀之以祀岂不信哉
　　【文献通考马氏曰汉髙帝承秦之敝礼制隳废既即天子位而七庙未尝立至太上皇崩始诏郡国立庙而皇祖以上无闻焉班史髙纪赞始有丰公之名且言致祠祀有秦晋荆梁之巫观注家所言则是自晋而秦自秦而梁自梁而荆似各有祖庙各有巫以主其祀事然郊祀志言梁巫祀天地天社天水房中堂上之属晋巫祠五帝束君云中君巫社巫祠族人炊之属秦巫祠社主巫保族累之属荆巫祠堂下巫先司命施麋之属则诸巫所掌者乃祀典神祗之祠非祖庙也所谓世祠天地缀之以祀者岂是以诸祖配诸神而祠之而各处有巫主其事耶不可得而详也】
　　蔡邕独断汉髙祖得天下而父在上尊号曰太上皇不言帝非天子也
　　续汉书祭祀志光武帝建武三年正月立亲庙祀父南顿君以上至舂陵节侯南顿君称皇考钜鹿都尉称皇祖考郁林太守称皇曾祖考节侯称皇髙祖考
　　蕙田案光武中兴崛起承奉大宗据昭穆之次以元帝为父故南顿君以上四世仅奉祠园寝未有追尊之典与为人后之礼合先儒皆以为不可及也
　　晋书礼志延康元年魏文帝继王位追尊皇祖为太王夫人曰太王后黄初元年受禅又追尊曰太皇帝皇考武王曰武皇帝
　　明帝太和三年追尊髙祖大长秋曰髙皇夫人吴氏曰髙皇后
　　通典魏文帝即王位尚书令桓阶等奏臣闻尊祖敬宗古之大义故六代之君未尝不追崇始祖显彰所出先王应期拨乱启魏大业然祢庙未有异号非崇孝敬示无穷之义也太尉公侯宜有尊号所以表功崇德事显名者也故易言乾坤皆曰大德言大人与天地合臣等以为太尉公侯诞育圣哲以济羣品可谓资始其德之号莫过于太王诏曰前奏以朝车迎中常侍大长秋特进君侯神主然君不宜但依故爵乗朝车也礼有尊亲之义为可依诸王比更议博士祭酒孙钦等议案春秋之义五等诸侯卒葬皆称公乃与王者之后宋公同号然臣子褒崇其君父以此言之中常侍大长秋特进君侯诞育太皇笃生武王奄有四方其功德之号莫过太王今迎神主宜乗王车又宜先遣使者上諡号为太王于是汉帝追諡为太王及受禅追尊太王为太皇帝考武王为武皇帝尊王太后为皇太后明帝泰和三年六月司空陈羣等议以为周武追尊太王王季文王皆为王是时周天子以王为号追尊即同故谓不以卑临尊也魏以皇帝为号今追号皇曾祖中常侍大长秋特进君为王乃以卑临尊也故汉祖尊其父为太上皇自是以后诸侯为帝者皆尊其父为皇也大长秋特进君宜号髙皇载主宜以金根车可遣大鸿胪持节乗大使车从驺骑奉印绶即邺庙以太牢告祠从之又诏曰葢闻尊严祖考所以成汤文武实造商周克昌王业而诗书之义追尊稷禼自我魏室之承天序既迹于髙皇髙皇之父处士君精神幽逺号称罔记非所以崇孝重本也其令公卿以下会议号諡侍中刘奕议周王所以后稷为祖者以其唐之诸侯佐尧有大功名在祀典故也至于汉氏之初追諡之义不过其父上比周室则大魏迹自髙皇而始下论汉氏则追諡之礼不及其祖奕思以为追尊之义宜齐髙皇而已侍中缪袭以为元者一也首也气之初也是以周文演易以冠四德仲尼作春秋以统三正又諡法曰行义悦人曰元尊仁贵德曰元处士君宜追加諡号曰元皇太傅钟繇议案礼小记曰亲亲以三为五以五为九上杀下杀旁杀而亲毕矣乃唐尧之所以敦叙于九族也其礼上杀于五非不孝敬于祖也下杀于五非不慈爱于其孙也旁杀于五非不笃友于昆弟也故为族属以礼杀之处士君其数在六于属已尽其庙当毁其主当迁今若追崇帝王之号天下素不闻其受命之符则是武皇帝栉风沐雨勤劳天下为非功也推以人情普天率土不袭此议处士君明神不安此礼今诸博士以礼断之其义可从诏从之
　　蕙田案追王为尊亲第一事自魏以前无有称帝者称之自魏始钟繇以小记断追尊之代于周追王义合刘侍中议亦不可废
　　宋书礼志孙权立坚庙尊曰始祖
　　晋书礼志武帝泰始元年追尊皇祖宣王曰宣皇帝伯考景王曰景皇帝皇考文王曰文皇帝宣王妃张氏为宣穆皇后尊太妃王氏为皇太后
　　宋书武帝本纪永初元年即位追尊皇考为孝穆皇帝皇妣为穆皇后
　　通典防曰维永初元年七月皇帝谨遣某官某奉防上皇考尊号曰孝穆皇帝仰惟圣灵邈焉徂逺昔有周丕崇祚兴昌季其在魏晋亦申情礼所以聿追来孝所因者本谨稽式上代考诸令准称谓既极情典攸遂所以仰顺天人俯穆率土在心逺慕庻云有慰追尊先后防曰维年月朔皇帝谨遣某官某奉防上皇妣尊号曰孝穆皇后伏惟皇妣资坤厚之性体母仪之德等美姜嫄齐列任姒训穆中闺化流自逺膺歴运期飨兹天位谨依前典敬奉大礼仰慕圣善之爱俯增蓼莪之思
　　齐髙帝受禅追尊皇考曰宣皇帝皇妣曰孝皇后梁书武帝本纪天监元年追尊考曰文皇帝妣曰献皇后
　　陈书髙祖本纪永定元年即位追尊考曰景皇帝妣董氏曰安皇后
　　通典后魏道武帝称尊号后追尊逺祖二十余代皆称皇帝则歴代未闻也不复更载諡号焉
　　北齐文宣帝受东魏禅追尊祖为文穆帝妣为文穆皇后考为献武皇帝兄为文襄皇帝母为皇太后
　　后周闵帝受西魏禅称天王追尊考曰文王后其弟明帝立称帝号追尊文王曰文皇帝后其弟武帝立追尊曰德皇帝
　　隋书髙祖本纪开皇元年追尊皇考曰武元皇帝妣曰元明皇后
　　唐书髙祖本纪武德元年五月追諡髙祖曰宣简公曾祖曰懿王祖曰景皇帝妣梁氏曰景烈皇后皇考曰元皇帝妣独孤氏曰元贞皇后
　　五代史梁本纪太祖开平元年追尊祖考为皇帝妣为皇后皇髙祖黯諡曰宣元妣范氏諡曰宣僖曾祖茂琳諡曰光献妣杨氏諡曰光孝祖信諡曰昭武妣刘氏諡曰昭懿考诚諡曰文穆妣王氏諡曰文惠
　　唐本纪庄宗同光元年追尊祖考为皇帝妣为皇后曾祖执宜妣崔氏皆諡曰昭烈祖国昌妣秦氏皆諡曰文景考諡曰武
　　晋本纪髙祖天福元年追尊祖考为皇帝妣为皇后髙祖璟諡曰孝安妣秦氏諡曰孝安元曾祖彬諡曰孝简妣安氏諡曰孝简恭祖昱諡曰孝平妣来氏諡曰孝平献考绍雍諡曰考元妣何氏諡曰孝元懿
　　汉本纪髙祖即位称天福十二年追尊祖考为皇帝妣为皇后髙祖湍諡曰明元妣李氏諡曰明贞曾祖昂諡曰恭僖妣杨氏諡曰恭惠祖僎諡曰昭宪妣李氏諡曰昭穆考琠諡曰章圣妣安氏諡曰章懿
　　周本纪太祖广顺元年追尊祖考为皇帝妣为皇后髙祖璟諡曰睿和妣张氏諡曰睿恭曾祖谌諡曰明宪妣申氏諡曰明孝祖蕴諡曰翼顺妣韩氏諡曰翼敬考諡曰章肃妣王氏諡曰章德
　　宋史太祖本纪建隆元年奉玉册諡髙祖曰文献皇帝妣崔氏曰文懿皇后曾祖曰惠元皇帝妣桑氏曰惠明皇后祖曰简恭皇帝妣刘氏曰简穆皇后皇考曰武昭皇帝
　　礼志太祖建隆元年九月太常礼院言谨案唐大中初追尊顺宗宪宗諡号皇帝于宣政殿授玉册遣宰臣以下持节奉册赴太庙授册日帝既御殿百僚拜讫降阶跪授册于太尉候太尉奉册出宣政门然后升殿凡皇帝行礼皆太常卿赞导奉引奏可是月二十七日帝御崇元殿备礼遣使奉册上四庙諡号皇帝髙祖府君册曰孝曾孙嗣皇帝臣某再拜稽首上言伏以昊天有命皇宋勃兴括厚载以开阶宅中区而抚运夷夏蛮貊防不献诚山川鬼神防不受职非臣否德肇此丕图实赖先正储休上降鉴既防膺于大宝乃眇觌于遐源敢遵歴代之规式荐配天之号皇曽祖府君册曰伏以天命匪忱惟归于有德人文设教必始于贻谋乗时既肇于兴王报本敢稽于尊祖非隆徽称则大享何以配神非镂良珉则洪烈何由垂世方作猗那之颂永严昭穆之容皇祖骁卫府君册曰伏以人瞻乌止运叶龙飞非源之长析不能通上汉非积基之厚嗣孙不能有中区今人纪肇修孝思防极酌百王之损益荐四庙之蒸尝圣考太尉府君册曰昔者流火开祥周发荐文王之号黄星应运曹丕扬魏祖之功咸因致孝之诚式展尊亲之义爰遵大典亟上尊称礼毕羣臣进表奉慰辽史文学萧韩家努传韩家努为翰林都林牙兴宗重熙十三年春上疏曰臣闻先世遥辇洼可汗之后国祚中絶自额尔钦雅里立阻午大位始定然上世俗朴未有尊称臣以为三皇礼文未备正与遥辇氏同后世之君以礼乐治天下而崇本追逺之义兴焉近者唐髙祖尊四世为帝昔我太祖代遥辇即位乃制文字修礼法建天皇帝名号制宫室以示威服兴利除害混一海内厥后累圣相承自额尔钦呼哩以下大号未加天皇帝之考额尔钦达鲁犹以名呼臣以为宜依唐典追崇四祖为皇帝则陛下业有光坠典复举矣防奏帝纳之始行追册元德二祖之礼
　　兴宗本纪重熙二十一年秋七月追尊太祖之祖为简献皇帝妣为简献皇后太祖之考为宣简皇帝妣为宣简皇后
　　金史熙宗本纪天会十四年八月丙辰追尊九代以下祖考妣曰皇帝皇后
　　礼志天会十四年八月庚戌文武百僚太师宗磐等上议曰国家肇造区夏四征弗庭太祖武元皇帝受命拨乱光启大业太宗文烈皇帝继志卒伐奋张皇威原其积德累功所由来者逺矣伏惟皇九代祖廓君人之量挺御世之姿虞舜生冯迁于负夏太王避狄邑此岐山圣姥来归天原肇皇八代祖皇七代祖承家袭庆裕后垂芳不求赫赫之名终大振振之族皇六代祖徙居得吉播种是勤去暴露获栋宇之安释负戴兴车舆之利皇五代祖贝勒雄姿迈世美畧济时成百里日辟之功戎车既饬着五教在寛之训人纪肇修皇髙祖太师质自天成德为民望兼精骑射往无不摧始置官师归者益众皇曾祖太师威灵震逺机警絶人雅善运筹未尝衿甲临敌愈奋应变若神皇曽叔祖太师机独运心公无私物四方耸动诸部归懐德威两隆风俗大定皇伯祖太师友于尽爱国尔惟忠谋必防愆举无不济累代祖妣妇道警戒王业艰难俱殚内助之劳实着始基之渐是宜采羣臣之佥议酌故事以遵行欵帝于郊称天以诔请上皇九代祖尊諡曰景元皇帝庙号始祖妣曰明懿皇后上皇八代祖尊諡曰德皇帝妣曰思皇后上皇七代祖尊諡曰安皇帝妣曰节皇后上皇六代祖尊諡曰定昭皇帝妣曰恭靖皇后上皇五代祖贝勒尊諡曰成襄皇帝妣曰威顺皇后上皇髙祖太师尊諡曰惠桓皇帝妣曰昭肃皇后上皇曾祖太师尊諡曰圣肃皇帝妣曰简翼皇后上皇曾叔祖太师尊諡曰穆简皇帝妣曰静宣皇后上皇曾叔祖太师尊諡曰孝平皇帝妣曰贞惠皇后上皇伯祖太师尊諡曰恭简皇帝妣曰敬僖皇后须庙室告成涓日备物奏上宝册藏于天府施之防极丙辰奉上九代祖妣尊諡庙号是日百僚上表称贺
　　元史太祖本纪至元三年追諡伊蘓克烈祖神元皇帝【太祖之父】
　　明史太祖本纪洪武元年追尊髙祖考曰元皇帝曾祖考曰恒皇帝祖考曰裕皇帝皇考曰淳皇帝妣皆皇后明集礼洪武元年春正月四日太祖诣太庙恭上四代考妣尊号髙祖伯六公五世祖重八公季子妣胡氏曾祖四九公髙祖次子妣侯氏祖初一公懿祖长子妣王氏考世珍熙祖次子妣陈氏
　　右追尊
　　书大禹谟祗载见瞽瞍防防齐栗瞽瞍亦允若
　　蔡传言舜敬其子职之事以见瞽瞍也齐庄敬也栗战栗也防防庄敬战栗之容也舜之敬畏小心而尽于事亲者如此允信若顺也言舜以诚感格虽瞽瞍顽愚亦且信顺之即孟子所谓底豫也
　　史记五帝本纪舜之践帝位载天子旗往朝父瞽瞍防防唯谨如子道
　　孟子天下大悦而将归己视天下悦而归己犹草芥也惟舜为然不得乎亲不可以为人不顺乎亲不可以为子
　　朱子章句言舜视天下之归己如草芥而惟欲得其亲而顺之也得者曲为顺成以得其心之悦而已顺则有以谕之于道心与之一而未始有违尤人所难也为人葢泛言之为子则愈宻矣
　　舜尽事亲之道而瞽瞍底豫瞽瞍底豫而天下化瞽瞍底豫而天下之为父子者定此之谓大孝
　　朱子章句瞽瞍至顽尝欲杀舜至是而底豫焉书所谓不格奸亦允若是也葢舜至此而有以顺乎亲矣是以天下之为子者知天下无不可事之亲顾吾所以事之者未若舜耳于是莫不勉而为孝至于其亲亦底豫焉则天下之为父者亦莫不慈所谓化也子孝父慈各止其所而无不安其位之意所谓定也为法于天下可传于后世非止一身一家之孝而已此所以为大孝也
　　李氏曰舜之所以能使瞽瞍底豫者尽事亲之道共为子职不见父母之非而已昔罗仲素语此云只为天下无不是底父母了翁闻而善之曰唯如此而后天下之为父子者定彼臣弑其君子弑其父者常始于见其有不是处耳
　　咸丘防问曰语云盛德之士君不得而臣父不得而子舜南面而立尧帅诸侯北面而朝之瞽瞍亦北面而朝之舜见瞽瞍其容有蹙孔子曰于斯时也天下殆哉岌岌乎不识此语诚然乎哉孟子曰否此非君子之言齐东野人之语也尧老而舜摄也尧典曰二十有八载放勲乃徂落百姓如防考妣三年四海遏宻八音孔子曰天无二日民无二王舜既为天子矣又帅天下诸侯以为尧三年防是二天子矣
　　朱子章句孟子言尧但老不治事而舜摄天子之事耳尧在时舜未尝即天子位尧何由北面而朝乎
　　咸丘防曰舜之不臣尧则吾既得闻命矣诗云普天之下莫非王土率土之濵莫非王臣而舜既为天子矣敢问瞽瞍之非臣如何曰是诗也非是之谓也劳于王事而不得养父母也曰此莫非王事我独贤劳也
　　朱子章句不为臣不以尧为臣使北面而朝也
　　孝子之至莫大乎尊亲尊亲之至莫大乎以天下养为天子父尊之至也以天下养养之至也诗曰永言孝思孝思维则此之谓也书曰祗载见瞽瞍防防齐栗瞽瞍亦允若是为父不得而子也
　　朱子章句言瞽瞍既为天子之父则当享天下之养此舜所以为尊亲养亲之至也
　　蕙田案孟子二章万古人主尊亲之极则
　　竹书纪年夏帝不降五十九年逊位于弟扄
　　沈氏约注三代之世内禅惟不降实有圣德
　　史记赵世家赵武灵王二十七年五月大朝于东宫传国立王子何以为王王庙见礼毕出临朝大夫悉为臣武灵王自号为主父
　　汉书髙祖本纪六年上归栎阳五日一朝太公太公家令説太公曰天亡二日土亡二王皇帝虽子人主也太公虽父人臣也奈何令人主拜人臣如此则威重不行后上朝太公拥彗【李竒曰为恭也如令卒持帚也师古曰彗者所以扫也】迎门却行上大惊下扶太公太公曰帝人主奈何以我乱天下法于是上心善家令言【师古曰晋太子庻子刘宝云善其悟己心因得尊崇父号非善其令父敬己】赐黄金五百斤夏五月丙午诏曰人之至亲莫亲于父子故父有天下传归于子子有天下尊归于父此人道之极也前日天下大乱兵革并起万民苦殃朕亲披坚执鋭自帅士卒犯危难平暴乱立诸侯偃兵息民天下大安此皆太公之教训也诸王通侯将军羣卿大夫已尊朕为皇帝而太公未有号今上尊太公曰太上皇【师古曰太上极尊之称也皇君也天子之父故号曰皇不预治国故不言帝也　蔡邕云不言帝非天子也　索隠曰本纪秦始皇追尊庄襄为太上皇已有故事矣葢太上者无上也皇者德大于帝通典注后汉荀悦曰孝经曰故虽天子必有尊也言有父也王者父事三老以示天下所以明孝也无父犹设三老之礼况其存者乎孝莫大于严父故子尊不加于父母家令之言于是过矣晋愍懐太子令问中庻子刘寳云太公家令説太公为是为非对曰茍悦论贬家令为非臣以为悦不识髙帝意髙帝虽贵为天子事父不失子之礼时即位已六年而不加父号是以家令言虽父乃人臣也言无可尊敬名号当与人臣同礼欲以此感动之帝闻家令言乃悟即立号太上皇得人子尊父之道若不闻家令言父终无号矣家令説是也】
　　蕙田案家令説上之言似与孟子齐东野人之语相类当时孟子弟子如咸丘防尚信不及何况家令但髙祖心存敬父闻言感悟似家令讽之耳故以髙祖心善家令为悟己心亦可也
　　魏书献文帝本纪帝雅薄时务常有遗世之心欲禅位于叔父京兆王子推羣臣固请帝乃止皇兴五年七月丙午册命太子曰昔尧舜之禅天下也皆由其子不肖若丹朱商均能负荷者岂搜扬侧陋而授之哉尔虽冲弱有君人之表必能恢隆王道以济兆民今使太保建安王陆馛太尉源贺持节奉皇帝玺绶致位于尔躬其践升帝位克广洪业以光祖宗之烈使朕优游履道頥神养性可不善欤丁未诏曰朕承洪业运属太平淮岱率从四海清宴是以希心古志存澹泊躬览万务则损頥神之和一日或旷政有淹滞之失但子有天下归尊于父父有天下传之于子今稽恊灵运考会羣心爰命储宫践升大位朕方优游恭己栖心浩然社稷乂安克广其业不亦善乎百官有司其祗奉子以答天休宣布防内咸使闻悉于是羣公奏曰昔三王之世澹泊无为故称皇是以汉髙祖既称皇帝尊其父为太上皇明不统天下今皇帝幼冲万机大政犹宜陛下总之谨上尊号太上皇帝乃从之己酉太上皇帝徙御崇光宫采椽不斵土阶而已国之大事咸以闻
　　北齐武成帝纪即位四年传位于太子纬自称太上皇周书宣帝本纪诏曰有圣大宝实惟重器元天表命人事与能幽显同谋确乎不易域中之大实悬定于杳冥天下为公葢不避于内举我大周感苍昊之精受河洛之锡武功文德光格区宇创业垂统永光无穷朕以寡薄祗承鸿绪上赖先朝得一之迹下借羣后不贰之心职贡与云雨俱通宪章共光华并亘圆首方足咸登仁夀思隆国本用宏天歴皇太子衍地居上嗣正统所归逺凴积德之休允叶无疆之祚帝王之量未肃而成天禄之期不谋已至朕今传位于衍乃睠四海深合讴歌之望俾予一人髙蹈风尘之表万方兆庻知朕意焉可大赦天下改大成元年为大象元年帝于是自称天元皇帝所居称天台冕有二十四旒车服旗鼓皆以二十四为节内史御正皆置上大夫皇帝衍称正阳宫置纳言御正诸卫等官皆准天台　又令羣臣朝天台者皆致斋三日清身一日车旗章服倍于前王之数
　　文献通考唐髙祖武德九年诏禅位于皇太子称太上皇上皇以宏义宫有山林胜境雅好之贞观三年四月乃徙居之改为太安宫上屡请上皇避暑九成宫上皇以隋文帝终于彼恶之乃营大明宫以为上皇清暑之所未成而上皇寝疾不果居
　　睿宗在位二年制传位于太子太子上表固辞上谓太子曰汝以为天下事重欲朕兼理之耶昔舜禅禹犹亲巡狩朕虽传位岂忘国家其军国大事当兼省之八月庚子宗即位尊睿宗为太上皇上皇自称曰朕命曰诰五日一受朝于太极殿皇帝自称曰予命曰制日受朝于武德殿三品以上除授及大刑政决于上皇余皆决于皇帝明年上皇诰自今军国政刑一皆取皇帝处分朕方无为养志以遂素心是月徙居百福殿肃宗至德元年即位于灵武尊宗曰上皇天帝灵武使者至蜀上皇喜曰吾儿应天顺人吾复何忧制自今改制为诰表疏称太上皇四海军国事皆先取皇帝进止仍奏朕知俟克复上京朕不复预事命韦见素房琯崔涣奉传国宝玉册诣灵武传位二年克复两京使韦见素入蜀奉迎上皇上皇至鳯翔从兵六百余人上皇命悉以甲兵输郡库上精骑三千奉迎十二月丙午上皇至咸阳上备法驾迎于圣贤宫上皇在宫南楼上释黄袍着紫袍望楼下马趋进拜舞于楼下上皇降楼抚上而泣上捧上皇足呜咽不自胜上皇索黄袍自为上着之上伏地顿首固辞上皇曰天数人心皆归于汝使朕得保养余齿汝之孝也上不得已受之父老在仗外欢呼且拜上令开仗纵千余人入谒上皇曰臣等复覩二圣相见死无恨矣上皇不肯居正殿曰此天子之位也上固请自扶上皇登殿尚食进食上品尝而荐之丁未将行宫上亲为上皇习马而进之上皇上马上亲执鞚行数歩上皇止之上乗马前引不敢当驰道上皇谓左右曰吾为天子五十年未为贵今为天子父乃贵耳左右皆呼万岁上皇自开逺门入大明宫御含元殿即日幸兴庆宫遂居之上累表请避位还东宫上皇不许
　　顺宗永贞元年即位疾不能视事传位太子纯称太上皇
　　宋徽宗宣和七年十二月上内禅以道君号退居龙德宫皇太子即皇帝位尊道君为太上皇帝
　　宋史髙宗本纪绍兴三十二年六月丙子诏皇太子即皇帝位帝称太上皇退处德夀宫
　　礼志绍兴三十二年六月诏上太上皇帝太上皇后尊号集议以闻左仆射陈康伯等言五帝之夀惟尧最髙百王之典惟尧独冠今兹髙世之举视尧有光恭请上太上皇帝尊号曰光尧夀圣太上皇帝太上皇后尊号曰夀圣太上皇后诏恭依仍令礼部太常讨论礼仪以闻左仆射陈康伯撰太上皇帝册文兼礼仪使参政汪澈书册文并篆宝知枢宻院叶义问撰太上皇后册文同知枢宻院事黄祖舜书册文八月十四日奉上册宝是日陪位文武百僚太傅以下行事官并朝服入诣大庆殿下立班皇帝自内服履袍入御幄服通天冠绛纱袍出至大庆殿诣册宝褥位前再拜在位官皆再拜讫皇帝行册宝授太傅之礼如仪礼毕皇帝还幄服履袍还内文武百僚退仪仗鼓吹【备而不作】防卫册宝太傅以下行事官导从册宝至德夀宫皇帝自祥曦殿服履袍乗辇至德夀宫大次降辇陪位文武官入殿庭立班定太傅以下行事官从册宝入殿皇帝服通天冠绛纱袍升殿诣西向褥位立太上皇帝自宫服履袍即坐皇帝北向四拜起居讫次太傅以下皆四拜起居次行奉册之礼中书令参知政事史浩读册摄侍中叶义问读宝读讫退复位皇帝再拜称贺曰皇帝臣某稽首言伏惟光尧夀圣太上皇帝陛下册宝告成鸿名肇正与天同夀率土均懽皇帝再拜次侍中承防宣答曰皇帝孝通天地礼备古今勉受鸿名良深感慰皇帝再拜讫西向立次太傅以下再拜称贺致词曰摄太傅尚书左仆射臣康伯等稽首言伏惟光尧夀圣太上皇帝陛下肃临宝位诞受丕称独推天父之尊普慰帝臣之愿奏讫再拜舞蹈次侍中承防宣答曰光尧夀圣太上皇帝圣防倦勤滋久佚老是图勉受嘉名但增感又再拜舞蹈次太上皇帝降坐入宫皇帝后从夀圣太上皇后册宝入宫皇帝诣太上皇后坐前北向立太上皇后升坐皇帝四拜起居行奉上册宝之礼读册官陈子常读册读宝官梁康民读宝读讫复位皇帝再拜称贺致词曰皇帝臣某稽首言伏惟夀圣太上皇后陛下德茂坤元礼崇大号宝书翕受欢忭无疆皇帝再拜次宣荅官承防宣答曰夀圣太上皇后教防皇帝祲容载藏显号来膺诚孝通天但深感愓皇帝再拜讫太上皇后降坐入宫次太傅以下文武百僚就德夀殿下拜牋称贺以俟皇帝服履袍乗辇还内十六日宰臣率文武百僚诣文德殿拜表称贺
　　文献通考髙宗绍兴三十二年内禅加上尊号乾道七年再加上尊号为光尧夀圣宪天体道太上皇帝淳熈二年再加上尊号为光尧夀圣宪天体道性仁成德经武纬文太上皇帝是年以圣夀七十行庆夀礼十二年再加绍业兴统明谟盛烈八字十三年以圣夀八十行庆夀礼赦天下
　　三十二年六月十一日内禅十二日上诣德夀宫欲以是日率百官朝太上皇于德夀殿以雨百僚免入见上就宫中行礼自后上诣宫行礼即不集百官陪十三日诏令宰臣率百官于初二日十六日诣德夀宫起居又诏朕欲毎日一朝德夀宫面奉慈防恐废万几烦羣下不许如前代朔望之礼令礼官重定其期礼部请依汉髙帝五日一朝太公故事毎五日一诣德夀宫朝见如宫中礼从之仍诏自今后诣德夀宫惟经过官司起居余并免十七日太上宣谕车驾毎至宫必于门外降辇既行家人之礼自宜至殿上降辇又不须五日一朝只朝朔望于是有司请除朔望朝拜于毎月初八日二十二日诣德夀宫起居如宫中仪从之自后皆遵此制如值雨及盛暑祁寒临期承太上特防仍免诣十二月冬至上诣德夀宫称贺上夀礼毕入见太后如宫中之仪【自后正至并同】乾道元年二月朔上诣德夀宫请太上太后至延祥观烧香次幸聚景园次幸玉津园太上圣防日晚免车驾从还德夀宫臣僚止从驾还内沿路并免起居【除官军官从驾外执政官以下并免】以后或恭请幸南内或幸聚景园玉津园延祥观灵隠天竺寺其仪并同
　　皇帝朝德夀宫仪注　前期仪鸾司设大次于德夀宫门内小次于殿东廊西向其日俟皇帝出即御座从驾臣僚禁卫等起居如常仪皇帝降御座乗辇将至德夀宫报文武百僚诣宫门外迎驾起居讫前导官太常卿閤门官太常博士礼直官先入诣大次前分左右立定俟皇帝诣德夀宫大次降辇入次御史台閤门太常寺报文武百僚入诣殿庭北向立定前导官导皇帝入小次降俟太上皇帝即御座小次卷前导官导皇帝升殿东阶诣殿上折槛前奏请拜皇帝再拜讫前导官导皇帝稍前躬奏圣躬万福讫导皇帝复位又奏请拜皇帝再拜讫导皇帝诣太上皇帝御座之东西向立前导官于殿上随地之宜少立揖班首以下躬典仪曰拜赞者承传曰拜在位官皆再拜讫直身搢笏躬身三舞蹈跪左膝三叩头出笏就一拜又两拜拜讫且躬身班首不离位奏圣躬万福讫典仪曰拜赞者承传曰拜在位官皆再拜又两拜拜讫直身立卷班出前导官以次退【从驾官归幕次以俟从驾还内】太上皇帝驾兴皇帝从入见太上皇后如宫中之仪讫以俟皇帝还内如来仪【毎遇正旦冬至及朔望并依上仪】
　　孝宗淳熙二年十一月诏太上皇帝圣夀无疆新岁七十用十一月冬至加上尊号册宝十二月十七日立春行庆夀礼是日早文武百僚并簮花赴文德殿立班听宣庆夀赦赦文太极之功不宰其可赞者两仪之生大明之照无疆所能推者千载之至钦惟圣父诞保我家二百余载而中天定神器于欹侧艰虞之始三十六年而宅位授朕师于康强暇豫之时上穹绵有永之年下土洽无为之化兴言菲质日侍慈顔竭幅员之富而未足伸至养之诚极尊美之称而未足表难名之德兹载新于岁律庸展庆于耆龄前殿奉巵企髙皇而踵武大安进膳迈贞观之弥文锵金奏以克庭俨臣工而在列和气遄周于宇宙盛容创见于古今仍内奉于母仪庸备殚于子道为酒以介眉夀诞膺纯嘏之常立春而下寛书更广庻民之富可大赦天下于戱建无穷之基则享无穷之乐命方卜于万年有非常之事则侈非常之休恩盍推于四海矧羣百姓夙依于覆育而耆老大夫咸自于甄陶今而仁夀之同跻必也安荣之共保谅尔有邦之众知予锡类之心赦书日行五百里敢以赦前事言者以其罪罪之主者施行宣赦讫从驾官并赴后殿起居谢花再拜从驾至德夀宫行庆夀礼　陈设前期仪鸾司陈设德夀宫殿上当中南向设大次于
　　德夀宫内南向小次于殿东廊西向设皇帝褥位二一于御座之东西向一于御座之南北向尚醖设御酒器于御座之东有司又设御茶床于御座之西俱稍北上夀　其日后殿入内官喝排立俟催班立定【应从驾应奉官禁卫等并簪花不系从驾官径赴德夀宫并簪花以俟迎驾起居】閤门报班齐皇帝服鞾袍出宫门禁卫诸班亲从等并迎驾自赞常起居自赞谢花两拜【入内省执骨朶使臣迎贺常起居谢花两拜】皇帝坐知閤门以下御带环卫官诸司祗应官等一班鬬班宣名常起居次赞谢花两拜讫知閤门官升殿读奏目【余官并退】次舍人引应从驾官一班赴当殿宣名常起居次赞谢花两拜【执政有奏事如仪皇太子内中起居簪花以俟从驾】次管军一班宣名次赞谢花两拜讫皇帝升辇将至徳夀宫文武百僚迎驾常起居赞谢花两拜讫前导太常卿閤门官太常博士礼直官并管军御带环卫官等诣大次前分左右立文武百僚入诣德夀殿下东西相向立俟皇帝至大次降辇入次降簮花服鞾袍閤门御史台太常寺分引皇太子以下应从驾官入诣德夀殿下东西相向立大次卷前导官前导皇帝入小次降【前导太常卿閤门官太常博士礼直官并管军御带环卫官等俟太上皇帝出宫迎太上皇帝四拜起居】太上皇帝出宫行门禁卫诸班亲从等迎太上皇帝自赞常起居太上皇帝升御座鸣鞭小次卷前导官前导皇帝升殿东阶诣殿上折槛前北向褥位奏请拜皇帝再拜讫躬奏圣躬万福讫又奏请拜皇帝再拜讫前导皇帝诣太上皇帝御座之东褥位西向立前导官于殿上随地之宜立閤门御史台太常寺分引皇太子并文武百僚并横行北向立舍人揖皇太子以下躬典仪曰拜赞者承传在位官皆再拜搢笏舞蹈又再拜讫且躬身班首不离位奏圣躬万福讫典仪曰拜赞者承传在位官皆再拜讫直身立分东西相向立礼直官引奉盘盏防知政事受盘盏防知政事承防宣答签书枢宻院事奏礼毕户部尚书殿中监少监升殿东阶【奉盘盏防知政事受盘盏防知政事殿中监少监诣酒稍北南向立承防宣答签书枢宻院事并奏礼毕户部尚书诣折槛之东西向立】舍人通乐人姓名已下四拜起居次看盏人稍前赞拜两拜赞上殿祗候内特进御茶牀殿侍酹酒托尚醖典御以盘盏酒注授殿中监少监次礼直官引奉盘盏叅知政事诣酒樽所北向搢笏殿中监奉盘盏防知政事捧盘盏西向立殿中监启盏殿中少监以酒注于盏奉盘盏防知政事奉酒诣皇帝前北向【礼直官引受盘盏防知政事诣太上皇帝御座前西向立定】閤门御史台太常寺分引皇太子并文武百僚横行北向立俟奉盘防知政事躬进皇帝皇帝奉酒诣太上皇帝御座前躬进讫少后受盘盏防知政事躬接讫复授奉盘盏防知政事前导官导皇帝诣御座前褥位北向俛伏跪殿下皇太子并百僚并躬身皇帝致词曰皇帝臣【御名】稽首言天祐君亲锡兹难老维春之吉年德加新臣【御名】与羣臣等不胜大庆谨上千万岁夀伏兴奏请拜皇帝再拜典仪曰拜赞者承传在位官皆再拜讫直身立分东西相向立前导官导皇帝诣御座东西相向立奉盘盏防知政事以盘北向躬进皇帝讫【奉盘盏防知政事复位立】皇帝捧盘诣御座东西向立乐作俟太上皇帝饮酒讫皇帝躬接盏乐止少后受盘盏防知政事躬接讫以授尚醖典御各复位立閤门御史台太常寺分引皇太子并文武百僚横行北向立前导官导皇帝诣褥位北向奏请拜皇帝再拜典仪曰拜赞者承传在位官皆再拜讫直身立前导官导皇帝诣御座之东褥位西向立舍人揖皇太子已下躬典仪曰拜赞者承传在位官皆再拜搢笏舞蹈又再拜讫直身立内侍举御茶牀礼直官引户部尚书诣御座前北向俛伏跪奏具官臣某言礼毕伏兴退复位立典仪曰拜赞者承传在位官皆再拜讫直身立分相向立次舍人赞乐人谢祗应两拜讫太上皇帝驾兴皇帝从入宫文武百僚前导应奉官等以次退皇帝皇太子入贺太上皇后于宫中行礼执政率文武百僚拜牋贺太上皇后讫以俟驾兴从驾并应奉官禁卫等并簮花从驾还内
　　建炎以来朝野杂记昭慈圣献皇后之在建康也有司月奉千缗而止后生辰别奉缗钱万时朝廷用度不给故其礼不及承平时其后显仁后自北来归岁奉钱二十万缗【月奉万缗冬年寒食生辰倍之】帛二万余匹【生辰绢万匹春冬端午各三千匹绫罗二千匹】冬绵五千两酒日一斗羊三牵髙宗在德夀宫孝宗命有司月供十万缗髙宗以养兵多费诏减其六万及孝宗在重华命月进三万缗而已上受禅诏太皇太后月奉缗钱二万皇太后万五千上皇太后五万而重华别给二万焉
　　【马氏端临曰光尧之夀祉夀皇之孝养古今罕俪故具载其事】
　　宋史孝宗本纪赞曰自古人君起自外藩入继大统而能尽宫庭之孝未有若帝其间父子怡愉同享髙夀亦无有及之者终防三年又能却羣臣之请而力行之宋之庙号若孝宗之为孝其无愧焉
　　淳熙十六年二月内上禅皇太子即位移御重华宫上尊号曰至尊夀皇圣帝
　　绍熙五年光宗以疾不能行防礼七月宪圣太皇太后命皇子嘉王即皇帝位尊光宗为太上皇居泰安宫【以内中寝殿为之】庆元元年上尊号曰圣安仁夀
　　蕙田案禅位之礼始于唐尧然尧在位时舜摄而已及即位瞽瞍为天子父始有孝养之文书所谓载见瞽瞍防夔齐栗当是为天子时此舜之大孝然也降及后世父子相继爰有内禅之举始于商帝不降赵武灵王而北魏北周及唐亦踵行之然其仪不详逮宋三宗相继内禅而克全孝道始终无间惟孝宗称首其仪备见于文献通考事虽不常有而其礼不可轶也若通考兼载事迹始终兹因与礼无关并削之葢体例不同尔
　　右尊太上皇礼
</div>
    <div class="pagination">
<a href="五礼通考_page216.html">上一页</a><span>...</span><a href="五礼通考_page212.html">212</a><a href="五礼通考_page213.html">213</a><a href="五礼通考_page214.html">214</a><a href="五礼通考_page215.html">215</a><a href="五礼通考_page216.html">216</a><span class="current-page">217</span><a href="五礼通考_page218.html">218</a><a href="五礼通考_page219.html">219</a><a href="五礼通考_page220.html">220</a><a href="五礼通考_page221.html">221</a><a href="五礼通考_page222.html">222</a><span>...</span><a href="五礼通考_page218.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
