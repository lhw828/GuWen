<!DOCTYPE html>
<html>
<head>
    <meta charset="UTF-8">
    <title>周礼述注 - 第 7 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 7 页/共 64 页</h1>
    <div class="content">　　祭祀共大羮铏羮宾客亦如之
　　疏曰大羮肉湆盛于登谓太古之羮不调以盐菜及五味铏羮者皆是陪鼎膷臐膮牛用藿羊用苦豖用薇调以五味盛之于铏器即谓之铏羮若盛之于豆即谓之庶羞宾客亦如之者谓致饔饩及飱皆有陪鼎则铏羮也飨食亦应有大羮　湆去及反盛音成
　　○甸师掌帅其属而耕耨王借以时入之以共齍盛注曰其属府史胥徒也耨芸芓也王以孟春躬耕帝借天子三推三公五推卿诸侯九推庶人终于千亩庶人谓徒三百人借之言借也王一耕之而使庶人芸芓终之齍盛祭祀所用谷也粢稷也谷者稷为长是以名云在器曰盛　疏曰以时入之者谓麦则夏熟禾黍秋熟则十月获之送入地官神仓　帅音率耨乃豆反齍音资芓音子推出谁反
　　祭祀共萧茅
　　注曰郑大夫云萧字或为莤莤读为缩束茅立之祭前沃酒其上酒渗下去若神饮之故谓之缩缩浚也杜子春读为萧萧香蒿也谓诗所云取萧祭脂郊特牲云萧合黍稷臭阳达于墙屋故既荐然后焫萧合馨香合馨香者是萧之谓也茅以共祭之苴亦以缩酒苴以借祭缩酒泲酒也醴齐缩酌　疏曰萧祭宗庙时有之共茅则内外之神俱用
　　○共野果蓏之荐
　　注曰甸在逺郊之外郊外曰野果桃李之属蓏瓜瓞之属　渗所鸩反焫如悦反苴音租泲子礼反齐才细反
　　丧事代王受烖
　　其义未详
　　○王之同姓有辠则死刑焉
　　注曰郑司农云文王世子曰公族有死辠则磬于甸人又曰公族无宫刑狱成致刑于甸人又曰公族无宫刑不践其类也刑于隐者不与国人虑兄弟　眚生景反辠罪本字践音翦
　　帅其徒以薪蒸役外内饔之事
　　注曰役为给役也木大曰薪小曰蒸
　　○兽人掌罟田兽辨其名物冬献狼夏献麋春秋献兽物
　　罟罔也狼似犬鋭头白颊高前广后山兽也山是聚故狼膏聚聚则温于冬献之麋泽兽也泽主销散故麋膏散散则凉于夏献之皆以救时之苦也春秋寒温适凡兽皆可献之
　　○时田则守罟
　　时田谓四时田猎守罟者备兽触罟而攫则取之
　　及弊田令禽注于虞中
　　弊止也注聚也弊田谓春火弊夏车弊秋罗弊冬徒弊虞中谓虞人厘所田之野及弊田植虞旗于其中致禽而弭焉兽人主令田众得禽者置虞人所立虞旗之中当以给四时庙社之祭　罟音古攫俱反厘音来
　　凡祭祀丧纪宾客共其死兽生兽
　　共其完者于庖人
　　凡兽入于腊人
　　使干之以为脯脩不必皆完也
　　皮毛筋角入于玉府
　　注曰给作器物
　　凡田兽者掌其政令
　　凡田凡庶民之田也政令如豺祭兽然后田猎及不麛不卵之类
　　○人掌以时为梁
　　注曰郑司农云梁水偃也偃水为闗空以笱承其空诗曰敝笱在梁　疏曰取鱼之灋岁有五月令孟春云獭祭鱼此时得取一也季春云荐鲔于寝庙二也鼈人云秋献鱼三也王制云獭祭鱼然后虞人入泽梁与孝经纬云阴用事木叶落獭祭鱼是十月得取鱼四也獭则春冬二时祭鱼也潜诗云季冬荐鱼与月令季冬渔人始渔同五也惟夏不取鲁语云宣公夏滥于泗渊里革谏之以其非时
　　春献王鲔
　　鲔鳣属头小而鋭口在颔下王鲔鲔之大者出河南巩县至春浮阳乃入西河至漆沮上龙门故周人取以献新献所无也月令季春荐鲔于寝庙
　　○辨鱼物为鱻薧以共王膳羞
　　疏曰此所共者共于膳夫以共王　鲔音委空音孔笱音苟鳣音旃颔戸感反巩弓上声
　　凡祭祀宾客丧纪共其鱼之鱻薧
　　疏曰此所共者共内外饔以其膳夫即不掌祭祀之事
　　凡者掌其政令凡征入于玉府
　　疏曰近川泽之民于十月獭祭鱼之时亦得取鱼水族之类其中须骨之事堪饰器物者所有征税渔人收之入玉府
　　○鼈人掌取互物
　　互物有甲介者谓鼈之属
　　以时簎鱼鼈蜃凡貍物
　　注曰蜃大蛤郑司农云簎谓以杈刺泥中搏取之貍物鼈之属自貍藏伏于泥中者谓貍物亦谓鱴刀含浆之属　疏曰以时即下春秋若然簎鱼鼈据所取下经据所献其时一也
　　春献龞蜃秋献鱼
　　注曰此其出在浅处可得之时鱼亦谓自貍藏　簎勅角反蜃时轸反貍音埋杈音叉鱴音灭
　　祭祀共蠯蠃蚳以授醢人
　　蠯蜯也蠃螔蝓蚳蚁子白者可为醢　蠯薄佳反蠃郎戈反蚳直其反蜯蒲项反螔音夷蝓音由
　　掌凡邦之簎事
　　○腊人掌干肉凡田兽之脯腊膴胖之事
　　注曰大物解肆干之谓之干肉薄析曰脯棰之而施姜桂曰脩腊小物全干　疏曰赵商问掌干肉而有膴胖何郑答虽鲜亦属腊人　肆勅力反棰之蘂反
　　凡祭祀共豆脯荐脯膴胖凡腊物
　　注曰脯非豆实豆当为羞声之误也膴防肉大脔所以祭者　坡谓有司彻曰加膴祭于其上是也胖半体也少牢曰司马升羊右胖司士升豖右胖是也
　　宾客丧纪共其脯腊凡干肉之事
　　疏曰此所共者共内外饔也
　　○医师掌医之政令聚毒药以共医事
　　注曰毒药药之辛苦者药之物恒多毒　呉氏曰凡药有有毒者有无毒者无毒所以疗病有毒所以病而药物之性随四时而生死金石之性禀五行而厚薄其类不一其性必偏而人之身感阴阳寒暑之偏而有病病以偏而感药以偏而用必相攻而后相济用之不善则无毒者亦毒矣必欲医者知用药之之为毒而不敢轻辨君臣佐使之制调温凉燥湿之宜审表里吐内之方达造化性命之理则虽毒不毒矣故其职以聚毒药为主者重之也　疗力吊反内音纳
　　凡邦之有疾病者疕者造焉则使医分而治之注曰疕头疡亦谓秃也身伤曰疡分之者医各有能疕匹婢反造七报反
　　岁终则稽其医事以制其食十全为上十失一次之十失二次之十失三次之十失四为下
　　注曰食禄也全犹愈也以失四为下者五则半矣或不治自愈　程子曰以十全为上非谓十人皆愈为上若十人不幸皆死则奈何但知可治不可治者十人皆中即为上耳　中去声
　　○食医掌和王之六食六饮六膳百羞百酱八珍之齐疏曰六食已下皆膳夫所掌此主调和而已其六食等义竝在膳夫
　　凡食齐眂春时羮齐眂夏时酱齐眂秋时饮齐眂冬时注曰饭宜温羮宜热酱宜凉饮宜寒　疏曰眂犹比也　和胡卧反六食以下皆音嗣齐才细反下同
　　凡和春多酸夏多苦秋多辛冬多咸调以滑甘
　　注曰各尚其时味而甘以成之犹水火金木之载于土内则曰枣栗饴蜜以甘之堇荁枌榆娩槁滫瀡以滑之　史直翁曰非谓四时各専一味谓之多者就五味中使一味胜焉以养其气也如春则肝用事用则劳劳则损损则四藏胜而疾生焉曲直作酸惟酸为主可以引诸味以益肝气而使适平夏之苦秋之辛冬之咸莫不皆然　和胡卧反饴以之反堇音谨荁音桓枌符云反娩音问滫思酒反瀡相蘂反
　　凡会膳食之宜牛宜稌羊宜黍豕宜稷犬宜鴈宜麦鱼宜苽
　　会成也谓其味相成牛味甘平稌稻也所谓芒种味苦而温此甘苦相成也羊味甘热黍谷名苗似芦高丈余穂黒色实圆重味苦而温亦甘苦相成也豕牡者味酸牝者味苦稷亦谷也一名穄似黍而小或曰粟也味甘皆甘苦相成也犬味酸而温粟类有数色味甘而微寒此气味相成也鴈味甘平大麦味酸而温小麦味甘微寒亦气味相成也苽生泽中叶如蔗荻茎梗秋生米即茭苗米也鱼族甚多寒热酸苦俱有而宜苽者或同是水物　食音嗣穄子计反蔗之夜反荻音敌梗音庚茭音交
　　凡君子之食恒放焉
　　注曰放犹依也　疏曰上六食六饮一节为共王者不通放也自凡和以下至鱼宜苽齐和相成之事虽以王为主君子大夫巳上亦依之　放甫往反
　　○疾医掌养万民之疾病四时皆有疠疾春时有痟首疾夏时有痒疥疾秋时有疟寒疾冬时有上气疾注曰疠疾气不和之疾痟酸削也首疾头痛也嗽咳也上气逆喘也　呉氏曰凡人四时之间冬伤于寒阳主于内春木用事而阳于外然后寒气搏之为痟首之疾春木为肝而主色火胜于夏以子胜母故暑气溢而为痒疥之疾夏伤于暑阴主于内秋金用事而阴于外然后暑气搏之为疟寒之疾秋金为肺而主声水胜于冬以子胜母故寒气壅而为嗽上气疾是四者皆四时不和之气故谓之疠　痟音消痒以掌反疥音介嗽西豆反上时掌反咳音慨喘昌兖反
　　以五味五谷五药养其病
　　注曰养犹治也病由气胜负而生攻其赢养其不足者五味醯酒饴蜜姜盐之属五谷麻黍稷麦豆也五药草木虫石谷也其合治之齐则存乎神农子仪之术云　王介甫曰素问曰形不足温之以气精不足补之以味味养精者也谷养形者也药则疗病者也养精为本养形为次疗病为末　赢音盈齐音剂
　　以五气五声五色眂其死生
　　三者剧易之徴见于外者五气肝气温心气热脾气和肺气凉肾气寒五声肝声呼心声叹脾声歌肺声哭肾声呻五色面貌青赤黄白黑也察其盈虚休王吉凶可知审用此者莫若扁鹊仓公　易以豉反王往放反
　　两之以九窍之变参之以九藏之动
　　注曰两参之者以观其死生之验窍之变谓开闭非常阳窍七阴窍二藏之动谓脉之至与不至正藏五又有胃膀胱大肠小肠脉之大候要在阳明寸口能専是者其惟秦和乎岐伯榆柎则兼彼数术者　疏曰两参之者谓九窍与所眂为两两与九藏为参窍苦吊反藏才浪反柎音附
　　凡民之有疾病者分而治之死终则各书其所以而入于医师
　　注曰少者曰死老者曰终所以谓治之不愈之状也医师得以制其禄且为后治之戒　王氏曰食医灋通于下而以王为主卑者不能备物也疾医灋通于上而以万民为主尊者不敢斥言也　少诗照反
　　○疡医掌肿疡溃疡金疡折疡之祝药劀杀之齐注曰肿疡癕而上生创者溃疡癕而含脓血者金疡刀创也折疡踠跌者劀刮去脓血杀谓以药食其恶肉　郑刚中曰王氏谓疾之恶者药或不能攻则有祝焉乃引素问移精变气祝由之説为证　坡谓古字可通似不必改如此官既有兽医而夏官又有巫马疏云巫知马祟医知马疾疾则以药治之祟则辨而祈之然则祝药竝行牛马犹然而况于人乎王説是也　折时设反劀音刮杀所卖反齐才细反创初良反踠于阮反跌待结反祟音岁
　　凡疗疡以五毒攻之
　　注曰止病曰疗攻治也五毒五药之有毒者今医方有五毒之药作之合黄堥置石胆丹砂雄黄礜石慈石其中烧之三日三夜其烟上着以鸡羽扫取之以注创恶肉破骨则尽出
　　○以五气养之以五药疗之以五味节之
　　注曰既刮杀而攻尽其宿肉乃养之也五气当为五谷字之误也节节成其药之力　气读作谷堥音务礜音豫着直畧反
　　凡药以酸养骨以辛养筋以咸养脉以苦养气以甘养肉以滑养窍
　　注曰以类相养也酸木味木根立地中似骨辛金味金之合异物似筋咸水味水之流行地中似脉苦火味火出入无形似气甘土味土含载四者似肉滑滑石也凡诸滑物通利往来似窍　疏曰上文以五味节之即此经酸苦之等是也今云凡药以酸养骨药味合言者欲见五味节成五药故合言之
　　凡有疡者受其药焉
　　○兽医掌疗兽病疗兽疡
　　疏曰上之人病与疡别医此兽之疾病及疡疗同医者重人贱畜故畧同在一医也
　　凡疗兽病灌而行之以节之以动其气观其所而养之
　　注曰疗兽必灌行之者为其病状难知灌以缓之且强其气也节趋骤之节也气谓脉气既行之乃以脉视之以知所病
　　凡疗兽疡灌而劀之以其恶然后药之养之食之注曰亦先攻之而后养之　食音嗣
　　凡兽之有病者有疡者使疗之死则计其数以进退之○酒正掌酒之政令以式灋授酒材
　　注曰式灋作酒之灋式作酒既有米麴之数又有功活之巧月令曰乃命大酋秫稻必齐麴糵必时湛饎必洁水泉必香陶器必良火齐必得郑司农云授酒人以其材
　　○凡为公酒者亦如之
　　注曰谓乡射饮酒以公事作酒者亦以式灋及酒材授之使自酿之　酋将由反齐才细反湛接防反饎昌志反酿女亮反
　　辨五齐之名一曰泛齐二曰醴齐三曰盎齐四曰缇齐五曰沈齐
　　注曰泛者成而滓浮泛泛然醴犹体也成而滓汁相将盎犹翁也成而翁翁然葱白色缇者成而红赤沈者成而滓沈自醴以上尤浊缩酌者盎以下差清其象类则然古之式灋未可尽闻杜子春读齐皆为粢谓齐者毎有祭祀以度量节作之　疏曰辨五齐之名者酒正不自造酒使酒人为之酒正辨其名知其清浊而已　齐才细反下同缇音体翁鸣动反
　　辨三酒之物一曰事酒二曰昔酒三曰清酒
　　注曰郑司农云事酒有事而饮也昔酒无事而饮也清酒祭祀之酒谓事酒酌有事者之酒其酒则今之醳酒也昔酒今之酋久白酒所谓旧醳者也清酒今中山冬酿接夏而成　疏曰事酒谓于祭末卑贱执事之人竝得饮之昔酒亦祭末羣臣陪位不得行事竝得饮之清酒祭祀时宾献尸尸酢宾不敢与王之神共尊同酌齐故酌清以自酢此三酒皆盛于罍尊在堂下　醳音亦
　　辨四饮之物一曰清二曰医三曰浆四曰酏
　　注曰清谓醴之泲者医内则所谓或以酏为醴凡醴浊酿酏为之则少清矣医之字从殹从酉省也浆今之酨浆也酏今之粥内则有黍酏酏饮粥稀者之清也　疏曰浆亦是酒类酨之言载米汁相载也　医于己反下同酏以支反下同泲子礼反下同殹乌兮反酨胙再反
　　掌其厚薄之齐以共王之四饮三酒之及后世子之饮与其酒
　　掌其厚薄之齐者从五齐以下皆酒人浆人作之酒正不自造直辨其厚薄之齐而已谓陈具设之也后世子不言其馈食不必具设之五齐止用醴为饮者取醴恬与酒味异也其余四齐味皆似酒
　　凡祭祀以灋共五齐三酒以实八尊大祭三贰中祭再贰小祭壹贰皆有酌数唯齐酒不贰皆有器量
</div>
    <div class="pagination">
<a href="周礼述注_page6.html">上一页</a><span>...</span><a href="周礼述注_page2.html">2</a><a href="周礼述注_page3.html">3</a><a href="周礼述注_page4.html">4</a><a href="周礼述注_page5.html">5</a><a href="周礼述注_page6.html">6</a><span class="current-page">7</span><a href="周礼述注_page8.html">8</a><a href="周礼述注_page9.html">9</a><a href="周礼述注_page10.html">10</a><a href="周礼述注_page11.html">11</a><a href="周礼述注_page12.html">12</a><span>...</span><a href="周礼述注_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
