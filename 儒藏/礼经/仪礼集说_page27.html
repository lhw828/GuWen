<!DOCTYPE html>
<html>
<head>
    <meta charset="UTF-8">
    <title>仪礼集说 - 第 27 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 27 页/共 95 页</h1>
    <div class="content">　　云奠于膳篚见向者取之亦在此也
　　右主人献公
　　更爵洗升酌膳酒以降酢于阼阶下北面坐奠爵再拜稽首公荅再拜
　　注曰更易也
　　杨志仁曰君尊不酢其臣主人自酢成公意也虽更爵亦酌君之膳酒者明酢之之意出于君也
　　继公谓更爵者改取南篚之觚盖不敢用君器也上下文酌膳皆无酒字此有者衍也
　　主人坐祭遂卒爵再拜稽首公荅再拜主人奠爵于篚亦兴坐奠爵乃再拜稽首执爵兴
　　右主人自酢
　　主人盥洗升腾觚于賔酌散【思但反下并同】
　　注曰散者方壶酒也于膳为散
　　继公谓洗洗角觯也自饮而盥洗象賔之饮已也下文类此者其义皆然主人因在下遂盥洗故賔不降亦异于正主者也腾犹也觚当作觯此酬賔也乃云腾觯者以主人于賔为降等故尔云腾觯于賔者题其事耳腾者亦取其自下而上之意酌散者以其将自饮凡卑者之酌酬酒其于臣礼则曰举觯于君礼则曰腾觯云
　　西阶上坐奠爵拜賔降筵北面荅拜
　　疏曰賔立于序内以来未有升筵之事或言降筵者盖误
　　继公谓大射仪曰賔西阶上北面荅拜
　　主人坐祭遂饮賔辞卒爵拜賔荅拜
　　賔见主人将饮故辞之盖欲即受此觯不敢复烦主人之更酌已且逺辟腾爵于公之礼也腾爵于公者亦皆先自饮乃更酌之云卒爵拜省文也大射礼曰卒爵兴坐奠爵拜执爵兴
　　主人降洗賔降主人辞降賔辞洗卒洗揖升
　　此皆如献礼也
　　不拜洗主人酌膳賔西阶上拜
　　拜为将受之是时主人已在筵前北面
　　受爵于筵前反位主人拜送爵
　　主人酬賔不奠乃授之者亦与士礼异者也主人拜亦于賔右少牢下萹酬尸酬賔亦皆亲授觯
　　賔升席坐祭酒遂奠于荐东
　　賔升席祭酒尊君物也遂奠之由便
　　主人降复位
　　位西方东面也此时未有洗北西面位至既献大夫而荐乃有之
　　賔降筵西东南面立
　　李微之曰东南面立乡君也
　　继公谓降降筵也曩者賔降于阶下而君命升之故此时惟降筵而已恐防礼而重烦君命也不立于序内者升降异处以相变为敬
　　右主人酬賔
　　小臣自阼阶下请腾爵者公命长【长知丈反】
　　此腾爵以为旅酬始也长谓下大夫之长也此但云命长不言下大夫者其以下大夫腾觯有常职故与
　　小臣作下大夫二人腾爵
　　注曰作使也卿为上大夫不使之者为其尊
　　继公谓以公命作之也二人所谓长也大夫在入门左之位北面则小臣作之者其亦南面与
　　腾爵者阼阶下皆北面再拜稽首公荅再拜
　　注曰再拜稽首拜君命也
　　继公谓北面亦东上
　　腾爵者立于洗南西面北上序进盥洗角觯升自西阶序进酌散交于楹北降阼阶下皆奠觯再拜稽首执觯兴公荅再拜
　　注曰序次第也先者既酌而反与后酌者交于西楹北俟于西阶上乃降
　　继公谓序进之节先者既洗后者乃进也先者既洗即升立于西阶上以俟后洗者也酌散更言序进明其复发于西阶上也交于楹北交相右也凡经文惟言交者皆谓相右也阶上之位退者在东进者在西以相右为便降时亦先者降三等后者乃降盖同阶而同时俱降之法然尔
　　腾爵者皆坐祭遂卒觯兴坐奠觯再拜稽首执觯兴公荅再拜腾爵者执觯待于洗南
　　注曰待君命也
　　继公谓洗南西面向者之位
　　小臣请致者
　　注曰请使一人与二人与
　　继公谓向者公但命长不定言二人故小臣至是复请致者之数致如致爵之致酒君物也以进于君故谓之致
　　若君命皆致则序进奠觯于篚阼阶下皆再拜稽首公荅再拜
　　皆皆二人也言若者不定之辞下文云若命长致与此互见也亦小臣命之乃序进
　　腾爵者洗象觯升实之序进坐奠于荐南北上降阼阶下皆再拜稽首送觯公荅再拜
　　注曰序进往来由尊北大射仪曰腾爵者皆退反位继公谓实之乃云序进见其既酌而并立于尊所乃行也奠于荐南其辟公酬时奠觯之处与云序进而不言其所交之处是东至楹北而无以为节故也此进退皆不相待于西阶上盖急于为君酌与拜送也
　　右下大夫腾觯于公
　　公坐取大夫所腾觯兴以酬賔賔降西阶下再拜稽首公命小臣辞賔升成拜
　　注曰升成拜复再拜稽首也先时君辞之于礼若未成然
　　继公谓向者君与賔各受主人之献其情意犹未接至是公乃酬賔而与之为礼也兴以酬賔谓兴立于席举觯乡賔而酬之也酬賔亦不下席君尊也西阶下再拜稽首虽为賔不敢不尽臣礼也辞者不受其拜下之礼賔之也賔升成拜顺君賔已之意也
　　公坐奠觯荅再拜执觯兴立卒觯賔下拜小臣辞賔升再拜稽首【下户嫁反】
　　奠觯盖奠于荐右也下拜者降而拜也其或一拜或再拜稽首不定也言降拜者亦然小臣辞亦公命之经不尽见之也賔未卒拜而小臣辞之亦异于初也此不言成拜者未卒拜于下无所成也下文放此賔受公酬而每先拜盖君臣饮燕之礼然礼旅酬不拜既
　　公坐奠觯荅再拜执觯兴賔进受虚爵降奠于篚易觯洗
　　賔受虚爵于君席之前故云进必就而受之者臣事君之礼也受时盖东面于荐北篚谓膳篚易觯谓更取角觯也或言更或言易互文耳
　　公有命则不易不洗
　　命谓使之仍用象觯也賔则不易之不敢违君意也不洗者嫌也承尊者后而复洗之则嫌若不以为絜然
　　反升酌膳觯
　　觯字衍文大射仪无之酌膳者以为公所酬亦达其意也虽易觯犹酌膳
　　下拜小臣辞賔升再拜稽首公荅再拜【下户嫁反】
　　注曰于是賔请旅侍臣
　　疏曰云于是賔请旅侍臣者见下记与大射礼继公谓亦奠爵乃再拜稽首执爵兴不言者文省也后放此
　　賔以旅酬于西阶上
　　疏曰此自旅酬之事下云射人作大夫长以下乃言其法
　　射人作大夫长升受旅【长知丈反】
　　长如若长之长大夫长谓上卿若诸公也此惟据受賔酬者而言若有诸公则先酬之
　　賔大夫之右坐奠觯拜执觯兴大夫荅拜
　　惟云大夫者诸公与卿亦大夫耳大夫未献乃先受旅者此酬礼不主于已故无嫌
　　賔坐祭立饮卒觯不拜
　　賔独祭酬酒者以此酒为公所酬异之也
　　若膳觯也则降更觯洗升实散大夫拜受賔拜送公优所酬者或使得用象觯而不可以及乎其他是以更用角觯旅酬而洗者亦为更觯以新之也余则不洗賔既拜送则就席
　　大夫辩受酬如受賔酬之礼【辩音徧下并同】
　　如射人作升受旅以下之仪也
　　不祭
　　防曰不祭者酬礼杀
　　继公谓此见其异者也酬酒不祭乃其正礼賔之祭者有为为之耳
　　卒受者以虚觯降奠于篚
　　注曰卒犹后也大射礼曰奠于篚复位
　　继公谓卒受者下大夫之末者也无所酬独饮于西阶上不言复位文省下放此
　　右公为賔举旅
　　主人洗升实散献卿于西阶上
　　实散降于賔也凡献于西阶上皆西南面
　　司宫兼卷重席设于賔左东上
　　注曰席蒲筵缁布纯也席卿东上统于君也席自房来
　　继公谓兼卷谓以两席相重而并卷之也其卷亦自末执时兼卷是设时亦兼布之矣此固异于设加席之法亦以其二席之长短同故得由便为之尔东上者席也其位亦如之每献一人则设席
　　卿升拜受觚主人拜送觚
　　拜送不言卿右可知也下放此
　　卿辞重席司宫彻之【彻直列反】
　　注曰重席虽非加犹为其重累去之辟君也
　　继公谓彻去上席也卿以重席为辞故去其上席为卿设重席正礼也必辞之者去君差近冝辟之
　　乃荐脯醢卿升席坐左执爵右祭脯醢遂祭酒不啐酒降席西阶上北面坐卒爵兴坐奠爵拜执爵兴主人荅拜受爵卿降复位
　　不啐酒则不拜酒不告防可知此亦降于賔者也无俎者燕礼轻于大射故卿逺下賔也卿升降席皆自西方
　　辩献卿主人以虚爵降奠于篚
　　辩献卿如实散以下之仪惟不洗耳主人既奠爵复位于西方
　　射人乃升卿卿皆升就席
　　卿既献乃升就席亦见其降于賔也
</div>
    <div class="pagination">
<a href="仪礼集说_page26.html">上一页</a><span>...</span><a href="仪礼集说_page22.html">22</a><a href="仪礼集说_page23.html">23</a><a href="仪礼集说_page24.html">24</a><a href="仪礼集说_page25.html">25</a><a href="仪礼集说_page26.html">26</a><span class="current-page">27</span><a href="仪礼集说_page28.html">28</a><a href="仪礼集说_page29.html">29</a><a href="仪礼集说_page30.html">30</a><a href="仪礼集说_page31.html">31</a><a href="仪礼集说_page32.html">32</a><span>...</span><a href="仪礼集说_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
