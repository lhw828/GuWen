<!DOCTYPE html>
<html>
<head>
    <meta charset="UTF-8">
    <title>礼记注疏 - 第 6 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记注疏 - 第 6 页/共 36 页</h1>
    <div class="content">　　曽子曰朋友之墓有宿草而不哭焉注宿草谓陈根也为师心丧三年于朋友期可音义【期音朞】疏【正义曰曽子孔子弟子姓曽名参字子舆鲁人也宿草陈根也草经一年则根陈也朋友相为哭一期草根陈乃不哭也所以然者朋友虽无亲而有同道之恩言朋友期而犹哭者非谓在家立哭位以终期年张敷云谓于一岁之内如闻朋友之丧或经过朋友之墓及事故须哭如此则哭焉若期之外则不哭也】
　　子思曰丧三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣注言其日月欲以尽心脩之附于身谓衣衾附于棺谓明器之属音义【衾音钦】丧三年以为极亡注去已久远而除其丧音义【以为极亡竝如字极亡徐纪力反王以极字絶句亡作忘向下读孙依郑作亡而如王分句】则弗之忘矣注则之言曽故君子有终身之忧注念其亲而无一朝之患注毁不灭性故忌日不乐注谓死日言忌日不用举吉事音义【乐如字又音洛】疏【正义曰此一节论丧之初死及葬送终之具须尽孝子之情及思念父母不忘之事今各随文解之三日而殡者据大夫士礼故云三日也凡附于身者谓衣衾也大事必求亡者之需故送终之物悉用诚信必令合礼不使少有非法后追悔咎焉耳矣者助句之辞三月而葬凡附于棺者必诚必信勿之有悔焉耳矣者三月而葬亦大夫士礼也附谓明器之属亦当必诚信不追悔也丧三年以为极亡者此亦子思语辞也言服亲之丧以经三年以为极亡可以弃忘而孝子有终身之痛曽不暂忘于心也注云则之言曽故君子有终竟己身恒惨念亲此则是不忘之事虽终身念亲而不得有一朝之间有灭性祸患恐其常毁故唯忌日不为乐事他日则可防其灭性故也所以不灭性者父母生己欲其存寜若灭性伤亲之志又身已絶灭无可祭祀故也注正义曰此言其日月欲以尽心脩备之郑意但言凡附身附棺自足又更云三日三月言棺中物少者三日之期家计可使量度则必中棺外物多三月之余思忖必就故言日月欲见宜愼也云谓明器之属者案既夕礼除明器之外有用器弓矢耒耜两敦两杆盘匜燕乐器甲胄干笮杖笠翣等故云之属也谓死日者下篇子卯为人君忌日恐此忌日亦为子卯故云谓死日也言忌者以其亲亡忌惟吉事不举之】
　　孔子少孤不知其墓注孔子之父郰叔梁纥与顔氏之女徴在野合而生孔子徴在耻焉不告音义【郰侧留反又作邹纥恨发反徐胡切反又胡没反】殡于五父之衢注欲有所就而问之孔子亦为隐焉殡于家则知之者无由怪已欲发问端五父衢名盖郰曼父之邻音义【父音甫注及下同衢求于反为如字又于伪反曼音万】人之见之者皆以为葬也注见柩行于路其愼也盖殡也注慎当为引礼家读然声之误也殡引饰棺以輤葬引饰棺以柳翣孔子是时以殡引不以葬引时人见者谓不知礼音义【慎依注作引羊刃反輤七见反翣所甲反】问于郰曼父之母然后得合葬于防注曼父之母与征在为邻相善疏【正义曰此一节论孔子访父墓之事云孔子既少孤失父其母不告父墓之处今母既死欲将合葬不知父墓所在意欲问人故若殡母于家则礼之常事他人无由怪已故殡于五父之衢欲使他人怪而致问于己外人见柩行路皆以为葬但葬引柩之时饰棺以柳翣其殡引之礼饰棺以輤当夫子饰其所引之棺以輤故云其引也盖殡也殡不应在外故称盖为不定之辞于时郰曼父之母素与孔子母相善见孔子殡母于外怪问孔子孔子因其所怪遂问郰曼父之母始知父墓所在然后得以父母尸柩合葬于防注正义曰按史记孔子世家云叔梁纥与顔氏女野合而生孔子郑用世家之文故注言野合不备于礼也若论语云先进于礼乐野人也及野哉由也非谓草野而合也但征在耻其与夫不备礼为妻见孔子知礼故不告言不知其墓者谓不委曲适知柩之所在不是全不知墓之去处其或出辞入告总望本处而拜今将欲合葬须正知处所故云不知其墓今古不知墓处于事大有而讲者諠諠竞为异説恐非经记之旨案家语云叔梁纥年余七十无妻顔父有三女顔父谓其三女曰邹大夫身长七尺武力絶伦年余七十谁能与之为妻二女莫对徴在进曰从父所制将何问焉父曰即尔能矣遂以妻之为妻而生孔子三岁而叔梁纥卒王肃据家语之文以为礼记之妄又论语纬撰考云叔梁纥与征在祷尼丘山感黑龙之精以生仲尼今郑云叔梁纥与顔氏之女徴在野合于家语文义亦无殊何者七十之男始取征在灼然不能偹礼亦名野合又征在防小之女而嫁七十之夫是以羞慙不能告子又叔梁纥生子三岁而后卒是孔子少孤又与撰考之文祷尼丘山而生孔子于野合之説亦义理无妨郑与家语史记竝悉符同王肃妄生疑难于义非也愼当为引者挽柩为引无名愼者以愼引声相近故云愼当为引云礼家读然者然犹如是也言礼家读如是引字故大司徒云大丧属其六引是读引也云殡引饰棺以輤者案杂记云诸侯行而死于道其輤有裧缁布裳帷輤为赤色大夫布裳帷士苇席以为屋蒲席以为裳帷大夫以下虽无輤取诸侯輤同名故饰棺以輤云引葬饰棺以柳翣者案丧大记云君龙帷黼荒黼翣二黻翣二画翣二大夫画帷画荒黻翣二画翣二士布帷布荒画翣二在上曰荒在旁曰帷总谓之柳故云饰棺以柳翣】
　　邻有丧舂不相里有殡不巷歌注皆所以助哀也相谓以音声相劝音义【相息亮反注同】丧冠不緌注去饰音义【緌本又作绥同耳佳反去起吕反】
　　有虞氏瓦棺注始不用薪也有虞氏上陶音义【陶大刀反】夏后氏堲周注火熟曰堲烧土冶以周于棺也或谓之土周由是也弟子职曰右手折堲音义【即周本又作堲同子栗反又音稷注下同何云冶土为甎四周于棺烧叔招反折之设反管子云左手执烛右手折即即烛头烬也弟子职其篇名】殷人棺椁注椁大也以木为之言椁大于棺也殷人上梓音义【棺音官椁音郭梓音子】周人墙置翣注墙柳衣也凡此言后王之制文音义【墙在良反】周人以殷人之棺椁葬长殇以夏后氏之堲周葬中殇下殇以有虞氏之瓦棺葬无服之殇注略未成人音义【长殇丁丈反下式羊反十六至十九为长殇十二至十五为中殇八岁至十一为下殇七岁已下为无服之殇生未三月不为殇】疏【正义曰此一节论棺椁所起及用棺椁之差各随文解之注正义曰案易下系辞云古之葬者厚衣之以薪葬之中野不封不树丧期无数后世圣人易之以棺椁盖取诸大过大过者巽下兑上之卦初六在巽体巽为木上六位在己巳当巽位巽又为木二木在外以夹四阳四阳互体为二干干为君为父二木夹君父是棺椁之象今虞氏既造瓦棺故云始不用薪然虞氏瓦棺则未有椁也系辞何以云后世圣人易之以棺椁连言椁者以后世圣人其文开广远探殷周而言丧期有虞氏则然故尚书云三载四海遏密八音云有虞氏上陶者案考工记陶人造瓦器故引之证瓦棺火熟者以弟子职云折烛之炎烬名之曰堲故知堲是火熟者云烧土冶以周于棺也者谓堲土为陶冶之形大小得容棺故云烧土冶以周于棺也云或谓之土周由是也者曽子问云下殇土周葬于园云由是者烧土周棺得唤作土周引弟子职者证火熟曰堲之意案管子书有弟子职篇云左手秉烛右手折堲郑云折堲者即是正除之义椁大者椁声与寛廓相近故云大于棺也殷人上梓亦考工记文引之以证椁也考工记又云夏后氏上匠于堲周不引之者以匠无所不为非独堲周而已故不引也考工记又云周人上舆舆非墙之事故于周人墙置翣亦不引之也墙柳衣者案丧大记注云在旁曰帷在上曰荒帷荒所以衣柳则以帷荒之内木材为柳其实帷荒及木材等总名曰柳故缝人云衣翣柳之材注云柳之言聚诸饰之所聚是帷荒总称柳也云凡此言后王之制文者凡谓虞夏殷周有虞氏唯有瓦棺夏后氏瓦棺之外加堲周殷则梓棺替瓦棺又有木为椁替堲周周人棺椁又更于椁傍置柳置翣扇是后王之制以渐加文也夏言后者白虎通云以揖让受于君故称后殷周称人者以行仁义人所归徃故称人夏对殷周称人故言后见受之于君虞则不对殷周自五帝之内虽受于君不须称后也】
　　夏后氏尚黑注以建寅之月为正物生色黑音义【正音征下同又如字】大事敛用昏注昏时亦黒此大事谓丧事也音义【敛力验反下皆同】戎事乘骊注戎兵也马黑色曰骊尔雅曰騋牝骊牡音义【骊力知反徐郎志反纯黒色马騋音来马七尺已上为騋】牲用注黑类也殷人尚白注以建丑之月为正物牙色白大事敛用日中注日中时亦白戎事乘翰注翰白色马也易曰白马翰如音义【翰字又作防胡旦反又音寒】牲用白周人尚赤注以建子之月为正物萌色赤音义【萌亡耕反】大事敛用日出注日出时亦赤戎事乘騵注騵駵马白腹音义【騵音原駵力求反赤马黒鬛尾】牲用骍注骍赤类音义【骍息营反徐呼营反纯赤色也一云赤黄色】疏【正义曰此一节论三代正朔所尚色不同各依文解之夏尚黑殷尚白周尚赤此之谓三统故书传略説云天有三统物有三变故正色有三天有三生三死故土有三王王特一生死又春秋纬元命包及乐纬稽耀嘉云夏以十三月为正息卦受泰注云物之始其色尚黒以寅为朔殷以十二月为正息卦受临注云物之牙其色尚白以鸡鸣为朔周以十一月为正息卦受复其色尚赤以夜半为朔又三正记云正朔三而改文质再而复以此推之自夏以上皆正朔三而改也郑注尚书三帛高阳氏之后用赤缯高辛氏之后用黒缯其余诸侯用白缯如郑此意却而推之舜以十一月为正尚赤尧以十二月为正尚白故曰其余诸侯用白缯高辛氏以十二月为正尚黒故云高辛氏之后用黑缯高阳氏以十一月为正尚赤故云高阳氏之后用赤缯帝少皥以十二月为正尚白黄帝以十三月为正尚黑神农以十一月为正尚赤女娲以十二月为正尚白伏羲以上未有闻焉易説卦云帝出乎震则伏羲也建寅之月又木之始其三正当从伏羲以下文质再而复者文质法天地质法天文法地周文法地而为天正殷质法天而为地正者正朔文质不相须正朔以三而改文质以二而复各自为义不相须也建子之月为正者谓之天统以天之阳气始生为下物得阳气微稍动变故为天统建丑之月为地统者以其物已吐牙不为天气始动物又未出不得为人所施功唯在地中含养萌牙故为地统建寅之月为人统者以其物出于地人功当须脩理故谓之人统统者本也谓天地人之本也然王者必以此三月为正者以其此月物生微细又是岁之始生王者继天理物含养微细又取其岁初为正朔之始既天地人之三者所继不同故各改正朔不相袭也所尚既异符命亦随所尚而来故礼纬稽命微云其天命以黒故夏有珪天命以赤故周有赤雀衔书天命以白故殷有白狼衔钩是天之所命亦各随人所尚符命虽逐所尚不必皆然故天命禹观河见白靣长人洛予命云汤观于洛沈壁而黑龟与之书黄鱼双跃秦誓言武王伐纣而白鱼入于王舟是符命不皆逐正色也郑康成之义自古以来皆改正朔若孔安国则改正朔殷周二代故注尚书汤承尧舜禅代之后革命创制改正易服是从汤始改正朔也注正义曰知大事是丧事者以其与敛文连故知大事是丧事也尔雅曰騋牝骊牡者引尔雅释畜文騋牝骊牡谓七尺曰騋牝者色骊牡者色引之者证骊是之类也案庾人云八尺以上为龙七尺以上为騋六尺以上为马凡马皆有牝骊牡独言騋者举中以见上下明其诸马皆然或尔雅释诗云騋牝郭璞注驹小马稍异郑也黒类也者案周礼考工记七入为缁郑云则六入者与是黑类所引证易曰白马翰如者易贲卦六四贲如皤如白马翰如贲离下艮上郑注云六四巽爻也有应于初九欲自饰以适初既进退未定故皤如也白马翰如谓九三位在辰得巽气为白马翰犹干也见六四适初未定欲干而有之引此者证翰为白色案彼以干为翰者以翰如白马连文故以翰为干朢经为义以此不同物萌色赤者案上殷尚白之下注云物牙色白此萌色赤不同者萌是牙之微细故建子云萌建丑云牙若散而言之萌即牙也故书传略説云周以至动殷以萌夏以牙此皆据一种之草大泛而言故建子始动建寅乃出至如荠麦以秋而生月令仲冬茘挺出不在此例也此文质虽异殷质周文大泛言之乃前代质后代文也故表记云虞夏之质殷周之文是也騵駵马白腹者尔雅释畜文武王伐纣所乘也故诗云驷騵彭彭毛传云上周下殷故周人戎事乘之若其余事则明堂位云周人黄马蕃鬛是也】
　　穆公之母卒注穆公鲁哀公之曽孙使人问于曽子曰如之何注问居丧之礼曽子曽参之子名申音义【参所金反一音七南反后同】对曰申也闻诸申之父曰哭泣之哀齐斩之情饘粥之食自天子达注子丧父母尊卑同音义【齐音咨本亦作衰之字后皆放此饘本又作飦之然反説文云麋也周谓之饘宋衞谓之粥之六反徐又音育字林云淖麋也】布幕衞也縿幕鲁也注幕所以覆棺上也縿缣也縿读如绡衞诸侯礼鲁天子礼两言之者僭已久矣幕或为幦音义【幕本又作幂音莫徐音觅下同縿音绡徐又音萧缣古谦反绡音消徐本又作防桑尧反僭子念反幦莫厯反】疏【正义曰此一节论尊卑之丧有同有异之事各依文解之曰哭至子达者曽申对穆公使人云哭泣之哀谓有声之哭无声之泣竝为哀然故曰哭泣之哀也齐斩之情者齐是为母斩是为父父母情同故答云之情也饘粥之食者厚曰饘希曰粥朝夕食米一溢孝子以此为食故曰食也自天子达者父母之丧贵贱不殊哭泣以下自天子至庶人如一故云自天子逹布幕衞也縿幕鲁也者先言齐斩饘粥同又言覆棺之幕天子诸侯各别以布为幕者衞是诸侯之礼以縿为幕者鲁是天子之制幕者谓覆殡棺者也下文云加斧于椁上郑云以刺绣于縿幕加椁以覆棺已乃屋其上尽涂之如郑此言绣幕加斧文涂之内以覆棺椁也周公一人得用天子礼而后代僭用之故曽申举衞与鲁俱是诸侯则后代不宜异谓鲁之诸公不宜与衞异也崔灵恩云当时诸侯僭効天子也恐鲁穆公不能辩故两言以明显鲁与诸侯之别也今案崔言虽异而是曽申为穆公説则同也然周礼幕人掌帷幕幄帟注云在傍曰帷在上曰幕幕或在地展陈于上帷幕皆以布为之四合象宫室曰幄王所居之帐也帟小幕幕若幄中坐上承尘也幄帟皆以缯为之而今云天子用绡幕者崔灵恩云周礼所陈秪谓幄帟之帷幕不论衬棺自用縿也天子别加斧于椁上毕涂屋此所陈秪谓衬棺幕在于毕涂之内者也若其涂上之帟则大夫以上有之故掌次云凡丧王则张帟三重诸侯再重孤卿大夫不重下云君于士有赐帟然士无覆棺之幕下云子张之丧褚幕丹质者彼谓将葬啓殡以覆棺故郑注彼云葬覆棺别也注正义曰案世本传记哀公蒋生悼公宁宁生元公嘉嘉生穆公不衍是曽孙也】
　　晋献公将杀其世子申生注信骊姬之谮音义【骊本又作丽亦作孋同力知反】公子重耳谓之曰子盖言子之志于公乎注盖皆当为盍盍何不也志意也重耳欲使言见谮之意重耳申生异母弟后立为文公音义【重直龙反注皆同子盖依注音盍户腊反】世子曰不可君安骊姬是我伤公之心也注言其意则骊姬必诛也骊姬献公伐骊戎所获女也申生之母蚤卒骊姬嬖焉音义【蚤音早嬖必计反】曰然则盖行乎注行犹去也世子曰不可君谓我欲弑君也天下岂有无父之国哉吾何行如之注言人有父则皆恶欲弑父者音义【弑本又作煞音试注同徐云字又作嗣音同恶乌路反】使人辞于狐突曰申生有罪不念伯氏之言也以至于死申生不敢爱其死注辞犹告也狐突申生之傅舅犯之父也前此者献公使申生伐东山臯落氏狐突谓申生欲使之行今言此者谢之伯氏狐突别氏音义【突徒忽反傅音富舅其九反臯古刀反】虽然吾君老矣子少国家多难注子骊姬之子奚齐音义【少诗召反难乃旦反】伯氏不出而图吾君注图犹谋也不出为君谋国家之政然则自臯落氏反后狐突惧乃称疾音义【为于伪反下为时同】伯氏苟出而图吾君申生受赐而死注赐犹惠也再拜稽首乃卒注既告狐突乃雉经音义【雉经如字徐古定反如雉之自经也】是以为恭世子也注言行如此可以为恭于孝则未之有音义【共音恭夲亦作恭注同行下孟反】疏【正义曰此一节论献公杀申生之事各依文解之使人至而死者时狐突谢病在晋都大子出奔曲沃于是狐突欲令大子出奔大子不用其言故今临死使人辞谢告于狐突曰申生有愚短之罪不念伯氏之言出奔避祸今日被谮以至于死申生不敢爱惜其身命之死言死不爱命虽然不惜身命犹有所忧吾君年老子又糿少又国家多有危难伯氏又谢病不出图吾君之事吾以为忧伯氏诚能出外而图谋吾君国家之事申生受伯氏恩赐甘心以死注正义曰案僖四年左传云姬谓大子曰君梦齐姜必速祭之大子祭于曲沃归胙于公公猎姬寘诸宫六日毒而献之公祭之地地坟与犬犬毙与小臣小臣亦毙姬泣曰贼由大子又晋语云姬寘鸩于酒寘堇于肉堇谓乌头是骊姬谮申生之事也】【盖皆当为盍者此云盖言子志及下盖行乎以盖非一故云皆当为盍言重耳欲使言见谮之意者重耳欲使】【申生言见骊姬所谮之意左传云或谓大子曰子辞君必辨焉杜预云以六日之状自理谓毒酒经宿辄败若】【申生初则置毒经六日其酒必坏何以经六日其酒尚好明临至加药焉云重耳申生异母弟者案庄二十八】【年左传云晋献公烝于齐姜生大子申生大戎狐姬生公子重耳是异母弟也案僖四年左传云大子曰君非】【姬氏居不安食不饱君老矣吾又不乐谓我若自理骊姬必诛姬死之后公无复欢乐故此云是我伤公之心】【云骊姬献公伐骊戎所获女也者庄二十八年左传云初晋献公伐骊戎骊戎男女以骊姬骊姬嬖生奚齐其】【娣生卓子是骊姬嬖也云申生之母蚤卒者以左传云姬命大子祭齐姜是蚤卒也案左传闵二年献公使申】【生伐东山臯落氏狐突欲令申生行云虽欲勉之狄可尽乎下又云狐突欲行是狐突欲使行之事言前此者】【此谓僖四年申生将死之时前谓闵二年伐臯落氏之时在前五年故云前臯落氏在晋都之东居在山内臯】【落氏杜预云是赤狄别种故云东山臯落氏云伯氏狐突别氏者既言辞狐突又云伯氏故云狐突别氏狐是总氏伯仲者是兄弟之字字伯者谓之伯氏字仲者谓之仲氏故传云叔氏其忘诸乎又下云叔氏专以礼许人是一人身字则别为氏也图谋释诂文自臯落氏反后狐突惧乃称疾者以经云伯氏不出而图吾君故知称疾必有所因反自臯落去此不远知自臯落反而称疾也乃雉经者雉牛鼻绳也申生以牛绳自缢而死也故郑注封人云絼着牛鼻绳所以牵牛者也今时人谓之雉或谓雉性耿介被人所获必自屈折其头而死汉书载赵人贯高自絶亢而死申生当亦然也传云申生缢死晋语申生使猛足辞于狐突乃雉于新成庙可以为恭者春秋左传云晋侯杀其世子申生父不义也孝子不陷亲于不义而申生不能自理遂陷父有杀子之恶虽心存孝而于理终非故不曰孝但諡为恭以其顺于父事而已諡法曰敬顺事上曰恭】
　　鲁人有朝祥而莫歌者子路笑之注笑其为乐速音义【莫音暮乐音洛又音岳】夫子曰由尔责于人终无己夫三年之丧亦已久矣夫注为时如此人行三年丧者希抑子路以善彼音义【已夫音扶絶句本或作已矣夫】子路出夫子曰又多乎哉逾月则其善也注又复也音义【复扶又反】疏【正义曰此一节论大祥除衰杖之日不得即歌之事今各依文解之鲁人有朝祥而莫歌者鲁人不辨其姓名祥谓二十五月大祥歌哭不同日故仲由笑之也故郑注笑其为乐速然祥日得鼓素琴夫子曰由者夫子抑子路呼其名云由若人治丧不备三年各有可责今此人既满三年尔尚责之女罪于人终无休已之时夫是助语也三年之丧计其日月已过亦已久矣人皆废此独能行其人既美何湏笑之时孔子抑子路善彼人既不当实礼恐学者致惑待子路出后更以正礼言之夫子曰鲁人可歌之时节岂有多经日月哉但逾越后月即其善言歌合于礼案丧服四制祥之日鼓素琴不讥弹琴而讥歌者下注云琴以手笙歌以气手在外而远气在内而近也】
　　鲁庄公及宋人战于乘丘注十年夏音义【乘绳证反夏户嫁反】县贲父御卜国为右注县卜皆氏也凡车右勇力者为之音义【县音卷内皆同贲父上音奔下音甫人名字皆同】马惊败绩注惊奔失列音义【马惊败一本无惊字】公队佐车授绥注戎车之贰曰佐授绥乘公音义【队宜类反绥息佳反】公曰末之卜也注末之犹微哉言卜国无勇县贲父曰他日不败绩而今败绩是无勇也注公他日战其御马未尝惊奔遂死之注二人赴敌而死圉人浴马有流矢在白肉注圉人掌养马者白肉股里肉音义【圉鱼吕反股里上音古下音里】公曰非其罪也注流矢中马非御与右之罪音义【中丁仲反】遂诔之注诔其赴敌之功以为諡音义【诔力轨反諡也】士之有诔自此始也注记礼失所由来也周虽以士为爵犹无諡也殷大夫以上爲爵音义【上时掌反】疏【正义曰此一节论鲁庄公与士为諡失礼之事各依文解之战于乘丘者乘丘鲁地庄公十年夏六月齐师宋师次于郎公子偃曰宋师不整可败也宋败齐必还请击之大败宋师于乘丘齐师乃还注正义曰知县卜皆氏者此有县贲父下有县子琐七十二弟子传有卜商故知皆氏也戎车之贰曰佐者案周礼戎仆掌倅车之政道仆掌贰车之政田仆掌佐车之政则戎车之贰曰倅此云佐者周礼相对为文有异若散而言之则田猎兵戎俱是武事故同称佐车少仪注戎猎之副曰佐是也熊氏以为此皆诸侯法公曰末之卜也者末微也之哉也言微弱哉此卜国也以其微弱无勇致使我马败绩二人赴敌而死知二人者以卜国被责县贲父职掌马事自称无勇既序两人于上即陈遂死于下明两人俱死也圉人掌养马者案昭七年左传云牛有牧马有圉是圉人掌马也云白肉股里肉者以股里白故谓之白肉非谓肉色白也知周以士为爵者案掌客云凡介行人宰史皆有飱饔饩以其爵等为之牢礼之陈数凡介行人皆为士而云爵等是士有爵也故郑注大行人云命者五公侯伯子男爵者四孤卿大夫士云犹无諡也者以此云士之有诔自此始故知周士无諡也云殷大夫以上为爵者案士冠礼云古者生无爵死无諡于士冠之下而为此记又不云诸侯大夫明生无爵死无諡据士也士冠礼是周礼而云古者故知是殷以上】
　　曽子寝疾病注病谓疾困乐正子春坐于牀下注子春曽参弟子曽元曽申坐于足注元申曽参之子童子隅坐而执烛注隅坐不与成人竝音义【成人竝音并絶句】童子曰华而睆大夫之箦与注华画也箦谓牀笫也説者以睆为刮节目字或为刮音义【睆华板反明貌孙炎云睆漆也徐又音刮箦音责与音余下同画衡卖反牀笫上音床下侧吏反刮古滑反】子春曰止注以病困不可动曽子闻之瞿然曰呼注呼虚惫之声音义【瞿纪具反下同曰呼音嘘注同吹气声也一音况于反惫皮拜反羸困也】曰华而睆大夫之箦与曽子曰然斯季孙之赐也我未之能易也元起易箦注未之能易已病故也曽元曰夫子之病革矣不可以变幸而至于旦请敬易之注言夫子者曽子亲没之后齐尝聘以为卿而不为也革急也变动也幸觊也音义【革纪力反徐又音极注同请七领反觊音冀】曽子曰尔之爱我也不如彼注彼童子也君子之爱人也以德注成已之德细人之爱人也以姑息注息犹安也言苟容取安也吾何求哉吾得正而毙焉斯已矣注毙仆也音义【毙音弊仆薄北反又音赴】举扶而易之反席未安而没注言病虽困犹勤于礼音义【没音殁】疏【正义曰此一节论曽子临死守礼不变之事各依文解之曽子至已矣者曽参谓曽元曰尔之爱我也不如彼童子何者君子之爱人也必以善事成已之徳则童子是也细小之人爱人也不顾道理且相宁息即汝是也吾今更何求焉唯求正道易换其箦而即仆焉斯已矣者斯此也已犹了也此则正一世事了不陷于恶故君子慎终如始礼云男子不死于妇人之手妇人不死于男子之手故春秋鲁僖公薨于小寝讥即安也成公薨于路寝传曰言道也他人名已得呼为大夫之称而言夫子若己不为大夫则己所为当须依礼不得寝大夫之箦也注正义曰凡绘画五色必有光华故云华画也云箦谓牀笫者尔雅释器云箦谓之笫云説者以睆为刮节目者説者谓在郑之前解説礼者説此睆为刮削木之节目使其睆睆然好故诗云睍睆黄鸟传云睍睆好貎是也云字或为刮者谓礼记之本有以睆字为刮云华而刮者故云字或为刮未之能易已病故也者言此未病之时犹得寝卧旣病之后当须改正以己今病气力虚弱故时复一时未能改易闻童子之言乃便惊骇知齐尝聘以为卿者韩诗外传云曽子仕于莒得粟三秉方是之时曽子重其禄而轻其身亲没之后齐迎以相楚迎以令尹晋迎以上卿方是之时曽子重其身而轻其禄既言轻其禄是不为也但齐以相楚以令尹晋以上卿而郑言齐尝聘为卿者以三国文连含带为注耳且相即是上卿革急也释言云】
　　始死充充如有穷既殡瞿瞿如有求而弗得既葬皇皇如有望而弗至练而慨然祥而廓然注皆忧悼在心之貌也求犹索物音义【慨苦爱反廓苦郭反何云开也索所白反】疏【正义曰此记人因前有死事遂广説孝子形节也事尽理屈为穷言亲始死孝子匍匐而哭之心形充屈如急行道极无所复去穷急之容也既殡瞿瞿如有求而弗得者殡敛后心形稍缓也瞿瞿眼目速瞻之貌求犹觅也貌恒瞿瞿如有所失而求觅之不得然也既葬皇皇如有望而弗至者又渐缓也皇皇犹栖栖也至葬后亲归草土孝子心形栖栖皇皇无所依托如有望彼人来而彼人不至也练而慨然者转缓也至小祥但叹慨日月若驰之速也祥而廓然者至大祥而寥廓情意不乐而已】
　　邾娄复之以矢盖自战于升陉始也注战于升陉鲁僖二十二年秋也时师虽胜死伤亦甚无衣可以招防音义【邾音诛娄力俱反或如字邾人呼邾声曰娄故曰邾娄公羊传与此记同左氏谷梁但作邾陉音形僖许宜反】鲁妇人之髽而吊也自败于台鲐始也注败于台鲐鲁襄四年秋也台当为壶字之误也春秋传作狐鲐时家家有丧髽而相吊去纚而紒曰髽礼妇人吊服大夫之妻锡衰士之妻则疑衰与皆吉笄无首素总音义【髽侧反台鲐上音胡下音台去羌吕反纚所买反又所绮反黒缯韬紒音计锡衰上悉歴反下七雷反与音余笄音鸡总音摠】疏【正义曰此一节论二国失礼之事注正义曰鲁僖公二十二年春伐邾取须句秋八月及邾人战于升陉左传云邾人以须句故出师公卑邾不设备而御之臧文仲曰国无小不可易也无备虽众不可恃也先王之明徳无不惧也况我小国乎君其无谓邾小蜂虿有毒而况国乎不听公及邾师战于升陉是也时师虽胜死伤亦甚者则传云我师败绩邾人获公胄县诸鱼门是也郑云此者解复之以矢之意以其死伤者多无衣可以招防故用矢招之也必用矢者时邾人志在胜敌矢是心之所好故用所好招防兾其复反然招防唯据死者而郑兼云伤者以其虽胜故连言死伤以浃句耳若因兵而死身首断絶不生者应无复法若身首不殊因伤致死复有可生之理者则用矢招防左氏直言邾公羊云邾娄者何休云夷言娄声相近也败于台鲐者案左传鲁襄公四年冬十月邾人伐鄫臧纥救鄫侵邾败于狐鲐鲁人怨而歌之鲁襄四年冬也此云秋郑举其初也云台当为壶字之误也春秋传作狐鲐左传云臧之狐裘败我于狐鲐我君小子朱儒是使朱儒朱儒使我败于邾臧纥武仲也言狐裘武仲所服也是时襄公年七歳微弱故云我君小子也朱儒短人也臧武仲短小故云朱儒云去纚而紒曰髽者案士冠礼纚广终幅长六尺所以韬髪今以凶事故去之但露紒而已云礼妇人吊服大夫之妻锡衰者丧服传云大夫吊于命妇锡衰命妇吊于大夫亦锡衰是大夫之妻吊服锡衰也云士之妻则疑衰与者以士妻无吊服之文故云疑衰与必以疑衰者案周礼司服有锡衰缌衰疑衰锡衰为上缌衰次之疑衰为下案丧服大夫吊服锡衰丧服小记云诸侯吊必皮弁锡衰则君吊大夫大夫相吊皆锡衰其服同也锡衰之下但有缌衰疑衰天子吊诸侯皆以缌衰吊大夫士以疑衰若诸侯吊大夫以锡衰吊同姓之士缌衰吊异姓之士疑衰故郑注文王世子云同姓士缌衰异姓士疑衰以其士自相吊如一皆疑衰故郑注司服云旧説士吊服素委貌冠朝服此士不以缌衰为吊服者以缌衰是士之丧服不以吊也故注丧服云士以缌衰为丧服其吊服则疑衰也改其裳以素辟诸侯近庶人吊服而衣犹非也疑衰变其裳以素耳以此言之是士吊服疑衰素裳也故以为士妻吊服疑衰必知吊服夫妻同者以丧服大夫命妇俱以锡衰吊故也云皆吉笄无首素总者大戴礼文也】
　　南宫縚之妻之姑之丧注南宫縚孟僖子之子南宫阅也字子容其妻孔子兄女音义【縚吐刀反阅音悦】夫子诲之髽曰尔毋从从尔尔毋扈扈尔注诲敎尔女也从从谓大高扈扈谓大广尔语助音义【毋音无后同从音揔高也一音崇又仕红反扈音户广也大也女音汝大音泰一音勑佐反下大广亦犹大髙音同】盖榛以为笄长尺而总八寸注总束髪垂为饰齐衰之总八寸音义【榛侧巾反木名又士邻反长直亮反凡度长短曰长皆同此音】疏【正义曰此一节论妇人为舅姑服髽与笄总之法南宫縚之妻之姑之丧者之并是语辞也南宫縚妻姑丧谓夫之母也以是夫子兄之女故夫子诲之作髽法曰尔毋从从尔尔毋扈扈尔者上尔为女下尔语辞言期之髽稍轻自有常法女造髽时无得从从而大高又无得扈扈而大广既敎以作髽又教以笄总之法其笄用木无定故敎之云盖用榛木为笄其长尺而束发垂余之总垂八寸注正义曰知孟僖子之子南宫阅者案左氏昭七年传云孟僖子将卒召其大夫云属説与何忌于夫子以事仲尼以南宫为氏故世本云仲孙玃生南宫縚是也云字子容其妻孔子兄女者论语云以其兄之子妻之是也从从是高之貌状故楚辞招隐云山气巃嵸兮石嵯峨则巃嵸是高也扈扈犹广也尔雅释山云卑而大扈郭云扈是广貌也此云无得高广者谓无得如斩衰高广也案丧服传云总六升长六寸谓斩衰也故此齐衰长八寸也以二寸为差也以下亦当然无文以言之丧服箭笄长一尺吉笄长尺二寸榛笄长尺斩衰齐衰筓同一尺降于吉笄二寸也但恶笄或用栉或用榛故丧服有栉笄故夫子称盖以疑之】
　　孟献子禫县而不乐比御而不入注可以御妇人矣尚不复寝孟献子鲁大夫仲孙蔑音义【禫大感反比必利反下比及同蔑迷结反】夫子曰献子加于人一等矣注加犹逾也疏【正义曰此一节论献子除丧作乐得礼之宜也依礼禫祭暂县省乐而不恒作也至二十八月乃始作乐又依礼禫后吉祭乃始复寝当时人禫祭之后则恒作乐未至吉祭而复寝今孟献子既禫暂县省乐而不恒作比可以御妇人而不入寝虽于礼是常而特异余人故夫子善之云献子加于人一等矣不谓加于礼一等其祥禫之月先儒不同王肃以二十五月大祥其月为禫二十六月作乐所以然者以下云祥而缟是月禫徙月乐又与上文鲁人朝祥而莫歌孔子云逾月则其善是皆祥之后月作乐也又间传云三年之丧二十五月而毕又士虞礼中月而禫是祥月之中也与尚书文王中身享国谓身之中间同又文公二年冬公子遂如齐纳币是僖公之丧至此二十六月左氏云纳币礼也故王肃以二十五月禫除丧毕而郑康成则二十五月大祥二十七月而禫二十八月而作乐复平常郑必以为二十七月禫者以杂记云父在为母为妻十三月而祥十五月而禫为母为妻尚祥禫异月岂容三年之丧乃祥禫同月若以父在为母屈而不伸故延禫月其为妻当亦不申祥禫异月乎若以中月而禫为月之中间应云月中而禫何以言中月乎案丧服小记云妾祔于妾祖姑亡则中一以上而祔又学记云中年考校皆以中为间谓间隔一年故以中月为间隔一月也下云祥而缟是月禫徙月乐是也谓大祥者缟冠是月禫谓是此禫月而禫二者各自为义事不相干故论语云子于是日哭则不歌文无所继亦云是日文公二年公子遂如齐纳币者郑箴膏肓僖公母成风主婚得权时之礼若公羊犹讥其丧娶其鲁人朝祥而莫歌及丧服四制云祥之日鼓素琴及夫子五日弹琴不成声十日成笙歌并此献子禫县之属皆据省乐忘哀非正乐也其八音之乐工人所奏必待二十八月也即此下文是月禫徙月乐是也其朝祥莫歌非正乐歌是乐之细别亦得称乐故郑云笑其为乐速也其三年问云三年之丧二十五月而毕据丧事终除衰去杖其余哀未尽故更延两月非丧之正也王肃难郑云若以二十七月禫其岁末遭丧则出入四年丧服小记何以云再期之丧三年如王肃此难则为母十五月而禫出入三年小记何以云期之丧二年明小记所云据丧之大断也又肃以月中而禫案曲礼丧事先远日则大祥当在下旬禫祭又在祥后何得云中月而禫又禫后何以容吉祭故郑云二十七月也戴徳丧服变除礼二十五月大祥二十七月而禫故郑依而用焉郑以二十八月乐作丧大记何以云禫而内无哭者乐作矣以禫后许作乐者大记所谓禫后方将作乐释其内无哭者之意非谓即作乐大记又云禫而从御吉祭而复寝间传何以云大祥居复寝间传所云者去垩室复殡宫之寝大记云禫而后御谓禫后得御妇人必待吉祭然后复寝其吉祭者是禫月値四时而吉祭外而为之其祝辞犹不称以某妃配故士虞礼云古祭犹未配注正义曰孟献子鲁大夫仲孙蔑者案襄五年经书仲孙蔑防呉于善道传云孟献子会呉于善道是孟献子为仲孙蔑也仲称孟者是庆父之后郑注论语云庆父辀称死时人为之讳故云孟氏杜预以为庆父是庄公长庻兄庻长故称孟】
　　孔子既祥五日弹琴而不成声注哀未忘音义【弹徒丹反】十日而成笙歌注逾月且异旬也祥亦凶事用远日五日弹琴十日笙歌除由外也琴以手笙歌以气音义【笙音生】疏【正义曰此一节论孔子除丧作乐之限十日而成笙歌者上云弹琴而不成声此云十日而成笙歌之声音曲谐和也注正义曰此者解先弹琴后笙歌之意由弹以手手是形之外故曰除由外也祥是凶事用远日故十日得逾月若其卜远不吉则用近日虽祥后十日亦不成笙歌以其未逾月也】
　　有子盖既祥而丝屦组缨注讥其早也礼既祥白屦无絇缟冠素纰有子孔子弟子有若音义【屦音句组音祖絇其俱反缟古老反又古报反】疏【正义曰此一节明除丧失礼之事有子孔子弟子有若也盖是疑辞録记之人传闻有子既祥而丝屦未知审否意以为实故云盖既祥而丝屦以组为缨也注正义曰此丝屦组缨禫后之服今既祥而着故云讥其早也云礼既祥白屦无絇戴徳丧服变除礼文云缟冠素纰者玉藻文素纰当用素为缨未用组今用素组为缨故讥之案玉藻文云冠綦组缨知此非綦组缨者若其綦组为缨则当以色为冠若既祥冠则失礼之甚不应直讥组缨也案士冠礼冬皮屦夏用葛无云丝屦者此丝屦以丝为饰絇繶纯之属故士冠礼云白屦缁絇繶纯纁屦黑絇繶纯郑注屦人云絇屦头饰繶是缝中紃纯缘也此有子盖亦白屦以素丝为繶纯也】
　　死而不吊者三注谓轻身忘孝也畏注人或时以非罪攻已不能有以説之死之者孔子畏于匡厌注行止危险之下音义【厌于甲反】溺注不乘桥船音义【溺奴狄反】疏【正义曰此一节论非理横死不合吊哭之事畏谓有人以非罪攻已已若不有以解説之而死者则不吊郑云注引论语以证之明须解説也案世家云阳虎尝侵暴于匡时又孔子弟子顔刻为阳虎御车后孔子亦使刻御车从匡过孔子与阳虎相似故匡人谓孔子为阳虎因围欲杀之孔子自説故匡人解围也自説者谓卑辞逊礼论语注云微服而去谓身着微服潜行而去不敢与匡人鬬以媚悦之也厌谓行止危险之下为崩坠所厌杀也溺谓不乘桥船而入水死者何云冯河潜泳不为吊也除此三事之外其有死不得礼亦不吊故昭二十年衞齐豹欲攻孟絷宗鲁事孟絷是时齐豹欲攻孟絷宗鲁许齐豹攻之不告孟絷及孟絷被杀而死宗鲁亦死之孔子弟子琴张欲徃吊之孔子止之曰齐豹之盗而孟絷之贼女何吊焉杜预云言齐豹所以为盗孟絷所以见贼皆由宗鲁是失礼者亦不吊也】
　　子路有姊之丧可以除之矣而弗除也孔子曰何弗除也子路曰吾寡兄弟而弗忍也孔子曰先王制礼行道之人皆弗忍也注行道犹行仁义音义【弗除如字徐治虑反】子路闻之遂除之疏【正义曰庾蔚云子路缘姊妹无主后犹可得反服推已寡兄弟亦有申其本服之理故于降制已远而犹不除非在室之姊妹欲申服过期也是子路己事仲尼始服姊丧明姊已出嫁非在室也】













　　礼记注疏巻六
　　礼记注疏卷六考证
　　檀弓上趋而就子服伯子于门右注疏郑云未忍即主人位也○郑注士防礼原文云未忍在主人位也
　　事君有犯而无隐注既谏人有问其国政者可以语其得失○【臣召南】按郑注非也隐是缄黙隐匿之谓事君者当知无不言言无不尽故曰有犯而无隐也若谓既諌即可言君之过岂有是理哉孔疏不加纠正何也
　　疏孔子不仕昭公既先谏○先谏当作未谏
　　古不修墓○方孝孺曰取乎古而师之者以其合乎情当乎理也父母之棺露而不修何取于古乎其诬孔子甚矣谓殡于五父之衢亦然
　　注疏其父梁纥虽为大夫○梁字上脱叔字
　　丧三年以为极亡【句】音义王以极字絶句○【臣召南】按王肃説是亡字当连下句陈澔从之
　　殡于五父之衢○陈澔曰此经杂出诸子所记不可据以为实
　　夏后氏尚黑疏舜以十一月为正尚赤云云○【臣召南】按三正记之説未可信不如孔安国谓改正朔起自殷周为确尧典以春分为仲春则岁首孟春之建寅晓然也
　　又疏故礼纬稽命微云○微字应作征









　　礼记注疏卷六考证
　　钦定四库全书
　　礼记注疏卷七
　　汉郑氏注　唐陆德明音义　孔颖达疏
　　檀弓上
　　大公封于营丘比及五世皆反葬于周注齐大公受封留为大师死葬于周子孙生焉不忍离也五世之后乃葬于齐齐曰营丘音义【大音泰注及下注大史公皆同离力智反下相离同】君子曰乐乐其所自生礼不忘其本注言其似礼乐之义音义【乐乐并音岳一读下五教反又音洛】古之人有言曰狐死正丘首仁也注正丘首正首丘也仁恩也音义【首手又反注同】疏【正义曰此一节论忠臣不欲离王室之事太公封于营丘者周之大师太公封于营丘及其死也反葬于镐京陪文武之墓其大公子孙比及五世虽死于齐以太公在周其子孙皆反葬于周也言反葬者既从周向齐今又从齐反徃归周君子善其反葬似礼乐之意故云先王制礼乐者乐其所自生谓爱乐已之王业所由生以制乐名若舜爱乐其王业所由能绍尧之徳即乐名大韶禹爱乐其王业所由治水广大中国则乐名大夏礼不忘其本者谓先王制礼其王业根本由质而兴则制礼不忘其本而尚质也若王业根本由文而兴制礼尚文也是不忘其本也礼之与乐皆是重本今反葬于周亦是重本故引礼乐以美之君子既引礼乐又引古之人有遗言云狐死正丘首而向丘所以正首而向丘者丘是狐窟穴根本之处虽狼狈而死意犹向此丘是有仁恩之心也今五世反葬亦仁恩之心也但乐之与礼两文相互乐云乐其所自生则礼当云反其所自本礼云不忘其本则乐当云不忘其生也乐云乐其所自生者初生王业因民之所乐而得天下今王者制乐自爱乐已之所由得天下乐者是王者自乐不据民之所乐也注正义曰知留为大师者案诗大雅云维师尚父毛传云师父师也史记齐世家云大公望吕尚者东海上人也四岳之后尚佐武王伐纣为大师云死葬于周子孙是大公所生焉故不忍离其先祖非谓子孙生在于周子孙生焉者不忍离其生处必五世者五世之外则服尽也然观经及注则大公之外为五世便是孙之子服尽亦反者其实反葬正四世知者案世本大公望生丁公伋伋生乙公得得生防公慈母慈母生哀公不臣案齐世家哀公荒淫被纪侯谮之周周夷王烹哀公亦葬周也哀公是大公孙哀公死弟胡公靖立靖死献公山立山死武公寿立若以相生为五世则武公以上皆反葬于周若以为君五世则献公以上反葬周二者未知孰是云齐曰营丘者地理志云临淄县齐大公所封案释丘云水出其前而左曰营丘以水营绕故曰营丘然周公封鲁其子孙不反葬于周者以其有次子在周世守其采地则春秋周公是也故郑康成作诗谱云元子伯禽封鲁次子君陈世守采地下云延陵季子葬于嬴博之间者古礼也故舜葬苍梧周则族葬故冢人云先王之葬居中以昭穆为左右凡诸侯居左右以前卿大夫士居后各以其族是也】
　　伯鱼之母死期而犹哭注伯鱼孔子子也名鲤犹尚也音义【期音基鲤音里】夫子闻之曰谁与哭者门人曰鲤也夫子曰嘻其甚也注嘻悲恨之声音义【与音余下余阁也与同嘻许其反又于其反】伯鱼闻之遂除之疏【正义曰此一节论过哀之事注正义曰悲恨之声者谓非责伯鱼悲恨之声也时伯鱼母出父在为出母亦应十三月祥十五月禫言期而犹哭则是祥后禫前祥外无哭于时伯鱼在外哭故夫子怪之恨其甚也或曰为出母无禫期后全不合哭】
　　舜葬于苍梧之野注舜征有苗而死因留葬焉书説舜曰陟方乃死苍梧于周南越之地今为郡音义【梧音吾陟知力反升也】盖三妃未之从也注古者不合葬帝喾而立四妃矣象后妃四星其一明者为正妃余三小者为次妃帝尧因焉至舜不告而取不立正妃但三妃而已谓之三夫人离骚所歌湘夫人舜妃也夏后氏増以三三而九合十二人春秋説云天子取十二即夏制也以虞夏及周制差之则殷人又増以三九二十七合三十九人周人上法帝喾立正妃又三二十七为八十一人以増之合百二十一人其位后也夫人也嫔也世妇也女御也五者相参以定尊卑音义【喾苦毒反髙辛氏帝也骚素刀反一音萧湘音相差初佳反又初宜反嫔婢人反】季武子曰周公盖祔注祔谓合葬合葬自周公以来音义【祔音父】疏【正义曰此一节论古者不合葬之事舜葬于苍梧之野者舜南巡守因征有苗而死以古代不合葬且天下为家故遂葬于苍梧之野盖三妃未之从也者从犹就也古不合葬故舜之三妃不就苍梧与舜合葬也云盖者録记之人传云舜时如此未知审悉故云盖未之从者记人以周公始祔舜时未有此礼故云未之从也记者旣论古不合葬与周不同引季武子之言云周公以来盖始祔葬祔即合也言将后丧合前丧武子去周公不远无可疑亦云盖者意有谦退不敢指斥事虽不疑亦云盖也故孝经夫子云盖天子之孝也盖诸侯之孝也非是不知谦为疑辞注正义曰郑案淮南子云舜征三苗而遂死苍梧史记云舜践帝位三十九年南巡守崩于苍梧之野葬于九疑山是为零陵案尚书窜三苗于三危在西裔今舜征有苗乃死于苍梧者张逸答焦氏问云初窜西裔后分之在南野汉书地理志有苍梧郡是今为郡名也知帝喾立四妃者案大戴礼帝系篇云帝喾卜四妃之子皆有天下长妃有邰氏之女曰姜嫄生稷次妃有娀氏之女曰简狄生契次妃陈豊氏之女曰庆都生尧次妃陬氏之女曰常宜生帝挚帝喾崩帝挚即位挚崩而尧立郑此注用帝系之文稷为尧之异母弟也及注诗生民之篇与此异也以为姜嫄是髙辛之世妃谓髙辛后世子孙之妃用命歴序之文以为帝喾传十世姜嫄是帝喾十世以后子孙之妃云象后妃四星案援神契云辰极横后妃四星纵曲相扶案祭法云帝喾能序星辰以着众明象星立妃也云帝尧因焉者以此经云舜三妃未之从明尧亦四妃也云舜不告而取者案孟子万章问孟子云舜不告而取何也孟子曰告则不得取父母终不为取妻是絶其后也云但三妃而已者案帝王世纪云长妃娥皇无子次妃女英生商均次妃癸比生二女霄明烛光是也云离骚所歌湘夫人者案楚辞九歌第三曰湘夫人云帝子降兮北渚目眇眇兮愁予是也王逸注离骚云娥皇女英堕湘水溺焉又秦纪云死而葬焉非溺也山海经以为二女此云三者当以记为正山海经不可用云周人上法帝喾立正妃者案昏义后一夫人三是也若然案郑注尚书帝乙妾生微子后立为正妃生纣殷已有后者谓三妃里之正仍无后也云夫人也者即舜之三妃也嫔也者即夏所増九女也世妇也者即殷所増二十七人也女御也者即周所増八十一人也自夏以下节级三倍加之】曾子之丧浴于爨室注见曾元之辞易箦矫之以谦俭也礼死浴于适室音义【爨七乱反矫居表反俭其检反适丁歴反】疏【正义曰此一节论曽子故为非礼以正其子也注正义曰案上易箦之后反席未安而没焉得有浴爨室遗语者以反席之前欲易之后足可有言但记文不备必知谓曾元之辞易箦故矫之者曾子逹礼之人应须浴于正寝今乃浴于爨室明知意有所为故云矫之也云礼死浴于适室者士丧礼死于适室下云甸人掘坎于阶间为垼于西墙下新盆槃瓶造于西阶下乃浴于适室也于爨室为谦无甸人掘坎为垼之事是俭也】
　　大功废业或曰大功诵可也注许其口习故也疏【正义曰此一节论遭丧废业之事大功废业者业谓所学习业则身有外营思虑他事恐其忘哀故废业也诵则在身所为其事稍静不虑忘哀故许其口习言或曰者以其事疑故称或曰然录记之人必当明礼应事无疑使后世作法今检礼记多有不定之辞仲尼门徒亲承圣防子游裼裘而吊曾子袭裘而吊又小敛之奠或云东方或云西方同母异父昆弟鲁人或云为之齐衰或云大功其作记之人多云盖多云或曰皆无指的并设疑辞者以周公制礼永世作法时经幽厉之乱又遇齐晋之强国异家殊乐崩礼坏诸侯奢僭典法讹舛是以普天率土不闲礼教故子思圣人之不丧出母随武子晋之贤相不识殽烝作记之人随后撰録善恶兼载得失备书但初制礼之时文已不具略其细事举其大纲况乃时经离乱日月悬远数百年后何能晓逹记人所以不定止为失礼者多推此而论未为怪也亦兼有或人之言也】
　　子张病召申祥而语之曰君子曰终小人曰死注申祥子张子欲使执丧成己志也死之言澌也事卒为终消尽为澌太史公传曰子张姓颛孙今曰申祥周秦之声二者相近未闻孰是音义【语鱼据反澌本又作斯音赐下同颛音专近附近之近】吾今日其庶几乎注言易成也音义【易以豉反】疏【正义曰此一节论子张将终戒朂其子之事子张病困召子申祥而语之曰若君子之死谓之为终言但身终功名尚在若小人之死但谓之为死无功名可録但形骸澌尽也子张言此欲令子执治其丧每事从礼使我得成君子吾今日其庶几乎者庶幸也几冀也言吾若平生为恶不可幸冀为君子之人吾既平生以善自修今日将死其幸冀为君子乎汝但执丧成礼以助我意则功名得存但身终而已注正义曰知申祥子张子者以病而召之与曽子召元申同故知子张子也云太史公传曰子张姓颛孙者案史记太史公姓司马名谈前汉人作太史官修史未成而卒其子迁续成史记作仲尼七十二弟子传云子张姓颛孙今曰申祥者谓今礼记作申祥云周秦之声二者相近者谓周国秦国之人言申与颛声音相近今不知颛是不知申是故云未闻孰是也】曾子曰始死之奠其余阁也与注不容改新阁庋藏食物音义【奠田练反阁音各庋字又作同九毁反又居伪反】疏【正义曰此一节论初死奠之所用之事始死之奠者鬼神所依于饮食故必有祭酹但始死未容改异故以生时庋阁上所余脯醢以为奠也士丧礼复魄毕以脯醢升自阼阶奠于尸东此之谓也注正义曰阁架橙之属人老及病饮食不离寝恐忽湏无常故并将近置室里阁上也若死仍用阁之余奠者为时期切促急令奠酹不容方始改新也】
　　曾子曰小功不为位也者是委巷之礼也注讥之也位谓以亲疏叙列哭也委巷犹街里委曲所为也音义【街音佳】子思之哭嫂也为位注善之也礼嫂叔无服音义【嫂悉早反注同】妇人倡踊注有服者娣姒妇小功倡先也音义【倡昌尚反注同踊音勇娣姒大计反下音似】申祥之哭言思也亦然注説者云言思子游之子申祥妻之昆弟亦无服过此以往独哭不为位疏【正义曰此一节论无服为位哭之礼小功不为位也者曾子以为哭小功之丧当湏为位时有哭小功不为位者故曾子非之云若哭小功不为位者是委细屈曲街巷之礼言礼之末略非典仪正法既言其失乃引得礼之人子思之哭嫂为亲疏之位于时子思妇与子思之嫂有小功之服故子思之妇先踊子思乃随之而哭非直子思如此其申祥哭妻之兄弟言思亦然是亦如子思也注正义曰知位谓亲疏叙列者以其子思哭嫂为位下云妇人倡踊妇人既在先明知为位也云委巷犹街里委曲所为也者谓庶人微贱在街巷里邑委细屈曲所为不能方正也此子思哭嫂是孔子之孙以兄先死故有嫂也皇氏以为原宪字子思若然郑无容不注郑既不注皇氏非也孔氏连丛云一子相承以至九世及史记所説亦同者不妨虽有二子相承者唯存一人或其兄早死故得有嫂且杂説不与经合者非一也案丧服小功章娣姒妇报传云弟长也郑注娣姒妇者兄弟之妻相名也长妇谓穉妇为娣妇娣妇谓长妇为姒妇谓据妇年之长幼则不据夫年之大小故成十一年左传云声伯之母不聘穆姜曰吾不以妾为姒穆姜鲁宣公夫人声伯之母鲁宣公弟叔之妻是弟妻为姒又昭二十八年左传云子容之母走谒诸姑曰长叔姒生男子容之母伯华之妻也长叔姒是伯华之弟叔之妻是亦谓弟妻为姒也皆不系夫身长幼云倡先也者案诗云倡予和女是倡为先言思子游之子申祥妻之昆弟者谓妻之亲昆弟也自此以外皆不为位故奔丧礼哭妻之党于寝郑引逸奔丧礼云一哭而已不为位矣】
　　古者冠缩缝今也衡缝注缩从也今礼制衡读为横今冠横缝以其辟积多音义【缩所六反缝音逢又扶用反下同衡依注音横华彭反从子容反】故丧冠之反吉非古也注觧时人之惑丧冠缩缝古冠耳音义【觧佳买反】疏【正义曰此一节论记者觧时人之惑也古者自殷以上也缩直也殷以上质吉凶冠皆直缝直缝者辟积襵少故一一前后直缝之今也衡缝者今周也衡横也周世文冠多辟积不复一一直缝但多作襵而并横缝之故丧冠之反吉非古也者周吉冠文故多积襵而横缝也若丧冠质犹疏辟而直缝是丧冠与吉冠相反故云丧冠之反吉也而时人因谓古时亦丧冠与吉冠反故记者释云非古也正是周世如此耳古则吉凶冠同从缝】
　　曾子谓子思曰伋吾执亲之丧也水浆不入于口者七日注言已以疾时礼而不如音义【伋音急浆子良反】子思曰先王之制礼也过之者俯而就之不至焉者跂而及之故君子之执亲之丧也水浆不入于口者三日杖而后能起注为曾子言难继以礼抑之音义【俯音甫跂丘豉反为于伪反】疏【正义曰此一节论曾子疾时居丧不能以礼子思以正礼抑之之事曾子谓子思伋夸已居亲之丧能行于礼故云吾水浆不入于口七日意疾时人行礼不如己也故子思以正礼抑之云古昔先代圣王制其礼法使后人依而行之故贤者俯而就之不肖者跂而及之以水浆不入于口三日尚以杖扶病若曾子之言即后人难为继也】
　　曾子曰小功不税注据礼而言也日月已过乃闻丧而服曰税大功以上然小功轻不服音义【税徐他外反注同上时掌反】则是远兄弟终无服也注言相离远者闻之恒晚而可乎注以己恩怪之疏【正义曰此一节论曾子怪于礼小功不着税服之事曾子以为依礼小功之丧日月已过不更税而追服则是远处兄弟闻丧恒晚终无服而可乎言其不可也曾子仁厚礼虽如此犹以为薄故怪之此据正服小功也故丧服小记云降而在缌小功者则税之其余则否郑康成义若限内闻丧则追全服若王肃义限内闻丧但服残日若限满即止假令如王肃之义限内秪少一日乃始闻丧若其成服服未得成即除也若其不服又何名追服进退无礼王义非也】
　　伯高之丧注伯高死时在衞未闻何国人孔氏之使者未至注谓赙赗者音义【使色吏反赙音附赗芳用反】冉子摄束帛乘马而将之注冉子孔子弟子冉有摄犹贷也音义【乘防证反四马曰乘贷他代反】孔子曰异哉徒使我不诚于伯高注徒犹空也礼所以副忠信也忠信而无礼何传乎音义【副音仆传直专反一本作傅音附】疏【正义曰此一节论礼所以副忠信之事各依文觧之孔子曰异哉者孔子既闻冉有贷之行礼故怪恨之云空使我不得诚信行礼于伯高注正义曰案仲尼弟子传冉有名求鲁人也摄犹贷也谓冉子见孔子使人未至贷之以束帛乘马而行礼徒犹空也者忠信由心礼在外貌若内无忠信礼何所施故云忠信而无礼谓无忠信也既无忠信礼何传乎言不可传行也冉有代孔子行吊非孔子本意是非孔子忠信虚有吊礼若孔子重遣人更吊即弥为不可故云空使我不得诚信行礼于伯高】
　　伯高死于衞赴于孔子注赴告也凡有旧恩者则使人告之孔子曰吾恶乎哭诸注以其交会尚新音义【恶音乌恶乎犹于何也】兄弟吾哭诸庙父之友吾哭诸庙门之外注别亲疏也音义【别彼列反下同】师吾哭诸寝朋友吾哭诸寝门之外所知吾哭诸野注别轻重也于野则已疏于寝则已重注已犹大也夫由赐也见我吾哭诸赐氏注本于恩哭于子贡寝门之外音义【夫旧音扶皇如字谓丈夫即伯高见如字皇贤遍反】遂命子贡为之主注明恩所由曰为尔哭也来者拜之知伯高而来者勿拜也注异于正主音义【为于伪反下注为其疾为亵为我我为皆同来者一本作为尔哭也来者】疏【正义曰此一节论亲疏所哭之处各依文觧之曰为尔哭也来者夫子既命子贡为主又教子贡拜与不拜之法若与女相知之人为尔哭伯高之故而来吊尔者则尔拜之若与伯高相知而来哭者女则勿拜也凡丧之正主知生知死来者悉拜今与伯高相知而来不拜故郑云异于正主注正义曰兄弟亲父友疏必哭诸庙及庙门外者兄弟是先祖子孙则哭之于庙此殷礼周则哭于寝故杂记云有殡闻远兄弟之丧哭之侧室若无殡当哭诸正寝父之友与父同志故哭诸庙门外非先祖之亲故在门外也别轻重也者师友为重所知为轻所以哭师于寝寝是已之所居师又成就于已故哭之在正寝此谓殷礼若周礼则奔丧云师哭诸庙门外故郑答赵商之问亦以为然孙炎云奔丧师哭诸庙门外是周礼也依礼而哭诸野若不依此礼则不可故下云恶野哭者以违礼为野哭也】
　　曾子曰丧有疾食肉饮酒必有草木之滋焉注増以香味为其疾不嗜食音义【滋音咨嗜市志反】以为姜桂之谓也注为记者正曾子所云草木滋者谓姜桂音义【姜居良反】疏【正义曰此一节论居丧有疾得食美味之事注正义曰知非曾子之言而云为记者以上云草木之滋焉下云以为姜桂之谓也是觧上草木之滋岂可曾子自言还自觧乎故以为记者正曽子之言】
　　子夏丧其子而丧其明注明目精音义【而丧息浪反下丧明丧尔明同】曾子吊之曰吾闻之也朋友丧明则哭之注痛之曾子哭子夏亦哭曰天乎予之无罪也注怨天罚无罪曾子怒曰商女何无罪也吾与女事夫子于洙泗之间注言其有师也洙泗鲁水名音义【女音汝下同洙音姝泗音四洙泗二水名】退而老于西河之上注西河龙门至华隂之地音义【华徐胡化反】使西河之民疑女于夫子尔罪一也注言其不称师也丧尔亲使民未有闻焉尔罪二也注言居亲丧无异称音义【称尺证反】丧尔子丧尔明尔罪三也注言隆于妻子而曰女何无罪与子夏投其杖而拜曰吾过矣吾过矣注谢之且服罪也音义【与音余】吾离羣而索居亦已乆矣注羣谓同门朋友也索犹散也音义【离羣羣朋友也上音詈索悉各反犹散也下注索居同】疏【正义曰此一节论子夏恩隆于子之事案仲尼弟子传云子夏姓卜名商魏人也哀丧其子而哭丧失其明曾子是子夏之友故云朋友丧明则哭之子夏丧子之时曾子已吊今为丧明更吊故曾子先哭子夏始哭云疑女于夫子者既不称其师自为谈説辨慧聪睿絶异于人使西河之民疑女道徳与夫子相似皇氏言疑子夏是夫子之身然子夏魏人居在西河之上姓卜名商西河之民无容不识而言是鲁国孔丘不近人情皇氏非也】
　　夫昼居于内问其疾可也注似有疾音义【昼知又反】夜居于外吊之可也注似有丧是故君子非有大故不宿于外注大故谓丧忧非致齐也非疾也不昼夜居于内注内正寝之中音义【齐侧皆反】疏【正义曰此一节论君子居处当合于礼各依文觧之非致齐也者平常无事之时或出或入虽昼居于外亦有入内虽夜居于内亦有出外时唯致齐与疾无间昼夜恒居于内故云非致齐也非疾也不昼夜居于内注正义曰上文云夜居于外吊之可也郑云似有丧此注兼云忧者以其文云大故语意既寛非独丧也故周礼每云国有大故皆据宼戎灾祸故此兼云忧也身既有忧而夜在于外者既忧祸难不暇入内或与臣下外人夜里在外图谋祸患此谓中门外也故礼斩衰及期丧皆中门外为庐垩室是有丧夜居中门外也内正寝之中者恐内是燕寝故云正寝之中必知正寝者以其经云非致齐不居于内致齐在正寝疾则或容在内寝若危笃亦在正寝上文云昼居于内问其疾可也不问齐者齐是为祭之事众所共知不须问也此齐在内祭统云君致齐于外夫人致齐于内对夫人之寝为外内耳】高子臯之执亲之丧也注子臯孔子弟子名柴泣血三年注言泣无声如血出未尝见齿注言笑之微音义【见贤遍反】君子以为难注言人不能然疏【正义曰此一节论高柴居丧过礼之事各依文觧之君子以为难者君子以高柴所为凡人难可为之何者凡人发声始涕出乐至为大笑今高柴恒能如此余人不能故为难也注正义曰案史记孔子弟子传高柴郑人字子臯言泣无声如血出者凡人涕泪必因悲声而出若血出则不由声也今子臯悲无声其涕亦出如血之出故云泣血言笑之微者既云泣血三年得有微笑者凡人之情有哀有乐哀至则泣血乐至则微笑凡人大笑则露齿本中笑则露齿微笑则不见齿】衰与其不当物也宁无衰注恶其乱礼不当物谓精麄广狭不应法制音义【衰七雷反下同后五服之衰皆放此不复音当丁浪反注同恶乌路反麄本又作麤七奴反狭音洽应应对之应】齐衰不以边坐大功不以服勤注为亵丧服边偏倚也音义【亵息列反倚于彼反又于寄反】疏【正义曰此一节论衰裳升数形制必须依礼及着服不得为亵之事各依文觧之衰与其不当物也者此语乃通于五服而初发斩衰也衰丧服也当犹应也物谓升缕及法制长短幅数也衰以表情故制有法度若精麄不应广狭乖法便为失礼故云宁无衰也是虽有不如无也齐衰不以边坐者因上宁无衰以广其事也边坐谓偏倚也丧服宜敬坐起必正不可着衰而偏倚也齐衰轻既不倚斩衰重不言亦可知也大功不以服勤者大功虽轻亦不可着衰服以为勤劳事也齐衰言不边坐则大功可也大功不勤则齐衰固不可而小功可也】
　　孔子之衞遇旧馆人之丧注前日君所使舎己入而哭之哀出使子贡説骖而赙之注赙助丧用也騑马曰骖音义【説本又作税同他活反徐又始鋭反下及注同骖七南反夹服马也騑芳非反】子贡曰于门人之丧未有所説骖説骖于旧馆无乃已重乎注言説骖大重比于门人恩为偏颇音义【颇破多反】夫子曰予乡者入而哭之遇于一哀而出涕注遇见也旧馆人恩虽轻我入哭见主人为我尽一哀是以厚恩待我我为出涕恩重宜有施惠音义【乡本又作向许亮反出如字徐尺遂反涕音体施始豉反】予恶夫涕之无从也小子行之注客行无他物可以易之者使遂以徃音义【恶乌路反夫音扶】疏【正义曰此一节论孔子欲示人行礼副忠信之事各依文觧之夫子曰者以子贡不欲説骖故夫子语其説骖之意云我所説骖者我乡者入而哭之遇値主人尽于一哀是厚恩待我我为之出涕既为出涕当有厚施予恶夫涕之无从者谓我感旧馆人恩深涕泪交下岂得虚惠然客行更无他物易换此马女小子但将骖马以行之副此涕泪然论语云颜回之丧子哭之恸恸比出涕恸则为甚矣又旧馆之恩不得比颜回之极而説骖于旧馆惜车于颜回者但旧馆情疏厚恩待我须有赗赙故説骖赙之颜回则师徒之恩亲乃是常事则颜回之死必当以物与之颜路无厌更请卖车为椁以其不知止足故夫子抑之注正义曰知非旧所经过主人必以为君所使舍己者若是经过主人当云遇旧主人之丧故礼称皆云主人是以左传云以为东道主又云昔吾主于赵氏皆主人为主今此云馆人明置馆舎于己故以为君所使舎己者赙助丧用也者谓助生者丧家使用故既夕礼知死者赠知生者赙是赙为助生也熊氏以此赙助丧用谓助死者因云赙得生死两施熊氏非也案隠元年谷梁传云钱财曰赙此用马者即财也故少仪云赙马不入庙门云騑马曰骖者説文云騑旁马是在服马之旁又诗云骐駵是中騧骊是骖骖在外也孔子得有骖马者案王度记云天子驾六马诸侯四大夫三士二故毛诗云天子至大夫皆驾四孔子既身为大夫若依王度记则有一骖马也若依毛诗説则有二骖马也】
　　孔子在衞有送葬者而夫子观之曰善哉为丧乎足以为法矣小子识之子贡曰夫子何善尔也曰其徃也如慕其反也如疑注慕谓小儿随父母啼呼疑者哀亲之在彼如不欲还然音义【识式志反又音式下及注章识皆同呼火故反】子贡曰岂若速反而虞乎注速疾子曰小子识之我未之能行也注哀戚本也祭祀末也疏【正义曰此一节论丧礼以哀戚为本之事各依文觧之子贡曰岂若速反而虞乎者子贡之意葬既已竟神灵须安岂如速反虞祭安神乎但哀亲在彼是痛切之本情反而安神是祭祀之末礼故下文夫子不许注正义曰言慕如小儿啼呼者谓父母在前婴儿在后恐不及之故在后啼呼而随之今亲丧在前孝子在后恐不逮及如婴儿之慕疑者谓凡人意有所疑则傍徨不进今孝子哀亲在外不知神之来否如不欲还然故如疑问丧云其反也如疑郑注云疑者不知神之来否与此相兼乃足】
　　颜渊之丧馈祥肉注馈遗也音义【馈其位反遗于季反】孔子出受之入弹琴而后食之注弹琴以散哀也
　　孔子与门人立拱而尚右二三子亦皆尚右注效孔子也音义【拱恭勇反效本又作效胡教反下同】孔子曰二三子之嗜学也注嗜贪音义【嗜市志反注同】我则有姊之丧故也二三子皆尚左注复正也丧尚右右隂也吉尚左左阳也疏【正义曰此一节论拱手之礼注正义曰此既凶事尚右吉事尚左案特牲少牢吉祭皆载右胖士虞礼是凶事载左胖者取义不同吉祭载右胖者从地道尊右士虞礼凶祭载左胖者取其反吉故士虞礼设洗于西阶西南郑注反吉是也】孔子蚤作注作起音义【蚤音早】负手曳杖消摇于门注欲人之怪已音义【曳羊世反亦作抴消摇本又作逍遥】歌曰泰山其頽乎注泰山众山所仰音义【頽徒回反】梁木其坏乎注梁木众木所放音义【放方两反】哲人其萎乎注哲人亦众人所仰放也以上二句喻之萎病也诗云无木不萎音义【萎本又作委同纡危反注同】既歌而入当戸而坐注蚤坐急见人也子贡闻之曰泰山其頽则吾将安仰梁木其坏哲人其萎则吾将安放夫子殆将病也注觉孔子歌意殆几也音义【几音祈又音机】遂趋而入夫子曰赐尔来何迟也注坐则望之夏后氏殡于东阶之上则犹在阼也殷人殡于两楹之间则与宾主夹之也周人殡于西阶之上则犹宾之也注以三王之礼占已梦音义【阼才故反楹音盈夹本又作侠古洽反下注同】而丘也殷人也予畴昔之夜梦坐奠于两楹之间注是梦坐两楹之间而见馈食也言奠者以为凶象畴发声也昔犹前也音义【食如字又音嗣畴直留反】夫明王不兴而天下其孰能宗予予殆将死也注孰谁也宗尊也两楹之间南靣乡明人君听治正坐之处今无明王谁能尊我以为人君乎是我殷家奠殡之象以此自知将死音义【乡本又作向同许亮反治直吏反坐才卧反又如字处昌虑反】盖寝疾七日而没注明圣人知命疏【正义曰此一节论孔子自説死之意状各依文觧之泰山至安放者上既云泰山梁木哲人三句今子贡所云泰山其頽云吾将安仰梁木哲人摠云吾将安放者以泰山梁木共喻哲人子贡意在怱遽不暇句句别言故直引梁木哲人相喻而足摠云吾将安放夏后至之也者夏后氏殡于东阶则犹在阼周人殡于西阶则犹宾之夏与周并言犹者以其既死无所知识孝子不忍以生礼待之犹尚阼阶以为主犹尚西阶以为宾客故言犹也殷人殡于两楹之间不云犹者庾蔚云东阶西阶平生宾主所行礼之处故云犹两楹之间生无此礼故不云犹然礼宾主敌者授受于两楹之间又是南靣听朝之处庾云生无此礼于义疑也盖以夫子梦在两楹而见馈食知是凶象无听朝之事不得云则犹尊之以有宾主二事故云与也郑注考工记宗庙路寝制如明堂周之明堂东西九筵南北七筵则五室每室二筵则五室之外堂上窄狭得容殡者以路寝广大故得容之其上圆下方五室之属如明堂月令明堂具觧注正义曰杖以扶身恒在前而用今乃反手却后以曳其杖示不复杖也又夫子礼度自守貌恒矜庄今乃消摇放荡以自寛纵皆是特异寻常凌旦如此故云欲人之怪已杖曳于后示不复用消摇寛纵示不能以礼自持并将死之意状梁木众木所放者众木榱桷之属依放横梁乃存立放则依也故论语云放于利而行注曰放依也泰山梁木并指他物哲人其萎指夫子之身以二物比已故云以上二句喻之云诗云无木不萎者此小雅谷风刺幽王之诗言天下俗薄朋友道絶其诗云无草不死无木不萎证萎病蚤坐急见人也者君子寻常不自当户已歌而入即当户而坐故云蚤坐坐不在隠处是急欲见人言奠者以为凶象者时夫子梦见馈食不梦凶奠也但奠礼既死之后未葬之前柩仍在地未立户主唯奠停饮食故云奠也孰谁也释诂文礼有大宗小宗故云宗尊也知两楹之间人君听治正坐之处者案觐礼天子负斧依南靣又顾命云牖间南向是天子两楹治事之处也每日视朝虽在路门外退坐当路寝两楹也其诸侯视朝亦南靣知者以诸侯一国之尊故论语云雍也可使南靣郑注言任诸侯治也则在路寝南靣听政若其燕飨则在阼阶西靣燕礼大射是也案庄子圣人无梦庄子意在无为欲令静寂无事不有思虑故云圣人无梦但圣人虽异人者神明同人者五情五情既同焉得无梦故礼记文王世子有九龄之梦尚书有武王梦协之言】
　　孔子之丧门人疑所服注无丧师之礼子贡曰昔者夫子之丧颜渊若丧子而无服丧子路亦然请丧夫子若丧父而无服注无服不为衰吊服而加麻心丧三年疏【正义曰此一节论弟子为师丧制之礼各依文觧之门人疑所服者依礼丧师无服其事分明今夫子之丧门人疑者以夫子圣人与凡师不等当应特加丧礼故疑所服注正义曰知为师吊服加麻者案丧服朋友麻其师与朋友同故知亦加麻也必知丧师与朋友同者案下云孔子之丧二三子皆绖而出羣居则绖出则否是弟子相为与为夫子同但绖出与不出有异明其服同也云吊服而加麻麻谓绖与带也皆以麻为之故云加麻也又丧服缌麻章云朋友麻郑云朋友虽无亲而有同道之恩相为服缌之绖带是也郑知服缌之绖带者缌为五服之轻又与锡衰等同为吊服之限故知缌之绖带也论云为师及朋友皆既葬除之案司服云王为三公六卿锡衰为诸侯缌衰为大夫士疑衰其首服皆弁绖郑司农云锡者十五升去其半有事其布无事其缕郑康成云无事其缕哀在内以服稍重故但治事其布不治事其缕郑司农又云缌十五升布去其半有事其缕无事其布郑康成云无事其布哀在外以其稍轻故得治缕也司农又云疑衰十四升康成云疑之言拟也拟于吉服谓比拟吉服十五升也首服弁绖者郑注司服云弁绖如爵弁而素加环绖郑知如爵弁者见下文云殷人冔而葬又云弁绖葛而葬与神交之道冔是祭冠也故知弁绖是爵弁也知加环绖者以杂记云小敛环绖公大夫士一也天子吊诸臣之服无问当事与不当事皆弁绖也诸侯以锡衰为吊服但首服有异吊他国皆首服皮弁故丧服小记云诸侯吊必皮弁锡衰是也若吊己臣当事则弁绖故服问云公吊当事则弁绖于士虽当事亦皮弁诸侯虽以锡衰为常吊之服其吊士亦有缌衰疑衰故郑注文王世子云同姓之事则缌衰异姓之士则疑衰卿大夫亦以锡衰为吊服当事亦弁绖故郑注丧服云诸侯及卿大夫亦以锡衰为吊服当事乃弁绖否则皮弁辟天子也其士之吊服则疑衰故郑注丧服云上以缌衰为丧服其吊服则疑衰也旧説以为士吊服布上素下郑注云此实疑衰也改其裳以素辟诸侯也当事亦弁绖故郑注丧服云士弁绖皮弁之时如卿大夫凡吊服惟有弁绖皆无带也知无带者周礼司服及服问但云弁绖不云带故知然也其朋友之服诸侯及大夫等则皆疑衰故郑注丧服云朋友之相为服则士吊服也既特云士吊服明诸侯大夫等皆用士之吊服唯加缌之绖带为异耳是以丧服朋友麻郑注云服缌之绖带又下文云子游袭裘带绖而入郑注云所吊者朋友是朋友相为加带凡朋友相为者虽不当事亦弁绖故下文云羣居则绖是也其庻人郑注丧服云庶人不爵弁则其吊服素冠委貌郑注不显所着之服文承疑衰素裳之下则庶人亦用疑衰或者庶人布深衣当服布深衣冠素委貌也】
　　孔子之丧公西赤为志焉注公西赤孔子弟子字子华志谓章识饰棺墙注墙之障柩犹垣墙障家置翣注墙柳衣翣以布衣木如襵与音义【置知吏反翣所甲反衣于既反襵所甲反又所洽反与音余】设披周也设崇殷也绸练设旐夏也注夫子虽殷人兼用三王之礼尊之披柩行夹引棺者崇牙旌旗饰也绸练以练绸旌之杠此旌葬乘车所建也旌之旒缁布广充幅长寻曰旐尔雅説旌旗曰素锦绸杠音义【披彼义反绸吐刀反韬也徐直留反注同旐直小反杠音江竿也乘防证反广光浪反凡度广狭曰广他皆放此幅方木反】疏【正义曰此一节论孔子之丧送葬用三王之礼各依文觧之饰棺至夏也者孔子之丧公西赤以饰棺荣夫子故为盛礼备三王之法以章明志识焉于是以素为褚褚外加墙车边置翣恐柩车倾亏而以防左右维持之此皆周之法也其送葬乘车所建旌旗刻缯为崇牙之饰此则殷法又韬盛旌旗之竿以素锦于杠首设长寻之旐此则夏礼也既尊崇夫子故兼用三代之饰也注正义曰案仲尼弟子传云公西赤字子华少孔子四十二岁郑云鲁人也墙柳衣者墙之障柩犹垣墙障家故谓障柩之物为墙障柩之物即柳也外旁帷荒中央材木摠而言之皆谓之为柳也缝人注云柳聚也诸饰所聚前文注云墙柳者以经直云周人墙置翣文无所对故注直云墙柳也此文为下对设披设崇设旐之事皆委曲备言故亦委曲觧之故注云墙柳衣也其实墙则柳也杂记丧从外来虽非葬节以裳帷障棺亦与垣墙相似故郑注不毁墙之下云墙裳帷也皆望经为义故三注不同云翣以布衣木者郑注丧大记云汉礼翣以木为筐广三尺高二尺四寸方两角高衣以白布画云气柄长五尺云如襵与者襵与汉时之扇与疑辞郑恐人不识翣礼故云如今襵与披柩行夹引棺者案丧大记国君纁披六郑云设之于旁所以备倾亏也故此云披柩行夹引棺者云崇牙旌旗饰也者对下绸练设旐故为旌旗饰也谓旌旗之旁刻缯为崇牙殷必以崇牙为饰者殷汤以武受命恒以牙为饰云此旌葬乘车所建也者案既夕礼陈车门内右北靣乘车载旜道车载朝服槀车载蓑笠故知此旌乘车所建也凡送葬之旌经文不具案既夕士礼而有二旌一是铭旌是初死书名于上则士丧礼为铭各以其物书名于末曰某氏某之柩置于西阶上葬则在柩车之前至圹与茵同入于圹也二是乘车之旌则既夕礼乘车载旜亦在柩之前至圹柩既入圹乃敛乘车所载之旌载于柩车而还故郑注既夕礼云柩车至圹祝脱载除饰乃敛乘车道车槀车之服载之而还不空以归送形而徃迎精而反此是士之二旌也其大夫诸侯则无文其天子亦有铭旌与士礼同故司常云大丧共铭旌郑注云王则大常也士丧礼曰为铭各以其物初死亦置于西阶将葬移置于茵从遣车之后亦入于圹也是其一旌也司常又云建廞车之旌廞谓兴作之则明器之车也其旌则明器之旌止则陈建于遣车之上行则执之以从遣车至圹从明器而纳之圹中此二旌也案士礼既有乘车载旜襵孤卿之旜则天子亦当有乘车载大常谓以金路载之至圹载之而归但礼文不具耳此其三旌也然则天子三旌也士以礼无遣车故无廞车之旌但二旌耳诸侯及大夫无文熊氏以为大夫以上有遣车即有廞旌并有三旌也云旌之旒缁布广充幅长寻曰旐者尔雅释天文引之者证经中设旐夏也案郑注明堂位云有虞氏当言緌夏后氏当言旂以此差之古代尚质有虞氏但注旄竿首未有缯帛故云緌也夏后渐文故有素锦绸杠又垂八尺之旐故夏云旂也旂是大古名非交龙之旂周则文物大备旂有九等垂之以縿繋之以旃又有交龙之旂龟蛇之旐与夏不同夏虽八尺之旐更无余饰又引尔雅素锦绸杠者亦尔雅释天文引之者证经文绸练练则素锦用以为绸杠也】
　　子张之丧公明仪为志焉注志亦谓章识褚幕丹质注以丹布幕为褚葬覆棺不墙不翣音义【褚张吕反幕音莫褚幕覆棺者】蚁结于四隅注画褚之四角其文如蚁行徃来相交错蚁蚍蜉也殷之蚁结似今蛇文画音义【蚁鱼绮反又作蛾蚍避尸反徐扶夷反蜉音浮】殷士也注学于孔子效殷礼疏【正义曰此一节论孔子弟子送葬车饰学孔子行殷礼之事各随文觧之子张之丧公明仪为志焉公明仪是其弟子亦如公西赤为章识焉此公明仪又为曽子弟子故祭义云公明仪问于曽子曰夫子可以为孝乎是也褚幕丹质者褚谓覆棺之物若大夫以上其形似幄士则无褚今公明仪尊敬其师故特为褚不得为幄但似幕形故云褚幕以丹质之布而为之也蚁结者蚁蚍蜉也又于褚之四角画蚍蜉之形交结徃来故云蚁结于四隅所以不墙不翣者用殷礼也所以画蚁者殷礼士葬之饰也棺盖亦或取蚍蜉夫子圣人虽行殷礼弟子尊之故葬兼三代之礼今公明仪虽尊其师只用殷法不墙不翣唯特加褚幕而已上葬夫子用三代之饰案士丧礼既非圣人亦用夏祝商祝彼谓祝习夏礼商礼摠是周祝也故郑注士丧礼云夏祝祝习夏礼者也夏人教以忠其于养宜故主馈食商祝祝习商礼者商人教之以敬于接神宜故主衣服袭敛周人之丧皆有夏商二祝与夫子用三代之礼其义不同夫子用三代之礼不为僭者用其大夫之礼耳必用三代者夫子圣人徳备三代文物故也】子夏问于孔子曰居父母之仇如之何夫子曰寝苫枕干不仕注虽除丧居处犹若丧也干盾也音义【仇音求雠也苫始占反草也枕之鸩反盾本又作楯食允反又音允】弗与共天下也注不可以并生遇诸市朝不反兵而鬭注言虽适市朝不释兵音义【朝直遥反注同】曰请问居昆弟之仇如之何曰仕弗与共国衔君命而使虽遇之不鬭注为负而废君命音义【衔音咸使色吏反为于伪反下为其负相为同】曰请问居从父昆弟之仇如之何曰不为魁注魁犹首也天文北斗魁为首杓为末音义【从如字徐才用反魁苦回反杓必遥反又匹遥反】主人能则执兵而陪其后注为其负当成之音义【陪歩回反】疏【正义曰此一节论亲疏报仇之法各依文觧之遇诸市朝者上既云不仕得有遇诸朝者身虽不仕或有事须入朝故得有遇诸朝也不反兵而鬭者言执杀之备身常带兵虽在市朝不待反还取兵即当鬭也然朝在公门之内兵器不入公门身得持兵入朝者案阍人掌中门之禁但兵器不得入中门耳其大询众庶在臯门之内则得入也且朝文既广设朝或在野外或在县鄙乡遂但有公事之处皆谓之朝兵者亦谓佩刀已上不必要是矛防皇氏以为市朝正谓市也市有行肆似朝故谓市朝此辞非也曲礼上唯云不与共戴天文不备也曲礼上云兄弟之雠不反兵此父母之仇云不反兵又此昆弟之仇不云不反兵者父母与昆弟之仇皆不反兵曲礼上昆弟之雠云不反兵者谓非公事或不仕者故恒执持杀之备此文昆弟之仇据身仕为君命出使遇之不鬭故不得云不反兵也二文相互乃足主人能则执兵而陪其后者谓从父昆弟之仇既不为报仇魁首若主人能自报之则执兵陪助其后注正义曰负犹不胜也为其鬭而不胜废君命也下注云为其负当成之负亦谓不胜也天文北斗魁为首杓为末者案春秋运斗枢云北斗七星第一天枢第二旋第三机第四权第五衡第六开阳第七摇光第一至第四为魁第五至第七为杓是魁为首杓为末】
　　孔子之丧二三子皆绖而出注尊师也出谓有所之适然则凡吊服加麻者出则变服音义【绖大结反】羣居则绖出则否注羣谓七十二弟子相为朋友服子夏曰吾离羣而索居
　　易墓非古也注易谓芟治草木不易者丘陵也音义【易以豉反注同芟所衔反】疏【正义曰此一节论墓内不合芟治之事注正义曰墓谓冢旁之地易谓芟治草木不使荒秽不易者使有草木如丘陵然言易墓非古也则古者殷以前墓而不坟是不治易也】
　　子路曰吾闻诸夫子丧礼与其哀不足而礼有余也不若礼不足而哀有余也注丧主哀祭礼与其敬不足而礼有余也不若礼不足而敬有余也注祭主敬疏【正义曰此一节论丧主哀祭主敬之事吾闻诸夫子者诸之也据所闻事于孔子也丧礼与其哀不足而礼有余也此所闻事丧礼居丧之礼也与及也礼有余明器衣衾之属也言居丧与其哀少而礼物多也不若礼不足而哀有余也者若物多而哀少则不如物少而哀多也祭礼与其敬不足而礼有余也者祭礼谓祭祀之礼也而礼有余谓俎豆牲牢之属多也言敬少而牢多也不若礼不足而敬有余也者若牲器多而敬少则不如牲器少而敬多也】
　　曽子吊于负夏注负夏衞地主人既祖塡池注祖谓移柩车去载处为行始也塡池当为奠彻声之误也奠彻谓彻遣奠设祖奠音义【塡池依注音奠彻卢王并如字处昌虑反下同遣奠弃战反本或作迁奠非】推柩而反之注反于载处荣曾子吊欲更始音义【推昌佳反又吐回反柩其久反】降妇人而后行礼注礼既祖而妇人降今反柩妇人辟之复升堂矣柩无反而反之而又降妇人盖欲矜宾于此妇人皆非音义【辟音避下辟贤辟不怀并同复扶又反】从者曰礼与注怪之音义【从音才用反下同与音余下同】曾子曰夫祖者且也注且未定之辞音义【夫音扶】且胡为其不可以反宿也注给説从者又问诸子游曰礼与注疑曾子言非子游曰饭于牖下小敛于戸内大敛于阼殡于客位祖于庭葬于墓所以即远也故丧事有进而无退注明反柩非音义【饭烦晚反牖羊乆反敛力验反礼家凡小敛大敛之字皆同不重出阼才故反】曾子闻之曰多矣乎予出祖者注善子游言且服音义【且服本或作且服过】疏【正义曰此一节论负夏氏葬礼所失之事既祖填池者案既夕礼启殡之后柩迁于祖重先奠从柩从升自西阶正柩于两楹间用夷床郑注云是时柩北首设奠于柩西此奠谓啓殡之奠也质明彻去啓奠乃设迁祖之奠于柩西至日侧乃却下柩载于阶间乘蜃车载讫降下迁祖之奠设于柩车西当前束时柩犹北首前束近北前束者谓棺于车束有前后故云前束乃饰柩设披属引彻去迁祖之奠迁柩向外而为行始谓之祖也妇人降即位于阶间乃设祖奠于柩西至厥明彻祖奠又设遣奠于柩车之西然后彻之苞牲取下体以载之遂行此是启殡之后至柩车出之节也曾子吊于负夏氏正当主人祖祭之明旦既彻祖奠之后设遣奠之时而来吊主人荣曾子之来乃彻去遣奠更设祖奠又推柩少退而返之向北又遣妇人升堂至明旦妇人从堂更降而后乃行遣车礼从曽子者意以为疑问曾子云此是礼与曾子既见主人荣已不欲指其错失为之隐讳云夫祖者且也且是未定之辞祖是行始未是实行且去住二者皆得既得且住何为不可以反宿明日乃去多矣乎者多犹胜也曽子自知已説之非闻子游之荅是故善服子游也故言子游所説出祖之事胜于我所説出祖也注正义曰祖谓移柩车去载处为行始者案既夕礼注云束棺于柩车宾出遂又纳车于阶间柩从两楹却下载于车乃廻车南出是为祖也祖始也谓将行之始也云奠彻谓彻遣奠设祖奠者案既夕礼祖曰明旦彻祖奠设遣奠曾子正当设遣奠时来主人乃彻去遣奠还设祖奠似若不为遣奠然经云主人既祖祖之明日既彻祖奠之时故谓之既祖郑云祖谓移柩车去载处者觧正祖之名也皇氏熊氏皆云曾子虽今日来吊遥指昨日为既祖于文賖缓其义非也礼既祖而妇人降者既夕礼文以既祖柩车南出阶间既空故妇人得降立阶间今柩车反还阶间故妇人辟之升堂妇人既已升堂柩车未廻南出则妇人未合降也今乃降之者以曾子贤人欲矜夸宾于此妇人也言皆非者柩无反而反之是一非既反之未车南出不合降妇人而降之是二非也给説者论语云御人以口给谓不顾道理以防给説于人也】曾子袭裘而吊子游裼裘而吊曾子指子游而示人曰夫夫也为习于礼者如之何其裼裘而吊也注曾子盖知临丧无饰夫夫犹言此丈夫也子游于时名为习礼音义【裼星厯反夫夫上音扶下如字一读并如字注及下同】主人既小敛袒括髪子游趋而出袭裘带绖而入注于主人变乃变也所吊者朋友音义【袒括徒旱反下古活反】曾子曰我过矣我过矣夫夫是也注服是善子游言疏【正义曰此一节论吊礼得失之事各依文觧之子游趋而出袭裘带绖而入凡吊丧之礼主人未变之前吊者吉服而吊吉服谓羔裘冠缁衣素裳又袒去上服以露裼衣则此裼裘而吊是也主人既变之后虽着朝服而加武以绖又掩其上服若是朋友又加带则此袭裘带绖而入是也案丧大记云吊者袭裘加武带绖注云始死吊者朝服裼裘如吉时也小敛则改袭裘而加武与带绖矣武吉冠之卷也加武者明不改冠但加绖于武丧大记所云亦据朋友故云带绖带既在要郑注加武与带绖似带亦加武者其实加武唯绖连言带耳主人成服之后吊者大夫则锡衰士则疑衰当事皆首服弁绖此子游之吊未知主人小敛以否何因出则有带绖服之而入但子游既及吊丧豫备其事故将带绖行也】子夏既除丧而见注见于孔子音义【见贤遍反注及下同】予之琴和之而不和弹之而不成声注乐由人心音义【予羊汝反下同和音禾或胡卧反下同乐音岳又音洛】作而曰哀未忘也先王制礼而弗敢过也注作起音义【忘音亡】子张既除丧而见予之琴和之而和弹之而成声作而曰先王制礼不敢不至焉注虽情异善同俱顺礼疏【正义曰此一节论子夏子张居丧顺礼之事此言子夏子张者案家语及诗传皆言子夏丧毕夫子与琴援琴而衎衎而乐闵子骞丧毕夫子与琴援琴而切切而哀与此不同者当以家语及诗传为正知者以子夏丧亲无异闻焉能弹琴而不成声而闵子骞至孝之人故孔子善之云孝哉闵子骞然家语诗传云援琴而切切以为正也熊氏以为子夏居父母之丧异故不同也】司寇惠子之丧注惠子衞将军文子弥牟之弟惠叔兰也生虎者音义【弥亡卑反牟莫侯反】子游为之麻衰牡麻绖注惠子废适立庶为之重服以讥之麻衰以吉服之布为衰音义【为之于伪反注为之重服下为之服皆同适丁厯反下文及注同】文子辞曰子辱与弥牟之弟游注谢其存时又辱为之服敢辞注上之服也子游曰礼也文子退反哭注子游名习礼文子亦以为当然未觉其所讥子游趋而就诸臣之位注深讥之大夫之家臣位在宾后文子又辞曰子辱与弥牟之弟游又辱为之服又辱临其丧敢辞注止之在臣位子游曰固以请注再不从命文子退扶适子南靣而立曰子辱与弥牟之弟游又辱为之服又辱临其丧虎也敢不复位注觉所讥也虎适子名文子亲扶而辞敬子游也南靣而立则诸臣位在门内北靣明矣子游趋而就客位注所讥行疏【正义曰此一节论子游讥司寇惠子废适立庶得行之事各依文觧之注正义曰案世本灵公生昭子郢郢生文子木及惠叔兰兰生虎为司冦氏文子生简子瑕瑕生衞将军文氏然则弥牟是木之字子游既与惠子为朋友应着吊服加缌麻带绖今乃着麻衰牡麻绖故云重服讥之云麻衰以吉服之布为衰者案诗云麻衣如雪又间传云大祥素缟麻衣皆吉服之布称麻故知此麻衰亦吉服之布也案丧服云公子为其母麻衣郑注云小功布深衣者以大夫之子为其母厌降大功则公子为其母厌降宜小功布衰与此别也案吊服锡衰十五升去其半疑衰十四升今子游麻衰乃吉服十五升轻于吊服而云重服以讥之者据牡麻绖为重吊服弁绖大如缌之绖一股而环之今乃用牡麻绞绖与齐衰绖同故云重也大夫之宾位在门东近北大夫之家臣位亦在门东而南近门并皆北向故在宾后也故卢云丧宾后主人同在门东家臣宾后则近南也诸臣位在门内北面者然郑亦不知臣定位今以此为证故云明矣子游吊在臣位适子既向南面对子游故知臣位在门内北靣也案郑注之意前既云大夫家臣位在宾后则此又云臣位在门内北靣则凡宾位在门东亦得与卢合也而前檀弓云趋而就伯子于门右注云去宾位就主人之兄弟贤者若案彼注云则未趋时宾位应在门左者以檀弓之吊当在小敛前同国并异国并在门左若诸侯礼大国宾辟寄公故在门右耳或云檀弓为异国礼讥于仲子故自处异国之宾故在门西也】
　　将军文子之丧既除丧而后越人来吊主人深衣练冠待于庙垂涕洟注主人文子之子简子瑕也深衣练冠凶服变也待于庙受吊不迎宾也音义【涕音他计反洟音夷自目曰涕自鼻曰洟瑕音遐本又作嘏音古雅反】子游观之曰将军文氏之子其庶几乎亡于礼者之礼也其动也中注中礼之变音义【中丁仲反注及下注礼中之中同】疏【正义曰此一节论居丧得中礼之变各依文觧之将军文子其身终亡既除丧大祥祭之后越人来吊谓远国之人始吊其丧主人文子之子身着深衣是既祥之麻衣也首着练冠谓未祥之练冠也待宾于庙目垂于涕鼻垂于洟子游观之曰将军文氏之子其庶几乎亡于礼者之礼也者亡无也其始死至练祥来吊是有文之礼祥后来吊是无文之礼言文氏之子庶几堪行乎无于礼文之礼也所以堪行者以其举动也中当于礼之变节也注正义曰文子之子简子瑕也知者世本云深衣练冠凶服变也者深衣即间传麻衣也但制如深衣缘之以布曰麻衣缘之以素曰长衣缘之以采曰深衣练冠者谓祭前之冠若祥祭则缟冠也此谓由来未吊者故练冠若曽来已吊祥后为丧事更来虽不及祥祭之日主人必服祥日之服以受之故杂记云既祥虽不当缟者必缟祭后反服注云谓有以丧事赠赗来者虽不及时犹变服服祥祭之服以受之重其礼也其于此时始吊者则卫将军文氏之子为之杂记经文本为重来者故缟冠衞将军之子始来者故练冠故杂记注引此文者证祥后来吊之事一边耳推此而言禫后始来吊者则着祥冠若禫后更来有事主人则着禫服其吉祭已后或来吊者其服无文除丧之后亦有吊法故春秋文九年秦人来归僖公成风之襚是也云待于庙受吊不迎宾也者以其死者迁入于庙故今待吊于庙就死者案士丧礼始死为君命出小敛以后为大夫出是有受吊迎宾今以除服受吊故不迎宾也或曰此非己君之命以敌礼待之故不迎也或云此是禫后吉时来也故不在寝而待于庙也礼论亦同】
　　幼名冠字五十以伯仲死諡周道也绖也者实也注所以表哀戚音义【冠古乱反】掘中霤而浴毁灶以缀足及葬毁宗躐行出于大门殷道也注明不复有事于此周人浴不掘中霤葬不毁宗躐行毁宗毁庙门之西而出行神之位在庙门之外音义【掘求月反又求勿反霤力救反缀竹劣反又竹衞反躐良輙反复扶又反】学者行之注学于孔子者行之效殷礼疏【正义曰此一节论殷周礼异之事各依文觧之幼名者名以名质生若无名不可分别故始生三月而加名故云幼名也冠字者人年二十有为人父之道朋友等类不可复呼其名故冠而加字年至五十者艾转尊又舍其二十之字直以伯仲别之至死而加諡凡此之事皆周道也然则自殷以前为字不在冠时伯仲不当五十以殷尚质不讳名故也又殷以上有生号仍为死后之称更无别諡尧舜禹汤之例是也周则死后别立諡故摠云周道也士冠礼二十已有伯某甫仲叔季此云五十以伯仲者二十之时虽云伯仲皆配某甫而言五十之时直呼伯仲耳礼纬含文嘉云质家称仲文家称叔周代是文故有管叔蔡叔霍叔康叔季等末者称季是也掘中霤而浴者以下三句明殷礼也每一条义兼二事也中霤室中也死而掘室中之地作坎所以然者一则言此室于死者无用二则以牀架坎上尸于牀上浴令浴汁入坎故云掘中霤而浴也毁灶以缀足者亦义兼二事一则死而毁灶示死无复饮食之事故毁灶也二则恐死人冷强足辟戾不可着屦故用毁灶之甓连缀死人足令直可着屦也及葬毁宗躐行出于大门者亦义兼二事也毁宗毁庙也殷人殡于庙至葬柩出毁庙门西边墙而出于大门所以然者一则明此庙于死者无事故毁之也二则行神之位在庙门西边当所毁宗之外若生时出行则为坛币告行神告竟车躐行坛上而出使道中安稳如在坛今向毁宗处出仍得躐此行坛如生时之出也故云毁宗躐行出于大门也殷道也者道礼也上三句皆是殷礼也注正义曰此谓中霤灶宗所以掘中霤毁灶及宗是明不复有事于此处也云周人浴不掘中霤者用盘承浴汁也是以丧大记浴水用盆沃水用枓沐用瓦盘郑注云浴沃用枓沐于盘中文相变也案郑防则知浴用盘也云葬不毁宗躐行者周殡于正寝至葬而朝庙从正门出不毁宗也故士丧礼不云躐行也然周家亦不毁灶缀足而郑注不云者以周缀足用燕几其文可见故此不言耳至于毁宗躐行掘中霤周虽不为而经文无云不掘不毁故郑注言之也但举首末言之则中从可知也云毁宗毁庙门之西而出者庙门西边墙也云行神之位在庙门之外者以其毁宗故云躐行故知行神在庙门之外当毁处之外也行神于后更説】






　　礼记注疏卷七
　　礼记注疏卷七考证
　　大公封于营丘比及五世皆反葬于周○顾炎武曰大公已就封于齐矣其后复入为太师薨而葬于周事未可知使其有之亦古人因薨而葬不择地之常耳乃云比及五世皆反葬于周夫齐去周二千余里使其已朽之骨自东徂西于死者为不仁古之葬者祖于庭塴于墓反哭于其庭故曰葬日虞勿忍一日离也使齐之孤重趼送葬旷月逾时不获遵五月之制速反而虞于生者为不孝且也入周之境而不见天子则不度离其防次而以衰绖见则不祥若其君不行而使卿摄之则不恭劳民伤财则不惠此数者无一而可禹葬会稽其后王不从而崤之南陵有夏后臯之墓岂古人不逹于礼哉然则大公无五世反葬之事明矣
　　召申祥而语之注太史公传曰子张姓颛孙今曰申祥周秦之声二者相近○【臣召南】按颛孙是复姓申祥则二名也何乃疑申声近颛而为一字姓乎康成此注似误
　　小功不税【至】而可乎注以己恩怪之○韩文与李秘书曰小功服最多亲则叔父之下殇与适孙之下殇与昆弟之下殇尊则外祖父母常服则从祖祖父母礼沿人情其不可不服也明矣君子之于骨肉闻其死则悲哀岂有间于新故哉特以讣告不及时闻死出其日数则不服其可乎【臣召南】按昌黎引此经及郑注云以情责情似韩所见本异也
　　梁木其坏哲人其萎则吾将安放○谢枋得曰刘尚书美中家藏古本礼记梁木其坏下有则吾将安仗五字文义更顺【臣召南】按古本以无此五字故孔疏云子贡意在匆遽不暇别言是也叠山所见别本必好事者为之
　　注疏案庄子圣人无梦云云○【臣召南】按此不必辨袛以论语梦见周公证之何谓圣人无梦
　　殷士也○【臣召南】按周人而用殷制必是周之防礼本兼二代而听人所为不然弟子不可违制以尊师使防于不义也仪礼存夏祝商祝之名周官大卜存夏商之易然则周礼之兼用二代者多矣


</div>
    <div class="pagination">
<a href="礼记注疏_page5.html">上一页</a><a href="礼记注疏.html">1</a><a href="礼记注疏_page2.html">2</a><a href="礼记注疏_page3.html">3</a><a href="礼记注疏_page4.html">4</a><a href="礼记注疏_page5.html">5</a><span class="current-page">6</span><a href="礼记注疏_page7.html">7</a><a href="礼记注疏_page8.html">8</a><a href="礼记注疏_page9.html">9</a><a href="礼记注疏_page10.html">10</a><a href="礼记注疏_page11.html">11</a><span>...</span><a href="礼记注疏_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
