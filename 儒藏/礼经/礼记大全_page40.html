<!DOCTYPE html>
<html>
 <head>
  <meta charset="utf-8"/>
  <title>
   礼记大全 - 第 40 页/共 56 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记大全 - 第 40 页/共 56 页
  </h1>
  <div class="content">
   人生而静天之性也感于物而动性之欲也物至知知朱子曰上知字是体下知字是用
　　然后好恶形焉好恶无节于内知诱于外不能反躬天理灭矣夫物之感人无穷而人之好恶无节则是物至而人化物也人化物也者灭天理而穷人欲者也于是有悖逆诈伪之心有淫泆作乱之事是故强者胁弱众者暴寡知【去声】者诈愚勇者苦怯疾病不养老幼孤独不得其所此大乱之道也
　　刘氏曰人生而静者喜怒哀乐未之中天命之性也感于物而动则性而为情也人心虚灵知觉事至物来则必知之而好恶形焉好善恶恶则道心之知觉原于义理者也好妍恶丑则人心之知觉于形气者也好恶无节于内而知诱于外则是道心昧而不能为主宰人心危而物交物则引之矣不能反躬以思其理之是非则人欲炽而天理灭矣况以无节之好恶而接乎无穷之物感则心为物役而违禽兽不逺矣违禽兽不逺则爪刚者决力强者夺此所以为大乱之道也【朱子曰人生而静天之性也感于物而动性之欲也此言性情之妙人之所生而有者也盖人受天地之中以生其未感也纯粹至善万理具焉所谓性也然人有是性则有是形有是形则有是心而不能无感于物感于物而动则性之欲者出焉而善恶于是乎分矣性之欲即所谓情也又曰物至知知然后好恶形焉此指情之动处为言而性在其中也物至而知知之者心之感也好之恶之者情也形焉者其动也所以好恶而有自然之节者性也好恶无节于内知诱于外此言情之所以流而性之所以失也情之好恶本有自然之节唯其不自知觉无所涵养而大本不立是以天则不明于内外物又从而诱之此所以流滥放逸而不自知也茍能于此觉其所以然者而反躬以求之则其流庶乎其可制也不能如是而唯情是徇则人欲炽盛而天理灭息尚何难之有哉此一节明天理人欲之机间不容息处唯其反躬自克念念不忘则天理益明存养自固而外诱不能夺矣○延平周氏曰孟子曰耳目之官不思而蔽于物物交物则引之而已矣谓其蔽于物则我亦物也我亦物则以物而交物者也以物而交物则天理所以灭而人欲所以穷也天理灭人欲穷大乱之道也】
　　是故先王之制礼乐人为之节衰麻哭泣所以节丧纪也钟鼓干戚所以和安乐【洛】也昏姻冠笄所以别男女也射乡食【嗣】飨所以正交接也礼节民心乐和民声政以行之刑以防之礼乐刑政四达而不悖则王道备矣刘氏曰先王之制礼乐因人情而为之节文因其哀死而丧期无数故为衰麻哭泣之数以节之因其好逸乐而不能和顺于义理故为钟鼓干戚之乐以和之因其有男女之欲而不知其别故为昏姻冠笄之礼以别之因其有交接之事而或失其正故为射乡食飨之礼以正之节其心所以使之行而无过不及和其声所以使之言而无所乖戾为之政以率其怠倦而使礼乐之教无不行为之刑以防其恣肆而使礼乐之道无敢废礼乐刑政四者通行于天下而民无悖违之者则王者之治道备矣【严陵方氏曰礼以道其志然后能节民心乐以和其声然后能和民声政以一其行然后能行礼乐之道刑以防其奸然后能防礼乐之失四者如是则无所不达无所不达则无所不顺无所不顺之谓备前言出治道则四者之始也此言王道备则四者之终也】
　　乐者为同礼者为异同则相亲异则相敬乐胜则流礼胜则离合情饰貌者礼乐之事也礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣和以统同序以辨异乐胜则流过于同也礼胜则离过于异也合情者乐之和于内所以救其离之失饰貌者礼之检于外所以救其流之失此礼之义乐之文所以相资为用者也仁以爱之则相敬而不至于离义以正之则相亲而不至于流此又以仁义为礼乐之辅者也等贵贱和上下别贤不肖均政此四者皆所以行民之治故曰民治行矣○应氏曰上言王道备言其为治之具也此言民治行言其为治之效【庆源辅氏曰乐者所以合人之和礼者所以辨人之分和合则相亲分辨则相敬有以合其情而无以饰其貌则乐胜而流矣有以饰其貌而无以合其情则礼胜而离矣合情饰貌礼乐之事也二者阙一则不可○山隂陆氏曰所谓导之以礼乐而民和睦示之以好恶而民知禁有以禁之又有以举之是之谓均所谓民治仁义而已非所与论于仁义之外也】
　　乐由中出礼自外作乐由中出故静礼自外作故文大乐必易大礼必简乐至则无怨礼至则不争揖让而治天下者礼乐之谓也暴民不作诸侯宾服兵革不试五刑不用百姓无患天子不怒如此则乐达矣合父子之亲明长防之序以敬四海之内天子如此则礼行矣应氏谓四海之内四字恐在合字上如此则文理为顺○刘氏曰欣喜欢爱之和出于中进退周旋之序着于外和则情意安舒故静序则威仪交错故文大乐与天地同和如干以易知而不劳大礼与天地同节如坤以简能而不烦乐至则人皆得其所而无怨礼至则人各安其分而不争如帝世揖让而天下治者礼乐之至也达者彻于彼之谓行者出于此之谓行者达之本达者行之效天子自能合其父子之亲明其长幼之序则家齐族睦矣又能亲吾亲以及人之亲长吾长以及人之长是谓以敬四海之内则礼之本立而用行矣礼之用行而后乐之效达故于乐但言天子无可怒者而于礼则言天子如此是乐之达乃天子行礼之效也周子曰万物各得其理而后和故礼先而乐后是也【延平周氏曰乐由中出文在于外礼自外作本在于中所谓由中出者言其自然也所谓自外作者言其使然也以其自然故静以其使然故文乐由天作故易此大乐所以有遗音也礼以地制故简此大礼所以有遗味也○严陵方氏曰至则无以复加之谓也天下之心无怨争则天下有所不足治者矣暴民不作则诸侯宾服诸侯宾服则兵革不试五刑不用兵革不试五刑不用然后百姓无患天子不怒故其序如此此皆和之所致故曰如此则乐达矣父子固有亲矣礼则合之长幼固有序矣礼则明之父子得其亲长幼得其序四海之内岂有相慢易者哉故曰以敬四海之内言四海之内皆相敬此皆节之所致故曰如此则礼行矣】
　　大乐与天地同和大礼与天地同节和故百物不失节故祀天祭地明则有礼乐幽则有鬼神如此则四海之内合敬同爱矣礼者殊事合敬者也乐者异文合爱者也礼乐之情同故明王以相沿也故事与时并名与功偕
　　百物不失言各遂其性也○朱子曰礼主减乐主盈鬼神亦止是屈伸之义礼乐鬼神一理又曰在圣人制作处便是礼乐在造化功用处便是鬼神礼有经礼曲礼之事殊而敬一乐有五声六律之文异而爱一所以能使四海之内合敬同爱者皆大乐大礼之所感化也礼乐之制在明王虽有损益而情之同者则相因述也惟其如此是以王者作兴事与时并如唐虞之时则有揖让之事夏殷之时则有放伐之事名与功偕者功成作乐故歴代乐名皆因所立之功而名之也○蔡氏曰礼乐本非判然二物也人徒见乐由阳来礼由隂作即以为礼属隂乐属阳判然为二殊不知隂阳一气也隂气流行即为阳阳气凝聚即为隂非真有二物也礼乐亦止是一理礼之和即是乐乐之节即是礼亦非二物也善观者旣知隂阳礼乐之所以为二又知隂阳礼乐之所以为一则达礼乐之体用矣【庆源辅氏曰与天地同和则和而不失其节故曰和故百物不失百物不失则其节着矣与天地同节则节而不失其和故曰节故祀天祭地祀天祭地则其和至矣礼乐形而下者鬼神形而上者上下无异形幽明无二理非深于道者不能知也先言明后言幽主礼乐言之也先王制礼作乐与天地同和节则是理充塞乎天地幽明之间矣故四海之内因礼以合其敬因乐以同其爱又曰礼虽殊亊然所以合天下之敬乐虽异文然所以同天下之爱由是观之则礼乐之见于事与文者虽或不同而其情则未尝不一也唯其情之一故明王相沿而为礼乐以顺天地之道以合敬爱之心至于事与名则又因时与功之不同而为之又未尝不与时偕行也功因时而有有尧舜之时则有尧舜之功有汤武之时则有汤武之功有是时则有是事有是功则有是名圣人观其会通以行典礼固未尝执一以废百然亦未尝循未以忘本也】
　　故钟鼓管磬羽籥干戚乐之器也屈伸俯仰缀【拙】兆舒疾乐之文也簠簋俎豆制度文章礼之器也升降上下周还【旋】裼袭礼之文也故知礼乐之情者能作识礼乐之文者能述作者之谓圣述者之谓明明圣者述作之谓也
　　缀舞者行位相连缀也兆位外之营兆也裼袭说见曲礼情谓理趣之深奥者知之悉故能作文谓节奏之宣著者识之详故能述若黄帝尧舜之造律吕垂衣裳禹汤文武之不相沿袭皆圣者之作也周公经制尽取先代之礼乐而参用之兼圣明之作述也季札观乐而各有所论此明者之述也夫子之圣乃述而不作者有其德无其位故耳【金华应氏曰创新开始曰作所以察事物之几微而建立其规模制度袭旧成终曰述所以因前古之遗绪而修明其遗阙也○庆源辅氏曰礼乐之情存乎中礼乐之文形乎外即吾之心而能作者圣之事也因外之文而能述者明之事也圣可兼明明不能兼圣圣诚者也明明者也自明而诚则圣矣】
　　乐者天地之和也礼者天地之序也和故百物皆化序故羣物皆别乐由天作礼以地制过制则乱过作则暴明于天地然后能兴礼乐也
　　朱子曰乐由天作属阳故有运动底意礼以地制如由地出不可移易○刘氏曰前言大乐与天地同和大礼与天地同节以成功之所合而言也此言乐者天地之和礼者天地之序以效法之所本而言也盖圣人之礼乐与天地之隂阳相为流通故始也法隂阳以为礼乐终也以礼乐而赞隂阳天地之和阳之动而生物者也气行而不乖故百物皆化天地之序隂之静而成物者也质具而有秩故羣物皆别乐由天作者法乎气之行于天者而作故动而属阳声音气之为也礼以地制者法乎质之具于地者而制故静而属隂仪则质之为也过制则失其序如隂过而肃则物之成者复坏矣故乱过作则失其和如阳过而亢则物之生者反伤矣故暴明乎天地之和与序然后能兴礼乐以赞化育也【延平周氏曰乐之本出于天地之和及用于天地之间则其和也能致百物之化礼之本出于天地之序及行于天地之间则其序也能致羣物之别乐虽出于天地之和然乐则阳也故其作以天为主礼虽出于天地之序然礼则隂也故其制以地为主过制则非礼非礼则乱过作则非乐非乐则暴天地之所以节与和者以礼乐也礼乐之所以节与和者以天地也是天地则礼乐也礼乐则天地也故曰明于天地然后能兴礼乐也】
　　论伦无患乐之情也欣喜欢爱乐之官也中正无邪礼之质也庄敬恭顺礼之制也若夫礼乐之施于金石越于声音用于宗庙社稷事乎山川鬼神则此所与民同也
　　方氏曰金石声音特乐而已亦统以礼为言者凡行礼然后用乐用乐以成礼未有用乐而不为行礼者也情官质制者礼乐之义也金石声音者礼乐之数也其数可陈则民之所同其义难知则君之所独故于金石声音曰此所与民同也○刘氏曰论者雅颂之辞伦者律吕之音惟其辞足论而音有伦故极其和而无患此乐之本情也而在人者则以欣喜欢爱为作乐之主焉中者行之无过不及正者立之不偏不倚惟其立之正而行之中故得其序而无邪僻此礼之本质也而在人者则以庄敬恭顺为行礼之制焉此圣贤君子之所独知也若夫施之器而播之声以事乎鬼神者则众人之所共知者也【延平周氏曰论伦而无患者言其和和则乐之情也中正而无邪者言其中中则礼之质也欣喜欢爱者乐之所司故曰乐之官也庄敬恭顺者礼之所裁故曰礼之制也○马氏曰情官质制四者虽不同而其大槩皆不出于一人之身若夫施于金石越于声音用于宗庙社稷事乎山川鬼神者不独在于一人之身而与天下共之也】
　　王者功成作乐治定制礼其功大者其乐备其治辩【徧】者其礼具干戚之舞非备乐也孰亨【烹】而祀非达礼也五帝殊时不相沿乐三王异世不相袭礼乐极则忧礼粗则偏矣及夫敦乐而无忧礼备而不偏者其唯大圣乎
　　干戚之舞武舞也不如韶乐之尽善尽美故云非备乐也熟烹牲体而荐不如古者血腥之祭为得礼意故云非达礼也若奏乐而欲极其声音之娱乐则乐极悲来故云乐极则忧行礼粗略而不能详审则节文之仪必有偏失而不举者故云礼粗则偏矣惟大圣人则道全德备虽敦厚于乐而无乐极悲来之忧其礼仪备具而无偏粗之失也【严陵方氏曰乐以象其功礼以饰其治以乐象其功故其功大者其乐备以礼饰其治故其治辩者其礼具】
　　天髙地下万物散殊而礼制行矣流而不息合同而化而乐兴焉春作夏长仁也秋敛冬藏义也仁近于乐义近于礼乐者敦【如字】和率神而从天礼者别冝居鬼而从地故圣人作乐以应天制礼以配地礼乐明备天地官矣
　　物各赋物而不可以强同此造化示人以自然之礼制也絪緼化醇而不容以独异此造化示人以自然之乐情也合同者春夏之仁故曰仁近于乐散殊者秋冬之义故曰义近于礼敦和厚其气之同者别冝辨其物之异者率神所以循其气之伸居鬼所以敛其气之屈伸阳而从天屈隂而从地也由是言之则圣人礼乐之精微寓于制作者旣明且备可得而知矣官犹主也言天之生物地之成物各得其职也○刘氏曰此申明礼者天地之序乐者天地之和髙下散殊者质之具天地自然之序也而圣人法之则礼制行矣周流同化者气之行天地自然之和也而圣人法之则乐兴焉春作夏长天地生物之仁也气行而同和故近于乐秋敛冬藏天地成物之义也质具而异序故近于礼此言效法之所本也敦和者厚其气之同别冝者辨其质之异神者阳之灵鬼者隂之灵率神以从天者达其气之伸而行于天居鬼而从地者敛其气之屈而具于地盖乐可以敦厚天地之和而发达乎阳之所生礼可以辨别天地之冝而安定乎隂之所成故圣人作乐以应助天之生物制礼以配合地之成物礼乐之制作旣明且备则足以裁成其道辅相其冝而天之生地之成各得其职矣此言成功之所合也【朱子曰天高地下万物散殊一段意思极好非孟子以下所能作其文如中庸必子思之辞左传子太叔亦论此夫礼天之经地之义民之行天地之经而民实则之旧见伯恭爱教人看只是说得粗又意不溜亮不如此说之纯粹通畅他只是说人做这个去合那天之度数如云为六畜五牲三牺以奉五味云云之类都是做这个去合那天都无自然之理如云天髙地下万物散殊而礼制行矣流而不息合同而化而乐兴焉皆是自然合当如此】
　　天尊地卑君臣定矣卑髙以陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也
　　此与易系辞略同记者引之言圣人制礼其本于天地自然之理者如此定君臣之礼者取于天地尊卑之势也列贵贱之位者取于山泽卑髙之势也小者不可为大大者不可为小故小大之殊取于隂阳动静之常也此小大如论语小大由之之义谓小事大事也方犹道也聚犹处也君臣父子夫妇长幼朋友各有其道则各以其类而处之所谓方以类聚也物事也行礼之事即谓天理之节文人事之仪则行之不止一端分之必各从其事所谓物以羣分也所以然者以天所赋之命人所受之性自然有此三纲五常之伦其间尊卑厚薄之等不容混而一之也故曰性命不同矣在天成象如衣与旗常之章着为日月星辰之象也在地成形如宫室器具各有髙卑大小之制是取法于地也由此言之礼之有别非天地自然之理乎○应氏曰此即所谓天髙地下万物散殊而礼制行矣○刘氏曰此又申言礼者天地之序也天地万物各有动静之常大者有大动静小者有小动静则小大之事法之而久近之期殊矣方以类聚言中国蛮夷戎狄之民各以类而聚物以羣分言飞潜动植之物各以羣而分则以其各正性命之不同也故圣人亦因之而异其礼矣在天成象则日月星辰之歴数各有其序在地成形则山川人物之等伦各有其仪由此言之则礼者岂非天地之别乎【严陵方氏曰以形言则曰髙下以道言则曰尊卑以位言则曰卑高独位反言之者以位必积卑至髙故也阳常动而长隂常静而消消则小而有别于大长则大而有别于小凡此皆天地所以辨而别也而礼行乎其间故曰如此则礼者天地之别也】
　　地气上【上声】齐【跻】天气下降隂阳相摩天地相荡鼓之以雷霆奋之以风雨动之以四时暖【暄】之以日月而百化兴焉如此则乐者天地之和也
　　应氏曰此即所谓流而不息合同而化而乐兴焉○刘氏曰此申言乐者天地之和也齐读为跻天地相荡亦言其气之播荡也百化兴焉所谓天地絪緼而万物化醇也以上言效法之所本【张氏曰圣人作乐法天地和同是乐者天地之和也亦是敦和率神而从天也】
　　化不时则不生男女无辨则乱升天地之情也
　　此言礼乐之得失与天地相闗所谓和气致祥乖气致异也总结上文两节之意【长乐陈氏曰化不时则不生以天地明人事也男女无别则乱升以人事明天地也】
　　及夫礼乐之极乎天而蟠乎地行乎隂阳而通乎鬼神穷髙极远而测深厚乐着【直略切】太始而礼居成物着【如字】不息者天也着不动者地也一动一静者天地之间也故圣人曰礼乐云
　　朱子曰干知太始坤作成物知者管也干管却太始太始即物生之始干始物而坤成之也○应氏曰及至也言乐出于自然之和礼出于自然之序二者之用充塞流行无显不至无幽不格无髙不届无深不入则乐着乎干知太始之初礼居乎坤作成物之位而昭著不息者天之所以为天昭著不动者地之所以为地着不动者藏诸用也着不息者显诸仁也天地之间不过一动一静而已故圣人昭掲以示人而名之曰礼乐也或曰不息不动分着于天地而一动一静循环无端者天地之间也动静不可相离则礼乐不容或分故圣人言礼乐必合而言之未尝析而言之也以上言成功之所合○刘氏曰自一阳生于子至六阳极于己而为干此干知太始也自一隂生于午至六隂极于亥而为坤此坤作成物也又乾坤交于否泰一嵗则正月泰二壮三夬四干五垢六遯皆有干以统隂是干主春夏也七月否八观九剥十坤子复丑临皆有坤以綂阳是坤主秋冬也【山隂陆氏曰此言礼乐在人有如此者非天下之至精至变至神孰能与于此○金华邵氏曰太始气也成物形也太始本有是气乐则着而明之成物本有是形礼则居而辨之故着而运行不息则为天着而一定不易则为地着而为一动一静则在动非动在静非静乃天地之间而机缄之妙也圣人于此穷其所自而归之于礼乐故曰礼乐云又以见天地造化亦不无待于礼乐也】
　　昔者舜作五之琴以歌南风防始制乐以赏诸侯故天子之为乐也以赏诸侯之有德者也德盛而教尊五谷时熟然后赏之以乐故其治民劳者其舞行【杭】缀【拙】远其治民逸者其舞行缀短故观其舞知其徳闻其諡知其行【去声】也
　　应氏曰勤于治民则徳盛而乐隆故舞列逺而长怠于治民则德薄而乐杀故舞列近而短○石梁王氏曰防制乐岂专为赏诸侯此处皆无义理
　　大章章之也咸池备矣韶继也夏大也殷周之乐尽矣疏曰尧乐谓之大章者言尧德章明于天下也咸皆也池施也黄帝乐名咸池言德皆施被于天下无不周徧是为备具矣韶继也者言舜之道德继绍于尧也夏大也禹乐名夏者言能光大尧舜之德也殷周之乐谓汤之大濩武王之大武也尽矣言于人事尽极矣【石林叶氏曰咸池言备者德之全也殷周言尽者声之极也】
　　天地之道寒暑不时则疾风雨不节则饥教者民之寒暑也教不时则伤世事者民之风雨也事不节则无功然则先王之为乐也以法治也善则行【去声】象德矣寒暑者一嵗之分剂风雨者一旦之气教重而事轻故以寒暑喻教而以风雨喻事也然则先王之制礼乐事皆有教是法天地之道以为治于天下也施于政治而无不善则民之行象君之德矣【庆源辅氏曰寒暑不时风雨不节天地之礼乐失矣教不时事不节人之礼乐失矣教时事节固礼乐之事也天地之道寒暑时而风雨节矣故先王因而作乐以象法其治善谓作乐之善也行象徳则如大章韶夏是矣若不顾其德而求备于钟鼔管磬之间则不可谓之善矣】
　　夫豢豕为酒非以为祸也而狱讼益繁则酒之流生祸也是故先王因为酒礼壹献之礼宾主百拜终日饮酒而不得醉焉此先王之所以备酒祸也故酒食者所以合欢也乐者所以象德也礼者所以缀【拙】淫也是故先王有大事必有礼以哀之有大福必有礼以乐之哀乐之分【去声】皆以礼终乐也者圣人之所乐【洛】也而可以善民心其感人深其移风易俗故先王着其教焉
　　一献之礼士之飨礼惟一献也缀止也大事死丧之事也大福吉庆之事也以大福对大事而言则大事为祸矣哀乐皆以礼终则不至于过哀过乐矣此章言礼处多而末亦云乐者明礼乐非二用也应氏本汉志俗下增易字音以豉反○疏曰按今乡饮酒之礼是一献无百拜此云百拜喻多也【严陵方氏曰圣人所以乐其乐者以乐可以善民心故耳所以能善民心以其感人深而移风易俗故耳乐之道如此茍非着之以为教则其道或几乎息矣故先王着其教焉上言圣人以见有所乐故作之也下言先王以见教之所由来尚矣君上所化谓之风民下所习谓之俗迁此之彼为移更有为无曰易】
　　夫民有血气心知之性而无哀乐喜怒之常应感起物而动然后心术形焉是故志微噍【焦】杀【色介切】之音作而民思【去声】忧
　　刘氏曰此申言篇首音之生本在人心之感于物也一条之义民心无常而喜怒哀乐之情应其感起于物者而动然后其心术形于声音矣故采诗可以观民风审乐可以知国政也志疑当作急急促微细噍枯杀减也其哀心感者其声噍以杀故作乐而有急微噍杀之音则其民心之哀思忧愁可知矣
　　啴【昌展切】谐慢易繁文简节之音作而民康乐
　　啴寛谐和慢缓易平也繁文简节多文理而略节奏也其乐心感者其声啴以缓故此等音作则其民心之安乐可知矣
　　粗厉猛起奋末广贲【扶粉切】之音作而民刚毅
　　粗厉粗疏严厉也猛威盛貌奋振迅貌起初末终也猛起奋末者猛盛于初起而奋振于终末也广大贲愤也广贲言中间丝竹匏土革木之音皆怒也其怒心感者其声粗以厉故此等音作则可知其民之刚毅
　　廉直劲正庄诚之音作而民肃敬
　　廉有棱隅也劲坚强也其敬心感者其声直以廉故此等音作则可知其民之肃敬
　　寛裕肉【而救切】好【去声】顺成和动之音作而民慈爱
　　考工记注云好璧孔也肉倍好曰璧好倍肉曰瑗肉好均曰环如此则肉乃璧之肉地也此言肉好则以璧喻乐音之圆莹通滑耳其爱心感者其声和以柔故此等音作则知其民之慈爱
　　流辟【僻】邪散狄【他歴切】成涤滥之音作而民淫乱
　　狄与逖同逺也成者乐之一终狄成言其一终甚长淫泆之意也涤洗也滥侵僣也言其音之泛滥侵僣如以水洗物而浸渍侵滥无分际也此是其喜心感者而其声然也故闻此音之作则其民之淫乱可知矣【延平周氏曰心术形然后音作故审其音则其心术可知也○马氏曰论乐之所始则起于心之所感而后发于声音论乐之所成则反以感人心者也是故自哀心感者其声噍以杀至于爱心感者其声和以柔此言其音起于心之所感也至于所谓志微噍杀之音作而民思忧以至于狄成涤滥之音作而民淫乱此言其乐之所以感于人心也先王之为乐尤慎其所以感之之始】
　　是故先王本之情性稽之度数制之礼义合生气之和道五常之行【去声】使之阳而不散隂而不密刚气不怒柔气不慑四畅交于中而发作于外皆安其位而不相夺也然后立之学等广其节奏省【悉井切】其文采以绳德厚律小大之称【去声】比【毗至切】终始之序以象事行使亲疏贵贱长幼男女之理皆形见【现】于乐故曰乐观其深矣此承上文声音之应感而言本之情性即民有血气心知之性喜怒哀乐之情也度数十二律上生下生损益之数也礼义贵贱隆杀清浊髙下各有其义也生气之和造化发育之妙也五常之行仁义礼知信之德也言圣人之作乐本于人心七情所感之音而稽考于五声十二律之度数而制之以清浊髙下尊卑隆杀之节而各得其冝然后用之以合天地生气之和而使其阳之动而不至于散隂之静而不至于宻道人心五常之行而使刚者之气不至于怒柔者之气不至于慑天地之隂阳人心之刚柔四者各得其中而和畅焉则交畅于中而形于外于是宫君商臣角民徴事羽物皆安其位而不相夺伦也此言圣人始因人情而作乐有度数礼仪之详而以之和天地之气平天下之情及天气人情感而太和焉则乐无怗懘之音矣然后推乐之教以化民成俗也立之学若乐师掌国学之政大胥掌学士之版是也立之等若十三舞勺成童舞象之类是也广其节奏増益学者之所习也省其文采省察其音曲之辞使五声之相和相应若五色之杂以成文采也厚如书惟民生厚之厚以绳德厚谓检约其固有之善而使之成德也律以法度整齐之也比以次序聨合之也宫音至大羽音至小律之使各得其称始于黄钟之初九终于仲吕之上六比之使各得其序以此法象而寓其事之所行如宫为君宫乱则荒之类故曰以象事行也人伦之理其得失皆可于乐而见之是乐之所观其义深奥矣此古有是言记者引以为证【延平周氏曰乐出于人心故本之情性性之在物者有理故稽之度数恶夫过而淫也又制之礼义如此故能幽合生气之和明道五常之行合生气之和道五常之行则和而无乖故阳舒而不散隂惨而不宻刚不至于过柔不至于不及四者条畅交于中而于外是以皆安其位而不相夺也】
　　土敝则草木不长水烦则鱼鼈不大气衰则生物不遂世乱则礼慝而乐淫是故其声哀而不庄乐而不安慢易以犯节流以忘本广则容奸狭则思欲感条畅之气而灭平和之徳是以君子贱之也
　　土敝地力竭也故草木不长水烦谓泽梁之入无时水烦扰而鱼鼈不得自如故不大也物类之生必资隂阳之气气衰耗故生物不得成遂也此三句皆以喻世道衰乱上下无常故礼慝男女无节故乐淫也乐淫故哀而不庄乐而不安若闗雎则乐而不淫哀而不伤礼慝故慢易以犯节流湎以忘本若正礼则庄敬而有节知反而报本也广犹大也狭犹小也言淫乐慝礼大则使人容为奸宄小则使人思为贪欲感伤天地条畅之气灭败人心和平之德是以君子贱之而不用也感或作蹙感条畅之气则与合生气之和者反矣灭平和之德则与道五常之行者异矣【长乐陈氏曰礼慝不足以善物乐淫不足以化俗故其声哀矣外貌为之不庄其声乐矣中心为之不安或慢易以简节反以犯其节或流湎以逐末反以忘其本广则啴缓而容奸以乱正狭则急数而思欲以害道如此则感伤条畅之顺气殄灭和平之至徳其何以动四气之和奋至徳之光乎是以君子贱之也盖同异相济为和髙下一致为平诗曰神之听之终和且平易曰圣人感人心而天下和平○严陵方氏曰此广言淫乐之事闗雎之乐非不哀也然所哀者窈窕之难求是乃所以为庄非不乐也然所乐者淑女之为配是乃所以为安今哀而不庄故慢易以犯节乐而不安故流湎以忘本慢则无所敬易则无所戒故犯节流则不知止湎则有所溺故忘本广固足以有容所容者奸声感人则逆气应之矣狭固足以有思所思者乐得其欲则以欲忘道矣平则条而有理和则畅而能通○山隂陆氏曰广失之无法狭失之不通感动之微也诗云无感我恱兮或言感或言灭相备也】
　　凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉倡和有应回邪曲直各归其分【去声】而万物之理各以类相动也疏曰倡和有应者奸声正声感人是倡也而逆气顺气应之是和也囘谓乖违邪谓邪僻及曲之与直各归其善恶之分限善归善分恶归恶分而万物之情理亦各以善恶之类自相感动也○应氏曰声感于微而气之所应者甚速气应于微而象之所成者甚着成象则有形而可见见乃谓之象也各归其分者所谓乐之道归焉耳【严陵方氏曰声之感人自外而入气之应声由中而出气之作也不可得而见及其成也乃形见于乐由其所感者异故其所应者亦异所应者异故所兴者亦异此君子慎其所以感之者○庆源辅氏曰由是观之先王之乐固非一日之积也而乐之和与淫亦岂一人之所能为哉自声之感气气之成象然后乐兴焉先王因其自然之象而写之于八音固不能有所加损于其间也至纣为靡靡之乐亦其逆气自然之象耳○马氏曰象者见乃谓之象也然声亦可谓之象故曰声者乐之象倡和有应故囘邪曲直各归其分而万物之情理各以类自相感动也】
　　是故君子反情以和其志比类以成其行【去声】奸声乱色不留聪明淫乐慝礼不接心术惰慢邪僻之气不设于身体使耳目鼻口心知百体皆由顺正以行其义反情复其情性之正也情不失其正则志无不和比类分次善恶之类也不入于恶类则行无不成曰不留不接不设如论语四勿之谓皆反情比类之事如此则百体从令而义之与比矣此一节乃学者修身之要法【严陵方氏曰情者性之欲也反情所以复其性类者善恶之分也比类所以别其等反情于内故足以和其志比类于外故足以成其行○西山真氏曰君子之所以自养者无他内外交致其功而已故奸声乱色不留聪明者所以养其外也淫乐慝礼不接心术者所以飬其内也外无声色之诱则内亦正矣内无淫慝之惑则外亦正矣惰慢之气自内出者也邪僻之气自外入者也二者不得设于身体如是则外而耳目鼻口四肢百体内而心知皆由顺正以行其义自养之功毕矣顔子四勿之功可以庶几也】
　　然后以声音而文以琴瑟动以干戚饰以羽旄从以箫管奋至德之光动四气之和以着万物之理是故清明象天广大象地终始象四时周还【旋】象风雨五色成文而不乱八风从律而不奸百度得数而有常小大相成终始相生倡和清浊迭相为经故乐行而伦清耳目聪明血气和平移风易俗天下皆宁
　　大章之章咸池之备韶之继皆圣人极至之徳于乐者其辉光犹若可见也书言光被四表光天之下皆所谓至德之光也四气之和四时之和气也小大终始即前章小大之称终始之序也迭相为经即前篇还相为宫之说也○疏曰八风八方之风也律十二月之律也距冬至四十五日条风至条者生也四十五日明庶风至明庶者迎众也四十五日清明风至清明者芒也四十五日景风至景者大也言阳气长养也四十五日凉风至凉寒也隂气行也四十五日阊阖风至阊阖者咸收藏也四十五日不周风至不周者不交也言隂气未合化也四十五日广莫风至广莫者大莫也开阳气也○方氏曰清明者乐之声故象天广大者乐之体故象地终始者乐之序故象四时周还者乐之节故象风雨○应氏曰五声配乎五行之色故各成文而不乱八音配乎八卦之风故各从律而不奸自一度衍之而至于百则百度各得其数犹八卦至于六十四而其变无穷也大而日月星辰之度小而百工器物之度各有数焉不止昼夜之百刻也曰不乱不奸以至有常言其常而不紊也曰相成相生以至迭相为经言其变而不穷也顺其常则能极其变矣【马氏曰声成文谓之音五色成文而不乱者声之和也八风从律而不奸者律之和也君子之于乐也小大精粗皆有数故天之中数五而因之以为五声地之中数六而因之以为六律至于乐之始则柷柷之数其方二尺四寸此三八之数也其深一尺八寸此二九之数也九胜八阳胜隂也此乐之所以作也至于乐之终则有敔而敔之数其鉏铻二十七此三九之数也其长尺此十之数也十胜九隂胜阳也此乐之所以止也凡此皆百度得数有常而不变也言百者亦举其成数尔小大相成此释其清明象天广大象地也终始相生此释其终始象四时周旋象风雨也倡和清浊迭相为经此释其五色成文而不乱八风从律而不奸也○庆源辅氏曰上旣极言乐之理故此下以乐之功效以结之伦理也清明也伦清言人之伦理清明而无暧昧纷乱之患自一人之身言之则耳日聦明血气和平自天下之大言之则移风易俗而天下皆寜乐之功效至此极矣】
　　故曰乐者乐也君子乐得其道小人乐得其欲以道制欲则乐而不乱以欲忘道则惑而不乐
　　君子之乐道犹小人之乐欲君子以道制欲故坦荡荡小人徇欲忘道故长戚戚【庐陵胡氏曰以道制所欲易所谓窒欲以欲忘道曲礼所谓从欲○程子曰人虽不能无欲然当有以制之无以制之而惟欲之从则人道废而入于禽兽矣】
　　是故君子反情以和其志广乐以成其教乐行而民郷【去声】方可以观德矣
　　承上文而言所以君子复情和志以修其身广乐成教以治乎民及乐之教行而民知向道则可以观君子之德矣【庆源辅氏曰反情以和其志养其在内之乐也广乐以成其教推夫在外之乐也自内而达诸外则乐行矣乐行而民知乡方则君子之德着矣】
　　德者性之端也乐者德之华也金石丝竹乐之器也诗言其志也歌咏其声也舞动其容也三者本于心然后乐器从之是故情深而文明气盛而化神和顺积中而英华外惟乐不可以为伪
　　石梁王氏曰注以志声容三者为本非也德有心为本性又德之本然后诗歌舞三者出焉○刘氏曰性之端和顺积中者也德之华英华外者也三者谓志也声也容也志则端之初者声容则华之旣见者志动而形于诗诗成而永歌其声永歌之不足则不知手舞足蹈而动其容焉三者皆本于心之感物而动然后被之八音之器以及干戚羽旄也情之感于中者深则文之着于外者明如天地之气盛于内则化之及于物者神妙不测也故曰和顺积中而英华外也由是观之则乐之为乐可以矫伪为之乎【庆源辅氏曰端犹孟子所谓四端也华即下文英华也徳出于性故德者性之端乐以章徳故乐者德之华也金石丝竹又乐之形而下者此总言乐之始终又言乐之本于心诗言心之志歌咏心之声舞动心之容○严陵方氏曰乐有情则有文有气则有化其情深然后其文明其气盛然后其化神盖中外之理然也情深气盛则乐之和顺积于中文明化神则乐之英华于外所积者和顺则知所者无乖无逆所者英华则知所积者有本有根矣是皆有诸中然后形诸外故言不可以为伪也】
　　乐者心之动也声者乐之象也文采节奏声之饰也君子动其本乐其象然后治其饰是故先鼓以警戒三步以见【现】方再始以着徃复乱以饬归奋疾而不抜【蒲末反】极幽而不隠独乐其志不厌其道备举其道不私其欲是故情见【现】而义立乐终而德尊君子以好善小人以听过故曰生民之道乐为大焉
　　动其本心之动也心动而有声声出而有文采节奏则乐饰矣乐之将作必先击鼓以耸动众听故曰先鼓以警戒舞之将作必先三举足以示其舞之方法故曰三步以见方再始谓一节终而再作也往进也乱终也如云闗雎之乱归舞毕而退就位也再始以着往者再击鼓以明其进也复乱以饬归者复击铙以谨其退也此两句言舞者周旋进退之事抜如抜来赴往之抜言舞之容虽若奋迅疾速而不过于疾也乐之道虽曰幽微难知而不隠于人也是故君子以之为己则和而平故独乐其志不厌其道言学而不厌也以之为人则爱而公故备举其道不私其欲言诲人不倦也情见于乐之初而见其义之立化成于乐之终而知其德之尊君子听之而好善感其良心也小人听之而知过荡涤其邪秽也故曰以下亦引古语结之此章诸家皆以为论大武之乐以明伐纣之事且以再始为十一年观兵十三年伐纣此误久矣愚谓此特通论乐与舞之理如此耳故曰生民之道乐为大焉岂可以生民之道莫大于战伐哉【马氏曰先鼓以警戒象武王伐纣而誓众也三步以见方象武王伐纣有渐也再始以着往象武王以纣之不悛而再往也复乱饬归象武王旣胜而归也独乐其志不厌其道备举其道不私其欲此武王所以能伐商以救民于水火之中也情见而义立象武王伐纣之情见而天下之公义立乐终而德尊言及乐之终而武王之徳愈尊武王伐纣所以着其善去其不善故君子因之以劝而好善小人因之以戒而听过古之言礼者有曰民之所由生礼为大言政者有曰人道政为大于此则曰生民之道乐为大此皆以其所隆而言之也】
　　乐也者施【去声】也礼也者报也乐乐其所自生礼反其所自始乐章德礼报情反始也
　　文蔚问如何是章德朱子曰和顺积诸中英华于外便是章着其内之德○马氏曰乐由阳来阳散其文而以生育为功故乐主于施礼由隂作隂敛其质而以反朴为事故礼主于报舜主于绍尧而施及于天下故作大韶武王主于武功而施及于天下故作大武此乐其所自生也万物本乎天故先王以郊明天之道人本乎祖故王者禘其祖之所自出此反其所自始也○应氏曰乐有达动荡之和宣播而出于外一出而不可反故曰施礼有交际酬答之文反复而还于内故曰报韶濩夏武皆章德而导和祭享朝聘皆报情而反始所谓反者有收敛之节也【朱子曰乐乐其所自生礼反其所自始亦知乐由中出礼自外作乐是和气从中间直出无所待于外礼却是始初有这意思外面却做一个节文抵当他却是人做底虽说是人做元不曽杜撰因他本有这意思故下文云乐章德礼报情反始也和顺积诸中英华诸外便是章着其内之德】
　　所谓大辂者天子之车也龙旂九旒天子之旌也青黒縁【去声】者天子之宝也从之以牛羊之羣则所以赠诸侯也
　　天子赐车则上公及同姓侯伯金辂异姓则象辂四衞则革路蕃国则木辂受于天子则总谓之大辂也龙旂九旒亦上公侯伯则七旒子男则五旒也宝则以青黒为之縁饰牛羊非一故称羣此明报礼之事○石梁王氏曰此八句专言礼与上下文不相承当是他篇之错简【金华邵氏曰乐为施礼为报诸侯得乘大辂建龙旂用青黒縁又从以牛羊之羣若几于极其所施而无节矣记者一言以该之曰此所以赠诸侯以见非诸侯之所可用犹王制若有加则赐也之意则礼之为报盖昭昭矣】
　　乐也者情之不可变者也礼也者理之不可易者也乐綂同礼辨异礼乐之说管乎人情矣
　　刘氏曰人情感物无常固多变然旣于声音而为乐则其哀乐一定而不可变矣事理随时有异固多易也然旣着之节文而为礼则其威仪一定而不可易矣惟其不可变故使人佚能思初安能惟始和顺道德而纯然罔间所谓綂同也惟其不可易故使人亲疎有序贵贱有等谨审节文而截然不乱所谓辨异也此礼乐之说所以管摄乎人情也【庆源辅氏曰情之极然后形之声音播之金石而为乐故曰乐也者情之不可变者也尊卑上下之理截然不可乱圣人则因而制为之礼故曰礼也者理之不可易者也乐者天地之和故綂同礼者天地之序故辨异礼之说不外乎辨异乐之说不外乎綂同】
　　穷本知变乐之情也着诚去【去声】伪礼之经也礼乐偩【负】天地之情达神明之德降兴上下之神而凝是精粗之体领父子君臣之节
　　朱子曰偩依象也　刘氏曰人情理同而气异同则本一异则变多乐以綂同故可使人穷其本之同而知其变之异人情理微而欲危微则诚隠危则伪生礼以辨异故可使人去其欲之伪而着其理之诚也穷本知变者感通之自然故曰情着诚去伪者修为之当然故曰经○愚谓礼乐之作道与器未始相离故曰凝是精粗之体也【长乐陈氏曰天地先礼乐而形礼乐后天地而作故天地隂阳之情礼乐得以偩而出之也盖天地之道其明为礼乐其幽为神明其位为上下其物为精粗内之为父子外之为君臣先王原天地之序以制礼道天地之和以作乐偩天地之情于后而使幽者阐达神明之德于外而使显者微神之在上而不可知也则降而下之在下而不可知也则兴而上之夫然后隂阳交通而物体之精粗有所凝矣父父子子君君臣臣而人伦之大节有所领矣】
　　是故大人举礼乐则天地将为昭焉天地防【欣】合隂阳相得煦【吁句反】妪【于句反】覆【方姤反】育万物然后草木茂区【勾】萌达羽翼奋角觡【格】生蛰虫昭苏羽者妪伏【扶又反】毛者孕鬻【育】胎生者不防【渎】而卵生者不殈【吁阒反】则乐之道归焉耳
　　大人举礼乐言圣人在天子之位而制礼作乐也天地将为昭焉言将以礼乐而昭宣天地化育之道也防与欣同防合和气之交感即隂阳相得之妙也夭以气煦之地以形妪之天煦覆而地妪育是煦妪覆育万物也屈生曰勾谓勾曲而生者也角之无防者曰觡防谓角外皮之滑泽者蛰藏之虫初出如暗而得明如死而更生故曰昭苏也妪伏体伏而生子也孕鬻妊孕而育子也防未及生而胎败也殈裂也凡物皆得自生自育而无所害者是皆归于圣人礼乐参赞之道耳【马氏曰礼乐偩天地之情故大人举礼乐则天地之情可知自天地防合以至于不防不殈此皆天地将为昭焉之事也天地防合隂阳相得煦妪覆育万物此言其气之和也自草木茂以至卵生不殈此言其气之和而物不失其性也夫天地生物之功至于如此之妙者皆起于乐也故曰乐之道归焉耳盖乐所以和人心心和则声和声和则天地之和无不应言乐则礼可知矣】
　　乐者非谓黄钟大吕歌干也乐之末节也故童者舞之铺筵席陈尊俎列笾豆以升降为礼者礼之末节也故有司掌之乐师辨乎声诗故北面而宗祝辨乎宗庙之礼故后尸商祝辨乎丧礼故后主人是故徳成而上艺成而下行成而先事成而后是故先王有上有下有先有后然后可以有制于天下也
　　礼乐之事有道有器前经皆言礼乐之道此以器言谓道之精者非习艺习事者所能知也干皆舞者所执商祝习知殷礼者殷尚质丧礼以质为主故兼用殷礼也北面位之卑也宗庙之敬在尸丧礼之哀在主人在尸与主人之后其轻可知也徳行在君尸主人童子有司习于艺宗祝商祝习于事故上下先后之序如此○石梁王氏曰徳成而上注云徳三徳也汉儒训解每以三徳为徳【延平周氏曰有司之所知童子之所能者礼乐之末而圣人之与民同者也如其礼乐之本则岂非圣人之所独得而与百王同者乎○庆源辅氏曰徳成而上非遗其艺也艺成而下则局于艺者尔行成而先非废其事也事成而后则役于事者尔本末具举精粗不废得道之全体然后可以制作礼乐以示天下○严陵方氏曰上下以位言先后以序言徳则反本艺则务末故其成也以上下为异位行施于此而后事作于彼故其成也以先后为异序故君子于徳必有据焉艺则防之而已于行必有修焉事则节之而已夫上下有位先后有序则足以为法于天下矣】
　　魏文侯问于子夏曰吾端冕而听古乐则唯恐卧听郑卫之音则不知倦敢问古乐之如彼何也新乐之如此何也子夏对曰今夫古乐进旅退旅和正以广匏笙簧防守拊鼔始奏以文复乱以武治乱以相【去声】讯疾以雅君子于是语于是道古修身及家平均天下此古乐之发也
　　厌之故惟恐卧好之故不知倦如彼外之也如此内之也旅众也或进或退众皆齐一无参差也和正以广无奸声也匏笙簧之器虽多必防合相守待击拊鼓然后作也文谓鼔也武谓金铙也乐之始奏先击鼓故云始奏以文乱者卒章之节欲退之时击金铙而终故云复乱以武相即拊也所以辅相于乐治乱而使之理故云治乱以相也讯亦治也雅亦乐器也过而失节谓之疾奏此雅器以治舞者之疾故云讯疾以雅也于此而语乐是道古乐之正也知古乐而明修身之道则家齐国治而天下平矣○方氏曰鼔声为阳故谓之文铙声为隂故谓之武平言无上下之偏均言无逺近之异【延平周氏曰进退以旅者言其齐而有仪和正以广者言其美匏笙簧防守拊鼔者言其序始奏以文者本乎仁复乱以武者制以义相雅皆乐器名也以其节乐而能治其乱则有相之道是以谓之相以其趋乐之节奏而不失于雅是以谓之雅古乐之作也如此故君子乐终而语今则有伦道古则不悖修身及家平均天下此其所以为古乐也○庆源辅氏曰进旅退旅四字形容古乐已尽和正以广和而不流便有广大之意始奏以文复乱以武此所谓一张一弛也】
　　今夫新乐进俯退俯奸声以滥溺而不止及优侏□【儒】獶【乃刀反】杂子女不知父子乐终不可以语不可以道古此新乐之发也
　　进俯退俯谓俯偻曲折行列杂乱也奸声以滥即前章所谓涤滥之音谓奸邪之声侵滥不正也溺而不止即前章所谓狄成之音谓其声沉淫之久也及俳优杂戏侏儒短小之人如猕猴之状间杂于男子妇人之中不复知有父子尊卑之等作乐虽终无可言者况可与之言古道乎獶与猱同【延平周氏曰进退皆俯非有仪也奸声以滥非和正也溺而不止非所以为广也及优侏儒子女不知父子非有序也乐终而语今则无伦道古则有悖此其所以为新乐也】
　　今君之所问者乐也所好者音也夫乐者与音相近而不同文侯曰敢问何如子夏对曰夫古者天地顺而四时当【去声】民有徳而五谷昌疾疢【丑刃反】不作而无妖祥此之谓大当然后圣人作为父子君臣以为纪纲纪纲既正天下大定天下大定然后正六律和五声歌诗颂此之谓徳音徳音之谓乐诗云莫【黙】其徳音其徳克明克明克类克长克君王【去声】此大邦克顺克俾【读为比皮乂反】俾于文王其徳靡悔既受帝祉【耻】施【异】于孙子此之谓也四时当谓不失其序也妖祥祥亦妖也书言亳有祥大当大化之均调也作为父子君臣以为纪纲是一句读言圣人立父子君臣之礼为三纲六纪之目也纲维网大绳纪附纲小绳网目则附于纪也三纲谓君为臣纲父为子纲夫为妻纲也六纪谓诸父有善诸舅有义族人有叙昆弟有亲师长有尊朋友有旧也先序之以礼乃可和之以乐故然后有正六律以下之事周子曰古者圣王制礼法修教化三纲正九畴叙百姓大和万物咸若乃作乐以宣八风之气以平天下之情意盖本此诗大雅皇矣之篇莫静也徳音名誉也俾当依诗作比子夏引诗以证徳音之说○严氏曰王季虽无心于干誉然其徳明而类长而君顺而比自不可掩类者明之充君者长之推比者顺之积克明谓知此理克类谓触类而通一理混融彻上彻下也君又尊于长学记言能为长然后能为君是也以之君临大邦则克顺而能和其民克比而能亲其民顺言不扰比则驩然相爱矣比及文王其徳无有可悔从容中道无毫髪之慊也言王季之徳传于文王而益盛故能受天之福而延于子孙也【长乐陈氏曰天地以顺动则四时不忒是天地顺理然后四时各当其分也民有徳人之和也五谷昌天地之和应之也如此灾害不生而无疾疢祸乱不作而无妖祥合是数者无适不当则三才之理岂得不谓之大当乎然后内外相维而纪纲正则天下之动正夫一而大定矣在易既济本于刚柔正而位当家人家道正也而终于天下定然则天下大当而礼可行天下大定而乐可作固其时也然后正六律而使之和声和五声而使之协律之琴瑟歌之诗颂则中声所止无非盛徳之形容焉庸讵不为徳音之乐邪】
　　今君之所好者其溺音乎文侯曰敢问溺音何从出也子夏对曰郑音好滥淫志宋音燕女溺志卫音趋【促】数【速】烦志齐音敖【去声】辟【匹力反】乔【骄】志此四者皆淫于色而害于徳是以祭祀弗用也
　　溺音淫溺之音也滥者泛滥之义谓泛及非己之色也燕者晏安之意谓耽于娱乐而不反也趋数迫促而疾速也敖辟倨肆而偏邪也四者皆以志言淫溺较深烦骄较浅然皆以害徳故不可用之宗庙【延平周氏曰徳音则能善其志而溺音则能乱其志也】
　　诗云肃雝和鸣先祖是听夫肃肃敬也雝雝和也夫敬以和何事不行
　　诗周颂有瞽之篇因上文言溺音害徳祭祀弗用故引之【长乐陈氏曰乐之发肃肃乎其敬而制之以礼雝雝乎其和而制之以义如此则外不淫色内不害徳举而措之天下何事不行况用之祭祀而先祖不是听耶书谓八音克谐无相夺伦神人以和者此也】
　　为人君者谨其所好恶而已矣君好之则臣为之上行之则民从之诗云诱民孔易此之谓也
　　徳音之正溺音之邪皆易以感人故人君不可不谨所好恶也诗大雅板之篇诱诗作牖【严陵方氏曰言人君谨其所好恶则以戒文侯之好溺音故也君则指其人上则指其位】
　　然后圣人作为鞉鼓椌【腔】楬【丘八反】壎【喧】箎【池】此六者徳音之音也然后钟磬竽瑟以和之干戚旄狄以舞之此所以祭先王之庙也所以献酬酳酢也所以官序贵贱各得其宜也所以示后世有尊卑长幼之序也
　　鞉如鼓而小持柄摇之旁耳自击椌楬柷敔也壎六孔烧土为之箎大者长尺四寸小者尺二寸竹也六者皆质素之声故云徳音既用质素为本然后用钟磬竽瑟四者华美之音以赞其和干楯也戚斧也武舞所执旄旄牛尾也狄翟雉羽也文舞所执此则宗庙之乐也酳说见前篇有事于宗庙则有献酬酳酢之礼也宗庙朝廷无非礼乐之用所以贵贱之官序长幼之尊卑自今日而垂之后世也【长乐陈氏曰圣人作乐以发诸声音者寓之象以稽诸度数者寓之器是故作革以为鞉鼔而鞉所以兆奏鼓者也作木以为椌楬而楬所以止合乐者也作土为壎而始有所倡作竹为箎而终有所和则播鞉而鼔从之中声以发焉击椌而楬止之中声以节焉吹壎而箎应之中声以和焉盖歌诗颂中声之所止也而谓之徳音则鞉鼔椌楬壎箎中声之所出也谓之徳音之音不亦冝乎圣人既作为六者之器以寓徳音之乐抑又越之金石以为钟磬宣之匏丝以为竽瑟所以谐其声舞武以干戚文以旄狄所以动其容则八音克谐无相夺伦而神人奚适不和哉此所以祭先王之庙而幽足以交于神献酬酳酢而明足以交于人行之当时而官序贵贱莫不得其宜示之后世而尊卑长幼莫不得其序也】
　　钟声铿铿以立号号以立横【古旷反】横以立武君子听钟声则思武臣
　　铿然有声号令之象也号令欲其威严横则盛气之充满也令严气壮立武之道故君子听之而思武臣
　　石声磬【上声】磬以立辨辨以致死君子听磬声则思死封疆之臣
　　旧説磬读为罄上声谓其声音罄罄然所以为辨别之意死生之际非明辨于义而刚介如石者不能决封疆之臣致守于彼此之限而能致死于患难之中故君子闻声而知所思也
　　丝声哀哀以立廉廉以立志君子听琴瑟之声则思志义之臣
　　人之处心虽当放逸之时而忽闻哀怨之声亦必为之恻然而收敛是哀能立廉也丝声凄切有亷刿裁割之义人有廉隅则志不诱于欲士无故不去琴瑟有以也夫
　　竹声滥【去声】滥以立防防以聚众君子听竽笙箫管之声则思畜【敕六反】聚之臣
　　旧説滥为擥聚之义故可以防可以众畜聚之臣谓节用爱人容民畜众者非谓聚敛之臣也○刘氏曰竹声泛滥泛则广及于众而众必归之故以立防聚而君子闻竹声则思容民畜众之臣也
　　鼓鼙之声讙讙以立动动以进众君子听鼓鼙之声则思将帅之臣君子之听音非听其铿锵而已也彼亦有所合之也讙谓讙嚣也其声諠杂使人心意动作故能进发其众前言武臣泛言之也此专指将帅而言盖师以鼓进而进之权在主将也彼谓乐声也合之契合于心也○应氏曰八音举其五而不言匏土木者匏声短滞土声重浊木声朴质而无轻清悠飏之韵然木以击鼓而匏亦在竽笙之中矣【延平周氏曰钟磬丝竹鼓鼙之声既不同而所立者亦不同故君人者听之亦各沿其类而思其臣也且畜聚之臣又安足思也哉夫君子不畜聚非不畜聚葢君子畜聚而能散则异乎人之为畜聚也】
　　賔牟贾侍坐于孔子孔子与之言及乐曰夫武之备戒之已久何也对曰病不得其众也
　　宾牟姓贾名孔子问大武之乐先击鼓备戒已久乃始作舞何也贾答言武王伐纣之时忧病不得士众之心故先鸣鼓以戒众久乃出战今欲象此故令舞者久而后出也
　　咏叹之淫液之何也对曰恐不逮事也
　　此亦孔子问而贾答也咏叹长声而叹也淫液声音之连延流液不絶之貌逮及也言武王恐诸侯后至者不及战事故长歌以致其望慕之情也
　　发蹈厉之已蚤何也对曰及时事也
　　问初舞时即手足发蹈地而猛厉何其太蚤乎贾言象武王及时伐纣之事故不可缓然下文孔子言是太公之志则此答非也【延平周氏曰武王之伐纣岂得已哉顺乎人应乎天而已矣顺乎人应乎天犹且病其不得众恐其不逮事则此所以终能及时事也】
　　武坐致右宪【轩】左何也对曰非武坐也
  </div>
  <div class="pagination">
   <a href="礼记大全_page39.html">
    上一页
   </a>
   <span>
    ...
   </span>
   <a href="礼记大全_page35.html">
    35
   </a>
   <a href="礼记大全_page36.html">
    36
   </a>
   <a href="礼记大全_page37.html">
    37
   </a>
   <a href="礼记大全_page38.html">
    38
   </a>
   <a href="礼记大全_page39.html">
    39
   </a>
   <span class="current-page">
    40
   </span>
   <a href="礼记大全_page41.html">
    41
   </a>
   <a href="礼记大全_page42.html">
    42
   </a>
   <a href="礼记大全_page43.html">
    43
   </a>
   <a href="礼记大全_page44.html">
    44
   </a>
   <a href="礼记大全_page45.html">
    45
   </a>
   <span>
    ...
   </span>
   <a href="礼记大全_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
