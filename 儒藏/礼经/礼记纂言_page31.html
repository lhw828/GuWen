<!DOCTYPE html>
<html>
 <head>
  <meta charset="utf-8"/>
  <title>
   礼记纂言 - 第 31 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记纂言 - 第 31 页/共 50 页
  </h1>
  <div class="content">
   【郑氏曰范蜂也蝉蜩也緌谓蜩喙长在腹下孔氏曰成孟氏所食采邑即此邑中民有兄死而弟不为兄制服者闻子臯至孝求为成宰恐其罪已乃制衰服故成人讥之蚕则绩丝作茧蟹殻似匡蜂头上有物似冠蝉喙似冠之緌以是合譬也蚕则须匡以贮茧今无匡而蟹背有匡匡自着蟹非为蚕设蜂冠无緌而蝉口有緌緌自着蝉非为蜂设譬如成人兄死初不作衰后畏子臯方为制服服是子臯为之非为兄施亦如蟹匡蝉緌各不闗于蚕蜂也应氏曰闻伯夷之风者顽夫亷闻下惠之风者薄夫敦闻子皋之风者悍夫悌故兄死不为衰而今为之衰也仲尼用而无饮羊纵妻之民杨绾相而有减驺省乐之效风化之机系于人焉蚕绩范冠之謡虽以戏夫民之为服者不出于诚心亦以喜子皋之孝行足以感不友不悌之俗也】
　　右记丧服得失凡十九节
　　晋献公将杀其世子申生公子重耳谓之曰子葢言子之志于公乎世子曰不可君安骊姬是我伤公之心也曰然则葢行乎世子曰不可君谓我欲弑君也天下岂有无父之国哉吾何行如之使人辞于狐突曰申生有罪不念伯氏之言也以至于死申生不敢爱其死虽然吾君老矣子少国家多难伯氏不出而图吾君伯氏茍出而图吾君申生受赐而死再拜稽首乃卒是以为共世子也【重平声葢音盍少难并去声共音恭】
　　【郑氏曰献公信骊姬之谮重耳欲使世子言见谮之意葢皆当为盇盇何不也志意也世子谓言其意则骊姬必诛重耳曰盇行乎行犹去也世子谓天下岂有无父之国言人有父则皆恶欲弑君者使人辞于狐突辞犹告也前此献公使申生伐东山皋落氏狐突谓申生欲使之行今言不念伯氏之言谢之也伯氏狐突别氏子少谓骊姬之子奚齐图犹谋也不出谓狐突自皋落氏反后惧而称疾也赐犹惠也既告狐突乃雉经申生言行如此可以为恭于孝则未重耳申生异母弟后立为文公骊姬献公伐骊戎所获女也申生之母蚤卒骊姬嬖焉狐突申生之傅舅犯之父也孔氏曰按左传僖四年姬谓太子曰君梦齐姜必速祭之大子祭于曲沃归胙于公公田姬置诸宫六日毒而献之公祭之地地坟与犬犬毙与小臣小臣亦毙姬泣曰贼由太子是骊姬谮申生之事也传云或谓太子曰子辞君必辨焉杜预注谓以六日之状自理毒酒经宿輙败若申生初置药何以经六日其酒尚好明临至加药焉此重耳欲使言见谮之意也传又云太子曰君非姬氏居不安食不饱君老矣吾又不乐谓我若自理骊姬必诛姬死之后君无复欢乐此云是我伤公之心也时狐突谢病在晋都太子奔曲沃按闵二年伐东山皋落氏在申生死之前五年狐突欲令太子出奔太子不用其言故今临死使人辞谢狐突谓申生有愚短之罪不念伯氏之言出奔避祸今被谮以至于死申生不敢爱惜身命之死虽然吾君年老子又防少国家多有危难伯氏又谢病不出图吾君之事吾以为忧伯氏诚能出而图谋吾君国家之事申生受伯氏恩赐甘心以死雉牛鼻绳也申生以牛绳自缢而死或谓雉性耿介被人所获必自屈折其头而死汉书载赵人贯髙自絶亢而死申生盖亦然申生不能自理遂陷父有杀子之恶虽心存孝而于理终非故諡为恭以其但能恭顺于父而已长乐陈氏曰君子之于亲有言以明已有谏以明事谏以防为顺以孰为勤防而不入则至于孰孰而不入则至于号号而将至于见杀则有义以逃之于亲虽有所不从而于义无所不顺若以小爱贼恩姑息贼德依违隠忍惟意是从以至陨身于其亲之命而陷亲于不义之名君子不取也申生于亲可言而不言乃惧伤公之心于义可逃而不逃乃谓天下岂有无父之国忘其躬之不阅而恤国家之多难不顾死生之大节而谨再拜之末仪是恭而已非孝也虽然春秋之时臣弑其君子弑其父如卫輙拒父而争国楚商臣杀君而簒位则申生之行盖可哀也马氏曰卫宣公之二子争相为死虽有杀身以成仁之志而其死非义也然国人亦作诗以思之申生爱君父恤国难犹有善于彼庐陵胡氏曰按春秋自闵二年至僖二十三年狐突事晋未尝去此云不出者误澄曰此云不出者盖谓称疾不出任事非谓其去也按国语公使太子伐东山狐突御戎败狄于稷桑而反狐突杜门不出申生之被杀当合春秋内外传所载并观乃见当时事情骊姬谮申生将弑君父献公虽未必深信然心实欲去申生立奚齐以徇骊姬之意也姬以险语逼公公谓吾不忘抑未有以致罪焉则公固有诬申生以罪而去之之心也姬得公此语旋告优施以为君许我杀太子立奚齐矣于是令申生祭齐姜置毒于胙虽姬之谋亦承公之意也公纵知太子无是事岂肯为之辨白而移罪于骊姬乎且姬受所归之胙寘诸宫而六日之后不自持以进待公既至召申生使之自献若申生于临献之时加毒然杜预乃谓申生当以六日之状自理可谓疎已申生之事父有承顺无违逆父欲立奚齐则甘心以已所当得之国与之初无系恋芥蔕于中公使奚齐摄祭人为太子忧则曰但当顺君父之所安伐霍伐东山二役人劝太子行则曰不可违君父之所命仁人之事天也曰子于父母唯命之从彼近吾死而我不听我则捍矣孝子之事亲一如仁人之事天岂敢私有其身而避祸逃死哉故张子订顽亦嘉申生之无所逃而待烹也世之议者咎申生不合不去而陷父于不义申生纵去父必杀之而后奚齐可立岂一去而能免陷父于不义乎去则有背弃君父以逃死之罪而陷父不义之罪自若也申生固云弃父之命恶用子矣人云死不可避吾将伏以俟命申生之自处可谓得子道之正未容轻议也设使申生出奔献公必谓其结援邻国以图他田纳已也非如郑之使盗杀子臧必如晋之以币锢栾盈至此则负不孝之罪大矣但一出奔即是章父之恶不待其身被杀而后为陷父于恶也陈氏谓孝子之事亲有言以明已申生可以言而不言此乃孝子事亲之常法申生之所遇则非常也岂言之所能自明者哉予尝谓屈原之忠申生之孝皆贤者过之之事屈原过于忠忠而过者也申生过于孝孝而过者也其行虽未合乎中庸其心则纯是天理之公畧无人欲之私申生但知顺父之为孝屈原但知爱国之为忠而一身之生死不计世之议者其何足以知申生之心哉】子张病召申祥而语之曰君子曰终小人曰死吾今
　　日其庶几乎
　　【郑氏曰申祥子张子大史公传子张姓颛孙今曰申祥周秦之声二者相近事卒为终死之言澌也消尽为澌孔氏曰形骸澌尽也澄曰终者全天地所与之性父母所生之体而无亏损于初至今日终毕也能知觉运动之谓生不能知觉运动之谓死小人之死但身形不复知觉运动而已庶防近也言其可近于君子之终也曾子将死召门弟子曰啓子手啓予足而今而后吾知免夫子张所言之意亦犹曾子所言之意盖君子以得全其生而终为幸也长乐黄氏曰人生斯世当尽人道君子人道既尽则为能终小人则只是形气消尽子张言庶防者盖生平持身唯恐不尽道今至将没幸其得终犹曾子知免之意观其将死喜幸之言足以见其生平恐惧之意也广安游氏曰观成王之顾命则知成王所以学于周公观子张曾子之言则知曾子子张所以学于孔子】
　　○曾子寝疾病乐正子春坐于牀下曾元曾申坐于足童子隅坐而执烛童子曰华而睆大夫之箦与子春曰止曾子闻之瞿然曰呼曰华而睆大夫之箦与曾子曰然斯季孙之赐也我未之能易也元起易箦曾元曰夫子之病革矣不可以变幸而至于旦请敬易之曾子曰尔之爱我也不如彼君子之爱人也以徳细人之爱人也以姑息吾何求哉吾得正而毙焉斯已矣举扶而易之反席未安而殁【睆华板切箦音责与音余瞿纪具切呼音吁革音棘】
　　【郑氏曰病谓疾困子春曾参弟子元申曾参之子隅坐不与成人并箦牀第也子春曰止以病困不可动呼虚惫之声未之能易已病故也言夫子者曾子亲没之后齐尝聘以为卿而不为革急也变动也幸觊也彼童子也徳谓成已之徳息犹安也姑息言茍容取安也孔氏曰华光华睆谓睆睆然好也诗传云睍睆好貌我未之能易者言未病时寝卧既病后气力虚弱未能改易闻童子之言乃惊骇已不为大夫依礼不得寝大夫之牀也夫子他人呼已为大夫之称长乐陈氏曰未尝为大夫而死于大夫之箦宜曾子之所不为童子以其非礼而发问事师以义也曾元知其非礼而不忍易之事父以恩也山隂陆氏曰细人言其所见不巨王文公云姑息者且止之词事未有不坏于且止者也张子曰箦可易必簟席之类华而睆以其陈之在上显露也澄曰尔雅以篑为第而防释第为牀版按史记范雎传雎佯死卷以箦置厠中箦可卷尸则非牀版矣司马贞索隠谓箦为苇荻之薄此曾子所寝之箦季孙所赐若是牀版重滞之物安可赐人且在簟席之下何以见其华睆又岂可扶起病人而易之哉古者牀第之上有席席之上有簟簟最在上近肤故显露而见其羙篑字从竹疑为竹簟之异名张子所解盖是今人为竹簟或以竹肤之筠或以竹肌之篾或以黄赤白诸色间杂如锦文此箦之华而睆必是其文如锦者也考之于礼寝簟之制未闻有尊卑贵贱之殊但贫者质素富者华羙以季孙之箦赐曾子自是与曾子平日所用不同童子见之以其华睆必是大夫之家所造作者故曰大夫之箦与而曾子然之谓此乃季孙所赐也箦之华美与质素大夫士通用之童子非谓此大夫之箦不是士之箦但谓此必大夫禄厚家富者之所为尔其意非欲曾子易之也使曾子不易此箦而终亦可故子春元申皆不欲其易而曾子一闻童子之言必欲易之者盖礼制虽无违戾然不若终于常时所寝质素者之得其正也古之君子当临终之际其谨有加于平时平时夜卧在燕寝将终则必迁于正寝平时亦有女侍将终则一切屏去而不死于妇人之手皆与常时异故曽子生时可寝季孙所赐华美之箦至终则必易之而但用常时所寝素质之箦也诸儒旧説并谓曾子非大夫不可终于大夫之箦此误解童子所云大夫之箦四字之意也倘大夫之箦与士之箦有差等则季孙之赐曾子自不当受受之亦不当用今曾子用之寝卧至于将死而犹不易其于礼制无不可也明矣若循袭旧説是曾子自安于非礼而不知子春陷师于非礼而不言当时若无童子一语曾子竟以非礼而终也是曾子子春曾元曾申之见皆不及一童子也彼童子何知焉不过惊讶其箦之华美而已陈氏所谓童子以其非礼而发问曾元知其非礼而不忍易其説皆非是郑注以曾元称曾子为夫子遂谓齐尝聘曾子为卿亦非是夫子者尊称也妻之尊其夫弟子之尊其师子之尊其父皆可称曰夫子岂必大夫而后可称夫子乎曾子谓因彼一言得以去华就质安处吾素者童子之爱我也以父病剧甚不可劳动觊幸延引湏臾之生者尔元之爱我也然吾今何所求岂更求生哉毙死也所求者得其正而死斯已矣已止也谓所求止此他无所求也举谓擡举其项令起而不卧扶谓扶掖其身令离其所坐反谓再还所卧之处席者所卧簟席之通称】
　　右记考终之事凡三节





　　礼记纂言卷十四上
&lt;经部,礼类,礼记之属,礼记纂言&gt;
　　钦定四库全书
　　礼记纂言卷十四中　　　　元　吴澄　撰檀弓
　　曽子之丧浴于爨室
　　【郑氏曰见曽元之辞易篑矫之以谦俭也礼死浴于适室孔氏曰曽子达礼之人应浴于正寝今乃浴于爨室故为非礼以正其子也按上反席未安而没焉得有浴爨室遗语以反席之前有言记文不备尔临川王氏曰此自元申失礼于记曾子无遗言澄曰注云矫之以谦俭疏云故为非礼以正其子皆非】
　　○司士贲告于子游曰请袭于牀子游曰诺县子闻之曰汰哉叔氏専以礼许人【贲音奔汰音泰】
　　【司士姓贲名也郑氏曰礼唯始死废牀时失之子游当言礼然言诺非也叔氏子游字孔氏曰按丧大记始死废牀至迁尸及袭皆在于牀当时失礼袭在于地故司士贲告子游子游知袭在牀为是故许诺之汰自矜大也凡来谘礼事者当据礼答之今子游不据前礼専辄许诺如礼出于己是自矜大故县子闻而讥之长乐陈氏曰君子之言必则古昔称先王有所受无所専司士贲闻袭牀之礼而子游诺之以其不知有所受无所専也】
　　○曽子曰始死之奠其余阁也与【与音余】
　　【孔氏曰士丧礼复魄毕以脯醢升自阼阶奠于尸东此之谓始死之奠鬼神依于饮食故必有祭酹但始死未容改异故以生时庋阁上所余脯醢为奠也阁架橙之属人老及病饮食不离寝恐忽须无常竝将近置室里阁上若死仍用阁之余奠者为时期切促急令奠酹不容改新也方氏曰阁以阁食物人之始死以礼则未暇从其新以情则未忍易其旧故其奠也止以阁之余物山隂陆氏曰阁其余者幸其更生若有待焉尔先儒説以其阁之余奠不唯于文不安亦大夫七十而后有阁则大夫死有无阁者矣】
　　○小敛之奠子游曰于东方曽子曰于西方敛斯席矣小敛之奠在西方鲁礼之末失也
　　【郑氏曰曽子以俗説非又大敛奠乃有席末失谓末世失礼之为孔氏曰按士丧礼小敛之奠设于尸东大敛之奠设于室乃有席小敛之奠设于东方奠又无席鲁之衰末奠于西方而又有席曽子见时如是以为礼其言非故记者正之云小敛之奠所以在西方是鲁人行礼末世失其法也】
　　○曽子曰尸未设饰故帷堂小敛而彻帷仲梁子曰夫妇方乱故帷堂小敛而彻帷
　　【郑氏曰敛者动摇尸帷堂为人亵之言方乱非也仲梁子鲁人也方氏曰人死斯恶之矣以未设饰故帷堂防人之恶也小敛则既设饰矣故彻帷焉帷堂之礼为死者尔岂为生者哉仲梁子谓夫妇方乱故帷堂则失礼之意矣孔氏曰小敛之后岂无夫妇方乱之事何故彻帷故知仲梁子之言非也庐陵胡氏曰存二説以传疑】
　　○叔孙武叔之母死旣小敛举者出尸出戸袒且投其冠括发子游曰知礼
　　【郑氏曰武叔公子牙之六世孙名州仇毁孔子者尸出戸乃变服失哀节冠素委貌也孔氏曰桓公生僖叔牙牙生戴伯兹兹生庄叔得臣得臣生穆叔豹豹生昭子婼婼生成子不敢不敢生武叔州仇牙六世孙也按士丧礼卒敛彻帷主人冯尸踊无算括发袒下云士举男女奉尸侇于堂丧大记亦云卒小敛主人袒説髦括发以麻下云奉尸侇于堂是括发在小敛之后奉尸侇于堂之前主人为欲奉尸故而括发今武叔于奉尸侇于堂之后乃投冠括发故郑云失哀节子游习礼见武叔失礼反言之知礼盖嗤之也方氏曰曰知礼所以甚言其不知礼也】
　　○季康子之母死陈防衣敬姜曰妇人不饰不敢见舅姑将有四方之宾来防衣何为陈于斯命彻之【防息列切见贤遍切】
　　【郑氏曰陈之将以敛也防衣非上服敬姜者康子从祖母言四方之賔严于舅姑孔氏曰季悼子纥生穆伯靖平子意如意如生桓子斯斯生康子肥穆伯平子是亲兄弟平子是康子祖穆伯是祖之兄弟敬姜是穆伯妻故云从祖母】
　　○帷殡非古也自敬姜之哭穆伯始也
　　【郑氏曰礼朝夕哭不帷敬姜穆伯妻文伯歜之母穆伯鲁大夫季悼子之子公甫靖也孔氏曰孝子思念其亲朝夕哭时褰彻其帷今敬姜之哭穆伯以辟嫌之故朝夕哭不彻帷下云穆伯之丧敬姜昼哭与此同也按春秋文十五年公孙敖之丧声已不视帷堂而哭公孙敖亦是穆伯然声已帷堂非帷殡也声已哭在堂下怨恨穆伯不欲见其堂故帷堂敬姜哭于堂上逺嫌不欲见夫之殡故帷殡张逸答陈铿云敬姜早寡昼哭以辟嫌帷殡或亦辟嫌表夫之逺色也】
　　○穆伯之丧敬姜书哭文伯之丧昼夜哭孔子曰知礼矣
　　【郑氏曰丧夫不夜哭嫌思情性也方氏曰寡妇不夜哭逺嫌之道然尔穆伯夫也止于昼哭而不嫌于薄文伯子也昼夜哭而不嫌于厚孔子所以谓之知礼也】
　　○文伯之丧敬姜据其牀而不哭曰昔者吾有斯子也吾以将为贤人也吾未尝以就公室今及其死也朋友诸臣未有出涕者而内人皆行哭失声斯子也必多旷于礼矣夫【夫音扶】
　　【郑氏曰以将为贤人盖见其有才艺季氏鲁之宗卿敬姜有防见之礼未尝以就公室言未尝与到公室观其行也内人妻室也孔氏曰旷犹疏薄也言此子平生必疏薄于賔客朋友故未有感恋出涕者上云昼夜哭此不哭者谓暂时也家语云文伯歜卒其妻妾皆行哭失声敬姜戒之曰吾闻好外者士死之好内者女死之今吾子早夭吾恶其好内闻也二三妇共祭祀者无加服孔子闻之曰公父氏之妇知礼矣彼戒妇人而成子之徳此论子之恶各举其一尔方氏曰行哭者行哭泣之礼也澄曰旷于礼葢谓其旷废男女居室之礼而溺于燕私好内之情非谓其疏薄于朋友诸臣之礼也】
　　○曽子曰小功不为位也者是委巷之礼也子思之哭嫂也为位妇人倡踊申祥之哭言思也亦然【委于贵切倡音唱郑氏曰位谓以亲疏叙别哭也委巷街里也子思之哭嫂也为位善之也礼叔嫂无服妇人娣姒妇有小功服者倡先也言思子游之子申祥妻之昆弟也亦无服过此以往独哭不为位孔氏曰曽子以哭小功之丧当为位时有哭小功不为位者故曽子非之云是委巷之礼言非礼仪正法旣言其失乃引得礼之人子思之哭嫂为亲疏之位子思妇与子思之嫂为娣姒有小功之服故子思之妇先踊子思随之而哭非直子思如此其申祥哭妻之兄弟言思亦然子思孔子之孙或其兄蚤死故得有嫂或云孔氏一子相承至九世故皇氏以子思为原宪方氏曰位者哭泣之位亲有逺近服有重轻不可以无辨故哭泣之际各为之位焉子思之哭嫂也为位以言无服之丧犹且为位则知小功不为位非矣澄曰水下流之聚处为委言至此穷尽无复可去委巷犹云穷巷委巷之人见小闻寡无所知识子思以下记者所引先记曽子之言后记二人所行之事谓子思申祥哭无服之亲犹且为位况小功有服之亲而可不为位乎为嫂无服而其妻为娣姒妇则有服为妻之兄弟无服而其妻为其兄弟则有服故子思之哭嫂申祥之哭妻兄弟皆使其妻有服者倡踊于前而已无服者随哭于后也马氏曰无服而为位者唯嫂叔盖无服所以逺男女近似之嫌而为位所以笃兄弟内丧之亲子思之哭嫂也为位妇人倡踊以妇人有相为娣姒之恩而不敢以已之无服先之也申祥之哭言思亦如子思葢非礼矣嫂为内丧故可以正哭位妇人有相为娣姒之道故可以倡踊妻之昆弟外丧也既无服则不得为哭位之主矣记曰妻之昆弟为无后者死哭之适室子为主袒免哭踊夫入门右哭妻之昆弟以子为主异于叔嫂之丧也以子为主则妇人不得倡踊也】
　　○子蒲卒哭者呼灭子皋曰若是野哉哭者改之【郑氏曰灭葢子蒲名野哉非之也孔氏曰野不达礼唯复呼名冀其闻名而反哭则敬鬼神不呼名此家哭呼名子皋非之乃改也应氏曰灭疑非名但以死有灭絶之义呼而哭之】
　　○杜桥之母之丧宫中无相以为沽也【相去声沽音古】
　　【郑氏曰沽犹畧也孔氏曰孝子丧亲悲迷不复自知礼节事仪皆须人相导而杜桥家母死宫中不立相侍故时人谓其于礼麤畧】
　　○夫子曰始死羔裘冠者易之而已羔裘冠夫子不以吊
　　【郑氏曰不以吉服吊丧孔氏曰养疾者朝服羔裘冠即朝服也始死则易去朝服着深衣时有不易者又有小敛后羔裘吊者记人引乡党孔子身行之礼以讥当时失礼也方氏曰吉服可以养疾而不可以居丧故始死则易之不特丧者易之吊者亦所不服也马氏曰吊者在小敛之前犹服羔裘冠以主人未成服吊者麻绖不敢先也故子游杨裘而吊既小敛乃袭裘带绖而入若夫子羔裘冠不以吊是言小敛之后】
　　○季武子寝疾蟜固不説齐衰而入见曰斯道也将亡矣士唯公门説齐衰武子曰不亦善乎君子表微及其丧也曽防倚其门而歌【蟜居表切説他活切入见贤遍切】
　　【郑氏曰季武子鲁大夫季孙夙也世为上卿强且専政国人事之如君蟜固能守礼不畏之矫失俗也道犹礼也武子无如之何佯若善之表犹明也防字晳曾参父倚门而歌明已不与也孔氏曰时人畏武子入其门者皆説衰蟜固不説齐衰入见且谓之曰着衰入大夫之门其道将亡絶矣若依正礼士唯入公门乃説齐衰入大夫之门不合説也其时向余大夫之门犹有着齐衰者故云将亡将亡者未絶之辞武子心虽恚恨蟜固身既寝疾无奈之何乃佯言若美之谓失礼显著凡人皆知今説衰失礼之微惟汝是君子之人乃能表明之也曽防倚武子之门而歌明已不与武子故无哀戚也凡外貌为阳内心为隂实无内心但有外貌者谓之阳心实不善而佯善之阳佯字相假借入公门説衰谓不杖齐衰若杖衰入公门亦不説长乐陈氏曰季孙夙之疾蟜固不説齐衰而入见示之以凶而欲其死也季孙夙之死曽防倚其门而歌示之以吉而乐其死也子产之未死国人歌曰子产之死谁其嗣之况欲其死乎李广之死知与不知皆为尽哀况乐其死乎子产李广之感人犹至于此季孙夙疾而不为人所畏爱死而不为人所哀悼其失人心可知周官阍人丧服不入宫曲礼席葢重素苞屦厌冠不入公门服问亦曰唯公门有税齐衰则非公门不説齐衰矣蟜固曰斯道也将亡矣武子则曰君子表微葢道之存则着道之将亡则微于其将亡而能明之故谓之表微季孙之善蟜固岂得已与】
　　右记初丧之事凡十五节
　　公仪仲子之丧檀弓免焉仲子舍其孙而立其子檀弓曰何居我未之前闻也趋而就子服伯子于门右曰仲子舍其孙而立其子何也伯子曰仲子亦犹行古之道也昔者文王舍伯邑考而立武王微子舍其孙腯而立衍也夫仲子亦犹行古之道也子游问诸孔子孔子曰否立孙【免音问舍俱音舍居音姬腯徒本切夫音扶】
　　【郑氏曰公仪葢鲁同姓周礼适子死立适孙为后仲子所立非也礼朋友皆左它邦乃袒免檀弓故为非礼以非仲子也居读为姬姓之姬语助前犹故也子服伯子鲁大夫仲孙蔑之孙子服景伯也檀弓去賔位就主人兄弟之贤者而问之伯子为亲者隠尔立子非也文王立武王权也微子适子死立其弟衍殷礼也孔子曰立孙据周礼孔氏曰檀姓弓名今山阳有檀氏仲子丧亡檀弓与之为友非处他邦为之着免故为重服讥其失礼也所以讥者仲子适子死舍适孙而立庶子也何居犹言是何道理乎我未之前闻言我未闻故昔有此事也既言之乃从賔位趋而就子服伯子于门右按賔位之法随主人而变小敛之前主人未忍在主位有事在西阶下賔亦吊于西阶下士丧礼君使人襚主人拜送拜賔即位西阶下东面是也小敛之后尸出堂廉然后有饰主人位左阼阶下西面賔于东阶下吊也士丧礼小敛讫男女奉尸侇于堂主人降自西阶即位踊袭绖于序东是也檀弓之来当在小敛前以仲子初丧即正适庶之位也初于西阶下行议吊而主人未觉后乃趋向门右问于伯子舍嫡孙立庶子是何礼也伯子乃为隠讳言仲子虽生周世犹上行古之道也亦者言余人有行古之道者仲子亦如之也即引文王微子之事为古之道云仲子与文王微子无异子游以此为疑问诸孔子孔子以仲子周人当从周礼不得立庶子当立孙也方氏曰免之为服特施于五世之亲而朋友死于它邦者亦服之仲子之于檀弓既非五世之亲又非死于它邦者弓为之免焉葢服非所服之服以讥立非所立尔】
　　○司寇惠子之丧子游为之麻衰牡麻绖文子辞曰子辱与弥牟之弟游又辱为之服敢辞子游曰礼也文子退反哭子游趋而就诸臣之位文子又辞曰子辱与弥牟之弟游又辱为之服又辱临其丧敢辞子游曰固以请文子退扶适子南面而立曰子辱与弥牟之弟游又辱为之服又辱临其丧虎也敢不复位子游趋而就客位【为之云伪切下同适音的】
　　【郑氏曰惠子卫将军文子弥牟之弟惠叔兰也生虎者惠子废适立庶子游为之重服以讥之麻衰以吉服之布为衰也文子辞曰辱与弟游谢其存时也敢辞止之服也文子以子游习礼见子游曰礼亦以为当然未觉其所讥子游趋就臣位深讥之也大夫之家臣位在賔后文子又辞曰辱临其丧止之在臣位也子游再不从命文子方觉所讥亲扶适子虎而辞敬子游也南面而立则诸臣位在门内北面明矣子游趋客位所讥行也孔氏曰卫灵公生昭子郢郢生文子木及惠叔兰兰生虎为司寇氏文子生简子瑕瑕生将军文氏然则弥牟是木之字子游与惠子为朋友应着吊服加缌麻带绖今乃着麻衰牡麻绖诗云麻衣如雪又闲传云大祥素缟麻衣皆吉服之布也按吊服锡衰十五升去其半疑衰十四升今子游麻衰乃吉服十五升轻于吊服而云重服以讥之者据牡麻绖为重也吊服弁绖大如缌之绖一股而环之今乃用牡麻绞绖与齐衰绖同也大夫之賔位在门东近北大夫之家臣位亦在门东而南近门并北向故云在賔后也长乐陈氏曰公仪仲子舍孙立子而檀弓吊以免司寇惠子舍适立庶而子游吊以麻衰皆重其服以讥之欲其明适庶之分司寇惠子之废适无异公仪仲子之舍孙子游于司寇惠子之相友无异檀弓之于公仪仲子檀弓之讥仲子服免而已趋就门右而已子游之讥惠子服不以免而麻哀牡麻绖趋不就门而就诸臣之位又檀弓之讥见于言子游之讥至于无言者葢檀弓以仲子无贤兄弟非可追而正之故服止于免趋止于景伯而示之以言姑以正法而已子游以惠子之兄弟有文子者可以追而正之故重为之服卑为之趋示之以无言使之自讼而改焉既而文子果扶适子南面而立岂非事异则礼异哉马氏曰死丧之威致哀戚者唯兄弟而已若朋友皆在他邦而无宗族兄弟乃得施亲亲之恩相为袒免檀弓之免子游之麻绖皆非在它邦者也而其服有过也以为仲子之舍孙惠子之立庶而父兄不能正是犹无亲也檀弓子游虽有朋友之道欲正而不可得故重为之服所以视其亲言唯亲则有可正之恩就臣之位所以视其臣言唯臣则有可正之义澄曰文子名木今曰弥牟者弥牟二字反切则为木彼实称名为木而聴者若曰弥牟犹尔之为而已而止诸之为之于之乎也】
　　○有若之丧悼公吊焉子游摈由左
　　【郑氏曰摈相侑丧礼者丧礼废亡时人以为此仪当如诏辞而由右子游正之孔氏曰相主人以礼谓之摈大宗伯注出接賔曰摈入诏礼曰相少仪云诏辞自右立者尊右若已传君之辞为君出命则君之辞命为尊宜处右于丧事则賔主右而已左当时礼废相丧亦如传君辞之居右子游知礼故推賔居右已居左也澄曰按杂记泄栁之母死相者由左泄栁死其徒由右相泄栁贤人居母之丧相礼者由左以其知礼也及泄栁死其徒非能如泄栁之知礼故从时俗之失礼而由右相方氏曰凶事尚右子游为摈而由左尚右故也】
　　○季孙之母死哀公吊焉曽子与子贡吊焉阍人爲君在弗内也曽子与子贡入于其廏而脩容焉子贡先入阍人曰乡者已告矣曽子后入阍人辟之涉内霤卿大夫皆辟位公降一等而揖之君子言之曰尽饰之道斯其行者逺矣【为郷并去声内音纳辟音辟辟位音避】
　　【郑氏曰阍人守门者脩容更庄饰也子贡先入阍人既不敢止以言下之故曰乡已告矣曽子后入阍人见两贤相随弥益恭敬故辟之公降等揖礼之也孔氏曰二子初时不具衣服则阍人拒之二子退而脩容阍人虽愚犹知敬畏二子涉至内霤卿大夫皆逡巡辟位公于堂上降阶一等揖而礼之君子遂美之云凡人尽其容饰行之可长逺矣按丧大记君临大夫之丧君即位于序端卿大夫即位于堂廉楹西北面东上所谓辟位者葢少西逡巡而东面不当北面之位也然君在大夫得私为二子辟位者或是公始入升堂之后卿大夫犹在庭中北面辟位者谓辟中庭之位少近东尔吊有常服而特为尽饰者谓更服新衣也澄曰乡者已告矣谓乡者初入之时已为告之主人矣以此言文其乡者不内之过辟之谓屏斥它人广开其前以容二贤之入也行如蛮陌之邦行矣之行谓所徃皆通达无阻遏也逺犹云广大谓其功效广大不狭小也长乐陈氏曰徳者容之实容者徳之华君子正其衣冠尊其瞻视俨然人望而畏之此容之不可不脩也曽子子贡吊于季孙氏当其容之未脩也阍人拒之而不内及其容之脩也阍人敬而辟之涉于内霤卿大夫皆辟位公降一等而揖之夫以阍人之愚卿大夫之贵哀公之尊而容之所施犹足以动之况不愚不贵不尊者乎】
　　○卫司徒敬子死子夏吊焉主人未小敛绖而往子游吊焉主人旣小敛子游出绖反哭子夏曰闻之也与曰闻诸夫子主人未改服则不绖【与音余】
　　【郑氏曰司徒官氏公子许之后皆以朋友之礼徃而二人异孔氏曰凡吊者主人成服则客乃服吊绖今主人始小敛未成服而已便出着绖朋友有缌之恩随主人变如五服亲也此与前子游狐裘吊朋友同也前云带绖此不云带者凡单云绖则知有带也】
　　○曽子袭裘而吊子游裼裘而吊曽子指子游而示人曰夫夫也为习于礼者如之何其裼裘而吊也主人旣小敛袒括发子游趋而出袭裘带绖而入曽子曰我过矣我过矣夫夫是也【夫夫上音扶下同】
　　【郑氏曰曾子葢知临丧无饰夫夫犹言此丈夫也子游于时名为习礼故曽子疑之子游于主人变乃变曽子遂善子游孔氏曰凡吊丧之礼主人未变之前吊者吉服谓羔裘冠缁衣素裳又袒去上服以露裼衣此裼裘而吊是也主人既变虽着朝服而加武以绖武吉冠卷也不改冠但加绖于武又掩其上服若朋友又加带在腰此袭裘带绖而入是也子游之吊未知主人小敛以否但吊丧豫备将带绖行故出服带绖而入也主人成服之后吊者大夫则锡衰士则疑衰当事皆首服弁绖方氏曰夫夫上语辞下丈夫之夫张子曰曽子子游同吊异服必是去有先后故不得同议各守所闻而徃也曽子袭裘而吊先进于礼乐也子游亦尽有守文处如裼裘而吊必是守文也曽子子游皆圣门髙弟其分契与常人殊若使一人失礼必面相告岂有私指示于人而不告之也此段义可疑曽子有子言游辈一时行礼犹有不同葢时已礼壊乐崩至后世文献不足尤难行也】
　　○曽子吊于负夏主人旣祖填池推柩而反之降妇人而后行礼从者曰礼与曽子曰夫祖者且也且胡为其不可以反宿也从者又问诸子游曰礼与子游曰饭于牖下小敛于戸内大敛于阼殡于客位祖于庭于墓所以即逺也故丧事有进而无退曽子闻之曰多矣乎予出祖者【填池郑音奠彻或读如字推吐囘切从去声礼与音余夫音扶饭扶万切】
　　【郑氏曰负夏卫地祖谓移柩车去载处为行始也填池当为奠彻声之误也奠彻谓彻遣奠设祖奠也推柩而反于载处荣曽子吊欲更始也礼旣祖而妇人降今反柩妇人辟之复升堂矣柩无反而反之又降妇人皆非也从者怪之曽子曰夫祖者且也且未定之辞此给説也孔氏曰按既夕礼啓殡之后柩迁于祖重先奠从柩从升自西阶正柩于两楹间郑注云是时柩北首设奠于柩西此奠谓啓殡之奠也质明彻去啓奠乃设迁祖之奠于柩西至日昃乃郤下柩载于阶间乗蜃车载讫降下迁祖之奠设于柩车西时柩犹北首乃饰柩设披属引彻下迁柤之奠迁柩向外而为行始谓之祖也妇人降即位于阶间乃设祖奠于柩西至厥明彻祖奠又设遣奠于柩车之西然后彻之包牲取下体以载之遂行此是啓殡之后至柩车出之节也曽子吊于负夏氏正当主人祖祭之明旦既彻祖奠之后设遣奠之时而来吊主人荣曽子之来乃彻去遣奠更设祖奠又推柩少退而反之向北按既夕礼既祖而妇人降葢既祖柩车南出阶间既空故妇人得降立阶间今柩车反还阶间故妇人辟之升堂至明旦妇人从堂更降而后乃行遣车之礼从曽子者意以为疑故问之曽子既见主人荣已不欲指其错失为之隠讳云祖是行之始未是实行且去住二者皆得既得且住何为不可以反宿明日乃去此不顾礼以捷给说于人也从者又疑遂问子游曽子闻子游之答是自知己説之非故善子游多犹胜也言子游所说出祖之事胜于我所説出祖也方氏曰自饭于牖下至于墓与坊记所言皆同自饭至其所愈逺以义防恩故有进而无退然负夏之丧既祖而填池矣以君子之吊遂推柩而反之降妇人而后行礼此从者所以疑其非礼也夫祖固有且意以祭于行始方来有继故尔而曽子遂以为可以反宿则非也降妇人而后行遣奠之礼固礼之常以其反柩而后降故为非尔应氏曰曽子虽给説以释主人之过从者之心终有未安故又问诸子游圣门之徒气象忠厚其议人之失婉而不迫但言有进无退而反柩行礼之非自见出祖谓主人也予者亲之之辞多矣乎者不欲深指其失也君子行礼虽不可寡亦岂可多乎庐陵胡氏曰池以竹为之衣以青布丧行之饰也填谓县铜鱼以实之谓将行也郑改为奠彻未详澄曰多矣乎犹言其赘也祖者行之始柩既出而为行始矣岂可再入而反宿乎此礼之所无故为赘而谓之多矣乎也应氏説其意微婉优于旧説胡氏不改填池二字则填当读为陟刃切填犹云安顿也谓已安顿棺饰之池而将行也但考之士礼填池在朝祖后阶下载柩之时今二字在既祖之下则亦可疑未敢必以不改字为是】
　　右记吊事凡七节
　　读赗曽子曰非古也是再告也【赗音奉】
　　【郑氏曰祖而赗賔致命将行主人之史又读赗曽子言非礼澄曰按士丧礼下篇祖奠毕公赗賔赗其时赗者已致命于柩凡所赗之物书之于方及次日遣奠毕苞牲行器之后主人之史读赗若欲神一一知之前既致命今又读之是再告于神也葢古者但有赗时致命之礼无后来再读之礼故曽子以为非古】
　　○宋襄公其夫人醯醢百瓮曽子曰旣曰明器矣而又实之
　　【郑氏曰名之为明器而与祭器皆实之是乱鬼器与人器孔氏曰按春秋宋襄公卒在僖二十三年至文公十六年犹有襄夫人在葢襄公初取夫人死在襄公前故云宋襄公葬其夫人后又取夫人是周襄王之姊死在襄公后言既曰神明之器则当虚也士丧无祭器则实明器故既夕云瓮三醯醢屑甒二醴酒也大夫诸侯兼用鬼器人器则空鬼实人若夏后氏専用明器则分半以实之殷人全用祭器则亦分半以虚之周人兼用则人器实之明器虚之马氏曰既夕礼言陈明器亦有黍稷醯醢酒醴以实之宋襄公之葬夫人醯醢百瓮讥其多于礼可也以为明器而不当实之则非矣岂曽子言殷人之礼有祭器而不必实明器与】
　　○仲宪言于曽子曰夏后氏用明器示民无知也殷人用祭器示民有知也周人兼用之示民疑也曽子曰其不然乎其不然乎夫明器鬼器也祭器人器也夫古之人胡为而死其亲乎
　　【郑氏曰仲宪孔子弟子原宪示民无知所谓致死之示民有知所谓致生之兼用则使民疑于无知与有知曽子连言其不然乎非其説之非也葢仲宪之言三者皆非此或用鬼器或用人器尔孔氏曰夏以鬼与人异故纯用鬼器非为无知也殷言鬼虽与人异亦应恭敬故用祭器贮食送之非为有知也周家极文言亡者亦宜鬼事亦宜敬事故幷用鬼敬二器非为示民疑也然周唯大夫以上兼用尔士唯用鬼器不用人器古人虽质何容死其亲乎古谓夏时也若示无知则是死之矣宪言三事皆非而曽子独讥此无知者讥一则余从可知也方氏曰明器祭器三代之所兼用葢处以死生之间岂特周而然哉原宪必以夏用鬼器殷用人器则是夏有致死之不仁殷有致生之不知宜乎曽子不然其説也然曽子之言止及于夏而不及于殷者以死其亲尤君子之所不忍也李氏曰明有象幽无形以有象之器事无形之鬼故曰明器以其对于祭器故亦曰凶器以人道而事鬼神故曰祭器以其对于凶器故亦曰生器生器则文而不功明器则具而不用有生器具之以适墓象死道也有明器具之而不用明不复用也由死道以思其亲由不用以念其死皆所以重孝子之哀也张子曰明器而兼用祭器周之未礼也周礼惟言廞澄按原宪名宪字思今宪上加仲而郑注指为原宪未详】
　　○孔子曰之死而致死之不仁而不可为也之死而致生之不知而不可为也是故竹不成用瓦不成味木不成斵琴瑟张而不平竽笙备而不和有钟磬而无簨簴其曰明器神明之也【知音智味音沬芒曷切斵竹角切和胡卧切簨息允切簴音巨郑氏曰之徃也死之生之谓无知与有知也不可为者为犹行也成犹善也竹不可善用谓边无縢味当作沬沬靧也不平不和谓无宫商之调无簨簴不县之也横曰簨植曰簴神明之者言神明死者也神明者非人所知故其器如此孔氏曰之谓生者以物徃送于死者何云言徃死者处而致此死者如草木无知则不仁徃死者处而致此死者如全生之物则不知皆不可行于世也圣人为教使人子于死者不便谓无知不便谓有知故制明器以神明求之器用竝不精善竹器无縢缘瓦器无光泽木器不雕节琴瑟不调平竽笙不调和有钟磬而不用格县挂之簨簴县钟磬格也沬犹黑光也今世人呼黑为沬郑云靧也靧谓靧面澄沬之为光泽也庐陵胡氏曰成犹完备】
　　○孔子谓为眀器者知丧道矣备物而不可用也哀哉死者而用生者之器也不殆于用殉乎哉其曰明器神明之也
　　【郑氏曰殆几也杀人以卫死者曰殉用其器者渐几于用人也明器所以神明死者异于生人也孔氏曰谓夏为明器知死丧之道矣以孝子之事亲不可阙故备其器物若似生存以鬼神异于人故物不可用孔子既论夏之事又言殷之非谓用生者之祭器而供死者近于用生人而殉死人也山隂陆氏曰言谓者孔子之意也临川王氏曰用生者之器必非殷盛时之礼或生者之器非祭器乎】
　　○涂车刍灵自古有之明器之道也孔子谓为刍灵者善谓为俑者不仁不殆于用人乎哉【俑音勇】
　　【郑氏曰刍灵束茅为人谓之灵者神之类言此与明器同俑偶人也有面目机发似生人孔子善古而非周孔氏曰涂车涂作车涂车刍灵自古帝王制而有之不可为用即明器之物一类故曰明器之道也俑谓刻木偶类人形记者録孔子之言谓古之为刍灵者善谓为俑者不仁不近于用生人入圹乎哉】
　　○陈干昔寝疾属其兄弟而命其子尊已曰如我死则必大为我棺使吾二婢子夹我陈干昔死其子曰以殉葬非礼也况又同棺乎弗果杀【干音干属之玉切殉音徇】
　　【郑氏曰婢子妾也尊已不陷父于不义记者善之孔氏曰尊已干昔子名兄弟言属子云命轻重之义也长乐陈氏曰君子将死不忘乎善小人将死不忘乎恶成子髙寝疾择不食之地以自葬孟僖子将死明仲尼之道以教子曽子将死称君子之道以教人此不忘乎善者也魏颗之病欲以妾为殉陈干昔之病欲以婢夹已此不忘乎恶者也干昔之子不从其乱命其过秦康公逺矣】
　　○陈子车死于卫其妻与其家大夫谋以殉葬定而后陈子亢至以告曰夫子疾莫养于下请以殉葬子亢曰以殉葬非礼也虽然则彼疾当养者孰若妻与宰得已则吾欲已不得已则吾欲以二子者之为之也于是弗果用【亢音刚养去声】
　　【郑氏曰子车齐大夫亢子车弟莫养于下谓地下也子亢度谏之不能止以言拒之也已犹止也果决也孔氏曰子亢见兄家谋殉葬非礼自度不能止故云殉葬虽非礼然外人疏最亲谁若妻与宰若得休已吾欲休已若其不止必须侍养则吾欲以妻与宰殉葬澄曰彼妻与宰不明公义不知正礼以其私情邪念爱夫爱主而谋殉葬子亢托言欲以二人之身殉彼既爱身不肯死则其爱夫爱主之私情邪念自息矣】
　　○孺子防之丧哀公欲设拨问于有若有若曰其可也君之三臣犹设之顔栁曰天子龙輴而椁帱诸侯輴而设帱为榆沈故设拨三臣者废輴而设拨窃礼之不中者也而君何学焉【防吐孙切拨半末切沈与沈同陆农师读如字不中去声又如字郑氏曰防鲁哀公之少子拨可拨引輴车所谓绋也三臣仲孙叔孙季孙氏犹尚也有若以臣况子也輴殡车也画辕为龙帱覆也殡以椁覆棺而涂之所谓菆涂龙輴以椁也诸侯輴不画龙榆沈谓以水浇榆白皮之汁有急以播地于引柩车滑也废去也绋系于輴三臣于礼去輴今有绋是用輴僣礼也殡礼大夫菆置西序士掘肂见衽顔栁止其学非礼也孔氏曰顔栁以有若对非其实恐哀公从之故以正礼而言天子之殡载柩于龙輴累材作椁题凑其木帱覆棺上而后涂之诸侯以輴载柩不画为龙亦累木为椁设木于上以帱不为题凑直横木覆之亦泥涂其上为有榆沈故须误拨今三臣者依礼废輴不合用殡今乃设拨用輴是盗窃于礼不中法式也丧大记大夫二綍二碑是大夫有綍綍即绋又既夕礼注云大夫以上始有四周谓之輴是有輴也此云三臣于礼去輴用輴僣礼者据殡时大记及既夕注谓朝庙下棺也大夫以柩朝庙之时用輴绋惟殡时用輁轴不得用輴绋方氏曰三臣既知輴之可废而不知拨之不可设是窃礼之不中者也哀公以少子之丧乃欲学之山隂陆氏曰据此诸侯无椁设帱而已先儒谓亦累木为椁特不题凑非是榆性坚忍中车所谓不剥不沐十年成毂是也然以性沈难转亦所载沈也故设拨拨虽不可知然谓之拨则以拨輴者也郑氏谓拨为绋非是按丧大记大夫二綍二碑废輴用轴而设拨故曰窃礼之不中者也庐陵胡氏曰帱不以椁而覆以它物废輴欲窃礼设拨则不中礼澄曰天子之殡龙輴载柩外加以椁而又有帱诸侯之殡輴以载柩外虽无椁而亦有帱榆木名葢以为輴车之轮毂者沈犹重也木性本重所载又重为难转动故须设拨以拨其轮大夫殡用輁轴其转动甚易既不用輴则拨无所施徒为虚器实无所用盖窃君礼而不中事宜者也陆氏説优今从之】
　　○季康子之母死公输若方小敛般请以机封将从之公肩假曰不可夫鲁有初公室视丰碑三家视桓楹般尔以人之母尝巧则岂不得以其母以尝巧者乎则病者乎噫弗果从【般音班封音窆其母旧音无今读为父母之母】
　　【郑氏曰公输若匠师方小言年尚幼未知礼也敛谓下棺于椁般若之族多技巧见若掌敛事而年尚幼请代之而欲尝其技巧也时人服般之巧故将从之鲁有初初谓故事也丰碑斵大木为之形如石碑于椁前后四角树之穿中间为鹿卢下棺以繂绕天子六繂四碑前后各重鹿卢也言视丰碑者时公室僣天子也诸侯下天子斵之形如大楹四植谓之桓诸侯四繂二碑碑如桓矣言视桓楹者时三家僣诸侯也大夫二繂二碑士二繂无碑孔氏曰公输若之族人公输般请为转动机闗窆而下棺将从之时有公肩假止而不许曰鲁有初始旧礼凡言视者不正相当比拟之辞王制视诸侯视伯视子男是也丰大也按礼庙庭有碑今用大木为碑穿凿碑中之木令空于此空间着鹿卢鹿卢两头各入碑木繂即绋也以绋之一头系棺缄以一头绕鹿卢绕讫人各背碑负绋末头聴鼔声以渐郤行而下之也天子六繂四碑有一碑两绋者故上下重着鹿卢止前前后重鹿卢者以棺之入椁前后用力深也天子有隧以羡道下椁所以用碑者凡天子之葬掘地为方圹汉书谓之方中方中之内先累椁于其方中南畔为羡道以蜃车载柩至圹説而载以龙輴从羡道而入至方中乃属绋于棺之缄从上而下棺入于椁之中于此之时用碑繂也三家言视桓楹不云碑但如大楹不似碑形故尔通而言之亦谓之碑按説文桓亭邮表也谓亭邮所立表木即今之桥旁表柱也诸侯二碑两柱一碑而施鹿卢故云四植谓之桓也临川王氏曰言公室视丰碑三家视桓楹见下陵上僭成俗人不复以僭为非矣方氏曰敛其尸谓之敛敛于圹亦谓之敛此所言敛敛于圹也澄曰尝犹试也得字句絶自快足为得有亏歉为病上二句责般谓尔以人之母试巧则尔工人之心岂不快足而自得下二句悯季孙谓以其母以试尔之巧者彼孝子之心其亦有亏歉而病者矣季孙之母虽是妾母然国卿之母岂工人尝巧之具恶乎不为季孙病哉二者字下俱有乎字疑惑之之辞而不质言也噫嗟叹声旣责般闵季孙而又嗟叹葢深以为不可也】
　　○国昭子之母死问于子张曰葬及墓男子妇人安位子张曰司徒敬子之丧夫子相男子西乡妇人东乡曰噫毋曰我丧也斯沾尔専之賔为賔焉主为主焉妇人从男子皆西乡【相乡竝去声斯音赐沾音觇】
　　【郑氏曰国昭子齐大夫夫子孔子也西乡东乡夹羡道为位也毋禁止辞斯尽也沾读曰觇觇视也国昭子自谓齐之大家人尽视之欲人观之法其所为时子张相専犹同也孔氏曰噫毋者止子张也言我居丧人尽来觇视当更为别礼岂得依旧礼尔当同此妇人与男子一处于是昭子家妇人从男子同在主位西乡賔之男子及賔之妇人皆西厢东乡非也方氏曰礼之辨异尤重于男女之际虽在丧纪忧之中亦各正其位故自始死以至于葬男子则西乡而位乎东妇人则东乡而位乎西以辨隂阳之义司徒敬子之丧夫子为相固尝行之矣而国昭子徒为賔主之辨曽无男女之别其失礼不亦甚乎澄曰専为専主之言尔既相丧礼当専主其事如我之言賔自为賔而男女皆东乡主自为主而男女皆西乡也】
　　○季子皋葬其妻犯人之禾申祥以告曰请庚之子皋曰孟氏不以是罪予朋友不以是弃予以吾为邑长于斯也买道而葬后难继也【长之两切】
　　【郑氏曰季子皋孔子弟子髙柴孟氏成邑之宰或氏季犯躐也申祥子张子庚偿也子皋恃宠虐民非也孔氏曰髙柴字子皋论语作子羔古字通用子皋见申祥请偿故拒之云孟氏不以是犯禾之事罪责我朋友不以是犯禾之事离弃我以小失非大故也斯此也以吾为邑长于此成邑乃买道而葬后人难继续也方氏曰孟氏执政者也故以法言罪朋友同等者也故以义言弃恃已之贵而虐民之贱非仁殉己之利而忘民之害非恕长民于邑不仁不恕则天下之公法不容而在所罪矣岂必孟氏罪之而后为罪哉天下之公义不与而在所弃矣岂必朋友弃之而后为弃哉子皋昧于此且虑后之难继所谓顺非而泽也】
　　○国子髙曰葬也者藏也藏也者欲人之弗得见也是故衣足以饰身棺周于衣椁周于棺土周于椁反壤树之哉
　　【国齐大夫国氏子者大夫之尊称髙者葢其字古初人与禽兽一死者不葬后因人子不忍暴露其亲故掩之以土又不忍土侵其肤故衣之以薪后以瓦棺易薪又以木棺易瓦棺外又加以椁情弥厚礼弥备矣敛而以衣裹尸使人不见其尸也敛而纳之于棺使人不见其衣也葬而下棺于椁使人不见其棺也既下棺而实之以土则并使人不见其椁也子髙以为人子之葬其亲如此藏之者欲人之不得而见也实土毕而封树于外以表识之则人虽不见其棺椁然知其所藏之处矣意欲如古之不封不树也郑氏曰反复也怪不如太古意在于俭非周礼也孔氏曰子髙之意以人死可恶故备衣衾棺椁欲其深邃不使人知今乃反更封壤为坟而种树以标之哉方氏曰壤言封土以为坟树言种木以为表马氏曰古之人畧于死者衣之以薪葬之中野后世圣人严慎终之礼以瓦棺堲周为不足易之以棺椁凡此皆藏之弗得见者也周官冢人用爵等为封土之度与其树数观其封则知位秩之髙卑观其树则知命数之多寡所以遗后世子孙之识非以为观美也而国子髙非之亦异于礼矣】
　　○成子髙寝疾庆遗入请曰子之病革矣如至乎大病则如之何子髙曰吾闻之也生有益于人死不害于人吾纵生无益于人吾可以死害于人乎哉我死则择不食之地而葬我焉【遗于愧切革音棘】
　　【孔氏曰齐世本懿伯生贞孟贞孟生成伯髙父郑氏曰遗庆封之族不食谓不垦耕澄曰成子髙即国子髙成諡也庆遗葢子髙家臣入请入卧内而请问其遗命也大病谓死不食之地谓其地不可种五谷以供民食者子髙自谓生而不能利泽于民是无益于人也若死而葬人所垦耕之地以妨五谷是有害于人矣故欲择不可垦耕之地而葬焉其意慊然不自足其言依于谦俭葢亦可谓贤已】
　　○公叔文子升于瑕丘蘧伯玉从文子曰乐哉斯丘也死则我欲葬焉蘧伯玉曰吾子乐之则瑗请前【从去声乐音洛瑗云眷切】
　　【郑氏曰文子献公之孙名拔瑗伯玉名二子卫大夫孔氏曰蘧伯玉仁者刺文子欲害人良田方氏曰葬之为礼葢生者之所送终非死者之所当择择之且不可又况徇己之乐而忘人之害乎此公叔文子乐瑕丘之葬故蘧伯玉有请前之讥也澄曰前犹云豫先也请前请为豫定其所若徇其意实讥非之所谓巽与之言也按论语公明贾对孔子称公叔文子之贤以为义然后取人不厌其取今于生前贪其乐处以葬不义孰甚焉宜夫子有岂其然乎之疑也今观卫公叔文子欲葬所乐之丘则齐国成子髙择葬不食之地者其贤矣哉】
　　○大公封于营丘比及五世皆反葬于周君子曰乐乐其所自生礼不忘其本古之人有言曰狐死正丘首仁也【比匹吏切乐乐下音洛首手又切】
　　【郑氏曰齐曰营丘大公受齐封留为大师死葬于周子孙不忍离也五世之后乃葬于齐君子言其似礼乐之义正丘首正首丘也仁恩也孔氏曰大公周之大师死葬镐京陪文武之墓其子孙比及五世虽死于齐以大公在周又从齐反归葬于周也先王乐已之王业所由生以制乐名舜由能绍尧则乐名大韶禹由治水广大中国则乐名大夏王业本由质而兴则礼尚质本由文而兴则礼尚文礼与乐皆重本反葬于周亦是重本君子既引礼乐又引古人遗言谓丘者狐窟穴根本之处虽狼狈而死意犹向此丘是心有仁恩也五世者五世则服尽也按世本大公望生丁公汲汲生乙公得得生防公慈母慈母生哀公不臣齐世家哀公荒淫纪侯谮之夷王烹哀公亦葬周也其实反葬止四世若大公之外五世是孙之子服尽亦反大公孙哀公死弟胡公靖立靖死献公山立山死武公寿立以五君为五世则献公以上反葬以所生为五世则武公以上皆反葬周公封鲁其子孙不反葬于周者以有次子在周世守其采地也方氏曰周官冢人掌公墓之地先王之葬居中诸侯左右各以其族故大公虽封营丘而五世子孙皆得反葬以从其祖焉澄曰乐乐其所自生乐谓欢悦之也自由也天地祖考者人物之所由以生也祀天祭地享祖考必有乐以乐之葢以欢悦吾身所由以生之鬼神祗也礼不忘其本不忘谓追念而报事之也所由以生者如木之本木本乃木支所由以生也人物之生本乎天地祖考故以祀祭享之礼报事之者不忘吾身之所本也本即所自生者互言以备如饮食必祭上世始为饮食之人而后食亦是不忘本此言礼乐之用非言制作时也疏説误】
　　○延陵季子适齐于其反也其长子死葬于嬴博之间孔子曰延陵季子吴之习于礼者也徃而观其葬焉其坎深不至于泉其敛以时服既葬而封广轮揜坎其髙可隠也旣封左袒右还其封且号者三曰骨肉归复于土命也若魂气则无不之也无不之也而遂行孔子曰延陵季子之于礼也其合矣乎【长之两切深式鸩切广古旷切可隠旧读于刃切今如字号戸髙切】
　　【郑氏曰季子名札鲁昭二十七年吴公子札聘于上国是也季子让国居延陵因号焉嬴博齐地今泰山县是也徃徃吊之坎不至泉以生恕死也敛以行时之服不改制节也轮从也隠据也封可手据谓髙四尺所还围也号哭且言也命犹性也行去也孔氏曰生时不欲近泉以生时之意恕死者故死亦不至于泉人长八尺低而据之半为四尺所封坟已竟季子乃左袒其衣凡以礼事者左袒若请罪待刑则右袒丧亦是礼事但丧礼直云袒不云左右季子达死生之命自寛慰从吉礼故左袒也左袒讫乃右而围绕其封且号哭者三匝言人之骨肉乃食土物而生今还归复入于土乃自然之性若魂气则无不之适不可更反再言之者愍伤离诀之意方氏曰坎深不至泉则不至于太深敛以时服则不至于太厚广轮掩坎则不至于太大其髙可隠则不至于太髙左为阳故袒之以变吉右为隂故还焉以示凶孔子始言其习终言其合习存乎学合存乎行始闻其学礼故曰习终见其能行礼故曰合夫骨肉之归复于土魂气之无不之是人情之所哀者然季子之号止于三则哀为不足矣临川王氏曰先王之制为长子三年服之如此其重则其哀戚不可不称是三号而遂行哀不足矣孔子曰丧事不敢不勉又曰丧不若礼不足而哀有余谓其葬于礼为合称其合于礼所以讥其哀不足也哀不足则不可谓仁矣延陵之言葢老庄之徒也或曰而遂行者君命不可缓也君命亦不可若此其急不若此其急则命废乎不废则少辽缓之何为而不可得澄曰时服谓当时所有之服隠蔽也人长八尺蹲则半之其髙可以隠蔽人之身人蹲左畔则右畔不见人蹲右畔则左畔不见约计四尺也郑训隠为据则如隠几之隠作去声读命谓造化流行生死万物者人之骨肉资坤而成既生之后渐渐长大及其死也归而藏焉复反于土渐渐朽腐与土为一此造化流行之命使然故曰命也若其魂气资干而始死则防散混于天气之中无所不之也季子其时奉君命出使而有私丧不敢将其尸柩以归只得葬于齐地故言死而骨肉归土乃天命之常人情纵有系恋不容不葬之圡中父子一体死者葬齐生者还吴两相离诀永不亲近深可愍伤然其魂气则无所不之父子一气能相感通父在于吴则子之魂气亦在于吴实不疏逺也聊以自寛慰尔按庄子尽载秦失吊老耼之事以其三号而出为简略于哀详此记文右还其封且号者三八字为一句谓围绕其封丘以行而且号哭也者三两字是记其围绕之匝数非记其号哭之声数也足行口哭二事兼幷围绕之行既止而后号哭之声亦止非谓但哭三声也荆国王氏以此为哀不足葢误分一句作两句读遂误解且号者三与庄子书之三号同也况季子于子之丧自初死至葬时甚促亦经旬日或经半月或经两旬迟速莫考初死之时哭必尽哀又有再哭三哭朝哭夕哭其哭不止一次矣非但有此既葬还封之一哭也恶得以此而议其哀之不足哉荆国天质偏厚慈爱笃至贤者过之而不合乎中庸其长子雱死悲戚不堪力辞相位以已方人而议季子季子情礼两得无可议也方氏守土氏学亦袭其説王氏不特以三号为哀不足之説非是它説亦皆可疵观者必能究极今不一一辨驳也】
　　○舜葬于苍梧之野盖三妃未之从也
　　【郑氏曰古者不合葬舜征有苗而死因留葬焉苍梧于周南越之地今为郡帝喾立四妃象后妃四星其一明者为正妃余三小者为次妃帝尧因焉至舜不立正妃但三妃而已夏后氏増以三三而九合十二人以虞夏及周制差之则殷人又増以三九二十七合二十九人周人法帝喾立正妃又三二十七为八十一人合百二十一人其位后也夫人也嫔也世妇也女御也五者相参以定尊卑孔氏曰舜三妃按帝王世纪长妃娥皇无子次妃女英生商均次妃癸比生二女霄明烛光从犹就也三妃不就舜合葬记之人未知审悉故云葢澄曰孟子言舜生于诸冯迁于负夏卒于鸣条而淮南子云舜征三苗遂死苍梧郑注因之史记又云舜南巡守崩于苍梧之野韩文黄陵庙碑云书称舜陟方注谓舜升道南方以死地势东南下如言舜南巡而死宜言下方不得言陟方也谓舜死葬苍梧不可信澄按尧荐舜摄位巡守等事皆舜代行舜荐禹摄位后亦当然也故温国司马氏诗云虞舜既倦勤荐禹为天子安得复南巡迢迢渡湘水然则谓舜南巡守而死者妄也舜未摄位时已窜三苗之君于三危及禹治水时三苗之居三危者已丕叙矣惟有苗之余民犹在故处者不服从政役故治水时顽不肯即功及舜既为天子乃分北其民自是无三苖之患矣岂有舜之末年又征苖者哉东晋古文书称禹征苗已妄况言舜自征苖尤妄也知南巡征苗之説为妄而以孟子卒于鸣条之言证之则舜之崩葬不在苍梧也明矣郑注所谓四妃三妃及夏商周递増人数当时援引虽必有据然今莫可考其是否也】
　　季武子曰周公葢祔
　　【郑氏曰祔谓合葬自周公以来孔氏曰记者既论古不合葬与周不同又引季武子之言云周公以来始将后丧合前丧祔葬武子去周公不逺无可疑谦退不敢指斥虽不疑亦云葢也澄曰季武子之言见下文葢因杜氏来合葬于其西阶之下而武子云然】
　　○季武子成寝杜氏之葬在西阶之下请合葬焉许之入宫而不敢哭武子曰合葬非古也自周公以来未之有改也吾许其大而不许其细何居命之哭【居音姬郑氏曰武子鲁公子季友之曽孙季孙夙自见夷人冢墓以为宅欲文过孔氏曰按世本公子友生齐仲无逸无逸生行父行父生夙武子云合葬之礼非古法从周公以来始有至今未改我成寝之时谓此冢是周公以前不须合葬故夷平之以为寝是文饰其过先儒皆以杜氏丧从外来就武子之寝合葬与孔子合葬于防同又按晏子春秋景公成路寝之台逢于阿盆成逆后丧并得附葬景公寝中与此同也聴将丧入葬是许其大哭是细方氏曰周官墓大夫之职凡争墓地者聴其狱讼当是时岂有夷人之墓以成寝者哉季子乃有是事者由周官之法坏故也张子曰自伯禽至于武子多歴年岂容城中有墓此必是殡欲取其柩以归合葬也山隂陆氏曰请迁于外而合葬之先儒谓杜氏之丧从外来就武子之寝合葬不近人情澄曰张子陆氏与注疏异姑存其説】
　　○孔子曰卫人之祔也离之鲁人之祔也合之善夫【夫音扶】
  </div>
  <div class="pagination">
   <a href="礼记纂言_page30.html">
    上一页
   </a>
   <span>
    ...
   </span>
   <a href="礼记纂言_page26.html">
    26
   </a>
   <a href="礼记纂言_page27.html">
    27
   </a>
   <a href="礼记纂言_page28.html">
    28
   </a>
   <a href="礼记纂言_page29.html">
    29
   </a>
   <a href="礼记纂言_page30.html">
    30
   </a>
   <span class="current-page">
    31
   </span>
   <a href="礼记纂言_page32.html">
    32
   </a>
   <a href="礼记纂言_page33.html">
    33
   </a>
   <a href="礼记纂言_page34.html">
    34
   </a>
   <a href="礼记纂言_page35.html">
    35
   </a>
   <a href="礼记纂言_page36.html">
    36
   </a>
   <span>
    ...
   </span>
   <a href="礼记纂言_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
