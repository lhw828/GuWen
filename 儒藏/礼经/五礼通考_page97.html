<!DOCTYPE html>
<html>
<head>
    <meta charset="UTF-8">
    <title>五礼通考 - 第 97 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 97 页/共 431 页</h1>
    <div class="content">　　士昏礼舅姑共享妇舅姑先降自西阶妇降自阼阶【注授之室使爲主明代已】
　　书顾命大辂在賔阶面缀辂在阼阶面【传面前皆南向】
　　礼记曲礼主人就东阶客就西阶
　　书顾命夹两阶戺【传堂亷爲戺　疏堂廉曰戺相传爲然亷者棱也所立在堂下迎于堂亷】仪礼乡饮酒礼设席于堂亷东上【注侧边曰亷燕礼曰席工于西阶上少东乐正先升北面此言乐正先升立于西阶东则工席在阶东】
　　聘礼陪鼎当内廉【注当内廉辟堂涂也】
　　书顾命一人冕执戣立于东垂一人冕执瞿立于西垂【传戣瞿皆防属立于东西堂之阶上　疏释诂云疆界边衞圉垂也则垂是逺外之名堂上而立东垂西垂知左堂上之逺地堂于序外东厢西厢必有阶上堂知此立于东西堂之阶上也】
　　朱子释宫升堂两阶其东阶曰阼阶士冠礼注曰阼酢也东阶所以答酢賔客也毎阶有东西两廉聘礼饔鼎设于西阶前当内廉此则西阶之东廉以其近堂之中故曰内廉也士之阶三等案士冠礼降三等受爵弁注曰下至也贾氏曰匠人云天子之堂九尺贾氏以爲阶九等诸侯堂宜七尺阶七等大夫宜五尺阶五等士宜三尺故阶三等也两阶各在楹之外而近序案乡射礼升阶者升自西阶绕楹而东燕礼媵爵者二人升自西阶序进东楹之西酌散交于楹北注曰楹北西楹之北则西阶在西楹之西矣士冠礼冠于东序之筵而记曰冠于阼丧礼攒置于西序而檀弓曰周人殡于西阶之上故知阶近序也堂之侧边曰堂廉乡饮酒礼设席于堂廉注曰侧边曰廉丧大记正义曰堂廉堂基南畔廉棱之上也又案乡射礼众弓倚于堂西矢在其上注曰上堂西廉则堂之四周皆有廉也
　　陈氏礼书书曰四人执戈夹两阶戺乡饮酒设工席于堂廉聘礼陪鼎当内廉郑氏曰侧边曰廉孔安国曰堂亷曰戺
　　又曰书曰一人执戣立于东垂一人执瞿立于西垂史曰坐不垂堂孔安国曰东西垂者东西下之阶上
　　蕙田案以上阼阶賔阶堂廉戺垂
　　右中庭碑堂涂阶戺堂廉垂
　　礼记郊特牲诏祝于室坐尸于堂
　　礼器室事交乎戸堂事交乎阶
　　天子之堂九尺诸侯七尺大夫五尺士三尺【疏天子堂九尺此周法也案考工记殷人重屋堂崇三尺郑差之云夏高一尺故知此九尺者周制也】
　　朱子释宫堂之屋南北五架中脊之架曰栋次栋之架曰楣乡射礼记曰序则物当栋堂则物当楣注曰是制五架之屋也正中曰栋次曰楣前曰庪贾氏曰中脊爲栋栋前一架爲楣楣前接檐爲庪今见于经者惟栋与楣而已栋一名阿案士昏礼賔升当阿致命注曰阿栋也又曰入堂深示亲亲贾氏曰凡賔升皆当楣此深入当栋故云入堂深也又案聘礼賔升亦当楣贾氏曰凡堂皆五架则五架之屋通乎上下而其广狭隆杀则异耳
　　后楣以北爲室与房后楣以下以南爲堂以北爲室与房室与房东西相连爲之案少牢馈食礼主人室中献祝祝拜于席上坐受注曰室中迫狭贾氏曰栋南两架北亦两架栋北楣下爲室南壁而开户以两架之间爲室故云迫狭也昏礼賔当阿致命郑云入堂深明不入室是栋北乃有室也序之制则无室案乡射礼记曰序则物当栋堂则物当楣注曰序无室可以深也又礼席賔南面注曰不言于戸牖之间者此射于序贾氏曰无室则无户牖故也释宫曰无室曰榭即序也
　　殿屋夏屋说殿屋五间前皆爲堂后爲房室中间之前爲两楹间后爲室东间之前爲东楹之东又少东爲阼阶上少北爲东序后爲东房西间之前爲西楹之西又少西爲賔阶上少北爲西序后爲西房序即墙也【设位在东西序者负墙而立也】其南爲序端东序之东西序之西爲夹【亦谓之厢又说文云厢廊也廊东西序也此亦可见但疑序下脱一外字】其前爲东西堂其后爲东西夹室夹外之廉爲侧阶房后爲北阶【此其地之盘也】其栋则中三间爲一栋横指东西至两序之上而尽遂自此处分爲四栋邪指四隅上接横栋下与霤齐【此其上栋之制所谓四阿也】其宇则横栋前后即爲南北两下横栋尽外即爲东西两下四栋之旁即各连所向而下四面榱桷覆堂廉出阶外者谓之庑【说文云庑堂下周屋也】其屋尽水下处谓之霤【此其下宇之制也】
　　厦屋则前五间后四间【无西房堂中三间之后只分爲两间东房西室】其余并如殿屋之制但五间皆爲横栋栋之前后皆爲两下之宇横栋尽外有版下垂谓之抟风抟风之下亦爲两庑接连南北以覆侧阶但其庑亦不出抟风之外耳【仪礼疏云卿大夫爲夏屋其室两下而四周之】
　　殿屋四阿连下爲庑四面之檐其水皆多故其檐皆得以霤爲名厦屋南北两下之庑与殿屋同故其檐亦谓之霤东西两庑则但爲腰檐不连栋下又不出抟风之外虽或有水亦不能多故但谓之荣谓之翼而不得以霤名也【荣翼乃接檐之名疏乃直指抟风误矣】
　　蕙田案朱子谓夏屋前四间后五间是仍郑氏无西房之说也前五后四何以成堂宇之制耶详见后条
　　陈氏礼书天子诸侯之寝庙四阿有霤士大夫则五架有荣而已五架之制栋居中而南北荐檐曰庪栋庪之间曰楣昏礼賔升当阿致命【阿栋也】则是大夫士之庙室设于栋北矣少牢礼主人献祝设席南面祝拜于席上则是大夫士之庙室迫狭矣尔雅曰无东西厢有室曰寝其文对庙言之则庙寝也郑氏谓天子路寝太庙明堂同制岂非惑于明堂位太庙天子明堂之说乎所谓太庙天子明堂者盖其崇其饰与明堂同非必五室四门一如明堂也不然书言路寝详矣而无是制何耶
　　蕙田案以上总论庙屋堂室
　　仪礼士昏礼尊于室中北墉下　夫入于室即席士丧礼亲者在室　妇人髽于室
　　既夕记室中惟主人主妇坐
　　少牢馈食礼主人室中献祝祝拜于席上
　　周礼考工记庭中度以几
　　礼记曲礼室中不翔【注爲其迫也】
　　【朱子语类李丈问太庙堂室之制曰古制是不可晓礼说士堂后一架爲室盖甚窄天子便待加得五七架亦窄狭不知周家三十以上神主位次相逼如何行礼室在堂后一间从堂内左角爲户而入西壁如今墙上爲龛太祖居之东向旁两壁有牖羣昭列于北牖下而南向羣穆列于南牖下而北向堂又不爲神位而爲人所行礼之地天子设黼扆于其中受诸侯之朝】
　　蕙田案朱子以室之制爲窄狭信有之然古人之制毕竟与后不同诗于我乎夏屋渠渠渠渠言高也屋高则屋内之栋楣相去自逺而两楹间尤较广矣考工记周人明堂度九尺之筵五室凡室二筵则东西当有一丈八尺或太庙之室较明堂更爲广阔未可知也又谓两壁有牖考室内惟南壁有牖诗宗室牖下是也北则惟有墉而无牖士昏礼尊于室中北墉下是也南牖故明北墉则幽昭穆之义并取于此亦未可定两牖之说未确又案以上正室堂之北居中一间也
　　仪礼特牲馈食礼主人及祝升祝先入主人从西面于戸内　席于户内
　　士昏礼赞户内北面答拜　赞洗爵酌于戸外尊入戸西北面奠爵拜　妇出祝阖牖户【注凡庙无事则闭之疏祭讫先阖牖后闭戸是无事则闭之以其鬼神尚幽阁故也】
　　士虞礼赞阖牖戸
　　士虞礼记祝阖牖戸降　启戸主人入祝从启牖乡如初【注牖先阖后启扇在内也】
　　朱子释宫室南其戸戸东而牖西说文曰户半门也牖穿壁以木爲交窗也月令正义曰古者窟居开其上取明雨因霤之是以后人名室爲中霤开牖者象中霤之取明也牖一名乡其扇在内案士虞礼祝阖牖户如食间启户启牖乡注曰牖先阖后启扇在内也乡牖一名是也
　　蕙田案易曰不出户庭又曰辟户之谓干阖户之谓坤一扉爲戸两扉爲门故戸阳而门阴六书精蕴戸室之口也凡室之口曰戸堂之口曰门内曰戸外曰门古人堂内爲室室东南启一扉曰戸也戸之制又随室而移诗西南其户疏谓在北者南户在东者西戸庙之室在堂北南向西有牖故知爲东南扉也玉藻君子居恒当戸檀弓当戸而坐注谓当戸向明非是盖戸开则戸直东南隅之壁尊者居主奥适与戸相对故曰当戸当戸而坐坐于奥也所谓居恒当戸也
　　又案以上室前户牖也
　　仪礼士昏礼媵布席于奥　御衽于奥　妇奠菜席于庙奥东面右几
　　礼记曲礼居不主奥
　　朱子曰古人室在东南隅开门谓之窔东北隅爲宧西北隅爲屋漏西南隅爲奥人才进便先见东北隅却到西北隅然后到西南隅此是至深宻之地朱子释宫室中西南隅谓之奥邢昺曰室户不当中而近东西南隅最爲深隐故谓之奥而祭祀及尊者常处焉
　　诗召南于以奠之宗室牖下
　　【朱传牖下室西南隅所谓奥也】
　　蕙田案郑氏笺牖下在戸外非是今不从
　　大雅抑相在尔室尚不愧于屋漏
　　礼记曾子问凡殇与无后者祭于宗子之家当室之白尊于东房是谓阳厌【注当室之白谓西北隅得戸明者也】
　　呉氏澄曰孔子曰有阳厌有阴厌阴者室之西南隅谓之奥正当牖下不受牖明屋之隐奥处也以其幽闇故曰阴阳者室之西北隅谓之屋漏正与牖对受牖之明屋之漏光处也又爲室之白白光明也以其光明故谓之阳
　　仪礼既夕记扫室聚之窔
　　管子弟子职拚前而退聚于戸内
　　蕙田案戸内窔也扫地自奥而屋漏而宧而窔也
　　尔雅释宫西南隅谓之奥西北隅谓之屋漏东北隅谓之宧东南隅谓之窔【疏此别室中四隅之异名也奥者孙炎云室中隐奥之处也古者爲室戸不当中而近东则西南隅最爲深隐故谓之奥而祭祀及尊者常处焉屋漏者孙炎云当室之所向日光所漏入也宧者李巡云东北者阳始起育养万物故曰宧宧养也窔亦隐暗之义也】
　　朱子释宫东南隅谓之窔郭氏曰窔亦隐闇
　　西北隅谓之屋漏诗所谓尚不愧于屋漏是也曾子问谓之当室之白孙炎曰当室日光所漏入也郑谓当室之白西北隅得戸明者经止曰西北隅
　　蕙田案窔宧屋漏奥室中四隅也
　　仪礼士冠礼陈服于房中西墉下
　　何氏楷曰房说文云室在旁也崔氏云宫室之制中央爲正室正室左右爲房
　　将冠者采衣紒在房中南面
　　朱子曰房戸宜当南壁东西之中而将冠者宜在所陈器服之东当户而立也
　　赞者盥于洗西升立于房中西面南上
　　朱子曰赞者西面则负东墉而在将冠者之东矣
　　特牲馈食礼记尊两壶于房中西墉下南上内賔立于其北东面南上
　　乡饮酒礼记荐脯五挺横祭于其上出自左房【注在东养也阳主养房馔陈处也】
　　特牲馈食礼豆笾铏在东房
　　乡射礼荐脯用笾醢以豆出自东房
　　大射仪宰胥荐脯醢由左房【注左房东房也人君左右房】
　　公食大夫礼记宰夫筵出自东房
　　少牢馈食礼主妇被锡衣侈袂荐自东房
　　士昏礼女次纯衣纁袇立于房中南面　主人说服于房　侧尊甒醴于房中　馔于房中
　　士昏礼记妇席荐馔于房中
　　蕙田案以上东房亦曰左房
　　聘礼賔受圭退负右房而立【疏大夫士直有东房西室天子诸侯左右房今不在大夫庙于正客馆故有右房也】
　　敖氏继公曰记曰卿馆于大夫而此云负右房则大夫之家亦有左右房明矣
　　呉氏绂曰乡射记豆笾出自东房特牲豆笾铏在东房记賔长兄弟之荐自东房如此者非一言左对右言东对西何于天子诸侯则云尔于大夫则不云尔乎经文同而疏解异岐语徒滋耳
　　聘礼记若君不见使大夫受自下听命自西阶升受负右房而立
　　礼记祭统君纯冕立于阼夫人副袆立于东房【疏夫人副袆立东房以俟行事尸既入之后转就西房故礼器云夫人在房虽不云东西房下云东酌罍尊则知夫人在房谓西房也】
　　仪礼士丧礼主妇髽于室【疏男子髻发与免在东房若相对妇人宜髽于西房大夫士无西房故于室内户西皆于隐处爲之也】
　　礼记丧大记妇人髽带麻于房中【注髽带麻于房中则西房也天子诸侯左右房】
　　礼器庙堂之上罍尊在阼牺尊在西庙堂之下县鼓在西应鼓在东君在阼夫人在房大明生于东月生于西此阴阳之分夫妇之位也君西酌牺象夫人东酌罍尊【注人君尊东也天子诸侯有左右房　疏罍尊在阼谓夫人所酌也牺尊在西谓君所酌也上云罍尊在阼当阼阶堂上而设之则牺尊在西当西阶堂上而陈之故君于阼阶西向酌牺尊夫人于西房之前东向酌罍尊云天子诸侯有左右房者以士丧礼主妇髽于室在主人西丧大记君之丧妇人髽带麻于房中亦当在男子之西故彼注亦云则西房又顾命云天子有左右房此云夫人在房又云夫人东酌罍尊是西房也故云天子诸侯有左右房】
　　书顾命允之舞衣大贝鼖鼓在西房兊之戈和之弓垂之竹矢在东房【传西房西夹坐东东房东厢夹室　疏西序即是西夹西夹之前已有南向坐矣西序所陈之寳近在此坐之西知此在西房者在西夹坐东也东夹室无坐故直言东厢夹室陈于夹室之前也案郑注周礼宗庙路寝制如明堂明堂则五室此路寝得有东房西房者郑注张逸以此问郑答云成王崩在镐京镐京宫室因文武更不改作故同诸侯之制有左右房也】
　　蕙田案以上西房亦曰右房东房西房经有明文疏以爲即夹室并房与夹室爲一非是东西房在序之内夹室在序之外也
　　朱子释宫人君左右房大夫士东房西室而已聘礼记若君不见使大夫受聘升受负右房而立大射仪荐脯醢由左房是人君之房有左右也公食大夫礼记筵出自东房注曰天子诸侯左右房贾氏曰言左对右言东对西大夫士惟东房西室故直云房而已然案聘礼賔馆于大夫士君使卿还玉于馆也賔亦退负右房则大夫亦有右房矣又乡饮酒礼记荐出自左房少牢馈食礼主妇荐自东房亦有左房东房之称当考
　　陈氏礼书以书考之天子路寝之制室居中左戸右牖东西有房又有东序西序东堂西堂东垂西垂賔阶阼阶房之南有东西夹室郑康成释仪礼谓房当夹室北是也孔安国谓西房西夹室东房东夹室误矣诸侯路寝与士大夫之室皆东西房士丧礼男子髻发于房妇人髽于室在男子之西则诸侯之礼妇人髽于房爲西房矣士亦有西房而妇不于此髽者尊卑之别然也公食大夫于庙宰夫馔于东房赞者负东房大夫立于东夹南宰东夹北则诸侯之庙亦东西房东西夹矣少牢礼司宫尊两甒于房户之间士冠乡饮亦尊于房戸之间特牲礼尊于戸东皆指东房言之非谓无西房也乡饮记曰荐出自左房乡射记曰出自东与大射诸侯择士之宫宰胥荐脯醢由左房其言相类盖言左以有右言东以有西则大夫之房室与天子诸侯同可知郑氏谓大夫士无西房误矣然房皆南户而无北墉室有北墉而无北堂则房户之外由半以南谓之堂其内由半以北亦谓之堂昏礼尊于房户之东是房有南户矣礼大射羞膳者升自北阶立于房中而不言入户是房无北墉矣昏礼尊于室中北墉下是室无北堂矣故昏礼洗在北堂直室东隅则北堂在房之北可知
　　万氏斯大曰乡饮酒礼席次第云乃席賔主人介众賔之位皆不属焉不详何方何乡当于乡饮酒义及乡射礼考之义曰坐賔于西北坐介于西南主人坐于东南坐僎于东北此言其方也又曰賔必南乡介必东乡主人坐于东方此言其乡也乡射礼曰賔南面众賔之席继而西主人阼阶上面西略着其方与乡也郑本此二者注饮酒云賔席牖前南面主人席阼阶上西面介席西阶上东面众賔席于賔席之西其方其向各得其正但古人房室在堂之北郑谓惟天子诸侯有左右房大夫士东房西室无右房若是则賔席牖前固当西北矣然而实逼西序【墙也】席西余地无几何能容众賔之席陈用之云乡饮礼荐脯出自左房乡射笾豆出自东房大射宰胥荐脯醢由左房夫乡射大夫礼大射诸侯礼其言相类盖言左以有右言东以有西则大夫士房室与诸侯同可知如其言则賔席之西得容众賔之席乃得其解矣蕙田案郑康成谓天子诸侯左右房大夫士东房西室而无右房陈用之万斯大皆主士大夫有东西房之说夫天子诸侯台门两观大夫士无之此尊卑之差若如右房无之不爲卑有之不爲僭而何必无之且吉凶之礼多行于戸牖之间以其爲堂之正中也设若果无西房则户牖之前乃堂之西偏而非正中矣岂有行冠昏诸大礼不在于正中而在旁侧者哉况堂上则有东西楹堂下则有东西阶门侧则有东西塾皆取其规制之正耳若无西房则无西楹并无西阶矣士丧礼吊者入升自西阶有大賔则特拜之即位于西阶下何以解之且有西房而后两阶之中爲中庭西阶之下爲中庭西士丧礼甸人掘坎于阶间少西爲垼于西墙下注中庭之西若无西房则中庭以何者爲中而又何有中庭之西耶士丧礼皆馔于西序下若无西房则西序之前即正堂之前矣正室之前爲堂方是时众妇人戸外北面注妇人户外堂上且君使人吊君使人禭皆在堂上行事何地可容贝以下之诸馔乎竹扛长四尺置于宇西阶上既无西房则宇西阶上何地种种皆不可解岂复成其规制乎哉盖西房之名不多见于礼经者礼东爲主位西爲賔位故主人主妇荐自左房而賔受享自西阶升受负右房而立主礼之及于房中者多而賔礼之及于房中者少故略而不及耳大射仪及乡饮酒记言左房注疏以爲即东房聘礼賔受圭退负右房而立则右房是西房也贾疏谓于正客馆故有右房敖君善谓卿馆于大夫而此云负右房则大夫之家亦有左右房明矣证佐最明至郝仲舆又泥大夫无西房之说谓此右房即东房言右房者升堂以东爲右注疏谓西房误也案郝于释左房处既谓之东房此释右房处又谓之东房是一东房而兼左右两名有是理乎郝仲舆又谓堂后爲室室西深入爲奥是堂之西北也故西不复得有房案尔雅奥屋漏宧窔俱室中四隅之名故西南隅谓之奥未闻堂之西北爲奥也邢疏古者爲室户不当中而近东则西南隅最爲深隐故谓之奥今以室西深入爲奥而旁侵堂西北之地是未明乎室之制但在堂北中央而奥之位止在室之西南隅也其误甚矣
　　又案以上左右房接于正室两边者也
　　仪礼特牲馈食礼记宗妇北堂东面北上【注北堂中房而北　疏谓房中半以北爲北堂也】
　　士昏礼记妇洗在北堂直室东隅篚在东北面盥【注洗在北堂所谓北洗北堂房中半以北洗南北直室东隅东西直房戸与隅间　疏房与室相连爲之房无北壁故得北堂之名故云洗在北堂也云北堂房半以北者以其南堂是户外半以南得堂名则堂是户外之称则知此房半以北得堂名也知房无北户者见上文云尊于房户之东房有南户矣燕礼大射皆云羞膳者升自北阶立于房中不言入房是无北壁而无户是以得设洗直室东隅也云洗南北直室东隅者是南北节也云东西直房戸与隅间者是东西节也】
　　有司彻酌致爵于主妇主妇北堂
　　大射仪工人士与梓人升自北阶　卒画自北阶下司宫埽所画物自北阶下【注工人士梓人司宫位在北堂下　疏南方不见有其位其人升降自北阶明位在北堂下也】
　　郝氏敬曰北阶堂后阶
　　乃命执幕者执幕者升自西阶立于尊南北面东上【注羞膳者由堂东升自北阶立于房西面南上不言命者不升堂略之】
　　朱子释宫房中半以北曰北堂有北阶士昏礼记妇洗在北堂直室东隅注曰北堂房中半以北贾氏曰房与室相连爲之房无北壁故得北堂之名案特牲馈食礼记尊两壶于房中西墉下南上内賔立于其北东面南上宗妇北堂北上内賔在宗妇之北乃云北堂又妇洗在北堂而直室东隅是房中半以北爲北堂也妇洗在北堂而士虞礼主妇洗足爵于房中则北堂亦通名房中矣大射仪工人士与梓人升下自北阶注曰位在北堂下则北阶者北堂之阶也蕙田案以上房内北堂仪礼所载皆主东房爲之盖主人主妇位在东也诗衞风焉得諠草言树之背传背北堂也疏背者向北之义岂男子居恒常在奥而妇人常在北堂欤北阶即北堂之阶其西房之制不可考矣又案以上东房西房
　　仪礼聘礼西夹六豆设于西墉下北上六壶西上二以并东陈【注东陈在北墉下】馔于东方亦如之【注东方东夹室】堂上之馔八西夹六【注八六者豆数也】
　　公食大夫礼大夫立于东夹南　宰东夹北
　　礼记杂记成庙则衅之门夹室皆用鸡先门而后夹室割鸡门当门夹室中室【疏门庙门也夹室东西厢也】
　　内则大夫七十而有阁天子之阁左达五右达五公侯伯于房中五大夫于阁三【注阁以板爲之庋食物也达夹室大夫言于阁与天子同文　疏宫室之制中央爲正室正室左右爲房房外有序序外有夹室天子尊庖厨逺故左夹室五阁右夹室五阁诸侯卑庖厨宜稍近故降于天子惟在一房之中而五阁也大夫既卑无嫌故亦于夹室而阁三也】方氏慤曰夹室以自是而夹于外故谓之达
　　陆氏佃曰堂上爲达公侯伯于房中下天子也左达左夹室前堂右达右夹室前堂
　　朱子释宫序之外谓之夹室公食大夫礼大夫立于东夹南注曰东于堂贾氏曰序以西爲正堂序东有夹室今立于堂下当东夹是东于堂也又案公食礼宰东夹北西面贾氏曰位在北堂之南与夹室相当特牲馈食礼豆笾铏在东房注曰东房房中之东当夹北则东夹之北通爲房中矣室中之西与右房之制无明文东夹之北爲房中则西夹之北盖通爲室中其有两房者则西夹之北通爲右房也欤
　　蕙田案夹室之制孔安国谓房与夹室实同而异名郑康成又谓房当夹室之北非也尚书顾命明分西夹与西房爲二孔氏何得合而一之房之南即堂之东西空处疏谓序中半以南乃得堂称堂上行事非专一所近戸则爲戸东户西近房则言房外之东房外之西康成何得云夹在房南乎夹室在序之两旁当以贾氏公彦之疏爲定其士丧礼袭绖于序东之疏云序墙之东当东夹之前公食大夫礼賔升大夫立于东夹南之疏云序以西爲正堂序东有夹室又公许賔升公揖退于厢之疏云室有东西厢曰庙其夹皆在序外是也盖夹室与房一在序外一在序内不相混也乃郝仲舆又谓夹室在庭之两旁东西相向与堂不属万氏斯同谓顾命明言西夹南向则夹非东西相向可知矣礼祖宗之祧主皆藏于夹室以其在序之两旁故可藏于此若在庭之左右则是子孙俨然居上而坐祖宗于堂下矣有是理乎夹室与左右房并在堂北何云与堂不属乎陈用之谓房之南有东西夹室亦同郑氏之误不知夹室之前亦谓堂内则谓之左达右达山隂陆氏谓堂上爲达左达左夹室前堂右达右夹室前堂是也内则又谓大夫于阁三是大夫兼有夹室不特有左右房而已
　　又案以上东西夹室
　　右庙中房室之制


</div>
    <div class="pagination">
<a href="五礼通考_page96.html">上一页</a><span>...</span><a href="五礼通考_page92.html">92</a><a href="五礼通考_page93.html">93</a><a href="五礼通考_page94.html">94</a><a href="五礼通考_page95.html">95</a><a href="五礼通考_page96.html">96</a><span class="current-page">97</span><a href="五礼通考_page98.html">98</a><a href="五礼通考_page99.html">99</a><a href="五礼通考_page100.html">100</a><a href="五礼通考_page101.html">101</a><a href="五礼通考_page102.html">102</a><span>...</span><a href="五礼通考_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
