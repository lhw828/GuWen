<!DOCTYPE html>
<html>
<head>
    <meta charset="UTF-8">
    <title>五礼通考 - 第 320 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 320 页/共 431 页</h1>
    <div class="content">　　蕙田案苹有三种尔雅萍防注云水中浮萍江东谓之薸此水生之萍月令萍始生夏小正湟潦生苹是也尔雅又云荓马帚注似蓍可为扫彗即此文苹秀是也尔雅又云苹藾萧注今藾蒿也初生亦可食诗呦呦鹿鸣食野之苹是也此二种皆陆生与湟潦所生之苹迥别金仁山蔡敬斋俱误合以为一不知水萍无花不得言秀也
　　汉案户【传汉也者河也案户也者直户也言正南北也】
　　【金氏履祥曰古者户皆南向则是时初昏天汉直南也】
　　寒蝉鸣【传蝉也者堤也】
　　【金氏履祥曰案尔雅疏寒蜩也即蜺也一名寒螀似蝉而小青赤色者也】
　　初昏织女正东乡
　　【王氏廷相曰织女三星在斗柄之东斗柄南指则织女正东也】
　　时有霖雨
　　【王氏廷相曰滛雨谓之霖月令完隄防谨壅塞以备水涝以此】
　　【蔡氏德晋曰雨三日以上为霖】
　　灌荼【传灌聚也荼萑苇之莠为蒋猪之也萑未秀为蒵苇未秀为芦】
　　斗柄县在下则旦
　　八月剥瓜【传蓄瓜之时也】
　　元校【传元也者黒也校也者若緑色然妇人未嫁者衣之】
　　【顾氏起经曰凡染当及盛暑热润三月而后可用则元校之衣染于六月而用于八月者耳】
　　剥枣【传剥也者取也】
　　栗零【传零也者降也零而后取之故不言剥也】
　　【蔡氏德晋曰周礼笾人馈食之笾其实用裘栗加笾之实用栗又仪礼妇人始见舅姑其防用枣栗则枣栗之用广矣】
　　丹鸟羞白鸟【传丹鸟者谓丹良也白鸟者谓蚊蚋也其谓之鸟何也重其养者也有翼者为鸟羞也者进也不尽食也】
　　【孔氏颖达曰皇氏以丹良是萤火今案尔雅释虫郭氏等诸释皆不云萤火是丹良未知皇氏何所依据蔡氏德晋曰旧说丹鸟萤火也丹鸟以白鸟为珍羞而食之然萤火未间食蚊蚋徐巨源以丹鸟为蝙蝠未知是否】
　　辰则伏【传辰也者谓星也伏也者入而不见也】
　　蕙田案尔雅释天云大辰房心尾也又云大火谓之大辰尚书大传云若参辰之错行雄法言云吾未睹参辰之相比也以大辰为东方之宿参为西方之宿故常不并见也夏时八月日在大火以日之所在故伏而不见徐巨源以水星当之水星虽亦名辰星然五纬之见伏无常期不可以之纪候而水星之行尤速一嵗中合伏常四五次亦不得独于秋令言之徐说谬矣
　　鹿人从【传鹿人从者从羣也鹿之养也离羣而善之离而生非所知时也故记从不记离君子之居函也不言或曰人从人从也者大者于外小者于内率之也】
　　【金氏履祥曰鹿人者古山虞掌兽之官从从禽也谓始从禽也】
　　【顾氏起经曰鹿人即迹人之官也】
　　【方氏矩曰鹿人从者从王秋狝以啬人不从例之传说非也】
　　鴽为防
　　【王氏廷相曰复化也】
　　参中则旦
　　九月内火【传内火也者大火大火也者心也】
　　【金氏履祥曰古者三月大辰旦见故出火八月辰伏故九月纳火】
　　【徐氏巨源曰周礼季春出火季秋纳火即此谓也盖因于夏郑司农谓以三月本时昏心星见于辰使民出火九月本黄昏伏于戌使民纳火故春秋传曰以出纳火心为大火火见而出火伏而纳】
　　遰鸿雁【传遰徃也】
　　【傅氏崧卿曰案唐韵迨遰去也避也】
　　【徐氏巨源曰迢逺而来迤逦而飞之谓遰道逺而翔徐状其羣而成列之容也】
　　【蔡氏德晋曰月令仲秋鸿雁来季秋鸿雁来实此亦合而记之】
　　主夫出火【传主夫也者主以时纵火也】
　　【金氏履祥曰夫当作火古者季春出火所以焚莱于是民之用火于田野者不禁季秋虽内火然而火之用有不可废者如昆虫既蛰而以火田之类于是主火度其用而出之民不得擅其用而不禁也蔡氏德晋曰夫夫遂也周礼司烜氏掌以夫遂取明火于日是也】
　　蕙田案主夫者主火之夫周礼司爟司烜之属是也仁山改主夫为主火似不必蔡以夫为夫遂尤曲
　　陟元鸟蛰【传陟升也元鸟者燕也先言陟而后言蛰何也陟而后蛰也】
　　【金氏履祥曰古人重元鸟当其至而祠之故其来也书降其去也书陟皆贵之也蛰者元鸟去则多蛰于岛岸间土穴中沈存中笔谈尝载其事】
　　蕙田案月令仲秋元鸟归此云九月元鸟蛰者燕以仲秋之月去巢以季秋之月始毕蛰也
　　熊罴貊貉鼬鼪则穴【传若蛰也】
　　【金氏履祥曰此周官所谓蛰兽也】
　　荣鞠【传鞠草也】
　　【金氏履祥曰月令鞠有黄花是也】
　　树麦【传鞠荣而树麦时之急也】
　　【蔡氏德晋曰月令仲秋之月乃劝种麦举其早者此举其晚者言之也】
　　王始裘【传王始裘者何也衣裘之时也】
　　【蔡氏德晋曰授衣之也周礼司裘云仲秋献良裘季冬献功裘良裘王所衣功裘卿大夫之服也月令孟冬天子始裘今于季秋言之张直清谓即单子所谓陨霜而冬裘具之意非必其服之也】蕙田案夏都安邑北地也九月霜降则寒气至衣裘宜也蔡氏谓非必其服之泥矣
　　辰系于日
　　蕙田案辰者大辰也夏时九月日在析木之津将旦辰始见东方如系于日然
　　雀入于海为蛤【传盖有矣非常入也】
　　十月豺祭兽【传善其祭而后食之也】
　　【金氏履祥曰古人豺祭兽然后田猎盖古人于禽兽每有不忍杀之意惟天地肃杀之时豺兽自相食故取之以为干豆賔客之用】
　　初昏南门正【传南门者星名也及此再见矣】
　　黑乌浴【传黒乌者何也乌也浴也者飞乍髙乍下也】
　　【徐氏巨源曰十月气寒日暖乌乘暄而浴也】
　　时有养夜【传养者长也若日之长也】
　　元雉入于淮为蜄【传蜄者蒲卢也】
　　【蔡氏德晋曰月令雉入大水为蜄是也】
　　织女正北乡则旦【传织女星名也】
　　十有一月王狩【传狩者言王之时田冬猎为狩】
　　陈筋革【传陈筋革者省兵甲也】
　　【蔡氏德晋曰案考工记弓人夏治筋春液角而函人鍜革不详其时则此陈筋革盖因田猎用兽之后取所余之筋革陈列而相察之将以为甲为弓耳非于是月即治筋革也函人察革弓人相筋殆于此时与】
　　啬人不从【传不从者弗行于时月也】
　　【蔡氏德晋曰啬人谓啬夫不从者言不复从禽也】
　　【方氏矩曰农事未毕不从狩重农事也言不从者以见二之日乃同也】
　　万物不通
　　【蔡氏德晋曰重隂在上阳气虽防动于下而天地犹闭塞故万物不通】
　　陨麋角【传陨坠也日冬至阳气至始动诸向生皆防防符矣故麋角陨记时焉耳】
　　【蔡氏德晋曰月令仲冬麋角解是也】
　　十有二月鸣弋【传弋也者禽也先言鸣而后言弋者何也鸣而后知其弋也】
　　【金氏履祥曰弋当作鸢今雪霁霜风之晨则鸢鸣一说鸣弋犹言鸣弋者以生丝系矢而射谓猎禽也】
　　元驹贲【传元驹也者螘也贲者何也走于地中也】
　　【金氏履祥曰螘方言齐鲁之间谓之蚼蝝西南梁益之间谓之元驹】
　　【顾氏起经曰元驹是螘之大者以其色黒故谓之元以其体健故谓之驹俗云马蚍蜉是也】
　　纳卵蒜【传卵蒜也者本如卵者也纳者何也纳之君也】
　　【金氏履祥曰纳者收藏之】
　　【蔡氏德晋曰卵蒜小蒜也其根如卵】
　　虞人入梁【传虞人官也梁者主设罟者也】
　　【蔡氏德晋曰虞人泽虞也梁絶水以取鱼者入梁始渔也月令季冬命渔师始渔是也】
　　陨麇角【传盖阳气旦睹也故记之也】
　　【孔氏颖达曰若节气早则麇角十一月解若节气晚则十二月麇角解】
　　【傅氏崧卿曰月令仲冬糜角解与小正十一月记陨麋角合十二月又记之盖衍文戴氏因误为之传失之矣】
　　【金氏履祥曰案孔子曰我欲观夏道是故之而不足徴也吾得夏时焉学者多传夏小正云小正者其纪之书谓之小则固非其大者也岂亦夏时之一端与圣人得之以说夏礼则必有大于此者单子曰夏令曰九月除道十月成梁其时儆曰收而功偫而畚梮营室之中土功其始火之初见期于司里然则举一端而推所谓夏时者当必有制度教条之详不可得而闻矣】
　　蕙田案夏小正之文见于大戴礼其传或云子夏所作或云大戴所作未之详也宋傅崧卿始分经传为二朱子因之后儒说小正者有数家今摭采其要俾言夏时者有考焉
　　诗豳风七月七月流火九月授衣【传九月霜始降妇功成可以授冬衣矣】一之日觱发二之日栗烈无衣无褐何以卒嵗【传觱发风寒也栗烈寒气也　笺此二正之月人之贵者无衣贱者无褐将何以终嵗乎是故八月则当绩也】三之日于耜四之日举趾同我妇子馌彼南亩田畯至喜【传豳土晚寒于耜始修耒耜也四之日民无不举足而耕矣馌馈也田畯田大夫也】
　　朱子曰此章首言七月暑退将寒故九月授衣以御之盖十一月以后风气日寒不如是则无以卒嵗也正月则徃修田器二月则举趾而耕少者既皆出而在田故老者率妇子而饷治田早而用力齐是以田畯至而喜之也
　　【朱氏善曰大寒之在于丑月而虑之于建申之时收成之在于酉月而虑之建寅之日其为豫备可知若寒至而后索衣饥至而后索食则其为计亦晚矣】
　　七月流火九月授衣【笺将言女功之始故又本作此】春日载阳有鸣仓庚女执懿筐遵彼防行爰求柔桑【传仓庚离黄也防筐深筐也防行墙下径也　笺阳温也温而仓庚又鸣可蚕之也柔桑穉桑也蚕始生宜穉桑】春日迟迟采蘩祁祁女心伤悲迨及公子同归【传迟迟舒缓也蘩白蒿也所以生蚕伤悲感事苦也何氏楷曰春日孔以为建辰之月案月令云仲春之月仓庚鸣夏小正云二月采蘩则此章雨春日皆谓二月也】
　　七月流火八月萑苇【传薍为萑葭为苇豫蓄萑苇可以为曲也　笺将言女功自始至成故亦又本于此】蚕月条桑取彼斧斨以伐逺猗彼女桑【传斨方銎也逺枝逺也条也角而束之曰猗女桑荑桑也笺条桑枝落之采其叶也女桑少枝长条不技落者束而采之】七月鸣鵙八月载绩载载黄我朱孔阳为公子裳【传鵙伯劳也载绩丝事毕而麻事起矣　笺伯劳鸣将寒之使也五月则鸣豳地晚寒鸟物之候从其气焉凡染者春暴练夏纁元秋染夏】
　　程子曰蚕月当蚕长之月也计嵗气之早晚不可指定某月也
　　【何氏楷曰蚕月治蚕之月以月令祭义考之正谓三月也陆佃云仓庚知分鸣鵙知至故阳气分而仓庚鸣可蚕之候也隂气至而鵙鸣可绩之候也】
　　四月秀葽五月鸣蜩八月其获十月陨萚【传不荣而实曰秀葽葽草也蜩螗也获禾可获也陨坠萚落也　笺夏小正四月王萯秀葽其是乎四者皆物成而将寒之候】一之日于貉取彼狐貍为公子裘【传于貉谓徃取狐貍也笺于貉徃搏貉以自为裘也狐貍以共尊者言此者时寒宜助女功】二之日其同载缵武功言私其豵献豜于公【传豕一嵗曰豵三嵗曰豜大兽公之小兽私之　笺其同者君臣及民因习兵俱出田也豕生三曰豵】
　　【王氏应麟曰四月秀葽诸儒不详其名惟说文引刘向说以为苦葽曹氏以尔雅本草证之知其为逺志钱氏天锡曰因天时之变而物化随之寒于冬而萌于夏豳民早计如此盖不止履霜而知坚氷矣何氏楷曰于貉徃祭貉也案周礼大司马之职中冬教大闵有司表貉于陈前旧说貉师祭也立表以祭故谓之表貉周人将猎则先祭貉故谓猎为貉穆天子传曰天子猎于漆泽于是得白狐元貉焉以祭于河宗此周礼猎祭貉之騐也】
　　五月斯螽动股六月莎鸡振羽七月在野八月在宇九月在户十月蟋蟀入我牀下【传斯螽蚣蝑也莎鸡羽成而振讯之　笺自七月在野至十月入我牀下皆谓蟋蟀也言此三物之如此着将寒有渐非卒来也】穹窒熏防塞向墐户【笺为此四者以备寒】嗟我妇子曰为改嵗入此室处【笺嵗终而一之日觱发二之日栗烈当避寒气而入所穹窒墐户之室而居之至此而女功止】
　　【朱子曰斯螽莎鸡蟋蟀一物随时变化而异其名动股始跃而以股鸣也振羽能飞而以翅鸣也宇檐下也暑则在野寒则依人】
　　【杨氏时曰尧命羲和以昏中之星正四时鸟兽氄毛希革之类为之应七月所陈以仓庚鸣鵙为蚕绩之候以秀葽其获陨防为取皮之候以斯螽蟋蟀为处室之候亦此意也】
　　蕙田案尔雅释虫及陆玑诗疏斯螽莎鸡蟋蟀三者实非一类斯螽亦名蜤螽亦名蚣蝑周南所云螽斯是也莎鸡尔雅谓之天鸡亦名酸鸡罗愿以为即络纬今人呼为络丝娘者是也蟋蟀一名促织一名蜻蛚月令季夏云蟋蟀居壁是从壁内出在野唐风云蟋蟀在堂是从野入居室内此云入我牀下与唐风云在堂者相合先言在野在宇后言蟋蟀入我牀下互文见义也朱传谓一物随时而异名殊不然
</div>
    <div class="pagination">
<a href="五礼通考_page319.html">上一页</a><span>...</span><a href="五礼通考_page315.html">315</a><a href="五礼通考_page316.html">316</a><a href="五礼通考_page317.html">317</a><a href="五礼通考_page318.html">318</a><a href="五礼通考_page319.html">319</a><span class="current-page">320</span><a href="五礼通考_page321.html">321</a><a href="五礼通考_page322.html">322</a><a href="五礼通考_page323.html">323</a><a href="五礼通考_page324.html">324</a><a href="五礼通考_page325.html">325</a><span>...</span><a href="五礼通考_page321.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
