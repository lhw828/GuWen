<!DOCTYPE html>
<html>
<head>
    <meta charset="UTF-8">
    <title>周礼详解 - 第 24 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼详解 - 第 24 页/共 28 页</h1>
    <div class="content">






　　周礼详解卷三十一
　　钦定四库全书
　　周礼详解卷三十二
　　宋　王昭禹　撰
　　布宪掌宪邦之刑禁正月之吉执旌节以宣布于四方而宪邦之刑禁以诘四方邦国及其都鄙达于四海凡邦之大事合众庶则以刑禁号令【诘起吉反令力正反】
　　【主道利宣不利周利明不利幽又况刑禁之设将使民易避而难犯苟匿为物而愚不识及犯又从而刑之不几于罔民者乎先王于大司冦正月之吉既使垂刑象之法以使有目者皆见又狥以木铎使有耳者皆闻则人宜知所避矣然犹以为始和布刑止于邦国都鄙与万民而已而未及于四方邦国也又设布宪之官使掌宪邦之刑禁而执旌节以宣布于四方此所以名官谓之布宪也布以敷施之宪以表示之则四方虽逺又孰有不见闻而知者乎夫刑以惩恶禁以辅刑刑以制之所以致其义禁以止之所以致其仁故有刑必有禁亦期民之无犯而已先王惧四方之逺不能悉知则布宪执旌节以宣布于四方而宪邦之刑禁又乌可缓哉诗曰四国于蕃四方于宣盖四国以六服之内言之也四方以六服之外言之也先有以扞蔽而定其内然后为之宣布其政教达之于外故言四方以别四国也周官正月之吉大司防布刑于邦国都鄙则止于六服之内而已布宪宪邦之刑禁以诘四方邦国则及于六服之外也此正与诗先言四国而后言四方同意以诘四方邦国及其都鄙非特邦国而已四方之逺则以威让文诰为主故谓之诘也逹于四海则四方之逺极于四海又见其逺之至也凡邦之大事合众庶则以刑禁号令者谓邦有大事乡合州党族闾比之联与其民人之什伍则以刑禁号令之也发之以为警戒之谓号令之以为法守之谓令子曰鼓舞万物者其雷风乎鼓舞万民者其号令乎雷不一风不再不一者号也不再者令也布宪于合众庶而号令亦欲其无犯也】
　　禁杀戮掌司斩杀戮者凡伤人见血而不以告者攘狱者遏讼者以告而诛之【攘七羊反】
　　【杀戮者上所以诛恶也故掌戮之官掌之斩杀诛戮皆上之施刑于下也下以非法而相杀戮则在所禁矣此禁杀戮之职所以设也掌司斩杀戮者谓非以法斩杀戮者司之以告而后诛之也于文反后为司后以执要而致简则致详而尽察者有司之事故司有察意凡伤人见血而不以告者血者隂之伤也有司宜告而不以告攘狱者遏讼者事之大者宜至于狱事之小者宜至于讼者有司宜受而反攘遏止之如此则奸凶得以侵善良力得以抑穷弱民之情将欝而不伸下之恶将长而不革禁杀戮以告而诛之是所以佐善良扶穷弱也】
　　禁暴氏掌禁庶民之乱暴力正者挢诬犯禁者作言语而不信者以告而诛之凡国聚众庶则戮其犯禁者以徇凡奚聚而出入者则司牧之戮其犯禁者【正征同挢居表反】
　　【以刑教中则民不虣者教官之事也以刑禁暴者刑官之事也教施于未然之前刑施于已然之后二者相为终始而已逆理而害治者谓之乱恃强而虐物者谓之暴力正见传乱则败类暴则害物力正则以横逆而加人凡此皆下之难制者也述事为言答问曰语言语以信为主作言语而不信则诬僞以惑众凡此皆下之难知者也政之不明也以下之难知政之不行也以下之难制上之所诛于是为急故以告而诛之诛庶民如此则自上可知矣凡国聚众庶则非合众庶也若祭祀甸役之属是已有犯禁者则戮之以正其罪且廵行而狥众以示戒也奚谓女之系于人者谓男之于人者于其出入则或司以察之或牧以治之亦以防其暴也故有犯命者则从而戮之】
　　野庐氏掌达国道路至于四畿比国郊及野之道路宿息井树若有賔客则令守涂地之人聚之有相翔者诛之凡道路之舟车轚互者叙而行之凡有节者及有爵者至则为之辟禁野之横行径逾者凡国之大事比修除道路者掌凡道禁邦之大师则令埽道路且以几禁行作不时者不物者【音托轚音计】
　　【野道之小室谓之庐所以待行旅也故公刘之诗始曰于时庐旅终曰于豳斯舘则馆大而庐小也先王设官以比国郊及野之道路宿息之类故名官以野庐氏掌达国道路至于四畿则遂人所谓千夫有浍浍上有道万夫有川川上有路以达于畿是也谓之四畿则自王城五百里四面皆达之也遂人皆治野之道路而野庐氏必掌达其道路则凡以辅成遂人之事而已而司险又掌达其道路者盖司险所达非特王畿之道路而已凡九州山林川泽之阻者也比国郊及野之道路宿息井树者遗人所谓三十里有宿宿有路室所谓宿也十里有庐庐有饮食则所谓息也井所以共饮食树所以为蕃蔽野庐氏则廵而比之也国语曰定王使单襄公聘于宋遂假道于陈以聘于楚道茀不可行司里不受馆国无寓而知陈之不能守其国则野庐氏逹国之道路比及野之道路宿息者所以为先王之制也若有賔客则令守涂地之人聚之有相翔者诛之先王之时涂地皆有人以为之守有賔客则令其人聚而击柝所以待暴客也相翔者语曰翔而后集彼翔而观伺则有欲集而为防盗之意故诛之所以御奸也凡道路之舟车轚互者谓舟行于水车行于陆或廹隘而相撃触相差互则为之序先后而行之所以息争止讼也凡有节者及有爵者至则为之辟有节者至则欲达之而无留难有爵者至则在所承而无敢慢故皆为之辟行人使避焉然则野庐氏其徒百有二十人则使其徒为之辟也禁野之横行径逾者横行谓不由其道径逾谓不由桥亦所以防穿窬之盗池凡国之大事比修除道路者国之大事则若大祭祀大賔客之类其事在国中者也治其壊谓之修去其谓之除有修除道路者而野庐氏则比较其人之数所以防怠也掌凡道禁则修闾氏所谓以兵革趋行者与驰骋于国中者是已然野庐氏所禁者在野之道也修闾氏所禁者在国之道也前言国之大事则在国中而已此言邦之大师则通国野焉令扫道路则所以致洁也几禁行作不时者谓不夙则莫不物者谓衣服操持异常也几防察之禁以止之皆所以防奸故也】
　　蜡氏掌除骴凡国之大祭祀令州里除不蠲禁刑者任人及凶服者以及郊野大师大賔客亦如之若有死于道路者则令埋而置楬焉书其日月焉县其衣服任器于有地之官以待其人掌凡国之骴禁【蜡清预反骴似赐反令力呈反蠲古反县音悬】
　　【蜡氏掌除骴而与蜡同字者盖蜡祭百物昔之羽臝鳞毛介物毕致焉则蜡祭所致者神也蜡氏掌凡骴禁则蜡氏所治者形也神寓于形则为生神离于形则为死物之生则形与神分为二以形为神之逆旅则彼之形神虽分为二而昔甞合而为一矣此治其形者所以与致其神者同谓之蜡也掌除骴者人物之死其骨曰骴月令曰掩骼埋骴盖精神者天之分也骨骸者地之分也精神与形各归其根则骨骸在所掩埋而藏亦归于地而已蜡氏掌骴为是故也非特如此形合于神则为神竒而人之所亲神离于形则为腐臭而人之所恶独不见豚子之食于死母者乎少焉眴若皆弃之而走不见已焉尔不得类焉尔则蜡氏除骴亦以人之所恶者在是故也凡国人之大祭祀令州里除不蠲禁刑者任人及凶服者以及郊野者盖大祭祀先王所以致精神之至而交乎神明之隐不以哀乐欲恶贰其心又去物之可以昏愦其志意者焉不蠲刑者任人则在所恶也凶服则在所可哀也故蜡氏令州里除而禁之除不蠲所以致洁也任人谓司圜任之以事之人也刑者谓黥劓之属也凶服则子见齐衰者之类也郊特牲言祭之日防者不哭不敢凶服泛埽反道亦谓此也大师大賔客亦如之者亦令州里除不蠲禁刑者任人及凶服者以及郊野者盖大师以危事行凶器则在所慎者客则致其齐钦如承神故也若有死于道路者则令置楬而埋书其日月焉县其衣服任器于有地之官以待其人则欲令其识取之也掌凡国之骴禁则凡物之骨皆掌其禁而除之也】
　　雍氏掌沟渎浍池之禁凡害于国稼者春令为阱擭沟渎之利于民者秋令塞阱杜擭禁山之为苑泽之沈者【浍古外反令力呈反阱在性反擭胡化反苑于院反】
　　【雍者和之至和至而过则壅塞而不通故雍又为壅塞之雍雍氏掌隄防以止水所以名官谓之雍氏也水十里相冓则谓之沟水之大窦则谓之渎水之所防谓之浍水决于此谓之池沟渎池有禁然后其害去其利均亦所以息争止讼也故雍氏掌其禁凡害于国稼者谓害国及稼也不言野而言稼盖野之禁惟稼而已春令为阱擭沟浍之利于民者穿地为穴以陷禽兽谓之阱于阱中设木以载禽兽使足不及地谓之擭春令为阱擭以民方析而在田宜防其害也春令为沟渎则以民方耕宜资其灌溉也所谓利民如此利则収成之时为其或陷害人也故令塞阱杜擭阱井也故塞之擭机也故杜之禁山之为苑泽之沈者苑囿也沈者酖也依山以为苑是使民得以専其利非善政也害之及于物者众非仁政也此雍氏所以禁之】
　　萍氏掌国之水禁几酒谨酒禁川游者【萍音平】
　　【神农之书言萍能胜酒盖萍之为物能胜酒又不沈溺故掌国之水禁防酒谨酒禁川游者名官曰萍氏掌国之水禁者盖水虽有润泽灌溉之利而犯之则濡溺之则死民之迷愚至有决性命之情以争寻常之利而不顾患害者往往蹈而死焉先王岂忍坐视而恬不为之恤哉故水之险恶能害人之所与夫不时入水而捕鱼鳖者一切禁之是乃所以为仁政之周也萍氏则掌其禁而已防酒谨酒者刍豢为酒非以为祸也酒之流生祸焉故以礼饮酒者常始乎治而卒乎乱先王于为酒器每每致戒焉又况饮酒用酒之际可不为之防谨乎微而察之谓之防制使勿纵谓之谨防酒则于饮酒防察其不节也谨酒则于用酒谨制其无度也周书曰文王诰教小子有正有事无彜酒越庶国饮惟祀德将无醉所谓德将无醉以文王防酒而庶国之饮酒者皆有节也所谓越庶国饮惟祀者以文王谨酒而庶国之用酒者皆有度也又曰羣饮汝勿佚尽执拘以归于周予其杀成王之于酒致严如此而晚周之君臣乃至于沉湎淫泆天下化之良可惜哉禁川游者亦所以防沉溺也】
　　司寤氏掌夜时以星分夜以诏夜士夜禁御晨行者禁宵行者夜游者
　　【寐而觉谓之寤使掌夜时使觉而不寐者安能定其漏刻之早晚哉所以名官谓之司寤氏也掌夜时者一日一夜凡有十二时夏则日长而夜极短冬则日短而夜极长春为阳中秋为隂中则昼夜分焉司寤氏司察夜事故所掌者夜时而已昼事无预焉以星分夜者星昱乎夜以日入而见以日出而没以星分之则夜之或长或短或中而分皆可定而无差矣夜士则主行夜徼候者也夜禁则所以止夜之行游者也司寤氏于夜士夜禁则诏之使知也御晨行者禁宵行者夜游者自始至夜半曰宵宵者隂盛而阳衰之时也日出为旦晨则昧爽之前而日未旦之时传云云御之而使去者御也止使勿为者禁也则禁甚于御以晨为近旦人将向明而作之时故但御之而已以宣王之时去成王之世为未远而君子之趋朝者或以夜未央或以夜未艾则司寤氏之职废而不行为可知矣宜乎诗人因以箴之也】
　　司烜氏掌以夫遂取明火于日以鉴取明水于月以共祭祀之明齍明烛共明水凡邦之大事共坟烛庭燎中春以木铎修火禁于国中军旅修火禁邦若屋诛则为明竁焉【烜音毁夫方符反齍音资坟扶云反燎力召反中音仲竁昌绢反】
　　【取明火于日而名官谓之司烜者易曰日以烜之盖火本于日亘之而后明然爟与烜皆火而司爟列于夏官司烜列于秋官者盖司爟掌出入火南方之属也故列于夏官司烜共明水火司冦所奉也故列于秋官祭祀必取明水火者以物言之则得隂阳之洁气也以道言之则洁而清明乃可以承祭祀也夫遂阳遂也鉴方诸也考工记所谓金锡半谓之鉴燧之齐是也言阳遂则知方诸之为隂言方诸则知阳遂之为圜隂阳者其气也方圜者其体也火至阳之气而阳为圜故取之必以阳遂水至隂之气而隂为方故取之必以方诸以阳召阳以隂召隂各以其类也然阳遂又谓之夫遂者盖遂以金为之火金夫也金火妇也以金得火夫应妇而至也方诸又谓之鉴者盖鉴亦以金为之金水母也水金子也以金得水以母鉴子而子应也以共祭祀之明齍明烛者明齍以明水为齍也明烛以明火为烛也共明水者共之以为酒以涤粢盛也凡邦之大事共坟烛庭燎者坟烛火烛也设于门外曰坟烛于门内曰庭燎中春以木铎修火禁于国中则为季春出火先事而戒也而军旅修火禁者大众所聚宜致惧故也屋诛谓举家受诛也竁谓圹以埋其尸也明竁盖掲其罪于竁上若明刑用梏焉司烜掌明竁则屋诛夜葬故也】
　　条狼氏掌执鞭以趋辟王出入则八人夹道公则六人侯伯则四人子男则二人凡誓执鞭以趋于前且命之誓仆右曰杀誓驭曰车轘誓大夫曰敢不关鞭五百誓师曰三百誓邦之大史曰杀誓小史曰墨【条音涤趋七须反辟婢亦反轘户患反】
　　【条如条枚之条谓条理也狼犲狼之狼谓狼扈也先王立官掌条理道路之狼扈也以王与賔客之出入宜致肃焉故也鞭所以革人而便其事执鞭所以为威趋辟谓趋而辟也趋则走而致肃辟则所以使人避也条狼氏所以卫上者如此也条狼氏以下士六人为之而其徒有六人则帅其徒以趋辟与朝士帅其属而以鞭呼趋且辟同意然朝士所主者朝之事在士而条狼氏所掌者在道路而已王出入八人夹道则以八人之为数右不合六戾右者也左不合九戾左者也于王趋辟者取其左右戾而有别故用八人焉自公而下则各降杀以两故公六人侯伯四人子男二人尊卑之辨也凡誓执鞭以趋于前且命之者执鞭以趋辟所以卫上也于誓而执鞭趋于前所以制下也然誓之所掌如此特于军旅之时故也方誓用于军旅之时羣吏听誓于阵前条狼氏执鞭以趋于前且命之者欲其听誓故也必使条狼主誓以掌辟之官以禁止为事故也誓右曰杀者为仆右誓其属也誓驭曰车轘者为驭誓其属也车之进止主于驭助车之进止者在于右则驭之为事尤重于右也故誓右曰杀誓驭曰车轘盖以车轘裂之则其罪非止于杀故也誓大夫曰敢不关鞭五百刑不上大夫则亦为大夫誓其属也关谓通之使闻敢不关则于军旅之事无所闻也大夫虽不掌军政于事当预闻而已其属又岂有敢不闻者哉故誓之事曰敢不关誓之刑曰鞭五百孔子曰以吾从大夫之后又曰如有政虽不吾以吾其与闻之况军旅于国事又为大者乎】
　　脩闾氏掌比国中宿互者与其国粥而比其追胥者而赏罚之禁径逾者与以兵革趋行者与驰骋于国中者邦有故则令守其闾互唯执节者不几【比毗志反粥音肓令力呈反】
　　【里门谓之闾里有门所以通往来扞制内外先王立官以修治其事故名官曰修闾氏掌比国中宿互者宿谓守卫互谓行马谓撃柝以待暴客修闾氏则校比之而已然所比者止于国中若郊野则弗预也与其国粥谓待而粥物于国中者市官所不治故脩闾氏比之而比其追胥者谓逐同盗贼者于比宿互亦因而比其数既比其人数则勤怠者可见勤则赏之怠则罚之故曰而赏罚之禁径逾者谓行不由桥梁与野庐氏同意然修闾氏所禁者国中之行者野庐氏则禁于野而已不言禁横行则国中与野异矣以兵革趋行与驰骋于国中者为其惑众也故皆禁之邦有故则当防非常之变故令守其闾互所令者闾里之民也惟执节者不防以其有节以逹之则无所用防也】
　　冥氏掌设弧张为阱擭以攻猛兽以灵鼓之若得其兽则献其皮革齿须备【冥音觅】
　　【先王仁民而爱物然猛兽以其害人则伤吾之仁政故设官以攻之而冥氏之所以立也趋利而避害兽之情与人同欲攻取之必有以使之冥然而不觉然后可获所以名官谓之冥氏掌设弧张者设弧以射之设张以伺之为阱擭以攻猛兽以灵鼓之者为阱擭以陷之又鼓灵鼓使趋所陷也灵鼓则鼓人所谓鼓社祭者是已以事言之则灵鼓六面撃之则使之惊而疾趋以义言之则社稷能祓除灾害用所鼓社祭者则归赖于神若得其兽则献其皮革齿须备则非特有以为人除害而又有以资其物之利用也】
　　庶氏掌除毒蛊以攻说禬之嘉草攻之凡蛊则令之比之【庶章预反令力呈反蛊音古】
　　【先王以善政生养天下之民其兴利也详其除害也悉则生齿之数所以至于既繁且庶故设官以除毒蛊之害者谓之庶氏也掌除毒蛊者传曰于文皿虫为蛊盖蛊之毒能病害人故也以攻说禬之则用祝焉与大祝之六祈所谓攻说同意以嘉草攻之则用药焉与医所谓以五毒攻之同意用祝则治于未然之前用药则治于已然之后凡蛊则令之比之者盖其徒有四人则令使为之校以比之皆其徒也】
　　穴氏掌攻蛰兽各以其物火之以时献其珍异皮革【冥氏之攻兽有以攻其趋走而害人者至于藏伏而害人者未去非仁政之周故掌攻蛰兽者名官谓之穴氏蛰兽则熊罴之属也各以其物火之则其攻之也以其所嗜诱之以火燠而出之则凡在穴者皆不能自蛰矣以时献珍异皮革珍异以共膳羞之用皮革以共器物之用也】
　　翨氏掌攻猛鸟各以其物为媒而掎之以时献其羽翮【翨音翅掎居绮反】
　　【鸟羽谓之翨鸟所以飞者在翨攻猛鸟者以攻其翨然后可获故名官谓之翨氏各以其物为媒而掎之者媒之以其类也掎之则系其足以禁其上出也以时献其羽翮者攻猛鸟以除人物之害因以资其羽翮之利也孟子曰鸟兽之害人者消然后人得平土而居之则正以除害为主也然则兽人皮毛筋角入于玉府以足王之燕私玩好之欲而冥氏穴氏翨氏攻鸟兽之猛而其所献皆不入玉府者盖冥氏穴氏特除其害而已兽人则其所修之利众所除之害悉所赖之获多仁施及人于是为大以其所施者大然后可以兼百姓之奉矣】
　　柞氏掌攻草木及林麓夏日至令刋阳木而火之冬日至令剥隂木而水之若欲其化也则春秋变其水火凡攻木者掌其政令【柞侧百反麓音鹿令平声刋苦干反】
　　【除木曰柞诗曰载芟载柞皆除木之谓也盖先王欲其材木以为用则立虞衡之官柞而养蕃之诗所谓帝省其山柞棫斯拔松柏斯兑是已欲其地作室以宅民治田而稼穑则刋剥而化之诗所谓作之屏之其菑其翳修之平之其灌其栵啓之辟之其柽其椐攘之剔之其檿其柘是已然则柞氏之所掌固先王之所不废也积木曰林山足曰麓草木所生林麓之地茍可以宅民稼穑者大司徒固甞辨十有二土以相民宅矣辨十有二壤以知其种矣柞氏则因司徒之所辨者以攻治之而已故掌攻草木及林麓夏日至令刋阳木而火之者夏日至至阳之日也阳木也以至阳之日刋而火之则不胜其阳而死且不肄矣冬日至令剥隂木而水之者冬日至至隂之日也隂木也以至隂之日剥而水之则不胜其隂而死且不肄矣凡木之生于山南则为阳生于山北则为隂其隂阳之气既偏胜矣又因至阳至隂之日而加以水火隂阳之盛气宜其死而不复生矣若欲其化则春秋变其水火者欲其化而为土也隂木常以冬至之日水之矣至春又从而火之阳木常以夏至之日火之矣至秋又从而水之则其蘖薄于隂阳相殄之气化而为土矣】
　　薙氏掌杀草春始生而萌之夏日至而夷之秋绳而芟之冬日至而耜之若欲其化也则以水火变之掌凡杀草之政令【薙读如鬀绳以证反音孕芟所衔反】
　　【翦草曰薙其字从草从薙则以雉有分域萌芟有时也掌杀草者凡物以阳生以隂死惟草之为物其茇则隂不能死薙草者必有以杀之然后其茇不复生传曰若农夫之务去草芟夷蕰崇之然则春始生而萌之夏日至而夷之秋绳而芟之冬日至而耜之此杀之之术也春始生而萌之者盖草有萌则春感阳气而生方其生气始逹则不能夷之使不生故萌之而弗治焉夏日至而夷之则阳事毕而隂已生则生气极矣于是乎可夷秋绳而芟之则夷而又生生而芟之也冬日至则隂事毕而阳已生则生气复之时于是乎耜之夷则刈其末而未及其茇芟则毁其茇而不止于末然其茇难死故耜之耜则用耒金而深殄之则不复生矣若欲其化则以水火变之者欲其化而为土则以火烧其新芟夷之本末又从而加之以水则其感于隂阳相殄之气而草化为土矣月令所谓烧薙行水凡杀草之术掌于薙氏故凡杀草之政令皆掌之】
　　硩蔟氏掌覆夭鸟之巢以方书十日之号十有二辰之号十有二月之号十有二岁之号二十有八星之号县其巢上则去之【硩音剔覆芳复反县音悬】
　　【人之情莫不欲吉而恶凶先王与民同吉凶之患者则凡兆凶者皆在所去焉故设官掌覆夭鸟之巢而谓之硩蔟氏硩言摘也蔟言巢也摘其巢而去之则夭鸟不复至矣以方书日辰月嵗星之号而县其巢则去之盖日辰月嵗星之神凡有气形者制焉故书其号可以胜夭十日之号则从甲至癸是也十二辰之号则从子至亥是也十二月之号则正月为娵十二月为荼是也十二嵗之号则从寅曰摄提格至在丑曰赤奋若是也二十八星之号则从角至轸是也必以方书之者方木也以木为之其体方焉故谓之方木仁也方义也立人之道曰仁与义日辰月嵗星之神天道也必有尽人道然后可以致天道而胜夭所以和同天人之际而无间者此也】
　　翦氏掌除蠧物以攻禜攻之以莽草熏之凡庶蛊之事【蠧丁故反禜音咏】
　　【羽可前者曰翦翦所以除而去之故除三物者名官谓之翦氏蠧物虫之穿食器物者蠧之入物虽盛以槖犹不免焉且槖而弗用是以有蠧故其字从槖从虫以攻禜攻之以莾草熏之此除蠧之事也以攻禜攻之则犹六祈所谓禜攻也其攻则用祝焉以莾草熏之以莾草所以杀虫其熏之则用药焉凡庶虫之事则凡庶氏掌蛊毒之事翦氏与之通取联事而攻之以蛊亦蠧之类也】
　　赤犮氏掌除墙屋以蜃炭攻之以灰洒毒之凡隙屋除其貍虫【友音拔蜃市轸反貍莫皆反】
　　【火大曰赤以戾右为守曰犮凡隙屋除其貍虫欲其宣布者见以戾隂隐为守故名官谓之赤犮氏掌除墙屋则虫豸藏逃其中隂以害物宜除而去之也以蜃炭攻之则以火之毒气暴之使出也以灰洒毒之则以蜃灰洒而毒之使死也凡隙屋除其貍虫则隙屋之中貍虫亦有害人者故除之矣】
　　蝈氏掌去鼃黾焚牡蘜以灰洒之则死以其烟被之则凡水虫无声【蝈音国去岂吕反鼃户蜗反黾莫幸反牡莫口反蘜弓六反被皮义反蝈国虫也尊者所居恶其聒焉故置官以去之而谓之蝈氏新经云云鼃音哇其鸣若哇也黾音猛其鸣猛也故蝈氏掌去之牡蘜鞠之不华者焚牡鞠以灰洒之则死则以牡菊之灰能制鼃黾而杀之故也以其烟被之凡水虫无声则牡菊之烟水能制水虫而胜之故也】
　　壶氏掌除水虫以炮土之鼓之以焚石投之若欲杀其神则以牡橭午贯象齿而沈之则其神死渊为陵【炮步交反橭音沽又音枯】
　　【壶瓦鼓也涿击之也击瓦鼓以水虫故名官谓之壶涿氏掌除水虫则以其能害人者若南方水中狐蜮之属舍沙射人则死凡此类皆害人者也不可以不除焉炮土之鼓则互鼓也以炮土之鼓之则以土能胜水而制之也火石则以火烧石以焚石投之则使感隂阳相殄之气而死也若欲杀其神谓水神龙罔象也牡橭谓榆木也以牡橭为干从横以象齿贯之所谓午贯也以牡橭午贯象齿而沉之水神感其气而死其神既死则渊水虽深实为陵矣凡此之类皆圣人所以变化驱除之术非夫深穷物理之所以相治相克者孰能与于此且夫琥珀拾芥磁石引针戎盐累卵獭胆分杯坏漆以蟹浣锦以鱼散血以藕皮毁金以羊角皆出于自然之理先王命官如此岂非知变化之道知神之所为乎则其寓于政事之间莫非道之所运岂庸常之所能知哉】
　　庭氏掌射国中之夭鸟若不见其鸟兽则以救日之弓与救月之矢夜射之若神也则以大隂之弓与枉矢射之【大音泰】
　　【庭者所以治也以洁清为尚先王立官以去夭鸟使国中洁清如庭故名官曰庭氏夭鸟谓呼鸣而为怪者若鵩与鸮其鸣有祸皆邪气所生民常忌之先王因人情之所恶故在国中者皆庭氏射之若不见其鸟兽则若妖狐孽禽之类入夜而为妖非射之所能及则以救日之弓救月之矢夜射之救日之弓救月之矢谓救日月食所作者也常用此救日月则其精气足以胜妖故以此射之若神也则以太隂之弓与枉矢射之神则若神降于莘呌于宋太庙之类非鸟兽之声也太隂之弓救月者也以此射之则以日月之精气胜其妖也于鸟兽言夜射则神以昼射可知之矣】
　　衔枚氏掌司嚻国之大祭祀令禁无嚻军旅田役令衔枚禁嘂呼叹呜于国中者行歌哭于国中之道者【嚻五羔反嘂音叫】
　　【枚以竹为衔于口所以止言语嚻讙也郑氏谓枚状如箸横衔之为之繣结于项是也东山之诗言勿士行杖者盖妇人之情望其夫无事于行阵衔枚故欲其无事于战也掌司嚻者司察在朝者言语之諠哗也祭祀贵静而肃大祭祀尤致严焉故令禁嚻孔子于宗庙朝廷便便言唯谨尔者亦所以戒嚻也军旅田役大众之所聚恶哗而喜静故令衔枚大祭祀止于令禁无嚻者承祭祀者不若军旅田役之众也诗之楚茨言君妇莫莫以言承祭祀者静而不哗也车攻之诗言之子于征有闻无声者以言选车徒有善闻而无諠哗之声也由此观之则衔枚氏之所掌可知矣禁嘂呼叹呜于国中者丩其口而出声者嘂也气分而戾隂者呼也遇难而出气者叹也覩所异而嗟者呜也若此之类为其惑众故禁之歌乐声也哭哀声也人之乐不能不歌人之哀不能无哭圣人甞抑人之情使无歌哭哉于所居而歌哭则可也行而歌哭于国中之道则为其感动人心故禁之也然嘂呼叹呜言国中而歌哭言国中之道盖国中则不必行而在道凡在国中皆禁足矣言国中之道则在国中歌哭有所不禁矣】
　　伊耆氏掌国之大祭祀共其杖咸军旅授有爵者杖共王之齿杖
　　【记日伊氏始为蜡祭以息老物杖则老年者恃之以为安亦息老物之类也故掌共齿杖者名官以伊氏也大祭祀共其杖咸者咸盛杖之器也先王贵老八十则杖于朝大祭祀致敬以承神虽老者亦弗敢杖也故有司共咸以盛杖而藏之言国之大祭祀则非大祭祀老而杖于朝者弗与矣军旅授有爵者杖所以致卒伍而且以为威也言有爵者则老而无爵者不任军旅之事矣共王之齿杖者谓王赐老者之杖也记曰五十杖于家六十杖于乡七十杖于国八十杖于朝所谓齿杖也王以齿杖赐老者而伊耆氏则共其用而已夫人之生也大块载之以形劳之以生佚之以老自赋形以至于老天地之所以安之也天地安之以其形先王安之以其礼共于伊耆氏则佚老之意可见矣然则军旅授有爵者杖贵贵也共王之齿杖老老也】






　　周礼详解卷三十二
　　钦定四库全书
　　周礼详解卷三十三
　　宋　王昭禹　撰
　　大行人掌大宾之礼及大客之仪以亲诸侯春朝诸侯而图天下之事秋觐以比邦国之功夏宗以陈天下之谟冬遇以协诸侯之虑时防以发四方之禁殷同以施天下之政时聘以结诸侯之好殷頫以除邦国之慝间问以谕诸侯之志归脤以交诸侯之福贺庆以賛诸侯之喜致禬以补诸侯之烖【朝直遥反职内皆同比毗志反好呼报反頫通吊反慝吐得反间读去声脤上忍反禬古外切】
　　【宾之字从宀从与从贝宾者主所宀也正趣以适已则利上趣明以与物则害也客之字从宀从各客虽主所宀也然不与之共休戚利害也司仪曰凡诸公相为宾则诸侯之君皆谓之宾也又曰诸公之臣相为国客则诸侯之臣皆谓之客也诸侯之君其则尊嫌于与王亢故欲其趣以适已则不疑于亢矣是以谓之宾也诸侯之臣其则卑嫌于屈而不能辨故欲其不与共休戚利害则能辨矣是以谓之客也凡宾客其礼或大或小或如常礼唯其时物也故或言大或言小或不言大小也此言宾则指要服内诸侯言之也言大客则指邦国之孤卿言之也于大賔言礼于大客言仪者礼以本言仪以末言尊卑之序也子大叔见赵简子问揖逊周旋之礼对曰是仪也非礼也此其辨欤春则东作之时也事作于春故以图天下之事秋则西成之时也功成于秋故以比邦国之功夏则相见之时也谟陈于外则以相见为主故陈天下之谟于夏冬则合聚之时也虑协于内则以合聚为主故协诸侯之虑于冬诸侯有不顺王命者将命以征伐之事召而防有时而然以其征伐讨有罪也则有禁焉故曰以四方之禁于巡守之嵗或不巡守防而见之以攷制度众国所同以其攷制度则有政焉故曰以施天下之政时聘以恩问之而已故曰以结诸侯之好殷頫以事有所察治故曰以除邦国之慝间问存省之属也以言问之则上下之志无所不达故曰以谕诸侯之志脤以交神之福也以脤归之则与诸侯共其福也故曰以交诸侯之福诸侯有喜也庆贺以賛之所以与之同其乐诸侯有烖也致禬以补之所以与之同其忧朝觐宗遇防同六者诸侯致勤于王者也时聘殷见间问归脤贺庆致禬六者王致爱于诸侯者也诸侯礼致其勤王以仁致其爱尊卑之意通内外之诚达尚何猜嫌疑贰之为患哉所以亲诸侯者在是矣然或言诸侯或言夭下或言四方者新经云云且天下之事于冬则穷矣于春则在所通之于冬则弊矣于春则在所新之先王将欲图之亦未始敢忽必协虑于冬思患以预防之然后于春则图之诸侯之虑既协而无间此图之所以成也图以谋事谋成则谟成矣谟成则功成矣今此先事后功功以成事故也先谟后虑终则有始故也自夏宗而下皆言以而独春朝不言以者葢春朝为朝礼之正非适为图事也】
　　以九仪辨诸侯之命等诸臣之爵以同邦国之礼而待其賔客上公之礼执桓圭九寸缫借九寸冕服九章建常九斿樊缨九就贰车九乗介九人礼九牢其朝位賔主之间九十步立当车轵摈者五人庙中将币三享王礼再祼而酢飨礼九献食礼九举出入五积三问三劳诸侯之礼执信圭七寸缫借七寸冕服七章建常七斿樊缨七就贰车七乗介七人礼七牢朝位賔主之间七十步立当前疾摈者四人庙中将币三享王礼壹祼而酢飨礼七献食礼七举出入四积再问再劳诸伯执躬圭其他皆如诸侯之礼诸子执谷璧五寸缫借五寸冕服五章建常五斿樊缨五就贰车五乗介五人礼五牢朝位賔主之间五十步立当车衡摈者三人庙中将币三享王礼壹祼不酢飨礼五献食礼五举出入三积壹问壹劳诸男执蒲璧其他皆如诸子之礼凡大国之执皮帛以继小国之君出入三积不问壹劳朝位当车前不交摈庙中无相以酒礼之其他皆眡小国之君凡诸侯之卿其礼各下其君二等以下及其大夫士皆如之【缫音藻借在夜反斿音留樊畔干反乘去声轵之氏反摈必刃反祼古乱反酢才洛反食音嗣积子赐反劳老报反相息亮反】
　　【传曰名位不同礼亦异数葢人非礼不立礼非仪不行礼寓于刑名度数之间于仪则为体仪见于周旋动容之际于礼则为用先王以其用而合其体故以九仪辨诸侯之命等诸臣之爵以同邦国之礼而待其賔客公侯伯子男之君其命者五孤卿大夫士之臣其爵者四以仪而辨其命等其爵故曰九仪诸侯之命诸侯之爵不同也而谓之同邦国之礼者比之谓以不同同之也出于上下听而守之者命也资于尊所入小而人所奉者爵也有命然后有爵则命尊于爵矣故诸侯则言命于诸臣则言爵与大宗伯言王命诸侯则傧小宗伯则言玉赐卿大夫爵则傧同意也三公八命出封加一等则谓之上公上公九命故其礼以九为节侯伯七命故其礼以七为节子男五命故其礼以五为节公侯伯子男所建皆龙旗而谓之建常以象其道故也上公立当车轵先儒谓毂末车辕北向在西边也侯伯立当前疾先儒谓驷马车辕前若辀人所谓辀深四尺七寸轼前曲木是也衡谓在辀下车轭两服之领前是也新经云云以相礼曰介以相賔曰摈介摈所以传辞也禾米刍薪曰积所以给賔客之用也或多或寡亦隆杀之辨也先王之待诸侯可谓厚矣未至则有委积既至则有问劳有食礼以致其恭有牲牢以备其礼之盛有瓉祼以用其诚之至诸侯顾王所以待已者如此又安得不相与一德以尊君亲上哉是故诸侯以天子所以待已者如是之至故不敢不尽其诚以将其意不敢不备其物以奉其德庙中将币三享为是故也且髙不足以有临则不能使之入賔明不足以有察则不能使之内向王者以至髙至明之德则诸侯享之唯恐其礼之不至仪之不缛此所以同于三享也夫道以三数酒以三行为至则享至于三岂用其至乎葢天子之待诸侯诸侯之奉天子则尊卑未始有异心焉书曰享多仪仪不及物惟曰不享则享至于三者仪之及物可知也享必于庙中者葢恭敬者币之未将君子不可以货取而庙中则示其恭敬之至也大国之孤朝位当车前不交摈庙中无相则弥蹙而畧矣以酒礼之则不祼焉以祼如祭祀非礼人君则弗用也】
　　邦畿方千里其外方五百里谓之侯服嵗壹见其贡祀物又其外方五百里谓之甸服二嵗壹见其贡嫔物又其外方五百里谓之男服三嵗壹见其贡器物又其外方五百里谓之采服四嵗壹见其贡服物又其外方五百里谓之衞服五嵗壹见其贡材物又其外方五百里谓之要服六嵗壹见其贡货物九州之外谓之蕃国世壹见各以其所贵宝为挚【见贤遍反嫔婢人反蕃音繁挚音至】
　　【自侯服嵗一见至于要服六嵗一见以逺近为之疏数之节也自要服以上所贡有常物而蕃国则各以其所贵宝为挚者详于冶内而畧于治外也郊特牲曰旅币无方所以别土地之宜而节逺迩之期也土地之宜在物而逺迩之期在人然则六服之法其见有六嵗之差其贡有六物之异六物之异所谓别土地之宜也六嵗之差所谓节逺迩之期也然则书之周官言王抚万邦巡侯甸四征弗庭绥厥兆民则曰六服羣辟莫不承德至于训迪厥官则曰六年五服一朝葢六年五服一朝者以侯甸男邦采衞言也六服羣辟罔不承德者兼要服而言之也先王之制中国五服而周官言六者葢近中国之夷狄承德则国家间暇可以明政刑之时也方是时也四征弗庭其治未若制礼之际为已备矣故其限朝止于五服而已周官行人于六服之见则及于要服者则其治为尤详于四征弗庭之时也近中国之夷狄非特承德而又能入贡以来见焉则制礼以致太平者此其极也然周制每嵗则一服入见故更六年而五服各一朝也此行人所以言衞服五嵗一见而书之周官所以言五服一朝之意焉】
　　王之所以抚邦国诸侯者嵗徧存三嵗徧頫五嵗徧省七嵗属象胥谕言语协辞命九嵗属瞽史谕书名听声音十有一嵗达瑞节同度量成牢礼同数器修法则十有二嵗王巡守殷国【属章束反守去声】
　　【安而使之谓之抚先王于诸侯画九畿以处之列九等以差之虽致其恩未尝不制之以义虽扰以教未尝不乂之以政自嵗徧存而至于十有二嵗之巡狩殷国威德两存刚柔相济寛而有制猛而不暴此其所以安之使抚也王之所以抚邦国之诸侯如斯而已又安有负固不服若菀柳之不朝者哉又安有犯令陵政若飞隼之不制者哉存頫省郑氏以为王使臣于诸侯之礼所谓间问是也存者同而问之也頫者问而视之也省者巡而察之也頫则详于存也省则详于頫也记言天子巡狩山川神祗有不举者为不敬不敬者君削以地宗庙有不顺者为不孝不孝者君黜以爵变礼易乐者为不从不从者君流革制度衣服者为畔畔者君讨有功德者加地进律夫天子之巡狩其省方也如此则人所谓仔之頫之省之者虽曰以恩问之而亦微察其如此也五方之民言语不通谕言语所以使之通也賔主不交辞亦不相接欲民之无相防也协辞命所以使之交也古之名官以象胥以明所以懐而服之者逺也谕书名所以同其文也听声音所以和其声也瑞六瑞也节六节也达瑞节所以达四方而交之也度以度物也量以容物也同度量所以同四方而一之也有以交之也于是成牢礼若掌客之所掌是也有以一之也于是同数器若合方氏之所掌是也法八法也则八则也能达四方而交之同四方而一之然后下之所守同乎王之所制损益因革以时修之大顺以之成大利以之致而王之所以抚邦国者干是为至巡狩殷国之礼可以行矣此王巡狩殷国之礼所以在于修法则之后欤王巡狩则诸侯各朝于方岳王不巡狩则防诸侯而殷见或巡狩或殷见其出而省焉一也书于舜典言五载一巡狩周官行人则十有一嵗王巡狩者葢天下之法在舜之时则畧在周之时则详以其法之畧则巡之也宜数以其法之详则巡之也宜疏然观周官大小行人环人之数络绎干道路则王出不必频而周知天下之故逺方殊俗莫不承德也此帝王之世所以异欤】
　　凡诸侯之王事辨其位正其等协其礼賔而见之若有大丧则诏相诸侯之礼若有四方之大事则受其币聴其辞凡诸侯之邦交嵗相问也殷相聘也世相朝也【诏相之相去声】
　　【传曰诸侯有所谓王事者其朝觐防同之事欤辨其位则有九十七十五十步之异正其等则有尊卑上下之差协其礼则有牲牢享燕积膳之具也若有四方之大事谓兵寇之类来告急者也礼不虚拘必有币以将其恭必有辞以达其意行人于币则受之于辞则听之所以告王也凡诸侯之邦交谓邻国之往来也小以事大大以比小粲然之文驩然之恩足以相爱接而四邻睦四邻睦然后可以蕃王室矣聘义曰天子制诸侯比年一小聘三年一大聘嵗相问则比年之小聘也殷相聘则三年之大聘也大聘施于小聘之中嵗故曰殷殷中也左传曰孟僖子如齐殷聘礼也父死子立曰世世相朝则君亲相见焉若相问相聘则遣臣而已凡此皆邦交之礼也若春秋之时邦交之法不修侵伐灭入无国无之则行人掌邦交之礼曷可废哉】
　　小行人掌邦国賔客之礼籍以待四方之使者令诸侯春入贡秋献功王亲受之各以其国之籍礼之【使色吏反令力呈反】
　　【行人之官以其职之大也故掌大賔之礼及大客之仪以其职之小也故掌賔客之礼籍而已夫名位不同礼亦异数礼籍则其礼之书也礼之数皆具于此矣四方之使者谓诸侯遣臣于王国也小行人以其职之小故待四方之使者也春朝正之时于时为造始令入贡则贡者下以职供而上得以兴事造业也秋嵗成之时于时为成终令献功则功者事之成也诸侯入贡献功而王必亲受之则以诸侯为尊故也各以其国之籍礼之则国有小大其礼有等差而皆载之于籍也】
　　凡诸侯入王则逆劳于畿及郊劳眡馆将币为承而摈凡四方之使者大客则摈小客则受其币而听其辞【劳去声】
　　【诸侯之入王以其在道涂之劳则必有以劳之以致其爱也其劳之也不可以一而足故有逆劳郊劳之礼逆劳于畿始至而劳之于外也郊劳既至于馆而劳之干内也眡馆谓致馆而且眡其便宜也郊劳则賔已至馆故及郊劳则眡馆眡馆亦所以致爱也将币为承而摈谓庙中将币以行享礼宗伯为上摈而小行人为承而摈之所以致敬也大客则摈摈之而见王使得自言也小客则受其币而听其辞则为听其辞而入告于王也此亦尊卑之序然也】
　　使适四方协九仪賔客之礼朝觐宗遇防同君之礼也存頫省聘问臣之礼也达天下之六节山国用虎节土国用人节泽国用龙节皆以金为之道路用旌节门闗用符节都鄙用管节皆以竹为之
　　【朝觐宗遇防同诸侯以礼致其敬于王皆国君之事故曰君之礼也存頫省聘问王以礼致其爱于诸侯王使臣之事故曰臣之礼也掌节言凡邦国之使节则使邦国者所执王官所掌之节也小行人所达谓之天下之节则所谓龙节人节虎节管节邦国都鄙使者所执非王官所掌邦节也都鄙用管节而掌节不言都鄙之管节则使都鄙者无节矣以旌节行之而已虎节人节龙节皆以金为之金不可变为义故也旌节符节管节非为尊者将命则唯上所制期无失节而已故以竹为之竹有自然之节故也新经云云】
　　成六瑞王用瑱圭公用桓圭侯用信圭伯用躬圭子用谷璧男用蒲璧【瑱吐电反信音申】
　　【以质言之则谓之玉以形言之则谓之器以合验言之则谓之瑞玉所以比德器所以藏礼瑞所以应实上有以合验乎下下有以合验乎上则瑞成矣行人所谓成六瑞者如此大宗伯作六瑞则制其度数也故自王以下皆言执行人成六瑞则奉其成事也故自王以下皆言用执之所以行礼用之所以合符行礼者事之大合符者事之小故于宗伯言执而于行人言用此其辨也】
　　合六币圭以马璋以皮璧以帛琮以锦琥以绣璜以黼此六物者以和诸侯之好故【琮才宗反琥音虎璜音黄好呼报反】
　　【六币皆诸侯所用以享也葢君子虽不可以货取然亦不可以虚拘有物而无诚则礼有所不行谓之货取可也有诚而无物则情有所不伸谓之虚拘可也故诸侯之致享内尽其诚心外备其礼物而行人所以合六币也两谓之合圭以马璋以皮璧以帛之属皆两相合也新经云云合琮以锦而不以皮则皮者天为之文也锦者人为之文也天为文则本于自然人为文则出于或使自然之文非所以合琮故也琥为虎形象隂之效法故合琥以绣以五采备谓之绣故也半璧为璜北方之所用也故合璜以黼以白与黒谓之黼故也二王后享用圭璋侯伯用璧琮子男用琥璜凡此六币皆诸侯以享王为主以其有以通其情而来则谓之好以其有以因其事而来则谓之故行人为之合六币焉所以和其好故而使之不乖而已故曰以和诸侯之好故】
　　若国札丧则令赙补之若国凶荒则令赒委之若国师役则令槁禬之若国有福事则令庆贺之若国有祸灾则令哀吊之凡此五物者治其事故【槁苦报反禬音防】
　　【先王之于诸侯分土而与之守则尺地莫非吾土也分民而与之治则一民莫非吾民也使之守吾土则必有与之同保其土使之治吾民则必有与之同安其民则治虽有逺近势虽有内外而利害休戚实若一家也安可若是恝乎此赙补赒委槁禬庆贺哀吊之礼所以掌于行人之官凡以治其事故而已病疾为札札而死曰丧札丧则在所赙补以利傅之谓之赙助其不足谓之补也谷不熟为凶凶甚而为荒凶荒则在所赒委以利周之谓之赒以聚与之谓之委也大宗伯所谓以丧礼哀死亡以荒礼哀凶札是也有兵寇则谓之师防众以兴功则谓之役师役则在所槁禬具劳而槀则谓之槁禬众财以与之则谓之禬也大宗伯所谓以禬礼哀围败以恤礼哀寇乱是也福事则鬼神之所佑而人道所喜者也福事则在所庆贺以心承礼而往则谓之庆加以物焉则谓之贺也大宗伯所谓以庆贺之礼亲异姓之国是也违神而为祸天所降曰灾则在所哀吊哀则于声音吊则如吊丧而用其至大宗伯所谓以吊礼哀祸灾是也凡此五物者先王用之以治邦国之事与其故也所作谓之事所逢谓之故札丧凶荒祸灾则出于所逢者也师役福事则或出于所作焉札丧凶荒天事也师役人事也福事所乐也祸烖所忧也先天事而后人事先所乐而后所忧此其序也】
　　及其万民之利害为一书其礼俗政事教治刑禁之逆顺为一书其悖逆暴乱作慝犹犯令者为一书其札丧凶荒厄贫为一书其康乐和亲安平为一书凡此五物者每国辨异之以反命于王以周知天下之故【乐音洛】
　　【前以五物治其事故主诸侯而言之故皆称国自利害为一书而下主万民而言之故先称万民然后五物事故亦反命于王以周知天下之故故于万民之利害称及焉夫圣人以天下为度而休戚与之同以百姓为心而忧乐与之共则天下之故其可不以周知之乎然四方之逺事物之变无穷而王之耳目所不及听采所难明非行人之官巡行而辨异之有所不能徧究而悉举故为之书以述其事而五物皆异书也然则着古昔之防防传千里之觉觉载之当年足以明政事施之来世足以贻后观是其所以为书岂小补哉于万民知其利害然后为之兴其利而去其害如是则大利可致也于礼俗政事教治刑禁知其逆顺然后为之禁其逆以达其顺如是则大顺可成也有以成大顺则悖逆暴乱作慝犹犯令者可严而制之以义矣有以致大利则札丧凶荒厄贫可寛而恤之以仁矣夫如是则康乐和亲安平可坐而致也葢圣人以一身观天下则一身必欲其康乐也以一家视天下则一家必欲其和亲也以一国视天下则一国必欲其安平也民康而后可乐则康乐者出于民之性也民和而后可亲则和亲者出于民之情也民安而后事平则安平者出于民之分也然民不能自康乐也所以与之为康乐者实君使之遂其性而民不能自和亲也所以与之为和亲者实君使之通其情而民不能自安平也所以与之为安平者实君使之明其分而已此康乐和亲安平所以序于五物之后也然先王以天下为一家中国为一人则小行人以此五物者巡狩天下每国辨异之名为一书以反命于王以周知天下之故则先王所以同四海于一堂之上者可谓知所要矣】
　　司仪掌九仪之賔客摈相之礼以诏仪容辞令揖让之节将合诸侯则令为坛三成宫旁一门诏王仪南乡见诸侯土揖庶姓时揖异姓天揖同姓及其摈之各以其礼公于上等侯伯于中等子男于下等其将币亦如之其礼亦如之王燕则诸侯毛【相息亮反乡去声】
　　【公侯伯子男之为賔孤卿大夫士之为客大行人则辨其命等其爵而待之以礼司仪则掌其摈相之礼而已出接賔曰摈入賛礼曰相仪者礼之用容者形之变以言达意谓之辞守以参合乎上谓之令以手拱人谓之揖先人后已谓之让仪容所以相接辞令所以相与揖逊所以相钦仪容辞令揖让各有节司仪则以言诏之而已诏非特告也古者合诸侯则必为坛于国外以命事焉有事于坛者皆所以致其亶故坛之字从亶亶之为言致实以坦故亶之字从防从旦防实也旦坦也所以交神宜致实以坦故也坛必三成为三等焉以礼出道其数成于三故也所谓公于上等侯伯于中等子男于下等是也宫旁一门则觐礼所谓大子为宫方三百步四门坛十有二寻深四尺是也掌舍言为坛□宫棘门则其门以棘为之也诏王仪南向见诸侯此则合诸侯之时乡明以听天下者王也朝位王南面则其合诸侯而见之岂异此欤庶姓诸侯非王之亲也故谓之庶姓异姓同姓则王之亲也郑氏谓土揖下手揖之时揖平手揖之天揖举手揖之葢异姓亲于庶姓同姓亲于异姓故其揖之仪有隆杀也如此及其摈之谓摈诸侯以前王也公于上等侯伯于中等子男于下等则以爵之尊卑而为之等杀如此也其将币亦如之谓其将币以享也其礼亦如之谓其礼之有祼也或于上等或于中等或于下等亦如此而已王燕则诸侯毛所以示慈惠而亲之也贵老而尚齿故其仪如此齿则均也而以老为尚此之谓王燕则诸侯毛】
　　凡诸公相为賔主国五积三问皆三辞拜受皆旅摈再劳三辞三揖登拜受拜送主君郊劳交摈三辞车逆拜辱三揖三辞拜受车送三还再拜致馆亦如之致飱如致积之礼及将币交摈三辞车逆拜辱賔车进答拜三揖三让每门止一相及庙唯上相入賔三揖三让登再拜授币賔拜送币每事如初賔亦如之及出车送三请三进再拜賔三还三辞告辟致饔饩还圭飨食致赠郊送皆如将币之仪賔之拜礼拜饔拜饩拜飨食賔继主君皆如主国之礼诸侯诸伯诸子诸男之相为賔也各以其礼相待也如诸公之仪【积音恣劳去声飱素尊反授注作受賔亦如之賔注作傧辟音避食音嗣】
　　【凡诸侯之邦交世必使之相朝诸公相为賔谓相朝也于所停止则有积所以待賔之用也以其间濶则有问所以致恭于賔也以其道涂之劳则有劳所以致爱于賔也三辞其以礼来于外若不敢当焉也积问皆三辞拜受再劳亦三辞拜受尊而敬之也积问受之于庭故不言登劳则受之于堂故曰三揖登拜受旅摈者公则摈九人旅则陈之而已以主国方遣臣来无所事于交摈也劳礼重于问礼故非特拜受而已于其使臣之旅也又从而拜送之也然以遣臣再劳为未足主君乂从而郊劳焉则致爱之勤于是为至矣交摈谓各陈摈九人而使传辞也车送拜辱谓賔以主君躬劳出舍门而逆之谢其屈辱而来三揖所以致恭三辞所以致谦然后拜而受之也至主君之去賔又出车以送之主君三还辞之然后賔乃再拜送之也致馆亦如之者賔始至主国使大夫授馆主君又以礼亲致亦所以示其爱之勤也其致馆也亦主君郊劳之礼也致飱如致积之礼者夕食曰飱非若饔饩之为大也故如致积之礼三辞拜受旅賔而已将币请賔享主君也及将币则賔始入庙主君迎賔故交摈以传辞也车逆拜辱主君以车送賔屈辱其来賔车于是进而答拜主君也三揖三让主君揖而賔让也每门止一相则为将致敬于庙也及庙唯上相入则致敬故也摈相賔介相主合而言之皆曰相也賔三揖三让将登堂揖而让主君也既登堂以币享主君主君则再拜受币不曰受而曰授者以主君于賔授币则拜而受之也主君拜授币尊其所享賔拜送币致敬于所享也毎事如初也賔亦如之郑读作傧言以郁鬯礼賔也上于下曰礼敌者曰傧礼器曰诸侯相朝灌用郁鬯无笾豆之荐谓此朝礼毕傧賔也及出车送三请三进谓主君请賔就车也主君每一请车一进欲逺送之也三还三辞主君一请賔亦一还一辞三还三辞则告以避去也故终之以吉辟凡言三让三辞三辟者有所不敢进则让有所不敢受则辞有所不敢当则辟也熟食谓之饔可食之物生气存焉谓之饩还圭谓賔享主君用圭以将意毕则还其圭于賔也飨以饮为主致赠谓賔去而赠以财也郊送谓主君躬送賔至于郊也此六者唯飨食速賔其余皆主君亲住焉其逆送揖让辞受之节皆如将币之仪也賔之拜礼者谓賔所当拜之礼也饔饩飨食皆礼之重者故拜焉拜谓就朝而拜谢之所以尊其礼也賔继主君皆如主国之礼者谓賔复主人之礼费也夫一国之财为有限而赠劳飨食之礼为甚厚以有限之财而供甚厚之费茍无以继之则财匮物竭而将何以为礼哉故古者诸侯之交各称其邦而为之币以其币而为之礼而賔之享献者亦如主国之礼而无过与不及焉所适之国虽其费而不病其乏用者殆以此也侯伯子男凡相为賔其进退揖让之仪则同于诸公至其饔饩飨食之礼则各眡其命数而为之隆杀矣故曰各以其礼相待也如诸侯之礼】
　　诸公之臣相为国客则三积皆三辞拜受及大夫郊劳旅摈三辞拜辱三让登听命下拜登受賔使者如初之仪反退拜送致馆如初之仪及将币旅摈三辞拜逆客辟三揖每门止一相及庙唯君相入三让客登拜客三辟授币下出每事如初之仪及礼私面私献皆再拜稽首君答拜出及中门之外问君客再拜对君拜客辟而对君问大夫客对君劳客客再拜稽首君答拜客趋辟致饔饩如劳之礼飨食还圭如将币之仪君馆客客辟介受命遂送客从拜辱于朝明日客拜礼赐遂行如入之积凡侯伯子男之臣以其国之爵相为客而相礼其仪亦如之凡四方之賔客礼仪辞命饩牢赐献以二等从其爵而上下之凡賔客送逆同礼凡诸侯之交各称其邦而为之币以其币为之礼凡行人之仪不朝不夕不正其主面亦不背客【賔使者之賔注作傧辟音避稽上声劳去声朝直遥反上时掌反称尺证反】
　　【相朝者诸侯之礼也相聘者诸臣之礼也诸公之臣相为国客则施于相聘之时也诸公五积其臣下其君之礼二等故三积拜受则拜而受之于庭也诸公先再劳而后主君郊劳诸公之臣则使大夫郊劳而已主君郊劳交摈三辞公车逆拜辱故臣则拜辱而不以车三让登听命谓客登堂而听主君之命也下拜登受谓听命既毕于是下堂而拜然后登堂而受主君之命賔使者亦如初之仪郑氏读为摈谓劳用束帛摈用束锦也致馆如初之仪谓使大夫致馆其仪亦与郊劳同也及将币旅摈三辞亦异乎诸公之交摈也拜逆客辟谓主君拜逆客辟而不答拜也客辟而不答拜非特以其不敢当焉以主君拜逆之意不止于客也每门止一相为将致敬于朝及庙唯君相入则客相不入焉以君尊而客卑故也三让客登拜谓主君让客客登堂而主君拜客至也三辟授币谓三辟主君之拜然后以君命授币于主君也授币既毕则下堂而出也每事如初之仪谓享及有言也亦与诸公拜送币之后言每事如初同也及礼私面私献皆再拜稽首君答拜者谓主君以醴礼客而客则私面而有私献也私面者犹所谓私觌也左传楚公子弃疾见郑伯以其乗马八匹私面则私面固有私献矣然或言私面或言私觌于卿大夫则有私面私觌有束锦乗马而私面亦如之也昔晋韩宣子私觐于子产以玉与马则私觌有献亦可知矣别而言之则觌与面不同通而言之则一而已然使之私觌则礼也朝觐而行私觌则非礼也故礼记言朝觐大夫之私觌非礼也再拜稽首所以致敬于所尊也君答拜则不稽首矣以主君而客臣故也出及中门之外即大门之内也然后问君问大夫劳客者以在庙授币方致敬焉未可遽问而劳之也问君客再拜而对郑氏谓问君曰君不恙乎对曰使臣之来寡君命臣于庭问大夫客对郑氏谓问大夫曰二三子不恙乎对曰寡君命使臣于庭二三子皆在君劳客郑氏谓劳客曰道路悠逺客甚劳问君则再拜对问大夫则对而不拜者尊卑之辨也劳客而客则再拜稽首以尊劳卑宜致敬而用其至也致敬而拜其至也致饔饩如劳之礼飨食还圭如将币之仪者飨食还圭其礼重于饔饩故也君馆客客将去主君就省之也客辟介受命谓客不敢当主君之尊故辟焉而介则前而受命也遂送者以客将行主君遂拜送之也客从而拜辱于朝者以屈辱主君之就馆故拜而谢之也明日客拜礼赐谓拜乗禽君之加惠故也如入之积则始终皆三积也凡侯伯子男之臣以其国之爵相为客而相礼其仪亦如之谓卿大夫士各以其爵之尊卑而为礼之隆杀以至辞受拜揖之仪亦然也凡四方之賔客礼仪辞命饩牢赐献以二等从其爵而上下之者礼仪所以相接辞命所以相与饩牢所以致敬赐则主君之好赐献则禽兽之属皆自上及下降杀以两而为之丰杀如是则无过也无不及也一称其爵而已凡賔客送逆同礼者来则逆之而有问劳之仪去则送之而有赠送之礼非勤于始而怠于终非乐于暂而厌于久卒如一而已此四方之賔客所以粲然有文以相接懽然有恩以相亲睦乃四邻以蕃王室者以此道素行故也凡诸侯之交各称其邦而为之币者称其邦之大小而为币之隆杀也以其币而为之礼因其币之隆杀而为礼之厚薄也如是则賔之所以继主君者无过与不及而主君所以礼賔者亦无过不及矣夫邦国之君臣相为賔客先王设官为之掌其礼问劳赠送物为之数拜揖辞受事为之节此邦国之君臣所以相亲也观春秋之时一言之不雠一拜之不中而两国为之暴骨则周官图民祸患岂为不豫哉凡行人之仪不朝不夕不正其主面亦不背客者不朝谓之正东乡也不夕谓之正西乡也不正其主面亦不背客者谓常视賔主之前却得两乡之而已】

</div>
    <div class="pagination">
<a href="周礼详解_page23.html">上一页</a><span>...</span><a href="周礼详解_page19.html">19</a><a href="周礼详解_page20.html">20</a><a href="周礼详解_page21.html">21</a><a href="周礼详解_page22.html">22</a><a href="周礼详解_page23.html">23</a><span class="current-page">24</span><a href="周礼详解_page25.html">25</a><a href="周礼详解_page26.html">26</a><a href="周礼详解_page27.html">27</a><a href="周礼详解_page28.html">28</a><a href="周礼详解_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
