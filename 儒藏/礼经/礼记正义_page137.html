<!DOCTYPE html>
<html>
<head>
    <meta charset="UTF-8">
    <title>礼记正义 - 第 137 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 137 页/共 200 页</h1>
    <div class="content">　　○顈，口迥反，徐孔颖反，沈苦顶反，草也，注同。又丧，如字，又息浪反，下“又丧”同。去，起吕反。王父死，未练、祥而孙又死，犹是附於王父也。未练、祥，嫌未袷祭序於昭穆尔。王父既附，则孙可祔焉。犹，当为由，由，用也。附，皆当作祔。
　　○附，义作祔，出注。祫音洽。 
　　[疏]“有父”至“父也”。
　　○正义曰：此一节明前后两服之中，有变除丧祭之节，今各随文解之。此一经明先有父丧，而后遭母死，为父变除之节。如“未没丧”者，谓父丧小祥后，在大祥之前，未竟之时也，于时又遭母丧，故云“而母死”也。
　　○“其除父之丧也，服其除服”者，谓母死既葬后，值父应大祥，除服以行祥事，故云“服其除服”也。
　　○“卒事，反丧服”者，卒事谓父祥竟，更还服母服也。故云“卒事，反丧服”。若母丧未葬，而值父二祥，则不得服其祥服也。所以尔者，二祥之祭为吉，未葬为凶，故不忍凶时行吉礼也。
　　○“虽诸”至“丧服”。此一经明诸父兄弟之丧，当父母服内变除之节。
　　○“如当”者，言此诸亲自始死至除服，皆在父母服内，故云如当也。
　　○“其除诸父昆弟之丧也，皆服其除丧之服。卒事，反丧服”者，亦为服除服，而除竟亦反先服也。此亦谓重丧葬后之时也。何以知然？既始末在重丧中，则其除自然知在重丧之葬后也。上文为父祥尚待母葬后乃除，则轻亲可知也。然但举此轻，足明前之重。而在前文云：言母丧得为父变除者，庾氏云：“盖以变除事大故也。”
　　○注“虽有”至“乃除”。
　　○正义曰：“虽有亲之大丧，犹为轻服者，除骨肉之恩也”者，郑释所以轻服在大丧之中得为轻服除者，乃轻服是骨肉恩亲，故得除之。若君之大丧，不得自除私服，故曾子问曰：“大夫、士有私丧，可以除之矣。而有君服焉，其除之也如之何？”孔子曰：“有君丧服於身，不敢私服，又何除焉？”是有君服不得除己私服。其私，谓父母以下及诸父昆弟，皆不得除也。云“小功、緦麻则不除”者，按《服问》云“緦之麻不变小功之葛，小功之麻不变大功之葛”，据此言之，是寻常小功、緦麻不得易大功以上之服，故知有大功以上之服，不得为小功、緦麻除服也。云“殇长，中乃除”者，以《服问》云：“殇长、中，变三年之葛。”既变三年之葛，明在大功以上服中，为殇长、中著服，而又为之除也。
　　○“如三年之丧，则既顈。其练祥皆行”者，此明前后俱遭三年之丧，后丧既受葛之后，得为前丧。练、祥既顈者，谓后丧既虞卒哭，合以变麻为葛，无葛之乡则用顈也。后丧既顈之后，其前丧须练祭、祥祭皆举行之。
　　○注“言今”至“用顈”。
　　○正义曰：云“此主谓先有父母之服，今又丧长子”者，以前文皆据先有父丧，后有母丧。此又先有父母之丧，后有诸父、昆弟死者，皆以重丧在前，轻丧在后，此亦类上文，故云“先有父母之服，今又丧长子”。云“其先有长子之服，今又丧父母，其礼亦然”者，以经不云长子之丧，而云“三年之丧，既顈”，明三年之文互包父母，故知先有长子之丧，既顈也。依礼，父在不为长子三年。今云“先有长子之服，今又丧父母”者，庾氏及熊氏并云“有父者，误也，当应云又丧母，不得并称父也”。庾氏又云：“后丧既顈，又前丧练、祥皆行，若后丧既殡，得为前丧虞祔。”未知然否，且依录之。云“未没丧者，已练祥矣”者，以此经云“三年之丧，既顈”，不云“未没丧”，则知既顈与未没丧者别也。既顈是既虞受服之时，明未没丧是既练之后称，言未没，是将没之文，故知练后也。若先有父丧，而后母死，练、祥亦然，以前文“父死，为母三年”也。故《丧服》齐衰三年章云“父卒则为母”是也。若先有母丧，而后父卒，母丧虽有期，父丧既顈，母之练、祥亦皆行也。
　　○“王父死，未练祥，而孙又死，犹是祔於王父也”，犹为由，由，用也。礼，孙死祔祖。今此明若祖丧虽未二祥，而孙死，则孙亦得用是祔礼祔於祖也。
　　○注“未练”至“祔焉”。
　　○正义曰：礼：祔在练前。若祔后未练之前则得祔。直云未练足矣，兼言祥者，按文二年《穀梁传》云：“作主坏庙有时日，於练焉坏庙，坏庙之道，易檐可也，改涂可也。”注云：“亲过高祖，则毁其庙，以次而迁，将纳新神，故示有所加。”以此言之，则练时坏祖与高祖之庙，改涂易檐，未有坏意。其以先祖入於太祖之庙，其祖传入高祖庙，其新死者入祖庙，是练时迁庙也。入三年丧毕，祫於太祖庙，是祥后祫也。故云“未练祥，嫌未祫祭，序於昭穆尔”。兼言祥者，恐未祫故也，故练、祥兼言。但祖祔祭之后，即得祔新死之孙。故云“王父既附，则孙可祔焉”。然王父虽祔未练，无庙，孙得祔於祖，其孙就王父所祔祖庙之中而祔祭王父焉。
　　有殡，闻外丧，哭之他室。明所哭者异也，哭之为位。入奠，卒奠出，改服即位，如始即位之礼。谓后日之哭朝，入奠於其殡。既，乃更即位，就他室，如始哭之时。 
　　[疏]“有殡”至“之礼”。
　　○正义曰：有殡谓父母丧未葬，丧柩在殡宫者也。外丧谓兄弟丧在远者也。他室，别室也。若闻外丧，犹哭於殡宫，然则嫌是哭殡，则於别室哭之，明所哭者为新丧也。
　　○“入奠”者，谓明日之朝，著已重丧之服入奠殡宫及下室。
　　○“卒奠出”者，谓卒终已奠而出。
　　○“改服即位”者，谓改己重丧服，著新死未成服之服。即位谓即昨日他室之位。
　　○“如始即位之礼”者，谓今日即哭位之时，如昨日始闻丧即位之时。
　　大夫、士将与祭於公，既视濯而父母死，则犹是与祭也，次於异宫。既祭，释服出公门外，哭而归。其它如奔丧之礼。如未视濯，则使人告，告者反而后哭。犹，亦当为由。次於异宫，不可以吉与凶同处也。使者反而后哭，不敢专已於君命也。
　　○与音预，下同。濯，大角反。它音他。处，昌虑反，下“之处”同。使，色吏反。如诸父、昆弟、姑、姊妹之丧，则既宿则与祭。卒事，出公门，释服而后归。其它如奔丧之礼。如同宫，则次于异宫。宿则与祭，出门乃解祭服，皆为差缓也。
　　○差，初卖反，又初隹反。 
　　[疏]“大夫”至“异宫”。
　　○正义曰：此一节明大夫、士与祭於公，而有私丧之礼。
　　○“则犹是与祭也”者，既与祭於公祭日前、既视濯之后而遭父母之丧，则犹是吉礼，而与於祭也。
　　○“次於异宫”者，其时止次异宫，不可以吉与凶同处也。
　　○“如未视濯，则使人告”者，谓未视濯之前遭父母之丧，则使人告君。
　　○“告者反而后哭”者，必待告君者反，而后哭父母也。
　　○“既宿则与祭”者，宿谓祭前三日，将致齐之时。既受宿戒，虽有期丧，则与公家之祭。
　　○“如同宫，则次於异宫”者，若诸父、昆弟、姑、姊妹等，先是同宫而死，则既宿之后，出次异宫，不可以吉凶杂处故也。
　　○注“宿则”至“缓也”。
　　○正义曰：按前迁父母之丧，既视濯而与祭。此遭期丧，宿则与祭。又前遭父母之丧，既祭，释祭服乃出公门。此者期丧，出门乃解祭服，以其期丧缓於父母，故云“皆为差缓”。
　　曾子问曰：“卿大夫将为尸於公，受宿矣，而有齐衰内丧，则如之何？”孔子曰：“出舍乎公宫以待事，礼也。”尸重受宿，则不得哭。内丧，同宫也。孔子曰：“尸弁冕而出，卿、大夫、士皆下之。尸必式，必有前驱。”冕兼言弁者，君之尸，或服士大夫之服也。诸臣见尸而下车，敬也。尸式以礼。 
　　[疏]注“内丧，同宫也”。
　　○正义曰：按上文不为尸之时，未视濯之前、受宿之后父母丧，使人告，告者反而后哭。今此齐衰内丧，亦谓诸父、昆弟、姑、姊妹也。与前与后祭同，但尸尊，故出舍公之公馆，以待君之祭事，不在已之异宫耳。
　　父母之丧，将祭，而昆弟死，既殡而祭。如同宫，则虽臣妾，葬而后祭。祭，主人之升、降、散等，执事者亦散等。虽虞、附亦然。将祭，谓练、祥也。言若同宫，则是昆弟异宫也。古者昆弟异居同财，有东宫，有西宫，有南宫，有北宫。有父母之丧，当在殡宫，而在异宫者，疾病或归者。主人，適子。散等栗阶，为新丧略威仪。 
　　[疏]“父母”至“亦然”。
　　○正义曰：“将祭”，谓将行大小祥祭也。
　　○“而昆弟死，既殡而祭”者，若将祭而有兄弟死，则待殡后乃祭也。今不待葬后者，兄弟轻，故始殡后，便可行吉事也。
　　○“如同宫，则虽臣妾，葬而后祭”者，兄弟既殡后，而行父母之丧，谓异宫者耳。若同宫，虽臣妾之轻卑，死，犹待葬后乃行父母祭也。所以尔者，吉凶不相干，故《丧服传》云“有死於宫中者，则为之三月不举祭”。庾氏云：“小祥之祭，已涉於吉，尸柩至凶，故不可以相干。其虞、祔则得为之矣。若丧柩即去者，则亦祭，不待於三月，可知矣。”
　　○“祭，主人之升降散等”者，祭犹谓二祥祭。散，栗也。等，阶也。吉祭则涉级聚足，丧祭则栗阶，故云散等也。如此祥祭，宜涉级。於时为有兄弟丧，故少威仪，作散等也。
　　○“执事者亦散等”者，助执祭者亦栗阶也。
　　○“虽虞祔亦然”者，谓主人至昆弟虞、附而行父母二祥祭，而执事者亦散等。
　　○注“将祭”至“威仪”。
　　○正义曰：知“将祭，谓练祥也”者，以经云：昆弟死，既殡而祭，故知非吉祭也。前经云“三年之丧既顈，练祥皆行”，故知此祭谓练、祥也。但前文主论变除，故委曲言练祥；以前文既具，故此经略言祭也。云“言若同宫，则是昆弟异宫也”者，以经云：如同宫则葬而后祭，明上“昆弟既殡而祭”者，是异宫也。云“有父母之丧，当在殡宫”者，既遭父母之丧，兄弟悉应同在殡宫，不得有在异宫而死之。所以在异宫死者，以其疾病或有归者，故得异宫而死。云“散等栗阶”者，谓升一等，而后散升不连步也。故《燕礼记》云“栗阶不过二等”，注云：“其始升，犹聚足连步，趋二等，左右足各一发而升堂。”以此知散等、栗阶是一也。
　　自诸侯达诸士，小祥之祭，主人之酢也哜之，众宾、兄弟则皆啐之。大祥，主人啐之。众宾、兄弟皆饮之可也。哜，啐，皆尝也。哜至齿，啐入口。
　　○酢音胙。哜，才细反。啐，七内反，徐苍怏反。 
　　[疏]“自诸”至“可也”。
　　○正义曰：此一经明丧祭饮酒之仪。
　　○“主人之酢也哜之”者，谓正祭之后，主人献宾长，宾长酢主人，主人受宾长酢则哜之也。
　　○“众宾、兄弟则皆啐之”者，亦谓众宾及兄弟祭末受献之时啐之也，以其差轻故也。
　　○“大祥，主人啐之”者，谓主人受宾酢之时，主人啐之。
　　○“众宾兄弟皆饮之可也”者，必知此主人之酢，非受尸酢者，以《士虞礼》主人、主妇献尸受酢之时，皆卒爵。虞祭比小祥为重，尚卒爵。今大祥祭，主人受尸之酢，何得唯哜之而已？故知受宾酢也。受尸酢，神惠为重，虽在丧，亦卒爵；宾礼为轻，受宾之酢，但哜之。知丧祭有受宾酢者，郑注《曾子问》云“虞不致爵，小祥不旅酬，大祥无”，无算爵，故知小祥之祭，旅酬之前皆为之也。皇氏云“主人之酢谓受尸之酢”，与《士虞礼》文违，其义非也。
　　凡侍祭丧者，告宾祭荐而不食。荐，脯、醢也。吉祭，告宾祭荐，宾既祭而食之，丧祭宾不食。 
　　[疏]“凡祭”至“不食”。
　　○正义曰：侍祭丧，谓相於丧祭礼者。荐谓脯、醢也。吉时祭，相者则告宾祭荐，宾祭竟而食之。丧礼既不主饮食，故相者告宾，但祭其荐而已，遂不食之也。此亦谓丧之正祭之后，主人献宾之时，宾受献，主人设荐，宾祭而不食，谓练、祥祭也。其虞、祔，不献宾也。
　　子贡问丧。子曰：“敬为上，哀次之，瘠为下。颜色称其情，戚容称其服。”问丧，问居父母之丧也。丧尚哀，言敬为上者，疾时尚不能敬也。容，威仪也。《孝经》曰：“容止可观。”，
　　○瘠，徐在益反。称，尺证反，下同。“请问兄弟之丧”。子曰：“兄弟之丧，则存乎书策矣。”言疏者如礼行之，未有加也。齐、斩之丧，哀容之体，经不能载矣。君子不夺人之丧，重丧礼也。亦不可夺丧也。不可以轻之於己也。 
　　[疏]“子贡”至“丧也”。
　　○正义曰：此一节明居父母兄弟丧礼。
　　○“君子不夺人之丧”者，谓不夺他人居丧之礼，谓他人居丧，任其行礼，不可抑夺。
　　○“亦不可夺丧也”者，不可自夺己丧，谓已之居丧当须依礼，不可自夺其丧，使不如法。不夺人丧，恕也。不夺己丧，孝也。
　　○注“言疏”至“载矣”。
　　○正义曰：“言疏者如礼行之，未有加也”者，以疏者礼文具载，故云“存其书策”，其“齐斩之丧”，谓父母丧也。父母至亲，哀容体状不可名言，故经不能载。上文云“颜色称其情”，当须毁瘠也。“戚容称其服”，当须憔悴也。
　　孔子曰：“少连、大连善居丧，三日不怠，三月不解，期悲哀，三年忧，东夷之子也！”言其生於夷狄而知礼也。怠，惰也。解，倦也。
　　○少，诗召反。解，佳买反，注同。期音基。惰，徒卧反。倦，其眷反。 
　　[疏]“孔子”至“子也”。
　　○正义曰：此明居丧得礼之事。
　　○“三日不怠”者，亲之初丧三日之内，礼不怠，谓水浆不入口之属。
　　○“三月不解”者，以其未葬之前，朝奠、夕奠，及哀至则哭之属。
　　○“期悲哀”者，谓练以来，常悲哀，朝哭、夕哭之属。
　　○“三年忧”者，以服未除，憔悴忧戚。
　　三年之丧，言而不语，对而不问。庐、垩室之中，不与人坐焉。在垩室之中，非时见乎母也，不入门。言，言己事也。为人说为语。在垩室之中，以时事见乎母，乃后入门，则居庐时不入门。
　　○垩，乌各反，字亦作恶，同。见，贤遍反，注同。疏衰皆居垩室，不庐。庐，严者也。言庐，哀敬之处，非有其实则不居。 
　　[疏]“三年”至“入门”。
　　○正义曰：皇氏云：上云“少连大连”，及此经云“三年之丧”，并下“疏衰”之等，皆是总结上文，敬为上，哀次之，及“颜色称其情，戚容称其服”。今按别称孔子是时之语，不连子贡之问，此“三年之丧”以下，自是记者之言，非孔子之语。前文“颜色称其情”，谓据父母之丧。此下文“疏衰”，谓期亲以下。何得将此结上“颜色称其情”？皇说非也。
　　○“三年之丧，言而不语”者，谓大夫、士言而后事行者，故得言己事，不得为人语说也。
　　○“对而不问”者，谓有问者得对，而不得自问於人。此谓与有服之亲者行事之时，若与宾客疏远者言，则《间传》云“斩衰唯而不对，齐衰对而不言”是也。
　　○“庐垩室之中不与人坐”者，按《丧大记》云“练，居垩室，不与人居”，居即坐也，与此同
　　妻视叔父母，姑、姊妹视兄弟，长、中、下殇视成人。视，犹比也，所比者，哀容居处也。
　　○长，丁丈反。 
　　[疏]“妻视”至“成人”。
　　○正义曰：此一经明此等之亲，服虽有异，其哀戚轻重各视所正之亲：妻居庐而杖，抑之视叔父母；姑、姊妹出適，服轻，进之视兄弟；长、中、下殇服轻，上从本亲，视其成人也。
　　亲丧外除。日月已竟，而哀未忘。兄弟之丧内除。日月未竟，而哀已杀。
　　○已杀，已或作以。杀，色界反，徐所例反。 
　　[疏]“亲丧”至“内除”。
　　○正义曰：“亲丧外除”者，谓父母之丧。外谓服也。服犹外，随日月渐除，而深心哀未忘。
　　○“兄弟之丧内除”者，兄弟谓期服以下及小功、緦也。内，心也。服制未释，而心哀先杀，由轻故也。
　　视君之母与妻，比之兄弟，发诸颜色者，亦不饮食也。言小君服轻，亦内除也。发於颜色，谓醲美酒食，使人醉饱。
　　○醲，女龙反。 
　　[疏]“视君”至“食也”。
　　○正义曰：“视君之母与妻”者，视，比也，谓比视君之母与君之妻，轻重之宜，比於巳之兄弟。
　　○“发诸颜色者，亦不饮食也”者，若其酒食不发见於颜色者，则得饮食之；若发见於颜色者，亦不得饮食也。
　　色丧之外，行於道路，见似目瞿，闻名心瞿，吊死而问疾，颜色戚容必有以异於人也。如此而后可以服三年之丧，其馀则直道而行之是也。恻隐之心能如是，则其馀齐衰以下直道而行，尽自得也。似，谓容貌似其父母也。名，与亲同。
　　○瞿，九遇反，下同。 
</div>
    <div class="pagination">
<a href="礼记正义_page136.html">上一页</a><span>...</span><a href="礼记正义_page132.html">132</a><a href="礼记正义_page133.html">133</a><a href="礼记正义_page134.html">134</a><a href="礼记正义_page135.html">135</a><a href="礼记正义_page136.html">136</a><span class="current-page">137</span><a href="礼记正义_page138.html">138</a><a href="礼记正义_page139.html">139</a><a href="礼记正义_page140.html">140</a><a href="礼记正义_page141.html">141</a><a href="礼记正义_page142.html">142</a><span>...</span><a href="礼记正义_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
