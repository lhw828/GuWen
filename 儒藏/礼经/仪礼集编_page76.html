<!DOCTYPE html>
<html>
<head>
    <meta charset="UTF-8">
    <title>仪礼集编 - 第 76 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 76 页/共 159 页</h1>
    <div class="content">　　疏曰此谓宾行聘众介从入门左北靣
　　敖氏曰于享乃云跄焉以见聘时之不然也然则众介容貌之变其节亦略与宾同矣
　　世佐案众介谓自上介而下也此蒙及享之文当以敖説为正据此则享时介亦皆从入明矣
　　私觌愉愉焉
　　注曰容貌和敬
　　疏曰享时盛容舒于聘时之战色私觌愉愉又舒于盈容【从集説节本】
　　出如舒鴈
　　注曰威仪自然而有行列舒鴈鹅也
　　疏曰此出庙门之外行歩如鹅又舒缓于愉愉也张氏曰兼指宾介
　　皇且行入门主敬升堂主慎
　　注曰复记执玉异説
　　敖氏曰主敬鞠躬也主慎如恐失之也先言皇且行乃云入门主敬则与上记入门皇者异也云升堂主慎则又与入门而如恐失之者异也是谓异説
　　右三记宾介聘享之容
　　凡庭实随入左先皮马相间可也
　　注曰随入不并行也间犹代也土物有宜君子不以所无为礼畜兽同类可以相代
　　疏曰左先者以皮马以四为礼北靣以西头为上故左先入陈也
　　敖氏曰皮马相间谓庭实若相继而两设用皮则宜俱用皮用马则宜俱用马或不能然则一节用皮一节用马相间而设亦自无害于礼故云可也可者许其得用之辞
　　宾之币唯马出其余皆东
　　注曰马出当从廐也余物皆东藏之内府
　　敖氏曰宾之币谓将聘君之币及私觌者也马亦言币则币字之所包者广矣
　　多货则伤于徳
　　注曰货天地所化生谓玉也君子于玉比徳焉朝聘之礼以为瑞节重礼也多之则是主于货伤败其为德
　　敖氏曰货指聘物而言聘物有常数若多用之则有重货之意而伤害于其德矣言此者见货之所以不可多也
　　世佐案春秋传云俭徳之共也侈恶之大也若使所将之货逾于常数则失轻财重礼之义故云伤于徳货谓玉帛庭实之属注専指玉言非
　　币美则没礼
　　注曰币人所造成以自覆币谓束帛也爱之斯欲衣食之君子之情也是以享用币所以副忠信美之则是主于币而礼之本意不见也
　　敖氏曰美谓竒巧也聘币有常制若美为之则过于礼而礼为之没矣言此者见币之所以不必美也上言货则币在其中矣以其出于人力之所为故复以美戒之
　　张氏曰注覆币之币疑当作蔽自覆蔽谓其可以为衣也
　　世佐案礼以忠信为本故币亦以少文为贵享用帛宾上介觌用锦士介玉锦是其差矣若过为华靡则外饰胜而忠信薄故没礼书云仪不及物曰不享亦斯意也
　　贿在聘于贿
　　注曰贿财也于读曰为言主国礼宾当视宾之聘礼而为之财也宾客者主人所欲丰也若苟丰之是又伤财也周礼曰凡诸侯之交各称其邦而为之币以其币为之礼
　　郝氏曰贿在犹在贿如舜在璿玑文王世子在视寒暖之在察也専尚财贿是聘以贿而已也郑读于作为非
　　张氏曰在视也贿谓贿用束纺礼用玉帛乘皮及赠之属是也
　　世佐案此句未详姑依注释之郝氏欲更旧义而为説愈晦今不从
　　右记庭实货币之宜
　　凡执玉无借者袭
　　注曰借谓缫也缫所以緼借玉
　　疏曰凡缫借有二种若以木为中干施五采三采者此缫常有不得云无借今此云无借者袭据尺绚组缫借而言若庙门外贾人启椟取玉垂缫以授上介上介禓受上介屈缫以授宾宾即袭受即此执玉无借者是也此文与曲礼同故曲礼凡执玉其有借者则禓无借者则袭是也
　　曲礼曰执玉其有借者则禓无借者则袭　注曰借藻也禓袭文质相变耳有藻为文禓见美亦文无藻为质袭充美亦质圭璋特而袭璧琮加束帛而禓亦是也　疏曰此章之义皇氏云凡执玉之时必有其藻以承于玊若尽饰见美之时必垂缫于两端令垂向于下谓之有借当时所执之人则去体上外服以见在内禓衣故云有借者则禓也其事质充美之时承玊之藻不使下垂屈而在手谓之无借当时所执之人则掩其上服袭葢禓衣谓之无借者则袭此谓执玉之人朝聘行礼或有禓时或有袭时也又云圭璋特而袭者上公享王圭以马享后璋以皮皮马既不上于堂其上唯特有圭璋圭璋既是寳物不可露见必以物覆袭之故云圭璋特而袭也云璧琮加束帛而禓者谓侯伯子男享天子璧以帛享后琮以锦既有帛锦承玉上唯用轻细之物蒙覆以禓之故云璧琮加束帛而禓也此明非但人有禓袭其玉亦有禓袭之义熊氏则云采色画韦衣版之借则常有今言无者据不【旧本脱不字今从朱子补】垂之也其垂之时则须禓屈之时则须袭案聘礼宾至主人庙门之外贾人东靣坐启椟取圭垂缫不起而授上介注云不言禓袭者贱不禓也以贾贱故不言禓明贵者垂当禓也又云上介不袭执圭屈缫授宾注上介不袭者以盛礼不在于已明屈缫合袭也又云宾袭执圭又云公袭受玉于时圭皆屈缫故宾与公执玉皆袭是屈之时皆袭则所谓无借者袭是也聘礼又云宾出公授宰玉裼降立是授玉之后乃裼也又云宾裼奉束帛加璧享是有借者裼凡朝之与聘宾与主君行礼皆屈而袭至于行享之时皆禓也知者以聘礼行聘则袭受享则裼凡享时其玉皆无借故崔灵恩云初享圭璋特故有其余则束帛加璧既有束帛不湏
　　陈氏祥道曰玉有以缫为之借有以束帛为之借有借则裼无借则袭特施于束帛而已聘宾袭执圭公袭受玉及享则宾裼奉束帛加璧葢聘特用玉而其礼严享借以帛而其礼杀此袭禓所以不同先儒以垂缫为有借屈缫为无借此説非也
　　陆氏佃曰无借若圭璋特是也经言缫又别言借则借非缫着矣借若璧以帛琮以锦之类所谓公降借受玉于中堂此无借者之玉也即束帛加璧裼矣朱子曰郑説两义词太简略指不分明疏家所引皇氏熊氏始以垂屈言之但熊氏所云今言无者据垂之也乃与经文及皇氏并已説上下文皆相反疑其据字之下当脱一不字今已辄为补之矣至于圭璋璧琮之义则皇氏为失而熊氏得之但周礼典瑞云璧琮缫皆二采一就而熊氏亦自谓以韦衣版之借则皆有而又引崔灵恩云璧琮既有束帛则不须似亦抵牾疑璧琮虽有而屈之当为无借特以加于束帛故从有借之例而执之者裼耳陈氏陆氏则但取郑注后説而用熊氏之义似亦有理然今未敢断其是非故悉着其説以俟知者
　　杨氏曰缫有二种贾疏已详然言缫又有借者承玉繋玉二种皆承借玉之义故言借也但借字又有一义曲礼云执玉其有借者则禓无借者则袭所谓无借谓圭璋特达不加束帛当执圭璋之时其人则袭也所谓有借者谓璧琮加于束帛之上当执璧琮之时其人则裼也曲礼所云専指圭璋特而袭璧琮加束帛而裼一条言之先儒乃以执圭而垂缫为有借执圭而屈缫为无借此则不然陈氏陆氏之言足以破先儒千百载之惑矣然何以知先儒之説为非而陈氏陆氏之説为是耶窃详经文裼袭是一事垂缫屈缫又别是一事不容混合为一説方其始受君命也贾人启椟取圭垂缫以授宰宰执圭屈缫自公左授使者使者垂缫受命讫以授上介上介受玉屈缫以授贾人是时授受凡易四手有屈垂之文而无裼袭之礼也及至主国行聘礼宾在庙门之外贾人启椟取玉垂缫而授上介上介不袭屈缫以授宾经明言上介不袭是有垂屈之文而无禓袭之礼也逮夫主宾三揖三让登堂宾袭执圭公侧袭受玉于中堂与东楹之间及公侧授宰玉而后裼降立是主宾授受则袭既授宰玉则裼故郑注云凡当盛礼者以充美为敬非盛礼者以见美为敬此言是也当主賔授受之时曾不见垂屈之文焉聘礼既毕君使卿皮弁还玉于馆既归反命公南乡卿进使者使者执圭屈缫北靣上介执璋屈缫立于其左又有垂屈之文而无裼袭之礼葢圭聘礼之重也主宾授玉于中堂与东楹之间礼之正也方其授于贾人授于上介皆拟行之礼及賛礼者之事故辨垂屈以彰其文主宾授玉于中堂与东楹之间为礼之正故辨禓袭以致其敬及归反命又于君前以垂屈为文而不以裼袭为礼岂非玉为聘礼设反命亦非礼之正乎两义不同各有其宜自郑氏之説始差熊氏皇氏从而傅会之而经意始汨然经文粲然如日星之在天又岂得而终汨之耶
　　敖氏曰借谓束帛以借玉也以此篇考之则聘以圭璋而不用束帛以为借所谓无借者也其宾主授受之时皆袭以执之过此则皆裼矣葢聘玉尊当特达而无借执聘玉则当加敬而袭其袭与无借之义初不相通记人特因二者之异于常故合而为言耳执玉之无借者袭则于其有借者裼可知乃不言之者裼乃常礼不待于执享玉之时为然故也
　　郝氏曰执玉谓执圭璋璧琮皆有缫承借无借则以衣揜手执之曰袭有借则赤手执之曰裼
　　张氏曰案疏以屈缫为无借垂缫为有借又以缫有二种其説愈支而难通曲礼陈氏注云所谓无借谓圭璋特达不加束帛当执圭璋之时其人则袭有借者谓璧琮加于束帛之上当执璧琮时其人则裼【世佐案上説见杨氏仪礼图而礼记集説引之非出于陈氏澔也此作曲礼陈氏注误】此定説也又案曲礼郑注亦云圭璋特而袭璧琮加束帛而裼疏引熊氏云朝时用圭璋特宾主俱袭行享时用璧琮加束帛宾主俱裼亦是也先儒已有此説亦非陈氏创为之也
　　世佐案无借者谓圭璋也执圭璋必袭者以变为敬也此唯谓聘及还玉之时则然其在君前受命反命虽执圭璋亦不袭以其敬圭璋不加于敬君也缫与束帛皆所以借玉而此所谓借则専指束帛而言郑乃以缫释之因此致误然其注曲礼云圭璋特而袭璧琮加束帛而裼亦是也则亦自知其初説之非而变之矣自杨氏敖氏辨后其疑始剖考之经文一一符合郝氏犹欲立异何耶又案朱緑之缫以绚组为繋本是一物贾疏强分为二非璧琮既有束帛之借则不须缫崔氏之説是也典瑞云璧琮缫皆二采一就据子男聘用璧琮言也若然则子男之聘也璧琮特而袭琥璜加束帛而裼与
　　右记裼袭之节
　　礼不拜至
　　注曰以宾不于是始至今文礼为醴
　　疏曰据乡饮酒宾主升堂主人有拜至之礼此宾昨日初至之时主人请宾行礼宾言俟间此时宾已至矣故聘时不拜至
　　敖氏曰醴宾而不拜至其辟朝君之礼乎诸侯相朝有傧礼与醴相类　郑本作礼注曰今文礼为醴继公谓宜从今文
　　郝氏曰礼通作醴宾聘享于庙毕主君醴之宾至则拜醴宾无拜至也
　　张氏曰礼谓聘享毕公礼宾也疏以为聘时似非经意
　　世佐案以鬰鬯礼朝宾曰傧以醴酒礼聘客曰醴不拜至者朝聘之礼异于饮燕也聘时已不拜至矣于是乃着之者嫌其以醴饮宾或与饮燕同也【士昏礼醴宾主人拜至】司仪云凡诸公相为宾及将币登再拜授币宾拜送币郑注云授当为受主人拜至且受玉也愚谓郑误主君再拜与此经公当楣再拜同皆为拜受非拜至也始至不拜至则傧时亦不拜至可知然则此注及敖説之误明矣
　　醴尊于东箱瓦大一有丰
　　敖氏曰士冠礼醴尊于房中勺觯角柶脯醢在其北南上此尊于东箱则勺觯笾豆之类亦宜近之郝氏曰东箱东夹室
　　世佐案箱厢通郝氏张氏本皆作厢瓦大丰见燕礼
　　荐脯五膱祭半膱横之
　　世佐案説见乡饮酒及乡射记
　　祭醴再扱始扱一祭卒再祭
　　注曰卒谓后扱
　　主人之庭实则主人遂以出宾之士讶受之
　　注曰此谓余三马也左马宾执以出矣
　　敖氏曰主人之庭实谓用于醴宾之时者也遂以出者主人之士也宾之士其从者也此文似以庭实主于皮马而言是醴宾之庭实或皮或马亦不定也注惟言马者特见其一耳
　　右记公礼宾仪物
　　既觌宾若私献奉献将命
　　注曰时有珍异之物或宾奉之所以自序尊敬也犹以君命致之
　　疏曰臣统于君虽是私献己物亦以君命致之故云将命【从通觧节本】
　　敖氏曰玉藻曰亲在行礼于人称父此臣有献于他国之君而称其君命以将之亦其义也
　　世佐案私觌之礼或有或无故不见于经而记着之亦于摈者出请乃将命也其辞葢曰寡君之赐也君其以赐乎
　　摈者入告出礼辞
　　注曰辞其献也
　　宾东靣坐奠献再拜稽首
　　注曰送献不入者奉物礼轻
　　敖氏曰以君命将之而奠献于外再拜稽首见其为己物也
　　摈者东靣坐取献举以入告出礼请受
　　注曰东靣坐取献者以宜并受也其取之由賔南而自后右客也
　　世佐案请受説见上
　　宾固辞公答再拜
　　注曰拜受于宾也固亦衍字
　　敖氏曰云答则拜非为受也凡尊者与卑者之礼而不得亲受者其仪皆然公拜亦于中庭
　　世佐案固辞説见上介私觌章
　　摈者立于阈外以相拜宾辟
　　世佐案相拜者所立上经云门中此云阈外文互见也
　　摈者授宰夫于中庭
　　注云东藏之既乃介觌
　　若兄弟之国则问夫人
　　注曰兄弟谓同姓若婚姻甥舅有亲者问犹遗也谓献也不言献者变于君也非兄弟献不及夫人敖氏曰此记似谓宾于兄弟之国必有问夫人之礼也经不言宾之私献上记言私献而云若则是宾于兄弟之国其主君之献或有或无不可必也乃谓必有问夫人之礼何与是亦与上记防不相通或曰问犹聘也即经所谓夫人之聘享者也未知是否郝氏曰兄弟之国谓同姓及与为昏姻者非是则聘问不及其夫人
　　世佐案问宾私问也亦行于私觌之后而其仪节葢与私献相似故记于此然与上私献之礼不相蒙也兄弟之国虽不献君亦问夫人非兄弟虽献君亦不问夫人敖郝二説皆误
　　右记宾私献及问夫人
　　若君不见
　　注曰君有疾若他故不见使者
　　使大夫受
　　注曰受聘享也大夫上卿也
　　敖氏曰大夫亦皮弁袭迎宾于大门外不拜帅宾以入也
　　世佐案亦受之于庙而不筵几不言者文省也此大夫代受之礼与遭夫人世子之丧相似惟主人之服为异上注他故之中兼有哀惨之事而以纯吉将事者谓轻丧也
　　自下聴命自西阶升受负右房而立宾降亦降
　　注曰此仪如还圭然而宾大夫易处耳
　　不礼
　　注曰辟正主也今文礼作醴
</div>
    <div class="pagination">
<a href="仪礼集编_page75.html">上一页</a><span>...</span><a href="仪礼集编_page71.html">71</a><a href="仪礼集编_page72.html">72</a><a href="仪礼集编_page73.html">73</a><a href="仪礼集编_page74.html">74</a><a href="仪礼集编_page75.html">75</a><span class="current-page">76</span><a href="仪礼集编_page77.html">77</a><a href="仪礼集编_page78.html">78</a><a href="仪礼集编_page79.html">79</a><a href="仪礼集编_page80.html">80</a><a href="仪礼集编_page81.html">81</a><span>...</span><a href="仪礼集编_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
