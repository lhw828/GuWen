<!DOCTYPE html>
<html>
<head>
    <meta charset="UTF-8">
    <title>日讲礼记解义 - 第 27 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲礼记解义 - 第 27 页/共 45 页</h1>
    <div class="content">　　与诸侯为兄弟者服斩
　　此言与尊者为亲之礼也兄弟本为期丧唯与诸侯为兄弟者服斩衰三年以其为君有父之道也熊氏安生曰诸侯死凡与诸侯有五服之亲者皆服斩郑注云明虽在异国犹来为三年也孔疏云不言与君为兄弟而言与诸侯为兄弟故知客在异国也疏又云虽在他国仕为卿大夫得为旧君服斩此恐未是
　　下殇小功带澡麻不絶本诎而反以报之
　　此言从而重之服制也澡麻治其麻使洁白也不絶本不断其根也报犹合也期亲之丧以下殇而降为小功者带用澡麻不去其根垂麻向下又屈而反向上至要中合而纠之以示重也郑注凡殇散带垂案小功澡麻断本此澡麻不断本异于正小功也
　　妇祔于祖姑祖姑有三人则祔于亲者
　　此言妇人祔祭之礼也三人盖有二继也妇应祔于祖姑若祖姑有三人则祔于舅所生者亲亲也案程氏祭仪谓凡配止用正妻一人或奉祀者是再娶所生即以所生配朱子曰程先生此说恐误唐防要中有论凡是适母无先后皆当竝祔合祭与古者诸侯之礼不同只合从唐人所议为允唯葬则今人夫妇未必皆合葬继室别营兆域宜亦可矣
　　其妻为大夫而卒而后其夫不为大夫而祔于其妻则不易牲妻卒而后夫为大夫而祔于其妻则以大夫牲此言夫祔妻之分也祔者夫死而其妻与夫合祭也夫祔妻之礼若妻死时夫为大夫其后夫遂失位死而祔祭于其妻止得依夫今所得用之牲不得易用昔大夫之牲也若妻死时夫未为大夫至后为大夫死而祔祭于其妻则得用大夫牲矣郑注此谓始来仕无庙者孔疏若有庙则死者当祔于祖不得祔于妻也案礼大夫三庙盖有有庙而无主者如伯禽封鲁不祖天子而周公尚存则五庙皆虚也周公薨当入鲁大庙而不得祔于大王所谓别子为祖也别子为祖则无可祔假设夫人先死亦不得祔于大王之妃而自入鲁大庙矣由是推之诸侯庶子始命为大夫及大夫之庶子别仕他国者其所立之三庙皆无主可祔故郑直谓之无庙也妻死主入庙而夫后死主即祔于其妻应氏谓不立祖庙无缘为妻立庙者误也
　　为父后者为出母无服无服也者丧者不祭故也此申言适子不丧出母之故也为父后者于出母之死则无服所以无服者居丧不祭故也此尊祖敬宗家无二主之义先王制作精微不苟盖如此
　　妇人不为主而杖者姑在为夫杖母为长子削杖女子子在室为父母其主丧者不杖则子一人杖
　　此论妇人应杖之节也削杖桐也礼妇人不杖而亦有不为主而杖者如夫死姑在则为夫杖长子死则母为削杖女子子在室未嫁父母死而无男昆弟主丧其摄主不杖则子年长者一人杖盖为夫杖者以其无子也为长子杖者以其无父也此三者皆无主之丧故妇人杖其曰一人明无二杖也
　　缌小功虞卒哭则免既葬而不报虞则虽主人皆冠及虞则皆免为兄弟既除丧已及其葬也反服其服报虞卒哭则免如不报虞则除之逺葬者比反哭者皆冠及郊而后免反哭君吊虽不当免时也主人必免不散麻虽异国之君免也亲者皆免
　　此言居丧着免之节也逺葬墓在四郊之外缌小功当既殡先啓之间虽有事不免虞与卒哭则免不以恩而畧于后也既葬若有故而不报虞则虽主人皆冠以饰首及虞则主人至缌小功皆免仍尽礼也为小功以下之兄弟若缓葬而既除丧及葬必追服其服至报虞卒哭则免如有故而不报虞则除之以期既满也逺葬而将反哭者皆冠及郊而后免反哭于庙在道与入庙礼宜异也既葬而本国之君来吊虽不当免时而主人必免纠其要绖不使散垂即异国之君来吊亦与本国之君同而主人着免并亲之在于大功以上者皆免所以尊君也郑注不散麻者自若绞垂为人君变贬于大敛之前既啓之后也
　　除殇之丧者其祭也必除成丧者其祭也朝服缟冠此言除丧之礼也殇无虞卒哭及练之变服故除丧者其祭必元而于成人为释禫之服也若除成人之丧则祥祭用朝服缟冠而礼较重矣朝服本元冠缁衣素裳不元冠而缟冠是未纯吉之服也案郑注谓元为元冠元端黄裳陆氏佃云言必元则裳亦元可知
　　奔父之丧括髪于堂上降踊袭绖于东方奔母之丧不括髪袒于堂上降踊袭免于东方绖即位成踊出门哭止三日而五哭三袒
　　此言人子奔丧之礼也与奔丧篇大同小异不言筓纚者奔防异于初死也子奔父丧者至家即以麻括髪于殡宫之堂上袒衣降阼阶之东而踊踊毕袭衣着首绖于东序东奔母丧者初时括髪自又哭以后至成服不括髪袒于堂上降踊袭衣着免于东方而加要绖其于父母自即位于阼阶之东而更踊至出殡宫门而就庐次则哭止三日之间凡五哭三袒五哭者初至哭与明日又明日之朝夕而五也三袒者初至袒与明日又明日之朝而三也案此奔丧谓道逺已殡而至者若至在未殡之前则当视在家之礼不得减杀也
　　适妇不为舅后者则姑为之小功
　　此言姑服适妇之变礼也舅字下一本有姑字舅姑为适妇大功为庶妇小功若适妇不为舅后者则姑以庶妇之服服之为之小功而已郑注云不为舅后谓夫有废疾他故若死而无子不受重者凡父母于子舅姑于妇将不传重于适及将所传重者非适服之皆如庶子庶妇
　　日讲礼记解义卷三十七
<经部,礼类,礼记之属,日讲礼记解义>
　　钦定四库全书
　　日讲礼记解义卷三十八
　　大传
　　大传言其所传者大也郑氏谓记祖宗人亲之大义
　　礼不王不禘王者禘其祖之所自出以其祖配之诸侯及其大祖大夫士有大事省于其君干祫及其髙祖此言禘与祫之礼也大祖诸侯受封君也大事大勲劳也省善也祭莫大于禘爵莫尊于王在礼不王不禘惟王者受天命而有天下既立大庙以祀其始祖又推始祖所自出之帝祀之于始祖之庙而以始祖配之报本追逺于是爲至诸侯则有祫而无禘大夫士则有时祭而无祫故诸侯五庙祭得及其大祖大夫三庙士二庙一庙惟有大事见善于君乃得干祫而及其髙祖朱子曰禘意最深长如祖考与自家身心未相辽絶祭祀之理亦自易理会至如郊天祀地犹有天地之显然者不敢不尽其心至祭其始祖己
　　自大段阔逺难尽其感格之道今又推始祖之所自出而祀之苟非察理之精防诚意之极至安能与于此哉案禘是宗庙之大祭王氏谓祖所自出者东向而以祖配食昭穆各以其次是也郑注以禘爲郊祀天祖所由生爲大防五帝之精如灵威仰赤熛怒之属此纬书之诬也又云干犹空也空祫谓无庙而祭于坛墠亦恐未然大夫固有大祖庙矣自诸侯而下庙制有多寡而其祭及髙祖一也意以大夫士本不当有祫祭之礼故谓之干祫与徐氏师曾曰干祫必汉儒之言彼见鲁祭有禘由成王以周公有勲劳于天下而命之遂起此论不知鲁禘非礼则大夫士之干祫岂礼所得爲乎
　　牧之野武王之大事也既事而退柴于上帝祈于社设奠于牧室遂率天下诸侯执豆笾逡奔走追王大王亶父王季歴文王昌不以卑临尊也
　　此言武王致祭追王之事也既事谓伐纣之后逡诗书皆作骏疾也武王伐纣于牧之野顺天应人天下之大事也既事而退燔柴以告天陈祭以告社设奠于牧野之馆室以告行主遂率天下诸侯执豆笾疾奔走以祭告祖庙又追王大王亶父王季歴文王昌不以诸侯之号临天子也案周之追王盖以明王迹所由兴也此记云不以卑临尊于理殊缪祖父之于子孙有常尊矣岂以爵号爲隆替哉充其説则必如拓跋魏之追帝数十世而后可也
　　上治祖祢尊尊也下治子孙亲亲也旁治昆弟合族以食序以昭缪别之以礼义人道竭矣
　　此言先王治亲之礼也治犹正也缪读爲穆人伦不明则礼法不立是故上治祖祢所以尊其尊也下治子孙所以亲其亲也旁治昆弟会合之以燕飨之饮食次序之以班列之昭穆凡皆以礼义别而叙之戚者从隆疏者从杀使上下四旁均齐方正则人伦之道竭尽于此矣案上治下治旁治而人道竭即所谓上杀下杀旁杀而亲毕也礼必有义则程子所云正伦理笃恩义者是矣
　　圣人南面而听天下所且先者五民不与焉一曰治亲二曰报功三曰举贤四曰使能五曰存爱五者一得于天下民无不足无不赡者五者一物纰缪民莫得其死圣人南面而治天下必自人道始矣
　　此言圣治以人道爲始也徳成而上故曰举艺成而下故曰使姚氏舜牧云先世尝有功徳于民民思慕而不忘者谓之爱兴灭继絶所以序之也一得犹皆得也物事也纰缪舛戾也圣人南面而听天下非不欲事事而治之人人而安之也然其所且先者五而民事不与焉急先务也一曰治亲以敦其本二曰报功以酬其庸三曰举贤以崇其徳四曰使能以尽其才五曰存爱以章其厚能行五者于天下则上无敝政民无不足无不赡者若五事之中有一纰缪则民将莫得其死故圣人南面而治天下必自人道始矣案五先皆得而民始可厚五先一失而民死旋不救见福民则难祸民则易也
　　立权度量考文章改正朔易服色殊徽号异器械别衣服此其所得与民变革者也其不可得变革者则有矣亲亲也尊尊也长长也男女有别此其不可得与民变革者也
　　此言王者因革之大凡也权称锤度丈尺量斗斛也文章典籍也正者年之始朔者月之初服色者服之色如夏元殷白周赤之属徽号者徽之号如虞旂夏緌殷大白周大赤之类器者礼乐之器械者军旅之械衣服者章采之制王天下者于权度量于文章则立与考以定之于正朔于服色则改与易以通之于徽号于器械于衣服则殊异与别以辨之此皆其可得而与民变革者也若夫不可得而变革者则有矣如亲其亲尊其尊长其长男女之有别此人道之常乃其不可得而与民变革者也
　　同姓从宗合族属异姓主名治际会名著而男女有别其夫属乎父道者妻皆母道也其夫属乎子道者妻皆妇道也谓弟之妻妇者是嫂亦可谓之母乎名者人治之大者也可无慎乎
　　此言同异姓从宗主名之礼也同姓父族也异姓他姓之女来归者也属系也道犹行也同姓自近而逺则从大小之宗以合其一本之族属异姓自疏而亲则主尊卑之名以治其昏姻之际会惟主名而名著所以男女有别也如其夫爲伯叔父则其妻谓之伯叔母其夫爲从子则其妻谓之妇此于昭穆之序宜也若谓弟之妻爲妇者将兄之妻亦可谓之母乎夫母妇之名得之则昭穆明失之则昭穆乱是人治之大者也而可不慎乎吕氏祖谦曰妇人尊卑本无定位随其夫之尊卑尔故所主者在名
　　四世而缌服之穷也五世袒免杀同姓也六世亲属竭矣其庶姓别于上而戚单于下昏姻可以通乎系之以姓而弗别缀之以食而弗殊虽百世而昏姻不通者周道然也
　　此明同姓无通昏之礼也姓爲正姓氏爲庶姓如鲁姬姓而三家各自爲氏之类上谓髙祖以上戚亲也单尽也缀连也四世之亲同乎髙祖而服缌是服之尽也五世承髙祖之父而止于袒免是减杀同姓也六世承髙祖之祖则并袒免亦无之而亲属尽矣其庶姓既别异于上而恩意亦殚竭于下意者昏姻亦可以通乎夫惟大宗之法百世不迁系之以正姓而不可分别缀之以饮食而不使殊异故虽百世之逺支末益分而昏姻不通者此周道所以异乎殷也案六世而亲属竭者恩有所穷百世而昏姻不通者义无可苟也岂唯质文之不同盖所以治人者于是爲至矣
　　服术有六一曰亲亲二曰尊尊三曰名四曰出入五曰长幼六曰从服
　　此言制服之义也服之爲术有六一曰亲亲父母爲首次以妻子伯叔二曰尊尊君爲首次以公卿大夫三曰名如伯叔母及子妇并弟妇兄嫂之属四曰出入如女子子适人与在室者及爲人后之属五曰长幼如成人及殇六曰从服则以类相从而非正服也案人伦莫重于君父服术有六而亲亲尊尊实统之故爲父爲君皆斩衰三年此先王制礼之本也
　　从服有六有属从有徒从有从有服而无服有从无服而有服有从重而轻有从轻而重
　　此承上服术而言其例也属亲属也徒空也无属而从谓之徒从从服之制凡六有爲属从者如子从母而服母党妻从夫而服夫党夫从妻而服妻党是也有爲徒从者如臣从君而服君之党妻从夫而服夫之君妾服女君之党庶母服君母之父母子服母之君母是也有从有服而无服者如公子之妻爲父母期而公子爲君所压不服妻之父母兄弟相爲服而各不服兄弟之妻是也有从无服而有服者如公子爲君压不得爲外兄弟服而公子之妻则服之妻爲夫之昆弟无服而娣姒自各有服是也有从重而轻者如妻爲其父母期重也夫从妻而服缌则爲轻母爲其兄弟之子大功重也子从母而服缌则又爲轻是也有从轻而重者如公子爲君所压自爲其母练冠轻也而公子之妻爲之服期则爲重是也方氏慤曰以非正由于己特从人而服故谓之从服属从由仁而生也徒从以义而起也从有而无从重而轻断之以义也从无而有从轻而重济之以仁也
　　自仁率亲等而上之至于祖名曰轻自义率祖顺而下之至于祢名曰重一轻一重其义然也
　　此即祖祢轻重之义以例六服之术而结之也自用也率循也循此以至彼也亲犹祢也等差也祖谓髙曾祖也仁主恩爱而事祢以仁爲本故用仁循祢以等而上至于祖则名曰轻义主裁制而事祖以义爲先故用义循祖以顺而下至于祢则名曰重一轻一重其义固然也辅氏广曰亲亲仁也逆而上之则渐轻尊尊义也顺而下之则渐重轻则齐衰三月重则斩衰三年
　　君有合族之道族人不得以其戚戚君位也庶子不祭明其宗也庶子不得爲长子三年不继祖也
　　此言尊君敬宗之义也王氏以位也爲句今从之君恩下施于族故有合聚燕饮之道族人则不得各以其亲而亲其君者位尊故也惟君絶宗于是乎立宗以收族故庶子不祭所以明其宗也庶子亦不得爲长子三年以不继祖非正统也案郑注族人上不戚君下又辟宗乃后能相序朱子曰依大传文直谓非大宗则不得祭别子之爲祖者非小宗则不得各祭其四小宗所主之祖祢也小记则云庶子不祭祢明其宗也又云庶子不祭祖明其宗也文意重复恐不如大传语虽简而事反该悉也
　　别子爲祖继别爲宗继祢者爲小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继髙祖者五世则迁者也尊祖故敬宗敬宗尊祖之义也
　　此承上文而明宗法也之所自出四字朱子谓衍文别子爲后世始祖继别之嫡子则爲大宗继祢之嫡子则爲小宗是故有百世不迁之宗有五世则迁之宗其百世不迁者别子之后也宗其继别子者乃百世不迁者也宗其继髙祖者乃五世则迁者也盖立宗之法因乎祖惟其尊祖所以敬宗则敬宗固尊祖之义也郑注继髙祖者亦小宗也先言继祢者据别子子弟之子也小宗四与大宗凡五孔疏郑以经继髙祖爲小宗何以先云继祢盖是承上继别爲大宗之下从别子言之别子子者别子之适子弟之子爲别子适子之弟所生子也弟则是祢其长子则是小宗案大宗唯一故五世之外犹爲之服齐衰三月
　　有小宗而无大宗者有大宗而无小宗者有无宗亦莫之宗者公子是也公子有宗道公子之公爲其士大夫之庶者宗其士大夫之适者公子之宗道也
　　此言公子之宗法也公子谓先君之子今君昆弟公子之公谓其君也适谓君之同母弟适夫人所生之子国君之子上不得宗君下未爲后世之宗于是乎有小宗而无大宗者如君无适弟使庶兄弟一人爲宗以领公子其礼亦如小宗也有大宗而无小宗者如君有适弟使爲宗以领公子更不得立庶兄弟爲宗也有无宗亦莫之宗者如公子惟一人更无公子可爲宗亦无他公子来宗于己也是故公子有宗道公子之君爲其庶兄弟之爲士大夫者立适弟之爲士大夫者爲之宗而使庶兄弟宗之此公子之宗道所谓有大宗而无小宗者也朱子曰国家之众子不继世者若其闲有适子则众兄弟宗之爲大宗若皆庶子则兄弟宗其长者爲小宗
　　絶族无移服亲者属也
　　此言族昆弟之子不相爲服之义也移施字通用谓延而及之也同髙祖之兄弟相服缌麻至于族絶则无延及之服矣惟有亲者乃各以其属服之也方氏慤曰九族之外谓之絶族以其恩至此絶故无施服也夫以卑而属尊以幼而属长以庶而属嫡以旁而属正亲亲之道如斯而已故曰亲者属也族絶即非其所属
　　自仁率亲等而上之至于祖自义率祖顺而下之至于祢是故人道亲亲也亲亲故尊祖尊祖故敬宗敬宗故收族收族故宗庙严宗庙严故重社稷重社稷故爱百姓爱百姓故刑罚中刑罚中故庶民安庶民安故财用足财用足故百志成百志成故礼俗刑礼俗刑然后乐诗云不显不承无斁于人斯此之谓也
　　此推言先王亲亲之效也百姓百官也刑犹成也斁厌也自仁以率亲等而上之至于祖自义以率祖顺而下之至于祢是始终乎亲亲故人道不外于亲亲也惟亲亲故上推亲之所自出而尊祖惟尊祖故下推祖之所由继而敬宗惟敬宗故各亲其同宗之人而收族惟收族故报本反始而宗庙之礼严既内严宗庙必有与爲存亡者故重社稷重社稷必有与之共守者故爱百姓爱百姓故刑罚不滥而中刑罚中故庶民得以有所措手足而安庶民安故各乐其业而财用足财用足故克尽其心而百志成百志成则礼义于是乎生故礼俗刑礼俗刑则和平于是乎致夫然后能乐诗有云文王之徳岂不光显乎岂不承成先人之业乎信乎其无有厌斁于人矣清庙之颂文王者即此以亲亲之道推之以治天下之谓也案亲亲仁也惟仁者以父母之心爲心故友于兄弟以祖宗之心爲心故亲其九族由是推之而仁民爱物胥本于此矣此正与首章言禘祫之意相应也
　　日讲礼记解义卷三十八
　　钦定四库全书
　　日讲礼记解义卷三十九
　　少仪
　　少小也记相见及荐羞之小威仪故名少仪朱子曰此篇言少者事长之节
　　闻始见君子者辞曰某固愿闻名于将命者不得阶主适者曰某固愿见罕见曰闻名亟见曰朝夕瞽曰闻名此言相见致辞之法也闻者记者谦言我尝闻之于人云尔某名也固如固辞之固固愿者虑主人不即见已而爲此荐请之辞也阶者升进之喻主谓主人适敌同罕希也亟数也尝闻初见有徳有位之君子者其辞曰某固愿通闻已名于将命者不得径自逹于主人也在敌体者则直曰某固愿见若久不相见则仍曰闻名数相见则曰愿朝夕不时见也瞽者无目则辞不称见而但曰闻名案不得阶主邵氏云恐不得将命者道逹爲之阶主也即士相见礼愿见无
　　由逹之意亦是
　　适有丧者曰比童子曰听事适公卿之丧则曰听役于司徒
　　此言凶事相见之辞也比谓比方其年力以给丧事丧不主于相见凡往有丧者其辞曰某愿比于将命者盖将以助其事也童子则曰某愿听事于将命者不敢与成人比也若适公卿贵者之丧则直曰听役于司徒轻重唯命不敢辞也案司徒职云大丧率六乡之众庶属其六引而治其政令大丧谓公卿之丧如孟献子之丧司徒旅归四布是也
　　君将适他臣如致金玉货贝于君则曰致马资于有司敌者曰赠从者臣致襚于君则曰致废衣于贾人敌者曰襚亲者兄弟不以襚进臣爲君丧纳货贝于君则曰纳甸于有司马入庙门赙马与其币大白兵车不入庙门赙者既致命坐委之摈者举之主人无亲受也此言吉凶送遗授受之仪也以衣送死者曰襚言废衣不必其以敛也贾人识物价而主君之衣物者周礼玉府有贾八人进谓进而将命也以车马送死者曰赗以马币送生者曰赙甸田也大白旗名兵车革路也庙门殡宫门君以朝会之事将适他国臣若致金玉货贝于君则曰致道路之马资于有司即于敌者亦只曰以赠左右之从行者皆不直致也君有丧而臣致襚则曰致废衣于贾人唯于敌者则直曰襚凡致襚须摈者传辞将进若亲者兄弟则直陈之而不执以将命也臣爲君之丧而纳货贝则曰纳甸于有司言即所受之田邑所出分所宜纳也赗马主于爲死故可以入庙门赙马与其币主于生者并大白兵车虽爲送丧之用以其本战伐之具故俱不以入庙门也至授受之时来赙者既致主命即跪而委置其物于地摈者举而取之主人不亲受者与吉事异也
　　受立授立不坐性之直者则有之矣
　　此泛言授受之仪也坐跪也凡受物而其人立与以物授人之立者皆不跪恐烦其俯故也若在性之直者不能委曲以尽礼则有之矣案此即曲礼授立不跪授坐不立之意性之直者犹所谓直情而径行也
　　始入而辞曰辞矣即席曰可矣排阖説屦于户内者一人而已矣有尊长在则否
　　此言辞逊之节也辞让也可犹止也阖门扇也礼宾至大门至阶主皆辞让令宾先入先升故于始入当辞之时摈必告主人曰辞矣及升堂将就席摈者恐宾主再辞则必告曰可矣宾主入户皆脱屦其排推门扉脱屦于户内者惟同来中最长一人而已矣若先有尊长在堂或在室则后入者皆不得脱屦于户内也孔氏曰至阶之时摈者亦应告主人曰辞此不言者始入之文包之也
　　问品味曰子亟食于某乎问通艺曰子习于某乎子善于某乎
　　此言辞令之体也品味肴馔也亟数也道徳行艺技能未能而乐学之谓习既能而深造之谓善人之情品味有偏嗜道艺有异尚故问品味者不可直斥其好恶而昭其癖但曰子亟食于某乎问道艺者不可直斥其能否而暴其短但曰子习于某乎子善于某乎辅氏广曰凡问当有疑辞不可必其然也举此二事以例其余
　　不疑在躬不度民械不愿于大家不訾重器
　　此明君子之所宜慎也械器物也大家贵臣之家訾犹计度也君子谨于制行故不使有疑事之在躬不无故而测度民械不非分而愿望大家不任意而訾计重器朱子曰不訾重器者谓不欲量物之贵贱亦避不审也
　　汜埽曰埽埽席前曰拚拚席不以鬛执箕膺擖
　　此言洒埽之礼也汜广也拚除秽也鬛帚也膺胸也擖箕舌也汜埽内外曰埽专埽席前曰拚故拚席上不得用埽地之帚恐不洁也执箕而拚则以箕舌自向胷前而不持向尊者恐不敬也盖扫重于拟唯大宾来则拟扫而荡涤之小宾来止除席前秽而已
　　不贰问问卜筮曰义与志与义则可问志则否
　　此言卜筮之法也义正事也志私意也卜筮者当正己之心以问吉凶于蓍龟不可以二心而不正是故问卜筮者曰义与志与是公义则可爲卜筮是私意则不爲之卜筮徐氏师曾曰不贰问即易所谓初筮告再三渎也义与志与必先自谋于心义则可问志则否言不当非义而问也亦通
　　尊长于己逾等不敢问其年燕见不将命遇于道见则面不请所之丧俟事不犆吊侍坐弗使不执琴瑟不画地手无容不翣也寝则坐而将命侍射则约矢侍投则拥矢胜则洗而以请客亦如之不角不擢马
　　此类言卑幼敬尊长之礼也逾等谓祖若父之行也翣扇也约矢者凡射皆四矢尊者置于楅上迭取射之卑者则一时并取四矢也拥矢者投壶宾主亦各四矢尊者委于地一一取而投之卑者则悉拥抱四矢也角兕觥也擢取也马者投壶之胜算每一胜则立一马至三马而成胜若一朋得二马一朋得一马则二者擢取彼之一马以成己之三马也凡卑幼之节不可不谨故尊长于己逾等则不敢问其年嫌若欲序齿也燕见不使人传命嫌若宾主也遇于道见则面不则隐不敢烦尊者也不请所之恐烦答也于尊者之丧当俟其有朝夕哭之事不非时而特吊亦恐烦动也侍坐于尊长弗使鼓琴瑟则不得擅执而鼓亦不得无故而画地及弄手以爲容挥扇以取凉皆戒不敬也尊长寝卧必跪而传命不敢直立以临也侍射则并约四矢侍投壶则拥抱四矢若卑者得胜则不敢直酌必先洗爵而请行觞客若不胜则主亦如之所以优宾也其饮尊长及客则以常爵不敢用行罚之角投壶立筹爲马卑幼及爲主者虽得其二不敢擢取尊长及客之一马以成己胜皆以明谦也案胜则洗而以请朱子谓是卑者与尊者爲耦若已胜而司射命酌则不敢使他弟子酌酒以罚尊者必自洗酌而请行觞若耦胜则亦不敢烦他弟子酌而饮已必自洗爵而请自饮也
　　执君之乘车则坐仆者右带劒负良绥申之面拖诸幦以散绥升执辔然后歩
　　此言爲仆御待君升车之礼也执即下执辔也良绥君所执之正绥申犹伸也面犹前也拖引也幦覆轼皮也散绥仆所执之贰绥也凡御必立唯执君之乘车则坐方其仆在车下则右带劒负良绥申绥末于前而引于车幦之上自以散绥升乃执辔行车五歩而立待君君出则授良绥而升君也朱子曰此与曲礼君车将驾以下皆非专爲君御者之事盖劒妨左人自当右带绥欲授人自当负之以升又当升时无人授已故但取散绥以升乃仆之通法
　　请见不请退朝廷曰退燕游曰归师役曰罢侍坐于君子君子欠伸运笏泽劒首还屦问日之蚤莫虽请退可也
　　此言侍坐请退之节也运动也泽玩弄而生光泽也还转也卑幼者之于尊长请见不请退去止不敢自由也如朝廷不可以竞进则曰退燕游不可以忘反则曰归师役不可以淹久则曰罢若侍坐于君子者君子志倦而欠体疲而伸运笏示欲搢而起泽劒首示欲按而起还屦示欲着而起问日之蚤莫而意欲宴息则虽请退亦可也
　　事君者量而后入不入而后量凡乞假于人爲人从事者亦然然故上无怨而下逺罪也
　　此言事君之法也量量其事意合成否事君者欲行道而有益于君当量而后入不可入而后量也即凡乞假于人或爲人任事者亦然是以君臣志合上无怨恶而下得以逺罪也
　　不窥密不旁狎不道旧故不戏色
　　此言脩身接物之所宜戒也旁泛及也与人处者不窃视其隐处不泛与之防狎不言知识之过失不爲戏侮之容色以此皆非重厚者所爲也
　　爲人臣下者有谏而无讪有亡而无疾颂而无讇谏而无骄怠则张而相之废则埽而更之谓之社稷之役此言人臣事君之道也亡去也相助役爲也爲人臣下者君有过则当谏争而无讪谤谏不从则当逃去而无疾怨将顺则颂而无謟匡救则谏而无骄君徳或怠则必张大其志而助成之君政或废则必埽除其敝而更新之此之谓社稷之役盖以安社稷爲悦者也
　　毋拔来毋报往毋渎神毋循枉毋测未至士依于徳游于艺工依于法游于説毋訾衣服成器毋身质言语此广明爲人之法也报读爲赴疾之赴拔赴皆疾也法谓规矩尺寸之数説谓鸿杀之意所宜也行贵以渐毋拔来而进之鋭又贵有常毋报往而退之速毋不敬而渎神毋贰过而循枉毋有幸心而测未至士之所依必于徳所游必于艺工之所依必于法所游必于説依之以立其本游之以尽其用也毋訾计衣服成器而取恶于人毋以身质成言语而取必于己朱子曰来往只是向背之意此两句文义犹云其就义若则其去义若渴所谓其进鋭者其退速也案法者常法也説则法之意也考工记薄厚之所震动清浊之所由出侈弇之所由兴有説是也
　　言语之羙穆穆皇皇朝廷之羙济济翔翔祭祀之美齐齐皇皇车马之美匪匪翼翼鸾和之美肃肃雍雍此言容仪之善也匪读爲騑徳容有着见于外者如言语之美则穆穆焉敬以和皇皇焉正以大也朝廷之美则济济焉出入之齐翔翔焉翕张之善也祭祀之美则齐齐焉思之一皇皇焉求之専也车马之羙则匪匪焉行而有文翼翼焉载而有辅也鸾和之美则肃肃焉唱者之敬雍雍焉应者之和也夫如是则众美会而徳容盛矣案周礼保氏教国子以六仪一曰祭祀之容二曰宾客之容三曰朝廷之容四曰丧纪之容五曰军旅之容六曰车马之容与此相类
　　问国君之子长幼长则曰能从社稷之事矣幼则曰能御未能御问大夫之子长幼长则曰能从乐人之事矣幼则曰能正于乐人未能正于乐人问士之子长幼长则曰能耕矣幼则曰能负薪未能负薪
　　此言答问之法也从社稷之事如祭祀军旅之类从乐人之事如周礼大司乐教国子乐徳乐语之类谓已习之矣正则惟正其善否也或问国君之子爲长爲幼长则曰能从君供社稷之事矣若幼则曰仅能御大幼则曰未能御问大夫之子爲长爲幼长则曰能从习乐人之事矣幼则曰仅能正于乐人大幼则曰未能正于乐人问士之子爲长爲幼长则曰能力农而耕矣幼则曰仅能负薪大幼则曰未能负薪案郑注御谓御事孔疏御治也事谓寻常小事吕氏大临则曰能御谓成童以上未能御未成童也
　　执玉执龟防不趋堂上不趋城上不趋武车不式介者不拜
　　此类言趋拜之礼之变也歩必趋所以爲容车必式见必拜所以致敬也如执玉与执龟防以皆重器恐其失坠故不趋堂上近尊故不趋城上迫狭故不趋武车尚武不事推让故不式介者甲胄在身拜不成礼故不拜此皆礼之变也
　　妇人吉事虽有君赐肃拜爲尸坐则不手拜肃拜爲丧主则不手拜葛绖而麻带
　　此言妇人之拜仪与丧服也肃拜拜低头也手拜手至地也妇人以肃拜爲正故遇吉事虽有君赐之重亦肃拜或爲虞祭祖姑之尸而坐其答拜也亦不手拜而肃拜若爲夫与长子而爲丧主则稽颡而不手拜盖妇人之礼不特拜不同也既虞卒哭以葛绖易首之麻绖而要之麻带不变亦与男子之麻绖而葛带不同也案肃拜周官大祝九曰肃拜是也手拜大祝三曰空首是也葛绖而麻带小记所谓易服者易轻者
　　取俎进俎不坐执虚如执盈入虚如有人凡祭于室中堂上无跣燕则有之未尝不食新
　　此言行立燕祭之礼也跣脱屦也俎有足而髙故就俎取肉与进肉于俎皆不坐从其便也虽执虚器亦如执盈虽入虚室亦如有人昭其慎也凡祭于室中堂上皆无跣主敬也燕则有之爲欢也未荐新物于寝庙则不敢食新事亡如存一饮食而不敢忘也案郑注天子诸侯祭有坐尸于堂之礼祭所尊在室燕所尊在堂将燕降脱屦乃升堂
　　仆于君子君子升下则授绥始乗则式君子下行然后还立乗贰车则式佐车则否贰车者诸侯七乗上大夫五乗下大夫三乗有贰车者之乗马服车不齿观君子之衣服服剑乗马弗贾
　　此言仆御之礼而类及于车马衣服也贰车朝祀之副车佐车戎猎之副车服车所乗车也服剑所佩剑也仆御于君子君子或升或下仆皆授之以绥其始乗时仆慿式以待君子之至君子既下而行则仆乃下更还车而立以待君子之去是仆之升恒在先而下恒在后也夫始乗必式固已然如乗贰车朝事尚敬则式若乗佐车戎猎尚武则不式所谓贰车者诸侯七乗上大夫五乗下大夫三乗有此则贵者矣故人于其所乗之马所服之车不敢齿次其年岁之久近凡观君子之衣服与所服之剑所乗之马亦弗敢评论其价值之多寡皆恐不敬也案周礼大行人贰车公九乗侯伯七乗子男五乗又典命卿六命大夫四命车服各如命数与此不同
　　其以乗壶酒束脩一犬赐人若献人则陈酒执脩以将命亦曰乗壶酒束脩一犬其以鼎肉则执以将命其禽加于一双则执一双以将命委其余
　　此言赐献于人之仪也四壶曰乗十脡曰束卑曰赐尊曰献鼎肉谓肉之已解而可升鼎者问遗之礼其以乗壶酒束脩一犬或赐人与献人者则陈列酒之重者于门外虽止执脩以将命而其辞亦必兼曰乗壶酒束脩一犬也其以鼎肉赐献人者则执肉以将命其以禽鸟赐献人者虽过于一双唯执一双以将命其余悉委陈于门外辅氏广曰乗壶酒束脩一犬此例以多物献人者其以鼎肉此例以一物献人者加于一双此例以一物献人物多不尽执者
</div>
    <div class="pagination">
<a href="日讲礼记解义_page26.html">上一页</a><span>...</span><a href="日讲礼记解义_page22.html">22</a><a href="日讲礼记解义_page23.html">23</a><a href="日讲礼记解义_page24.html">24</a><a href="日讲礼记解义_page25.html">25</a><a href="日讲礼记解义_page26.html">26</a><span class="current-page">27</span><a href="日讲礼记解义_page28.html">28</a><a href="日讲礼记解义_page29.html">29</a><a href="日讲礼记解义_page30.html">30</a><a href="日讲礼记解义_page31.html">31</a><a href="日讲礼记解义_page32.html">32</a><span>...</span><a href="日讲礼记解义_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
