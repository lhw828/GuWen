<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 338 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 338 页/共 431 页
  </h1>
  <div class="content">
   司圜中士六人下士十有二人府三人史六人胥十有六人徒百有六十人【注郑司农云圜谓圜土也圜土谓狱城也今狱城曰圜司圜职中言几圜土之刑人也以此知圜者谓圜土也又大司冦职曰以圜土聚教罢民故司圜职曰掌収教罢民】掌囚下士十有二人府六人史十有二人徒百有二十人【注囚拘也主拘系当刑杀之者】
　　掌戮下士二人史一人徒十有二人【注戮犹辱也既斩杀又辱之】司中士二人下士十有二人府五人史十人胥二十人徒二百人【注给劳辱之役者汉始置司亦使将徙治道沟渠之役后稍尊之使主官府及近郡】
　　罪百有二十人【注盗贼之家为奴者】蛮百有二十人【注征南夷所获】闽百有二十人【注闽南蛮之别】夷百有二十人【注征东夷所获】貉百有二十人【注征东北夷所获凡众矣此其选以为役员其余谓之民】
　　【方氏苞曰谓之者王官宿衞宫伯所掌士庶子也旅贲皆命士也虎贲所掌谓之虎士必粗知道艺而异于胥徒者故于司所掌称以别之春秋传人有十等班在六非甚贱也盗贼之子亦使班于诸者非其身之恶也不使列于齐民者恐其习为匪僻也】
　　布宪中士二人下士四人府二人史四人胥四人徒四十人【注宪表也主表刑禁者】
　　【髙氏愈曰主以刑禁表悬示人也先王欲使国家刑禁家喻户晓故设其官】
　　禁杀戮下士二人史一人徒十有二人【注禁杀戮者禁民不得相杀戮】禁暴氏下士六人史三人胥六人徒六十人
　　野庐氏下士六人胥十有二人徒百二十人【注庐賔客行道所舍】蜡氏下士四人徒四十人【注蜡骨肉腐臭蝇虫所蜡也月令曰掩骼貍骴此官之职也蜡读如狙司之狙】
　　雍氏下士二人徒八人【注雍谓隄坊止水者也】
　　萍氏下士二人徒八人【注萍氏主水禁萍之草无根而浮取名于其不沉溺】司寤氏下士二人徒八人【注寤觉也主夜觉者】
　　司烜氏下士六人徒十有二人【注烜火也读如卫侯燬之燬故书燬为垣郑司农云当为烜】
　　条狼氏下士六人胥六人徒六十人【注杜子春云条当为涤器之涤元谓涤除也狼狼扈道上】
　　脩闾氏下士二人史一人徒十有二人【注闾谓里门】
　　【王氏与之曰自禁杀戮至脩闾氏十职皆防防盗贼奸宄者防防严则奸宄无清刑之原也髙氏愈曰自布宪至修闾氏共十有一职其官不尽相类然或宪刑禁或禁杀戮或禁暴或庀道路宿息井树或除道路之胔或闲沟渎塞阱获或禁川游或防夜防或禁火或辟行人或庀追胥而禁径逾者则皆刑官之事也故俱以类列之】
　　冥氏下士二人徒八人【注郑司农云冥读为冥氏春秋之冥元谓冥方之冥以绳縻取禽兽之名】
　　【薛氏衡曰自修闾氏以上逹于布宪凡十一人先王所以尽乎人也自冥氏下至于庭氏凡十二人先王所以尽乎物也夫大而人之为民害者既革微而物之为民害者已消则先王之用刑通乎天地之心矣蔡氏徳晋曰刑禁之官既备则奸慝不作而良民得安其生矣然使物类之凶邪者不除则民虽免于冦盗之伤残犹不免于兽虫之毒害而其生未畅遂也更设冥氏以下十二官凡猛兽妖鸟貍虫毒蛊之属一切去之而后万物之害悉除宇宙皆太和之气而民得嬉逰于化日矣】
　　庶氏下士一人徒四人【注庶读如药煮之煮驱除毒蛊之言书不作蛊者字从声】穴氏下士一人徒四人【注穴蛰兽所藏者】
　　翨氏下士二人徒八人【注翨鸟翮也郑司农云翨读为趐翼之趐】
　　柞氏下士八人徒二十人【注柞除木之名除木者必先刋剥之】
　　薙氏下士二人徒二十人【注书薙或作夷郑司农云掌杀草故春秋传曰如农夫之务去草芟夷蕴崇之又今俗问谓麦下为夷下言芟夷其麦以其下种禾豆也元谓薙读如鬀小儿头之鬀书或作夷此皆剪草也字从类耳月令曰烧薙行水谓烧所芟草乃水之】
　　硩蔟氏下士一人徒二人【注郑司农云硩读为擿蔟读为爵簇之簇谓巢也元谓硩古字从石折声】
　　翦氏下士一人徒二人【注剪断灭之言也主除虫蠧者】
　　赤犮氏下士一人徒二人【注赤犮犹言捇防也主除虫豸自埋者】
　　蝈氏下士一人徒二人【注郑司农云蝈读为蜮蜮虾蟇也月令曰蝼蝈鸣故曰掌去鼁黾鼁黾虾蟇属书或为掌去虾蟇元谓蝈今御所食蛙也字从虫国声也蜮乃短狐与】
　　壶氏下士一人徒二人【注壶谓瓦鼓击之也】
　　庭氏下士一人徒二人【注庭氏主射妖乌令国中洁清如庭者也】
　　【王氏安石曰周礼所载道路沟浍一草木一昆虫小小利害或兴或除而地官秋官之职分矣凡所兴利以地官主之凡所除害以秋官主之】
　　【王氏应电曰秋官掌刑而有冥氏以下十二官则凡猛挚昆虫与夫托于神奸而为害者并不能逃夫刑罚之威而况于奸慝暴乱之人乎】
　　衔枚氏下士二人徒八人【注衔枚止言语嚣讙也枚状如箸横衔之为之繣结于项髙氏愈曰国有大事庶民羣嚣非政体矣故立衔枚氏禁之其秋官者司冦掌邦禁故也】
　　伊耆氏下士一人徒二人【注伊耆古王者号始为蜡以息老物此主王者之齿杖后王识伊耆之旧徳而以名官与今姓有伊耆氏】
　　【郝氏敬曰物至秋成且老故齿杖属之】
　　大行人中大夫二人小行人下大夫四人司仪上士八人中士十有六人行夫下士三十有二人府四人史八人胥八人徒八十人【注行夫主国使之礼】
　　【朱子曰周礼最是大行人等官属之司冦难晓按觐礼诸侯行礼既毕则降而肉袒请刑于庙门之东王曰伯父无事归宁乃邦然后再拜稽首出所谓懐诸侯则天下畏之也所以属之于司冦如此等处皆是合着如此初非圣人私意】
　　【唐氏曰伯夷降典而继以折民惟刑司仪行人之官必属司冦此古者徳刑相表里之意】
　　环人中士四人史四人胥四人徒四十人
　　【郑氏锷曰周官有二环人夏官之环人掌致师此官掌环绕賔客而为之卫事虽不同皆有取于循环之义故皆名环人】
　　象胥每翟上士一人中士二人下士八人徒二十人【注通夷狄之言者曰象胥其有才知者也此类之本名东方曰寄南方曰象西方曰狄鞮北方曰译今总名曰象者周之徳先致南方也】
　　掌客上士二人下士四人府一人史二人胥二人徒二十人
　　掌讶中士八人府二人史四人徒四十人【注讶迎也賔客来主迎之】掌交中士八人府二人史四人徒三十有二人【注主交通结诸侯之好】
　　掌察四方中士八人史四人徒十有六人
　　掌货贿下士十有六人史四人徒三十有二人
　　【髙氏愈曰凡賔客往来恐有挟诈为非常者立掌察以察之賔客之来必有货贿相遗立掌货贿以司其出纳自大行人至此共十一官皆掌賔客之事而大行人为之长以下十官皆其属也】
　　朝大夫每国上士二人下士四人府一人史二人庶子八人徒二十人【注此王之士也使主都家之国治而命之朝大夫云　疏庶子者盖亦主采地之诸子在府史之下者盖官长所自辟除也】
　　【黄氏度曰庶子未有位故叙于府史之下】
　　【髙氏愈曰朝士上士而曰大夫者自王朝言之则为上士自都家言之则尊而目之曰大夫】
　　都则中士一人下士二人府一人史二人庶子四人徒八十人【注都则主都家之八则者也当言每都如朝大夫及都司马云】
　　都士中士二人下士四人府二人史四人胥四人徒四十人家士亦如之【注都家之士主治都家吏民之狱讼以告方士者也亦当言每都薛氏衡曰刑官之终宜首举都家之士而先朝大夫次都则而后及于都士家士何也盖八则以治都鄙七曰刑赏以驭其威使威福得以自行则是两政耦国之渐也故于王朝各设朝大夫以主其治都则以守其法而后以都士家士明其刑然后纲维一挈于上也】
　　李氏光地曰秋官主刑设官而禁副之大司冦总掌刑禁之典法小司冦佐理刑而为刑罚狱讼之总司士师佐用禁而为羣狱讼之总司狱官先刑官而设乡士遂士县士方士讶士为羣狱讼之分司皆士师属以地次之羣地之狱讼皆断弊于朝故朝士后之狱讼既弊次以司民者见民者天之所司王之所敬刑罚不可不中也狱成不可易有五刑以丽其辟故次司刑有刺宥以附于刑故次司刺五刑之作民覆诅盟故司约司盟正之盟约失而狱讼兴刑罚滋多于是罪轻而赎刑者则职金受其入罪重而孥戮者则司厉执其法稍重而未丽于法者则司圜主収教之已在刑者则囚而刑杀故掌囚掌戮又次之囚戮从坐者免刑任役故司又次之而所俘翟亦以类属焉凡此圜囚戮之人官为防守之司故置犬人官于其间以犬主守示义类也自此以下刑官具矣虽然刑非得已也贵用禁故下皆以禁官次之禁其大凡则布宪通禁于天下禁其非常则禁杀戮禁暴氏严禁于国中刑尚寛禁尚宻刑有所不及禁无所不至自野庐氏至修闾氏八职外而道路内而里闾靡事不有禁设蜡氏雍氏萍氏司寤氏司烜氏条狼氏于中间所以使行者无害死者有主陆走者无险阻水浮者不没溺时其宵昼行止节防其焚灾除其不蠲禁行至此可谓大细不捐禁官具矣自防氏至庭氏十二职草木鸟兽为民害者驱而除之义之尽也是刑官之余也继以衔枚氏司嚣者无端歌哭杂气妖声不祥也弭而消之仁之尽也是禁官之余也于是刑禁毕次以伊耆氏者民安物阜収秋养之成也此以上皆王官行法于王国中者也其天下邦国则大司冦以所建之三典颁布使施行之而邦国诸侯奉法守纪惟恐干王刑典之诛故于朝觐防同日肉袒请刑而王者亦因其无事与之修賔客之礼于是大行人小行人司仪之官从之而设而行夫掌小事环人掌通送逆象胥掌四夷使以类属焉其掌客之饮食掌讶之迎待皆以尽賔客之礼而掌交掌察掌货贿又推宾客之礼而广其用申其义于邦国也末因邦国而及都家故次以朝大夫都则而卒之以都士家士终刑官之用
　　蕙田案刑官之属卿一人大司冦也中大夫四人小司冦二大行人二也下大夫八人士师四小行人四也上士二十六人中士百六十四人下士二百四十七人其朝大夫都则都士家士皆上中下士而数无考大行人即汉典客及大鸿胪之职
　　考工记凡攻木之工七攻金之工六攻皮之工五设色之工五刮摩之工五搏埴之工二【注攻犹治也搏之言拍也埴黏土也故书七为十刮作捖郑司农云十当为七捖摩之工谓玉工也捖读为刮其事亦是也】攻木之工轮舆弓庐匠车梓攻金之工筑冶鳬防段桃攻皮之工函鲍韗韦裘设色之工画缋钟筐防刮摩之工玉楖雕矢磬埴之工陶瓬【注事官之属六十此职其五材三十工畧记其事耳其曰某人者以其事名官也其曰某氏者官有世功若族有世业以氏名官者也庐矛防矜秘也国语侏儒扶庐梓榎属也故书雕或为舟郑司农云轮舆弓庐匠车梓此七者攻木之工官别名也孟子曰梓匠轮舆】
　　蕙田案事官之属已亡所可推而知者大司空卿一人小司空中大夫二人匠师下大夫四人【据大宰疏云匠师司空之考】上士八人中士十六人旅下士三十二人而已
　　又案以上六官之目
　　礼记明堂位周三百【注周之六卿其属各六十则周三百六十官也此云三百者记时冬官亡矣】
　　通典周六万三千六百七十五员【内二千六百四十三人外诸侯国官六万一千三十二人按礼记王制计之商制同】
　　马氏端临曰杜氏通典所载周之官数则以为出于礼记王制今攷之其所谓外诸侯官六万一千三十二人者以王制云殷时天下诸侯国千七百七十三内大国二百四十九次国五百一小国一千二十三大国次国则皆三卿五下大夫二十七上士唯小国二卿其大夫与士如大国次国之数大凡列国卿大夫士有六万一千三十二人其数是矣独所谓内官二千六百四十三人者未知何据谨按周家之官数莫详于周礼今以周礼太宰以下及其属稽其员数之可攷者除冬官一篇已亡无所稽据外而五官所掌其有命官而难攷员数者如山虞每大山中士二人中山下士六人小山二人川衡每大川下士十二人之类是也又有元无命官者如酒人浆人之为奄女御女祝之为女方相氏之为狂夫蛮罪之为徒是也若此之外则其数未尝不昭然可攷大防为公者三人为卿者二十四人【六官六六郷六世妇六宫十二】中大夫共六十八人下大夫共二百九十四人上士共一千一百三十四人中士共四千五百三十七人下士共一万九千二百零九人自公而至下士总计二万五千二百六十六人此则周礼所载内官可攷之数也与前数殊不脗合今姑具载其目于后以俟攷订之精详者共评之
　　周礼命官员数
　　公　乡老每二乡公一人【郑注王置六乡则公有三人】
　　卿　太宰一【天官】大司徒一【地官】乡大夫每乡卿一人【注六乡则卿六人各主一乡之事然总属司徒非六官兼乡大夫也地官】大宗伯一【春官】世妇每宫卿一人【注王后六宫则十二人疏谓此为奄卿春官】大司马一【夏官】大司冦一【秋官】司空一【冬官已亡不能知其官数员数然司空之为卿一人不言可知也】右卿共二十四人
　　中大夫　小宰二司防二【右天官共四人】小司徒二师氏一遂人二州长每州一凡三十州计三十人遂大夫每遂一人六遂计六人【右地官共四十一人】小宗伯二大司乐二内史一【右春官共正人】小司马二戎右二大驭二戎仆二校人二职方氏四【右夏官共十四人】小司冦二大行人二【右秋官共四人】
　　右中大夫共六十八人
　　下大夫　宰夫四太府二司防四内宰二【右天官共十二人】乡师四党正每党一人凡一百五十党计一百五十人保氏一司市二司门二遂师四县正每县一人凡三十县计三十人廪人二【右地官共一百九十五人】肆师四世妇每宫四人六宫当二十四人冡人二墓大夫二乐师四太师二太卜二太祝二太史二内史二巾车二【右春官共四十八人】军司马四射人二司士二诸子二虎贲氏二太仆二司甲二司弓矢二齐右二齐仆二职方氏八【右夏官共三十人】士师四小行人四【右秋官共八人】
　　右下大夫共二百九十四人
　　上士　宰夫八宫正二膳夫二医师二太府四玉府二司防八司书二职内二职嵗四职币二内宰四内小臣奄上士四【郑注奄称士者异其贤愚按此必奄官之受爵命如后来内侍省官之类如酒人等只称奄防人则泛泛趋走之奄与府史等也右天官共计四十六人】乡师八族师每族一凡七百五十族计七百五十人载师二县师二师氏二司市四泉府四司门四司闗二掌节二遂师八鄙师每鄙一人凡一百五十鄙计一百五十人土均二稻人二廪人四舍人二【右地官共九百四十八人】肆师八天府一职防二乐师八小师四卜师四太祝四防祝二大史四内史四外史四巾车四都宗人二家宗人二【右春官共五十三人】舆司马八司勲二掌固二人六射人四司右二小臣四缮人二戎右二道右二道仆十二田仆十二校人四土方氏五【右夏官共六十七人】乡士八职金二司仪八掌客二【右秋官共二十人】
　　右上士共一千一百三十三人
　　中士　宰夫十六宫正四宫伯二膳夫四庖人四内饔四外饔四兽人四人二食医二疾医八酒正四宫人四玉府四内府二外府二司会十六司书四职内四职嵗八职币四司裘二内宰八典妇功二【右天官共一百十八人】乡师十六闾胥每闾一人凡三千闾计三千人封人四鼓人六牛人二载师四闾师二县师四遗人二均人二保氏二司谏二司救二司市八质人二防人二泉府八司门八司闗四掌节四遂师十六鄼长每鄼一人凡七百五十鄼计七百五十人旅师四委人二土均四稻人四土训二诵训二迹人四丱人二囿人四廪人八舎人四仓人四司禄四【右地官共三千八百九十八人】肆师十六天府二典瑞二典命二司服二典祀二世妇每宫八人六宫四十八人冡人四墓大夫八职防四大胥四典同二磬师四钟师四笙师二镈师二籥师四籥章二卜人八人二簭人二占梦二眡祲二小祝八防祝四司巫二巫师四小史八冯相氏二保章氏二内史八外史八御史八巾车八典路二车仆二司常二都宗人四家宗人四【右春官共二百六人】行司马十六马质二司险二掌疆八司士六诸子四虎贲氏十二旅贲氏二祭仆六司甲八司兵四司弓矢八稾人四驭夫二十职方氏十六懐方氏八合方氏八训方氏四形方氏四山师二川师二邍师四匡人四撢人四【右夏官共一百五十八人】乡士十六遂士十二县士三十二方氏十六讶士八朝士六司民六司刑二司圜六司二布宪二司仪十六环人四掌讶八掌交八掌察四方八都则一都士二家士二【右秋官共一百五十七人】右中士共四千五百三十七人
　　下士　太宰旅三十二宫正八宫伯四膳夫八庖人八内饔八外饔八亨人四甸师二兽人八人四鳖人四腊人四医师四疡医八兽医四酒正八凌人二宫人八掌舍四幕人一掌次四太府八司裘四掌皮四典妇功四典丝二典枲二染人二追师二屦人二夏采四【右天官共一百七十九人】司徒旅三十二比长每比一人凡一万五千比计一万五千人封人八舞师二牧人六牛人四充人二遗人四均人四调人二媒氏二司市十六质人四防人四泉府十六司门十六又每门二人王城十二门计二十四人遂师旅三十二里宰每里一人凡三千里计三千人旅师八稍人四委人四土均八草人四稻人八土训四诵训四迹人八丱人四角人二羽人二掌葛二掌染草二掌炭二掌荼二掌蜃二囿人八廪人十六仓人八司禄八司稼八【右地官共一万八千九十六人】宗伯旅三十二鬰人二鬯人二鸡人一司尊彛二司几筵二典祀四职防八乐师十六小胥八磬师八钟师八笙师四镈师四韎师二旄人四籥章四鞮鞻氏四典庸器四司干二卜人十六菙氏二占人八小祝十六防祝八甸祝二诅祝二小史十六冯相氏四保章氏四内史十六外史十六御史十六巾车十六典路四车仆四司常四【右春官共二百七十三人】司马旅三十二司勲四量人二小子二羊人二司爟二掌固八司险四人十二环人六挈壶氏六射人八服不氏一射鸟氏一罗氏一掌畜二司士十二司右四旅贲氏十六节服氏八御仆十二仆二弁师二司戈盾二缮人四驭夫四十校人十六趣马一巫马二牧师四廋人二土方氏十山师四川师四邍师八【右夏官共二百四十六人】司冦旅三十二司刺二司约二司盟二职金四司厉二犬人二司圜十二掌囚十二掌戮二司十二布宪四禁杀戮二禁暴氏六野庐氏六蜡氏四雍氏二萍氏二司寤氏二司烜氏六条狼氏六脩闾氏二防氏二庶氏一穴氏一翨氏二柞氏二薙氏二硩蔟氏一剪氏一赤犮氏一蝈氏一壶涿氏一庭氏一衔枚氏二伊耆氏一行夫三十二掌客四掌货贿十六都则二都士四家士四【右秋官二百一十三人】
　　右下士共一万九千二百零九人
　　有命官难考员数
　　山虞每大山中士二人下士八人中山下士六人小山下士二人【族党州县乡鄼鄙遂皆有定数可以推官数之多少如云每遂中大夫一人则六遂可知为六人族师每族上士一人则七百五十族可知为七百五十人之类若山泽之名数则注家不言其有防所以难考官数】林衡每大林麓下士十二人中林麓如中山之虞小林麓如小山之虞川衡每大川下士十二人中川下士四人小川下士二人泽虞每大泽大薮中士四人下士八人中泽中薮如中川小泽小薮如小川人每下士二人司闗每闗下士二人内宗凡内女之有爵者外宗凡外女之有爵者都司马每都上士二人中士四人下士八人象胥每翟上士一人中士二人下士八人朝大夫每国上士二人下士四人无命官
　　酒人【奄郑注谓宦人贾疏谓不称士则此奄亦府史之类】浆人【奄】笾人【奄】醢人【奄】醯人【奄】盐人【奄】羃人【奄】阍人寺人内竖九嫔女御女祝女史内司服【奄】缝人【奄】胥师贾师司虣司稽肆长邻长舂人【奄】饎人【奄】稾人【奄】守祧【奄】瞽蒙眡了凡以神仕者方相氏圉师罪隷蛮闽夷貉沈氏彤周官禄田考官爵数周天子制官之禄皆以爵为差于其内外诸侯官亦如之故欲知周官之禄数必先考周官之爵数而欲并知内外诸侯官之禄亦必先考其官之爵周天子具六官官之爵六等曰公曰孤卿曰中大夫下大夫曰上士曰中士曰下士庶人在官者属焉【典命职云王之三公八命其卿六命不别言三孤命数则并孤于卿矣云其大夫四命则大夫不以中下殊矣爵与命之等尝相因故二者皆并为一等考工记称九卿郑以六卿三孤释之则孤亦名卿而为一等孟子王制序大夫皆止一等其明徴也】后宫妇官之爵亦六等女给事属焉凡天子之官之爵其有常数可周知而见本经及注者公三人孤三人卿五官官一人【冬官亡例推于后虽数定者不计】又地官乡大夫每乡卿一人六乡则六人凡十一人中大夫天官四人地官五人又州长每州一人三十州则三十人遂大夫每遂一人六遂则六人春官五人夏官十四人秋官四人凡六十八人下大夫天官十二人地官十五人又党正每党一人百五十党则百五十人县正每县一人三十县则三十人春官二十四人【其世妇下大夫见后余并同】夏官三十人秋官八人凡二百六十九人上士天官四十六人地官四十八人又族师每族一人七百五十族则七百五十人鄙师每鄙一人百五十鄙则百五十人春官五十三人夏官六十七人又仆夫十人【序官文故阙今考补】秋官二十人又象胥每翟一人六翟则六人凡千一百五十人中士天官百一十八人地官百四十八人又闾胥每闾一人三千闾则三千人鄼长每鄼一人七百五十鄼则七百五十人春官百五十八人夏官百五十八人秋官百五十二人又象胥每翟二人六翟则十二人凡四千四百九十六人下士天官百七十九人又寺人五人【故阙其爵今考入此】地官二百七十二人又比长五家一人万五千比则万五千人里宰每里一人三千里则三千人司门每门二人王城十二门则二十四人司闗每闗二人王畿十二闗则二十四人人每二人九谷九则十八人春官二百七十五人夏官二百四十三人又驭夫二人【故阙此数今考补】趣马百九十二人【如校人职驽马三良马之误二为三则百九十八人今考正】廋人每闲二人天子十二闲则二十四人秋官百九十三人又条狼氏八人【故为六人今考正】象胥每翟八人六翟则四十八人凡万九千五百有七人其不见经注而数皆可推者上士为郊之县正十一县则十一人中士为郊之鄙师野之县正郊五十五鄙野九百五十三县人各如县鄙之数凡千有八人下士为郊之鄼长鄙野之鄙师郊二百七十四鄼野四千七百六十五鄙人各如鄙鄼之数凡五千有三十九人通计三万一千五百六十五人其庶人在官者府天官八十五人地官七十九人又司门每门一人十二门则十二人司闗每闗一人十二闗则十二人人每一人九则九人春官百一十二人夏官七十六人秋官七十人凡四百五十五人史天官百四十八人地官百七十一人又司门每门二人则二十四人司闗每闗二人则二十四人人每一人九则九人春官二百七十一人夏官百八十一人又廋人每闲二人十二闲则二十四人秋官百五十九人凡千有一十一人胥天官百七十四人地官二百有二人春官百六十六人夏官二百四十五人秋官百五十九人又条狼氏八人【故为六人今考正】凡九百五十四人徒天官二千二百有四人地官二千五百三十二人又司门每门四人则四十八人司闗每闗四人则四十八人人每二十人则百八十人春官千八百四十人夏官千九百四十八人又廋人每闲二十人则二百四十人又趣马千有八人圉师千五百一十二人【如校人误字趣马千一百五十二人圉师千七百二十八人今考正】秋官千九百九十八人又条狼氏八十人【故为六十人今考正】象胥每翟二十人六翟则百二十二人又掌客二十人【故为三十人今考正】凡万三千七百七十八人非府史胥徒而相类者天官贾四十四人奄二十五人工二十二人又阍人二十八人【故无此数今考定】内竖十人地官贾八人奄十二人春官奄八人瞽蒙三百人眡了三百人韎师舞者十六人工百有四人夏官贾八人虎士八百人狂夫四人工四人马医四人又圉师六百一十二人圉人二千五百九十二人【如校人误字圉师六百四十八人圉人二千八百有八人今考正】秋官贾四人又罪百二十人蛮百二十人闽百二十人夷百二十人貉百二十人凡五千五百有五人通计二万一千七百有三人其后宫妇官之爵夫人视公三人嫔视孤卿九人春官世妇每宫卿二人视中大夫后六宫凡十二人【见贾氏公彦疏】下大夫每宫四人凡二十四人天官女祝四人女史八人皆视上士凡十二人春官世妇每宫中士八人凡四十八人天官内司服女御四人【故为二人今考正】缝人女御八人皆视下士凡十二人通计百二十人其给事之女府及史春官世妇每宫女府二人凡十二人女史二人凡十二人天官女酒三十人女浆十五人女笾十人女醢二十人女醯二十人女盐二十人女羃十人女工八十人地官女舂抌二人女饎八人又女稾每奄二人稾人八奄则女稾十六人春官女祧每庙二人天子七庙通姜嫄为八庙【见疏】则十六人皆类于胥凡二百四十七人天官奚六百七十二人地官奚四十五人又女槀每奄奚五人则四十人春官守祧每庙奚四人则三十二人世妇每宫奚十六人则九十六人皆类于徒凡八百八十五人通计千一百五十六人其见于经而不可周知其数者五官之属十一上士都司马二人家司马二人【家司马故无数今考补余并同】朝大夫二人中士山虞四人泽虞八人都司马四人家司马四人都则一人都士二人家士二人下士山虞十六人林衡二十人川衡二十人泽虞三十二人都司马八人家司马八人朝大夫四人都则二人都士四人家士四人庶人在官者山虞百八十三人林衡二百二十五人川衡二百二十五人泽虞三百六十六人都司马九十八人家司马九十八人朝大夫三十一人都则八十七人都士五十人家士五十人司市下胥师一人贾师一人史四人司虣二人司稽四人胥十人肆长二十人皆每官人数其凡无考其官本无爵数亦无常者春官之属四男巫女巫凡以神仕者旄人舞者其爵有常数而阙者冬官是也然以五官爵数之可周知者去其妇官去其公孤及乡遂郊野官【乡遂官二万二千八百七十二人郊野官六千有五十八人】存二千六百二十九人而五分取一以例冬官之有爵者约五百二十余人以五官在官庶人数之可周知者而五分取一以例其在冬官者约四千三百四十人并五官所可周知之数凡五万九千四百余人此天子外内官爵及凡在官者大总数之畧也若内诸侯之官之爵由经注及他传记所见推之则在公四等自卿而下在孤卿三等自大夫而下在大夫二等自上士而下其数公之卿二人下大夫五人上下士各若干人孤卿之大夫二人上士五人下士若干人大夫之上士二人下士五人其县鄙之士皆上士为县正下士为鄙师公七县三十三鄙孤卿二县八鄙大夫二鄙上下士皆各如县鄙之数通计爵数之可知者在公四十七人在孤卿十七人在大夫九人其王子弟之官之爵在亲者如公在次疏者如孤卿在更疏者如大夫若外诸侯之官之爵则在上公六等自孤而下在侯伯五等在子男四等皆自卿而下其数公之孤一人卿三人下大夫五人上士二十七人中下士各若干人侯伯之卿大夫如之子男之卿大夫亦如之士则上二十七人下若干人无中此皆见于经注及他传记其无所见而可推知者上公为大国三乡三遂卿乡大夫三人下大夫州长十五人遂大夫三人凡十八人上士党正七十五人县正十五人凡九十人中士族师三百七十五人鄙师七十五人凡四百五十人下士闾胥千五百人鄼长三百七十五人凡千八百七十五人其野二百二十六县千一百三十鄙中士为县正下士为鄙师皆各如县鄙之数侯伯为次国二乡二遂卿乡大夫二人下大夫州长十人遂大夫二人凡十二人上士党正五十人县正十人凡六十人中士族师二百五十人鄙师五十人凡三百人下士闾胥千人鄼长二百五十人凡千二百五十人其野侯百四十四县七百一十九鄙伯七十二县三百六十一鄙皆中士为县正下士为鄙师各如其县鄙之数子男为小国一乡一遂卿乡大夫一人下大夫州长五人遂大夫一人凡六人上士党正二十五人县正五人凡三十人下士族师百二十五人鄙师二十五人凡百五十人其野子三十一县百五十五鄙上士为县正下士为鄙师皆各如县鄙之数男一鄙下士为鄙师如其数通计爵数之可知者在上公三千八百二十八人在侯二千五百二十二人在伯二千有九十二人在子四百有八人在男二百二十三人其他有爵官及妇官及在官庶人女给事之在内外侯者数皆无考
　　郊野之设官何以知之曰小司徒见四郊之吏遂大夫见凡为邑者县师见都鄙稍甸郊里之羣吏固歴有明文也且使乡遂之外而无官则畿疆以内教多不逮圣人之所以扰万民者岂若是其疎哉何以知郊之官为县正鄙师鄼长而爵为上中下士野之官为县正鄙师而爵为中下士也曰遂之法计家以为县鄙而郊野如之则即其县鄙以设官亦如遂至官之爵等则递降于遂也何以知郊野之亦为县鄙也曰司常云州里建旟县鄙建旐大司马云乡遂载物郊野载旐州里即乡遂也于乡举大于遂举细【大谓州细谓里】郊野即县鄙也大司马举其地司常举其家皆互相备也且县鄙对州里而言则不在六遂之中而在郊野明矣郊野对乡遂而言则在乡遂之外而为县鄙又明矣其县鄙而亦计家以为也若之何曰王畿百同私田当五百一十二万夫通不易一易再易三等之率而家受二夫当二百五十六万家则一同当二万五千六百家郊地四同当十万二千四百家以七万五千家为六乡余二万七千四百家以二万五千家为十县中含鄙五十鄼二百五十余二千四百家以二千家为四鄙中含鄼二十余四百家以为四鄼四鄼当亦为一鄙并四鄙当亦为一县则为县十一鄙五十五鄼二百七十四也野有甸稍县畺四等地甸十二同当三十万七千二百家以七万五千家为六遂余当二十三万二千二百家稍二十同当五十一万二千家县二十八同当七十一万六千八百家畺三十六同当九十二万一千六百家去六遂家数存二百三十八万二千六百家则为县九百五十三中含四千七百六十五鄙也若其家而各有増减则县鄙亦从而増减焉此所列者皆经传举中法也凡公邑皆称县鄙稍县畺有都家则不如郊甸之皆为公邑而亦専计其县鄙何也曰县鄙者都家之所居也【本大宰及大司徒注】故经于采邑必兼都鄙称之且都家无定数而县鄙有常计县鄙则于官爵之多少考稽尤便也何以知郊野官之爵等递降于遂也曰野与郊之差犹乡遂也乡遂制同而乡内遂外则遂官之爵降乡官一等故知郊野制同而郊内野外则野之官之爵亦降郊之官一等也至郊在遂内为六乡余地而官之爵反降于遂者乃因郊之家亦以县鄙名为六遂属别之余其地等之降固殊常也然则遂人造县鄙形体之法何在野而不在郊也曰野对郊为甸稍县畺独举则或兼郊或兼郊与乡遂人治野之沟涂兼郊而复兼乡也经田野而造县鄙不兼乡而已兼郊也则名郊之家为县鄙也又何疑郊之官自里宰而下野之官自鄼长而下曷不并计其数而列之曰是皆官之无爵者无爵则无禄与遂之邻长同非考禄所湏也至序官之无郊野官文脱耳否则即遂官为例而省也
　　三等国乡遂之官爵略仿王畿其乡遂之数何以定之曰凡遂之数与乡同乡之数与军同盖乡遂俱万二千五百家乡在郊内为正遂在郊外为副而军则万二千五百人天子六乡故为六军则大国三军知其三乡次国二军知其二乡小国一军知其一乡矣六乡者六遂则三乡者三遂二乡者二遂一乡者一遂矣费誓曰鲁人三郊三遂疏以三郊为三乡鲁次国而三乡三遂何也曰诸侯地沃民众盖亦得为三乡三遂以就大国之列然侯与伯同七命同食者三之一则二乡二遂乃其常观春秋书襄公十二年作三军则伯禽之后襄公之前尝为二军其时固二乡二遂也王畿之乡遂比长里宰以下士而大国次国乃无爵何也曰降王畿一等也王制云诸侯之上大夫卿下大夫上士中士下士凡五等是其国不设中大夫故州长遂大夫知并以下大夫为之递降而下则下士适当为闾胥鄼长矣
　　蕙田案沈氏推周礼官爵之数较之文献通考更为详确又地官祗载乡遂之官而郊野设官独阙今以王畿百同之地除六乡六遂外推算得郊内有十一县五十五鄙二百七十四鄼野有九百五十三县四千七百六十五鄙凡郊野官六千有四十七人可补向来注家之未备
　　禄田数周天子及内外诸侯官之禄虽其籍皆亡而未尝不散见经注及他传记今即官爵公田之数复以所散见者参互考之以悉差其等而粗存其数周天子之官则公食四都孤卿食都中下大夫食县上士食甸中士食邱下士食邑其庶人在官者食井若在内诸候则公之卿食甸下大夫食邱上士食邑下士与庶人在官者食井孤卿之大夫士食如之大夫之士食亦如之亲王子弟之卿大夫士食如公次疏者之大夫士食如孤卿次更疏之士食如大夫若在外诸侯则上公之孤食都卿食县下大夫食甸上士食邱中士食邑下士与庶人在官者食井侯伯之卿大夫士食亦如之子男之卿食甸下大夫食邱上士食邑下士与庶人在官者食井若内诸侯之加田则其宰各以其爵分食之外诸侯孤卿大夫之加田亦如之凡所食皆取诸公田天子之公田三十二万夫公三人人食二千有四十八夫凡六千一百四十四夫孤卿十四人人食二百一十二夫凡七千一百六十八人中下大夫三百三十七人人食百二十八夫凡四万三千一百三十六夫上士千一百五十人人食三十二夫凡三万六千八百夫中士四千四百九十六人人食八夫凡三万五千九百六十八夫下士万九千五百有七人人食二夫凡三万九千有一十四夫庶人在官者二万一千七百有三人人食五十亩凡万有八百五十一夫五十亩又不见于经而推知其爵数者上士十一人食三百五十二夫中士千有八人食八千有六十四夫下士五千有三十九人食万有七十八夫又所阙冬官之有爵者约五百二十余人其所食以五官食数去其公孤及乡遂郊野官之食【公孤去七千六百八十夫乡遂官去十二万五千五百二十夫郊野官去万八千四百九十四夫】存三万五千有三十夫而五分取一以例之当食七千有余夫所阙庶人在官者约四千三百四十人以五官在官庶人之食例之当食二千一百七十夫通计二十万六千七百四十余夫为员备位定而数可周知者常禄之总数王自食二万有四百八十夫后世子与王子弟之未官未封者妇官女给事王宫士庶子之食及国中之法用皆于是给焉其外九万二千七百七十余夫以食他有爵之官及在官庶人以给国中及乡遂郊野之法用亦分在所封都邑中若内诸侯之公田公二千有四十八夫王食者五百一十二夫自食者三百二十夫其卿二人食六十四夫下大夫五人食四十夫上士七人食十四夫下士三十三人食十六夫五十亩凡百三十四夫五十亩存千有八十一夫强孤卿五百一十二夫王食者百二十八夫自食者八十夫其大夫二人食十六夫上士七人食十四夫下士八人食四夫凡三十四夫存二百七十夫大夫百二十八夫王食者三十二夫自食者二十夫其上士二人食四夫下士七人食三夫五十亩凡七夫五十亩存六十八夫强凡所存皆以食他有爵之官及在官庶人与给国中县鄙之法用其所加之公田皆食其宰与给县鄙之法用若外诸侯之公田上公八万夫王食四万夫自食者五千一百二十夫其孤一人食五百一十二夫卿六人食七百六十八夫下大夫二十三人食七百三十六夫上士百一十七人食九百三十六夫中士六百七十六人食千三百五十二夫下士三千有五人食千五百有二夫五十亩凡五千八百有六夫五十亩存二万九千有七十三夫强侯五万一千二百夫王食者万七千有六十六夫强自食者千二百八十夫其卿五人食六百四十夫下大夫十七人食五百四十四夫上士八十七人食六百九十六夫中士四百四十四人食八百八十八夫下士千九百六十九人食九百八十四夫五十亩凡三千七百五十二夫五十亩存二万九千一百夫强伯二万八千八百夫王食者九千六百夫自食者如侯其卿五人下大夫十七人上士八十七人食并如侯国中士三百七十二人食七百四十四夫下士千六百一十一人食八百有五夫五十亩凡三千四百二十九夫五十亩存万四千四百九十夫强子万二千八百夫王食者三千二百夫自食者三百二十夫其卿四人食百二十八夫下大夫十一人食八十八夫上士五十七人食百一十四夫下士三百有五人食百五十二夫五十亩凡五百四十四夫五十亩存八千七百三十五夫强男三千一百夫王食者八百夫自食者如子其卿四人下大夫十一人上士五十七人食并如子国下士百五十一人食七十五夫五十亩凡四百有五夫五十亩存千六百七十四夫强凡所存以给他禄食及法用与在所封都邑中悉如王畿凡外诸侯食王自九贡而外皆供王行及使于诸侯及诸侯见王使于王往来过邦及王所以救邦国之食与内诸侯之入税殊若畿内赏地加赏田及致仕官进士学士守固士庶人之食并无常数则减省摄官试官封邑官之食足以当之畿外国亦如之
　　天子之公食四都孤卿食都中下大夫食县何以知之曰载师以家邑之田任稍地以小都之田任县地以大都之田任畺地家邑即县注云大夫之采地包乎中下小都即都注云卿之采地兼乎孤大都即四都注云公之采地夫公孤卿大夫之采地如是则未封者之所食可例推矣所以例推者何曰小宰聼禄位以礼命明制禄之多寡本以爵等而兼命数也典命云王之三公八命其卿六命其大夫四命及其出封皆加一等是出封之前不以采地之有无而殊其命数明矣【疏云王朝公卿大夫亦有旧在畿内有采地之封者今乃封于畿外也】夫命数同者虽爵异而禄亦同故孤卿皆六命则皆食都中下大夫皆四命则皆食县况爵等与命数俱同者宁以封不封而殊其食也封邑者之所食以报其大功徳也岂未封邑而不之稍殊乎曰封邑者其公田之入有贡于王然兼有山泽林麓之利且子孙世守之若未封者固无地贡而禄仅公田之入亦及身而止则所食虽同而多寡久近未尝不稍殊也上士食甸中士食丘下士食邑庶人在官者食井何以知之曰由大夫食县而差之每上以四则每下亦以四也是何田与爵之适相当也曰田自邑至都止五等四其都亦止六等而孤在卿上大夫有中下爵本八等若不令孤卿同六命中下大夫同四命以并爵为六等则上下之田安得皆以四为差是田与爵之适相当者由命数齐之盖圣人于爵禄命三者固更迭参互以各得其制也　上公之孤食都卿食县下大夫食甸上士食丘中士食邑下士与庶人在官者食井何以知之曰凡命数同者禄亦同则命数殊者禄亦殊典命云公之孤四命其卿三命其大夫再命其士一命命各半于王国则其食当亦降于王国矣降止一等者以降二等则下士将不得禄也侯伯之卿大夫士食如公之国也何以知之曰典命称侯伯之卿大夫士其命数皆如公国则其禄亦皆如公国也士之一命上中下同乎曰中下士不命其禄秩専以爵等耳何以知中下士不命也曰卿三命半王之卿大夫再命半王之大夫其上士之命适半王之中士而中下士不得命矣且卿三命比王之上士大夫再命比王之中士则一命而比王之下士者必上士独也凡卿之食县下大夫之食甸有徴乎曰左传卫免余云惟卿备百邑【见襄二十七年】郑志以为邑方二里【见坊记疏熊氏説熊以免余辞邑之言当据古法故如此释之杜氏解左传谓一乘之邑则据当时僣拟説误也】是百邑即方二十里之县也【若计其地则三分去一田止六十四邑若百邑皆田则是县之有加田者俱卿所食也】易讼卦邑三百户郑注云小国之下大夫采地方一成其定税三百家【见坊记疏】小当作大【恵定宇云讼九二不克讼归而通其邑人三百戸旡眚郑以爻位二为大夫三百户于采地为至薄苟自藏隠守至薄之禄而不敢与五为敌则旡眚也但采地三百户在大国诚至薄在小国未尝不厚小字恐大字之误】成去三之一即甸也有此二徴而上下皆可无疑矣若未封者之食与已封者同亦如畿内耳【晋语叔向云大国之卿一旅之田上大夫一卒之田按彼卿之禄如此下大夫彼上大夫之禄如此上士盖一旅之田即一甸不易者一卒之田即一邱不易者也时虽多所变更犹有周官遗制】子男之卿食甸下大夫食邱上士食邑下士与庶人在官者食井何以知之曰子男无中士故上士降而食邑上士食邑则卿大夫之食之递降明矣大国次国卿大夫士之食既降于王国一等而小国又降于大国次国一等何也曰子男之卿再命其大夫一命其士不命皆降大国次国一等故也此亦以命数之殊而殊其禄也　庶邦孤卿大夫之加田其宰各以其爵而分食如王畿也可悉推而知乎曰宰者家之贵臣也防服传谓之室老曲礼谓之家相【详防服注疏】在王畿公以卿为之孤卿以大夫为之大夫以上士为之由王畿例推而下则上公之孤之宰当卿卿之宰当大夫大夫之宰当上士侯伯之卿之宰当大夫大夫之宰当上士子男之卿之宰当上士矣有徴乎曰论语称公叔文子之臣为大夫檀弓称陈子车之宰为家大夫明侯国之卿其家臣有大夫而大夫即其宰也【潘景昶云阳货为季氏宰而援大夫之礼自处亦以此】则余所推者宜亦无不得矣文子子车果皆为卿乎曰苛子车非卿而大夫其宰安得并称大夫至文子聼卫国之政亦见檀弓焉有聼国政而非卿者何以知上公之孤之宰非大夫而卿也曰上公之孤四命燕礼称孤为公盖如王之公王之公以卿为宰故知上公之孤亦以卿为宰而不与三命卿之宰同也王之公果以卿为宰乎曰左传有所谓王叔之宰者王卿士之大夫也【襄十年云王叔之宰与伯舆之大夫坐狱于王庭按王叔伯舆皆王卿士宰即大夫大夫即宰互文也】卿以大夫为宰则公之宰卿而大夫之宰上士皆可知矣凡宰之人数各有防曰制事之谓宰【本白虎通】盖家止一人犹王之有冡宰诸侯之有执政也其宰之各分加田而食也如之何曰王之公之卿食甸则上公之孤之卿亦食甸矣王之孤卿之大夫食邱则上公侯伯之卿之大夫亦食丘矣王之大夫之上士食邑则上公侯伯之大夫之上士子男之卿之上士亦食邑矣子男之卿之宰亦上士而食邑何以知之曰以子男之卿再命与公侯伯之大夫同也
　　蕙田案官必有禄禄出于田自周官司禄经亡注家未得其法数欧阳永叔始有官多田少禄将不给之难后之笃信周官者不能无疑其説吴江沈氏彤作禄田考以官爵及公田二者一一推算其确数官数则于乡遂属吏之外并郊野之吏而补之田数则去山林川泽等三之一又通不易一易再易之率以二夫当一夫然后以县都邱甸井邑六等之田当公卿大夫士五等之爵不独相当且有余田以供他用而欧阳子之疑可不辨自明矣此説有功于周官甚大故备采其义于此又案以上论周官官数及田禄之数
　　郑氏伯谦曰或问太宰至旅下士其为官凡六十有三而为府者六为胥与史者皆十有二而为徒者百有二十何也曰此皆兼官也専官行事则不足兼官行事则有余矣盖自唐虞以来禹以司空而兼百揆羲和以二人而兼四岳及舜二十二人之咨则四岳实一人兼之古者官不必备惟其人而已有其人则备无其人则兼是以周官之作实效唐虞之制而官事不摄吾夫子所以深责管仲变先王之法也以三公言之召公为保周公为师而太傅无有焉召公实兼之也周公既没召公为保而太师太傅无有焉召公实兼之也不惟此也三公之下实有三少当时不见其人召公又兼之乃同召太保奭苪伯彤伯毕公卫侯毛公是六卿之长召公又兼之盖一人之身而兼总七职矣抑不惟此也当时三公三少既难其人而六卿之官亦不必备周公以三公兼冡宰召公以三公兼宗伯蘓公以三公兼司冦毕公毛公以三公兼司马司空惟成王之季年芮伯彤伯卫侯实専领司徒宗伯司冦之职其余大抵皆兼官也其大者犹兼而况于百官羣有司乎故尝以周礼考之二乡则公一人是三公兼乡老也一乡则卿一人是六卿兼乡大夫也军将皆命卿是六卿又兼六军之将也甚者太公以太师而兼司盟之职载在盟府太师职之是也蘓公以三公而兼太史之职太史司冦蘓公是也故夫六官之中以春夏秋冬为通率以多少相乗除大约一官凡五百人则六官凡三千人而其兼行权摄者意其必相半焉【天官卿大夫命士三百五十余人地官除乡遂山虞林衡司门司关不可考尚四百余人春夏秋三官凡五百余人是六官通率之凡三千人也】是以局分不必设府史胥徒不别置虽置而其数亦未尝过滥也且不见乡老遂师而下乎府史胥徒四者俱无有何独于天官冡宰而疑之也若夫専官行事势宜多而不宜省则人之与甸师其徒皆三百人而春官御史其史则百有二十八矣
　　叶氏时曰周官曰唐虞官百夏商官倍考之周礼六官之属凡三百六十是周官又倍于夏商也案天官之属六十有二地官七十有九春官七十有一夏官七十秋官六十有六凡三百五十有二冬官不预小宰言三百六十者举大数也不特此耳天官自太宰小宰宰夫至旅下士凡六十有三此卿大夫士之数也为府者六为胥为史者皆十有二为徒者百有二十凡百有五十人此庶人在官之数也地官春官秋官皆然夏官掌兵则史十六人胥三十二人徒二百二十人通六官计之已一千五百有二人其余六官之属除地官乡遂山泽等官及庶人在官者只合大夫士计之以多少相凖一官不下四百人合长贰而言则六官防三千人矣成周官吏可谓繁冗然卿大夫士之职分为六官之属安知其不为兼官耶且以三公言之君奭曰召公为保周公为师则太傅不备矣顾命曰乃同召太保奭则太师太傅不备矣又有公兼冡宰者惟周公位冡宰是也有公兼司冦者太史司冦蘓公是也太保率西方诸侯毕公率东方诸侯又以公兼二伯也至如召太保奭芮伯彤伯毕公卫侯毛公此六卿之长也而以三公侯伯领之大而公卿必相兼摄则下而百司庶府独不可兼摄乎案周礼言二乡则公一人是三公兼乡老也一乡则卿一人是六卿兼大夫也六军将皆命卿是六卿又兼六军之将也世妇每官卿二人是六卿又兼六宫之职也世妇谓每官二人则十有二人其六卿之长贰乎以此推之如地官乡遂之官夏官司马之属必皆六卿之属兼之六乡之属虽各有名大抵多兼摄也而况官属有不可以専置者地官如迹人角人羽人掌炭掌荼等职只征一物秋官如庶氏防氏穴氏硩蔟氏赤犮氏等官只攻一事岂无可兼者乎有不可常置者田诅则有甸祝诅祝祭祀军旅共杖禁嚣则有伊耆氏衔枚氏防纪则有职防防祝夏采岂无可摄者乎若夫地官比闾族党邻里都鄙等官并无府史胥徒可知其使民兴贤出使长之也其他如春官大司乐大胥太师太卜太祝太史夏官太仆小臣祭仆戎右齐右道右大驭戎仆齐仆田仆驭夫秋官大行人小行人司仪等官亦无府史胥徒非上下相兼则它官相摄也惟夫相兼摄也则官制虽倍于古而其职不冗于古也大抵官惟其人虽公不备官事不摄夫子讥之然则成周之官虽无虑三千员而实不过三百六十属也盖古者天子建官三公九卿二十七大夫八十一元士今案周礼乡老即三公乡大夫军将世妇即六卿则知六官三百六十属亦惟以此等大夫士为之虽六官所谓大夫士之数如彼其多其为兼摄可知矣至于府史胥徒之在官者天官有三千六百六十有六人春官有二千二百四十有一人夏官有三千二百六十有五人秋官二千六百五十有七人地官无常数冬官不可考只以四官计之已万人矣是皆使民兴能入使治之也其徒则大司徒起徒役而为之与考论周之官制大而公卿长贰次而大夫士之属既有兼摄则官何嫌于冗下而比闾族党小而府史胥徒之众又兴于民则数何嫌于多乎盖周人因事以置官周礼因官以存名居官而不兼其职则官冗兼官而不存其名则官废知周礼兼官之职又知周礼存官之名则可与言官制矣蕙田案郑氏叶氏论六官可以相兼摄不必备其人其説善矣然其中亦多疎舛如乡大夫主六乡之政其事甚繁春官之世妇系内职岂得以六卿兼之又如三公三孤官不必备周公召公为师保而太傅及三孤不见谓之不备可也谓召公兼之则伯谦之臆説也大司乐与乐师同署大胥与小胥同署大师与小师同署大卜与卜师卜人同署大祝与小祝同署大仆小臣祭仆与御仆同署大行人小行人司仪与行夫同署故府史胥徒共之叶氏谓大司乐诸官俱无府史胥徒然则大宰小宰亦无府史胥徒乎惟车右与御身执其事故不设府史胥徒耳读者宜分别观之
　　周氏世樟曰设官一事代有不同繁简因革之间大抵视世运为升降唐虞稽古建官惟百内有百揆四岳外有州牧侯伯庶政和焉万国宁焉然足以治唐虞之天下或不足以治后世之天下于是乎夏商则倍之夏之官制史缺如弗可深考或以王制三公九卿一説当之殆未必然商之官制见于曲礼有六太有五官有六府有六工官虽未必尽此而此亦其大畧也周之成王仰法前代训廸厥官周官一篇晓畅言之顾苐举其纲未及其目周礼之三百六十属则及其目矣夏商倍于唐虞则周之倍于夏商槩可知也乃若犹是官也有古重而后世轻者少昊名官首及歴正唐尧分职先命羲和至于后世星术之属降为杂流矣有古设而后世废者太皥以还皆有五行之官若句芒若祝融若蓐収若元防若后土封为上公祀为贵神至于后世不过司天一家畧寓其意其实官之废则已久矣有犹是官而分合异者有虞之时伯夷典礼后防典乐而兵刑并掌于臯陶至于后世礼乐合为一官而兵刑分为二矣有犹是官而统属异者殷之太宗太史太祝太士太卜皆属于太宰其五官则有司士无宗伯至周则改司士为宗伯而祝宗卜史悉属之矣凡此设官之不同总因世运为升降耳
　　蕙田案此条论上古及三代官制之同异
　　周礼春官大宗伯以九仪之命正邦国之位【注每命异仪贵贱之位乃正春秋传曰名位不同礼亦异数】壹命受职【注始见命为正吏谓列国之士于子男为大夫王之下士亦一命郑司农云受职治职事】再命受服【注郑司农云受服受祭衣服为上士元谓此受元冕之服列国之大夫再命于子男为卿卿大夫自元冕而下如孤之服王之中士亦再命则爵弁服】三命受位【注郑司农云受下大夫之位元谓此列国之卿始有列位于王为王之臣也王之上士亦三命】四命受器【注郑司农云受祭器为上大夫元谓此公之孤始得有祭器者也礼运曰大夫具官祭器不假声乐皆具非礼也王之下大夫亦四命】五命赐则【注郑司农云则者法也出为子男元谓则地未成国之名王之下大夫四命出封加一等五命赐之以方五百里二百里之地者方三百里以上为成国王莽时以二十五成为则方五十里合今俗説子男之地独刘子骏等讥古有此制】六命赐官【注郑司农云子男入为卿治一官也元谓此王六命之卿赐官者使得自置其臣治家邑如诸侯】七命赐国【注王之卿六命出封加一等者郑司农云出就侯伯之国】八命作牧【注谓侯伯有功徳者加命得専征伐于诸侯郑司农云一州之牧王之三公亦八命】九命作伯【注上公有功徳者加命为二伯得征五侯九伯者郑司农云长诸侯为方伯】
　　典命掌诸臣之五等之命【注五等谓孤以下四命三命再命一命不命也　疏此经诸侯五等在诸侯之下既无一命以至五命明臣有五等通不命也据下文大国孤四命其卿三命大夫再命士一命侯伯之卿以下如公子男之卿再命大夫一命士不命】王之三公八命其卿六命其大夫四命及其出封皆加一等其国家宫室车旗衣服礼仪亦如之【注四命中下大夫也出封出畿内封于八州之中加一等褒有徳也大夫为子男卿为侯伯其在朝廷则亦如命数耳王之上士三命中士再命下士一命　疏王之三公八命其卿六命其大夫四命皆是在朝者及其出封皆加一等者三公八命者为九命上公六命卿为七命侯伯四命大夫为五命子男其国家官室车旗衣服礼仪亦以命数为差也注云四命中下大夫者见序官有中下大夫于此经唯见四命大夫是知中下大夫同四命也云出封出畿内封于八州之中者其王朝公卿大夫亦有旧在畿内有采地之封是封畿内者也今乃封于畿外在八州之中为诸侯也云加一等褒有徳也者王朝公卿大夫无功可进无过可退者不得出封以知加一等为南面之君者是褒有徳也卿为侯伯大夫为子男郑不言三公者虽出封加命爵仍是公不异故不言也云王之上士三命中士再命下士一命经既不言而郑言之者此典命所以主命数序官有三等之士此文不见故以意推之必知士有三命以下者见经大夫四命四命以下惟有三等之命序官有上士中士下士故以三等之命而説之也然公卿大夫以八命六命四命为隂爵者一则拟出封加为阳爵二则在王下为臣是隂官不可为阳爵故也士既无出封之理又极卑贱故有三命一命为阳爵无嫌也】公之孤四命以皮帛眡小国之君其卿三命其大夫再命其士一命其宫室车旗衣服礼仪各眡其命之数侯伯之卿大夫士亦如之子男之卿再命其大夫一命其士不命其宫室车旗衣服礼仪各眡其命之数【注视小国之君者列于卿大夫之位而礼如子男也郑司农云九命上公得置孤卿一人春秋传曰列国之卿当小国之君固周制也元谓王制曰大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人　疏案大行人云大国之孤执皮帛以继小国之君出入三积不问一劳朝位当车前不交摈庙中无相以酒礼之其他皆眡小国之君郑注云此以君命来聘者也孤尊既聘享更自以其贽见执束帛而已豹皮表之为饰继小国之君言次之也其他谓贰车及介牢礼賔主之间摈将币祼酢飨食之数以此而言则以皮帛者亦是便以贽见若正聘当以圭璋若然彼云继小国之君谓执皮帛次小国之君后则与此注列于卿大夫位一也此言眡小国之君注云而礼如子男则彼其他眡小国君并彼注贰车及介以下是也昭二十三年左传云叔孙婼为晋所执晋人使与邾大夫坐讼叔孙曰列国之卿当小国之君固周制也先郑引鲁之卿以证孤者孤亦得名卿故匠人云外有九室九卿朝焉是并六卿与三孤为九卿亦名卿者以其命数同也鲁是侯爵非上公亦得置孤者鲁为州牧立孤与公同若然其孤则以卿为之故叔孙婼自比于孤也王制之文多据夏殷此命卿亦是夏殷法故彼下文大国之卿不过三命下卿再命小国之卿与下大夫一命郑注云不着次国之卿者以大国之下互明之此卿命则异大夫皆同以此言之则大国卿三命次国卿与大国卿同再命小国卿与大夫同一命彼注即引此周礼命卿大夫之法以证与古不同之义若然此引彼夏殷命臣法周礼诸侯卿大夫命虽与古不同五等诸侯国国皆有三卿得天子命者与夏殷同故引之若然云大国三卿皆命于天子者上卿则命数足矣中卿天子再命巳君加一命亦为三命下卿天子一命若夏殷己君加一命二命足矣周则已君加二命为三命亦足矣云下大夫五人不言命数者并不得天子命夏殷并巳君加一命周则大国之大夫再命也夏殷之士不命其二十七士亦应有上九中九下九而皆云上士者亦是勉人为髙行故总以上士言之也次国三卿上卿天子二命已君不加中卿天子一命巳君加一命下卿天子不命已君亦加二命为再命故云一卿命于其君是次国之卿皆再命也若周礼次国卿并三命亦下大夫五人上士二十七人义与大国同也小国二卿皆命于其君案彼郑注云此文似误脱云脱者类上文大国次国则此小国亦当有三卿宜云小国三卿一卿命于天子二卿命于其君则是脱亦三卿一卿命于天子九字矣云误者次国云二卿命于天子不言皆此小国云二卿皆命于其君而言皆是误故云误也若依此三卿觧之则三卿之内一卿命于天子为一命二卿命于其君亦各一命亦下大夫五人上士二十七人义与上同也若周礼小国三卿皆再命亦一卿命于天子一命已君加一命为再命二卿命于其君不得天子命并已君再命矣又周法次国五大夫亦与大国五大夫同再命小国下大夫五人各一命其士公侯伯之士同一命子男之士不命与夏殷同此文是也大司马云大国三军次国二军小国一军军将皆命卿者谓得天子之命者得为军将也若然诸侯之臣有四命三命再命一命不命而经云各眡其命数者谓宫室之等四命者四百歩贰军四乗旗四斿冕服四章三命者以三为节再命一命者亦以命数为降杀也但大夫元冕一命者一章裳上刺黻而已衣无章故得元名则冕亦象衣无旒其士服爵弁并无章饰是以变冕言爵弁也诸侯之大夫一命已上即有贰车士虽一命亦无贰车天子之士再命已上可有贰车也】
　　蕙田案春秋成二年公赐晋三帅先路三命之服襄十九年公赐晋六卿三命之服此侯伯之卿皆三命之证也昭十二年叔孙昭子以再命为卿后更受三命叔仲子曰三命逾父兄非礼也则鲁亦有再命之卿僖三十三年晋襄公以再命命先茅之县赏胥臣以一命命郤缺为卿则晋亦有再命一命之卿大约诸侯之卿其命数以次而加但不得过三命耳
　　又案以上诸臣命数之等
　　右周礼官制下
　　周礼天官冡宰乃施典于邦国而建其牧立其监设其参傅其伍陈其殷置其辅【注侯伯有功徳者加命作州长谓之牧所谓八命作牧者监谓公侯伯子男各监一国书曰王唘监厥乱为民参谓卿三人伍谓大夫五人郑司农云殷治律辅为民之平也谓殷众也谓众士也王制诸侯上士二十七人其中士下士各居其数之三分辅府史庶人在官者也疏每州之中立一牧每国之中立一诸侯使各监一国设其参者谓诸侯之国各立三卿其伍者谓三卿】
　　【下各立五大夫陈其殷者谓三卿下各陈士九人三九二十七置其辅者谓三卿下各设府史胥徒诸侯三卿司徒司马司空也大夫五人谓司徒下二大夫一大夫为司徒大夫一大夫为大宰大夫司空下二大夫一大夫主司空事一大夫为司防大夫司马事省阙一大夫故五人其伍言傅者大夫上有卿下有士受上政傅于下受下政傅于上故独云傅】
　　朱子曰监疑谓天子大夫为三监者盖谓之邦国则固已有君矣但建牧立监以佐之设卿大夫士以辅之耳
　　乃施则于都鄙而建其长立其两设其伍陈其殷置其辅【注谓公卿大夫王子弟食采邑者两谓两卿不言三卿者不足于诸侯郑司农云两谓两丞　疏公卿王子弟为采邑之主以是一邑之长故言长每采地之中立两卿案典命云三公八命其卿六命其大夫四命大宗伯云六命赐官彼注王六命之卿赐官者使得自置其臣治家邑如诸侯则此云长唯据公卿巳下大夫四命不合立官此并言大夫者以大夫虽立官不与公卿同亦得称长是广解长义其实大夫不合有两卿五大夫当与诸侯之卿同官事当相兼也亲王子弟食邑与三公同在五百里畺地各百里其次疏者在四百里县地各五十里与六卿同已上二者得立两卿五大夫之等其次更疏者在三百里稍地各食二十五里与大夫同不得立两卿五大夫亦职相兼也畿外诸侯南面为尊故得伸而立三卿天子三公六卿虽尊以其在天子之下故屈而立两卿】
　　沈氏彤曰疏以大夫降于卿不合有两卿五大夫岂知卿降于公而亦不容有乎故惟在公则两为卿伍为大夫殷为上士若在卿则两为大夫伍为上士殷为下士在大夫则两为上士伍为下士春秋传谓周公举蔡仲为己卿士瑕禽为王卿士伯舆之大夫是公之两为卿卿之两为大夫皆有明徴而其下可例推矣
　　蕙田案邦国畿外诸侯也都鄙畿内诸侯也周礼不及侯国之官制惟见于此而命数则详于典命职云
　　书酒诰予惟曰汝劼毖殷献臣【劼固也我惟告汝曰汝当固慎殷之善臣信用之】侯甸男卫矧太史友内史友【侯甸男卫之国当慎接之况太史内史掌国典法所賔友乎】越献臣百宗工矧惟尔事服休服采【于善臣百尊官不可不慎况汝身事服行美道服事治民乎】矧惟若畴圻父薄违农父【圻父司马农父司徒身事且犹敬慎况所顺畴咨之司马乎况能廹廻万民之司徒乎言任大】若保宏父定辟矧汝刚制于酒【宏大也宏父司空当顺安之司马司徒司空列国诸侯三卿慎择其人而任之则君道定】
　　梓材汝若恒越曰我有师师司徒司马司空尹旅曰予罔厉杀人
　　朱子曰牧誓所言司徒司马司空盖未克商时侯国之官故内则以冡宰敷教而郑氏以为诸侯并六卿为三故以司徒兼冡宰皆诸侯三卿之证也唯宋得备六官説者以为二王之后得用天子制度理或然也
　　春秋定公四年左氏祝宗卜史【注大祝宗人大卜大史凡四官】备物典策官司彛器命以伯禽而封于少皥之虚
　　蕙田案春秋时侯国各有祝宗卜史之官皆世其职盖始封时所授也
　　礼记明堂位有虞氏官五十夏后氏官百殷二百周三百凡四代之官鲁皆兼之【疏此明鲁家兼有四代之官然鲁是诸侯案太宰职诸侯惟有三卿五大夫故公羊传司徒司空之下各有二小卿司马之下一小卿是三卿五大夫也今鲁虽被褒崇何得备立四代之官而备三百六十职者当成王之时褒崇于鲁四代官中杂存官职名号是使鲁有之非谓鲁得尽备其数但记者盛美于鲁因举四代官之本数而言之】
　　周氏世樟曰侯国官制但有司徒司马司空而无太宰宗伯司冦牧誓酒诰立政诸篇皆仝及攷左传诸国皆有司冦而鲁有夏父弗忌为宗伯国语单子过陈篇称宗祝执祀司冦诘奸似侯国虽无太宰而仍有宗伯司冦何也盖宗伯司冦侯国本无比二官左传所言者乃东周诸侯之所添设也古者天子一事设一官诸侯不能备官一人常兼二三事故崔氏云司徒兼冡宰司马兼宗伯司空兼司冦及东周时诸侯皆帝制自为管仲以大夫之家而官事不摄况诸侯乎然而三卿旧制终不可没即以左传观之子产入陈命司徒致民司马致节司空致地杜泄谓季孙曰吾子为司徒叔孙为司马孟孙为司空皆三卿并列而不及宗伯司冦其为添设明矣侯国无太宰惟宋为王者之后故有之若吴楚之有太宰僣也侯国之礼官但有宗人无宗伯其刑官但有小司冦及士师无大司冦侯国之有宗伯大司冦亦僣也王制三等之国皆有五大夫所谓五大夫者崔氏云司徒之下置小宰及小司徒也司空之下置小司冦及小司空也司马之下置小司马也至于宗人并不在五大夫之列按成王封鲁分以祝宗卜史则宗人之秩盖在卜祝之间也
　　右周侯国官制
  </div>
  <div class="pagination">
   <a href="五礼通考_page337.html">
    上一页
   </a>
   <span>
    ...
   </span>
   <a href="五礼通考_page333.html">
    333
   </a>
   <a href="五礼通考_page334.html">
    334
   </a>
   <a href="五礼通考_page335.html">
    335
   </a>
   <a href="五礼通考_page336.html">
    336
   </a>
   <a href="五礼通考_page337.html">
    337
   </a>
   <span class="current-page">
    338
   </span>
   <a href="五礼通考_page339.html">
    339
   </a>
   <a href="五礼通考_page340.html">
    340
   </a>
   <a href="五礼通考_page341.html">
    341
   </a>
   <a href="五礼通考_page342.html">
    342
   </a>
   <a href="五礼通考_page343.html">
    343
   </a>
   <span>
    ...
   </span>
   <a href="五礼通考_page339.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
