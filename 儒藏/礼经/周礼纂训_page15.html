<!DOCTYPE html>
<html>
<head>
    <meta charset="UTF-8">
    <title>周礼纂训 - 第 15 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼纂训 - 第 15 页/共 54 页</h1>
    <div class="content">　　凡军旅夜鼓鼜【鼜音戚仓厯切】
　　注鼜夜戒守鼓也司马灋曰昬鼓四通为大鼜夜半三通为晨戒旦明五通为昫
　　军动则鼔其众
　　注动旦行
　　疏曹刿云一鼓作气则此是据将临阵时
　　田役亦如之
　　训亦夜鼓鼔众也
　　救日月则诏王鼓
　　注救日月食王必亲击鼓者声大异
　　疏祭日月与天神同用雷鼓则救日月亦用雷鼓太仆与戎右云赞王鼓者雷鼓八靣彼得佐击余靣也
　　大丧则诏大仆鼓
　　注始崩及窆时也
　　疏大仆职始崩戒鼓窆亦如之
　　舞师掌教兵舞帅而舞山川之祭祀教帗舞帅而舞社稷之祭祀教羽舞帅而舞四方之祭祀教皇舞帅而舞早暵之事【暵音汉呼旦反】
　　注羽析白羽为之形如帗也四方之祭祀谓四望也旱暵之事谓雩也皇析五采羽为之亦如帗
　　疏此谓教野人使知之案春官乐师有六舞此无旄舞人舞二者盖旄舞施于辟雍人舞施于宗庙俱不得用卑者之子彼乐师教国子故有之此教野人故无二舞也训四方盖即大宗伯所谓四方百物大蜡之祭也
　　凡野舞则皆教之
　　注野舞谓野人欲学舞者
　　疏案序官舞徒四十人其数有限今云皆教之者以待其阙
　　凡小祭祀则不兴舞
　　注小祭祀王冕所祭
　　疏案司服羣小祀注云林泽坟衍四方百物之属如是则亦应有兵舞帗舞而云不兴舞者虽同小祀若外神林泽等亦有舞若宫中七祀则无舞也训若宗庙祭殇亦是小祭祀　家君子曰鼓人隷于司徒者司徒掌徒役凡师田行役鼓用为多舞师不隷于宗伯者此四祀当是民间之祭与乐师所掌不同社稷即上州社山川四方盖亦各于其地旱暵恐亦民自祈祷若天子大雩帝用盛乐岂特皇舞而已也
　　牧人掌牧六牲而阜蕃其物以共祭祀之牲牷【蕃音烦牷音全】注牷体完具
　　疏五官各有牛人羊人犬人豕人之等择取纯毛者以供牧人牧人又供与人刍之三月以祭祀养之曰畜将用曰牲
　　凡阳祀用骍牲毛之隂祀用黝牲毛之望祀各以其方之色牲毛之【黝于纠反司农音幽】
　　注骍牲赤色毛之取纯毛也阳祀祭天于南郊及宗庙隂祀祭地北郊及社稷望祀五岳四镇四渎也郑司农云黝读为幽幽黒也
　　疏案大宗伯苍璧礼天黄琮礼地牲币各放其器之色谓圜丘方泽四时迎五方帝各依方色此骍牲黝牲唯有祭天南郊及宗庙祭地北郊及社稷也训祭天南郊祭地北郊説见宗伯职首
　　凡时祀之牲必用牷物
　　注时祀四时所常祀谓山川至四方百物
　　疏郑惟据地之时祀实则天神日月以下亦在时祀中也训不言色者盖凡天神人鬼之属皆用骍凡地之属皆用黝也上见毛色之纯此见牲体之全互言之耳
　　凡外祭毁事用尨可也【尨亡江反】
　　注外祭谓表貉及王行所过山川用事者杜子春云尨杂色不纯毁谓副辜候禳毁除殃咎之属
　　疏案校人职将事于四海山川则饰黄驹亦是外祭盖据尨中有黄色者用之不必纯黄郑注宗伯副辜引九门磔禳小祝职有将事候禳皆毁除殃咎非是常祭训此节对上时祀则此是不以时而有事者注引副辜之文宗伯以副辜祭四方百物则是时祀也盖此惟据九门磔禳亦用副辜为毁除之祭其四方百物用副辜则在时祀中也既用尨则亦或不尽牷物而用之矣
　　凡祭祀共其牺牲以授充人系之
　　注牺牲毛羽完具者授充人者当殊养之
　　疏牺纯色
　　凡牲不系者共奉之
　　注谓非时而祭祀者
　　疏外祭毁事是非时祭祀训天地宗庙之牲则系于牢刍之三月余散祭祀则系于门不必三月非时祭祀则并不系
　　牛人掌养国之公牛以待国之政令
　　注公犹官也
　　凡祭祀共其享牛求牛以授职人而刍之
　　注享牛谓所以祭者也求牛谓所以绎者也宗庙有绎者孝子求神非一处职读为樴樴谓之杙可以系牛樴人者谓牧人充人与刍牲之刍牛人择于公牛之中而以授养之
　　凡宾客之事共其牢礼积膳之牛【积子赐反】
　　注牢礼飱饔也积所以给宾客之用若司仪职曰主国五积者也膳所以间礼宾客若掌客云殷膳太牢
　　飨食宾射共其膳羞之牛【食音嗣下文同】
　　注燕礼小臣请执幂者与羞膳者至献宾而膳宰设折爼王之膳羞亦犹此
　　疏飨食皆烹太牢天子诸侯射则先行燕礼皆有殽爼故有牛也膳羞则庶羞不言正爼之牛者可以相兼矣
　　军事共其犒牛丧事共其奠牛【犒音□苦到切】
　　注谓殷奠遣奠也
　　疏丧自未葬已前无尸故谓之奠朝夕奠无尊卑皆脯醢酒而已无牲体殷奠谓小敛大敛朔月月半荐新祖奠及遣奠时则有牲体遣奠非直牛亦有马牲
　　凡防同军旅行役共其兵车之牛与其牵徬以载公任器【徬音傍薄浪反】
　　注牵徬在辕外挽牛也人御之居前曰牵居旁曰徬疏防同军旅兼言行役谓王廵狩六军从也兵车之牛者兵车驾四马之外别有两辕驾牛以载任器者亦谓之兵车兵车之牛据在辕内牵徬在辕外在前曰牵在旁曰徬
　　凡祭祀共其牛牲之互与其盆簝以待事【互刘音防徐音牙簝音尞刘鲁讨反】
　　注郑司农云盆所以盛血簝受肉笼也谓互若今屠家县肉格
　　疏互当是始杀解体未荐之时且县于互解讫乃荐之
　　充人掌系祭祀之牲牷祀五帝则系于牢刍之三月注牢闲也养牛羊曰刍三月一时节气成
　　疏云祀五帝者实昊天与地示四望社稷凡外神皆系之训细案经文系于牢刍之三月者唯大祀为然次祀小祀恐当入下文散祭祀中
　　享先王亦如之凡散祭祀之牲系于国门使养之【散素旦反】注散祭祀谓司中司命山川之属郑司农云使养之使守门者养之
　　疏案楚昭王问于观射父曰刍豢牲则不必三月其诸侯祭祀养牲防何对曰逺不过三月近不过浃日孔注云逺牛羊豕近犬鸡之属然则此散祭祀不言三月亦可浃日而已
　　展牲则告牷
　　注展牲若今夕牲也特牲馈食之礼曰宗人视牲告充举兽尾告备近之
　　疏夕牲汉法又引特牲礼亦谓祭前之夕
　　硕牲则赞
　　注赞助也君牵牲入将致之助持之也春秋曰奉牲以告曰博硕肥腯
　　疏上据夕牲此据正祭
　　载师掌任土之灋以物地事授地职而待其政令注任土者任其力势所能生育且以制贡赋也物物色之以知其所宜之事而授农牧衡虞使职之训任土者任以生物任以作赋物地事授地职任以生物也待其政令任以作赋也廛里圃以下所谓物地事授地职也国宅无征以下所谓待其政令也
　　以廛里任国中之地以圃任园地以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任畺地【廛直连反直良反贾音古畺音姜居良反】
　　注郑司农云廛市中空地未有肆城中空地未有宅者民宅曰宅宅田者以备益多也士田者士大夫之子得而耕之田也贾田者吏为县官卖财与之田官田者公家之所耕田牛田者以养公家之牛赏田者赏赐之田牧田者牧六畜之田司马法曰王国百里为郊二百里为州三百里为野四百里为县五百里为都杜子春云五十里为近郊百里为逺郊谓廛民居之区域也里居也圃树果蓏之属季秋于中为樊圃谓之园宅田致仕者之家所受田士相见礼曰宅者在邦则曰市井之臣在野则曰草茅之臣士读为仕仕者亦受田所谓圭田也孟子曰卿以下必有圭田圭田五十畮贾田在市贾人其家所受田也官田庶人在官者其家所受田也牛田牧田畜牧者之家所受田也公邑谓六遂余地天子使大夫治之自此以外皆然二百里三百里其上大夫如州长四百里五百里其下大夫如县正是以或谓二百里为州四百里为县云遂人亦监焉家邑大夫之采地小都卿之采地大都公之采地王子弟所食邑也畺五百里王畿界也凡王畿方千里积百同九百万夫之地也有山陵林麓川泽沟渎城郭宫室涂巷三分去一余六百万夫又以田不易一易再易上中下相通定受田者三百万家也逺郊之内地居四同三十六万夫之地也三分去一其余二十四万夫六乡之民七万五千家通不易一易再易一家受二夫则十五万夫之地其余九万夫廛里也圃也宅田也士田也贾田也官田也牛田也赏田也牧田也九者亦通受一夫焉则半农人也定受田十二万家也食货志云农民户一人已受田其家众男为余夫亦以口受田如此士工商家受田五口乃当农夫一人今余夫在遂地之中如此则士工商以事入在官而余夫以力出耕公邑甸稍县都合居九十六同八百六十四万夫之地城郭宫室差少涂巷又狭于三分所去六而存一焉以十八分之十三率之则其余六百二十四万夫之地通上中下六家而受十三夫定受田二百八十八万家也其在甸七万五千家为六遂余则公邑
　　疏司农以士田为士大夫之子耕田案礼记问士之子长曰能耕是士子不免农若大夫以上之子则免农礼运曰大夫有田以处其子孙故后郑不从赏田即夏官司勲赏田是也圃谓田首之界家有二亩半以为井灶葱韭王制圭田无征此士田在近郊十一而税者彼是殷法云遂人亦监焉者案遂人云掌野郑云郊外野大总言之则自百里外至五百里皆曰野盖乡遂及公邑皆为沟洫法是以遂人亦监焉云王子弟所食邑者王庶子及母弟与公同食百里地在畺稍疏者与卿同食五十里地在县又疏者与大夫同食二十五里地在稍引食货志农民余夫以口受田者案遂人云夫一廛田百畮余夫亦如之农家以七夫为计余子弟多三十有室受地与正夫同故何休云一夫一妇受田百亩案孟子云余夫二十五亩者彼是年二十九以下未有妻者受口田二十五亩也云士工商家受田五口乃当农夫一人者此则上云半农人者是也士有禄沾及子弟工商贱故五口乃当农夫一人云余夫以力出耕公邑者还是五口之内有丈夫者也案张逸问十八分之十三率之何谓郑云遂人上地有莱五十亩相通三夫受六百五十亩地于三分所去六而存一训问士人受田如何朱子曰上士中士下士是有命之士已有禄如管子士乡十五是未命之士故亦受田近郊逺郊皆士工商之家除农民不算在七家中盖农民自逺郊近郊甸稍县都皆有莫适举也牛田牧田或即是养蕃六畜之处九职所谓薮牧者也
　　凡任地国宅无征园廛二十而一近郊十一逺郊二十而三甸稍县都皆无过十二唯其漆林之征二十而五注征税也国宅凡官所有宫室吏所治者也国税轻近而重逺近者多役也园廛亦轻之者廛无谷园少利也古之宅必树而畺埸有瓜
　　疏稍县都有三等采地为井田助法此云十二者除三等采地而言注云廛无谷园少利者廛则五亩之宅在国中园则百亩田畔家各二亩半异义案公羊十一税无逺近之差汉制収租有上中下与周礼同义之闻也周礼授民田家所养者多与之美田所养者少与之薄田汉无授田法富者贵美且多贫者贱薄且少与周礼异周礼税法据王畿公羊税法据侯国侯国无逺近之差者以其国小地狭役赋事睱也训朱子曰近郊十一逺郊二十而三甸稍县都皆无过十二此即是田税盖近处如六乡家家为兵其役多故税轻逺处如都鄙井田法七家而赋一兵其役少故税重所谓十二者是并杂税言也
　　凡宅不毛者有里布凡田不耕者出屋粟凡民无职事者出夫家之征
　　注郑司农云宅不毛者谓不树桑麻也布泉也宅不毛者有里布民无职事出夫家之征欲令宅树桑麻民就四业则无税赋以劝之也谓宅不毛者罚以一里二十五家之泉空田者罚以三家之税粟以供吉凶二服及丧器也民虽有闲无职事者犹出夫税家税也夫税者百亩之税家税者出士徒车辇给繇役
　　疏里布谓二十五家之口泉汉法人百二十夫三为屋田不耕者罚以三夫之税粟民无职事此则太宰闲民无常职转移执事之人训家君子曰里布乃布帛之布盖不毛则出布不耕则出粟无职则出征征者力役之政盖各以其类　二十五家之布二十五家嫔妇之所出也
　　以时征其赋
　　疏闾师征敛六乡之赋贡遂师旅师敛六遂以外之赋贡载师掌畿内地事亦征其赋案闾师注赋谓九赋九贡则此赋贡含有也至于里布屋粟及闲民夫家之征亦可征之
　　闾师掌国中及四郊之人民六畜之数以任其力以待其政令以时征其赋
　　注国中及四郊是所主数六乡之中自廛里至逺郊也赋谓九赋及九贡
　　疏闾师征敛百里内之赋贡云赋谓九赋及九贡者案太宰赋有九等此征国中四郊唯有二赋言九者大总而言九贡九职之贡即下文贡九谷之等是也训家君子曰闾师所掌贡即九功之贡也盖自中国及四郊六乡之地闾师所贡其余则食采之君贡之与
　　凡任民任农以耕事贡九谷任圃以树事贡草木任工以饬材事贡器物任商以市事贡货贿任牧以畜事贡鸟兽任嫔以女事贡布帛任衡以山事贡其物任虞以泽事贡其物
　　注贡草木谓葵韭果蓏之属
　　疏冢宰九职此分山泽为二唯有八者臣妾无税闲民则载师已见出夫家之征故不言
　　凡无职者出夫布
　　注独言无职者掌其九赋
　　疏此无职即太宰闲民出夫布者出一夫口泉训无职者既给力役亦出夫布
　　凡庶民不畜者祭无牲不耕者祭无盛不树者无椁不者不帛不绩者不衰
　　注掌罚其家事也
　　疏祭无牲死后祭之无牲也无椁死后无椁不衰者死则不为着衰训朱子云载师凡民无职事者出夫家之征闾师凡无职者出夫布前重后轻者载师所掌以待士大夫之有土者闾师所掌方是待庶民宅不毛为其为亭台也田不耕为其为池沼也民无职事此是大夫家所养浮泛之人也
　　县师掌邦国都鄙稍甸郊里之地域而辨其夫家人民田莱之数及其六畜车辇之稽三年大比则以攷羣吏而以诏废置
　　注郊里郊所居也自邦国以及四郊之内是所主数周天下也莱休不耕者
　　疏邦国据畿外诸侯都鄙据大都小都稍据家邑甸据六遂郊里据逺郊至国中案遗人云乡里又云郊里彼乡里据国中郊里据在郊
　　若将有军旅防同田役之戒则受灋于司马以作其众庶及马牛车辇防其车人之卒伍使皆备旗鼔兵器以帅而至
　　注受灋于司马者知所当征众寡
　　疏车人之卒伍者人则百人为卒伍人为伍车亦有卒伍案乡师云以旗致万民此云而至谓帅而至乡师也
　　凡造都邑量其地辨其物而制其域【量音良】
　　注物谓地所有也名山大泽不以封
　　疏都谓大都小都邑谓家邑域即疆域大小
　　以岁时征野之赋贡
　　注野谓甸稍县都
</div>
    <div class="pagination">
<a href="周礼纂训_page14.html">上一页</a><span>...</span><a href="周礼纂训_page10.html">10</a><a href="周礼纂训_page11.html">11</a><a href="周礼纂训_page12.html">12</a><a href="周礼纂训_page13.html">13</a><a href="周礼纂训_page14.html">14</a><span class="current-page">15</span><a href="周礼纂训_page16.html">16</a><a href="周礼纂训_page17.html">17</a><a href="周礼纂训_page18.html">18</a><a href="周礼纂训_page19.html">19</a><a href="周礼纂训_page20.html">20</a><span>...</span><a href="周礼纂训_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
