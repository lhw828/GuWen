<!DOCTYPE html>
<html>
 <head>
  <meta charset="utf-8"/>
  <title>
   仪礼经传通解 - 第 11 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   仪礼经传通解 - 第 11 页/共 47 页
  </h1>
  <div class="content">
   仪礼经传通解卷十四
　　钦定四库全书
　　仪礼经传通解巻十五
　　宋　朱子　撰
　　学礼九
　　书数
　　此一篇原阙










&lt;经部,礼类,通礼之属,仪礼经传通解&gt;
　　钦定四库全书
　　仪礼经传通解巻十六
　　宋　朱子　撰
　　学礼十
　　学记
　　发虑宪求善良足以謏闻不足以动众【謏思了反闻音问　宪法也言发计虑当拟度于法式也謏之言小也　今按动众谓耸动众听葢守常法用中材其効不足以致大誉】就贤体逺足以动众未足以化民【就谓躬下之体犹亲也今按逺谓踈逺之士下贤亲逺足以耸动众听使知贵徳而尊士然未有开导诱掖之方也故未足以化民】君子如欲化民成俗其必由学乎【所学者圣人之道在方册　今按此言唯教学可以化民使成美俗】玉不琢不成器人不学不知道是故古之王者建国君民敎学为先【谓内则设师保以敎使国子学焉外则有大学庠序之官】兊命曰念终始典于学其此之谓乎【典经也言学之不舍业也兊当为说字之误也】　虽有嘉肴弗食不知其旨也虽有至道弗学不知其善也【旨美也】是故学然后知不足敎然后知困【学则睹己行之所短敎则见己道之所未达】知不足然后能自反也知困然后能自强也故曰敎学相长也【强其丈反又其良反长丁丈反　自反求诸己也自强修业不敢倦　张子曰困者益之基也学者之病正在于不知困矣自以为知而问之不能答用之不能行者多矣】兊命曰学学半其此之谓乎【学学上胡孝反　言学人乃益己之学半】　古之教者家有塾党有庠术有序国有学【术当为遂声之误也古者仕焉而己者归敎于闾里朝夕坐于门门侧之堂谓之塾周礼五百家为党万二千五百家为遂党属于郷遂在逺郊之外】比年入学【比毗志反　学者毎嵗来入也】中年考校【中丁仲反　中犹间也郷遂大夫间嵗则考学者之徳行道艺周礼三嵗大比乃考焉】一年视离经辨志三年视敬业乐羣五年视博习亲师七年视论学取友谓之小成九年知类通达强立而不反谓之大成【乐五孝反　离经断句絶也辨志谓别其心意所趣向也知类知事义之类也强立临事不惑也不反不违失师道　张子曰离经离析经之章句也事师而至于亲敬则学之笃而信其道也论学取友能讲论其学而取友必端也知类通违比物丑类是也九年者言其大畧人性有迟敏气有昬明岂可齐也强立而不反可与立也学至于立则自能不息以至于圣人而教者可以无恨矣　今按郑注张説皆是也辨志者自能分别其心所趋向如为善为利为君子为小人也敬业者专心致志以事其业也乐羣者乐于取益以辅其仁也博习者积累精专次第该徧也亲师者道同徳合爱敬兼尽也论学者知言而能论学之是非取友者知人而能识人之贤否也知类通达闻一知十而触类贯通也强立不反知止有定而物不能移也葢考较之法逐节之中先观其学业之浅深徐察其志行之虚实读者宜深味之乃见进学之验】夫然后足以化民易俗近者説服而逺者怀之此大学之道也【説音悦大音泰下司　怀来也安也】记曰蛾子时术之其此之谓乎【蛾鱼起反　蛾蚍蜉也蚍蜉之子微虫耳时术蚍蜉之所为其功乃复成大垤　疏曰蚍蜉所为谓衔土也】　大学始教皮弁祭菜示敬道也【皮弁天子之朝朝服也祭菜礼先圣先师菜谓芹藻之属】宵雅肄三官其始也【肄以二反宵之言小也肄习也习小雅之三谓鹿鸣四牡皇皇者华也此皆君臣宴乐相劳苦之诗为始学者习之所】
　　【以劝之以官且取上下相和厚】入学鼓箧孙其业也【孙音逊下同　鼓箧击鼔警众乃发箧出所治经业也孙犹恭顺也】夏楚二物收其威也【夏古雅反　夏槄也楚荆也二者所以扑挞犯礼者收谓收敛整齐之威威仪也　槄吐刀反】未卜禘不视学游其志也【禘大祭也天子诸侯既祭乃视学考校以游暇学者之志意】时观而弗语存其心也【语鱼庶反　使之悱悱愤愤然后啓发也今按观示也谓示以所学之端绪语告也】　幼者听而弗问学不躐等也【学胡敎反躐里棘反　学教也敎之长穉　疏曰幼者有疑但推长者问而听之不可躐等问其师】此七者敎之大伦也【伦理也自大学始教至此其义七也】记曰凡学官先事士先志其此之谓乎【官居官者也士学士也】　大学之教也时教必有正业退息必有居【有居有常居也】学【今按上句郑注孔疏读时字居字句絶而学字自为一句恐非文意当以也字学字为句絶时教如春夏礼乐秋冬诗书之类居学谓居其所学如易之言居业葢常时所习如下文操缦博依兴艺藏修息游之类所以学者能安其学而信其道】不学操缦不能安【操七刀反缦末旦反　操缦杂弄　疏曰琴瑟之属若不先学调杂弄则手指不便故不能安也】不学博依不能安诗【博依广譬喻也依或为衣　张子曰依声之依永者也】不学杂服不能安礼【杂服冕服皮弁之属杂或为雅　张子曰服事也杂服洒埽应对投壶沃盥细碎之事又曰道本至乐古之教人先使有以乐之者如操缦博依杂服如此己心乐乐则道义生今无此以致乐专义理自得以为乐然学者太苦思不从容苐恐进鋭退速苦其难而不知其益莫能安乐也】不兴其艺不能乐学【乐五孝反兴之言喜也歆也艺谓礼乐射御书数张子曰礼乐之文如琴瑟笙磬古人皆能之以中制节射御亦必合于礼乐之文如不失其驰舍矢如破驺虞和鸾动必相应也书数其用虽小但施于简防然莫不出于学故人有倦时又用此以游其志所以使之乐学也】故君子之于学也藏焉修焉息焉游焉【藏谓怀抱之修习也息谓作劳休止之息游谓闲腵无事之游】夫然故安其学而亲其师乐其友而信其道是以虽离师辅而不反也兊命曰敬孙务时敏厥修乃来其此之谓乎【乐音洛又五孝反离力智反敬孙敬道孙案也敏疾也厥其也学者务及时而疾其所修之业乃来　张子曰孙其志于仁则得仁孙其志于义则得义唯其故而己】今之教者呻其占毕多其讯【呻音申占勑沾反　呻吟也占视也简谓之毕讯犹问也言今之师自不晓经之义但吟诵其所视简之文多其难问也呻或为慕讯或为訾】言及于数【其发言出説不首其义动云有所法象而己　疏曰诈称有所法象也　今按数谓刑名度数言及于数欲以是穷学者之未知非求其本也注疏法象之説恐非若小学之敎葢将使之驯习乎洒埽应对之节与今之教言及于数者其意不同】进而不顾其安【务其所诵多不惟其未晓】使人不由其诚【由用也使学者诵之而为之説不用其诚】教人不尽其材【材道也谓师有所隐也易曰兼三材而两之谓天地人之道张子曰人未安之又进之未喻之又告之徒使人生此节目不尽其材不顾安不由诚皆是施之妄也教人至难必尽人之材乃不误人观可及处然后告之圣人之明直若庖丁之解牛皆知其隙刃投余地无全牛矣故使人必由其诚敎人必尽其材人之材足以有为但以其不由于诚则不尽其材若曰勉率而为之则岂有由其诚者哉】其施之也悖其求之也佛【教者言非则学者失问】夫然故隐其学而疾其师苦其难而不知其益也【隐不称扬也不知其益若无益然　今按隐其学谓以其学为幽隠而难知如曰二三子以我为隐之意】虽终其业其去之必速【速疾也学不心解则忘之易】教之不刑其此之由乎【刑犹成也】　大学之法禁于未发之谓豫【未发情欲未生谓年十五时　今按此但谓预为之防其事不一不必皆谓十五时也】当其可之谓时【可谓年二十成人时　今按此当其可谓适当其可告之时事亦不一不当以年为断】不陵节而施之谓孙【不陵节谓不教长者才者以小敎幼者钝者以大也施犹教也孙顺也】相观而善之谓摩【不并问则教者思专也摩相切磋也今按此但谓观人之能而于己有益如以两物相摩而各得其助也】此四者教之所由兴也【兴起也】发然后禁则扞格而不胜【扞胡半反格胡客反胜音升　教不能胜其情欲格读如冻之扞坚不可入之貌　疏曰今人谓地坚为】时过然后学则勤苦而难成【时过则思放也】杂施而不孙则壊乱而不脩【小者不达大者难识学者所惑也　疏曰大才轻其小业故不达小才苦其大业故虽识也】独学无友则孤陋而寡闻【不相见也】燕朋逆其师【燕犹亵也亵其朋友　今按大戴保传篇作左右之习反其师明此燕朋是私亵之友所谓损者三友之类注疏非也】燕辟废其学【辟音譬　防师之譬喻今以上文推之注亦非是燕辟但谓私防之谈无益于学而反有所害也】此六者敎之所由废也【废灭】君子既知教之所由兴又知敎之所由废然后可以为人师也故君子之教喻也道而弗牵强而弗抑开而弗达【道音导下同　道示之以道涂也抑犹推也开为发头角】道而弗牵则和强而弗抑则易开而弗达则思和易以思可谓善喻矣【易以豉反下同　思而得之则深】　学者有四失敎者必知之人之学也或失则多或失则寡或失则易或失则止此四者心之莫同也【失于多谓才少者失于寡谓才多者失于易谓好问不识者失于止谓好思不问者　张子曰为人则多好髙则寡不察则易苦难则止】知其心然后能救其失也【救其失者多与易则抑之寡与止则进之】敎也者长善而救其失也【长丁丈反下同】善歌者使人继其声善敎者使人继其志【言为之善者则后人乐放效今按注説非是继声继志皆谓微发其端而不究其説使人有所玩索而自得之也】其言也约而达微而臧罕譬而喻可谓继志矣【师説之明则弟子好述之其言少而解臧善也　今按三者皆不务多言而使人自得之意】　君子知至学之难易而知其美恶然后能博喻能博喻然后能为师能为师然后能为长能为长然后能为君【美恶説之是非也长达官之长　张子曰知学者至于学之难易又知其资质才性之美恶也】故师也者所以学为君也【弟子学于师学为君今详上文此但谓能为师以教人则能为君以治人耳】是故择师不可不慎也【师善则善　今按此言能为师者其人难得故不可不择也】记曰三王四代唯其师此之谓乎【四代虞夏商周】　凡学之道严师为难【严尊敬也】师严然后道尊道尊然后民知敬学是故君之所不臣于其臣者二当其为尸则弗臣也当其为师则弗臣也【尸主也为祭主也】大学之礼虽诏于天子无北面所以尊师也【尊师重道焉不使处臣位也武王践阼召师尚父而问焉曰昔黄帝颛顼之道存乎意亦忽不可得见与师尚父曰在丹书王欲闻之则齐矣王齐三日端冕师尚父亦端冕奉书而入负屏而立王下堂南面而立师尚父曰先王之道不北面王行西折而南东面而立师尚父西面道书之言　皇氏曰王在宾位师尚父在主位此王廷之位若寻常师徒之教则师东面弟子西面与此异也】　善学者师逸而功倍又从而庸之不善学者师勤而功半又从而怨之【从随也庸功也功之受其道有功于己】善问者如攻坚木先其易者后其节目及其久也相説以解不善问者反此【説音悦　言先易后难以渐入】善待问者如撞钟叩之以小者则小鸣叩之以大者则大鸣待其从容然后尽其声不善答问者反此【撞丈江反叩音口　从读如富父舂戈之舂舂容谓重撞击也始者一声而己学者既开其端意进而复问乃极説之如撞钟之成声矣从或为松　今按注説非是从容正谓声之余韵从容而将尽者也言必答尽所问之意然后止也】此皆进学之道也【此皆善问善答也】　记问之学不足以为人师【记问谓豫诵杂难杂説至讲时为学者论之此或时师不心解或学者所未能问】必也其听语乎【必待其问乃説之】力不能问然后语之语之而不知虽舍之可也【语鱼据反舍音舍　舍之须后】良冶之子必学为裘【仍见其家锢补穿凿之器也补器者其金柔乃合有似于为裘】良弓之子必学为箕【仍见其家挠角干也挠角干者其材宜调调乃三体相胜有似于为杨柳之箕】始驾马者反之车在马前【以言仍见则贯即事易也疏曰始驾者谓马驹始学驾车之时前此既未驾车若忽驾之必当惊奔故以大马牵车于前而繋驹于后使此驹日日见车之行俟其惯习而后驾之乃不惊也】君子察于此三者可以有志于学矣【仍读先王之道则为来事不惑】　古之学者比物丑类【以事相况而为之丑犹比也丑或为计　今详大意此句合属上章仍有阙文】鼓无当于五声五声弗得不和水无当于五色五色弗得不章学无当于五官五官弗得不治师无当于五服五服弗得不亲【当丁浪反　当犹主也五服斩衰至缌麻之亲】君子曰大徳不官【谓君也　今按注説非是但言大徳者不但能专一官之事若荀子所谓精于道者兼物物也】大道不器【谓圣人之道不如器施于一物】大信不约【谓若胥命于蒲无盟约　今按注説亦非此谓如天地四时不言而信者也】大时不齐【或时以生或时以死　疏云春夏华卉自生而齐麦自死秋冬草木自死而齐麦自生故云不齐不齐为诸齐之本也】察于此四者可以有志于本矣【本立而道生言以学为本则其徳于民无不化于俗无不成】三王之祭川也皆先河而后海或源也或委也此之谓务本【委于魏反　源泉所出也委流所聚也始出一勺卒成不测　疏曰源则河也委则海也申明先河后海之义也　今详此言所以先河后海者以其或是源故先之或是委故后之疏有二説此説是也】
　　学礼十一
　　大学【大旧音泰今读如字】
　　子程子曰大学孔氏之遗书而初学入徳之门也于今可见古人为学次第者独赖此篇之存而论孟次之学者必由是而学焉则庶乎其不差矣
　　大学之道在明明徳在亲民在止于至善【程子曰亲当作新　大学者大人之学也明明之也明徳者人之所得乎天而虚灵不昧以具众理而应万事者也但为气禀所拘人欲所蔽则有时而昬然其本体之明则有未尝息者故学者当因其所发而遂明之以复其初也新者革其旧之谓也言既自明其明徳又当推以及人使之亦有以去其旧染之汚也止者必至于是而不迁之意至善则事理当然之极也言明明徳新民皆当止于至善之地而不迁葢必其有以尽夫天理之极而无一毫人欲之私也此三者大学之纲领也】知止而后有定定而后能静静而后能安安而后能虑虑而后能得【后与后同后放此　止者所当止之地即至善之所在也知之则志有定向静谓心不妄动安谓所处而安虑谓处事精详得谓得其所止】物有本末事有终始知所先后则近道矣【明徳为本新民为末知止为始能得为终本始所先末终所后此结上文两节之意】古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知致知在格物【治平声后放此　明明徳于天下者使天下之人皆有以明其明徳也心者身之所主也诚实也意者心之所发也实其心之所发欲其一于善而无自欺也致推极也知犹识也推极吾之知识欲其所知无不尽也格至也物犹事也穷至事物之理欲其极处无不到也此八者大学之条目也】物格而后知至知至而后意诚意诚而后心正心正而后身脩身脩而后家齐家齐而后国治国治而后天下平【治去声后放此　物格者物理之极处无不到也知至者吾心之所知无不尽也知既尽则意可得而实矣意既实则心可得而正矣脩身以上明明徳之事也齐家以下新民之事也物格知至则知所止矣意诚以下则皆得所止之序也】自天子以至于庶人壹是皆以脩身为本【壹是一切也正心以上皆所以脩身也齐家以下则举此而措之耳】其本乱而末治者否矣其所厚者薄而其所薄者厚未之有也【本谓身也所厚谓家也此两节结上文两节之意】
　　右经一章葢孔子之言而曾子述之【凡二百五字】其传十章则曾子之意而门人记之也旧本颇有错简今因程子所定而更考经文别为序次如左【凡千五百四十六字　凡传文杂引经传若无统纪然文理接续血脉贯通深浅始终至为精密熟读详味久当见之今不尽释也】
　　康诰曰克明徳【康诰周书克能也】大甲曰顾諟天之明命【大读作泰諟古是字　大甲商书顾谓常目在之也諟犹此也或曰审也天之明命即天之所以与我而我之所以为徳者也常目在之则无时不明矣】帝典曰克明峻徳【峻书作俊　帝典尧典虞书峻大也】皆自明也【结所引书皆言自明己徳之意】
　　右传之首章释明明徳【此通下三章至止于信旧本误在没世不忘之下】
　　汤之盘铭曰苟日新日日新又日新【盘沐浴之盘也铭名其器以自警之辞也苟诚也汤以人之洗濯其心以去恶如沐浴其身以去垢故铭其盘言诚能一日有以涤其旧染之汚而自新则当因其己新者而日日新之又日新之不可畧有间断也】康诰曰作新民【鼓之舞之之谓作言振起其自新之民也】诗曰周虽旧邦其命惟新【诗大雅文王之篇言周国虽旧至于文王能新其徳以及于民而始受天命也】是故君子无所不用其极【自新新民皆欲止于至善也】
　　右传之二章释新民
　　诗云邦畿千里惟民所止【诗商颂鸟之篇邦畿王者之都也止居也言物各有所当止之处也】诗云缗蛮黄鸟止于丘隅子曰于止知其所止可以人而不如鸟乎【缗诗作绵一诗小雅绵蛮之篇缗蛮鸟声丘隅岑蔚之处子曰以下孔子説诗之辞言人当知所当止之处也】诗云穆穆文王于缉熙敬止为人君止于仁为人臣止于敬为人子止于孝为人父止于慈与国人交止于信【于缉之于音乌　诗文王之篇穆穆深逺之意于叹美辞缉继续也熙光明也敬止言其无不敬而安所止也引此而言圣人之止无非至善五者乃其目之大者也学者于此究其精微之蕴而又推类以尽其余则于天下之事皆有以知其所止而无疑矣】诗云瞻彼淇澳菉竹猗猗有斐君子如切如磋如琢如磨瑟兮僩兮赫兮喧兮有斐君子终不可諠兮如切如磋者道学也如琢如磨者自脩也瑟兮僩兮者恂栗也赫兮喧兮者威仪也有斐君子终不可諠兮者道盛徳至善民之不能忘也【澳于六反菉诗作緑猗叶韵音阿僩下版反喧诗作咺諠诗作谖并况晚反恂郑氏读作峻　诗卫风淇澳之篇淇水名澳隈也猗猗美盛貌兴也斐文貌切以刀锯琢以椎凿皆裁物使成形质也磋以鑢铴磨以沙石皆治物使其滑泽也治骨角者既切而复磋之治玉石者既琢而复磨之皆言其治之有绪而益致其精也瑟严密之貌僩武毅之貌赫喧宣着盛大之貌諠忘也道言也学谓讲习讨论之事自修者省察克治之功恂栗战惧也威可畏也仪可象也引诗而释之以明明明徳者之止于至善道学自修言其所以得之之由恂栗威仪言其徳容表里之盛卒乃指其实而叹美之也】诗云于戏前王不忘君子贤其贤而亲其亲小人乐其乐而利其利此以没世不忘也【于戏音呜呼乐音洛　诗周颂烈文之篇于戏叹辞前王谓文武也君子谓其后贤后王小人谓后民也此言前王所以新民者止于至善能使天下后世无一物不得其所所以既没世而人思慕之愈久而不忘也此两节咏叹淫泆其味深长当熟玩之】
　　右传之三章释止于至善【此章内自引淇澳诗以下旧本误在诚意章下】
　　子曰听讼吾犹人也必也使无讼乎无情者不得尽其辞大畏民志此谓知本【犹人不异于人也情实也引夫子之言而言圣人能使无实之人不敢尽其虚诞之辞葢我之明徳既明自然有以畏服民之心志故讼不待听而自无也观汝此言可以知本末之先后矣】
　　右传之四章释本末【此章旧本误在止于信下】
　　此谓知本【程子曰衍文也】此谓知之至也【此句之上别有阙文此特其结语耳】右传之五章葢释格物致知之义而今亡矣【此章旧本通下章误在经文之下】闲尝窃取程子之意以补之曰所谓致知在格物者言欲致吾之知在即物而穷其理也葢人心之灵莫不有知而天下之物莫不有理惟于理有未穷故其知有不尽也是以大学始敎必使学者即凡天下之物莫不因其己知之理而益穷之以求至乎其极至于用力之久而一旦豁然贯通焉则众物之表里精粗无不到而吾心之全体大用无不明矣此谓物格此谓知之至也
　　所谓诚其意者毋自欺也如恶恶臭如好好色此之谓自谦故君子必慎其独也【恶好上字皆去声谦读为慊苦劫反　诚其意者自脩之首也毋者禁止之辞自欺云者知为善以去恶而心之所发有未实也谦快也足也独者人所不知而己所独知之地也言欲自脩者知为善以去其恶则当实用其力而禁止其自欺使其恶恶则如恶恶臭好善则如好好色皆务决去而求必得之以自快足于己不可徒苟且以徇外而为人也然其实与不实葢有他人所不及知而己独知之者故必谨之于此以审其几焉】小人闲居为不善无所不至见君子而后厌然揜其不善而着其善人之视己如见其肺肝然则何益矣此谓诚于中形于外故君子必慎其独也【闲音闲厌鄪读为黡　闲居独处也厌然消沮闭蔵之貌此言小人隂为不善而阳欲揜之则是非不知善之当为与恶之当去也但不能实用其力以至此耳然欲揜其恶而卒不可揜欲诈为善而卒不可诈则亦何益之有哉此君子所以重以为戒而必谨其独也】曾子曰十目所视十手所指其严乎【引此以明上文之意言虽幽独之中而其善恶之不可揜如此可畏之甚也】富润屋徳润身心广体胖故君子必诚其意【胖步丹反　胖安舒也言富则能润屋矣徳则能润身矣故心无愧怍则广大寛平而体常舒泰徳之润身者然也葢善之实于中而形于外者如此故又言此以结之】
　　右传之六章释诚意【经曰欲诚其意先致其知又曰知至而后意诚葢心体之明有所未尽则其所发必有不能实用其力而苟焉以自欺者然或己明而不谨乎此则其所明又非己有而无以为进徳之基故此章之指必承上章而通考之然后有以见其用力之始终其序不可乱而功不可阙如此云】
　　所谓修身在正其心者身有所忿懥则不得其正有所恐惧则不得其正有所好乐则不得其正有所忧患则不得其正【程子曰身有之身当作心忿弗粉反懥勅值反好乐并去声　忿懥怒也葢是四者皆心之用而人所不能无者然一有之而不能察则欲动情胜而其用之所行或不能不失其正矣】心不在焉视而不见听而不闻食而不知其味【心有不存则无以检其身是以君子必察乎此而敬以直之然后此心常存而身无不脩矣】此谓脩身在正其心右传之七章释正心脩身【此亦承上章以起下章葢意诚则真无恶而实有善矣所以能存是心以检其身然或但知诚意而不能密察此心之存否则又无以直由而修身也　自此以下并以旧文为正】
　　所谓齐其家在脩其身者人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉故好而知其恶恶而知其美者天下鲜矣【辟读为僻恶而之恶敖好并去声鲜上声人谓众人之犹于也辟犹偏也五者在人本有当然之则然常人之情惟其所向而不加察焉则必陷于一偏而身不修矣】故谚有之曰人莫知其子之恶莫知其苗之硕【谚音彦硕叶韵时若反谚俗语也溺爱者不明贪得者无厌是则偏之为害而家之所以不齐也】此谓身不脩不可以齐其家右传之八章释脩身齐家
　　所谓治国必先齐其家者其家不可教而能敎人者无之故君子不出家而成敎于国孝者所以事君也弟者所以事长也慈者所以使众也【弟去声长上声　身脩则家可敎矣孝弟慈所以脩自而教于家者也然而国之所以事君事长使众之道不外乎是此所以家齐于上而教成于下也】康诰曰如保赤子心诚求之虽不中不逺矣未有学养子而后嫁者也【中去声　此引书而释之又明立教之本不假强为在识其端而推广之耳】一家仁一国兴仁一家让一国兴让一人贪戾一国作乱其机如此此谓一言愤事一人定国【偾音奋　一人谓君也机发动所由也偾覆败也此言敎成于国之效】尧舜帅天下以仁而民从之桀纣帅天下以暴而民从之其所令反其所好而民不从是故君子有诸己而后求诸人无诸己而后非诸人所藏乎身不恕而能喻诸人者未之有也【好去声　此又承上文一人定国而言有善于己然后可以责人之善无恶于己然后可以正人之恶皆推己以及人所谓恕也不如是则所令反其所好而民不从矣喻晓也】故治国在齐其家【通结上文】诗云桃之夭夭其叶蓁蓁之子于归宜其家人宜其家人而后可以敎国人【夭平声蓁音臻　诗周南桃夭之篇夭夭少好貌蓁蓁美盛貌兴也之子犹言是子此指女子之嫁者而言也妇人谓嫁曰归宜犹善也】诗云宜兄宜弟宜兄宜弟而后可以敎国人【诗小雅蓼萧篇】诗云其仪不忒正是四国其为父子兄弟足法而后民法之也【诗曹风鸤鸠篇忒差也】此谓治国在齐其家【此三引诗皆以咏叹上文之事而又结之如此其味深长最宜潜玩】
　　右传之九章释齐家治国
　　所谓平天下在治其国者上老老而民兴孝上长长而民兴弟上恤孤而民不倍是以君子有絜矩之道也【长上声弟去声倍与背同絜胡结反　老老所谓老吾老也兴谓有所感发而兴起也孤者幼而无父之称絜度也矩所以为方也言此三者上行下效捷于影响所谓家齐而国治也亦可以见人心之所同而不可使一夫之不获矣是以君子必当因其所同推以度物使彼我之间各得分愿则上下四旁均齐方正而天下平矣】所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道【恶先并去声　此覆解上文絜矩二字之义如不欲上之无礼于我则必以此度下之心而亦不敢以此无礼使之不欲下之不忠于我则必以此度上之心而亦不敢以此不忠事之至于前后左右无不皆然则身之所处上下四旁长短广狭彼此如一而无不方矣彼同有是心而兴起焉者又岂有一夫之不获哉所操者约而所及者广此平天下之要道也故章内之意皆自此而推之】诗云乐只君子民之父母民之所好好之民之所恶恶之此之谓民之父母【乐音洛只音纸好恶并去声下并同　诗小雅南山有台之篇只语助辞言能絜矩而以民心为己心则是爱民如子而民爱之如父母矣】诗云节彼南山维石岩岩赫赫师尹民具尔瞻有国者不可以不慎辟则为天下僇矣【节读为截辟读为僻僇与戮同　诗小雅节南山之篇节截然髙大貌师尹周太师尹氏也具俱也辟偏也言在上者人所瞻仰不可不谨若不能絜矩而好恶徇于一己之偏则身弑国亡为天下之大戮矣】诗云殷之未防师克配上帝仪监于殷峻命不易道得众则得国失众则失国【防去声仪诗作宜峻诗作骏易去声　诗文王篇师众也配对也配上帝言其为天下君而对乎上帝也监视也峻大也不易言难保也道言也引诗而言此以结上文两节之意有天下者能存此心而不失则所以絜矩而与民同欲者自不能己矣】是故君子先慎乎徳有徳此有人有人此有土有土此有财有财此有用【先慎乎徳承上文不可不谨而言徳即所谓明徳有人谓得众有土谓得国有国则不患无财用矣】徳者本也财者末也【本上文而言】外本内末争民施夺【人君以徳为外以财为内则是争鬭其民而施之以劫夺之敎也葢财者人之所同欲不能絜矩而欲专之则民亦起而争夺矣】是故财聚则民散财散则民聚【外本内末故财聚争民施夺故民散反是则有徳而有人矣】是故言悖而出者亦悖而入货悖而入者亦悖而出【悖布内反　悖逆也此以言之出入明货之出入也自先慎乎徳以下至此又因财货以明能絜矩与不能者之得失也】康诰曰惟命不于常道善则得之不善则失之矣【道言也因上文引文王诗之意而申言之其丁宁反覆之意益深切矣】楚书曰楚国无以为寳惟善以为寳【楚书楚语言不寳金玉而寳善人也】舅犯曰亡人无以为寳仁亲以为寳【舅犯晋文公舅狐偃字子犯亡人文公时为公子出亡在外也仁爱也事见檀弓此两节又明不外本而内末之意】秦誓曰若有一个臣断断兮无他技其心休休焉其如有容焉人之有技若己有之人之彦圣其心好之不啻若自其口出寔能容之以能保我子孙黎民尚亦有利哉人之有技媢疾以恶之人之彦圣而违之俾不通寔不能容以不能保我子孙黎民亦曰殆哉【个古贺反书作介断丁乱反媢音冒秦誓周书断断诚一之貌彦美士也圣通明也尚庶几也媢忌也违拂戾也殆危也】唯仁人放
　　流之迸诸四夷不与同中国此谓唯仁人为能爱人能恶人【迸读为屏古字通用　迸犹逐也言有此媢疾之人妨贤而病国则仁人必深恶而痛絶之以其至公无私故能得好恶之正如此也】见贤而不能举举而不能先命也见不善而不能退退而不能逺过也【命郑氏云当作慢程子云当作怠未详孰是逺去声　若此者知所爱恶矣而未能尽爱恶之道葢君子而未仁者也】好人之所恶恶人之所好是谓拂人之性葘必逮夫身【葘古灾字夫音扶　拂逆也好善而恶恶人之性也至于拂人之性则不仁之甚者也自秦誓至此人皆以申言好恶公私之极以明上文所引南山有台节南山之意】是故君子有大道必忠信以得之骄泰以失之【君子以位言之道谓居其位而脩己治人之术发己自尽为忠循物无违谓信骄者矜高泰者侈肆此因上所引文王康诰之意而言章内三言得失而语益加切葢至此而天理存亡之几决矣】生财有大道生之者众食之者寡为之者疾用之者舒则财恒足矣【恒胡登反　吕氏曰国无游民则生者众矣朝无幸位则食者寡矣不夺农时则为之疾矣量入为出则用之舒矣愚按此因有土有财而言以明足国之道在乎务本而节用非必外本内末而后财可聚也自此以至终篇皆一意也】仁者以财发身不仁者以身发财【发犹起也仁者散财以得民不仁者亡身以殖货】未有上好仁而下不好义者也未有好义其事不终者也未有府库财非其财者也【上好仁以爱其下则下好义以忠其上所以事必有终而府库之财无悖出之患也】孟献子曰畜马乗不察于鸡豚伐氷之家不畜牛羊百乗之家不畜聚敛之臣与其有聚敛之臣宁有盗臣此谓国不以利为利以义为利也【畜许六反乗敛并去声　孟献子鲁之贤大夫仲孙蔑也畜马乗士初试为大夫者也伐氷之家卿大夫以上防祭用氷者也百乗之家有采地者也君子宁亡已之财而不忍伤民之力故宁有盗臣而不畜聚敛之臣此谓以下释献子之言也】长国家而务财困者必自小人矣彼为善之小人之使为国家葘害并至虽有善者亦无如之何矣此谓国不以利为利以义为利也【长上声彼为善之此句上下疑有阙文误字　自由也言由小人导之也此一节深明以利为利之害而重言以结之其丁宁之意切矣】
　　右传之十章释治国平天下【此章之义务在与民同好恶而不专其利皆推广絜矩之意也能如是则亲贤乐利各得其所而天下平矣】凡传十章前四章统论纲领指趣后六章细论条目功夫其第五章乃明善之要第六章乃诚身之本在初学尤为当务之急读者不可以其近而忽之也
　　仪礼经传通解巻十六
　　钦定四库全书
　　仪礼经传通解卷十七
　　宋　朱子　撰
　　学礼十二
　　中庸【中者不偏不倚无过不及之名庸平常也】
　　子程子曰不偏之谓中不易之谓庸中者天下之正道庸者天下之定理此篇乃孔门传授心法子思恐其久而差也故笔之于书以授孟子其书始言一理中散为万事末复合为一理放之则弥六合巻之则退藏于密其味无穷皆实学也善读者玩索而有得焉则终身用之有不能尽者矣
　　天命之谓性率性之谓道修道之谓教【命犹令也性即理也天以隂阳五行化生万物气以成形而理亦赋焉犹命令也于是人物之生因各得其所赋之理以为健顺五常之徳所谓性也率循也道犹路也人物各循其性之自然则其日用事物之间莫不各有当行之路是则所谓道也脩品节之也性道虽同而气禀或异故不能无过不及之差圣人因人物之所当行者而品节之以为法于天下则谓之教若礼乐刑政之属是也葢人之所以为人道之所以为道圣人之所以为教原其所自无一不本于天而备于我学者知之则其于学知所用力而自不能已矣故子思于此首发明之读者所宜深体而黙识也】道也者不可须臾离也可离非道也是故君子戒慎乎其所不睹恐惧乎其所不闻【离去声　道者日用事物当行之理皆性之徳而具于心无物不有无时不然所以不可须臾离也若其可离则为外物而非道矣是以君子之心常存敬畏虽不见闻亦不敢忽所以存天理之本然而不使离于须臾之顷也】莫见乎隐莫显乎微故君子慎其独也【见音现　隠暗处也微细事也独者人所不知而己所独知之地也言幽暗之中细微之事迹虽未形而几则己动人虽不知而己独知之则是天下之事无有着见明显而过于此者是以君子既常戒戄而于此尤加谨焉所以遏人欲于将萌而不使其滋长于隠微之中以至离道之逺也】喜怒哀乐之未发谓之中发而皆中节谓之和中也者天下之大本也和也者天下之达道也【乐音洛中节之中去声　喜怒哀乐情也其未发则性也无所偏倚故谓之中发皆中节情之正也无所乖戾故谓之和大本者天命之性天下之理皆由此出道之体也逹道者循性之谓天下古今之所共由道之用也此言性情之徳以明道不可离之意】致中和天地位焉万物育焉【致推而极之也位者安其所也育者遂其生也自戒惧而约之以至于至静之中无少偏倚而其守不失则极其中而天地位矣自谨独而精之以至于应物之处无少差谬而无适不然则极其和而万物肓矣葢天地万物本吾一体吾之心正则天地之心亦正矣吾之气顺则天地之气亦顺矣故其效验至于如此此学问之极功圣人之能事初非有待于外而脩道之教亦在其中矣是其一体一用虽有动静之殊然必其体立而后用有以行则其实亦非有两事也故于此合而言之以结上文之意】
　　右第一章子思述所传之意以立言首明道之本原出于天而不可易其实体备于己而不可离次言存养省察之要终言圣神功化之极葢欲学者于此反求诸身而自得之以去夫外诱之私而充其本然之善杨氏所谓一篇之体要是也其下十章葢子思引夫子之言以终此章之义
　　仲尼曰君子中庸小人反中庸【中庸者不偏不倚无过不及而平常之理乃天命所当然精微之极致也唯君子为能体之小人反是】君子之中庸也君子而时中小人之中庸也小人而无忌惮也【王肃本作小人之反中庸也程子亦以为然今从之　君子之所以为中庸者以其有君子之徳而又能随时以处中也小人之所以反中庸者以其有小人之心而又无所忌惮也葢中无定体随时而在是乃平常之理也君子知其在我故能戒谨不睹恐惧不闻而无时不中小人不知有此则肆欲妄行而无所忌惮矣】
　　右第二章【此下十章皆论中庸以释首章之义文虽不属而意实相承也变和言庸者游氏曰以性情言之则曰中和以徳行言之则曰中庸是也然中庸之中实兼中和之义】
　　子曰中庸其至矣乎民鲜能久矣【鲜上声下同　过则失中不及则未至故惟中庸之徳为至然亦人所同得初无虽事但世教衰民不兴行故鲜能之今已久矣论语无能字】右第三章
　　子曰道之不行也我知之矣知者过之愚者不及也道之不明也我知之矣贤者过之不肖者不及也【知者之知去声道者天理之当然中而已矣知愚贤不肖之过不及则生禀之异而失其中也知者知之过既以道为不足】
　　【行愚者不及知又不知所以行此道之所以常不行也贤者行之过既以道为不足知不肖者不及行又不求所以知此道之所以常不明也】人莫不饮食也鲜能知味也【道不可离人自不察是以有过不及之弊】
　　右第四章
　　子曰道其不行矣夫【夫音扶　由不明故不行】
　　右第五章【此章承上章而举其不行之端以起下章之意】
　　子曰舜其大知也与舜好问而好察迩言隠恶而扬善执其两端用其中于民其斯以为舜乎【知去声与平声好去声　舜之所以为大知者以其不自用而取诸人也迩言者浅近之言犹必察焉其无遗善可知然于其言之未善者则隠而不宣其善者则播而不匿其广大光明又如此则人孰不乐告以善哉两端谓众论不同之极致葢凡物皆有两端如小大厚薄之类于善之中又执其两端而量度以取中然后用之则其择之审而行之至矣然非在我之权度精切不差何以与此此知之所以无过不及而道之所以行也】
　　右第六章
　　子曰人皆曰予知驱而纳诸罟擭陷阱之中而莫之知辟也人皆曰予知择乎中庸而不能期月守也【予知之知去声罟音古擭胡化反阱才性反辟避同期居之反　罟网也擭机槛也陷阱坑坎也皆所以揜取禽兽者也择乎中庸辨别众理以求所谓中庸即上章好问用中之事也期月匝一月也言知祸而不知辟以况能择而不能守皆不得为知也】
　　右第七章【承上章大知而言又举不明之端以起下章也】
　　子曰囘之为人也择乎中庸得一善则拳拳服膺而弗失之矣【囘孔子弟子顔渊名拳拳奉持之貌服犹着也膺胷也奉持而着之心胸之间言能守也顔子葢真知之故能择能守如此此行之所以无过不及而道之所以明也】
　　右第八章
　　子曰天下国家可均也爵禄可辞也白刃可蹈也中庸不可能也【均平治也三者亦知仁勇之事天下之至难也然不必其合于中庸则质之近似者皆能以力为之若中庸则虽不必皆如三者之虽然非义精仁熟而无一毫人欲之私者不能及也三者难而易中庸易而难此民之所以鲜能也】
　　右第九章【亦承上章以起下章】
　　子路问强【子路孔子弟子仲由也子路好勇故问强】子曰南方之强与北方之强与抑而强与【与平声　抑语辞而汝也】寛柔以敎不报无道南方之强也君子居之【寛柔以教谓含容防顺以诲人之不及也不报无道谓横逆之来直受之而不报也南方风气柔弱故以含忍之力胜人为强君子之道也】衽金革死而不厌北方之强也而强者居之【衽席也金戈兵之属革甲胄之属北方风气刚劲故以果敢之力胜人为强强者之事也】故君子和而不流强哉矫中立而不倚强哉矫国有道不变塞焉强哉矫国无道至死不变强哉矫【此四者汝之所当强也矫强貌诗曰矫矫虎臣是也倚偏着也塞未逹也国有道不变未达之所守国无道不变平生之所守也此则所谓中庸之不可能者非有以自胜其人欲之私不能择而守也君子之强孰大于是夫子以是告子路者所以抑其血气之刚而进之以徳义之勇也】
　　右第十章
　　子曰素隠行怪后世有述焉吾弗为之矣【素按汉书当作索葢字之误也索隠行恠言深求隠僻之理而过为诡异之行也然以其足以欺世而盗名故后世或有称述之者此知之过而不择乎善行之过而不用其中不当强而强者也圣人岂为之哉】君子遵道而行半涂而废吾弗能己矣【遵道而行则能择乎善矣半涂而废则力之不足也此其知虽足以及之而行有不逮当强而不强者也已止也圣人于此非勉焉而不敢废葢至诚无息自有所不能止也】君子依乎中庸遯世不见知而不悔唯圣者能之【不为索隠行恠则依乎中庸而己不能半涂而废是以遯世不见知而不悔也此中庸之成徳知之尽仁之至不赖勇而裕如者正吾夫子之事而犹不自居也故曰唯圣者能之而已】
　　右第十一章【子思所引夫子之言以明首章之义者止此葢此篇大旨以知仁勇三达徳为入道之门故于篇首即以大舜顔渊子路之事明之舜知也顔渊仁也子路勇也三者废其一则无以造道而成徳矣余见第二十章】
　　君子之道费而隐【费符味反　费用之广也隠体之徴也】夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉天地之大也人犹有所憾故君子语大天下莫能载焉语小天下莫能破焉【与去声　君子之道近自夫妇居室之间逺而至于圣人天地之所不能尽其大无外其小无内可谓费矣然其理之所以然则隠而莫之见也葢可知可能者道中之一事及其至而圣人不知不能则举全体而言圣人固有所不能尽也侯氏曰圣人所不知如孔子问礼问官之类所不能如孔子不得位尧舜病博施之类愚谓人所憾于天地如覆载生成之偏及寒暑灾祥之不得其正者】诗云鸢飞戾天鱼跃于渊言其上下察也【鸢余专反　诗大雅旱麓之篇鸢鸱类戾至也察着也子思引此诗以明化肓流行上下昭著莫非此理之用所谓费也然其所以然者则非见闻所及所谓隠也故程子曰此一节子思吃为人处活泼泼地读者其致思焉】君子之道造端乎天妇及其至也察乎天地【结上文】
　　右第十二章子思之言葢以申明首章道不可离之意也其下八章杂引孔子之言以明之
　　子曰道不逺人人之为道而逺人不可以为道【道者率性而已固众人之所能知能行者也故常不逺于人若为道者厌其卑近以为不足为而反务为高逺难行之事则非所以为道矣】诗云伐柯伐柯其则不逺执柯以伐柯睨而视之犹以为逺故君子以人治人改而止【睨研计反　诗豳风伐柯之篇柯斧柄则法也睨邪视也言人执柯伐木以为柯者彼柯长短之法在此柯耳然犹有彼此之别故伐者视之犹以为逺也若以人治人则所以为人之道各在当人之身初无彼此之别故君子之治人也即以其人之道还治其人之身其人能改即止不治葢责之以其所能知能行非欲其逺人以为道也张子所谓以众人望人则易从是也】忠恕违道不逺施诸己而不愿亦勿施于人【尽已之心为忠推己及人为恕违去也如春秋传齐师违谷七里之违言自此至彼相去不逺非背而去之之谓也道即其不逺人者是也施诸己而不愿亦勿施于人忠恕之事也以己之心度人之心未尝不同则道之不逺于人者可见故己之所不欲则勿以施之于人亦不逺人以为道之事张子所谓以爱己之心爱人则尽仁是也】君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也庸徳之行庸言之谨有所不足不敢不勉有余不敢尽言顾行行顾言君子胡不慥慥尔【子臣弟友四字絶句　求犹责也道不逺人凡己之所以责人者皆道之所当然也故反之以自责而自脩焉庸平常也行者践其实谨者择其可徳不足而勉则行益力言有余而讱则谨益至谨之至则言顾行矣行之力则行顾言矣慥慥笃实貌言君子之言行如此岂不慥慥乎赞美之也凡此皆不逺人以为道之事张子所谓以责人之心责己则尽道是也】
　　右第十三章【道不逺人者夫妇所能丘未能一者圣人所不能皆费也而其所以然者则至隠存焉下章放此】
　　君子素其位而行不愿乎其外【素犹见在也言君子但因见在所居之位而为其所当为无慕乎其外之心也】素富贵行乎富贵素贫贱行乎贫贱素夷狄行乎夷狄素患难行乎患难君子无入而不自得焉【难去声　此言素其位而行也】在上位不陵下在下位不援上正己而不求于人则无怨上不怨天下不尤人【援平声　此言不愿乎其外也】故君子居易以俟命小人行险以徼幸【易去声　易平地也居易素位而行也俟命不愿乎外也徼求也幸谓所不当得而得者】子曰射有似乎君子失诸正鹄反求诸其身【正音征鹄工毒反　画布曰正栖皮曰鹄皆侯之中射之的也子思引此孔子之言以结上文之意】
　　右第十四章【子思之言也凡章首无子曰字者放此】
　　君子之道辟如行逺必自迩辟如登高必自卑【辟譬同】诗曰妻子好合如鼓瑟琴兄弟既翕和乐且耽宜尔室家乐尔妻帑【好去声耽诗作湛亦音耽乐音洛　诗小雅常棣之篇鼓瑟琴和也翕亦合也耽亦乐也帑子孙也】子曰父母其顺矣乎【夫子诵此诗而赞之曰人能和于妻子宜于兄弟如此则父母其安乐之矣子思引诗及此语以明行逺自迩登高自卑之意】
　　右第十五章
　　子曰鬼神之为徳其盛矣乎【程子曰鬼神天地之功用而造化之迹也张子曰鬼神者二气之良能也愚谓以二气言则鬼者阴之灵也神者阳之灵也以一气言则至而伸者为神反而归者为鬼其实一物而己为徳犹言性情功效】视之而弗见听之而弗闻体物而不可遗【鬼神无形与声然物之终始莫非隂阳合散之所为是其为物之体而物所不能遗也其言体物犹易所谓干事】使天下之人齐明盛服以承祭祀洋洋乎如在其上如在其左右【齐侧皆反　齐之为言齐也所以齐不齐而致其齐也明犹洁也洋洋流动充满之意能使人畏敬奉承而发见昭著如此乃其体物而不可遗之验也孔子曰其气发扬于上为昭明焄蒿凄怆此百物之精也神之着也正谓此尔】诗曰神之格思不可度思矧可射思【度待洛反射音亦诗作斁　诗大雅抑之篇格来也矧况也射厌也言厌怠而不敬也思语辞】夫微之显诚之不可揜如此夫【夫音扶　诚者真实无妄之谓隂阳合散无非实者故其发见之不可揜如此】
　　右第十六章【不见不闻隠也体物如在则亦费矣此前三章以其费之小者而言此后三章以其费之大者而言此一章兼费隠包小大而言】
　　子曰舜其大孝也与徳为圣人尊为天子富有四海之内宗庙飨之子孙保之【与平声　子孙谓虞思陈胡公之属】故大徳必得其位必得其禄必得其名必得其夀【舜年百有十嵗】故天之生物必因其材而笃焉故栽者培之倾者覆之【材质也笃厚也栽植也气至而滋息为培气反而游散则覆】诗曰嘉乐君子宪宪令徳宜民宜人受禄于天保佑命之自天申之【诗大雅假乐之篇假当依此作嘉宪当依诗作显申重也】故大徳者必受命【受命者受天命为天子也】
　　右第十七章【此由庸行之常推之以极其至见道之用广也而其所以然者则为体微矣后二章亦此意】
　　子曰无忧者其惟文王乎以王季为父以武王为子父作之子述之【此言文王之事书言王季其勤王家葢其所作亦积功累仁之事也】武王缵大王王季文王之绪壹戎衣而有天下身不失天下之显名尊为天子富有四海之内宗庙飨之子孙保之【大音泰下同　此言武王之事缵继也大王王季之父也书云大王肇基王迹诗云至于大王实始翦商绪业也戎衣甲胄之属壹戎衣武成文言一着戎衣以伐纣也】武王末受命周公成文武之徳追王大王王季上祀先公以天子之礼斯礼也达乎诸侯大夫及士庶人父为大夫子为士葬以大夫祭以士父为士子为大夫葬以士祭以大夫期之防达乎大夫三年之防达乎天子父母之防无贵贱一也【追王之王去声此言周公之事末犹老也追王葢推文武之意以及乎王迹之所起也先公组绀以上至后稷也上祀先公】
　　【以天子之礼又推大王王季之意以及于无穷也制为礼法以及天下使葬用死者之爵祭用生者之禄防服自期以下诸侯絶大夫降而父母之防上下同之推己以及人也】
　　右第十八章
　　子曰武王周公其达孝矣乎【达通也承上章而言武王周公之孝乃天下之人通谓之孝犹孟子之言达尊也】夫孝者善继人之志善述人之事者也【上章言武王纉大王王季文王之绪以有天下而周公成文武之徳以追崇其先祖此继志述事之大者也下文又以其所制祭祀之礼通于上下者言之】春秋脩其祖庙陈其宗器设其裳衣荐其时食【祖庙天子七诸侯五大夫三适士二官师一宗器先世所藏之重器若周之赤刀大训天球河图之属也裳衣先祖之遗衣服祭则设之以授尸也时食四时之食各有其物如春行羔豚膳膏芗之类是也】宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也【昭如字为去声　宗庙之次左为昭右为穆而子孙亦以为序有事于太庙则子姓兄弟羣昭羣穆咸在而不失其伦焉爵公侯卿大夫也事宗祝有司之职事也旅众也酬导饮也旅酬之礼宾弟子兄弟之子各举觯于其长而众相酬葢宗庙之中以有事为荣故逮及贱者使亦得以申其敬也燕毛祭毕而燕则以毛发之色别长幼为坐次也齿年数也】践其位行其礼奏其乐敬其所尊爱其所亲事死如事生事亡如事存孝之至也【践犹履也其指先王也所尊所亲先王之祖考子孙臣庶也始死谓之死既葬则曰反而亡焉皆指先王也此结上文两节皆继志述事之意也】郊社之礼所以事上帝也宗庙之礼所以祀乎其先也明乎郊社之礼禘尝之义治国其如示诸掌乎【郊祀天社祭地不言后土者省文也禘天子宗庙之大祭追祭太祖之所自出于太庙而以太祖配之也尝秋祭也四时皆祭举其一耳礼必有义对举之互文也示与视同视诸掌言易见也此与论语文意大同小异记有详畧耳】
　　右弟十九章
  </div>
  <div class="pagination">
   <a href="仪礼经传通解_page10.html">
    上一页
   </a>
   <span>
    ...
   </span>
   <a href="仪礼经传通解_page6.html">
    6
   </a>
   <a href="仪礼经传通解_page7.html">
    7
   </a>
   <a href="仪礼经传通解_page8.html">
    8
   </a>
   <a href="仪礼经传通解_page9.html">
    9
   </a>
   <a href="仪礼经传通解_page10.html">
    10
   </a>
   <span class="current-page">
    11
   </span>
   <a href="仪礼经传通解_page12.html">
    12
   </a>
   <a href="仪礼经传通解_page13.html">
    13
   </a>
   <a href="仪礼经传通解_page14.html">
    14
   </a>
   <a href="仪礼经传通解_page15.html">
    15
   </a>
   <a href="仪礼经传通解_page16.html">
    16
   </a>
   <span>
    ...
   </span>
   <a href="仪礼经传通解_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
