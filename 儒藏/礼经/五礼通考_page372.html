<!DOCTYPE html>
<html>
<head>
    <meta charset="UTF-8">
    <title>五礼通考 - 第 372 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 372 页/共 431 页</h1>
    <div class="content">　　明日客拜礼赐遂行如入之积【注礼赐谓乘禽君之加恵也如入之积则三积从来至去　疏聘礼宾三拜乘禽于朝知礼赐是乘禽也入与出各三积故得以后如前】
　　钦定义疏乘禽日日受赐故于将去总拜之诸公相为宾拜饔飨食之大礼而不拜其小礼卿则饔飨食皆旋拜之已勤矣而又拜其小此尊卑疏宻之差也
　　凡侯伯子男之臣以其国之爵相为客而相礼其仪亦如之【注爵卿也大夫也士也】
　　【李氏嘉防曰以爵相为客足矣子男之卿仅可当公国之士故必以国之爵言也】
　　【郑氏锷曰礼之各以其爵命其仪与辞则与公之臣同】
　　右行礼之节
　　周礼春官典瑞瑑圭璋璧琮缫皆二采一就以覜聘考工记玉人瑑圭璋八寸璧琮八寸以覜聘
　　蕙田案注疏详见诸侯聘于天子门
　　秋官司仪凡诸侯之交各称其邦而为之币以其币为之礼【注币享币也于大国则丰小国则杀主国礼之如其丰杀谓贿用束纺礼用玉帛乘皮及赠之属】
　　右圭币
　　礼记曲礼诸侯使人使于诸侯使者自称曰寡君之老【注系于君以为尊也此谓诸侯之卿上大夫　疏玉藻云上大夫曰下臣摈者曰寡君之老下大夫自名摈者曰寡大夫此云自称曰寡君之老则上大夫摈者传辞及自称于他国亦曰寡君之老称于已君则玉藻云下臣某】
　　玉藻上大夫曰下臣摈者曰寡君之老下大夫自名摈者曰寡大夫世子自名摈者曰寡君之适【注摈者之辞主谓见于他国君下大夫自名于他国君曰外臣某　疏谓上大夫出使他国在于宾馆主国致礼上大夫设摈礼待之此摈者称大夫为寡君之老虽以摈为文其实谓介接主君之时辞亦当然摈介通也】
　　大夫私事使私人摈则称名【注私事使谓以君命私行非聘也若鲁成公时晋侯使韩穿来言汶阳之田归之于齐之类　疏私人摈谓以己之属臣为摈相虽是上大大及下大夫摈者则皆称名以非公事正聘故降而称名】
　　公士摈则曰寡大夫寡君之老大夫有所往必与公士为宾也【注谓聘也大聘使上大夫小聘使下大夫公士为宾谓作介也往之也　疏正聘之时用公家之士为摈不用私人也小聘使下大夫摈者则称曰寡大夫大聘使上大夫摈者则称曰寡君之老】
　　右聘使称谓
　　国语周语周之秩官有之曰敌国宾至闗尹以告【注敌位敌也闗尹司闗掌四方宾客叩闗则为之告聘礼曰及境谒闗人闗人问从者防人遂以入境】行理以节逆之【注理吏也逆迎也执瑞节为信而迎之也行理小行人】候人为导【注导宾至于朝出送之境】卿出郊劳【注聘礼曰宾至于近郊君使卿朝服用束帛劳】门尹除门【注门尹司门也除门扫除门庭也】宗祝执祀【注宗宗伯祝太祝也执祀宾将有事于庙则宗祝执祭祀之礼】司里授馆【注司里授客所当馆次于卿也聘礼卿授馆】司徒具徒【注具徒役修道路之委积】司空视涂【注视险易也】司冦诘奸【注禁诘奸盗】虞人入材【注虞人掌山泽之官祭祀宾客各供其材】甸人积薪【注甸人掌薪蒸之官也】火师监燎【注火师司火燎庭燎也】水师监濯【注水师监水掌涤濯之事者】膳宰致飱【注孰食曰飱】廪人献饩【注生曰饩禾米也】司马陈刍【注司马掌帅圉人飬马故陈刍圉人职属司马】工人展车【注展省客车补伤败也】百官各以物至宾入如归是故小大莫不懐爱【注小大谓宾介也】其贵国之宾至则以班加一等益防【注贵国大国也班次也】至于王使则皆官正涖事【注正长也】上卿监之
　　右主国待宾
　　礼记曲礼凡执主器执轻如不克【注重慎之也主君也克胜也】执主器操币圭璧则尚左手行不举足车轮曵踵【注重慎也尚左手尊左也车轮谓行不絶也　疏尚上也右手在下左手在上左尊故云尚左手曵拽也踵脚后也行时不得举足但起前拽后使踵如车轮曳地而行】
　　立则磬折垂佩主佩倚则臣佩垂主佩垂则臣佩委【注君臣俛仰之节倚谓附于身小俛则垂大俛则委于地　疏此明授受时礼也】
　　【吕氏曰凡授受者尊卑皆磬折故垂佩然臣当加恭于君故有佩倚佩垂佩委之差也】
　　论语执圭鞠躬如也如不胜【注包曰为君使聘问邻国执持君之圭鞠躬者敬慎之至】上如揖下如授勃如战色足蹜蹜如有循【注郑曰上如揖授王宜敬下如授不敢防礼战色敬也足蹜蹜如有循举前曵踵行】享礼有容色【注郑曰享献也聘礼既聘而享用圭璧有庭实】私觌愉愉如也【注郑曰觌见也既享乃以私礼见愉愉顔色和　疏此一节记为君使聘问邻国之礼容也上谓授玉时宜敬故如揖也下谓既授玉而降虽不执玉犹如授时不敢防礼也执圭者聘礼云宾袭执圭致命公侧袭受玉于中堂与东楹之间是也大宗伯云公执桓圭侯执信圭伯执躬圭子执谷璧男执蒲璧此谓诸侯所执圭璧皆朝于王及相朝所用也其公侯伯朝后皆用璋以聘礼聘君用圭聘夫人用璋知于天子及后亦然也其子男既朝王用璧朝后宜用琮以璧琮相对故也其诸侯之臣聘天子及聘诸侯其聘玉及享玉降其君瑞一等故玉人云瑑圭璋八寸璧琮八寸以覜聘是也】朱子集注圭诸侯命圭聘问邻国则使大夫执以通信如不胜执主器执轻如不克敬谨之至也上如揖下如授谓执圭平衡手与心齐髙不过揖卑不过授也战色战而色惧也蹜蹜举足促狭也如有循记所谓举前曵踵言行不离地如縁物也有容色和也愉愉则又和矣此一节记孔子为君聘于邻国之礼也晁氏曰孔子定公九年仕鲁至十三年适齐其间絶无朝聘往来之事疑使摈执圭两条但孔子甞言其礼当如此尔
　　蕙田案周礼玉人所称命圭即桓信躬之等惟诸侯朝王及自相朝执之若大夫聘问执瑑圭璋璧琮降于命圭一等非命圭也邢叔明疏极分明朱子以执圭之圭为命圭偶不检尔
　　右聘使之容
　　礼记玉藻宾入不中门不履阈【注辟尊者所从也此谓聘客也阈门限】公事自闑西【注聘享也】私事自闑东【注觌面也　疏闑谓门之中央所竖短木又谓之门橛枨谓门两旁长水所谓门楔也】
　　朱子曰案此云门只有一闑唯上经贾疏独云门有二闑故中门之处及君与宾介行之次第皆有不同未知孰是当更考之
　　蕙田案古人门制两旁有枨中间有闑枨闑之间为中门枨者门之两旁长木闑则两扉相合处有一木常设而不动者门以向堂为正故闑东为右闑西为左东为主位西为宾位闑东主所出入闑西宾所出入曲礼主人入门而右就东堦宾入门而左就西堦是也臣子在本国则出入皆由闑东曲礼谓士大夫出入君门由闑右燕礼卿大夫皆入门右是也若聘于他国则玉藻谓公事自闑西私事自闑东公事聘享用宾礼私事觌面从臣礼也东西两扉各有中君出入由东扉之中玉藻闰月则阖门左扉立于其中臣子不敢当尊乡党立不中门曲礼为人子者立不中门此东扉之中也两君相见则宾由西扉之中臣为宾则否玉藻宾入不中门此西扉之中也饶双峰谓君出入则皆由左出则以东扉为左入则以西扉为左士大夫出入君门则皆由右出以闑西为右入以闑东为右郝仲舆谓闑东西自定左右随身出入君自内南面东出由闑左入由右亦闑左也臣自外北面东入为闑右出自西亦闑右也入自闑西则疑于为宾出由闑东则疑于为主故不敢也今案二説皆误曲礼言闑右燕礼言门右据门闑为左右则左右皆有定所未闻随身出入为左右也宾主有闑东闑西之分君臣但有中门不中门之分未闻君左臣右之説也君臣常时出入皆在闑东未闻为君者东出西入为臣者东入西出也曰入由闑西则疑于为宾是矣曰出由闑东则疑于为主夫不敢疑于主反俨然疑于宾矣入不敢为宾而出乃敢为宾有是理乎总由不知东西但别宾主而不别君臣左右有定所而不随身之出入故为此交互纷错之説耳至人臣出入由闑右既不敢当中即当稍近闑而行陆稼书谓由闑右即拂闑之义甚允玉藻大夫中枨与闑之间士介拂枨盖大夫士与上介雁行于后不敢相沿乃两君相见之仪非常时出入之仪也
　　右宾出入公门
　　礼记曲礼大夫士见于国君君若劳之则还辟再拜稽首【注谓见君既拜矣而后见劳也聘礼曰君劳使者及介君皆答拜　疏聘礼聘享及私觌讫公劳宾宾再拜稽首公答拜公劳介介再拜稽首公答拜是也聘礼无还辟之文文不备也】君若迎拜则还辟不敢答拜【注嫌与君抗宾主之礼迎拜谓君迎而先拜之聘礼曰大夫入门再拜君拜其辱疏谓聘宾初至主国大门外主君迎而拜之宾辟不答拜是也】
　　大夫见于国君国君拜其辱【注自外来而拜拜见也自内来而拜拜辱也】君于士不答拜也非其臣则答拜之【注不臣人之臣　疏君于已士以其贱故不答拜然士介聘还亦旅答拜者敬其奉使而还士相见礼答拜者以其初为士敬之故也他国之士非已尊所加故答之】
　　右宾介见主君
　　礼器大夫聘礼以脯醢【注大夫出使行聘礼毕主国礼之酌以酒而又有脯醢味稍多也】
　　周礼秋官掌客凡诸侯之卿大夫士为国客则如其介之礼以待之【注言其特来聘问待之礼如其为介时也然则聘礼凡所以礼宾是亦礼介】蕙田案掌客掌牢礼饩献饮食之等此云如其介之礼者即上诸公相为宾之礼所云凡介皆有飱饔饩以其爵等为之牢礼之陈数惟上介有禽献郑氏谓爵卿则飱二牢饔饩五牢大夫则飱太牢饔饩三牢士则飱少牢饔饩太牢是也
　　右礼宾及牢礼之等
　　掌客凡礼宾客国新杀礼凶荒杀礼札防杀礼祸烖杀礼在野在外杀礼【注皆为国省用爱费也国新新建国也凶荒无年也祸烖新有兵寇水火也　疏在野在外杀礼者以其野外忽遽礼物不可卒备故亦杀之】
　　凡宾客死致礼以防用【注死则主人为之具而殡矣防用者馈奠之物　疏若诸侯出行则以三年之戒以椑从死时除棺之外主人皆备之若从者死棺物皆共之殡者在馆权殡还日以柩行馈奠之物者小敛特豚一鼎大敛时特豚三鼎之类是也】宾客有防唯刍稍之受【注不受飨食飨食加也防谓父母死也客则又有君焉刍给牛马稍人禀也其正礼飱饔饩主人致之则受　疏防谓父母死也者据正宾而言若诸侯正应母死而有父者或始封之君旧为卿大夫容有父或父有废疾不立已受位于祖亦云有父也云客则又有君焉者谓介已下非直有父母又有君防以其俱三年】遭主国之防不受飨食受牲礼【注牲亦当为腥声之悮也有防不忍煎亨正礼飱饔当孰者腥致之也】
　　礼记曽子问曽子问曰为君使而卒于舍礼曰公馆复私馆不复凡所使之国有司所授舍则公馆已何谓私馆不复也【注复始死招魂】孔子曰善乎问之也自卿大夫士之家曰私馆公馆与公所为曰公馆公馆复此之谓也【注公馆若今县官舍也公所为君所命使舍己者】
　　杂记上大夫士死于道则升其乘车之左毂以其绥复如于馆死则其复如于家【注绥亦緌也大夫复于家以元冕士以爵弁服】为君使而死公馆复私馆不复公馆者公宫与公所为也私馆者自卿大夫之家也【注公所为君所作离宫别馆也】
　　春秋哀公十五年左氏传楚子西子期伐吴及桐汭陈侯使公孙贞子吊焉及良而卒将以尸入【注宣城广徳县西南有桐水出白石山西北入丹阳湖吊为楚所伐良吴地聘礼若宾死未将命则既敛于棺造于朝介将命　疏尸者未葬之通称案聘礼宾入竟而死遂也主人为之具而殡介摄其事此谓入竟未至国都宾死其礼如此又云若宾死未将命则既敛于棺造于朝介将命此谓宾已至朝主人将欲行礼宾请间之后宾死以柩造朝以尸将事今贞子卒于竟内依礼惟可以尸而入殡于宾馆不合以柩造朝以尸将事今上介芉尹云以尸将事者以吴人不纳故引礼深以辨之杜以传有以尸将事故引聘礼敛于棺造于朝介将命以释之其实贞子当殡于馆不得以尸将事也】吴子使太宰嚭劳且辞曰以水潦之不时无乃廪然陨大夫之尸以重寡君之忧寡君敢辞上介芉尹盖对曰寡君闻楚为不道荐伐吴国【注廪然倾动貌盖陈大夫贞子上介荐重也】
　　朱子曰案上介二字属下句释文云属上句悮也
　　灭厥人民寡君使葢备使吊君之下吏无禄使人逢天之慼大命陨队絶世于良废日共积一日迁次【注备犹副也絶世犹言弃世废行道之日以共具殡敛所积聚之用一日迁次言不敢留君命】今君命逆使人曰无以尸造于门是我寡君之命委于草莽也且臣闻之曰事死如事生礼也于是乎有朝聘而终以尸将事之礼【注朝聘道死以尸将事】又有朝聘而遭防之礼【注遭所聘之防】若不以尸将命是遭防而还也无乃不可乎以礼防民犹或逾之今大夫曰死而弃之是弃礼也其何以为诸侯主【注谓主盟也】先民有言曰无秽虐士备使奉尸将命苟我寡君之命逹于君所虽陨子深渊则天命也非君与渉人之过也吴人内之【注虐士死者传言芋尹盖知礼】
　　朱子曰今案疏曰案礼宾入竟而死则以尸入殡于馆而介摄其命宾至已朝主人将欲行礼宾请间之后而宾死则以柩造朝以尸将事今公孙贞子卒于竟内依礼唯可以尸而入殡于宾馆芋尹乃欲以柩造朝以尸将事而吴人纳之杜注又以为知礼皆失之矣
　　【邵寳日格子案礼也吴人未之知也陈人亦未之知也礼宾终有于入竟者有于未将命者于入竟者主人为之殡介摄其命于未将命者以尸将事】
　　蕙田案公孙贞子卒于吴竟于礼当以尸入国殡于宾馆而后介摄其事传所谓将以尸入者入国而殡于公馆非入朝而以尸将事也吴人辞之盖欲其殡于竟上不令其尸入国故芋尹盖有君命委于草莽之对而引朝聘以尸将事及遭防之礼以辨之以尸将事聘宾之变礼也遭防之礼主国之变礼也二者对举其非欲以尸将事明矣杜氏误防文义乃有朝聘以尸将事之说孔疏辨之极明朱子疑芋尹欲以柩造朝而吴人纳之然传云纳之者纳之使入国也吴人尚不欲其尸入国况肯令其造于朝乎盖亦承杜氏之误而不察也
　　右聘变礼
　　春秋隐公七年夏齐侯使其弟年来聘【范注聘例时凡聘皆使卿执玉帛以相存问】　左氏传齐侯使夷仲年来聘结艾之盟也公羊传其称弟何母弟称弟母兄称兄　谷梁传诸侯之尊兄弟不得以属通其弟云者以其来接于我举其贵者也
　　桓公三年冬齐侯使其弟年来聘　左氏传致夫人也庄公二十有三年春祭叔来聘【范注祭叔天子寰内诸侯叔名】　谷梁传其不言使何也天子之内臣也不正其外交故不与使也
　　【郑氏康成曰诸称使者是奉王命其人无自来之意今祭叔不一心于王而欲外交不得王命来故去使以见之】
　　夏荆人来聘【杜注不书荆子使某来聘者盖楚之始通未成其礼】　公羊传荆何以称人始能聘也　谷梁传善累而后进之其曰人何也举道不待再【注明聘问之礼朝宗之道非夷狄之所能故一举而进之】
　　二十有五年春陈侯使女叔来聘【杜注女叔陈卿女氏叔字】　左氏传始结陈好也嘉之故不名　谷梁传其不名何也天子之命大夫也
　　僖公三十有三年春齐侯使国归父来聘　左氏传齐国荘子来聘自郊劳至于赠贿礼成而加之以敏【注迎来曰郊劳送去曰赠贿】
　　文公四年秋卫侯使俞来聘　左氏传卫武子来聘公与之宴为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾
　　九年冬楚子使椒来聘【椒谷梁作荻】　左氏传楚子越椒来聘执币傲叔仲恵伯曰是必灭若敖氏之宗傲其先君神弗福也　公羊传椒者何楚大夫也楚无大夫此何以书始有大夫也始有大夫则何以不氏许夷狄者不一而足　谷梁传楚无大夫其曰荻何也以其来我褒之也
　　十有二年秋秦伯使术来聘【术公羊作遂】　左氏传秦伯使西乞术来聘且言将伐晋襄仲辞玉曰君不忘先君之好照临鲁国镇抚其社稷重之以大器寡君敢辞玉【注大器圭璋也不欲与秦为好故辞玉】对曰不腆敝器不足辞也主人三辞宾曰寡君愿徼福于周公鲁公以事君不腆先君之敝器使下臣致诸执事以为瑞节【注节信也出聘必告庙故称先君之器】要结好命所以借寡君之命结二国之好是以敢致之襄仲曰不有君子其能国乎国无陋矣厚贿之【注贿赠送也】公羊传遂者何秦大夫也
　　宣公八年冬齐侯使国佐来聘　左氏传国武子来报聘
　　成公三年冬十有一月晋侯使荀庚来聘卫侯使孙良夫来聘
　　四年春宋公使华元来聘　左氏传通嗣君也【注宋共公即位】八年春宋公使华元来聘　左氏传聘共姬也
　　冬十月晋侯使士燮来聘　左氏传言伐郯也
　　十有一年春王三月晋侯使郤犨来聘　左氏传郤犨来聘且涖盟
　　十有八牟晋侯使士匄来聘　左氏传晋范宣子来聘且拜朝也【注拜谢公朝】君子谓晋于是乎有礼
　　襄公元年冬卫侯使公孙剽来聘晋侯使荀防来聘左氏传卫子叔晋知武子来聘礼也凡诸侯即位小国朝之大国聘焉以继好结信谋事补阙礼之大者也五年夏郑伯使公子发来聘　左氏传郑子国来聘通嗣君也【注郑僖公初即位】
　　七年冬十月卫侯使孙林父来聘　左氏传卫孙文子来聘且拜武子之言而寻孙桓子之盟
　　八年冬晋侯使士匄来聘　左氏传晋范宣子来聘且拜公之辱告将用师于郑公享之
　　十有二年夏晋侯使士鲂来聘　左氏传晋士鲂来聘且拜师【注谢前年伐郑师】
　　十有五年春宋公使向戌来聘　左氏传宋向戌来聘且寻盟
　　二十有六年夏晋侯使荀吴来聘　左氏传中行穆子来聘召公也【注召公为澶渊防】
　　二十有七年春齐侯使庆封来聘【杜注景公即位通嗣君也】
　　二十有九年夏晋侯使士鞅来聘　左氏传范献子来聘拜城杞也
　　吴子使札来聘　左氏传吴公子札来聘通嗣君也公羊传吴无君无大夫此何以有君有大夫贤季子也谷梁传吴其称子何也善使延陵季子故进之也身
　　贤贤也使贤亦贤也延陵季子之贤尊君也其名成尊于上也
　　三十年春王正月楚子使防罢来聘　左氏传通嗣君也
　　昭公二年春晋侯使韩起来聘　左氏传晋侯使韩宣子来聘【注公即位故】且告为政而来见礼也
　　十有二年夏宋公使华定来聘　左氏传通嗣君也二十有一年夏晋侯使士鞅来聘【杜注晋顷公即位通嗣君】
　　蕙田案以上诸侯聘鲁
　　又案春秋列国聘鲁者九国齐来聘五晋来聘十一宋来聘四卫来聘四楚来聘三【称人者一】陈郑秦吴来聘各四王畿诸侯来聘者一祭叔是也
　　庄公二十有五年冬公子友如陈【杜注报女叔之聘诸鲁出朝聘皆书如不果彼国必成其礼故不称朝聘　何注如陈者聘也内朝聘言如者尊内也】
　　三十有二年冬公子庆父如齐【杜注庆父既杀子般季友出奔国人不与故惧而适齐欲以求援时无君假赴告之礼而行】　谷梁传此奔也其曰如何也讳莫如深深则隐苟有所见莫如深也
　　蕙田案诸家皆以为出奔以经无明文姑存于此
　　僖公五年夏公孙兹如牟　左氏传公孙兹如牟娶焉七年秋公子友如齐【杜注罢盟而聘谢不敏也】
　　十有三年冬公子友如齐
　　二十有八年秋公子遂如齐【杜注聘也】
　　三十年冬公子遂如京师遂如晋　左氏传东门襄仲将聘于周遂初聘于晋
　　三十有一年春公子遂如晋　左氏传拜曹田也文公元年冬公孙敖如齐　左氏传穆伯如齐始聘焉礼也凡君即位卿出并聘践修旧好要结外援好事邻国以卫社稷忠信卑让之道也
　　五年夏公孙敖如晋
　　六年夏季孙行父如陈　左氏传季文子聘于陈且娶焉
　　秋季孙行父如晋　左氏传季文子将聘于晋使求遭防之礼以行【注闻晋侯疾故】
　　十有一年秋公子遂如宋　左氏传襄仲聘于宋十有五年春季孙行父如晋　左氏传为单伯与子叔姬故也
　　秋季孙行父如晋
　　十有七年冬公子遂如齐　左氏传襄仲如齐拜谷之盟
　　十有八年秋公子遂叔孙得臣如齐【杜注书二卿以两事行非相介】左氏传襄仲庄叔如齐恵公立故且拜葬也【注襄仲贺恵公立庄叔谢齐来防葬】
　　谷梁传使举上客而不称介不正其同伦而相介故列而数之也【注上客聘主也礼大夫为卿介遂与得臣俱为卿是以同伦为副使故两言之明无差降】冬季孙行父如齐
　　宣公元年夏季孙行父如齐　左氏传季文子如齐纳赂以请防
　　公子遂如齐　左氏传东门襄仲如齐拜成
　　八年夏六月公子遂如齐至黄乃复　公羊传其言至黄乃复何有疾也何言乎有疾乃复讥何讥尔大夫以君命出闻防徐行而不反
　　秋季孙行父如齐　左氏传季文子初聘于齐【注齐侯初即位】冬公孙归父如齐　左氏传子家如齐伐邾故也十有八年秋七月公孙归父如晋
　　成公五年春王正月仲孙蔑如宋　左氏传报华元也【注前年宋华元来聘】
　　六年夏六月公孙婴齐如晋
　　冬季孙行父如晋　左氏传贺迁也
　　八年春公孙婴齐如莒　左氏传声伯如莒逆也【注自为逆妇而书者因聘而逆】
　　十有一年夏季孙行父如晋　左氏传季文子如晋报聘且涖盟也
　　秋叔孙侨如如齐　左氏传宣伯聘于齐以修前好襄公二年秋七月叔孙豹如宋　左氏传穆叔聘于宋通嗣君也
</div>
    <div class="pagination">
<a href="五礼通考_page371.html">上一页</a><span>...</span><a href="五礼通考_page367.html">367</a><a href="五礼通考_page368.html">368</a><a href="五礼通考_page369.html">369</a><a href="五礼通考_page370.html">370</a><a href="五礼通考_page371.html">371</a><span class="current-page">372</span><a href="五礼通考_page373.html">373</a><a href="五礼通考_page374.html">374</a><a href="五礼通考_page375.html">375</a><a href="五礼通考_page376.html">376</a><a href="五礼通考_page377.html">377</a><span>...</span><a href="五礼通考_page373.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
