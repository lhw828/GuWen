<!DOCTYPE html>
<html>
<head>
    <meta charset="UTF-8">
    <title>钦定礼记义疏 - 第 78 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定礼记义疏 - 第 78 页/共 122 页</h1>
    <div class="content">　　祭义凡祭为礼之本礼为人之本将明礼本故先説治人经常也案大宗伯吉礼之别十有二【案吉礼祭礼也周礼以禋祀祀上帝实柴祀日月星辰槱燎祀司中司命风师雨师血祭祭社稷五祀五岳貍沈祭山林川泽疈辜祭四方百物肆献祼馈食春祠夏禴秋尝冬烝六者皆享先王】凶礼之别五【案丧礼哀死亡荒礼哀凶札吊礼哀祸烖禬礼哀围败恤礼哀防乱】賔礼之别八【案春见曰朝夏见曰宗秋见曰觐冬见曰遇时见曰防殷见曰同时聘曰问殷頫曰视】军礼之别五【案大师用众大均恤众大田简众大役任众大封合众】嘉礼之别六【案饮食亲宗族冠昏成男女賔射亲故旧朋友飨燕亲賔客脤膰亲兄弟之国庆贺亲异姓之国】五礼之别总三十有六自犹从也言孝子祭亲非假他物从外至于身使巳为之从孝子身中出生于孝子之心也孝子感时心中怵惕故奉亲以祭祀之礼若非贤者不能尽怵惕之义也　方氏慤曰奉之以礼者见乎物尽之以义者存乎心徇其物而忘其心者众人也发于心而形于物者君子也故曰唯贤者能尽祭之义　陈氏澔曰心怵即前篇君子履之必有怵惕之心谓心有感动也
　　案物犹事也军賔诸礼有事从外至而我应之敬虽在我而所由生则因乎物若祭则吾心自怵不因物至
　　贤者之祭也必受其福非世所谓福也福者备也备者百顺之名也无所不顺者之谓备言内尽于已而外顺于道也忠臣以事其君孝子以事其亲其本一也上则顺于鬼神外则顺于君长内则以孝于亲如此之谓备唯贤者能备能备然后能祭是故贤者之祭也致其诚信与其忠敬奉之以物道之以礼安之以乐参之以时明荐之而巳矣不求其为此孝子之心也【长竹丈反下所长同道音导其为于伪反】
　　正义郑氏康成曰世所谓福者谓受鬼神之祐助也其本一者言忠孝俱由顺出也明犹洁也为谓福祐为巳之报　孔氏頴达曰此明祭祀受福是百顺之理世人谓福为寿考吉祥祐助于身若贤者受福身外万事皆顺于道理故云非世所谓福也内尽于巳外顺于道释百顺之义谓心既内尽外又行善无违于道理也上则顺于鬼神又广大其顺也鬼神尊故言上出则事公卿故言外不求其为者言孝子但内尽孝敬以奉祭祀不求其福祥为巳之报案少牢嘏辞云皇尸命工祝承致多福无疆于女孝孙使女受禄于天宜稼于田此云不求者谓孝子之心无所求也但神自致福故有受禄于天之言若水旱灾荒祷祭百神则有求也故大祝有六祈之义大司徒有荒政索鬼神之礼　方氏慤曰致其诚则无伪行致其信则无疑虑致其忠则无欺心致其敬则无怠志四者祭之本所谓物者奉乎此所谓礼者道乎此乐者安乎此时者参乎此而巳盖物以将其意故曰奉礼以行其义故曰道乐以乐其来故曰安时以节其中故曰参　叶氏梦得曰孝子之心所以自尽者如此岂有求而为哉　辅氏广曰养在事孝在心　应氏镛曰诚信忠敬所谓忠信礼之本礼乐时物所谓义理礼之文理则无所不顺有致福之道也心则不求其为无幸福之心也
　　存疑郑氏康成曰贤者之所谓福者谓受大顺之显名也
　　辨正辅氏广曰必受其福以理必之世所谓福则不可必也名犹名言之名犹言备者百顺之谓而巳内尽于巳外顺于道则仰不愧天俯不愧人内不愧心心安体胖是贤者之所谓福也
　　祭者所以追养继孝也孝者畜也顺于道不逆于伦是之谓畜是故孝子之事亲也有三道焉生则养没则丧丧毕则祭养则观其顺也丧则观其哀也祭则观其敬而时也尽此三道者孝子之行也【养羊尚反畜许六反尽子忍反行下孟反】正义郑氏康成曰畜谓顺于徳教没终也　孔氏頴达曰追养继孝者养是生时养亲孝是生时事亲亲今既没设礼祭之追生时之养继生时之孝畜谓孝子顺于德教不逆伦理可以畜养其亲故释孝为畜叶氏梦得曰生可得而养死不可得而养则孝几
　　于絶矣故祭则追养以继孝孝则致其乐而此观其顺者顺为乐之形也丧则致其哀而此观其哀者哀为丧之本也祭则致其严而此观其敬者敬为严之体也盖孝子之行不过此三者而诚信忠敬皆在内者故曰孝子之心也　辅氏广曰数与疏皆非时也
　　既内自尽又外求助昏礼是也故国君取夫人之辞曰请君之玉女与寡人共有敝邑事宗庙社稷此求助之本也夫祭也者必夫妇亲之所以备外内之官也官备则具备水草之菹陆产之醢小物备矣三牲之俎八簋之实美物备矣昆虫之异草木之实隂阳之物备矣凡天之所生地之所长苟可荐者莫不咸在示尽物也外则尽物内则尽志此祭之心也【取七注反长竹丈反】
　　正义郑氏康成曰言玉女者美言之也君子于玉比德焉具谓所共众物也水草之菹芹茆之属【孔疏案醢人加豆之实芹菹朝事之豆茆菹又有昌本深蒲菭笋是水草故郑云之属】陆产之醢蚳蝝之属【孔疏醢人馈食之豆有蜃蚳蝝即蚳之类加豆之实有兔醢醯醢皆是陆产故云之属】天子之祭八簋【孔疏明堂位云周之八簋】昆虫谓温生寒死之虫也内则可食之物有蜩范【孔疏蜩蝉也范蜂也此昆虫之属】草木之实蔆芡榛栗之属【孔疏笾人加豆之实有蔆芡馈食之笾有枣栗榛实是草木故云之属】咸皆也　方氏慤曰既内自尽于巳也又外求助于人求助之道莫大乎夫妇之际以夫妇而行祭祀之道则足以尽隂阳之义以夫妇而共祭祀之事则足以备外内之官故国君取夫人之辞以事宗庙社稷为言也必曰玉女者言其有贞洁之徳也妇之助夫固不特在祭祀而以祭祀为本故曰此求助之本也夫妇亲之若君制祭夫人荐盎君割牲夫人荐酒卿大夫相君命妇相夫人此外内之官也官所以执事事所以具物故曰官备则具备七菹有葵菹不必皆水草七醢有虫醢鱼醢不必皆陆产俎者三牲八簋者五谷俎所荐者天产故其数竒簋所盛者地产故其数耦于昆虫草木言隂阳之物者以用隂阳之物至于是为备故也　辅氏广曰自尽实难事亲若曾子可也心尽而诚行则内外之官不容不备内外之官备则凡祭之事物不容不备小物备矣美物或未备也美物备矣隂阳之物或未备也至于隂阳之物备则至矣尽矣无遗矣又云凡天之所生地之所长苟可荐者莫不咸在盖其至诚无有穷巳之意故云此祭之心也孝子祭亲之心何有穷尽但拘于礼束于财不得自尽其心焉耳矣
　　总论孔氏頴逹曰自此至祭之道也一节言孝子事亲先能自尽又外求伉俪供粢盛之事
　　是故天子亲耕于南郊以共齐盛王后蚕于北郊以共纯服诸侯耕于东郊亦以共齐盛夫人蚕于北郊以共冕服天子诸侯非莫耕也王后夫人非莫蚕也身致其诚信诚信之谓尽尽之谓敬敬尽然后可以事神明此祭之道也【共供同齐本亦作齍与粢同盛音成纯郑读缁今如字】
　　正义郑氏康成曰纯服亦冕服也互言之尔冕以着祭服东郊少阳诸侯象也【孔疏天子太阳故南郊诸侯少阳故东郊然借田并在东南故王言南诸侯言东】夫人不蚕于西郊妇人礼少变也【孔疏后太隂故北郊夫人少隂合西郊然亦北者妇人质少变故与后同也】齐或为粢　孔氏頴达曰此结上求助之事　方氏慤曰天子诸侯非莫与之耕王后夫人非莫与之蚕然且亲耕亲蚕焉则以身致其诚信而巳以神明之所飨者在诚不在物故也
　　存疑郑氏康成曰纯以见缯色【孔疏防古缁字书文相乱防并作纯郑注于丝理可知色不明者皆读缁论语今也纯及此】
　　案丝由蚕出则纯服断为丝服读如字何疑若着明服色则朱绿黄详于祭义何必画添缁字
　　及时将祭君子乃齐齐之为言齐也齐不齐以致齐者也是故君子非有大事也非有恭敬也则不齐不齐则于物无防也耆欲无止也及其将齐也防其邪物讫其耆欲耳不听乐故记曰齐者不乐言不敢散其志也心不苟虑必依于道手足不苟动必依于礼是故君子之齐也专致其精明之德也故散齐七日以定之致齐三日以齐之定之之谓齐齐者精明之至也然后可以交于神明也【言齐及齐不齐皆如字以齐之同余侧皆反耆市志反】
　　正义郑氏康成曰讫犹止也定者定其志意　孔氏頴达曰及时将祭谓四时应祭之前未旬时也方将接神先宜整身心故齐也未齐之时心虑散荡心所嗜欲有不齐整及其齐也止此不齐之事以致极齐戒之道　方氏慤曰物自外入故曰防嗜欲由中故曰止前言止而后言讫者止之而后讫故也齐固不止于耳不听乐然乐者人之所乐故又引记以为言焉不为物所贰故其德精不为物所蔽故其徳明致者致其至而巳散齐即祭义所谓散齐于外是也致齐即祭义所谓致齐于内是也以齐于内故又谓之宿礼器所谓三日宿者以此以齐于外故又谓之戒礼器所谓七日戒者以此若心不苟虑与讫其嗜欲之类则所以齐其内也若手足不苟动与防其邪物之类则所以齐其外也夫散者集之则一归乎定故散齐七日以定之致其至焉则未始不齐故致齐三日以齐之定言定于外齐言齐其内　叶氏梦得曰心依于道道无形也手足依于礼礼有体也　辅氏广曰依于道志以道寜也依于礼非礼不动也精明我之神明也神明神之精明也极其致则我与神非贰也故曰微之显诚之不可揜如此夫
　　通论刘氏基曰君子之所以为德恭敬而巳矣恭敬也者不可须臾离也大雅述文王曰于缉熙敬止又曰不显亦临无射亦保圣人无一息之不恭且敬何待于齐齐所以笃其恭敬犹恐其有未至而致之圣人不自满假之心也谓之非有大事不齐犹可谓之非有恭敬则不齐大不可也
　　总论孔氏頴达曰自此至夫妇亲之一节明祭斋戒之义并明君与夫人皆致齐防于大庙夫妇交亲行祭之义
　　是故先期旬有一日宫宰宿夫人夫人亦散齐七日致齐三日君致齐于外夫人致齐于内然后防于大庙君纯冕立于阼夫人副祎立于东房君执圭瓒祼尸大宗执璋瓒亚祼及迎牲君执纼卿大夫从士执刍宗妇执盎从夫人荐涗水君执鸾刀羞哜夫人荐豆此之谓夫妇亲之【先悉荐反大音泰祎音辉瓒才旦反祼古乱反纼直忍反从才用反下皆同刍初俱反盎乌浪反从夫人絶句一读以从字絶句涗舒锐反哜本亦作齐才细反】
　　正义郑氏康成曰宫宰守宫官也宿读为肃肃犹戒也戒轻肃重大庙始祖庙也圭瓒璋瓒祼器也以圭璋为柄酌郁鬯曰祼大宗亚祼容夫人有故摄焉纼所以牵牲也周礼作絼刍谓藳也杀牲时用荐之周礼封人祭祀饰牲共其水藁涗盎齐也盎齐涗酌也凡尊有明水因兼云水尔【孔疏盎齐涗酌周礼司尊彝文盎齐差清和以清酒涕之谓之涗酌此荐涗即盎齐也夫人荐盎不荐明水以盎齐加明水故连水言之】哜哜肺祭肺之属也【孔疏少牢特牲荐熟之时俎有祭肺及举肺二肺皆哜之】君以鸾刀割制之天子诸侯之祭礼先有祼尸之事乃后迎牲【孔疏以少牢特牲无此礼故知此是天子诸侯礼】刍或为防　孔氏頴达曰外谓君之路寝内谓夫人正寝是致齐并于正寝散齐亦然但此文对防于大庙故云然耳祭日君与夫人俱至大庙之中悉用冕而祭侯伯夫人揄狄子男夫人阙狄并立东房以俟行事夫人有故故大宗伯代夫人行礼下云夫人荐涗水荐豆显夫人亲行也各有所明不可一揆纼牛鼻绳君自执之入系于碑卿大夫从驱之及杀与币告皆从于君士执刍者以其杀牲用刍藳借之也宗妇执盎从谓同宗之妇执盎从夫人而来奠盎齐于位夫人乃就盎齐之尊酌此涗齐而荐之上言夫人副祎则此是上公之祭宜有醴齐盎齐但言盎略耳亦容侯伯子男之祭但有盎齐也哜有二时一是朝践之时取肝以膋贯之入室燎于炉炭出荐之主前二谓馈孰之时君以鸾刀割制所羞哜肺横切之使不絶亦奠于俎上尸并哜之羞进也谓君用鸾刀制此哜肉以进之　方氏慤曰齐于内外所以辨其位防于大庙所以聨其事六冕皆麻而曰纯者孔子称今也纯当孔子时固有纯冕矣副祎盖天子王后之服上公夫人宜服之周官追师掌首饰有副有编有次副为首饰之上故以之配三狄编为首饰之中故以之配鞠展次为首饰之下故以之配禒衣而巳谓之副则夫人之所同谓之祎则后及上公夫人之所独三狄虽同用副然以配祎衣为正故经未有言副揄阙者止曰副祎而巳夫人奠盎此言宗妇执盎者宗妇执之夫人奠之故也哜者尸所哜之肺也以尸之所哜故君执鸾刀而羞之尸必哜之君必羞之者以周人所贵故也上言祭必夫妇亲之故此结言此之谓夫妇亲之也　周氏谞曰圭者象天用而半圭为璋示其君之于天用则全之而夫人则半之而巳
　　存疑孔氏頴达曰非二王后及周公庙则悉用冕而祭副及祎后之上服【案上公夫人得服之】鲁及二王之后夫人得服之
　　存异陆氏佃曰亚祼非独容夫人有故摄焉亦容宗伯亚夫人祼盖二王之后三祼君一夫人一大宗一通论陈氏祥道曰殷人尊神而交神于明故先乐而求诸阳周人尊礼而辨神于幽故先祼而求诸隂书曰王入大室祼祭统曰君执圭瓒祼尸则尸入大室以圭瓒酌郁鬯祼之后又以璋瓒酌郁鬯亚祼其祼尸也如祼賔客则王与后自灌之矣郑氏释小宰谓王酌郁鬯以献尸尸受祭之啐之奠之然尸神象也神受而自灌非礼意也
　　案求非一求而巳故求诸阳者有燎求诸隂者有再祼陆氏二王之后三祼则天子必三祼矣于礼何据乎孔氏云夫人亲在而又云大宗记者乱陈之不可一揆其说甚明不必凿为三祼以乱礼也
　　及入舞君执干戚就舞位君为东上冕而总干率其羣臣以乐皇尸是故天子之祭也与天下乐之诸侯之祭也与竟内乐之冕而总干率其羣臣以乐皇尸此与竟内乐之之义也【乐音洛竟音境】
　　正义郑氏康成曰君为东上近主位也皇君也言君尸者尊之　孔氏頴达曰此明祭时天子诸侯亲在舞位以乐皇尸也　方氏慤曰舞位则缀兆也君于东上则以君为祭主故也干戚武舞所执也羽籥文舞所执也上言干戚而不言冕下言总干而不言戚互相备也称皇尸与诗楚茨所称同义诗凫鹥又称公尸兼神祖考而言之曰公尸言众之所共也楚茨指宗庙之祖考而言之也诸侯之尸亦称皇者尊神而巳　陈氏祥道曰庙中在天子则天下之象也在诸侯则竟内之象也故天子冕而总干以乐皇尸非徒乐之所以与天下乐之也诸侯冕而总干亦与竟内乐之古者人君之于庙飨借则亲耕牲则亲杀酒则亲献然则乐之亲舞不为过矣　应氏镛曰比干仗钺乃武王临阵之容朱干玉戚为大武象成之乐祭而用之于宗庙既以显先王之功舞而象其形容又欲使子孙知缔剙之艰难而毋忘于持守也以君之尊躬执其事非徒乐皇尸所以说祖考也然食三老五更于大学亦必冕而总干者祭先圣先师而用之犹祭之因以乐皇尸也鲁之有是舞以周公佐武王伐纣周旋军旅之闲因以歆其神灵也皇大也皇尸犹皇考也
　　存疑陈氏祥道曰尸则亲迎
　　案君迎牲而不迎尸以尸在外则嫌于臣也
　　夫祭有三重焉献之属莫重于祼声莫重于升歌舞莫重于武宿夜此周道也凡三道者所以假于外而以增君子之志也故与志进退志轻则亦轻志重则亦重轻其志而求外之重也虽圣人弗能得也是故君子之祭也必身自尽也所以明重也道之以礼以奉三重而荐诸皇尸此圣人之道也
　　正义郑氏康成曰武宿夜武曲名也周道犹周之礼孔氏頴达曰此并明祭祀之礼有三种可重之事
　　假借外物而以增益君子内志祼则假于郁鬯歌则假于声音舞则假于干戚皆是假于外物故与志同进同退若内志轻畧则此等亦轻畧内志殷重此等亦殷重矣皇氏曰师说书传云武王伐纣至于商郊停止宿夜士卒皆欢乐歌舞以待旦因名焉熊氏曰宿夜即大武之乐也　方氏慤曰周人先求诸隂而尚臭故重祼经言升歌清庙清庙者文王之诗故重升歌大武者武王之舞也故重武宿夜　陈氏祥道曰献之属有九而莫重于祼是以降神者为重凡献卿大夫及羣有司皆其轻者也声莫重于升歌是以贵人声者为重凡见于下管象武之器皆其轻者也舞莫重于武宿夜是以当时为重凡见于前代者皆其轻者也君子之志资诸巳而在内者也德盛者其志重德薄者其志轻志重于内凡假于外者安得不重志轻于内凡假于外者安得不轻邪　周氏谞曰君子之于祭也内则尽志外则尽物物虽可以增其志然其轻重亦在志而已矣故君子以自尽为主
　　夫祭有馂馂者祭之末也不可不知也是故古之人有言曰善终者如始馂其是巳是故古之君子曰尸亦馂鬼神之余也惠术也可以观政矣是故尸谡君与卿四人馂君起大夫六人馂臣馂君之余也大夫起士八人馂贱馂贵之余也士起各执其具以出陈于堂下百官进彻之下馂上之余也【馂音俊谡所六反百官进依注作馂】
　　正义郑氏康成曰术犹法也为政尚施惠尽美能知能惠诗云惟此惠君民人所瞻进当为馂声之误也百官谓有事于君祭者也既馂乃彻之而去所谓自卑至贱进彻或俱为馂　孔氏頴达曰靡不有初鲜克有终而祭之有馂即是克有终故引古人之言证馂为美也馂其是巳巳语辞也又引古君子之言证馂义馂者人馂尸之余也然王侯初荐毛血燔燎是荐于鬼神至荐孰时尸乃食之故曰尸亦馂鬼神之余也若大夫士飨神亦是先荐鬼神而后尸乃食也惠术也言尸馂是施恩惠之术法能施恩惠者即其政善故云可以观政君于庙中事尸如君则君为臣礼君食尸余是臣食君余与大夫食君余相似故云臣馂君之余也诸侯之国有五大夫此云六者兼有采地助祭也以下渐徧及下示溥恩惠也士庙中馂讫而起所司各执其馔具以出庙戸陈于堂下百官馂讫各彻其器而去之　方氏慤曰百官谓中下之士以及于百执事者也尔雅曰谡兴起也谡者不疾而速尸神象也故特以谡言之特牲馈食少牢馈食士虞礼有司篇皆言尸谡者以此
　　总论孔氏頴逹曰自此至观政矣一节明祭末馂余之礼自求多福恩泽广被之事
　　凡馂之道每变以众所以别贵贱之等而兴施惠之象也是故以四簋黍见其脩于庙中也庙中者竟内之象也祭者泽之大者也是故上有大泽则惠必及下顾上先下后耳非上积重而下有冻馁之民也是故上有大泽则民夫人待于下流知惠之必将至也由馂见之矣故曰可以观政矣【别彼列反见贤遍反脩一本作徧重直龙反馁乃罪反夫音扶】正义郑氏康成曰鬼神之惠徧庙中如国君之惠徧竟内也鬼神有祭不独飨之使人馂之恩泽之大者也国君有蓄积不独食之亦以施惠于竟内也　孔氏頴达曰兴起也初馂贵而少后馂贱而多皆先上而后下施惠之道亦当然也故云兴施惠之象馂之时君与三卿用四簋之黍欲见其恩惠脩整普徧于庙中也祭有六簋今云四簋以二簋留为改设之祭【案馈食大合乐后延主入奥王入室事主为飨神出阖戸如食闲再迎尸入为接祭告利成后尸出彻二簋黍于室为改设】簋有黍稷特云黍者见其美举黍则稷可知以四簋而徧于庙中如君之恩惠徧于竟内也上先下后谓君上先馂臣下后馂非上有财物积重不以施惠使在下有冻馁之民也由馂见之言民所以知上有财物恩重及于下者祗由祭祀之馂见其恩逮于下之理　方氏慤曰夫施惠之道不止于馂特由馂见之而巳故曰象见乃谓之象也诸侯庙中为竟内之象则天子庙中为天下之象可知
　　夫祭之为物大矣其兴物备矣顺以备者也其教之本与是故君子之教也外则教之以尊其君长内则教之以孝于其亲是故明君在上则诸臣服从崇祀宗庙社稷则子孙顺孝尽其道端其义而教生焉是故君子之事君也必身行之所不安于上则不以使下所恶于下则不以事上非诸人行诸已非教之道也是故君子之教也必由其本顺之至也祭其是与故曰祭者教之本也巳【与音余长竹丈反下长防皆同恶乌路反】
　　正义郑氏康成曰为物犹为礼也兴物谓荐百品崇犹尊也必身行之言恕已乃行之祭者教之本教由孝顺生也　孔氏頴达曰此明祭祀礼备具内外俱兼脩之于巳然后及物是为政之本也祭之为物物谓事物所行皆依礼故为大兴物谓兴造庶羞百品皆足祭必依礼是顺也百品皆足是备也圣人设教惟以顺以备故曰教之本与祭既顺备可为教故人君因为教焉外教尊君长故诸臣服从内教孝其亲故子孙顺孝人君身自行之尽其事上之道又端正君臣上下之义则政教由此生焉上所施于巳巳所不安则不得施于下下所施于巳巳所憎恶则不得以事于上非诸人诸于也谓他人行此恶事加于巳巳以为非是非于人已乃行此恶事而施人是行于巳也若如此非政教之道言为政必由于巳乃能及物故下云必由其本顺之至也　刘氏彝曰上经以祭明人君为政之道此经以祭明人君为教之法叶氏梦得曰祭于亲而顺以备教之本也广其顺而因诸巳以施诸人教之道也本言其所自道言其所成　应氏镛曰为物指其事兴物指其具
　　存疑孔氏頴达曰外教谓郊天内教谓祭宗庙案此节顺以备与首无所不顺之谓备相应外内二句亦与首外则顺于君长内则以孝于其亲二句相应言君子祗自尽而所以为教亦即在于是明其义之所统者多不应此处又增出郊天也
　　夫祭有十伦焉见事鬼神之道焉见君臣之义焉见父子之伦焉见贵贱之等焉见亲疏之杀焉见爵赏之施焉见夫妇之别焉见政事之均焉见长防之序焉见上下之际焉此之谓十伦【见贤徧反杀色界反】
　　正义郑氏康成曰伦犹义也【案广韵伦等也増韵伦次序也盖条理各当之谓】　孔氏頴达曰从上虽云祭其事隐此广陈祭含十义以显教之本　陈氏祥道曰祭所以交神于无而寓理于有致礼于幽而兴物于明故其为名则一而其为伦则十此其以神道设教也由其父子之伦则有亲疏之杀由其贵贱之等则有爵赏之施由其亲疏之杀则有夫妇之别而终之以长防之序由其爵赏之施则有政事之均而终之以上下之际鬼神父子亲疏夫妇长防五者皆内之伦也君臣贵贱爵赏政事上下五者皆外之伦也内之伦则主于仁外之伦则主于义仁必推而逹乎义义必反而济乎仁此所以内外交着而后相成之美尽矣　叶氏梦得曰祭祀以祭鬼神为主故先言事鬼神之道道言其洋洋在上妙而不可体也鬼神无形而立尸以祭者安之也尸在庙中则全于君在外则全于臣故次之以君臣之义义言其有权也所为尸者子行也以父而事子则不嫌于自卑故次之以父子之伦伦言其理之所在也入以明父子则足以致亲致亲不可以无尊卑故次之以贵贱之等等言其有节文也贵贱有等而昭穆不可以不辨故次之以亲疏之杀杀言其恩之有降也亲疏有杀不可以不知其所自出故凡出命者就于大庙则次之以爵赏之施施言恩之广也自交鬼神之道至于爵赏之施则爱敬以备而所以事鬼神者必夫妇亲之故次之以夫妇之别别言其献异位也荐献至于进则祭将毕矣必及于赐爵故族姓以昭穆为齿则次以长防之序序言其先后有次也赐爵虽及于族姓而惠未广逹其惠至于贱吏皆得馂而食则上下交矣故次之以上下之际
　　铺筵设同几为依神也诏祝于室而出于祊此交神明之道也【铺普胡反筵羊然反为于伪反祊伯更反】
　　正义郑氏康成曰同之言詷也【孔疏字林詷共也汉魏时字义如此】祭者以其妃配亦不特几也【孔疏以某妃配仪礼少牢文谓祭夫祝辞不但不特设辞亦不特设其几祝辞与几皆同于夫也故郑注司几筵云祭于庙同几精气合也席亦共之】诏祝告事于尸也【孔疏诏告也祝祝也谓灌鬯馈熟酳尸之等祝官以祝辞告事于尸其事广也以总论事神故广言之知非朝践之时血毛诏于室者以朝践尸主皆在戸外暂时之事非终始事神之道也】出于祊谓索祭也【孔疏郊特牲云索祭祝于祊】　孔氏頴达曰此明第一伦交鬼神之道
　　存疑孔氏頴达曰祊谓明日绎祭而出庙门旁广求神于门外之祊
　　案出于祊即郊特牲索祭祝于祊皆指正祭本日而言孔疏非也
　　君迎牲而不迎尸别嫌也尸在庙门外则疑于臣在庙中则全于君君在庙门外则疑于君入庙门则全于臣全于子是故不出者明君臣之义也
　　正义郑氏康成曰不迎尸者欲全其尊也尸神象也鬼神之尊在庙中人君之尊出庙门则伸　孔氏頴达曰此明第二伦君臣之义尸本是臣在庙则尊耳若未入庙其尊未伸君若出迎则疑尸有还为臣之道故云疑于臣尸若在庙则君父道全也不云全父此本明君臣故畧于全父也君以臣子自处不敢出庙门恐尸尊不极欲示天下咸知君臣之义君臣由义而合故云义也　方氏慤曰庙门之外以人道为尚庙门之内以神道为尚
　　夫祭之道孙为王父尸所使为尸者于祭者子行也父北面而事之所以明子事父之道也此父子之伦也【行戸刚反】
　　正义郑氏康成曰子行犹子列也祭祖则用孙列皆取于同姓之适孙也天子诸侯之祭朝事延尸于戸外是以有北面事尸之礼【孔疏少牢特牲礼尸皆在室之奥主人西面事之无北面事尸之礼故知是天子诸侯也郑知朝事者以郊特牲诏祝于室当朝事之节故知坐尸当朝事也案亚祼毕王出迎牲祝延尸出后荐朝事豆笾牲入王射牲取血毛告神于室乃北面事尸于堂】
　　孔氏頴逹曰此明第三伦父子之理主人为欲孝敬已父故北面而事子行之尸则凡为子者岂得不自尊其父乎是见子事父之道也　程子曰人之魂气既散孝子求神而祭无尸则不飨无主则不依魂气必求其类而依之人与人既为类骨肉又为一家之类已与尸各既巳洁齐至诚相通以此求神宜其飨之后世不知此道限以尊卑之势遂不肯行耳　叶氏梦得曰尸所以象神取于异姓则嫌于不亲取于巳子则疑于无别故为尸者子行也虽以父事之不疑于父不疑则人伦明矣【案曲礼祭祀不为尸谓父在者则为尸者必无父者也故曰子行】
　　尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿明尊卑之等也【瑶音遥散悉但反】
　　正义郑氏康成曰尸饮五谓酳尸五献也【案尸饭毕而献谓之酳五献据尸所饮言之若连二灌实七献矣】大夫士祭三献而献賔　孔氏頴达曰此明第四伦尊卑差等也献卿大夫士及有司等其爵虽同皆长者在先故云以齿此据上公九献之礼凡祭二祼用郁鬯尸祭奠而不饮朝践二献馈食二献及食毕主人酳尸故云尸饮五于此时献卿献卿之后主妇酳尸賔长献尸是尸饮七也及瑶爵献大夫是正九献礼毕但初二祼不饮故云尸饮七自此以后长賔长兄弟更为加爵尸又饮二是并前尸饮九主人乃以散爵献士及羣有司也若侯伯七献朝践馈食时各一献食讫酳尸但尸饮三也子男五献食讫酳尸尸饮一郑注大夫士祭三献而献賔此特牲礼文明与诸侯献賔时节不同也　方氏慤曰君必献臣者以賔礼隆助祭之人故也尸饮之后献则闲之者隆杀之别也闲之以五以七以九者饮阳事故用数之竒焉凡觞皆谓之爵此言玉爵瑶爵正谓一升之爵尔言散爵即五升之散也　徐氏师曾曰夫献一也而由卿而大夫而士而羣有司是先尊而后卑也爵一也而以玉以瑶以散是重尊而轻卑也皆以明尊卑之等也前言贵贱此言尊卑无二义也
　　存疑孔氏頴逹曰有司彻下大夫不賔尸与士同亦三献而献賔其上大夫别行賔尸之礼与此异也案少牢下篇以賔尸为正礼不賔尸乃礼之变故另起言若不傧尸正如冠礼言若孤子若庶子若不醴若杀士昏礼言若舅姑既没记云若不亲迎一例皆言其礼之变者若以賔尸不賔尸分上下大夫则经文无可考孔贾二疏之讹耳
　　夫祭有昭穆昭穆者所以别父子逺近长防亲疏之序而无乱也是故有事于大庙则羣昭羣穆咸在而不失其伦此之谓亲疏之杀也【长竹丈反大音泰下同昭止遥反】
　　正义郑氏康成曰昭穆咸在同宗父子皆来【孔疏祭太庙则众庙尸主及助祭之人同宗父子皆至故羣昭羣穆咸在若余庙惟尸主及所出之庙子孙来耳各以昭穆列在庙是不失伦类也】　孔氏頴达曰此明第五伦亲疏之杀昭穆谓尸主行列于庙中亲者近疏者逺各有次序是无乱也　方氏慤曰王制三昭三穆神之昭穆也此羣昭羣穆人之昭穆也首言祭有昭穆则兼神人而言之然昭穆以神为主故人于庙中乃称之存疑孔氏頴逹曰庙中父南面子北面
　　案三时皆祫三昭三穆之主皆聚大庙则羣昭羣穆之子孙亦皆聚大庙若春犆则各于其庙亦惟当庙子孙入耳　又案大庙序昭穆惟就始封之祖序之如泰伯虞仲大王之昭列第一行虢仲虢叔王季之穆列第二行管蔡十六国文之昭列第三行邘晋应韩武之穆列第四行则亲疏了然可见若就今子孙昭穆为行则亲疏全无辨矣又祭时在室俱西面在堂俱北面安有父南面之理
　　古者明君爵有德而禄有功必赐爵禄于大庙示不敢专也故祭之日一献君降立于阼阶之南南乡所命北面史由君右执防命之再拜稽首受书以归而舍奠于其庙此爵赏之施也【乡许亮反舍音释】
　　正义郑氏康成曰一献一酳尸也【孔疏郑知一献非初祼及朝践馈食之一献必为一酳尸者以一酳尸之前皆为祭事承奉鬼神未暇防命尸食巳毕始可行爵赏也此一献则上尸饮五君献卿之时也】舍当为释非时而祭曰奠　孔氏頴逹曰此明第六伦爵赏之施爵表德禄赏功卿大夫等既受防书归而释奠于家庙告以受君之命也君尊尚爵赏于庙不自专故民知施必由尊也　方氏慤曰史掌书者防则书其所命之事也上言执防下言受书互相备也史由君右重命也　周氏谞曰君虽在庙中亦必南向者示其向明而聼天下为不可易也　陆氏佃曰史由君右执防命之所谓诏辞自右　应氏镛曰一献始命者以祭为先也不俟献终而命者以赏为重也
　　存疑孔氏頴逹曰若天子命羣臣则不因常祭特假于庙故大宗伯云王命诸侯则傧是也　陆氏佃曰一献谓始献尔始献即爵赐禄不嫌蚤者重防命也　郝氏敬曰王者爵禄羣臣必告祖庙行一献之礼祭之日即防命之日
　　案洛诰告周公留后在烝祭之日所谓烝祭嵗文王骍牛一武王骍牛一惟告周公其后是也传以骍牛为特加之牲疏谓太牢之外所特加是因时祭而命之与尝祭爵赐服之义同但洛诰告后始云王入太室祼此记则一献后乃降立而命之其次少别耳据注以一献为酳尸则犹是常祭之节视洛诰之因烝而祭一耳孔因郑注大宗伯王命诸侯有特假祖庙语故以特假为不因常祭不知因祭而命者祭为常而命为特亦祭为正而命为假况因祭而告洛诰本有明文若谓羣臣常职与周公特命不同可不因祭故假庙命之则无据不敢信也陆郝说亦因疏说而小变之然皆凭臆之见也
　　君卷冕立于阼夫人副祎立于东房夫人荐豆执校执醴授之执镫尸酢夫人执柄夫人授尸执足夫妇相授受不相袭处酢必易爵明夫妇之别也【卷古本反校戸教反镫音登】正义郑氏康成曰校豆中央直者也执醴授醴之人授夫人以豆【孔疏谓夫人献尸以醴齐此人酌醴以授夫人至夫人荐豆又执豆以授夫人献与荐皆此人所掌故也】则执镫镫豆下跗也　孔氏頴达曰此明第七伦也此谓上公夫人故副祎其余夫人不副祎也爵为雀形以尾为柄尸酢夫人则执爵尾夫人受酢则执爵足袭因也其执之物不相因故处交相致爵不能执故处以明男女有别主人受主妇之酢必易换其爵特牲更爵酢郑注更爵自酢男子不承妇人爵是也
　　凡为俎者以骨为主骨有贵贱殷人贵髀周人贵肩凡前贵于后俎者所以明祭之必有惠也是故贵者取贵骨贱者取贱骨贵者不重贱者不虚示均也惠均则政行政行则事成事成则功立功之所以立者不可不知也俎者所以明惠之必均也善为政者如此故曰见政事之均焉【髀必氏反重直龙反】
　　正义郑氏康成曰殷人贵髀为其厚也【孔疏殷质贵髀之厚贱肩之薄】周人贵肩为其显也【孔疏周文贵肩之显贱髀之隐】凡前贵于后谓脊胁臂臑之属【孔疏前体臂臑为贵后体胳为贱就脊胁之中亦有贵贱正脊在前为贵脡脊横脊在后为贱胁则正胁在前为贵短胁为贱故郑总云之属以包之郑不云肩者以周人所贵故略之】　孔氏頴达曰此经明第八伦凡前贵于后据周贵肩言之助祭者赐之俎贵者不特多而重贱者不虚而无分俎多少随其贵贱示均平也功立由于分俎其事既重人君不可不知人君欲为政教必须如分俎均平也　陈氏祥道曰贵者取贵骨贱者取贱骨则有所别而足以为义贵者不重贱者不虚则有所均而可以为仁行于上者政也通于下者事也政必有事而事不必有政故事成本于政行
　　凡赐爵昭为一穆为一昭与昭齿穆与穆齿凡羣有司皆以齿此之谓长防有序
　　正义郑氏康成曰昭穆犹特牲少牢馈食之礼众兄弟也羣有司犹众賔下及执事者君赐之爵谓若酬之【孔疏郑知赐爵为酬者以献时不以昭穆为次此云昭穆故知为酬也】　贾氏公彦曰赐爵谓祭末旅酬无算爵时　孔氏頴达曰此明第九伦祭祀旅酬时赐助祭者酒爵君众兄弟子孙昭为一列穆为一列各自相旅尊者在前卑者在后同班列则长者在前少者在后是昭与昭齿穆与穆齿　陈氏祥道曰宗庙之中授事则以爵而赐爵则以齿盖授事主义而行于旅酬之前赐爵主恩而行于旅酬之后赐以主恩故昭与昭齿穆与穆齿凡羣有司皆以齿长防之序也　方氏慤曰司士所谓祭祀赐爵呼昭穆而进之是矣
　　案特牲少牢注疏云大夫尊避君士卑无嫌故天子诸侯礼推特牲而可知特牲礼主人献賔自酢献众賔毕乃酬賔此时本未举旅行酬也献众賔在酬賔前献长兄弟众兄弟在酬賔后均是正献原非旅酬至一人举觯才举旅行酬二人举觯始行无算爵此特牲礼节次之大畧也据此而推则前经所谓尸饮五君献卿饮七献大夫饮九献士及羣有司亦犹特牲之献众賔在酬賔前也但大夫士祭三献而献賔与君不同耳酬賔后君献长兄弟众兄弟少牢所云兄弟之长升拜受爵盖谓众兄弟无不献其升拜受爵惟长兄弟一人亦犹献工之礼众工无不献惟工长一人拜受耳非以长兄弟之升拜而谓众兄弟不悉献也此时尚未旅酬及赐爵司士呼昭穆而进之才举旅行酬旅酬主人不与无用摄主司士所呼合宗人授事之有爵有官班在昭穆者而呼之非以司士掌士之戒令而专呼士也此时不唯昭穆以齿并众賔及执事之同爵者亦以齿所以明长防之序
　　夫祭有畀煇胞翟阍者惠下之道也惟有德之君为能行此明足以见之仁足以与之畀之为言与也能以其余畀其下者也煇者甲吏之贱者也胞者肉吏之贱者也翟者乐吏之贱者也阍者守门之贱者也古者不使刑人守门此四守者吏之至贱者也尸又至尊以至尊既祭之末而不忘至贱而以其余畀之是故明君在上则竟内之民无冻馁者矣此之谓上下之际【畀必利反煇依注作韗况万反又音运胞歩交反翟音狄阍音昏见贤遍反】
　　正义郑氏康成曰明足以见之见此卑者也仁足以与之与此卑者也煇周礼作韗谓韗磔皮革之官也【孔疏考工记韗人掌作鼔木张皮两头鞔之以为鼓故注云韗磔皮革之官也】翟谓教羽舞者也不使刑人守门谓夏殷时【孔疏作记之人见周刑人守门又何恩赐与之故明之】　陆氏徳明曰胞肉吏也　孔氏頴达曰此明第十伦畀与也煇胞翟阍四者皆是贱官祭末与以恩赐是施惠之道也云古者不使刑人守门虽是贱人得恩赐也际接也谓至尊与贱者其道接也陈氏祥道曰夫知及其大而不周其小不足以为明爱及其贵而不周其贱不足以为仁惟有德之君于煇胞翟阍之吏其明足以见之而无所遗其仁足以与之而无不徧则惠下之道斯尽而竟内之民所以无冻馁也　方氏慤曰祭之有俎固已见惠均矣然未足以尽惠下之道以至尊之尸而畀至贱之吏然后见惠下也明足以见而无仁以与之则惠或失于不行仁足以与而无明以见之则惠或失于无辨德者得也惟有德之君乃能两得故曰为能行此　叶氏梦得曰助祭则羣有司贱于族姓而煇胞翟阍又贱于羣有司明足以知其贱而用之仁足以惠其贱而畀之则上下至矣
　　案十者之序首设几筵然后迎尸故第二第三次之尸入则献而献卿大夫士賔兄弟命爵出禄皆九献中礼故第四第五第六次之既献而后夫妇致爵故第七次之凡受献则荐俎设于其位故第八次之祭毕旅酬故第九次之自上及下皆有荐脀内羞故广言至荐以见惠之均为第十此下宜接以夫祭有馂至故曰祭者教之本也巳五节疑错简
　　凡祭有四时春祭曰礿夏祭曰禘秋祭曰尝冬祭曰烝礿禘阳义也尝烝隂义也禘者阳之盛也尝者隂之盛也故曰莫重于禘尝古者于禘也发爵赐服顺阳义也于尝也出田邑发秋政顺隂义也故记曰尝之日发公室示赏也草艾则墨未发秋政则民弗敢草也【礿羊灼反字又作禴夏戸嫁反艾音刈】
　　正义郑氏康成曰谓夏殷时礼夏者尊卑着而秋万物成爵命属阳国地属隂发公室出赏物也草艾谓艾取草也秋草木成可芟艾给爨亨时则始行小刑也　孔氏頴达曰禘祭在夏夏为炎暑故为阳盛尝祭在秋隂功成就故为隂盛冬虽严寒以物于秋成故不得以冬烝对夏禘记者又引前记之文云尝之日发出公室货财以示赏也案左传云赏以春夏刑以秋冬此以赏对刑为文其实四时之间皆有赏也叶氏梦得曰其盛止及于禘尝而不及礿烝者盖
　　阳逹于春物方蠢动隂终于冬物已退藏故古之君子其言郊社则以禘尝对之亦举其盛者尔
　　案秋有赏而春夏无刑者盖天地之大德曰生董子所谓隂常居大冬而积于空虚不用之处也
　　总论孔氏頴逹曰自此至为民父母一节明祭祀之重
　　故曰禘尝之义大矣治国之本也不可不知也明其义者君也能其事者臣也不明其义君人不全不能其事为臣不全夫义者所以济志也诸德之发也是故其德盛者其志厚其志厚者其义章其义章者其祭也敬祭敬则竟内之子孙莫敢不敬矣是故君子之祭也必身亲涖之有故则使人可也虽使人也君不失其义者君明其义故也其德薄者其志轻疑于其义而求祭使之必敬也弗可得已祭而不敬何以为民父母矣
　　正义郑氏康成曰全犹具也济成也发谓机发也涖临也君不失其义者言君虽不自亲祭祭礼无阙于君德不损也　孔氏頴达曰人君德盛则念亲志意深厚念亲深厚则祭祀之义章明显著其志恭敬民之子孙皆化于上无不恭敬其亲矣虽君有故使人摄之君能恭敬则不丧失其义也若人君志意既轻疑惑于祭祀之义欲求祭使之必敬不可得巳　方氏慤曰君以道揆礼故曰明其义臣以法守礼故曰能其事义寓乎礼志存乎心苟有是心而无是礼亦不可以徒行故义所以济志也礼因所以为义而义又可以起礼有故则使人以义之所可故也大宗伯若王不与祭祀则摄位代之虽在乎人使之则出乎君代之虽行其事使之则本乎义故曰虽使人也君不失其义者明其义故也　郝氏敬曰义谓隂阳之义明其义者内尽心也能其事者外备物也君人不全道不备也济志谓成其志之所欲为也诸德谓众德谓显于事
　　案义即篇首祭之义也祭之义隂阳鬼神而巳志孝子之志也必通乎隂阳知所以合鬼与神者乃能格祖考而足以济其报本追逺之志诸德即篇首事君事长事亲事鬼神其所发虽殊而其本则一也君子平日无所不顺根本盛大故其祭也致其诚信与其忠敬而志厚志厚故道之以礼安之以乐所谓明有礼乐幽有鬼神实有通幽明之故即此参之以时而顺阳义顺隂义者亦无徃不顺于鬼神义无不明故敬无不格竟内之民总此为人子为人孙者得其心之所同然不惟惠足以及之而德亦实足以化之此之谓民之父母
　　夫鼎有铭铭者自名也自名以称扬其先祖之美而明着之后世者也为先祖者莫不有美焉莫不有恶焉铭之义称美而不称恶此孝子孝孙之心也唯贤者能之铭者论譔其先祖之有德善功烈勲劳庆赏声名列于天下而酌之祭器自成其名焉以祀其先祖者也显扬先祖所以崇孝也身比焉顺也明示后世教也【譔音撰比毗志反】
　　正义郑氏康成曰铭谓书之刻之以识事者也自名谓称扬其先祖之德着巳名于下也烈业也王功曰勲事功曰劳酌之祭器言斟酌其美傅着于钟鼎也身比焉谓自著名于下也顺谓著名以称扬先祖之德孝顺之行也教所以教后世　孔氏頴达曰论谓论说譔谓譔録言子孙为铭论说譔録其先祖功业勲劳庆赏声名著于天下者也祭器钟鼎也显杨先祖以下释所以必铭义也　方氏慤曰自名于祭器故曰自成其名上足以扬先祖之徳下足以成巳之名故曰上下皆得　周氏谞曰德善其成已者也功烈勲劳其成人者也庆赏声名成已成人所终始者也
　　通论周氏谞曰名之曰幽厉者天下之公义也故孝子慈孙虽欲改之不可得也自名先祖之美而不称其恶者一人之私恩也故孝子慈孙为之可也存疑孔氏頴达曰以祀其先祖谓预君祫祭也礼功臣既得铭鼎则得预君大祫令先祖被铭预祫是尊其先祖也
　　案祭器如作召公考之类不必是君之鼎钟若君之鼎钟则君自铭之何容自名祀其先祖亦自祀其先然耳若预君祫则君之恩非其子之孝也
　　夫铭者壹称而上下皆得焉耳矣是故君子之观于铭也既美其所称又美其所为为之者明足以见之仁足以与之知足以利之可谓贤矣贤而勿伐可谓恭矣正义郑氏康成曰美其所为美此人为此铭明足以见之见其先祖之美也仁足以与之与其先祖之铭也　孔氏頴达曰造铭惟壹称先祖之善上下皆得谓上光扬先祖下成已顺行又垂教来世也所称谓先祖也君子有德之士观铭必见此二事之美也为之者谓为铭之人　叶氏梦得曰美其所称者以其不遗祖考之善也美其所为者以其不诬祖考之实也有善而弗知不明也故言明足以见之知而不传不仁也故言仁足以与之【案此盖惟仁爱其先故能致此铭以与之也】知之而能传又诬其实则亦不知也故言知足以利之知既利之而欲伐其善则必丧其善故虽铭而其辞敬者亦所谓贤而勿伐也【案见之者见先祖之善也与之者与先祖以传名也利之者称美而不诬则不害先祖之实行矣】
　　存疑郑氏康成曰仁足与之者非有仁恩君不使与之也知足以利之利巳名得比于先祖
　　案仁恩说混又利者物之遂名之成称美而诬则人必指谪之名不成反扬先祖之恶矣
　　故卫孔悝之鼎铭曰六月丁亥公假于大庙公曰叔舅乃祖庄叔左右成公成公乃命庄叔随难于汉阳即宫于宗周奔走无射啓右献公献公乃命成叔纂乃祖服乃考文叔兴旧嗜欲作率庆士躬恤卫国其勤公家夙夜不解民咸曰休哉公曰叔舅予汝铭若纂乃考服悝拜稽首曰对扬以辟之勤大命施于烝彝鼎此卫孔悝之鼎铭也古之君子论譔其先祖之美而明着之后世者也以此其身以重其国家如此子孙之守宗庙社稷者其先祖无美而称之是诬也有善而弗知不明也知而弗传不仁也此三者君子之所耻也【悝口囘反假加百反左音佐右音又下啓右同难乃旦反奔本又作犇射音亦纂子管反耆市志反解古卖反休许虬反予羊许反女同汝辟必亦反彝以支反】
　　正义郑氏康成曰孔悝卫大夫也公卫庄公蒯聩也德孔悝之立巳【孔疏案哀十五年传蒯聩舍孔氏之外圃适伯姬氏廹孔悝于厠强盟之遂劫以登台于是得国是德孔悝之立己也】依礼襃之以静国人自固也假至也至大庙谓以夏之孟夏禘祭【孔疏夏之孟月是周之六月也诸侯命臣在于祭日故郑注至于太庙谓禘之祭也】公曰叔舅者公为防书尊呼孔悝而命之也乃犹女也庄叔悝七世之祖卫大夫孔逹也随难者谓成公为晋文公所伐出奔楚命庄叔从焉【孔疏成公为晋文公所伐及杀叔武并见僖二十八年左传无孔逹事传文不具也】汉楚之川也即宫于宗周后反得国坐杀弟叔武晋人执而归之于京师寘之深室也射厌也言庄叔当奔走至劳苦而不厌倦也【孔疏言孔逹随难汉阳及成公即宫于宗周常奔走无厌倦也】周既去镐京犹名王城为宗周也【方氏慤曰前之宗周西周也其地则丰镐也宗庙所在故谓之宗周成周东周也其地则洛邑也以王道成于此故谓之成周丰谓之宗周以文王庙在焉故也镐谓之宗周以武王庙在焉故也召公所卜者洛之上都周公所卜者洛之下都皆东周尔谓之成周者特下都也前则顽民之所迁后则敬王之所迁者是矣而上都则谓之王城焉前则九鼎之所迁后则平王之所迁者是矣自敬王迁都之后止以成周为东周而西周为成周盖成周在瀍水东王城在瀍水西故也卫之所宫者王城而此谓之宗周者自平王迁于此至庄公时宗庙亦在焉故也】献公卫侯衎成公曾孙也亦失国得反【孔疏襄十四年左传卫侯出奔齐是献公亦失国也】言庄叔之功流于后世啓右献公使得反国也成叔庄叔之孙成子烝鉏也右助也纂继也服事也献公反国命成子继女祖庄叔之事欲其忠如孔达也文叔者成叔之曾孙文子圉即悝父也作起也若乃犹女也公命悝予女先祖以铭以尊显之女继女父之事欲其忠如文子也成公献公庄公皆失国得反言孔氏世有功焉宠之也施犹着也刻着于烝祭之彝鼎彝尊也周礼大约剂书于宗彜此卫孔悝之鼎铭者言铭之类众多畧取此一以言之也以重其国家如此言如庄公命孔悝之为也庄公孔悝惟无令德以终其事于礼是行之非也　孔氏頴逹曰案哀公十五年冬蒯聩得国十六年六月卫侯饮悝酒而逐之此云六月命之者盖命后即逐之也公曰至休哉是孔悝父祖鼎铭之辞孔悝是异姓大夫年防故称叔舅【王氏炎曰悝乃蒯聩姊子而称舅者周礼同姓臣曰伯叔父异姓臣曰伯叔舅欤】兴旧嗜欲言孔悝之父圉能兴行先祖旧徳所欲为也休哉言功徳休美悝拜至彝鼎明孔悝拜受君恩言已光扬先祖之徳君之勤大命着于彝鼎也但休哉以上是称其先祖公曰叔舅以下至彞鼎是自着其名于下是以身比焉比先祖也　方氏慤曰叔舅盖庄公尊孔悝而称之与曲礼天子称异姓之牧曰叔舅同啓右者非特左右以助之而又啓道之也纂乃祖服者继汝祖事也施于烝彝鼎者施其铭于烝祭之二器也必于烝祭之器与司勲凡有功者祭于大烝同义彝亦有铭止曰鼎铭者举重以该之也无美而称之则不足以取信于人故曰是诬也有善而弗知则其明不足以见之也知而弗传则其仁不足以与之也为人之子孙不明不仁而且诬焉则辱莫甚矣　应氏镛曰嗜欲者心志之所存其先世之忠皆以爱君忧国为嗜欲慕尚而能兴起之也先世纂乃祖服今有纂乃考服者世济其美也存疑郑氏康成曰率循也庆善也士之言事也言文叔兴起先祖之旧徳而循其善事对遂也辟明也言遂扬君命以明我先祖之徳勤大命谓我将行君之命也　方氏慤曰辟盖辞逊之也对扬吾君之休美而不敢自当故辟之
　　辨正应氏镛曰古庆卿同音同用庆云谓之卿云作率卿士谓奋起而倡率之【案诗王命卿士书周公以蔡仲为已卿士是不特天子有卿士即诸侯亦有卿士也朱子曰卿士位卑而权重】　陆氏佃曰辟君也勤大命言命大且勤对掦以君之勤大命犹言对扬天子之休命【案诗对扬王休朱注对答扬称也又诗恩斯勤斯朱注勤笃厚也】　王氏应麟曰案通鉴外纪目録是年六月丁未朔则无丁亥当阙疑
　　案记者闻古鼎有铭称先祖之美为孝子孝孙之心而所见惟孔悝一铭故録其辞以存铭式而悝之非其人记者亦知之故慨懐古之君子以无美而称为诬而可耻下又述周公事见必如周公而后能重其国家然则自名岂易言哉或责记者以君子称悝是与争乱造端恐未审其立言之意也
　　昔者周公旦有勲劳于天下周公既没成王康王追念周公之所以勲劳者而欲尊鲁故赐之以重祭外祭则郊社是也内祭则大尝禘是也夫大尝禘升歌清庙下而管象朱干玉戚以舞大武八佾以舞大夏此天子之乐也康周公故以赐鲁也子孙纂之至于今不废所以明周公之徳而又以重其国也【佾音逸】
　　正义郑氏康成曰言此者王室所铭若周公之功也清庙颂文王之诗也佾犹列也大夏禹乐文舞也执羽籥文武之舞皆八列互言之耳康犹襃大也易晋卦曰康侯用锡马不废不废其礼乐也重犹尊也孔氏頴逹曰此因上说鼎铭明先祖之善故此明周公之勲子孙纂之特重于余国亦光掦之事诸侯常祭惟社稷以下鲁之祭社与郊连文则用天子之礼也用天子礼则升歌清庙及舞大武大夏之属所以为大尝禘也经云八佾以舞大夏舞大武不显佾数则知亦八佾故郑云互言之至今谓作记时也　陈氏祥道曰礼以祭祀为先乐以歌舞为备郊社天子外祭之重者大尝禘天子内祭之重者天子秋尝以享先王谓之大尝夏禘以享先王谓之大禘【案天子时祭未闻称大陈氏盖依记文为说耳】则诸侯尝禘不得谓之大矣周公之庙得用天子之礼虽祭祀以之可也大武武王之乐也朱干玉戚以舞之所以象征诛大夏姒禹之乐也八佾以舞之所以象揖逊周公之庙得用天子之乐虽歌舞以之可也大尝禘用天子礼乐如此则郊社可知矣周公封于鲁而不之鲁鲁之子孙纂之于今不废用之周公庙足以明周公之徳用之鲁公庙虽欲尊鲁以重其国未免为僭矣孔子曰鲁之郊禘非礼也周公其衰矣　方氏慤曰郊社所以祭天地故曰外尝禘所以祭祖宗故曰内禘为五年之祭故谓之大尝为四时之祭亦谓之大者以天子所赐礼乐比诸侯尤隆也舞所以节八音而行八风所以应八卦故每佾又用八人合而为六十四焉则重卦之象也自诸侯而下则取降杀以两而已言舞大夏如此则大武可知曲礼曰外事用刚日然不谓郊内事用柔日然不谓社而此以郊社为外祭何也以天地为大故郊对社不可以内外言其事以神人为别故尝禘对郊社或可以内外言其祭焉
　　存疑郑氏康成曰管象吹管而舞武象之药也朱干赤盾戚斧也此武象之舞所执也　孔氏頴达曰祫祭在秋大尝禘在夏　陈氏祥道曰维清奏文王象武之事【案维清是象诗武则大武六章也陈氏以为奏文王象武之事误】
　　案本文四句升歌与下管对大武与大夏对郑合象武为一误矣象有但吹以管者此下管象是也有舞以籥者左传象箾南籥是也象舞以羽籥是文舞武舞以干戚是武舞不可合为一且燕礼乡饮礼升歌鹿鸣三诗下管南陔三诗吹者未必舞也禘有时祫而秋祭曰尝疏乃谓祫在秋而尝禘在夏又误辨正郝氏敬曰子孙能扬先美谓之至孝圣人所以教天下后世象贤也其辞莫详于诗书雅颂训诰皆对扬祖徳足为后世法蒯聩父子相夷孔悝之勲卫之羞也鲁僭礼乐周公之衰也记者特引二国之事系之祭统之末倘夫子删诗系鲁颂之意欤不然则记者之无识耳
　　案禘祫年月先儒论说纷纭当以张子横渠及张纯之说为正五年一禘三年一大祫旧说相沿巳久独张子谓禘祫每嵗举行据周官大司乐追享为禘朝享为祫总名闲祀张纯云禘以四月闲于春夏祫以十月闲于秋冬十月之祫乃合已毁庙之主享于太庙是为大祫与夏秋冬三时所云礿禴祫尝祫烝但合未毁庙主享于大庙者不同疏言禘在夏犹可通连大尝则谬至云祫祭在秋尤误
　　钦定礼记义疏巻六十二
　　钦定四库全书
　　钦定礼记义疏卷六十三
　　经解第二十六
　　正义孔氏颖达曰案郑目録云名曰经解者以其记六艺政教之得失也此于别録属通论　皇氏侃曰解者分析之名此篇分析六经体教不同故云经解六经其教虽异总以礼为本故记者录入于礼
　　案古无六经名春秋未经笔削则鲁一国之史与晋乗楚梼杌等耳不得谓之经晋韩起聘鲁见易象春秋曰周礼尽在鲁矣是易春秋可统名礼也周礼大司乐为宗伯之属是乐亦礼也汉儒因孔子所赞修删定者始名之曰六经而又托为孔子常有此言亦近诬矣首一节家语则与闲居天有四时节相属此与天子者与天地参相属又后儒各以其意掇拾补缀更不足深辨也
　　孔子曰入其国其教可知也其为人也温柔敦厚诗教也疏通知逺书教也广博易良乐教也絜静精微易教也恭俭荘敬礼教也属辞比事春秋教也故诗之失愚书之失诬乐之失奢易之失贼礼之失烦春秋之失乱【易良之易以豉反属音烛比毗志反】
　　正义郑氏康成曰观其风俗则知其所以教属犹合也春秋多记诸侯朝聘防同有相接之辞罪辨之事失谓不能节其教者诗敦厚近愚书知逺近诬春秋习战争之事近乱　孔氏颖达曰入国而其教可知者言人君以六经之道各随其民教之民従上教各従六经之性观民风俗则知其教也温谓顔色温润柔谓情性和柔诗依违讽谏不指切事情书录帝王言诰举其大纲事非繁宻是疏通上知帝皇之世是知逺乐以和通为体无所不用是广博使人従化是易良易之于人正则获吉邪则获凶不为淫滥是絜静穷理尽性言入秋毫是精微礼以恭逊节俭齐荘敬慎为本若人能恭敬节俭是礼之教也比近也春秋比次褒贬之事是比事也凡人君行此六经之教以化于下在下染习其教还有六经之性故云诗教书教之等人君用之教下不能可否相济节制合宜所以致失也　方氏慤曰诗言其志书言其事乐言其情易言其道礼言其体春秋言其法荘子曰诗以道志书以道事礼以道行乐以道和易以道隂阳春秋以道名分其义正与此合蔽于温柔敦厚而不知通之以权所以为愚蔽于疏通知逺而不知疑而阙之所以为诬蔽于广博易良而不知礼以节之所以为奢蔽于絜静精微而不知有以显之则失之贼蔽于恭俭荘敬而不知有以神之则失之烦蔽于属辞比事而不知有以谨之阶其僭上之患则失之乱也陆氏佃曰诗之事近易之事深故诗之失愚易之
</div>
    <div class="pagination">
<a href="钦定礼记义疏_page77.html">上一页</a><span>...</span><a href="钦定礼记义疏_page73.html">73</a><a href="钦定礼记义疏_page74.html">74</a><a href="钦定礼记义疏_page75.html">75</a><a href="钦定礼记义疏_page76.html">76</a><a href="钦定礼记义疏_page77.html">77</a><span class="current-page">78</span><a href="钦定礼记义疏_page79.html">79</a><a href="钦定礼记义疏_page80.html">80</a><a href="钦定礼记义疏_page81.html">81</a><a href="钦定礼记义疏_page82.html">82</a><a href="钦定礼记义疏_page83.html">83</a><span>...</span><a href="钦定礼记义疏_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
