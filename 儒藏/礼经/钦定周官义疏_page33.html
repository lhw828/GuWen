<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 33 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 33 页/共 118 页</h1>
    <div class="content">　　正义郑氏康成曰通物曰商居卖物曰贾阜犹盛也郑氏众曰布泉也　贾氏公彦曰商贾或通货或
　　在市卖之则货阜而泉流
　　案商通货而贾为之居则货阜贾居货而商为之运则布行
　　以量度成贾而征儥【贾价同儥音育】
　　正义郑氏康成曰征召也儥买也物有定价则买者来也
　　以质剂结禁而止讼【剂津私反】
　　正义郑氏康成曰质剂谓两书一札而别之【贾疏小宰职注云两书一札同而别之此不云同文略】若今下手书言保物要还矣【贾疏汉时下手书即今画纸劵】　贾氏公彦曰恐民失信有所违负故为劵书结之使有信也民之狱讼本由无信既结信则无讼
　　以贾民禁伪而除诈【贾聂沈音古刘音嫁】
　　正义郑氏康成曰贾民胥师贾师之属【贾疏胥师职察其诈伪饰行儥慝者而诛罚之故知贾民是胥师贾师之属谓属胥师贾师受其役使者也】必以贾民为之者知物之情伪与实诈【贾疏情伪既据物而言则实诈据人而言】
　　以刑罚禁虣而去盗【虣薄报反去起吕反】
　　正义郑氏康成曰刑罚宪徇扑【贾疏司市所施惟于市中其附于刑者归于士故知惟有此三者】　贾氏公彦曰刑期于无刑故以刑罚禁虣乱之人去其相盗窃也
　　通论王氏应电曰司虣禁暴乱司稽执盗贼
　　以泉府同货而敛赊【赊伤蛇反】
　　正义郑氏康成曰同共也同者谓民货不售则为敛而买之民无货则赊贳而予之　王氏应电曰或敛或赊官民相通故曰同货　王氏昭禹曰凡市之不售货以其价买之所谓敛也物掲而书之买者各从其柢其尤贫者则假贳之所谓赊也如此则开阖敛散协于众心盈虚有无通乎上下岂非与民同其货乎
　　案官有敛赊之政则以货来者同得售而不至于稽滞折阅货之积者同得散播而民赖其用故曰同货
　　大市日昃而市百族为主朝市朝时而市商贾为主夕市夕时而市贩夫贩妇为主【昃音侧本又作昃】
　　正义郑氏康成曰日昃昳中也【贾疏昃者倾侧之义昳者差昳之义尚书无逸文王自朝至于日中昃不遑暇食是中后称昃也】市杂聚之处言主者谓其多者也【贾疏言百族为主则兼有商贾贩夫贩妇言商贾为主则兼有百族贩夫贩妇言贩夫贩妇为主则兼有百族与商贾也】百族必容来去【贾疏百族或在城内或在城外容其来往故于日昃以后主之】商贾家于市城贩夫贩妇朝资夕卖因其便而为三时之市所以了物极众　郑氏众曰百族百姓也【贾疏此据市人称百族与司寇职所戒百族异亦非百官百姓对文则姓与氏族异通言之氏族亦庻姓故以百姓为百族】
　　案大市者乡邑之民以百物交易也必日昃逺邑乃可至商贾市以朝者商以货来而贾居之或求货于贾成议转物毎穷日之力必以朝乃便也贩夫贩妇市以夕者所贩乃朝夕所求之物市之者亦近市之人也
　　存疑贾氏公彦曰此三市皆于一院内为之大市于中朝市于东偏夕市于西偏
　　凡市入则胥执鞭度守门市之羣吏平肆展成奠贾上旌于思次以令市市师涖焉而聼大治大讼胥师贾师涖于介次而聼小治小讼【奠音定又如字上时掌反思依注作司注故书涖作立杜子春云当为涖】
　　正义郑氏康成曰凡市入谓三时之市市者入也胥守门察伪诈也必执鞭度以威正人众也【贾疏鞭以威众度以正度】度殳也因刻丈尺耳【贾疏鞭度连言则一物以为二用繋鞘于上则为鞭以长丈二因刻丈尺则为度】羣吏胥师以下也平肆平卖物者之行列使之正也展之言整也成平也防平成市物者也奠读为定整饬防者使定物贾防诳豫也上旌者以为众望也见旌则知当市也思当为司声之误也思次若今市亭市师司市也介次市亭之属别小者也郑氏众曰次市中候楼也涖视也　郝氏敬曰介
　　犹副也设胥师贾师舍以副司市也
　　案上经既定三市之候此则分市官之职而使之各共也　胥主挞戮有罪者故使执鞭度守门古人制器多借以存制度如驵琮之为权甗簋之合量鞭刻以度非必借以度长短也或门间仓卒需度亦有时而用之与　胥师平其货贿贾师辨其物而均平之肆长名近者相逺实近者相尔而平正之皆平肆之事展成奠贾则贾师职展者均布整饬之意市中贾民平成市物者豫均布整饬之不使搀越紊杂奠贾则物书其贾之髙下而掲之如是而后令市皆所以杜争端而止讼萌也　治如肆列之区分或有改移市物之可入与否颁之成式以及度量之齐同质剂之期约皆是也不遵治法则有讼而欺诈诬罔强贾违约匃夺盗窃皆所或有各随其治讼之大小而分聼之　治者吏胥所白讼者民贾所争
　　凡万民之期于市者辟布者量度者刑戮者各于其地之叙【辟音辟】
　　正义郑氏康成曰期谓欲买卖期决于市也　王氏应电曰量度者恐斗斛丈尺不信而欲较勘如质人所巡而考之者是也市中万众所聚苟聚于一处则百事纷纠司市者日亦不足矣故以叙使各至其应辖之肆则分掌而事易治又犯法者即号令于其地与众耻之且警其未也
　　案辟开通也泉府同货用布官敛不售货则商贾入货以受布民有买于官则入布以受货皆所以开通泉布也
　　凡得货贿六畜者亦如之三日而举之
　　正义郑氏康成曰得遗物者亦使置其地货于货之肆马于马之肆则主求之易也
　　案康成以举为没诸官非也盖登于册籍使逾时而求者可验耳春秋传仲尼使举是礼也以为多文辞管子时简稽师马牛之肥瘠其老而死者皆举之此举字眀证
　　凡治市之货贿六畜珍异亡者使有利者使阜害者使亡靡者使微【亡音无】
　　正义郑氏众曰无此物则开利其道使之有　郑氏康成曰利利于民谓物实厚者害害于民谓物行苦者使有使阜起其价以征之也使亡使微抑其价以却之也侈靡细好使富民好奢微之而已　王氏应电曰非独増其价以来之损其价以抑之也或以玺节出入而通之或不为玺节而遏之则微阜有亡之权皆在上小民不得而任情好恶矣　呉氏澄曰阜则不止乎有以渐而积之也微则未至于亡以渐而革之也
　　余论魏氏校曰古者命市纳贾以观民之所好恶风俗之得失政治之汚隆繋焉是故起其贾以征之正民之所好也抑其贾以却之正民之所恶也
　　案此申禁物靡均市之事害谓竒器异物无当民用者作无益害有益故使之无靡者尚可用但费财而导侈故使之微周官详于市政即此一节足以消游惰阜百物备天灾厚民俗非细故也
　　凡通货贿以玺节出入之
　　正义郑氏康成曰玺节印章如今斗检封【贾疏汉法斗检封其形方上有封检其内有书】使人执之以通商以出货贿者王之司市也以内货贿者邦国之司市也【贾疏货贿从邦国来故知邦国之司市给玺节也亦容有从畿内入市者掌节职货贿用玺莭注变司市言货贿者货贿非必由市或资于民家亦容来王市卖之则玺莭受之于门关】　郎氏兆玉曰货贿自内出者由市而达之门及关自外入者由关而通之门及市与司关相聨
　　国凶荒札防则市无征而作布
　　正义郑氏康成曰有灾害物贵则市不税为民困乏也【贾疏物贵者其物谓米谷也谚云豊年粟俭年玉】金铜无凶年因物贵大铸泉以饶民　王氏应电曰采金多铸泉商贾货物以布易之稍髙其直则来者自众民之贫者以布散之市之不售货以布买之民得布而易其所欲需商贾得布可操之四方以易所无之物故曰商贾阜货而行布也
　　案市征即廛人职之廛布也无征所谓法而不廛也无征以恤商作布以平贾自是两事
　　余论吕氏祖谦曰古者耕三余一以三十年之通制国用但论米谷未甞及藏镪盖农桑衣食财货之本钱布流行不过权一时之宜而已必先有米谷泉布之权方有所施若无其本虽积镪何补所以三代之前用钱币为赋者甚少俸禄亦是颁田制禄汉初尚有古意王公至佐吏所谓万石千石亦是以谷粟制禄至武帝有事四夷立告缗之法以括责天下自是而钱币始重古意渐失矣
　　凡市伪饰之禁在民者十有二在商者十有二在贾者十有二在工者十有二【贾音古】
　　正义郑氏众曰禁谓工不得作贾不得粥商不得资民不得畜　郑氏康成曰王制用器不中度不粥于市兵车不中度不粥于市布帛精粗不中数幅广狭不中量不粥于市奸色乱正色不粥于市五谷不时果实未熟不粥于市木不中伐禽兽鱼鼈不中杀不粥于市亦其类也　王氏应电曰伪饰谓以假物而饰之如真或以美物而和假于其内也故特禁之邓氏元锡曰若以水和米以麻代丝之类民所造也若以石为玉冀产为产之类行货者所饰也若以今为古以陈为新之类居货者所饰也若陶中窳铜和锡之类造作者所饰也　陈氏傅良曰岂惟虑民之欺亦不使之废业以作无用之物人废业则本不厚物无用则国不实
　　案此所谓十有二者文与老子生之徒十有三死之徒十有三相类谓市中饰伪之物十者之中约计有二民及商贾皆有之在所必禁也
　　市刑小刑宪罚中刑徇罚大刑扑罚其附于刑者归于士【注故书附为柎杜子春云当为附】
　　正义郑氏众曰宪罚播其肆也【贾疏徇既将身以示之则宪是以文书表示于肆】　郑氏康成曰徇举以示其地之众也扑挞也王氏应电曰市中之辜不越于犯禁故其刑止于
　　宪徇扑而已皆主于其耻
　　国君过市则刑人赦夫人过市罚一幕世子过市罚一帟命夫过市罚一盖命妇过市罚一帷
　　正义郑氏康成曰谓诸侯及夫人世子过其国之市大夫内子过其都之市也市者人之所交利而行刑之处君子无故不游观焉若游观则施惠以为説也国君则赦其刑人夫人世子命夫命妇则使之出罚异尊卑也所赦谓宪徇扑也罚幕帟盖帷者市者众也此四物者在众之用也此王国之市而言国君以下过市者诸侯之于其国与王同　魏氏校曰市者言利之地国君而游观于市则市人何诛焉夫人世子命夫命妇罚幕帟盖帷若曰无以自蔽也尊贵非刑罚所加故以礼示罚不敢斥言王故举国君为况贾氏公彦曰其盖当是众中障暑雨之盖未必轮
　　人所造在车者也
　　案刑人即犯宪徇扑之市刑者其辠本轻君过市而赦之盖无瑕者然后可以责人已既过市而犹责人之小辠则自赧也所罚幕帟之等亦过市者自出之君不可罚故赦刑人夫人以下不可专赦故刑人自若而自出罚物尊卑之差也注所赦谓宪徇扑传冩者或讹赦为罚疏因有赦之使出帷幕帟盖之云夫免其轻刑而使出重罚失平已甚且视王之过市又有加等也若其人甘受刑而不愿出罚则灋不防于穷乎
　　存异邓氏元锡曰刑人赦谓乡士协日刑杀若欲免之则王防其期非是无过市也
　　凡防同师役市司帅贾师而从治其市政掌其卖儥之事【贾音古】
　　正义郑氏康成曰市司司市也儥买也防同师役必有市者大众所在来物以备乏　贾氏公彦曰贾师知物贾故市司帅以从　王氏昭禹曰如此则师众所聚无贱买以伤民财之患矣
　　案虽师行有律犹恐逺方乡邑之民有惧强贾匃夺而不前者使市司帅贾师以治市政则民聼不惑而百货属路矣
　　质人掌成市之货贿人民牛马兵器珍异【质如字】
　　正义郑氏康成曰成平也防者平物价而来【贾疏防谓市人防聚止为平物价而来也】主成其平也人民奴婢也珍异四时食物　王氏应电曰质之义为平为信物以取平人以取信也
　　案平物贾者贾师质人专掌质剂所谓成者两人交易入质剂于质人则一成而不可变其欺伪者后得质讼治之各有程期　古无奴婢而易曰畜臣妾书曰臣妾逋逃大宰九职有臣妾聚敛疏材则臣妾亦可名为奴婢意盗贼之子女罪隶舂槀之外或以赐羣臣故士大夫之家闲亦有之记称子硕请鬻庶弟之母又曰买妾不知其姓则卜之市有人民盖谓此等而士大夫家亦有以所畜臣妾相鬻者与　宫正分其人民以居之则人为贵者民为贱者县师人民连夫家言则为余夫妇女此职人民与货贿牛马连类故注以奴婢当之若朝士职所委人民则迷失道路者耳【注以珍异为食物据人职而言】
　　凡卖儥者质剂焉大市以质小市以剂
　　正义郑氏康成曰质剂者为之劵藏之也大市人民牛马之属用长劵小市兵器珍异之属用短劵　郑氏众曰质大贾剂小贾
　　辨正贾氏公彦曰先郑以质剂为月平后郑以为劵书者上文成市之货贿等已是市平文书则此经质剂及小宰聼卖买以质剂义不得为月平也
　　掌稽市之书契
　　正义郑氏康成曰稽犹考也治也书契取予市物之劵也【贾疏小宰职聼取予以书契故知非上质剂市买者】其劵之象书两札刻其侧　王氏应电曰民之赊者始则取之于官终则官取之于民稽其书契令如期以完并防诈伪也
　　同其度量壹其淳制巡而考之犯禁者举而罚之【淳章纯反】正义郑氏康成曰杜子春云淳当为纯谓幅广【贾疏淳三咫咫八寸谓广二尺四寸】制谓匹长也【贾疏依巡守礼制丈八尺】皆当中度量谓淳读如淳尸盥之淳　王氏昭禹曰度则齐其长短量则齐其浅深淳则齐其幅广制则齐其匹长又巡行而考校之犯禁者举而罚之则诈伪者无所容矣
　　案不独罚之且书其所犯于册籍使惧而不敢再也质人所稽书契也所考度量淳制也而曰犯禁者举而罚之则举为登记于册眀矣自郑氏以新莽之法诂周官凡曰举者皆以没入其货财为义不知列职于关市者虽纎悉不遗然皆以利民用禁诈伪止争讼诘盗贼警游惰惩鬭嚣虣乱而未尝利其财也市之征惟廛布关亦然司门既征其货则关市无货征矣所以既征其货复征其廛者恐商贾过赢而民争逐末耳【即管子使四民交能易作终嵗所入无道以相过之义】且市之征布以敛不售货而买者各从其抵则上无所利之矣门关之财以养死政者之老与其孤而不以给他用则其义益彰彻矣【注淳尸盥士虞礼文】
　　凡治质剂者国中一旬郊二旬野三旬都三月邦国朞期内聼期外不聼
　　正义郑氏康成曰谓赍劵契来讼者以期内来则治之后期则不治所以絶民之好讼且息文书也郊逺郊也野甸稍也都小都大都　王氏安石曰质剂之治宜以时决乆而后辨则证逮或已死亡其事易以生伪故期外不聼亦所以杜欺诬
　　廛人掌敛市絘布总布质布罚布廛布而入于泉府【絘音次本或作次】
　　正义郑氏康成曰布泉也罚布者罚犯市令者之布也【何氏乔新曰罚布司市罚犯市令者之泉下经凡有罪者挞戮而罚之是也】廛布者货贿诸物邸舍之税　王氏应电曰縂布见肆长　魏氏校曰官铸泉散于民闲有散无敛则泉法不行案先王之制于商则货外无征司门之征其货贿是也于贾则征其廛而不征其货此职之廛布司关职之征廛是也若如郑注既征其廛又税其肆守斗斛铨衡者又税之入质剂者又税之虽桑孔心计未闻及此而谓周公之典有是乎　犯质剂者之罚宜统于罚布不宜别为一类经之本文止宜有总布罚布廛布絘布质布乃刘歆所増窜也盖莽立山泽六筦酒铸器巧法以穷商工故窜此以示周官征布之目本如是其多耳
　　凡屠者敛其皮角筋骨入于玉府
　　正义郑氏康成曰以当税【贾疏知以当税者山虞泽虞所征诸物皆以当邦赋】给作器物也　王氏安石曰皮角筋骨屠者之余财也廛人敛而入于玉府眀所取者非民之正利案入于玉府非中玉府之用者不敛也泽人之财物亦然盖其物皆民用所必需取其尤良者而留其余以为万民之用俾得自贸易也市无货征皮角筋骨以当廛布耳商致逺物鬻财多故征其货屠物则闾阎朝夕所求不宜别税故知以当廛征注谓其无皮角及筋骨不中用者别税之虽末世市征亦未闻苛细至此
　　凡珍异之有滞者敛而入于膳府【注故书滞或作廛】
　　正义郑氏康成曰滞读如沈滞之滞珍异四时食物也聼其不售而在廛乆则将瘦臞腐败矣为买之入膳夫之府所以纾民事而官不失实
　　辨正贾氏公彦曰先郑谓滞货不售者官为居之经云入于膳府眀珍异非货物故后郑不从
　　胥师各掌其次之政令而平其货贿宪刑禁焉
　　正义郑氏康成曰宪表县之　贾氏公彦曰序官胥师二十肆则一人故云各掌其次之政令刑谓市中之刑宪徇扑　王氏应电曰司虣司稽胥肆长皆胥师所辖故曰掌其政令凡辨物平价禁伪皆是
　　察其诈伪饰行儥慝者而诛罚之聼其小治小讼而断之【行下孟反】
　　正义郑氏众曰儥卖也慝恶也　郑氏康成曰饰行儥慝谓使人行卖恶物于市巧饰之令欺诳买者王氏昭禹曰小治小讼胥师各即其次断之不以烦市师所以事不烦且滞也
　　案儥慝而曰饰行者如今市中卖伪物诈为有急而使人不疑所谓饰行也
　　贾师各掌其次之货贿之治辨其物而均平之展其成而奠其贾然后令市【贾音古奠音定又如字】
　　正义贾氏公彦曰辨其物而均平之与胥师平货贿同展其成而奠其贾则与胥师异以其知物价故也案自质人至司稽皆各有专治之事而不主于货贿肆长兼敛总布贾师则惟货贿之治耳辨其物之良苦使各有差等良苦相均始得其平
　　凡天患禁贵儥者使有恒贾四时之珍异亦如之【贾音价】正义郑氏康成曰恒常也谓若贮米谷棺木遇乆雨疫病贵卖之因灾害阸民使之重困四时之珍异谓如荐宗庙之物【贾疏案月令四时珍异之物先荐寝庙故注举重者而言】　贾氏公彦曰珍异亦恐富人贱贮而贵卖之
　　案三代圣王所以恤民惠商其法曲备而谷物之蓄所在皆有之故遇天患可禁贵儥者后世救荒则以増价招商为善政时势各有所宜也
　　余论王氏志长曰三代圣王养民者厚而取民者略荒则去防札防则无征上之加恵甚沃也故有乗天患而髙价厉民者则贾师禁之后世民自谋生关津之吏因公擅敛以掊克之倘贾师之法行则里足不至而民已坐槁矣赵清献在防稽不抑粟价商贾辐辏嵗凶而民不饥故后世有天患而禁民贵粜者皆蔽于物理也
　　凡国之卖儥各帅其属而嗣掌其月凡师役防同亦如之
　　存疑郑氏众曰谓官有所斥卖贾师率其属更代直月为官卖之均劳逸　王氏应电曰谓若凡货物适空乏而欲买于民或有所贮蓄当斥卖于民二者各次贾师更代掌之师役防同则有军市贾师亦嗣掌其月上经市司帅贾师而从是也
　　司虣掌宪市之禁令禁其鬭嚣者与其虣乱者出入相陵犯者以属游饮食于市者【虣薄报反嚣许骄反又五羔反】
　　正义王氏昭禹曰胥师所宪凡市伪饰之刑禁也司虣则鬭嚣虣乱之禁令布焉鬭者以力争嚣者以口竞　郑氏康成曰嚣讙也　易氏祓曰虣者虐物乱者悖理　王氏应电曰出入相陵犯若舟车阻道争塞往来之类　郑氏众曰以属游饮食羣饮食者
　　若不可禁则搏而戮之
　　正义王氏应电曰搏执也
　　案不正者隂谋市窃故胥伺袭而执之鬭嚣暴乱其迹显见禁之不可则搏执之而已无所用伺也
　　司稽掌巡市而察其犯禁者与其不物者而搏之正义郑氏康成曰不物衣服视瞻不与众同及所操物不如品式　王氏应电曰搏之归于胥师
　　掌执市之盗贼以徇且刑之
　　正义贾氏公彦曰市中之刑无过宪徇扑此掌执市之小盗徇扑而已徇者不必刑刑者必徇故徇刑两言之
　　案徒徇者不必刑若盗贼则虽小必徇且刑之其大者则归于士也市之大刑扑罚又曰凡有罪者挞戮而罚之则归于士者惟盗贼为多矣
　　胥各掌其所治之政执鞭度而巡其前掌其坐作出入之禁令袭其不正者【注故书袭为习杜子春云当为袭】
　　正义王氏昭禹曰司市言胥执鞭度守门此言执鞭度而巡其前者盖方入则守门已入则巡其前　郑氏康成曰作起也坐起禁令当市而不得空守之属王氏应电曰坐作出入谓大市朝市夕市各有作
　　止之期出入之候禁之无得争先后期以乱市法贾氏公彦曰袭者掩其不备
　　案十肆设司虣宪市之禁令盖贰胥师宪之也五肆设司稽察其犯禁者盖贰司虣察之也二肆胥一人执鞭度而巡其前又贰司稽巡之也文皆相承
　　凡有罪者挞戮而罚之
　　正义郑氏康成曰罚之使出布
　　案凡有罪者大治大讼司市聼之弊以大刑小治小讼胥师弊以小刑中刑上于司市司市并下于胥挞谓扑之也独举扑者宪与徇从可知也罚有罪必使胥者胥二肆则一人刑罚各于其地之叙也
</div>
    <div class="pagination">
<a href="钦定周官义疏_page32.html">上一页</a><span>...</span><a href="钦定周官义疏_page28.html">28</a><a href="钦定周官义疏_page29.html">29</a><a href="钦定周官义疏_page30.html">30</a><a href="钦定周官义疏_page31.html">31</a><a href="钦定周官义疏_page32.html">32</a><span class="current-page">33</span><a href="钦定周官义疏_page34.html">34</a><a href="钦定周官义疏_page35.html">35</a><a href="钦定周官义疏_page36.html">36</a><a href="钦定周官义疏_page37.html">37</a><a href="钦定周官义疏_page38.html">38</a><span>...</span><a href="钦定周官义疏_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
