<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 22 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 22 页/共 117 页</h1>
    <div class="content">　　○注“拜送”至“宾右”。
　　○释曰：知在众宾右者，约《乡饮酒》献众宾皆於西阶上，宾右知之也。
　　坐祭，立饮，不拜既爵，授主人爵，降复位。（既，尽。）
　　[疏]“坐祭”至“复位”。
　　○释曰：此还上三人者，降复宾南东面位。
　　众宾皆不拜，受爵，坐祭，立饮。（自第四已下，又不拜受爵，礼弥略。）
　　[疏]“众宾”至“立饮”。
　　○注“自第”至“弥略”。
　　○释曰：此谓堂下众宾无数者，故郑云“自第四”以下。云“又不拜受爵，礼弥略”者，三宾虽坐祭，立饮，不拜既爵，仍拜受，此众宾非直坐祭，立饮，不拜既爵，又不拜受爵，故云礼弥略也。
　　每一人献，则荐诸其席。（诸，於。）
　　[疏]“每一”至“其席”。
　　○释曰：此还据堂上三人有席者，故云“荐诸其席”，谓席前也。
　　众宾辩有脯醢。（荐於其位。）
　　[疏]“众宾辩有脯醢”。
　　○注“荐於其位”。
　　○释曰：还据堂下无席者，故郑云“荐於其位”，不席也。
　　主人以虚爵降，奠于篚。（不复用。）
　　揖让升。宾厌众宾升，众宾皆升，就席。
　　[疏]“揖让”至“就席”。
　　○释曰：自此以下至“举觯者降”，论旅酬之事。
　　一人洗，举觯於宾。（一人，主人之吏。）
　　[疏]“一人洗举觯于宾”。
　　○注“一人主人之吏”。
　　○释曰：主人之吏，亦谓府史以下，非属官也。
　　升，实觯，西阶上坐奠觯，拜，执觯兴。宾席末答拜。举觯者坐祭，遂饮，卒觯，兴。坐奠觯，拜，执觯兴。宾答拜，降洗，升实之，西阶上北面。（将进奠觯。）宾拜。（拜受觯。）
　　举觯者进，坐奠觯于荐西。（不授，贱不敢也。）
　　[疏]注“不受贱不敢也”。
　　○释曰：以其是主人之吏，既贱，故不敢亲授奠之也。
　　宾辞，坐取以兴。（若亲受然。）
　　[疏]注“若亲受然”。
　　○释曰：云“若亲受然”者，宾辞，即坐取以兴，故云“若亲受然”也。
　　举觯者西阶上拜送。宾反奠于其所。举觯者降。
　　[疏]“举觯”至“举觯者降”。
　　○释曰：云“反奠于其所”者，还於荐西，以其射後宾北面举之为旅酬，故不奠于荐东也。
　　大夫若有遵者，则入门左。（谓此乡之人为大夫者也。谓之遵者，方以礼乐化民，欲其遵法之也。其士也，於旅乃入。乡大夫、士非乡人，礼亦然，主於乡人耳。今文遵为亻巽。）
　　[疏]“大夫”至“门左”。
　　○注“谓此”至“为亻巽”。
　　○释曰：云“大夫若有遵”者，言若者，或无不定，故云若也。郑知是当乡大夫者，以其《乡射》既与人行射礼，而言大夫者，当乡大夫可知。云“其士也，於旅乃入”者，下记云“士既旅不入”，明未旅皆得入，是以未旅而射，其士皆在也。知乡大夫、士非乡人，礼亦然者，以其同是乡大夫、士，礼无异，故也。但异乡不助主人乐宾，为别也。
　　主人降，（迎大夫於门内也。不出门，别於宾。）
　　[疏]“主人降”。
　　○注“迎大”至“於宾”。
　　○释曰：郑知“迎大夫於门内”者，以其上文大夫入门左，此经直云“主人降”，不云出，故知迎大夫在门内可知。
　　宾及众宾皆降，复初位。（不敢居堂，俟大夫入也。初位，门内东面。）
　　[疏]“宾及”至“初位”。
　　○注“不敢”至“东面”。
　　○释曰：知“初位，门内东面”者，上文宾厌众宾，皆入门左，东面北上，故知也。
　　主人揖让，以大夫升，拜至，大夫答拜。主人以爵降，大夫降。主人辞降。大夫辞洗，如宾礼。席于尊东。（尊东，明与宾夹尊也。不言东上，统於尊也。）
　　[疏]“主人”至“尊东”。
　　○注“尊东”至“尊也”。
　　○释曰：上云尊於宾席之东，则在尊西。今大夫言席於尊东，明与宾夹尊可知。云“不言东上，统於尊也”者，席於尊东，继尊而言，又不言东上西上，是以下云大夫降席东南面。降由下，故知西上，统於尊也。
　　升，不拜洗。主人实爵，席前献于大夫。大夫西阶上拜，进受爵，反位。主人大夫之右拜送。大夫辞加席，主人对，不去加席。（辞之者，谦不以己尊加贤者也。不去者，大夫再重席，正也。宾一席重。）
　　[疏]“升不”至“加席”。
　　○注“辞之”至“重席”。
　　○释曰：云“升，不拜洗”者，以大夫尊，故不拜洗也。云“反位”者，大夫反西阶上位。云“主人大夫之右拜送”者，谓在大夫之东拜送爵也。云“辞之者，谦不敢以己尊加贤”者，《乡射》之礼，乡人为宾。下记云：若“大夫与，则以公士为宾”，亦选贤者为之，故辞加席，又不以己尊加贤者也。云“不去者，大夫再重席，正也”者，《乡饮酒》云：“公三重，大夫再重。”故知大夫再重席，礼之正也。云“宾一重席”者，乡人，故一重，纵公士为宾，亦一重也。
　　乃荐脯醢。大夫升席。设折俎。祭如宾礼，不哜肺，不啐酒，不告旨，西阶上卒爵，拜。主人答拜。（凡所不者，杀於宾也。大夫升席由东方。）
　　[疏]“乃荐”至“答拜”。
　　○注“凡所”至“东方”。
　　○释曰：云“凡所”，谓经中三事，以其杀於宾。若然，上云“不拜洗”，亦是杀於宾之类也。云“大夫升席由东方”者，以其大夫席西上，升由下，故知大夫升席由东方也。
　　大夫降洗。（将酢主人也。大夫若众，则辩献，长乃酢。）
　　[疏]“大夫降洗”。
　　○注“将酢”至“乃酢”。
　　○释曰：自此至“皆升就席”，论大夫酢主人讫，宾主皆升就席之事。知“大夫若众，则辩献，长乃酢”者，此经据一大夫而言，故献大夫即酢。案《有司彻》：主人洗爵，献长宾于西阶上，然後众宾长升，拜受爵，宰夫赞主人酌，若是以辩，乃升长宾，主人酌于长宾西阶上，北面，宾在左。注云：“主人酌自酢，序宾，意宾卑不敢酢。”宾尸与，凡平饮酒礼同，可以相参，亦是辩献长乃酢也。
　　主人复阼阶，降辞如初。卒洗，主人盥。（盥者，虽将酌自饮，尊大夫，不敢亵。）
　　[疏]“主人”至“人盥”。
　　○注“盥者”至“不敢亵”。
　　○释曰：云“盥者，虽将酌自饮”者，以其下文大夫洗爵升，授主人爵，是主人酌以自酢，故云虽将酌自饮。云“不敢亵”者，决《有司彻》主人自酌不盥，是此为尊大夫，虽自酢亦不敢亵也。
　　揖让升。大夫授主人爵于两楹，复位。主人实爵，以酢于西阶上。坐奠爵，拜，大夫答拜。坐祭，卒爵，拜，大夫答拜。主人坐奠爵于西楹南，再拜崇酒，大夫答拜。主人复阼阶，揖降。（将升宾。）
　　[疏]“揖让”至“揖降”。
　　○注“将升宾”。
　　○释曰：云“主人坐奠爵於西楹南”者，前献宾，宾酢主人，主人饮酢讫，奠爵于东序端。将後献众宾，不得奠于篚中，此受大夫酢，不奠于篚者，为士於旅乃入，拟献士，故奠爵于此也。
　　大夫降，立于宾南。（虽尊，不夺人之正礼。）
　　[疏]“大夫”至“宾南”。
　　○注“虽尊”至“正礼”。
　　○释曰：大夫尊，在堂则席之于尊东，特尊之。今降而在宾下者，欲使宾主相对行礼。若在其北，则妨宾主揖让之正礼，故云“不夺主人之正礼”。
　　主人揖让，以宾升，大夫及众宾皆升，就席。
　　席工于西阶上，少东。乐正先升，北面立于其西。（言少东者，明乐正西侧阶，不欲大东，辟射位。）
　　[疏]“席工”至“其西”。
　　○注“言少”至“射位”。
　　○释曰：自此至“告于宾”，论作乐之事。云“席工”者，谓为工设席，下文乃升席也。云“言少东者，明乐正西侧阶”者，既言席工于西阶上少东，则在西阶东矣。复云乐正立于其西，则近席西，其言从近，故知乐正侧近西阶东，则不欲大东，辟射位，《大射》亦同此注。《燕礼》注亦然者，燕亦容有射法，《乡饮酒》工位与此同，注不言者，不射故也。
　　工四人，二瑟，瑟先。相者皆左何瑟，面鼓，执越，内弦，右手相。入，升自西阶，北面东上。工坐，相者坐授瑟，乃降。（瑟先，贱者先就事也。相，扶工也。面，前也。鼓在前，变於君也。执越内弦，右手相，由便也。越，瑟下孔，所以发越其声也。前越言执者，内有弦结，手入之浅也。相者降，立西方。）
　　[疏]“工四”至“乃降”。
　　○释曰：云“四人二瑟”，则是二人歌可知。经不言相歌二人者，以其空相，亦与瑟者同，故不言，直言瑟之难者也。
　　○注“瑟先”至“西方”。
　　○释曰：云“瑟先，贱者先就事也”者，案《大射》大师、少师歌，众工瑟，是知瑟者贱也。凡工者皆先瑟後歌，是贱者先即事，故序亦在前。若然，得献亦在前，以随其先後而取之故也。云“鼓在前，变於君也”者，《乡射》与《大射》相对，《大射》君礼而後首，此臣礼前首，故云变於君。《燕礼》与《乡饮酒》相对，是以《燕礼》面鼓，又与《乡饮酒》後首相变。云“执越内弦，右手相”者，案《乡饮酒》注云“内弦侧担之”者，据瑟体而言。《燕礼》注云“内弦弦为主”者，据弦体而说。此言“内弦右手相，由便”，语异义同也。云“前越言执者，内有弦结，手入之浅也”者，瑟体首宽尾狭，内越孔虽长，广狭亦等，但弦居瑟上，近首鼓处则宽，近尾不鼓处并而狭。侧持之法，近鼓持之入则近，手入则深，是以通与《燕礼》言面鼓，则云执之手入浅也。《大射》与《乡饮酒》言後首，则云挎越，手入深故也。云“相者降，立西方”者，其相者是弟子，位在西者，是以下文云：“乐正西方，命弟子赞工迁乐于下。”故知此相工是弟子，故降立还于西方也。
　　笙入，立于县中，西面。（堂下乐相从也。县中，磬东立，西面。）
　　[疏]“笙入”至“西面”。
　　○注“堂下”至“西面”。
　　○释曰：云“堂下乐相从也”者，案上文云“县于洗东北西面”，此云“立于县中”，明是堂下相从，皆在东方也。云“县中，磬东立，西面”者，谓在磬东，当磬之东。郑知不在磬西，西面者，若磬西、西面，则笙者背磬，不可，故知在磬东，西面也。
　　乃合乐，《周南关雎》、《葛覃》、《卷耳》，《召南鹊巢》、《采蘩》、《采》。（不歌、不笙、不，志在射，略於乐也。不略合乐者，《周南》、《召南》之风，乡乐也，不可略其正也。昔大王、王季、文王始居岐山之阳，躬行《召南》之教，以成王业，至三分天下，乃宣《周南》、《召南》之化，本其德之初，“刑于寡妻，至于兄弟，以御于家邦”，故谓之乡乐。用之房中以及朝廷《飨》、《燕》、《乡射》、《饮酒》，此六篇其风化之原也。是以合金石丝竹而歌之。）
　　[疏]“乃合”至“采”。
　　○释曰：言“乃”者，以其作乐之法，先歌後乃合乐。今不歌、不笙、不，唯合乐，故言乃以见非常故也。
　　○注“不歌”至“歌之”。
　　○释曰：据《乡饮酒》、《燕礼》作乐有四节，今不歌、不笙、不，唯有合乐，故云“志在射略於乐也”。云“合乐者，《周南》、《召南》之风，乡乐也”者，上注已云《颂》及《大雅》天子乐，《小雅》诸侯乐，此《二南》乡大夫乐，但《乡饮酒》、《乡射》是大夫、士为主人，故大夫、士乐为乡乐者也。云“不可略其正也”者，《二南》是大夫、士之乡乐，己之正乐，故云不可略其正者也。云“昔大王”已下，於《乡饮酒》注己说，义具於彼，此注略言之耳。若然者，《燕礼》与《乡饮酒》文同，注又与《燕礼》不异者，以其《乡射》与《乡饮酒》同是大夫、士礼，卿大夫、士行《射礼》，先行《乡饮酒礼》，《乡饮酒》与《乡射》自为首尾，故《乡饮酒》注具，於此略。言《燕礼》是诸侯礼，天子、诸侯射先行《燕礼》，则《燕礼》与《大射》自为首尾，是以《燕礼》歌、笙、、合郑亦具注之，《大射》又略言之也。
　　工不兴，告于乐正曰：“正歌备。”（不兴者，瞽蒙礼略也。）
　　[疏]“工不”至“歌备”。
　　○注“不兴”至“略也”。
　　○释曰：言“正歌”者，升歌也。升歌，《鹿鸣》是上歌。诸侯乐非己正乐，故以《二南》为正歌也。言“备”者，凡作乐皆三终，此备明亦三终也。云“不兴者，瞽蒙礼略也”者，以工告乐正，以卑告尊当兴，今以瞽蒙无目，不可责其备礼，故不兴者，於礼略也。
　　乐正告于宾，乃降。（乐正降者，堂上正乐毕也。降立西阶东，北面。）
　　[疏]“乐正”至“乃降”。
　　○注“乐正”至“北面”。
</div>
    <div class="pagination">
<a href="仪礼注疏_page21.html">上一页</a><span>...</span><a href="仪礼注疏_page17.html">17</a><a href="仪礼注疏_page18.html">18</a><a href="仪礼注疏_page19.html">19</a><a href="仪礼注疏_page20.html">20</a><a href="仪礼注疏_page21.html">21</a><span class="current-page">22</span><a href="仪礼注疏_page23.html">23</a><a href="仪礼注疏_page24.html">24</a><a href="仪礼注疏_page25.html">25</a><a href="仪礼注疏_page26.html">26</a><a href="仪礼注疏_page27.html">27</a><span>...</span><a href="仪礼注疏_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
