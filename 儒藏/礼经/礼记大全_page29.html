<!DOCTYPE html>
<html>
<head>
    <meta charset="UTF-8">
    <title>礼记大全 - 第 29 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记大全 - 第 29 页/共 56 页</h1>
    <div class="content"><经部,礼类,礼记之属,礼记大全>
　　钦定四库全书
　　礼记大全卷十二
　　明　胡广等　撰
　　内则第十二
　　疏曰闺门之内轨仪可则故曰内则○石梁王氏曰此篇于曲礼之义为多
　　后王命冡宰降徳于众兆民
　　冡宰掌邦治而治国者必先齐家降徳者下其徳教于民也孝为徳之本故首言子事父母之道○石梁王氏曰注分后王作两字解不通书说命后王君公后王犹言君王天子之别称也郑注皆非记者本意但据周礼太宰掌建邦之六典则教典在所兼统如此亦可解郑分天子诸侯甚无意义【东莱吕氏曰内则一篇首言后王命冢宰降徳于众兆民葢三代所以教天下者皆以是自秦汉以来外风俗而论政事不复以人家事为问矣○严陵方氏曰宰冡居六卿之长而以道佐王者也唯道以道之故徳乃得而降焉○临川呉氏曰天子为天下民之君师治而教之而冢宰六卿之长佐天子者也降下也徳得也谓以人所同得于天之理立为教法命冢宰降下其徳教于众兆民俾效而法之也】
　　子事父母鸡初鸣咸盥漱栉纵笄总拂髦冠緌缨端韠绅搢笏
　　盥洗手也漱涤口也栉梳也縰黑缯韬髪者以縰韬髪作髻讫即横揷笄以固髻总亦缯为之以束髪之本而垂余于髻后以为饰也拂髦振去髦上之尘也髦用髪为之象防时剪髪为鬌之形此所陈皆以先后之次栉讫加縰次加笄加总然后加髦着冠冠之缨结于颔下以为固结之余者下垂谓之緌端端服也衣用缁布而裳不同上士裳中士黄裳下士杂裳也服端着韠又加绅大带也搢揷也揷笏于带中韠以韦为之古者席地而坐以临爼豆故设蔽膝以备濡渍韠之言蔽也在冕服谓之韨他服则谓之韠○项氏曰髦者以髪作伪髻垂两眉之上如今小儿用一带连防髻横繋额上是也
　　左右佩用左佩纷帨刀砺小觽金燧
　　所佩之物皆是备尊者使令之用纷以拭器帨以拭手皆巾也刀砺小刀与砺石也觽状如锥象骨为之小觽所以解小结者金燧用以取火于日中者【严陵方氏曰鸡初鸣咸盥潄者夙兴以致其洁也左右皆事也故言用而与徳佩异矣】
　　右佩玦捍管遰大觽木燧
　　玦射者着于右手大指所以钩而开弓体也捍拾也韬左臂而收拾衣袖以利也管旧注云笔彄其形制未闻遰刀室也大觽所以解大结木燧钻火之器晴则用金燧以取火隂则用木燧以钻火也【严陵方氏曰或谓玦即决也以钩而决之且珍饰焉故从玉】
　　偪
　　即诗所谓邪幅也偪束其胫自足至膝故谓之偪也
　　屦着綦【着音斫綦音忌】
　　綦屦头之饰即絇也说见曲礼着犹施也○朱子曰綦鞋口带也古人皆旋系今人只从简易缀之于上如假带然【长乐陈氏曰帨佩巾也佩巾虽女子之事而男子亦有之砺谓之硎亦谓之砻书曰用汝作砺是也诗曰童子佩觽佩觽成人之服衞惠公服成人之服而有童子之行故诗人刺之捍韝臂也以韦为之亦谓之拾先儒谓晴则取火以金燧隂则取火以木燧周礼曰烜氏夫遂取明火于日鍳取明水于月夫遂即金燧也鍳镜属世谓之方诸葢离者阳中之隂于物为火坎者隂中之阳于物为水以金燧取火则以阳召隂以方诸取水则以隂召阳以阳召隂夫道也故谓之夫夫能遂事故谓之遂夫遂以义言鍳以体言于取火言夫遂于取水言鍳互相备也诗曰赤芾在股邪幅在下左氏曰带裳幅舄内则幅屦着綦郑康成谓偪束其胫自足至膝故曰在下葢以偪帛邪纒于足故谓之邪幅所以自偪束也故谓之偪偪即縢约之也故汉谓之行縢男子事父母有偪诗诸侯朝天子有邪幅则凡行皆有偪特妇人不用故妇事舅姑无偪】
　　妇事舅姑如事父母鸡初鸣咸盥漱栉縰笄总衣绅笄今之簮也衣绅端绡衣之上加绅带士妻之服也【朱子曰妇人不冠则所谓髻笄即为固髻之用亦名为簮而非如二弁之簮矣】
　　左佩纷帨刀砺小觽金燧右佩箴管线纩施縏袠大觽木燧衿缨綦屦以适父母舅姑之所
　　箴管箴在管中也縏袠皆囊属施縏袠者为贮箴线纩也衿结也缨香囊也【山隂陆氏曰刀砺砺所以砺刀箴管管所以管箴綦屦以綦约屦○长乐陈氏曰男女事父母妇事舅姑皆有缨以佩容臭则与女子许嫁之缨不同○郑氏曰妇人有缨示有系属误矣何则许嫁已缨将嫁无所复施既嫁夫説之矣无所复用则事舅姑之衿缨非许嫁之缨也○郑氏曰许嫁之缨葢以五采为之然则　事父母舅姑之缨亦五采欤】
　　及所下气怡声问衣燠寒疾痛苛痒而敬抑搔之出入则或先或后而敬扶持之进盥少者奉槃长者奉水请沃盥盥卒授巾问所欲而敬进之柔色以温之
　　苛疥也抑按搔摩也温承借之义谓以柔顺之色承借尊者之意若藻借之承玉然
　　饘酏酒醴芼菽麦蕡稻黍梁秫唯所欲
　　饘厚粥酏薄粥也芼以菜杂肉为也蕡大麻子
　　枣栗饴蜜以甘之堇荁枌榆免薧瀡以滑之脂膏以膏之父母舅姑必尝之而后退
　　饴也菫菜名荁似菫而叶大榆之白者名枌免新鲜者薧干陈者言菫荁枌榆四物或用新或用旧也説文久泔也瀡滑也瀡之滑者也凝者为脂释者为膏甘之滑之膏之皆谓调和饮食之味也此篇所记饮食珍羞诸物古今异制风土异冝不能尽晓然亦可见古人察物之精用物之详也【长乐刘氏曰及所下气怡声恐惊其也问衣燠寒候其冷暖失节也疾痛苛痒省其体气弗宁也抑谓按摩之搔谓抓挠之皆所以抚恤衰病而一出于敬不敢以为仪也父母出入则或先或后敬扶持之相其所宜以助其力也又从而问其意之所欲食者则敬顺其心以进之和柔其色以温之芬芳其意以奉之庶几亲喜而不之厌也孝子之事亲也必养其志常使欢欣乐其子之能养则非如是莫之致矣○严陵方氏曰所即室下气则不盈怡声则不厉问衣之燠将彻之使凊也问衣之寒将加之使温也已而伤者疾也宜通而塞者痛也体烦而为苛气虚而生痒疾痛则抑按苛痒则搔爬或先以引之或后以随之左右扶持之如是而养可谓至矣然茍不以敬何以别于犬马故每以敬言之奉槃者劳故少者以之奉水者逸故长者以之沃盥以水沃之而盥也夫色所以通人己之情也已能柔色斯足以温亲之色矣自菽以下其性其味各不同故唯父母舅姑之所欲顺其所欲而进之也枣栗饴蜜故曰以甘之周官所谓调以甘者此也堇荁枌榆四者常用之物然不常有故有免有薧也数者其性为滑故曰以滑之周官所谓调以滑者此也脂膏以膏之周官所谓膏香膏臊之类者此也父母舅姑必尝之而后退则以知其得所欲故也所欲者则尝之也自下气怡声而下则所以养志也自饘酏酒醴而下则所以养口体也故先后之序如此】
　　男女未冠笄者鸡初鸣咸盥漱栉縰拂髦总角衿缨皆佩容臭昧爽而朝问何食饮矣若已食则退若未食则佐长者视具
　　总角总聚其发而结束之为角童子之餙也容臭香物也助为形容之饰故言容臭以缨佩之后世香囊即其遗制昧晦也爽明也昧爽欲明未明之时【严陵方氏曰后言男角殳覊此兼男女而止曰角者举男女以该之也臭谓香物若兰茝之属不佩用而止佩臭者示未能即事也具谓膳具幼者于视膳之事未能专之也特可以佐长者而已○朱子曰注言佩容臭为廹尊者葢为恐身有秽气触尊者故佩香物也】
　　凡内外鸡初鸣咸盥漱衣服敛枕簟洒扫室堂及庭布席各从其事孺子蚤晏起唯所欲食无时
　　古人枕席之具夜则设之晓则敛之不以私防之用示人也【严陵方氏曰敛则收而藏之必敛枕簟则以昼夜异用故也洒扫则用水以敛尘而去之室堂及庭则自内以及外也布席则所以待尊者之行事各从其事若女服事于内男服事于外之类是矣早则未与乎日入之夕起晏则未与乎昧爽之朝唯所欲食无时则以弱而未胜其制节且养之不可不备也】
　　由命士以上父子皆异宫昧爽而朝慈以防甘日出而退各从其事日入而夕慈以防甘
　　慈爱也谓敬爱其亲故以防甘之味致其爱各从其事者各治其所当为之事也晚朝为夕○郑氏曰异宫崇敬也【张子曰古者有东宫西宫有南宫北宫异宫而同财此礼亦可行古人虑逺月下虽似相疏其实如此乃能久相亲盖数十百口之家自是饮食衣服难为得一故太庖则同之小庖则异之不为害又异宫乃容子得伸其私所以避子之私也○严陵方氏曰尊卑之际辨则敬同则防故父子坐不同席居必异宫所以致其敬也然责贵者其礼宜祥责贱者其礼宜畧故由命士以上然后父子异宫也周官典命子男之士不命则士固有不命者矣朝见曰朝夕见曰夕昧爽而朝则晨省之礼也日入而夕则昏定之礼也○长乐刘氏曰不有防甘以达其慈则曷异于无禄也】
　　父母舅姑将坐奉席请何乡将衽长者奉席请何趾少者执牀与坐御者举几敛席与簟县衾箧枕敛簟而襡之
　　将坐旦起时也奉坐席而铺者必问何乡祍卧席也将衽谓更卧处也长者奉此卧席而铺必问足向何所牀説文云安身之几坐非今之卧牀也将坐之时少者执此牀以与之坐御侍者举几进之使之凭以为安卧必簟在席上早起则敛之而簟又以襡韬之者以亲身恐秽汚也衾则束而悬之枕则贮于箧也【长乐刘氏曰侍父母舅姑行游于所至其将至也则长者奉席而前请欲何向也将憇而避于他所则长者奉席而前请衽欲何趾也不敢斥言其首敬之至也坐卧所以安老而忧尊也而席为之主羣子妇不敢专必让于长者上下之分礼宜然也谓坐之将起之将兴也几席之彻衾枕之敛则贱者尸之不必子妇也】
　　父母舅姑之衣衾簟席枕几不传杖屦袛敬之勿敢近敦牟巵匜非馂莫敢用与恒食饮非馂莫之敢饮食传移也谓此数者每曰置之有常处子与妇不得輙移置他所也近谓挨偪之也敦与牟皆盛黍稷之器牟读为堥土釜也此器则木为之象土釜之形耳巵酒器匜盛水浆之器此四器皆尊者所用子与妇非馂其余无敢用此器也与及也及尊者所常食饮之物子与妇非馂余不敢擅饮食之也【庆源辅氏曰凡此所以养其孝心也孝人心之所固有后世礼教不明日就销铄有不自知者矣若夫动容周旋中礼者则又成德者之事也】
　　父母在朝夕恒食子妇佐馂旣食恒馂父没母存冡子御食羣子妇佐馂如初防甘柔滑孺子馂
　　佐馂者劝勉之使食而后馂其余也既食恒馂者尽食其常食之余也御食侍母食也如初如父在时也【山隂陆氏曰谓之恒馂则着以其美者孺子馂故也言羣子妇佐馂不言冡妇冡妇不预也○庆源辅氏曰父没母存食则独矣恐母心之伤也故冡子御食焉御侍也言御至矣羣子妇佐馂如初然后可以至于无穷防甘柔滑孺子馂者所以慈防也养老慈防于是为至】
　　在父母舅姑之所有命之应唯敬对进退周旋愼齐升降出入揖游不敢哕噫嚏咳欠伸跛倚睇视不敢唾洟应之辞唯为恭哕呕逆之声也庄子大块噫气诗愿言则嚏咳嗽声也气乏则欠体疲则伸偏任为跛依物为倚睇视倾视也洟自鼻出者
　　寒不敢袭痒不敢搔不有敬事不敢袒裼不渉不撅防衣衾不见里
　　袭重衣也袒与裼皆礼之敬故非敬事不袒裼也不因渉水则不揭裳不见里为其可秽【严陵方氏曰哕噫嚏咳则声为不恭欠仲跛倚睇视则貌为不恭唾洟则声貌俱为不恭矣故每不敢为也寒不敢袭痒不敢搔则不敢适已之便故也】
　　父母唾洟不见冠带垢和灰请漱衣裳垢和灰请澣衣裳绽裂纫箴请补缀
　　唾洟不见谓即刷除之不使见示于人也潄澣皆洗濯之事和灰如今人用灰汤也以线贯箴为纫【严陵方氏曰子之于亲也衣而寒燠则问之体之苛痒则搔之而于己则寒不敢袭痒不敢搔以至父母之唾洟不见而已则唾洟不敢其所以爱亲之心可谓至矣】
　　五日则燂汤请浴三日具沐其间面垢燂燔请靧足垢燂汤请洗少事长贱事贵共帅时
　　燂温也潘淅米汁也靧洗靣也共帅时皆循是礼也【庆源辅氏曰应唯无二志也敬对无隐情也进退敬齐无不敬也非精神笃志何以及此应以唯敏矣敬以对忠矣唯诚故敏故忠至于进退周旋愼齐诚之至也诚身所以悦亲而敬亲所以敬身也袒裼撅亲恐亲之心不安也唯不得已而后为之耳父母唾洟不见人情所不欲见也请澣潄请补缀请则容有不许然必先偹灰与箴而后请敬之至也简者为之则必得请而后偹矣沐不言请省文也循是而行之固无不有至者矣】
　　男不言内女不言外非祭非丧不相授器其相授则女受以篚其无篚则皆坐奠之而后取之
　　男正位乎外不当于外而言内庭之事女正位乎内不当于内而言捆外之事惟防祭二事乃得以器相授受者以祭为严肃之地防当急遽之时乃无他嫌也非此二者则女必执篚使授者置之篚中也皆坐男女皆跪也授者跪而置诸地则受者亦跪而就地以取之也【严陵方氏曰女受以篚则男所受可知言女受而不及男者受隂事女以受为正故也奠谓定之于地也以于地故言皆坐坐亦跪也与曲礼言坐而迁之同义○有问避嫌是否朱子曰合避处岂可不避如田不纳履李下不整冠岂可不避如男女授受不亲君不与同姓同车与异姓同车不同服皆是合避处】
　　外内不共井不共湢浴不通席不通乞假男女不通衣裳内言不出外言不入男子入内不啸不指夜行以烛无烛则止女子出门必拥蔽其靣夜行以烛无烛则止道路男子由右女子由左
　　湢浴室也不啸不指谓声容有异骇人视听也旧读啸为叱今详啸非家庭所之声宜其不可叱或有当者如见非礼举动安得不叱以儆之乎读如本字为是拥犹障也由右由左见王制【长乐刘氏曰外内不共井嫌同汲也不共湢浴嫌相防也不通席嫌相亲也不通乞假嫌往来也不通衣裳恶淆杂也内言不出恶交于外也外言不入恶交于内也礼当入内啸则渉乎异也指则渉乎觇也有烛则行夜有不可得而已也无烛则止行则渉于不明也道路之法其右以行男子其左以行女子古之道也○严陵方氏曰言外内则男女在其中矣而于衣裳特言男女者以男女之衣裳异制尤所不可通故也内言不出外言不入与曲礼所言同拥蔽其面者恶外有所防也】
　　子妇孝者敬者父母舅姑之命勿逆勿怠
　　子而孝父母必爱之妇而敬舅姑必爱之然犹恐其恃爱而于命或有所违也故以勿逆勿怠为戒【朱子曰勿逆勿怠此谓不可变节以伤尊者焉则慈爱之心也○东莱吕氏曰旣孝敬也何必戒其逆怠盖孝敬之人事亲至于与亲相忘则慢心易生恐或至于逆怠故在所戒】
　　若饮食之虽不耆必尝而待加之衣服虽不欲必服而待
　　尝而待服而待皆谓俟尊者察其不耆不欲而改命之则或置之或藏去乃敢如己意也
　　加之事人代之已虽弗欲姑与之而姑使之而后复之尊者任之以事而已旣为之矣或念其劳又使他人代为己意虽不以为劳而不欲其代然必顺尊者之意而姑与之若虑其为之不如己意姑教使之及其果不能而后己复为之也【庆源辅氏曰旣加之事又使人代之已虽不欲人代己然不可不顺父母之命故姑与之而姑使之而后复之者终以身亲之也○金华应氏曰味偶不甘而必尝衣偶不称而必服徐而待之则亲知其果非所安而不可强也加己以事而又代之以人亦姑与而姑使之待夫人之果不克胜而后复之亦不敢辞其难也是非故为矫情葢委曲以行其意虽至亲之间亦有不容以直遂者必如是而后无所拂也】
　　子妇有勤劳之事虽甚爱之姑纵之而宁数休之谓虽甚爱此子妇而不忍其劳然必且纵使为之而宁数数休息之必使终竟其事而后已不可以姑息为爱而使之不事事也
　　子妇未孝未敬勿庸疾怨姑教之若不可教而后怒之不可怒子放妇出而不表礼焉
　　庸用也怒谴责之也不可怒谓虽谴责之而不改也虽放逐其子出弃其妇而不表明其失礼之罪示不终絶之也【严陵方氏曰子妇有勤劳之事甚爱之姑纵之而宁数休之则彼共为子妇之职而吾不可以爱故夺之也子妇未孝未敬勿庸疾怨则为伤恩故也○庆源辅氏曰子曰爱之能勿劳乎勤劳之事若遽止之是姑息之爱也子妇未孝未敬勿庸疾怨是存父母之心也子妇放逐不得已也不表礼焉是犹有不忍之心也○东莱吕氏曰明言其恶而出之之谓表父母爱子之心舅姑待妇之礼虽彼有过犹欲遮防故放出而不明言其所以过○金华应氏曰自子妇孝者敬者而下勉子妇之孝于父母舅姑也自子妇有勤劳之事而下勉父母舅姑之慈于子妇也两者交尽其道而孝慈之懽交结而不可解矣】
　　父母有过下气怡色柔声以谏谏若不入起敬起孝説则复谏不説与其得罪于乡党州闾宁孰谏父母怒不説而挞之流血不敢疾怨起敬起孝
　　防曰孰谏谓纯熟殷勤而谏若物之成熟然【西山真氏曰起者悚然兴起之意孰者反覆纯熟之谓不谏是陷其亲于不义得罪于州里等而上之诸侯而不谏则使其亲得罪于国人天子而不谏则使其亲得罪于天下是以宁孰谏也怒而挞之犹不敢怨况下如此者乎谏不入起敬起孝谏而怒亦起敬起孝敬孝之外岂容有他念哉岂容一息望哉是説也圣人着之论语矣曰事父母几谏见志不从又敬不违劳而不怨事亲者当合二书而思焉○庆源辅氏曰下气怡色柔声所以自牧也起敬起孝所以自防也自牧则无戾心自防则无倦意谏而父母不悦非己之罪也不谏而乡闾责焉则己之罪也】
　　父母有婢子若庶子庶孙甚爱之虽父母没没身敬之不衰
　　婢子贱者之所生也若及也或也没身终身也父母之所爱亦爱之至于犬马尽然而况于人乎
　　子有二妾父母爱一人焉子爱一人焉由衣服饮食由执事母敢视父母所爱虽父母没不衰
　　由自也不敢以私爱违父母之情故也【严陵方氏曰于父母所爱之事犹若是况父母之身乎父母没犹不衰况父母之存乎】
　　子甚宜其妻父母不说出子不宜其妻父母曰是善事我子行夫妇之礼焉没身不衰
　　宜犹善也大戴礼妇有七出不顺父母一无子二淫三姤四恶疾五多言六窃盗七三不去有所受无所归不去曾经三年防不去前贫贱后富贵不去【金华应氏曰婢子贱微而可遗庶孽贱微而可忽然父母有所钟爱焉非特加爱而又当加敬可也然婢子庶孽是固所当听命至于妻妾之切近乎吾身者而亦不敢不听焉妾虽吾所甚爱不敢与父母所爱者敌妻虽吾所甚宜不敢以父母不悦而留茍父母以为善子之情虽替而夫妇之礼不可不行知有亲而不知有己也】
　　父母虽没将为善思贻父母令名必果将为不善思贻父母羞辱必不果舅没则姑老冡妇所祭祀賔客每事必请于姑介妇请于冡妇
　　老谓传家事于长妇也然长妇犹不敢专行故祭祀賔客之事必禀问焉介妇众妇也【严陵方氏曰将者萌其始之谓果者成其终之谓夫君子之心将有为也不必尽善以能有所思故不善终不成焉小人之心将有为也非尽不善以不能有所思故善终不成焉然则善不善亦在乎思不思果不果之间而已】
　　舅姑使冡妇毋怠不友无礼于介妇
　　石梁王氏曰友谓当作敢者是○刘氏曰使以事使也母禁止辞不友者不爱也无礼者不敬也言舅姑以事命冡妇则冡妇当自任其劳不可怠于劳而怨介妇不助己遂不爱敬之也
　　舅姑若使介妇母敢敌耦于冡妇
　　刘氏曰敌耦者欲求分任均劳之意言舅姑若以事使介妇为之则介妇亦当自任其劳不可谓己与冡妇为敌耦欲求均配其劳也【庆源辅氏曰舅没则姑老不以年计之也有妇则可以传家事矣然至于祭祀賔客礼之大者亦必请于姑然后从事夫然后妇姑各得其宜介妇不敢敌耦于冡妇必如是而后冡妇之志行而家事宜矣】
　　不敢并行不敢并命不敢并坐
　　又言介妇之与冡妇分有尊卑非惟任事母敢敌耦亦且不敢比肩而行不敢并受命于尊者不敢并出命于卑者葢介妇当请命于冡妇也坐次亦必异列【严陵方氏曰妇人以从久为事故冡子之妻谓之冡妇犹之宗子之妻谓之宗妇也舅姑使冡妇母怠者不以居长而敢自怠也毋敢敌耦于冡妇者两相抗为敌两相合为耦言事之劳逸不敢与冡妇均也不敢并行并坐亦毋敢敌耦之事也】
　　凡妇不命适私室不敢退妇将有事大小必请于舅姑子妇无私货无私畜无私器不敢私假不敢私与郑氏曰家事统于尊也【严陵方氏曰私室即妇室也其视舅姑之室若公所故也舅没冡妇唯祭祀賔客之事则请于姑尔其余则否也子妇无私货以至不敢私与以家事统于尊故也】
　　妇或赐之饮食衣服布帛佩帨茝兰则受而献诸舅姑舅姑受之则喜如新受赐若反赐之则辞不得命如更受赐藏以待之
　　或赐之谓私亲兄弟也茝兰皆香草也受之则如新受赐不受则如更受赐孝爱之至也不得命者不见许也待乏待尊者之乏也
　　妇若有私亲兄弟将与之则必复请其故赐而后与之故即前者所献之物而舅姑不受者虽藏于私室今必请于尊者旣许然后取以与之也【严陵方氏曰献诸舅姑者不敢私受人故也请其故赐而后与之者不敢私与人故也○庆源辅氏曰姑严则妇贤凡此非特舅姑之便其私乃所以成妇之徳也有事则私事大小也必请于舅姑无所隐也私货谓不请于舅姑而专有之者喜如新受赐人以与己已得以献诸舅姑其喜一也始也人赐之今也亲赐之又藏以待乏其心终一于舅姑也必请其故非诚于无私畜不私与者不能如此也】
　　适子庶子祗事宗子宗妇虽贵富不敢以贵富入宗子之家虽众车徒舍于外以寡约入
　　防曰适子谓父及祖之适子是小宗也庶子谓适子之弟宗子谓大宗子宗妇谓大宗子之妇
　　子弟犹归器衣服裘衾车马则必献其上而后敢服用其次也若非所献则不敢以入于宗子之门不敢以贵富加于父兄宗族
　　犹若也谓子弟中若有以功德显荣而蒙尊上归遗之以器用衣服等物则必献其上等者于宗子而自服用其次者若非宗子之爵所当服用而不可献者则已亦不敢服用之以入宗子之门也加高也【严陵方氏曰大传曰敬宗故收族收族故宗庙严则祗事宗子宗妇乃所以严宗庙而已虽贵富不敢以贵富入宗子之家虽众车徒舍于外以寡约入者不敢以支临宗也加于父兄宗族与献子加于人一等之加同葢彼贱而我贵彼贫而我富而我以贵富服御入其门则是以贵富而加贫贱也】
　　若富则具二牲献其贤者于宗子夫妇皆齐而宗敬焉终事而后敢私祭
　　贤犹善也齐而宗敬谓齐戒而往助祭事以致宗庙之敬也私祭祖祢则用二牲之下者【严陵方氏曰终事而后敢私祭者葢宗之亲为正统己之亲为旁出也正统之有祭公义也旁出之有祭私恩也终宗子之事而后敢私祭则是不以旁出先正统不以私恩胜公义也○庆源辅氏曰不以贵富入宗子者此不专为宗子于父兄宗族皆不可也前言人事而后言鬼事于鬼事而如此然后为至者其所以敬宗子者当如此则宗子之所以自处者当如何】
　　饭黍稷稻梁白黍黄梁稰穛
　　饭之品有黄黍稷稻白粱白黍黄粱凡六其糓熟而获之则曰稰生获之曰穛穛是敛缩之名以生获故其物缩敛也此诸侯之饭天子又有麦与苽
　　膳膷臐膮醢牛炙
　　膷牛臐羊膮豕皆香美之名也醢字衍当删牛炙炙牛肉也此四物为四豆共为一行【严陵方氏曰饭者食之本然制造之齐无他焉反其生熟之而已自黍稷而下皆言其材也牛曰膷芗也土畜也羊曰臐熏也火畜也豕曰膮水畜也皆以其气臭名之】
　　醢牛胾醢牛脍
　　醢肉酱也牛胾切牛肉也并醢与牛脍四物为四豆是第二行
　　羊炙羊胾醢豕炙
　　此四物为四豆是第三行
　　醢豕胾芥酱鱼脍
　　此四物为四豆是第四行共十六豆下大夫之礼也【山阴陆氏曰炙小肉也胾大肉也脍腥肉也】
　　雉兔鹑鷃
　　此四物为四豆列为第五行共二十豆则上大夫之礼也
　　饮重醴稻醴清糟黍醴清糟粱醴清糟或以酏为醴黍酏浆水醷滥
　　醴者稻黍粱三者各为之已泲者为清未泲者为糟是三醴名有清有糟也以清与糟相配重设故云重醴葢致饮于宾客则兼设之也以酏为醴酿粥为醴也黍酏以黍为粥也浆醋水也醷梅浆也滥杂糗饭之属和水也
　　酒清白
　　清清酒也祭祀之酒事酒昔酒俱白故以白名之有事而饮者谓之事酒无事而饮者名昔酒
　　羞糗饵粉酏
</div>
    <div class="pagination">
<a href="礼记大全_page28.html">上一页</a><span>...</span><a href="礼记大全_page24.html">24</a><a href="礼记大全_page25.html">25</a><a href="礼记大全_page26.html">26</a><a href="礼记大全_page27.html">27</a><a href="礼记大全_page28.html">28</a><span class="current-page">29</span><a href="礼记大全_page30.html">30</a><a href="礼记大全_page31.html">31</a><a href="礼记大全_page32.html">32</a><a href="礼记大全_page33.html">33</a><a href="礼记大全_page34.html">34</a><span>...</span><a href="礼记大全_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
