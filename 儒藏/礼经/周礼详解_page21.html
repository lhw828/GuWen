<!DOCTYPE html>
<html>
 <head>
  <meta charset="utf-8"/>
  <title>
   周礼详解 - 第 21 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼详解 - 第 21 页/共 28 页
  </h1>
  <div class="content">
   周礼详解卷二十六
　　钦定四库全书
　　周礼详解卷二十七
　　宋　王昭禹　撰
　　司士掌羣臣之版以治其政令嵗登下其损益之数辨其年嵗与其贵贱周知邦国都家县鄙之数卿大夫士庶子之数以诏王治以德诏爵以功诏禄以能诏事以久奠食唯赐无常【奠音定】
　　【掌羣臣之版治其政令而名官曰司士者盖自公至士皆事人皆事事故合而言之谓之司士也羣臣即下文公孤卿大夫士也版籍也羣臣之版谓书其名于版也总谓之士者士始附于版推其本而言也治其政令则即损益之数与辨其嵗年贵贱之等是也损益者谓爵有黜陟人有存殁也有损有益则有登有下其数有多少辨其年则以知其齿之壮老辨其嵗则以知其任之久近贵谓大夫以上贱谓士以下邦国谓诸侯也都谓大都小都家邑也县鄙谓六遂也言六遂以见六乡卿大夫谓王臣及诸侯之臣与位都邑者也士谓卿大夫之适子已命者也庶谓卿大夫之庶子未命者也以诏王治则告王以所当进退者资于尊而为人之所奉承者爵也凡公侯伯子男公卿大夫士皆所谓爵也别其功状而报之以利者禄也自诸侯之下士视上农夫上至君十卿禄皆所谓禄也爵以称德非王爵之则无贵也故以德诏爵也禄以报功非王禄之则无富也故以功诏禄自下彻上凡有所成者皆事也事有大小能大者治大能小者治小故以能诏事给以饩廪称事而养之者食也食有多寡治大则其食多治小则其食寡事成于乆然后食可定故以乆奠食以德诏爵所以贵之也以功诏禄所以富之也以能诏事所以任之也以乆奠食所以养之也于爵禄事必言诏者富之贵之任之王之事也食则有司之饩廪时定之而已故不言诏司徒言以庸制禄而司士言功者司徒主教民也故以民功言之司士言治臣也故以国功言之唯赐无常者赐出于王之私恩也恩有厚薄则赐有多寡又何常之有哉然赐必权时物而制数焉在王而已故不可以为常且赐而有常则辟无以作福矣此之谓不可以有司法数制之也爵禄事食则有常而赐则无常者以此】
　　正朝仪之位辨其贵贱之等王南乡三公北面东上东面北上卿大夫西面北上王族故士虎士在路门之右南面东上大仆大右大仆从者在路门之左南面西上司士摈卿特揖大夫以其等旅揖士旁三揖王还揖门左揖门右大仆前王入内朝皆退【朝音潮乡去声大仆大右之大音泰从去声】
　　【司士所正之朝仪乃王自视事于路门外之朝所谓治朝也正朝仪之位则使之不差辨贵贱之等则使之不乱王南乡云云见传司士摈则摈王视朝之事也贰公化寅亮天地者三孤也以倡九牧阜成兆民者六卿也其职尊于大夫也故特揖以智帅人之夫者大夫也然卑于孤矣故以其等旅揖以其等则中大夫下大夫各以其等而众揖之也旅众也事事而事人者士也又卑于大夫矣故旁三揖焉朝士掌外朝之法曰左九棘孤卿大夫位焉羣士在其后与此不同者朝士所掌者外朝听狱讼询众庶之朝也羣士则公卿大夫之属官故在公卿大夫之后矣王还揖门左揖门右则在门左右者皆南面故也太仆前正位故也王入内朝皆退则王自视事于治朝旣毕而入内朝则事官皆退也内朝在路门之内亦谓之燕朝也】
　　掌国中之士治凡其戒令掌摈士者膳其挚凡祭祀掌士之戒令诏相其灋事及赐爵呼昭穆而进之帅其属而割牲羞俎豆凡防同作士从宾客亦如之作士适四方使为介大丧作士掌事作六军之士执披凡士之有守者令哭无去守国有故则致士而颁其守凡邦国三嵗则稽士任而进退其爵禄【相息亮反使去声披方寄反】
　　【国中之士治谓治其进退损益也士谓初官为士者司士摈之以见王则受其挚而膳之也所谓膳其挚则入于王之膳人矣膳其挚以示纳用其徳也祭祀之事士之所当预者则司士掌其戒令诏相其法事也戒戒其怠忽令令其所当为法事谓事之存于度数者诏则以言告之相则以力赞之士之同姓而同位者及赐爵则呼昭穆而进之也祭统曰凡赐爵昭为一穆为一昭与昭齿穆与穆齿也帅其属而割牲羞俎豆则以诏羣臣之政令以割制为事也故新经云云凡防同宾客作士従则使之従王也以司士名官故作者士而已作士适四方使则奉王命而使适四方有以士者也为介则士为大夫之介者亦司士作之也凡邦国三嵗则稽士任而进退其爵禄者邦国之士皆命于王其任有勤惰有功过而爵禄有进退者则司士于三嵗而稽考之此黜陟劝沮之法所以皆于王朝而国无异政欤春秋之世列国之君爵位名号皆自已出或禄或继皆非王命而况于士任之进退乎孔子讥之岂非叹王政之不行欤】
　　诸子掌国子之倅掌其戒令与其教治辨其等正其位国有大事则帅国子而致于大子唯所用之若有兵甲之事则授之车甲合其卒伍置其有司以军灋治之司马弗正凡国正弗及【大子之大音泰弗正国正之正音征】
　　【掌国子之倅而名官谓之诸子者盖公卿大夫士之子自其众而言之则谓之诸子也国子之教师氏掌其正者也诸子则掌其倅而已盖国子之适则为正而其庶之介于适者则谓之倅也掌其戒令则所谓国有大事则帅国子而致于太子惟所用之甲兵之事则授之车甲合其卒伍是也掌其教治则所谓使之修德学道以攷其艺而进退之是也辨其等所以明贵贱也正其位所以明上下也公卿大夫则听于王者也其子则听于太子者也故国有大事则帅国子而致于太子惟所用之也所谓国之大事不必甲兵之事也若有甲兵之事则授之以车而合其车之卒伍授之以甲而合其人之卒伍置其有司则若伍之有长司马之有公也以军法治之则其坐作其赏罚若军旅之事而已新传云云以军法治之处之以义也司马弗正凡国正弗及则缓之以恩也】
　　大祭祀正六牲之体凡乐事正舞位授舞器大丧正羣子之服位防同宾客作羣子从凡国之政事国子存游倅使之修德学道春合诸学秋合诸射以攷其艺而进退之
　　【大祭祀正六牲之体以其掌羣子政治辨其等正其位也故使正六牲之体焉正六牲之体则正其大体而已非若司士之割牲以割制为事也能教国子而正之则能保天下国家而事宗庙也凡乐事正舞位谓国子之在舞位者也授舞器谓国子授舞者之器也盖先王之教国子成之以乐而大司乐攷之以乐故凡乐士则帅之而诸子所正授者如此防同宾客作羣子从则使之从王也国子亦谓之羣子者又以其居而众者名之也凡国之政事者所谓甲兵之事也国子之扵政非在于宿卫则在扵守固也以德则有成以位则已命者国子也故事之事者使之从事而任之也以德则未成以分则未明者逰倅也故存之存者使之在学而养之也德可据也故使之修道可志也故使之学春合诸学则教之以文而顺乎阳也秋合诸射则教之以武而顺乎隂也学亦射也射亦学也以其学道扵此故谓之学以其习射扵此故谓之射也宫正防其什伍而教之道艺教之于宿卫之时也诸子春秋合诸学射学之时也其合诸射则正以待甲兵之事故也攷其艺而进退之则能者在所进不能者在所退也先王之时贵而国子贱而万民其教之也文德武事无乎不备及其成也举而用之以文则无不宜以武则无不及又况于公卿大夫涖职于外者其子弟宿卫于王宫涖职于内者其子弟守固于邉鄙内外相维休戚一体尤为王之所赖欤则夫诸子掌其教治如此不亦宜乎】
　　司右掌羣右之政令凡军旅防同合其车之卒伍而比其乗属其右凡国之勇力之士能用五兵者属焉掌其政令【乘去声属音烛】
　　【夫地道尊右而人之左手足不如右强故车置有力之士谓之右而羣右之长所以谓之司右也羣右齐右道右也司右则掌其政令焉政以正之令以使之车之卒伍则车仆所谓车之萃也车之萃则有卒伍焉比其乗则比其乗之马使齐力也属其右之人使同心也凡国之勇力之士能用五兵者属焉则以车右必任勇力之士故也五兵则司兵所谓之五兵是也盖凡用五兵逺则弓矢射之近则矛者句之句之矣然后殳者击之戈防者刺之五者相须以为用矣新经云云唐之也一旦有警而宿卫之士皆不足以授甲又乌知成周之法哉】
　　虎贲氏掌先后王而趋以卒伍军旅防同亦如之舎则守王闲王在国则守王宫国有大故则守王门大丧亦如之及葬从遣车而哭适四方使则从士大夫若道路不通有徴事则奉书以使于四方【先悉荐反从遣并去声使所吏反荀卿曰道徳之威成乎安强先王所以成安强者固有道徳之威然至尊之所在其出入起居必有勇力之士宣力以为之卫焉此虎贲氏之职所以设也谓之虎取其勇猛而力谓之贲取其众彻而利贲异于奔则众彻而不退故也虎贲氏以下大夫二人为之中士十有二人其徒有虎士八百人则所以卫至尊者亦众矣书之牧誓言虎贲三百人与此之虎士八百人异数者言武王所以胜商者以德而不以众也武夫欲肃故先后王而趋则走以趋而自束也欲整故以卒伍以卒伍则行而有行列也王出而舎于外则守王闲王入而在国则守王宫所以为周卫者不废于斯须矣国有大故守王门则非常之难要在门故也适四方使则从士大夫以士大夫所奉使于四方则虎士为之従也若道路不通有徴事则奉书以使者道路不通谓有兵冦之故也有徴事谓徴师之事也必勇猛而有力者然后可以为使而无所留难故使奉书以使于四方】
　　旅贲氏掌执戈盾夹王车而趋左八人右八人车止则持轮凡祭祀防同宾客则服而趋丧纪则衰执戈盾军旅则介而趋【衰音崔】
　　【执戈盾以夹王车而趋左八人右八人而名之曰旅贲氏以旅力而卫王故也诗曰旅力方刚者此也左右夹王车而必皆八人者盖八之为数左右戾而不能变惟左右戾故能保王而使无犯害惟不能变故其勇有常而足以防患虎贲其徒而必八百人者此意也旅贲之夹王车则王卫之尤亲者也故车止则持轮所以为安也王吉服则亦吉服王凶服则亦凶服王戎服则亦戎服示与王同其忧乐也所谓祭祀防同宾客则服而趋者其服则亦如王之祭礼宾客之服也军旅主兵故介而趋焉介则甲也以人之被甲则如介虫之有介故也】
　　节服氏掌祭祀朝觐衮冕六人维王之大常诸侯则四人其服亦如之郊祀裘冕二人执戈送逆尸从车【掌祭祀朝觐衮冕六人维王之太常诸侯则四人其服亦如之而其官名之曰节服氏者盖中而不可不髙者德也节而不可不积者礼也由礼之升而藏焉则为道之一为德之髙由道之降而显焉则为礼之节建常以象道服衮以象德者外王之礼也若夫内圣之道则荡然无执而人以维之道之所以不散也故大常者王建之而维之者在节服氏衮冕六人维王之大常而诸侯则四人其服亦如之也所谓诸侯则四人其服亦如之者亦如诸侯之服也然王则六人诸侯则四人者以礼言之则诸侯当杀于王以理言之则六者水之成数所以为智也四者金之生数所以为义也降而绌绌而生智惟王则为智之至故维太常者以六人取其智之成也君德本于仁而仁必制之以义诸侯于义为未至焉故维其旂者以四人以其非义之成也以道观之则何贵何贱是谓反衍维之以人则遂分贵贱也上德不德是以有德取节于彼则不自有其贵也通乎此则先王制礼之意岂不防哉新经云云执戈盾则有利用胜物而不伤之义送逆尸则有出入往来不穷之义従车则有周行不殆之义观先王之制作如此则其在服物之粗而天下之至顺固藏于其间矣荀子曰礼乐法而不説子曰深知舟车宫室器械之所为则礼由己者谓此也】
　　方相氏掌防熊皮黄金四目衣朱裳执戈盾帅百而时难以索室疫大丧先匶及墓入圹以戈击四隅方良【难音傩索音色方良注读冈两】
　　【时傩而疫其官名之曰方相氏者以其相视而攻疫者非一方也月令于季冬命有司大傩则曰旁磔以方之所在非一方凡傩皆以隂慝而除之也方相氏以狂夫四人为之则狂之疾以阳有余然后能胜隂慝故也掌蒙熊皮则取其以毅而致果也黄金四目则取其视无所不见也必以黄金则黄者中之色金则刚而明刚中而明则察见隂慝而制之也执戈所以胜物盾所以自卫皆所以致其威也帅百而时傩则帅罪蛮之属也时傩则以时而傩也月令于季春之傩财曰毕春气仲秋之傩则曰达秋气于季冬则命有司大傩是也以索室则以室者隂慝之所藏也】
　　太仆掌正王之服位出入王之大命掌诸侯之复逆王眡朝则前正位而退入亦如之
　　【王之吉服有六大仆正王之服则王之动容周旋无不中礼也王之所立有位大仆正王之位则王之出入起居罔有不钦也出王之大命则宣之于外也入王之大命则纳之于内也先正王之服位而后出入王之大命则能正位然后能凝命也大仆之出入王之大命特以其在王之左右为王之侍御掌趋走奉行之事而已若夫书之言龙作内言诗之言仲山甫出内王命则异于是矣掌诸侯之复逆者复有报乎上也逆有言乎上也诸侯邦国之君也有君道焉三公公卿朝廷之臣也有臣道焉故诸侯之复逆大仆掌之三公及孤卿之复逆小臣掌之以尊卑明君臣之分也王眡朝谓眡治朝在路寝门之外也大仆在路门之左也旣眡朝而入则又前正位而退也故入亦如之也】
　　建路鼓于大寝之门外而掌其政以待达穷者与遽令闻鼓声则速逆御仆与御庶子
　　【路鼓王鼓也名之曰路以人道于是为大矣又且四面以象道之无所不通也夫独老幼谓之穷民以其独则无助而可诬也以其老则无力而可侮也以其幼则无知而可罔也夫先王之于民为其忧之在内而不能自直者乂命大仆建路鼓于大寝之门外以待其外至而达之自外至者于大寝门最近焉则欲其闻之速也必以路鼓则亦欲四方无所不达遽令闻四方遽急之事而以言告于王者也二者皆欲其闻之速先穷者则欲速达甚于遽令矣先王之忧民也一何厚哉闻鼔声速逆御仆与御庶子御仆下士十有一人以序守路鼓御庶子乃其属也闻鼓声速逆之欲速以其事闻也】
　　祭祀宾客丧纪正王之服位诏灋仪赞王牲事王出入则自左驭而前驱凡军旅田役赞王鼓救日月亦如之大丧始崩戒鼓传达于四方亦如之县丧首服之灋于宫门掌三公卿之吊劳王燕饮则相其灋王射则赞弓矢王眡燕朝则正位掌摈相王不眡朝则辞于三公及卿【县同悬劳去声相息亮反】
　　【祭祀吉礼之事也宾客宾礼之事也丧纪凶礼之事也事旣不同王之服位亦异故大仆正之诏法仪法见于度数者仪见于动容者皆大仆以言告之也赞王牲事谓祭祀王射牲与割牲之事也新经云云王出入则自左驭而前驱者谓祭祀朝觐防同巡狩征伐而王乗车则自车左驭而前驱也军旅田役王以道而御众也故执路鼓大仆则赞其事而鼓众日月食皆隂为之灾鼔人于救日月则诏王鼔盖鼓以助阳也而大仆则赞其事军旅田役人事也日月食天事也天道逺人道迩故救日月亦如之也王燕饮则相其法者谓王与诸侯及羣燕饮酒也燕虽以示慈惠其饮无酌数以醉为度然亦有法故大仆相之也王射则赞弓矢谓大射燕射也小臣言宾射掌事如大仆之法则大仆之言王射为大射燕射矣射以观德行之事有弓矢矣大仆则赞之燕朝谓内朝以其燕饮于此故谓之燕朝王眂燕朝则与族人燕故也正位则非特王位也摈则相宾相则助王皆大仆掌之也王不眂朝则以不眂之意告之故辞于三公及孤卿矣夫天下之治乱其原乃自乎一人之身一身之修废其来乃自乎左右之辅先王知左右之不正则无与修其身一身之不修则无以治天下故其建官尤重于侍御之臣而大仆则下大夫二人为之所谓侍御仆从罔非正人则王之视听言动何患于不正乎其身正而天下归之则周官之设大仆所掌如此岂不谓知要哉穆王命伯冏为大仆正则戒之以永弼乃后于宪而曰昔在文武聪明齐圣其侍御仆从罔非正人以旦夕承弼厥辟者凡以此欤】
　　小臣掌王之小命诏相王之小灋仪掌三公及卿之复逆正王之燕服位王之燕出入则前驱大祭祀朝觐沃王盥小祭祀宾客飨食宾射掌事如大仆之灋掌士大夫之吊劳凡大事佐大仆
　　【大仆言出入王之大命则小臣掌王之小命其出入之亦可知也诏相王之小法则若行以肆夏趋以采齐之类也小仪则若天揖同姓时揖异姓王揖庶姓之类也小臣言小法仪则大仆所谓诏法仪者乃其大者也大仆言诏而小臣言诏相则非特诏以言而又相以力也大仆掌诸侯之复逆小臣掌三公孤卿之复逆以尊卑明君臣之分也正王之燕服位谓朝退适小寝燕居之时也若大仆之正服位无所不正也非特施于燕居而已王之燕出入则前驱亦谓燕私之出入也大祭祀朝觐沃王盥者以氷盥手所以致洁小臣沃之明所以御王者蚤自洁于燕闲之中矣祭祀所以接神而朝觐所以接人浊者神人之所恶故也王侍从之小臣犹能御王以其洁又况其大者哉小祭祀宾客飨食宾射掌事如大仆之法则其所掌虽事之小者而赞诏之法则同也小臣者大仆之属官也故其掌小事也如此若大事则从其长而已故凡大事皆佐大仆而已】
　　祭仆掌受命于王以眡祭祀而警戒祭祀有司纠百官之戒具旣祭帅羣有司而反命以王命劳之诛其不敬者大丧复于小庙凡祭祀王之所不与则赐之禽都家亦如之凡祭祀致福者展而受之【与音预】
　　【祭仆掌受命扵王以眡祭祀于有司则有警戒于戒具则有纠于既祭则有反命于有司则有劳命皆谓王于祭祀宜与而有故不与之时也警戒祭祀有司者警以言戒以事凡以防其怠惰也纠百官之戒具者于前期则有戒于既戒则有具有纠焉所以约其缓散也方其将祭既受命以眂祭祀及其既祭必有以复于王故帅羣有司而反命于王于不与之祭祀犹致严如此者盖礼以祭为重祭以敬为先也诛其不敬者则祭仆眡而诛之也肆师诛其慢慢谓不肃也祭仆诛其不敬则非不肃之谓也凡不致急敕者皆是已大丧复于小庙者始祖大庙余三昭三穆皆小庙也夏采复于大祖祭仆复于小庙不忍视其亲之死将幸其生求之可谓尽矣凡祭祀王之所不与则赐之禽者谓非尊神则王所不与也故以王命赐之禽大都与家邑之祭祀亦非王所与也赐之禽亦以出于王命故也夫赐之禽则上以恩施焉致福者受而膳之则下以福报也夫下之报上也以恻怛致其爱唯恐其莫之尽也欲其福禄之髙也以山祝之为不足而又祝之以如冈其福禄之大也以阜祝之为不足而又祝之以如陵欲其为下所厚不可得而壊也祝之以南山之夀欲其为下所益不可得而衰也祝之以松栢之茂无事之时至诚之愿于王也如是之至又况祭祀之致福岂徒行礼而已其于鬼神也必有至诚以感之其于王也必有至诚以致福者受而膳之所以能成多福矣言展而受之则以胙自外至受而膳王不可以不慎也此又祭仆所以忠其君者如此】
　　御仆掌羣吏之逆及庶民之复与其吊劳大祭祀相盥而登大丧持翣掌王之燕令以序守路鼓【翣所甲反盥音管仆臣之附属于尊者如马之在御迟速缓急唯御者之听故以御仆名官掌羣吏之逆者羣吏自士以下言之也若宰夫之言三公六卿大夫然后言羣吏之位是也宰夫掌治朝之法故叙羣吏以待诸臣之复万民之逆大仆掌王之大命故掌诸侯之复逆小臣掌王之小命故掌三公孤卿之复逆御仆掌守路鼔达下情故掌羣吏之逆庶民之复谓之庶民之复则非万民者也大司冦所谓逺近独老幼之欲有复于上者而已故大仆言建路鼓以待达穷者闻鼓声则速逆御仆也大祭祀相盥而登者相盥非沃也若仪礼所谓奉槃授巾是也登谓为王登牲体于俎也新经云云记曰诚信之谓尽盖祭祀致其恍惚以与神明交非洁而不浊秽则诚有所不至信有所不孚尚何以致其感格之道哉则其沃盥而相之也岂特为虚文凡以致此仪也掌王之燕令则掌王燕居之令而已若王出而视朝之类则非其所掌也以序守路鼓则御仆下士十有二人以序更守路鼓以待达穷民与遽令也】
　　仆掌五寝之埽除粪洒之事祭祀修寝王行洗乗石掌跸宫中之事大丧复于小寝大寝
　　【仆属于王而主祭之仆之者谓之仆所掌其事主防故名官以此也宫人掌王宫六寝之修则王宫之事也仆掌五寝之埽除则守宗庙之事也王者七庙而五寝盖二祧将毁先除其寝去事有渐故也守祧曰其庙则有司修除之其祧则守祧垩之谓此也记曰逺庙为祧盖天子三昭三穆与太祖之庙而七于昭穆之中则自祢祖曾髙之外所谓二祧也然则二祧其髙祖之父与其祖欤治其壊谓之修祭祀修寝者治其壊故也王行洗乘石谓乗车所履之石洗之所以致洁也夫迹之所履岂其所以迹哉洗以致洁则迹复于无迹矣掌跸宫中之事则亦以警备也夫三者能致孝以奉其先出则安而入则预以仆严于禁止为事也大丧祭仆云云见新经】
　　弁师掌王之五冕皆冕朱里延纽五采缫十有二就皆五采玉十有二玉笄朱纮
　　【冕之字从冃从免以冃而俛焉上服以临下也弁之字从入从收收而入焉下服以事上也人君服以冕亦服弁者以上得兼下也此掌五冕之官所以名之曰弁师欤先儒以谓冕之制以版为之广八寸长六尺六寸或曰长八寸广六尺六寸盖用八寸为广六尺六寸为长者取阴数也易曰一隂一阳之谓道盖自形而上者言之则隂先而阳后也冕以冃首俛而与万物相见自道出而之事故其制如此司服掌王之六服而冕则従之弁师所掌则言五冕者盖服者下之饰隂也故有六隂数也冕上之饰阳也故止于五阳数也六服五冕者祀昊天上帝服大裘则服衮可知矣大裘与衮其冕一也此所以谓之五冕欤冕者升而辨于物也朱里者降而与万物相见也于朱言里则知之为表也延者冕上覆也以自下而视之则延长故谓之延纽小鼻也缀于武上四旁笄所贯以为固也五采缫谓以五采丝为绳如藻之文以贯玉而垂于延之前后也五采备采也十有二就备数也玉十有二备物也然则冕之十有二旒皆用五采而十有二就皆五矣玉笄者以玉为笄所以贯也朱纮者其纮以朱所以结玉笄贯其上以象德也朱纮属其下以象事也】
　　诸侯之缫斿九就瑉玉三采其余如王之事缫斿皆就玉瑱玉笄王之皮弁防五采玉璂象邸玉笄王之弁绖弁而加环绖诸侯及卿大夫之冕韦弁皮弁弁绖各以其等为之而掌其禁令【瑱吐练反防古外反】
　　【诸侯之缫斿九就皆指上公之制言之也盖上公九命衣服车旗之数皆以九为节故也瑉玉三采则亦德之杀也然则上公缫斿九就瑉玉三采非特不备物采之数而已其德则亦异乎王之全也故用瑉玉焉荀子曰虽有瑉之昬昬不若玉之昭昭则瑉者石物之美而似玉者也其不及玉逺矣采谓之缫则取名于水藻之藻也旒谓之斿则取名于旌旗之斿也其余如王之事则冕朱里延纽玉笄朱纮也缫斿皆就玉瑱玉笄此又总言侯伯子男之冕也皆就言缫斿皆有就也侯伯七命则七就也子男五命则五就也侯伯七命则七就而子男五命则五就者犹上公五采则侯伯止三采矣子男则二采矣以明徳杀也盖以典瑞言之公诸侯之圭其缫同于三采子男之璧其缫同于二采则冕旒之采亦可知矣玉瑱则以玉为瑱所以塞耳有反听之意玉瑱以示反听则前旒蔽明以示其内视也于诸侯言玉瑱则可知也皮弁者王眡朝之服也防五采玉璂者皮弁之缝中每贯结五采玉十二为饰曰璂备文物而基以徳也诗所谓防弁如星是已玉笄则贯以徳也象邸则以象骨节弁内顶上之柢以明托宿于义也王之弁绖弁而加环绖此王之吊服也弁绖如爵弁而素环绖则如缌之麻绖也司服所谓凡吊事弁绖服是已诸侯及孤卿大夫之冕韦弁皮弁弁绖各以其等为之而掌其禁令者冕吉服也皮弁朝服也弁绖吊服也其为之亦各有等以眡其命数之多寡而已禁以止其不得为令以令其所当为弁师则掌其禁令也】
　　司甲【阙】
　　司兵掌五兵五盾各辨其物与其等以待军事及授兵从司马之灋以颁之及其受兵输亦如之及其用兵亦如之祭祀授舞者兵大丧廞五兵军事建车之五兵防同亦如之
　　【兵之字从斤从廾斤胜木而器之义也兵以左右此而已书之费誓言善谷乃甲胄敿乃干无敢不吊而后言备乃弓矢锻乃戈矛砺乃锋刄无敢不善盖甲胄干所以自保弓矢与矛锋刃所以讨敌戎事先自保而后讨敌故周官之序先司甲而后兵也兵则弓矢戈矛也五盾则授舞者之盾贰车之盾乗车之盾旅贲虎士之盾藩盾各辨其物则其用各有宜也辨其等则其制有长短小大也以待军事则除戌器以戒不虞是所以待之也及授兵从司马之法以颁之谓师旅卒两人数所用多少也受兵输亦如之郑氏谓师还有司还兵也及其用兵亦如之郑氏谓出给卫守也祭祀授舞者兵谓授以朱干玉戚之属也建车之五兵则五兵之在车者司兵皆掌之也】






　　周礼详解巻二十七
　　钦定四库全书
　　周礼详解巻二十八
　　宋　王昭禹　撰
　　司戈盾掌戈盾之物而颁之祭祀授旅贲殳故士戈盾授舞者兵亦如之军旅防同授贰车戈盾建乗车之戈盾授旅贲及虎士戈盾及舎设藩盾行则敛之【乗绳证反舎去声】
　　【掌戈盾之物而颁之谓祭祀军旅防同之属颁之以给用也萃之象曰君子以除戎器戒不虞旣济之象曰君子以思患而豫防之祭祀授旅贲殳授故士之戈盾贰车也乘车也皆有戈盾焉则戒不虞豫防患者圣人所不敢忽也旅贲氏执戈盾夹王车而趋此言祭祀授旅贲殳者盖执戈盾而趋者谓军旅防同之时也若祭祀则执殳而已故士则所谓王族故士也授以戈盾以其从王亦所以为卫也司兵言祭祀授舞者兵司戈盾亦授舞者兵以其通职聨事故也贰车谓副贰之车也有军旅防同之事司戈盾则授之戈盾也乗车王所乘之车也司戈盾则建其戈盾而已旅贲虎士趋而卫王故亦授以戈盾虎士则虎贲氏之属其徒八百人是已及舎则王所止之地也设以藩盾所以藩卫之及王行则无所用焉故敛之】
　　司弓矢掌六弓四弩八矢之灋辨其名物而掌其守藏与其出入中春献弓弩中秋献矢箙【中音仲箙音服】
　　【凡五兵之用逺则弓矢者射之近则矛者句之句之矣然后殳者击之戈防者刺之此司兵之掌五兵五盾司戈盾之掌戈盾司弓矢之掌六弓四弩八矢所以相为先后也兵以自卫者为先而言戈常先盾者外内之序也名谓其名号若王弓弧弓之类也物谓其色若彤弓玈弓之类也守之则有人藏之则有府出则颁之入则受之司弓矢于其名物则辨之于其守藏出入则掌之也中春献弓弩中秋献矢箙者天地温厚之气始于东北而中春则阳气方和之时也弓弩成于秋故中春献之天地严凝之气始于东南而中秋则隂气将坚之时也矢箙成于坚故中秋献之盖四时有明法万物有成理先王以道制器固不违乎时之序物之理而与造化同其功矣是以器之成也旣完且美而天下之利用于是乎出矣】
　　及其颁之王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者使者劳者其矢箙皆从其弓凡弩夹庾利攻守唐大利车战野战凡矢枉矢絜矢利火射用诸守城车战杀矢鍭矢用诸近射田猎矰矢茀矢用诸弋射恒矢痹矢用诸散射【授射之射并食亦反椹张林反夹古洽反豻音岸又音鴈使所吏反枉纡往反絜古结反矰音増茀孚忽反痹方二反散素旦反】
　　【考工记曰往体多来体寡谓之夹庾之属利射侯与弋往体寡来体多谓之王弓之属利射革与质往体来体若一谓之唐弓之属利射深则王弓弧弓以授射甲革椹质者以其强也夹弓庾弓以授射豻侯鸟兽者以其弱也唐弓大弓授学射者使者劳者以其得强弱之中也郑氏谓甲革革甲也质正也树椹以为射正射甲与椹试弓习武也豻侯五十步及射鸟兽皆近射也近射用弱弓学射者弓用中后习强弱则易也使者劳者弓亦用中逺近可也其矢箙皆从其弓数也每弓者一箙盛百矢是矣书及传皆云彤弓一彤矢百则矢之从其弓其数宜如此凡弩夹庾利攻守郑氏谓攻城垒者与其自守者相迫近弱弩疾也唐大利车战野战郑氏谓进退非强则不及也八矢之用枉矢絜矢皆可结火以射敌杀矢鍭矢皆可伺候射近者矰矢茀矢皆可以弋射飞鸟恒矢痹矢皆可以散射是也六弓之名则王亦以其强惟强然后无所不服谓之王则以威天下为事谓之弧则以暌孤所利以胜坚为事故也夹庾以其弱惟弱则不可以独用而其用亦暂而已谓之夹则以其射至弱必夹而辅之然后可用谓之庾则如露积之庾须臾而为廪非可以为乆也唐大则以其强弱适中而中者大之事也唐如荒唐之唐亦以其大故也八矢之名则枉取其曲絜取其约矢射以伤物又结矢焉于伤物为致曲也故谓之枉絜矢象焉则其用不可以不约絜之字従契则言约而不渝従系则言约而不纡也杀矢鍭矢用诸近射田猎杀言中之则死鍭矢象焉言而中也尔雅金镞翦羽谓之鍭盖厚之也惟厚之是以而中也矰矢结缴于矢孟子所谓思援弓缴而射之是矣茀矢象焉传曰道茀不可行言草蕃而蔽道也以其蔽己以射以己戾物故谓之茀矢恒矢则以其用于散射可常用也庳矢象焉以其矢行而卑故也盖散射用于射礼及习射之时非若火射弋射之类其矢行所以卑也枉矢杀矢矰矢恒矢者弓所用也絜矢鍭矢茀矢庳矢者弩所用也】
　　天子之弓合九而成规诸侯合七而成规大夫合五而成规士合三而成规句者谓之弓凡祭祀共射牲之弓矢泽共射椹质之弓矢大射燕射共弓矢如数并夹大丧共明弓矢凡师役防同颁弓弩各以其物从授兵甲之仪田弋充笼箙矢共矰矢凡亡矢者弗用则更【婢世反从才用反笼鲁东反更音庚】
　　【规者正圜之器谓之规则圜之至也弓强则往体寡来体多合多而圜弓弱则往体多来体寡合少而圜天子以威天下为事其弓则至强者也故合九而成规诸侯则以威一国而已故降于天子合七而成规大夫以智帅人而已又降于诸侯故合五而成规士事人者也取其捍患以有身而已故其弓最弱合三而成规夫一变而为七七变而为九九者究也阳数之穷而能变天子制变者也故其数有取于九七变而后为九诸侯虽有君道其用有所降焉则用七者取其有所诎也盖七诎而申为十方七而已则其用屈而未申矣故赐鈇钺而后杀赐弓矢然后得征伐合七而成规固其宜也大夫虽降于诸侯然以智帅人之大者不可过焉宜适中而已五者天数之中也士虽降于大夫然士方志于道数始于一立于两成于三亦期于有成而已故以合三成规然皆有取于规则以规主仁弓以射为事宜本于仁故也句者谓之弓其体曲而可以句物者谓之句则句者曲之甚也弓以强为上以弱为下则直者善而句者为恶矣故谓之弓凡祭祀共射牲之弓矢者天子亲牵牲而射示亲杀也然杀牲非尊之事惟射为可方射牲则司弓矢共其弓矢矣泽共射椹质之弓矢者谓选士于泽宫而射也树椹以为射正而司弓矢则共其弓矢也选士而必射椹质取其能胜坚然后为可用故也射义曰天子将祭必先习射于泽泽者所以择士也已射于泽而后射于射宫射中者得与于祭大射燕射共弓矢如数并夹者大射谓择士助祭也燕射者谓燕饮而射也如数者谓如当射者之数也盖凡射每人一弓乗矢诗曰四矢反兮以御乱兮谓是已并夹所以取矢之髙者射鸟氏所谓矢在侯髙则以并夹取之是也司弓矢共之而射鸟氏取之矣凡师役防同颁弓弩各以其物则弓有六弩有四各以其物色而共之也従授兵甲之仪则凡颁弓弩其多寡之数一视兵甲之仪而已田弋充笼箙矢共矰矢笼与箙皆所以盛矢笼以竹为之箙以革为之故诗曰象弭鱼服田弋之时则共矢而以其矢充实于笼之中于田弋则共之而已凡亡矢者弗用则更更谓偿之也用于射而亡则不偿弗用而亡者偿之宜矣】
　　缮人掌王之用弓弩矢箙矰弋抉拾掌诏王射赞王弓矢之事凡乗车充其笼箙载其弓弩旣射则敛之无防计【抉古穴反】
　　【诗序曰缮甲治兵缮之为言善其物也缮人掌王之弓弩矢箙矰弋抉拾皆选择其善者以共王用故以缮人名官弓弩皆所以射然用弓以手用弩以足则弓为贵而弩为贱惟弓为贵故凡为弓者必因其君之躬志虑血气古之制弓字者亦象弛弓之形欲有武而不用也惟弩为贱故张弩必以足而弩之字则以奴以奴为可使而贱故也故凡言弓必先弩矢为弓弩之用故先弓弩而后矢然弧矢之利以威天下则暌而通之也故其字从八从十欲覆入之而不用也故其字従入不得已而用欲一而止故其字从一箙所以盛矢故言矢则先箙然箙所以节矢而矢所服也故其字从竹以箙矰矢则用诸弋诗曰弋鳬与鴈言其为取之小也诗曰抉拾旣次抉右手包指所以开也拾者左臂里以韦为之所谓鞲扞所以遂掌诏王射则告王以常射之节也赞王弓矢之事谓授受也凡乗车充其笼箙载其弓弩乗车上乘之车也充其箙则以矢实笼箙之中也载其弓弩则载之于车也既射则敛之谓収而藏之也诗曰彤弓弨兮受言藏之谓是已无防计以至尊所用不可以有司法数拘之也】
　　槀人掌受财于职金以赍其工弓六物为三等弩四物亦如之矢八物皆三等箙亦如之春献素秋献成【赍音咨下同】
　　【木髙则气泽不至而槀弓矢之材以木之槀者为之故谓之槀人也掌受财于职金以赍其工者秋官职金曰掌受士之金罚货罚入于司兵而槀人者司兵之属官也故受财于职金弓矢箙百工造之在冬官也槀人以所受之财而为之赍以资其直也弓六物弩四物矢八物则弓弩矢所辨之物也皆三等者以弓弩矢箙皆有上中下之制故也考工记曰弓长六尺有六寸谓之上制上士服之弓长六尺有三寸谓之中制中士服之弓长六尺谓之下制下士服之是也春献素秋献成者司弓矢曰中春献弓弩中秋献矢箙则矢箙作于春成于秋故也盖以箙之为物虽防而先王之立法也最备箙虽一器之防皆具隂阳之体一物之成皆有迟速之齐仰必有以得天之时俯必有以顺物之理失其时则虽有美材巧工而不足以为良逆其理则虽有规矩法度而不足以明义圣作巧创岂能违之乎春于方为东木用事之时万物之始秋于方为西金用事之时万物之所成也素者未成采之时未成采有始物之象焉故春献之戊出丁藏于物为成至扵秋则成矣有成终之象焉故秋献之盖地有气材有美工有巧而不良者不得天时故也作于春成于秋则天时得矣然则先王于春则图事染人于春则暴练是亦春献素之意也诸侯于秋则献功人于秋则取是亦秋献成之意法天时也然则先王致严于其器使其器可陈又岂徒然哉】
　　书其等以飨工乗其事试其弓弩以下上其食而诛赏乃入功于司弓矢及缮人凡赍财与其出入皆在槀人以待防而攷之亡者阙之
　　【书其等以飨工者飨以酒为主所以劳之也工之事虽贱而先王资之以制器亦不可忘其劳也然亦不可以无劝沮之义故书其巧拙髙下之等而飨之亦有厚薄之差矣乗其事谓乗其费省迟速以一二三四计之也试其弓弩谓试其巧拙良窳用式以攷之也以下上其食而诛赏者飨之厚薄财以其等食之上下则以其功也尤善则赏不特上其食而已尤不善则诛不特下其食而已乃入功于司弓矢则以待颁也入于缮人则共王用也凡赍财与其出入皆在槀人以待防而攷之亡者阙之盖槀人受财以赍其上财之出入必有数焉具载于书以待防计而考之则操之以为验也若夫弓弩矢箙之亡者则阙而不防盖计其所存者而已】
　　戎右掌戎车之兵革使诏赞王鼓传王命于陈中防同充革车盟则以玉敦辟盟遂役之赞牛耳桃茢【使色吏反敦音对茢音列】
　　【戎右与君同车而在车之右执戈盾以备非常也执兵被甲以充役使故曰兵革使也诏王鼓以其节赞王鼓助达之也传王命于陈中者以军众所在惧其有不闻故也防同充革车者盖防同王乗金路而革车从行则充革车之左而弗敢旷也曲礼曰乗君之乗车不敢旷左左必式不敢旷左者不敢虚君位也左必式者不敢安君位也夫乗车之礼君处左车右处右仆处中故造车者必慎于左考工记曰终日驰骋左不揵指君而言之也所谓祥车旷左者何也盖祥车者葬之乗车旷左所以空神位也盟则以玉敦者盟之事以不协也传所谓不协而盟是也戎右以御侮为职故以玉敦共歃血玉敦者玉府之所共而戎右则以之而歃血也玉阳精之所生示真精之信由中而出也辟盟则辟啓其载书也盟则割牛耳取血相与歃也牛耳以示顺听然则告幽之物示信之由中也牛耳主盟者所执而戎右赞之桃茢郑氏谓桃鬼所畏也茢苕帚以扫除不祥是也】
　　齐右掌祭祀防同宾客前齐车王乗则持马行则陪乗凡有牲事则前马【齐侧皆反陪乘之乘绳证反】
　　【齐右充玉路金路之右齐所以承祭祀而金路以宾亦谓之齐车者王敬宾事如祭故也记曰君车将驾则仆执防立于马前齐车亦以王未乗车之时立于马前备惊奔也故祭祀以接神防同宾客亦接人而齐右皆前齐车也荀卿曰马骇舆则君子不安舆王乗则持马亦所以备骇舆之患也行则陪乗者谓王既乘而行则齐右在车右为参前也夫王弗乗则前马方乗则持马既乗而行则陪乗则齐右之严于事王而思患豫防无或须臾之离矣与所谓载输尔载将伯助予者岂同日而语哉有牲事则前马者曲礼曰国君式齐牛盖王于牲事有齐敬之心则必式齐右在马前备奔惊也】
　　道右掌前道车王出入则持马陪乗如齐车之仪自车上谕命于从车诏王之车仪王式则下前马王下则以盖从
　　【道右充道车之右道车象路也象路以朝夕燕出入而谓之道车以王朝夕燕出入无非道路也掌前道车则如齐右王弗乗则前齐车之仪王出入则持马则如齐右王方乗则持马之仪陪乗则如齐右马既行则陪乗之仪三者皆与齐右同故曰如齐车之仪自车上谕命于从车者王行则以车従王有命焉则右宣王之命而谕之也诏王之车仪者道右之貌圣人逹之以为仪盛徳之至动容周旋无不中礼则无适而非仪矣方其朝也有所谓朝仪方其射也有所谓射仪祭祀燕飨以仪而行宾客婚冠以仪而立王之在车其仪独可后乎若记曰不广欬则口之仪也不妄指则手之仪也立视五隽式视马尾则目之仪也顾不过毂则首之仪也以至于升车必正立而执绥不疾言不内顾无非车之仪也如是则周旋中规折旋中矩无非礼之动以蹈其安佚无非辟之心以干其纯和道右之诏岂小补哉然圣人之徳充实乎内而辉光见乎外则其于仪也不期合而合焉又奚俟乎道右之诏哉所谓上徳不徳是以有徳也王式则下前马与齐右凡有牲事前马同意王下则以盖从者非特以奉至尊以其诏王以车仪而仪之在物左右前后旡乎不在则以盖从者于下车亦以仪辅正王也然则王之五路而戎右齐右道右有其官矣而祭祀田猎则不言其右者郑氏谓齐右与齐仆同车而有祭祀之事则兼玉路之右戎路则兼田右理宜然也】
　　大驭掌驭玉路以祀及犯軷王自左驭驭下祝登受辔犯軷遂驱之及祭酌仆仆左执辔右祭两轵祭軓乃饮凡驭路行以肆夏趋以采齐凡驭路仪以鸾和为节【轵音只軓音犯】
　　【五路以玉路为大故掌驭玉路以祀其官谓之大驭也及犯軷者谓王出郊以祀故有犯軷之事也盖行山曰跋王将出封土以为山而祭之驱车轹之而去喻无险难也王自左驭下祝登受辔犯軷遂驱之也新传云云夫王虽侔神天而宰制祸福然王之所以有福而无祸者亦未始不本于神天之所为故出户而巫觋有事出门而宗祝有事则幽闇之中固有黙相之者矣及既祭也王使驭酌仆仆左执辔右祭两轵轵谓两轊也又祭軓軓谓轼前也祭轵与軓既毕然后饮则仆虽与驭并受其福而其所以受福者亦固有道矣新传云云凡驭路行以肆夏趋以采齐者尔雅曰堂上谓之步门外谓之趋则驭路之仪其疾徐进止固有节矣盖行则欲其舒则歌肆夏所以节其行也趋则欲其齐则歌采齐所以节其趋也乐师则教乐工而歌其诗大驭则驭车而应其节此二官所以皆言之也凡驭路仪以和鸾为节和鸾皆金铃也鸾在衡和在轼凡升车则马动马动则鸾鸣鸾鸣则和应鸾之声所以养王聪而匪僻之心无自而入矣然则王之行趋固有环佩之声锵鸣于左右车之行趋又有和鸾之声相应于衡轼是以伦清而听聪心虚而气和有诸中必形诸外其形化其心与之俱此所以不待矫揉约束而所欲不逾矩欤记言步中采齐趋中肆夏者盖误矣】
　　戎仆掌驭戎车掌王倅车之政正其服犯軷如玉路之仪凡巡守及兵车之防亦如之掌凡戎车之仪【倅七内反守同狩】
　　【大驭掌驭玉路以祀名官曰驭而戎仆之驭戎车齐仆之驭金路道仆之驭象路田仆之驭田路皆以驭为职而名官曰仆而不曰驭者所以尊玉路也戎车革车也而王乗以出则戎仆驭焉倅车副车也戎仆掌其政则凡以正之而已正其服则正乗戎车者之服盖兵事则韦弁服故也然倅车贰车左车皆副也戎车之副谓之倅者若众子之倅其嫡以备卒也有时而佐焉田车之副谓之佐者如众臣之佐其君谓之卿佐也常以佐之为事道车之副谓之贰者世子之贰其父谓之贰储也有故乃摄而代之其仪各有所主也犯軷如玉路之仪者王以兵出故有犯軷之仪田路不言犯軷则以戎路见之凡巡狩则戎车従焉兵车之防亦乗戎车也异于乗车之防乘金路矣掌凡戎车之仪戎以威为主甲胄有不可犯之色则戎车之仪可知矣】
　　齐仆掌驭金路以宾朝觐宗遇飨食皆乗金路其灋仪各以其等为车送逆之节
　　【王敬宾客如祭故车右谓之齐右车仆谓之齐仆然仆以驭车而不驭不可以兼职故齐右兼祭祀宾客之事而驭则异官也金示仪之和故乗以接宾而朝觐宗遇飨食皆所以接宾也故皆乘金路其法仪各以其等为车送逆之节者法谓度数仪谓动容盖王送逆公侯伯子男各以其爵命尊卑之等而为远近之节行人所谓上公九十步子男五十步与司仪所掌有车逆拜辱及出车送之法仪也】
　　道仆掌驭象路以朝夕燕出入其灋仪如齐车掌贰车之政令
　　【象路道车也巾车言象路以朝而此言以朝夕燕出入则道车非特以朝而王之燕出入亦乗之以王之朝夕燕出入无非道也故所谓朝夕与春朝朝日秋莫夕月之朝夕同也其法仪如齐车则其朝夕也其燕出入也其度数动容亦各以其等为之节也掌贰车之政令以其有故乃摄而代之故道车之副谓之贰车若典命言适子摄其君则下其君之礼一等足也政以正之令以使之皆道仆之所掌】
　　田仆掌驭田路以田以鄙掌佐车之政设驱逆之车令者植旌及献比禽凡田王提马而走诸侯晋大夫驰【令平声比毗志反】
　　【田路则巾车所谓木路以田是也田不以礼则暴殄天物而木辂以明仁之施故王乗木路以田王行在鄙则去节故亦乗田路焉然王之所行无非事者春省耕而补不足秋省敛而助不给凡民之囏阨无不赒焉则王之所行亦仁之施也掌佐车之政田车之副谓之佐车如卿佐焉常以佐之为事也记曰大夫杀则止佐车佐车止则百姓田猎则佐车于田猎可知矣设驱逆之车驱谓驱禽使前趍获逆谓逆还之使不出围也令获者植旌则以告获也旌有析而旌之之意服不氏曰以旌居乏而待获则告获者服不氏也令之者田仆也及献比禽则次其小大而数之大者公之小者私之也凡田王提马而走诸侯晋大夫驰者于所是则提之有提而弗弃非厄迫也故提有安舒之意王提马而走则节之而使安舒也易曰明出地上晋则晋有进趍之意诸侯于王则宜以进趍为事故诸侯晋驰者决围而去驰驱而亟进也大夫于诸侯为卑宜以亟进为事故大夫驰尊者安舒卑者戚速其分然也】
　　驭夫掌驭贰车从车使车分公马而驾治之
　　【自大驭以至田仆皆王五路之驭者也驭夫则驭贰车从车使车而已其车既众非多其员则有所不给故驭夫以中士二十人下士四十人为之也贰车副车也従车谓属车也使车谓使者所乗之车也三者皆公车也故分公马而驾之驾谓以辀加马治谓理其行也】
　　校人掌王马之政辨六马之属种马一物戎马一物齐马一物道马一物田马一物驽马一物
　　【校之字从木从交交木为之所以校禽兽校而教之故有校焉此养王马之官所以谓之校人也掌王马之政令者曰马政盖政所以正之凡差次养乗之数足上毛下六马之属则天子十有二闲马六种故也马之属既分而不同而所以驾亦异不可以不辨也故随其类而差次之种马则小马之至良而可以为种者也故玉路驾种马戎马齐马道马田马虽皆良马而又不及种马之为尤良也故戎路驾戎马金路驾齐马象路道马田路驾田马若驽则马之不良而人所贱者也故以驾役车其毛其足其力皆所谓物也辨其物使之各以类而相从故皆曰一物也对毛马物马而言之则毛所谓齐亳也物所谓齐足齐力也司马法曰宗庙齐毫尚纯田事齐足尚疾戎事齐力尚强此其物岂可以不辨欤】
　　凡颁良马而养乗之乗马一师四圉三乗为皁皁一趣马三皁为系系一驭夫六系为廏廏一仆夫六廏成校校有左右驽马三良马之数丽马一圉八丽一师八师一趣马八趣马一驭夫【乘马之乘去声趣仓走反】
　　【颁良马则颁之于圉师圉人趣马驭夫仆夫也养之乘之然后教也圉师乘马则一人乘马四马也故乘马则一师圉人良马匹一人一师则四圉也围马而养之者圉也圉师所以教圉人养马者也三乘为皁皁一趣马马十二匹为皁皁所以系马而养之者也趣马则趣走以养马者也诗曰蹶惟趣马故趣马下士皁一人三皁为系则凡三十六匹系一驭夫则中士一人马至三十六匹则数指多矣必聨系而养之故谓之系系与九两系民之系同其养马者又能制马之徐疾进退使惟我之听故其官谓之驭夫六系为廏则凡二百一十六匹所以应干之防也以马入而已有役者以共其事故谓之廏廏一仆夫以其仆属于人而智足以帅其属则谓之仆夫驭夫以中士为之则仆夫其上士欤六廏成校校有左右则马六种分为六廏凡千二百九十六匹矣六廏则王马之数少备焉故曰成校焉一种者四百三十二匹良马五种则合二千一百六十匹驽马三良马之数自二马为丽丽马一圉推而上之则八丽十有六匹八师一百二十八匹八趣马一千二十四匹以良马一种有四百三十二匹倍三分而言之举其成数故谓之三良马之数也驽马一物而必三良马之数者以马材之不良者充役事为多故也因其数之多寡设官以掌之亦有大小之序故良马自圉师至于校人则以中大夫为之其官则为稍尊驽马则自圉师至驭夫而止者以其材下于良马故掌养乗之者兼其数而掌其事则官止于中士之驭夫而已以其良驽之不同设官凡以称其物而已然趣马则一驭夫掌之盖亦兼总于校人矣五良一驽三千四百五十六匹而王马大备焉】
　　天子十有二闲马六种邦国六闲马四种家四闲马二种凡马特居四之一春祭马祖执驹夏祭先牧颁马攻特秋祭马社臧仆冬祭马步献马讲驭夫凡大祭祀朝觐防同毛马而颁之饰币马执扑而从之凡宾客受其币马大丧饰遣车之马及埋之田猎则帅驱逆之车凡将事于四海山川则饰黄驹凡国之使者共其币马凡军事物马而颁之等驭夫之禄宫中之稍食【臧子郎反扑普卜反使所吏反稍去声食音嗣】
　　【以木为之而有出入者闲也故畜马之闲与防闲皆谓之闲防以防外闲以闲内谓之闲与防异矣天子十有二闲备天数也马六种者以六马分而充十二闲也邦国六闲马四种则诸侯有齐马道马田马并驽马为四种也卿大夫有田马并驽马为二种诸侯六闲则半于天子也卿大夫四闲则杀于诸侯也此尊卑小大而为之差也诗人以騋牝三千美卫文公以駉駉牡马颂鲁僖公则先王之设官天子诸侯卿大夫之马其数至于如此者亦以政事修故也凡马特居四之一者特谓牝特故诗共姜谓共伯亦曰实维我特特居四之一则三牝也欲其生之众也马祖天驷也房星为天驷马资之以生春者生之时也故祭马祖马二嵗为驹驹弱血气未定其为乗匹伤之也故执之先牧始养马者颁马谓夏始庌马颁之于庌也攻特为其相蹄齧不可乘用也马社谓始乘马者也凡马日中而出日中而入秋马入廏之时也故祭马社臧仆则简驭者简其臧亦简其或不臧也秋物成之时故可臧仆马步为马祷行也冬则大阅之时也故祭马步讲驭夫者五驭有法讲其艺也凡大祭祀朝觐防同毛马而颁之谓齐毫也如诗之六月所谓比物四骊颂之有駜所谓駜彼乗黄凡此皆齐亳也尔雅言祭宗庙齐毫而此于朝觐防同亦毛马者承宾如祭神故也饰币马执扑而従之者谓以马赐遗而校人则饰之驭者执策而従之也凡宾客受其币马谓诸侯享王庭实之马也驱逆之车田仆设之而校人帅之也将事于四海山川则饰黄驹以中国将事于四海故也黄者中之色驹之为物可以致逺且使人将事贵诚焉故校人饰之也几国之使者共其币马则或以赐诸侯非特私觌也凡军事物马而颁之则所谓齐足齐力也然尔雅言戎事齐力田猎齐足盖戎事非不齐足以齐力为主田猎非不齐力以齐足为主也等驭夫之禄者校人之属自趣马至圉师皆有禄举驭夫以见之也宫中之稍食则王马有养乗于田者故也】
  </div>
  <div class="pagination">
   <a href="周礼详解_page20.html">
    上一页
   </a>
   <span>
    ...
   </span>
   <a href="周礼详解_page16.html">
    16
   </a>
   <a href="周礼详解_page17.html">
    17
   </a>
   <a href="周礼详解_page18.html">
    18
   </a>
   <a href="周礼详解_page19.html">
    19
   </a>
   <a href="周礼详解_page20.html">
    20
   </a>
   <span class="current-page">
    21
   </span>
   <a href="周礼详解_page22.html">
    22
   </a>
   <a href="周礼详解_page23.html">
    23
   </a>
   <a href="周礼详解_page24.html">
    24
   </a>
   <a href="周礼详解_page25.html">
    25
   </a>
   <a href="周礼详解_page26.html">
    26
   </a>
   <span>
    ...
   </span>
   <a href="周礼详解_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
