<!DOCTYPE html>
<html>
<head>
    <meta charset="UTF-8">
    <title>礼记正义 - 第 35 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 35 页/共 200 页</h1>
    <div class="content">　　○孔子以子路伤贫，故答之云“啜菽饮水”，以菽为粥，以常啜之。饮水更无馀物，以水而已。虽使亲啜菽饮水，尽其欢乐之情，谓使亲尽其欢乐，此之谓孝。答上“生无以为养”。
　　○“敛手足形”者，亲亡，但以衣棺敛其头首及足，形体不露，还速葬而无椁材，称其家之财物所有以送终，此之谓礼。答上“死无以为礼”。
　　卫献公出奔，反於卫，及郊，将班邑於从者而后入。欲赏从者，以惧居者，献公以鲁襄十四年出奔齐，二十六年复归於卫。
　　○从，才用反，注下同。柳庄曰：“如皆守社稷，则孰执羁靮而从？如皆从，则孰守社稷？”言从、守若一。靮，纼也。
　　○羁音基。靮，丁历反。纼，陈忍反。君反其国而有私也，毋乃不可乎！”言有私则生怨。弗果班。 
　　[疏]“卫献”至“果班”。
　　○正义曰：此一节论卫君归国不合私赏从者之事。
　　○注“欲赏”至“於卫”。
　　○正义曰：经直云“班邑於从者”，郑知“以惧居者”，见下柳庄云“如皆从，则孰守社稷”，为居者而言，明知献公欲惧居者也。故《左传》云“献公反国，使人责大叔仪”是也。知“献公以鲁襄公十四年出奔齐”者，案襄十四年《左传》云，卫献公戒孙文子、甯惠子食。二子皆朝服而朝，日旰不召。公射鸿於囿，二子从之，公不释皮冠而与之言。二子怒，故攻公，公出奔齐。二十六年传云，甯惠子之子甯喜以父言攻孙氏而纳卫侯，二十六年复归于卫。是献公以鲁襄公十四年出奔，二十六年复归于卫也。
　　卫有大史曰柳庄，寝疾。公曰：“若疾革，虽当祭必告。”革，急也。
　　○革本又作亟，居力反，注同。公再拜稽首，请於尸曰：“有臣柳庄也”者，非寡人之臣，社稷之臣也。闻之死，请往。”急吊贤者。不释服而往，遂以襚之。脱君祭服以襚臣，亲贤也。所以此襚之者，以其不用袭也，凡襚以敛。
　　○襚音遂。脱，本亦作说，又作税，同，他活反。与之邑裘氏与县潘氏，书而纳诸棺曰：“世世万子孙无变也。”所以厚贤也。裘、县潘，邑名。
　　○县音玄，注同。潘，普干反。 
　　[疏]“卫有”至“变也”。
　　○正义曰：此一节论君急吊臣之事。柳庄为卫大史。今寝疾，其家自告，公报之曰：“若疾急困，虽当我祭，必须告也。”其后柳庄果当公祭之时卒，而来告公。公祭事虽了，与尸为礼未毕，公再拜稽首，请於尸曰：有臣柳庄也者，才能贤异，非唯寡人之臣，乃是社稷之臣。今闻之身死，请往赴之。又不释祭服，即往哭，遂以所著祭服脱而襚之。又与之采邑，曰裘氏及县潘氏。与二邑，又书录其赏辞而纳之棺，云：世世恒受此邑，至万世子孙，无有改变。案《礼》：君入庙门，全为臣，请尸得言“寡人”者，是后人作记者之言也。
　　○注“脱君”至“以敛”。
　　○正义曰：案《士丧礼》“君使人襚”，不云祭服襚臣。今君以祭服襚，故云：“亲贤也。”得以祭服襚之者，《礼》：诸侯玄冕祭庙，大夫自玄冕而下。以其俱是玄冕，故得襚也。祭服既尊，得以襚臣者，以其臣卑，不敢用君襚衣而袭之也。所以不用袭者，袭是近尸形体，事亵恶，故不敢用君之襚衣也。案《士丧礼》云君襚衣，及亲者及庶兄弟之襚，皆不用袭。故《士丧礼》云“庶襚继陈不用”，注云：“不用，不用袭也。”至小敛，则得用庶襚，故《士丧礼》小敛“凡有十九称，陈衣继之，不必尽用”，郑云：“陈衣，庶襚也。”既云“不必尽用”，明有用者，至大敛得用君襚，故《士丧礼》“大敛君襚，祭服、散衣、庶襚，凡三十称”，又云“君襚不倒”，是大敛得用襚也。云“凡襚以敛”者，谓庶襚以小敛，君襚以大敛也。郑言此者，明襚衣不用袭也。
　　陈乾昔寝疾，属其兄弟而命其子尊已，曰：“如我死，则必大为我棺，使吾二婢子夹我。”婢子，妾也。
　　○乾音干。属，之玉反。夹，古洽反。陈乾昔死，其子曰：“以殉葬，非礼也，况又同棺乎？”弗果杀。善尊已不陷父於不义。 
　　[疏]“陈乾”至“果杀”。
　　○正义曰：此一节论人病时失礼也。
　　○“属其兄弟而命其子尊已”者，尊已，乾昔子名也。兄弟言“属”，子云“命”，轻重之义也。
　　○“曰如我死”者，此所属命辞也，欲言其死后事也。
　　○“则必大为我棺，使吾二婢子夹我”者，婢子，妾也。属命云令大为已棺，又使二婢夹已於棺中也。
　　○“陈乾昔死”者，陈乾昔既属兄弟之后而死。且言“陈乾昔”者，谓亦久缨疾病。或“陈乾昔”总是人名，但先儒无说，未知孰是。案《春秋》魏颗父病困，命使杀妾以殉，又晋赵孟、孝伯并将死，其语偷，又晋程郑问降阶之道，郑然明以将死而有惑疾，此等并是将死之时，其言皆变常。而《论语》：“曾子曰：‘人之将死，其言也善。’”但人之疾患有深有浅，浅则神正，深则神乱，故魏颗父初欲嫁妾，是其神正之时。曾子云“其言也善”，是其未困之日。且曾子贤人，至困犹善。其中庸已下，未有疾病，天夺之魂魄，苟欲偷生，则赵孟、孝伯、程郑之徒不足怪也。
　　仲遂卒于垂，壬午犹绎，《万》入去《籥》。《春秋经》在宣八年。仲遂，鲁庄公之子东门襄仲。先日辛巳，有事於太庙，而仲遂卒，明日而绎非也。《万》，干舞也。《籥》，籥舞也。传曰：“去其有声者，废其无声者。”
　　○绎音亦。去，羌吕反，注同。籥，羊勺反。仲尼曰：“非礼也，卿卒不绎。” 
　　[疏]“仲遂”至“不绎”。
　　○正义曰：此一节论卿卒重于绎祭之事。
　　○注“《春秋》”至“声者”。
　　○正义曰：此经所云者，《春秋经》文。案宣八年六月“辛巳，有事於大庙。仲遂卒於垂”是也。云“仲遂，鲁庄公之子东门襄仲”者，《世本》及《左传》文也。云“《万》，干舞也。《籥》，籥舞也”者，案宣八年《公羊传》云：“《万》者何？干舞也。《籥》者何？籥舞也。”《万》是执干而舞，武舞也，即《文王世子》云“春夏学干戈”是也。《籥》舞执羽吹籥而舞，文舞也，《文王世子》云“秋冬学羽籥”是也。云“传曰：去其有声者，废其无声者”，亦宣八年《公羊传》文。云“去其有声”，谓去《籥》舞，以吹籥有声故也。“废其无声”，谓废留《万》舞而不去，以《万》舞无声故也。《郑志》答张逸云：“废，置也。於去声者为废，谓废留不去也。”然郑引“《万》，干舞。《籥》，籥舞”，虽是传文，郑翦略其事，不全写传文，故於后始称“传曰：去其有声，废其无声”，以二句全是传文也。
　　季康子之母死，公输若方小。公输若，匠师。方小，言年尚幼，未知礼也。敛，般请以机封，敛，下棺於椁。般，若之族，多技巧者，见若掌敛事而年尚幼，请代之，而欲尝其技巧。
　　○般音班，注及下同。封，彼验反。技，其骑反，下同。将从之。时人服般之巧。公肩假曰：“不可。夫鲁有初，初，谓故事。公室视丰碑，言视者，时僣天子也。丰碑，斫大木为之，形如石碑，於椁前后四角树之，穿中於间为鹿卢，下棺以繂绕。天子六繂四碑，前后各重鹿卢也。
　　○碑，彼皮反。僣，子念反，后皆同。斫，丁角反。繂音律。绕，而沼反。重，直龙反。三家视桓楹。时僣诸侯。诸侯下天子也，斫之形如大楹耳，四植谓之桓。诸侯四繂二碑，碑如桓矣。大夫二繂二碑，士二繂无碑。
　　○下，户嫁反。植，时力反。般，尔以人之母尝巧，则岂不得以？以，己字，言宁有强使女者与，僣於礼，有似；作机巧，非也。“以”与“己”字本同尔。，古以字。强，其丈反。女音汝，与音馀，下“苦与”同。其母以尝巧者乎？则病者乎？毋，无也。於女宁有病苦与，止之。
　　○毋音无。噫！”不寤之声。
　　○噫，於其反。弗果从。 
　　[疏]“季康”至“果从”。
　　○正义曰：此一节论非礼尝巧不从之事。
　　○季康子母死，公输若为匠师之官，年方幼小，主掌窆事，欲下棺敛於壙中。其若之族人公输般性有技巧，请为以转动机关窆而下棺。时人服般之巧。
　　○将从之时，有公肩假止而不许，曰：不可为机窆之事，夫鲁有初始旧礼，公室之丧，视丰碑。丰，大也，谓用大木为碑。三家之葬，视桓楹也。桓，大也；楹，柱也。其用之碑如大楹柱。言之旧事，其法如此。遂呼般之名，般，女得以人之母而尝巧乎？尝，试也，欲以人母试己巧事。谁有强逼於女而为此乎？岂不得休已者哉！又语之云，其无以人母尝试己巧，则於女病者乎？言不得尝巧，岂於女有病？公肩假既告般为此言，乃更噫而伤叹。於是众人遂止，不果从般之事。
　　○注“公输若匠师”。
　　○正义曰：以匠师主窆，故《乡师》云“及窆，执斧以莅匠师”是也。
　　○注“言视”至“卢也”。
　　○正义曰：凡言“视”者，不正相当比拟之辞也。故《王制》云“天子之三公视公侯，卿视伯，大夫视子男”是也。故云“言视，僣天子也”。云“斫大木为之，形如石碑”者，以礼，庙庭有碑，故《祭义》云：“牲入丽于碑。”《仪礼》每云“当碑揖“，此云“丰碑”，故知斫大木为碑也。云“於椁前后四角树之”者，谓椁前后乃两旁树之，角落相望，故云“四角”。非谓正当椁四角也。云“穿中於间为鹿卢”者，谓穿凿去碑中之木，令使空，於此空间著鹿卢，鹿卢两头各入碑木。云“下棺以繂绕”者，繂即紼也，以紼之一头系棺缄，以一头绕鹿卢。既讫，而人各背碑负紼末头，听鼓声，以渐卻行而下之。云“天子六繂四碑”者，案《周礼》大丧属其六引，故知天子六繂也。《丧大记》云“君四繂二碑”，诸侯既二碑，故知天子四也。云“前后各重鹿卢也”者，以六繂四碑，明有一碑两紼者，故知一碑上下重著鹿卢。知唯前后碑重鹿卢者，以棺之入椁，南北竖长，前后用力深也。案《春秋》天子有隧，以羡道下棺。所以用碑者，凡天子之葬，掘地以为方壙，《汉书》谓之“方中”。又方中之内，先累椁於其方中，南畔为羡道。以蜃车载柩至壙，说而载以龙輴，从羡道而入。至方中，乃属紼於棺之缄，从上而下，棺入於椁之中。於此之时用碑繂也。
　　○注“诸侯下天子也，斫之形如大楹耳”。
　　○正义曰：以言视桓楹，不云碑，知不似碑形，故云“如大楹耳”。通而言之，亦谓之碑也。故《丧大记》云“诸侯大夫二碑”是也。云“四植谓之桓”者，案《说文》：“桓，亭邮表也。”谓亭邮之所，而立表木谓之桓，即今之桥旁表柱也。今诸侯二碑，两柱为一碑而施鹿卢，故云“四植谓之桓”也。《周礼》桓圭而为双植者，以一圭之上不应四柱，但瑑为二柱，象道旁二木，又宫室两楹，故双植谓之桓也。大夫亦二碑，但柱形不得粗大，所以异於诸侯也。
　　○注“以已”至“本同”。正义曰：言经中“以用”之“以”，义是“休已”之字。所以用之“以”得为“休已”之字者，以其本同，谓古昔之本，用字本同，乃得通用。谓用，谓其两字本昔是同，故得假借而用，后世始“以”、“已”义异也。云“僣於礼，有似，作机巧，非也”者，皇氏解云：“僣滥之事，於礼犹有所似，作机巧之事，全非也。”
　　○注“毋无”至“止之”。
　　○正义曰：依《说文》止毋是禁辞，故《说文》毋字从女，有人从中欲干犯，故禁约之，故郑注《论语》云：“毋止，其辞让也。”故《曲礼》上篇多言“毋”，“毋”犹勿也，谓勿得如此。下“无”是无有之无，此经中之义是有无之无，故转“毋”作“无”也。
　　○注“不寤之声”。
　　○正义曰：公肩假唱噫，是叹公输般不能寤於礼，故伤之而为此声也。
　　战于郎。郎，鲁近邑也。哀十一年“齐国书帅师伐我”是也。公叔禺人遇负杖入保者息，遇，见也。见走辟齐师，将入保，罢倦，加其杖颈上，两手掖之休息者。保，县邑小城。禺人，昭公之子。《春秋》传曰：“公叔务人。”
　　○禺音遇，又音务，注同。辟音避。罢音皮。倦，其卷反。颈，吉领反。掖音亦。曰：“使之虽病也，谓时繇役。
　　○繇，本亦作徭，音遥。任之虽重也，谓时赋税。君子不能为谋也，士弗能死也。不可。君子，谓卿大夫也。鲁政既恶，复无谋臣，士又不能死难，禺人耻之。
　　○弗能，弗亦作不。为，于伪反，下注“国为”、下“为懿”同。复，扶又反，下“复射”、“谓不复”同。难，乃旦反。我则既言矣。欲敌齐师，践其言。与其邻重汪踦往，皆死焉。奔敌死齐寇。邻，邻里也。重皆当为童，童，未冠者之称。姓汪名踦。邻或为谈。《春秋传》曰：“童汪踦。”
　　○重依注音童，下同。汪，乌黄反。踦，鱼绮反。冠，古乱反。鲁人欲勿殇重汪踦，见其死君事，有士行，欲以成人之丧治之。言鲁人者，死君事，国为敛葬。
　　○行，下孟反。问於仲尼，仲尼曰：“能执干戈以卫社稷，虽欲勿殇也，不亦可乎？”善之。 
　　[疏]“战于”至“可乎”。
　　○正义曰：此节论童子死难之事。
　　○“战于郎”，哀十一年齐伐鲁，鲁与齐师战于郎。郎者，鲁之近邑也。案哀十一年鲁人公叔禺人逢遇国人走辟齐师，两手负杖於颈，走入城保，困而止息。禺人见而言曰：“国以徭役使此人，虽复病困，国以赋税责任人民，虽复烦重，若上能竭心尽力，忧恤在下，则无以负愧。今君子卿大夫不能为谋士，又不能致死，是自全其身，不爱民庶，於理不可。”既嫌他不死，欲自为致死之事，故云“我则既言矣”。既，已也。云我则已言之矣，乃践其言，於是与邻之童子姓汪名踦往赴齐师而死焉。依礼，童子为殇。鲁人见其死寇，欲勿殇童汪踦，意以为疑，问於仲尼。仲尼报之云：汪踦能执干戈以卫社稷。勿犹不也。虽欲不以为殇，不亦可乎？言其可为不殇也。
　　○注“郎鲁”至“是也”。
　　○正义曰：案桓十年“齐侯、卫侯、郑伯来战于郎”，《公羊传》云：“郎者何？吾近邑也。”哀十一年齐国书师师伐我，战于郊。是郊头郎邑，故知近也。案《春秋》直云“战于郊”，知与此战于郎为一事者，以其俱有童汪踦之事，故为一也。
　　○注“禺人”至“务人”。
　　○正义曰：案哀十一年传云：“公叔务人僮汪锜死。”昭公传云：“昭公子公为逐季氏，公曰：‘务人为此祸？’”“务人”即“公为”也，故云“昭公子”。此作“禺人”者，禺、务声相近，声转字异也。
　　○注“重皆当为童”。
　　○正义曰：此云“重汪踦”，下云“重汪踦”，以重字有二，故云皆当为童，以言鲁人欲勿殇，故从《春秋》为童也。注“见其”至“敛葬”。
　　○正义曰：案《丧服》“小功”章“大夫为昆弟之长殇”，注云“谓为士者，若不仕者也”。以此言之，虽见为士，犹以殇服服之，何以此云“死君事，有士行，欲以成人之丧治之”者，《丧服》所论，据寻常死者，虽见为士，犹以殇服服之。汪踦能致死於敌，故以成人之丧治之。云“国为敛葬”者，以其经称“鲁人”，但指众辞，汪踦非是家无亲属，但国家哀其死难，为敛葬之。
　　子路去鲁，谓颜渊曰：“何以赠我？”赠，送。曰：“吾闻之也，去国，则哭于墓而后行。反其国，不哭，展墓而入。”无君事，主於孝。哭，哀去也。展，省视之。谓子路曰：“何以处我？”处犹安也。子路曰：“吾闻之也，过墓则式，过祀则下。”居者主於敬。 
　　[疏]“子路”至“则下”。
　　○正义曰：此一节论礼敬祀墓之事，各依文解之。
　　○注“无事君，主於孝”。
　　○正义曰：若有君事去国，则不得哭墓，故上《曲礼》云“已受命，君言不宿於家”，是不哭於墓。
　　○“过墓则式，过祀则下”。“墓”谓他家坟垄，“祀”谓神位有屋树者，居无事，主於恭敬，故或“式”、或“下”也。他坟尚式则已，先祖坟墓当下也。
　　工尹商阳与陈弃疾追吴师，及之。工尹，楚官名。弃疾，楚公子弃疾也。以鲁昭八年帅师灭陈，县之，楚人善之，因号焉。至十二年，楚子狩於州来，使荡侯、潘子、司马督、嚣尹午、陵尹喜围徐以惧吴，於时有吴师。陈或作陵，楚人声。
　　○马裻音笃，本亦作督。陈弃疾谓工尹商阳曰：“王事也，子手弓，而可手弓。”“子射诸。”商阳仁，不忍伤人，以王事劝之。
　　○射，食亦反，下同。射之，毙一人，韔弓。不忍复射。毙，仆也。韔，韬也。
　　○毙，本亦作獘，婢世反，下同。韔，敕亮反。仆，蒲北反，又音赴。韬，吐刀反。又及，谓之，又毙二人。每毙一人，揜其目。揜其目，不忍视之。
　　○又及，本或作“又及一人”、“又一人”，后人妄加耳。止其御曰：“朝不坐，燕不与，杀三人，亦足以反命矣。”朝燕於寝，大夫坐於上，士立於下，然则商阳与御者皆士也。兵车参乘，射者在左，戈盾在右，御在中央。
　　○朝，直遥反。与音预。乘，绳证反。盾，食允反，又音允。孔子曰：“杀人之中，又有礼焉。”善之。 
　　[疏]“工尹”至“礼焉”。
　　○正义曰：此一节论杀人有礼之事，各依文解之。
　　○注“工尹”至“人声”。
　　○正义曰：案《春秋传》楚皆以尹为官名也，故知工尹，楚官名也。云“弃疾，楚公子弃疾也”者，《左传》文。是楚恭王之子，后立为平王。云“楚人善之，因号焉”者，案昭十三年《左传》晋叔向云：“弃疾君陈蔡，苛慝不作。”今此云陈弃疾，故楚人善之，因号为陈弃疾也。云“十二年楚子狩于州来”者，是昭十二年《左传》文。楚子谓灵王，名虔，弃疾之兄也。使荡侯一，潘子二，司马督三，嚣尹午四，陵尹喜五也。五大夫围徐，以逼惧於吴也。案《左传》直有围徐，不见有吴师之事也。又弃疾不与围徐，郑必知有吴师，及弃疾追之者，以弃疾昭八年县陈，十三年自立为王，於此之间，无与吴师相涉，今弃疾追吴师，复有围徐惧吴之事，故郑引以明之。云“陈或作陵，楚人声”者，谓陈弃疾，馀本有作“陵弃疾”者，故云“陈或作陵”。楚人呼“陈”及“陵”声相似，故云“楚人声”。“子手弓，而可手弓”者，弃疾谓商阳射吴之奔者，云子是手弓之人，谓是能弓之手。而可手弓者，谓其堪可称此能弓之手，谓宜须射也。又《家语》云：“楚伐吴，工尹商阳与弃疾追吴师，及之。弃疾曰：‘王事也，子手弓而可。’商阳手弓。弃疾曰：‘子射诸。’射之，毙一人，韔其弓。”则此分句为异，解义亦别。言“手弓”者，令其彀弓而射之。未知孰是，故两存焉，附之以广闻见也。
　　○注“朝燕”至“中央”。
　　○正义曰：朝之与燕，皆在於寝。若路门外正朝，则大夫以下皆立。若其燕朝，在於路寝，如孔子摄齐升堂，又《诗传》云：“不脱屦升堂谓之饫。”明脱屦升堂则坐也，是“大夫坐於上”。燕亦在寝，故《燕礼》云：“燕朝服於寝。”案《燕礼》献卿大夫及乐作之后，西阶上献士。士既得献者，立於东阶下西面。无升堂之文，是“士立於下”。云“兵车参乘，射者在左，戈盾在右，御在中央”者，谓兵车参乘之法，其事如此。若非兵车参乘，则尊者在左，故《曲礼》：“乘君之乘车，不敢旷左。”郑注云：“君存，恶空其位。”又《月令》载耒耜於御与车右之间，君在左也。知“兵车参乘，射者在左，戈盾在右”者，案宣十二年《左传》云，楚许伯御，乐伯摄叔为右。於时乐伯主射，乐伯云：“左射以菆。”是射者在左，摄叔云：“右入垒，折馘执俘而还。”是戈盾勇力在右，自然御者在中央。此谓凡常战士也。若是元帅则在中央鼓下，御者在左，戈盾亦在右。故成二年鞍之战，於时郤克为中军将，时流血及屦，未绝鼓音。是将居鼓下也。解张御郤克，解张云：“矢贯余手及肘，余折以御，左轮朱殷。”是御者在左，自然戈盾在右。若天子诸侯亲为将，亦居鼓下，故《戎右》云赞王鼓。成二年齐侯围龙，齐侯亲鼓之是也。若非元帅，则皆在左，御者在中。故成二年韩厥自其车左居中代御而逐齐侯，故杜预云：“其车自非元帅，御者皆在中。”故熊氏以为虽非元帅，上军下军之将亦居鼓下。故成十六年鄢陵之战，子重将左，而云“子重鼓之”也。故为将皆在鼓下也，以其亲鼓，故以为鼓下。案《周礼》诸侯执贲鼓，军将执晋鼓，师帅执提，旅帅执鼙，岂皆居鼓下也？其义恐非也。“孔子曰：杀人之中，又有礼焉”者。言其既杀人之中，又有礼，则“韔弓”、“揜目”等是也。案《左氏传》戎昭果毅，获则杀之。商阳行仁，而孔子善之。传之所云，谓彼勍敌与我决战，虽是胡耇，获则杀之。此谓吴师既走而后逐之义，故云“又及一人”，则是不逐奔之义，故以为有礼也。
　　诸侯伐秦，曹桓公卒于会。鲁成十三年“曹伯庐卒於师”是也。庐谥宣，言桓，声之误也。桓依注音宣。诸侯请含，以朋友有相啖食之道。
　　○含，胡闇反。啖，徒暂反。食音嗣，徐音自。使之袭。非也。袭，贱者之事。
　　○襄公朝于荆，康王卒。在鲁襄二十八年，康王，楚子昭也。楚言荆者，州言之。荆人曰：“必请袭。”欲使襄公衣之。
　　○衣，於既反。鲁人曰：“非礼也。”荆人强之。欲尊康王。
　　○强，其丈反，下注同。巫先拂柩，荆人悔之。巫祝桃茢，君临臣丧之礼。
　　○拂，芳勿反。柩，其又反。茢音列。 
　　[疏]“诸侯”至“悔之”。
　　○正义曰：此一节论诸侯失礼之事。
　　○注“在鲁”至“言之”。
　　○正义曰：不言楚而言荆者，楚属荆，故荆言之也。《春秋》庄十年荆败蔡师于莘，《公羊传》曰：“荆者何？州名也。州不若国，国不若氏，氏不若人，人不若名，名不若字，字不若子。”而《左氏》无此义。荆盖楚之本号，鲁庄之世，告命皆称荆。至僖元年始称楚，故杜预云：“荆始改号曰楚。”其“巫祝、桃茢”之事，已具于上。
　　滕成公之丧，鲁昭三年。使子叔敬叔吊，进书，子叔敬叔，鲁宣公弟叔肸之曾孙叔弓也。进书，奉君吊书。
　　○肸，许乙反。子服惠伯为介。惠伯，庆父玄孙之子，名椒。介，副也。
　　○介音界，注及后同。及郊，为懿伯之忌不入。郊，滕之近郊也。懿伯，惠伯之叔父。忌，怨也。敬叔有怨於懿伯，难惠伯也。《春秋传》曰：“敬叔不入。”
　　○难，乃旦反。惠伯曰：“政也，不可以叔父之私，不将公事。”政，君命所为，敬叔於昭穆以懿伯为叔父。
</div>
    <div class="pagination">
<a href="礼记正义_page34.html">上一页</a><span>...</span><a href="礼记正义_page30.html">30</a><a href="礼记正义_page31.html">31</a><a href="礼记正义_page32.html">32</a><a href="礼记正义_page33.html">33</a><a href="礼记正义_page34.html">34</a><span class="current-page">35</span><a href="礼记正义_page36.html">36</a><a href="礼记正义_page37.html">37</a><a href="礼记正义_page38.html">38</a><a href="礼记正义_page39.html">39</a><a href="礼记正义_page40.html">40</a><span>...</span><a href="礼记正义_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
