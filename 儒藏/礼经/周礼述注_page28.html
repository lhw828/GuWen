<!DOCTYPE html>
<html>
<head>
    <meta charset="UTF-8">
    <title>周礼述注 - 第 28 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 28 页/共 64 页</h1>
    <div class="content">　　注曰自公之衮冕至卿大夫之冕皆其朝聘天子及助祭之服诸侯非二王后其余皆冕而祭于已杂记曰大夫冕而祭于公弁而祭于已士弁而祭于公冠而祭于已大夫爵弁自祭家庙惟孤尔其余皆冠与士同冠自祭其庙者其服朝服端诸侯之自相朝聘皆皮弁服此天子日视朝之服丧服天子诸侯齐斩而已卿大夫加以大功小功士亦如之又加缌焉士齐有素端者亦为札荒有所祷请变素服言素端者明异制郑司农云衣有裳者为端谓端者取其正也士之衣袂皆二尺二寸而属幅是广袤等也其袪尺二寸大夫以上侈之侈之者葢半而益一焉半而益一则其袂三尺三寸袪尺八寸疏曰此文自衮冕以下差次如之上得兼乎下下不得僭上也旧説天子九章据大章而言其章别小章章依命数则皆十二为节上公亦九章与天子同无升龙有降龙其小章章别皆九而已自余鷩冕毳冕以下皆然必知有小章者若无小章絺冕三章则孤有四命六命卿大夫冕一章卿大夫中则有三命二命一命天子之卿六命大夫四命明中有小章乃可得依命数　郑刚中曰子男毳而下如侯伯则上不服鷩可知侯伯自鷩而下如公则上不服衮可知公自衮而下如王则上不服日月星辰可知经文谓自衮冕而下如王之服则衮冕而上之章非日月星辰而何　齐侧皆反音儒属音烛
　　凡大祭祀大宾客共其衣服而奉之
　　注曰奉犹送也送之于王所　疏曰大祭祀则中兼有次小祭祀以其皆是王亲祭故举大而言賔客言大者据诸侯来朝也王者不敢遗小国之臣则其臣来聘亦有接待之灋亦畧举大而言
　　大丧共其复衣服敛衣服奠衣服廞衣服皆掌其陈序注曰奠衣服今坐上魂衣也郑司农云廞陈也谓廞衣服所蔵于椁中　疏曰大丧中兼小防也
　　○典祀掌外祀之兆守皆有域掌其禁令
　　外祀谓所祀于四郊者即小宗伯所云兆五帝至山川邱陵已下皆是典祀掌之也兆域据坛外为沟渠为表茔域者也
　　若以时祭祀则帅其属而脩除徴役于司而役之注曰属其属胥徒也脩除芟扫之徴召也役之作使之
　　及祭帅其属而守其厉禁而跸之
　　注曰郑司农云遮列禁人不得令入
　　○守祧掌守先王先公之庙祧其遗衣服藏焉
　　注曰庙谓大祖之庙及三昭三穆迁主所蔵曰祧先公之迁主蔵于后稷之庙先王之迁主蔵于文武之庙遗衣服大敛之余也此王者之宫而有先公谓大王以前为诸侯
　　○若将祭祀则各以其服授尸
　　注曰尸当服卒者之上服以象生时　程子曰古人祭祀用尸极有意人之魂气既散必求其类而依之人与人既为类骨肉又为一家之类已与尸各既心齐洁至诚相通以此求神宜其享之后世直以尊卑之势遂不肯行
　　其庙则有司脩除之其祧则守祧黝垩之
　　注曰庙祭此庙也祧祭迁主有司宗伯也脩除黝垩互言之有司恒主脩除守祧恒主黝垩郑司农云黝读为幽幽黑也垩白也尔雅曰地谓之黝墙谓之垩
　　○既祭则藏其隋与其服
　　注曰隋尸所祭肺脊黍稷之属蔵之以依神　垩乌路反隋许恚反
　　○世妇掌女宫之宿戒及祭祀比其具
　　注曰女宫刑女给宫中事者宿戒当给事豫告之齐戒也比次也具所濯溉及粢盛之爨郑司农比读为庀庀具也　郑刚中曰天官世妇祭之日涖陈女宫之具涖陈在彼而校比之在此也
　　○诏王后之礼事
　　注曰荐彻之节
　　○帅六宫之人共齍盛
　　注曰帅世妇女御　郑刚中曰天官世妇言帅女宫濯摡为齍盛所帅者刑女耳为之于未共之前此所帅者六宫之人共之于正祭之日
　　○相外内宗之礼事
　　注曰同姓异姓之女有爵佐后者　疏曰礼事者外宗之佐后荐彻豆笾内宗之佐传豆笾是也　比音庇相息亮反
　　大宾客之飨食亦如之
　　注曰此帅诏相其事同
　　大丧比外内命妇之朝莫哭不敬者而苛罚之
　　注曰苛谴也　莫音暮下同
　　凡王后有事于妇人则诏相
　　拜拜谢之也丧大记曰夫人亦拜寄公夫人于堂上知天子之丧世子亦拜二王后于堂下后亦拜二王后夫人于堂上也夫人有赴王丧者或家在畿内来归宁值王丧则吊赴也　古拜字
　　凡内事有达于外官者世妇掌之
　　注曰主通之使相共授　黄文叔曰掌之葢得纠正之也
　　○内宗掌宗庙之祭祀荐加豆笾
　　注曰加爵之豆笾　疏曰天子礼以尸既食后亚献尸为加爵此时荐之即醢人笾人加豆加笾之实是也
　　○及以乐彻则佐传豆笾
　　注曰佐传佐外宗
　　宾客之飨食亦如之王后有事则从
　　王光逺曰有事则从者则吉凶之事皆在焉　从才用反
　　大丧序哭者
　　注曰次序内外宗及命妇哭王
　　○哭诸侯亦如之凡卿大夫之丧掌其吊临
　　注曰王后吊临诸侯而已是以言掌卿大夫云　疏曰此诸侯来朝薨于王国王为之缌衰者也若檀弓云以爵弁绖防衣哭诸侯彼谓薨于本国王遥哭之则妇人不哭之妇人无外事故也天官世妇云掌吊临于卿大夫之丧者彼为王此内宗掌吊临之事乃为后掌之　防缁同
　　○外宗掌宗庙之祭祀佐王后荐玉豆眂豆笾及以乐彻亦如之
　　疏曰荐玉豆者凡王之豆笾皆玉饰之不云笾者文畧眂豆笾者谓在堂东未设之时眂其实也
　　○王后以乐羞齍则赞
　　疏曰后进黍稷之时依乐以进则佐之案九嫔职凡祭祀赞玉齍赞后荐彻豆笾则荐彻俱言玉齍玉敦盛黍稷言赞不言彻则后荐而不彻也其彻诸官为之若然笾豆与齍此官已赞九嫔又赞者以多故诸官共赞
　　○凡王后之献亦如之
　　注曰献献酒于尸
　　○王后不与则赞宗伯
　　注曰后有故不与祭宗伯摄其事　与音预敦音对
　　小祭祀掌事宾客之事亦如之
　　疏曰小祭祀谓在宫中后无外事故也賔客飨食亦掌事如小祭祀
　　大丧则叙外内朝莫哭者哭诸侯亦如之
　　注曰内内外宗及外命妇　疏曰若内命妇则九嫔叙之
　　○冡人掌公墓之地辨其兆域而为之图先王之葬居中以昭穆为左右
　　注曰公君也图谓画其地形及邱垄所处而蔵之先王造茔者昭居左穆居右夹处东西　疏曰子孙据昭穆夹处左右若兄死弟及俱为君则以兄弟为昭穆以其弟已为臣臣子一例则如父子故别昭穆也
　　○凡诸侯居左右以前卿大夫士居后各以其族注曰子孙各就其所出王以尊卑处其前后而亦并昭穆　疏曰此因上而言以其王之子孙皆适为天子庶为诸侯卿大夫士若出封畿外者彼因国葬而为造茔之主矣此则言先王之子孙为畿内诸侯王朝之卿大夫士死者则居先王前后之左右也各以其族者谓次第假令同昭穆则兄近王墓弟逺王墓为次第诸侯言左右卿大夫士下云各以其族互相通也　坡谓以前在卿大夫士之墓前居后在诸侯之墓后
　　○凡死于兵者不入兆域
　　注曰战陈无勇投诸茔外以罚之
　　○凡有功者居前
　　注曰居王墓之前处昭穆之中央　疏曰居前则不问诸侯与卿大夫士但是有功则皆得居前以表显之也此则死寇曰兵者兼余功若司勲六功之等皆是也
　　○以爵等为丘封之度与其树数
　　注曰别尊卑也王公曰邱诸臣曰封汉律曰列侯坟髙四丈闗内侯以下至庶人各有差　疏曰此文自王以下皆有而云爵等者则天子亦爵号也
　　大丧既有日请度甫竁遂为之尸
　　注曰甫始也请量度所始竁之处地郑司农云既有日既有葬日也始竁时祭以告后土人为之尸疏曰天子七月而葬葬用下旬请请于冡宰
　　○及竁以度为丘隧共丧之窆
　　注曰隧羡道也度邱与羡道广袤所至窆下棺丰碑之属丧大记曰凡封用綍去碑负引君封以衡大夫以咸
　　○及葬言鸾车象人
　　鸾车巾车所饰遣车也亦设鸾旗象人俑也言犹语也语巾车之官将明鸾车及象人使行向圹
　　○及窆执斧以涖
　　疏曰案乡师执斧以涖匠师则此亦临匠师葬事大故二官共临也
　　遂入藏凶器
　　注曰凶明
　　○正墓位跸墓域守墓禁
　　注曰位谓邱封所居前后也禁所为茔限
　　○凡祭墓为尸
　　疏曰上文祭墓谓始穿地时此文据成墓为尸　王光逺曰凡祭墓为尸非特甫竁为之尸　张子曰墓祭非古也体魄则降知气在上故立之主以祀之以致其精神之极而谨蔵其体魄以竭其深长之思此古人明于神之情状而笃于孝爱之诚实者也然攷之周礼则有冡人之官凡祭于墓为尸是则成周之盛亦有祭于墓者虽非制礼之本经而出于人情之所不忍而于义理不至于甚害则先王亦从而许之其必立之尸者乃所以致其精神而示享之者非体魄之谓其为义益精矣　度待洛反竁充芮反隧音遂窆彼騐反
　　凡诸侯及诸臣葬于墓者授之兆为之跸均其禁疏曰上文惟见王及子孙之墓地不见同姓异姓诸侯之墓地故此经总见之若然此墓地旧有兆域今新死者随即授之耳
　　○墓大夫掌凡邦墓之地域为之图
　　注曰凡邦中之墓地万民所葬地
　　○令国民族葬而掌其禁令
　　注曰族葬各从其亲　疏曰经云族葬则据五服之内亲者共为一所而葬异族即别茔左传云同族于祢庙故知族是服内
　　○正其位掌其度数
　　注曰位谓昭穆也度数爵等之大小　疏曰郑见有爵者谓本为庶人设墓其有子孙为卿大夫士其葬不离父祖
　　○使皆有私地域
　　注曰古者万民墓地同处分其地使各有区域得以族葬使相容
　　凡争墓地者听其狱讼
　　注曰争墓地相侵区域
　　帅其属而巡墓厉居其中之室以守之
　　注曰厉茔限列处郑司农云居其中之室有官寺在墓中　刘执中曰圣人父母斯民生则富其衣食而教以仁义死则为之地域而守其邱树则子孙者其有不忠于君而不服其教者乎
　　○职丧掌诸侯之丧及卿大夫士凡有爵者之丧以国之丧礼涖其禁令序其事
　　注曰国之丧礼丧服士丧既夕士虞今存者其余则亡事谓小敛大敛葬也
　　○凡国有司以王命有事焉则诏赞主人
　　注曰有事谓含襚赠赗之属诏赞者以告主人佐其受之国有司有司从王国以王命往　赗芳凤反
　　凡其丧祭诏其号治其礼
　　注曰告以牲号齍号之属当以祝之　疏曰丧祭余文皆为虞此言凡者以其丧中自相对则虞为丧祭卒哭为吉祭若对二十八月为吉祭则祥禫以前皆是丧祭故言凡以该之
　　凡公有司之所共职丧令之趣其事
　　注曰令令其当供物者给事之期也有司或言公或言国言国者由其君所来居其官曰公谓王遣使奉命有赠之物各从其官出职丧当催督也

</div>
    <div class="pagination">
<a href="周礼述注_page27.html">上一页</a><span>...</span><a href="周礼述注_page23.html">23</a><a href="周礼述注_page24.html">24</a><a href="周礼述注_page25.html">25</a><a href="周礼述注_page26.html">26</a><a href="周礼述注_page27.html">27</a><span class="current-page">28</span><a href="周礼述注_page29.html">29</a><a href="周礼述注_page30.html">30</a><a href="周礼述注_page31.html">31</a><a href="周礼述注_page32.html">32</a><a href="周礼述注_page33.html">33</a><span>...</span><a href="周礼述注_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
