<!DOCTYPE html>
<html>
<head>
    <meta charset="UTF-8">
    <title>周礼注疏删翼 - 第 4 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏删翼 - 第 4 页/共 54 页</h1>
    <div class="content">　　刘氏曰亦欲使王宫正其始也○仲舆郝氏曰宫刑小宰专职也
　　令于百官府曰各修乃职攷乃灋待乃事以听王命其有不共则国有大刑注乃犹女也
　　王氏曰令百官府者乃王宫中之官府百官有治事于王宫者也既宪禁于王宫又明为告令使皆知之大刑非特常刑也于常刑又有加以宫刑宜严故也今律宫殿比常法有加亦以是哉○王氏曰小宰及五卿自王宫后宫王朝王畿以及四海无所不统所以储相才也













　　周礼注疏删翼卷二
<经部,礼类,周礼之属,周礼注疏删翼>
　　钦定四库全书
　　周礼注疏删翼卷三
　　明　王志长　撰
　　宰夫之职掌治朝之灋以正王及三公六卿大夫羣吏之位掌其禁令注治朝在路门外其位司士掌焉宰夫察其不如仪
　　愚按夏官大仆职王眡朝则正位而退入亦如之夫正王治朝之位此大仆专职也宰夫掌治朝之灋以正王及三公六卿大夫羣吏之位夫专掌王之服位灋仪者不必及公卿大夫羣吏而掌公卿大夫羣吏者必先及王而后知王之位其不可偶出于不正与公卿大夫羣吏无以异也且加厉焉如是而王之出入起居焉有纤毫不正不足为万国观瞻者乎后世君日益骄臣日益谄无论恣睢傲惰于上者不得谓王之正其位即伛偻匍伏于堂陛之下者亦不可谓公卿大夫羣吏之各正其位也诚修宰夫大仆之职而泰交之风庶可复见矣
　　叙羣吏之治以待宾客之令诸臣之复万民之逆注恒次叙诸吏之职事三者之来则应使辨理之复之言报也反也反报于王自下而上曰逆逆谓上书
　　某氏曰羣吏谓待宾客诸臣万民之吏如地官之遗人委人春官之肆师秋官之行人掌客皆待宾客之令者夏官之大仆小臣皆待诸臣之复者其御仆待庶民之逆而宰夫皆以次叙治之使各办其事○刘氏曰宾客之令令戒令也于朝觐防同之礼而先为具修也○何氏曰令谓宾客有求于朝者也宾客之令有重轻诸臣之复有先后万民之逆者缓急宰夫皆以叙而待之也○邓氏曰臣民皆有复逆互文耳○杂说宰夫掌宾客复逆要之此即尚书职事犹今之掌章奏报告者是也大仆传令于宰夫宰夫日夕与天子亲近执文书以奏也此官合属冢宰汉御史大夫领御史十五员受公卿章奏足矣而又有尚书者盖侍御史在外庭不可常至内庭遂置尚书在内掌四方章奏至武帝游燕后庭不出于是置中书谒者令以宦官为之平决尚书事章奏到时尽归尚书当时少府已不可谁何于是以大司马大将军领尚书后来霍山为之有副封之弊魏相白去以防壅蔽尚书之权又轻后以中书收其权遂成两省
　　掌百官府之征令辨其八职一曰正掌官灋以治要二曰师掌官成以治凡三曰司掌官灋以治目四曰旅掌官常以治数五曰府掌官契以治藏六曰史掌官书以赞治七曰胥掌官叙以治叙八曰徒掌官令以征令注别异诸官之八职以备王之征召所为
　　王氏曰王有征召命令宰夫辨而施之或下于其正长或下于其属旅正与大事从其长小事专达相通○庄渠魏氏曰小宰所辨六职各官府总分者也宰夫所辨八职每官府自分者也上下有体尊者治其大而畧卑者治其小而详
　　正辟于治官则冢宰也治要若岁计也
　　疏要谓大计要也○按王氏谓官灋当作官属
　　师辟小宰宰夫也治凡若月计也
　　王氏曰合众目以为凡○明斋王氏曰官成即小宰之八成每事有一定之科条六官之贰聴之治一官之大凡也
　　司辟中士下士治目若日计也
　　王氏谓司六官各属之长如太宰之膳夫大府司徒之乡大夫遂人宗伯之大司乐司马之职方氏司寇之大行人每事各有成灋如纲之有目故曰治目
　　旅辟下士也治数每事多少异也
　　王氏谓当纤悉数其科条而治理之故曰治数○刘氏曰正总言六官之长也师总言六官之丞也司举六属之长也旅举六属之佐也
　　治藏藏文书及器物赞治若今起文书草也治叙次叙官中如今侍曹伍伯传吏朝也
　　疏胥既有才智为什长当次叙官中须人驱役之处则科次其徒故云次叙官中也汉时五人为伍伯长也是五人之长言传吏朝者传在朝羣吏诸官事务于朝也胥为什长亦然故举汉法况之○王氏谓掌官府中当先当后之事因次叙役使者而行不数数烦士大夫
　　征令趋走给召呼
　　刘氏曰八职之辨统有宗防有元而臂指各适其用焉○庄渠魏氏曰古之官府卿大夫士转相副贰其数居多府史胥徒其数反寡后世吏多于官且数倍积为奸弊蠧耗生民古今盛衰之判抑亦有故矣古之治也以道卿大夫士同寅协恭清心而致理今之治也以灋上下相疑不复推诚委任天下之事一决簿书变成胥吏世界矣○愚按八职所列职渐卑事亦递琐辨亦递察则臣工之中详要已分矣而况君乎
　　掌治灋以攷百官府羣都县鄙之治乗其财用之出入凡失财用物辟名者以官刑诏冢宰而诛之其足用长财善物者赏之注羣都诸采邑也六遂五百家为鄙五鄙为县言县鄙而六乡州党亦存焉
　　疏六遂在外尚攷之六乡在内攷之可知不言者举外以包内也
　　乗犹计也
　　邓氏曰乗算灋乗除之乗以入攷出而知其赢耗也
　　财泉谷用货贿物畜兽也辟名诈为书以空作见文书与实不相应也官刑在司寇五刑第四者
　　王氏曰制治者灋也行灋者吏也吏有勤怠则治有善否非立灋以攷之则吏治无由而知大宰出灋以治之者也小宰执灋以逆之者也宰夫循灋以攷之者也○临川王氏曰以一二三四乗之谓之乗总防其数谓之防欲知其总数则宜防欲知其别数则宜乗失其所藏之财贿谓之失财非所当用而用之谓之失用所失之物非货贿谓之失物○刘氏曰辟名隠蔽其失也○何氏曰足用所用无乏长财所藏有余善物物无亏损○刘氏曰宰夫乗财用之出入以官刑诏冢宰诛赏司防亦云以诏王及冢宰废置此见内外财用总于大宰矣○明斋王氏曰或疑长财足用善物非聚敛乎生财有大道惟用天时因地利神其转输而精其调度若夫子之畜蕃息萧何餽饷刘晏理财其节宣敛散每与造化相流通而岂区区商有无多寡云尔也唯识时务者知之
　　以式灋掌祭祀之戒具与其荐羞从大宰而眡涤濯注荐脯醢也羞庶羞内羞
　　疏按仪礼乡饮酒乡射燕礼诸单言荐者皆是脯醢庶羞谓天子八豆诸侯六豆之等内羞谓祭祀食后所加少牢所谓房中之羞糗饵粉餈是也○王氏曰大宰祀五帝则掌百官之誓戒与其具修小宰以灋掌戒具所以赞大宰而宰夫又以赞小宰也
　　凡礼事赞小宰比官府之具注比挍次之
　　疏即小宰七事挍次之使知善恶足否○临川王氏曰小宰七事令百官共其财用所谓官府之具也
　　凡朝觐防同宾客以牢礼之灋掌其牢礼委积膳献饮食宾赐之飱牵与其陈数注牢礼之灋多少之差及其时也三牲牛羊豕具为一牢委积谓牢米薪刍给宾客道用也
　　疏聘礼卿韦弁归饔饩于馆有五牢饪一设于西阶腥二设于东阶牵二陈于门内之西北首
　　膳献禽羞俶献也
　　疏禽羞谓成熟有齐和者俶献四时珍美新物也俶始也言其始可献也聘义谓之时赐是也
　　饮食燕飨也郑司农云飱夕食也牵牲牢可牵而行者春秋传曰饩牵竭矣谓飱客始至所致礼
　　疏聘礼客始至大夫帅至于馆宰夫朝服设飱不待至夕也○按王氏谓飱牵中间加赐之牢与牵也○临川王氏曰牢礼委积若大行人五牢五积四牢四积三牢三积之属膳献则殷膳大牢及上介禽献之属饮食则飨礼九献食礼九举之谓也宾赐王所好赐也陈数以爵等为牢礼之数○节卿郑氏曰先王出门如见大宾使民如承大祭故周礼一书有一言以及于祭祀必有一言以及于宾客先王固将以其祭祀宾客之心而为出门使民之心也常人待宾客之心必重于待民待鬼神之心又必重于待宾客是以临祭祀犹能庄敬自彊而待宾客则衰待民则益衰敬心日益衰则欺心日益甚盖至于此则临祭祀享鬼神亦终于不诚而已矣是以先王于宾客之礼一以神道行之相朝于寝庙相见于阼阶几设而不倚酒盈而不饮肉干而不食乐之有相宗庙则然而宾客亦如之彻之有歌大祭祀则然大享亦如之大羮铏羮致美味而彼此无异用盬盐形盐致多品而幽明无异仪享之用祼而宾客亦有祼胙之用俎而宾客亦有俎无非以神道为用焉吾固知先王将以其祭祀之心而为待宾客之心又将以其祭祀宾客之心而为出门使民之心也商纣不道甚矣而泰誓牧誓所以数其罪者尤在于弗事上帝神祗遗厥先宗庙弗祀武王克商深鉴覆辙于八政一曰食二曰货三曰祀食货既足则首及于报本之祭也抑尝以周之三颂求之清庙以下诸篇若维清执竞皆所以颂成王之祭祀也臣工以下诸篇若振鹭若载见有客皆所以颂成王助祭之宾客也闵予小子以下诸篇若载芟之祈社稷酌之酌祖道皆所以颂成王之爱民也成王惟以对越上天之心而为待宾客万民之心故诗人循其序而颂之而其见于二雅者尤详焉由是言之周之家法始于武王而备于成王洪范之八政以见其略而周官之六典以见其详
　　凡邦之吊事掌其戒令与其币器财用凡所共者注吊事吊诸侯诸臣币所用赙也器所致明器也凡丧始死吊而含襚而赗赠其间加恩厚则有赙焉
　　疏按公羊传口实曰含车马曰衣服曰襚币不入含赗襚中故知是赙也既夕礼云若就器则坐奠于陈就成也就器即明器谓神明死者之器檀弓云竹不成用瓦不成味木不成斲琴瑟张而不平之类是也
　　大丧小丧掌小官之戒令帅执事而治之注大丧王后世子也小丧夫人以下小官士也其大官则冢宰掌其戒令治谓共办
　　三公六卿之丧与职丧帅官有司而治之凡诸大夫之丧使其旅帅有司而治之注旅冢宰下士
　　某氏曰官有司王官也职丧春官之属有司大夫家有司大夫丧卑宰夫不自往使其旅帅私家之有司而治之
　　岁终则令羣吏正岁防月终则令羣吏正月要旬终则令正日成而以攷其治治不以时举者以告而诛之注岁终自周季冬正犹定也旬十日也治不时举者谓违时令失期防
　　疏岁计曰防谓一年防计文书总钩攷之月计曰要谓每月终则正其一月之计日计曰成谓每十日之终则正其十日之所成
　　正岁则以灋警戒羣吏令修宫中之职事书其能者与其良者而以告于上注良犹善也上谓小宰太宰也王氏曰正岁以灋警戒宫中之吏赞小宰令之使各谨于用灋也能有才者良善也○官制曰读周官书一篇见成王所以劝戒其羣臣皆有寛厚温和之气戒之以敬以公以学以敏以刚决以成信以咸和以劝善勤渠恳到如父兄之训子弟其告之辞不过曰惟尔不任而已恻然惟恐伤之及观周礼一书而知成王之所以御其羣臣者皆有严厉督责之意大宰励之以八法驭之以八柄岁终诏王废置三岁大计而诛赏以至小宰之职不用法者国有常刑又曰其有不共则国有大刑宰夫治不以时举者以告而诛之凛凛乎其严惟恐或败我事也此无他戒之不致其委曲则无以得其心督之不致其严厉则无以激其志二者交相济焉有不可偏废者成周官人之法大抵如此○节卿郑氏曰或问太宰事权重矣废置诛赏不过终篇一言之小宰宰夫所以贰太宰者而驭吏之严反谆谆不置何也曰此所以尊太宰而严之也夫坐而论道谓之三公作而行之谓之士大夫周以三公兼太宰三公与王论道经邦不自亲其治也故治官之属太宰建其典于上而小宰率其职于下太宰操其柄于上而小宰举其法于下宰夫亦然小宰既建邦之宫刑治宫之政令举宫之纠禁宪禁宰夫又以法致羣吏之警戒令宫中之职事书宫中之良能其于治内之法无不致其严也小宰既推广太宰之八法以为六叙六属六职六聨八成六计宰夫又推广小宰之六职以为八职小宰既曰不用法者国有常刑其有不共者国有大刑宰夫又曰失财用物辟名者以官刑诏冢宰而诛之治不以时举者以告而诛之其间掌其政令掌其禁令掌百官府之征令弊羣吏之治叙羣吏之治攷百官府羣都县鄙之治于治外之法尤严于治内也治内外者严则所以尊太宰者益严尊太宰者严则所以尊人主者更益严君宰尊严则朝廷清明小大称职百官于是乎戒惧而有不敢易纪律者当是时也太宰常居其逸而小宰宰夫常见其劳太宰常见其寛而小宰宰夫常见其严厉而可畏秦汉以来此制隳矣大臣之道揆不明而百官有司之法守滋乱陈平自谓上佐天子理隂阳不对文帝钱谷刑狱之问而刀笔筐箧不知大体者又不过如贾生所言特以簿书不报防期为大故与夫王吉所谓公卿幸得遭遇其时曽未有建万世之长策举明主于三代之隆者其要在于断狱聴讼而已也大抵自周而降宰相大臣其清谈不事事者则宏纲大法之所当经理一切委弃而弗顾其不能拔于俗吏而困于文墨者则虽断狱聴讼之区区又一切自以其身亲之统纪不明同归于乱或者有意于周公之制如近世唐太宗之六典亦庶几矣而举国家之政散于台省寺监以侍中中书令尚书令为宰相之职则政既不出于一而又以吏部尚书参议之御史大夫参议之秘书监参议之议政者何多也太子詹事太子太保俱同中书门下三品同三品者何滥也政均于人品均于官上不足以临下而下亦无所忌于上交相轻而交相忌其终则又有宰相反奉行文书事权迭出而奔归羣有司者西汉之事权归御史东汉之事权归防阁唐与宋朝权归谏垣三者本宰相之属也权均势敌而人主之意方苦之遂至于反夺其权然则周家太宰之制至是而三变矣盖其始也大臣自弃其权而不为其中也则贪其权而不择其所当为其卒也则上之人又夺其权而不使之有为为天下国家者亦何便于此此太宰之立法而小宰宰夫之奉法余之所以不得不论也○又曰或问周官之制内外庭固一体矣继周如汉其制亦尝有近于周者乎曰岂惟汉近于周虽秦亦然秦人变古不道无复先王之旧制然至于内外之相属其事犹有可言者外之九卿如少府犹得置尚书在内主发文书而章奏下诸事外之三公如御史大夫犹得置中丞在内受公卿奏事而举劾按章又外之三十六郡如监郡者皆御史之属为之犹得以天下之利害径达于御史大夫而大夫径达于天子汉兴惟监郡之制变为部刺史若夫少府之尚书御史之中丞则一切因秦之旧非因秦也盖因周也今以周官遗意求之则丞相犹太宰也御史大夫犹小宰也御史之中丞少府之尚书犹宰夫也少府之下又有大长秋犹内宰也大长秋属少府少府中丞属丞相御史是秦与汉之制皆近于周之制也不特此也髙帝之世御史大夫周昌尝燕见奏事见髙帝拥戚姬武帝之世丞相公孙亦得数宴见上或时不冠此虽非体貌大臣之意亦可以见其洞然无内外之限矣是以阉宦虽宠丞相犹得檄召诘责而大长秋中常侍犹参用士人自武帝晚年宴游内庭不复与士大夫接用宦者主中书而典尚书之章奏尚书之官于是废矣既以中书居中受事又置诸吏居中举法故当时奏下诸事自中书递送两府自两府下九卿自九卿下郡国而不由中丞中丞之官于是不得居中制事而内之侍御史外之部刺史并废矣将军列侯而下皆得加官而丞相御史独不加名曰尊之而实疎外之于是丞相御史无复有至内庭者矣末年以霍光为大司马领尚书事官若内外合一然已非丞相职任俨然号称内朝而并夺丞相御史之权昌邑之废丞相杨敞至不及与议夫宦官典中书之任尚书无制事之权三公无加官之号大将军领尚书之职霍光告车千秋所谓令光治内君侯治外内外朝判然如此此汉治之所由以盛衰也宣帝中兴复遵汉初之制魏相为御史大夫外则遣丞相掾吏案事郡国而不遣使内则奏封事而不经尚书去副封而不令壅蔽加给事中而得宴见言事是以霍山方秉枢机相乃讼言其过杜延年居中用事相乃列奏其奸中外之政复合为一然犹未知复中丞之权元帝以来石显用事丞相之权复去而尽归于尚书哀平之际又归外戚纪纲散壊内外不足相统而西汉遂趋于亡光武惩外戚之用事愤大臣之窃命于是取三公之官以为阁职而取尚书及中丞专委任之以为台阁之长以举法归中丞而以奏事归尚书二官虽复用事然疎外庭而亲内庭舍大臣而近小臣置三公而事归台阁变前世参用士人之制而专任奴仆薰腐之余矣桓灵之季御史之权尽移于尚书尚书之权又移于宦官尚书宦官合为一党而宰相疎隔于外御史缄黙于内是以太尉杨秉奏侯览而尚书召秉掾属诘之曰设官分职各有司存三公统外御史察内盖自古外内之不相属未有若东汉之甚者也而其源实始于光武极其源而论之则又始于武帝
　　宫正掌王宫之戒令纠禁以时比宫中之官府次舎之众寡为之版以待注时四时比挍次其人之在否官府之在宫中者若膳夫玉府内宰内史之属次诸吏直宿若今部署诸庐者舎其所居寺
　　疏次谓若匠人云外有九室九卿治之舎其退息处
　　谓版其人之名籍待待戒令及比
　　夕击柝而比之注莫行夜以比直宿者为其有解惰离部署郑司农云柝戒守者所击
　　国有故则令宿其比亦如之注郑司农云令宿宿卫王宫谓故凡非常也文王世子曰公有出疆之政庶子以公族之无事者守于公宫正室守太庙诸父守贵宫贵室诸子诸孙守下宫下室此谓诸侯也
　　疏庶子谓诸侯庶子之官掌卿大夫士之适子并掌公家之事正室公族之适子使守太庙太庙尊故也贵宫贵室同为路寝路寝对太庙生人之尊也下宫谓亲庙四下室谓燕寝此谓诸侯谓是诸侯法也
　　王之庶子职掌国子之倅国有大事则帅国子而致于太子唯所用之者令宿之事盖亦在焉
　　疏王之庶子已下夏官诸子职文云庶子者诸庶一也于诸侯即为庶子于天子则为诸子
　　辨外内而时禁注郑司农云分别外人内人禁其非时出入
　　稽其功绪纠其徳行几其出入均其稍食去其淫怠与其竒衺之民注功吏职也绪其志业郑司农云几其出入若今时宫中有罪禁止不得出亦不得入及无引籍不得入宫司马殿门也谓几呵其衣服持操及疏数者稍食谓禄禀民宫中吏之家人也淫放滥也怠懈慢也竒衺谲觚非常
　　王氏曰兴事造业为功功事有伦为绪功绪有多寡故稽之徳行有衺正故纠之○杂说天官一官唯宫正内宰独言均其稍食当时治朝之官掌之宫正禁中之官掌之内宰所以稍食必二人颁之此等制度非独关防所以防养士大夫亷耻多矣○王先生曰民非特宫中吏之家人如司帅其民而搏盗贼使之守王宫则凡宿卫之士皆是○邓氏曰宿卫无职司独防其行事察其谨良竒衺为去留○杂说或曰先王之制凡官府次舎列于门外所以别内外教贵贱也今宫正比宫中之官府又曰去其竒衺之民则是妃嫔与官吏杂处矣不知宫正所掌者宫中徒役之民与典妇功等官皆士人也皆有庐室官舎在内虽在宫中未尝与妃嫔杂处汉郎吏舎卫士庐周匝殿内自后世而观亦岂与妃嫔杂处耶
　　防其什伍而教之道艺注五人为伍二伍为什防之者使之辈作辈学相劝帅且寄宿卫之令
　　疏防合之者使宿卫时语言相体服容相识是其辈作也及其学问又相亲及切磋琢磨是其辈学总是相劝帅也寄宿卫之令者管子云因内政寄军令在家时五家为比在军还五人为伍之类○杂说宫正以徳行道艺教王左右前后之人环卫之士其淫怠竒衺者又不得与乎其间无怪乎侍从仆御罔非正人
　　月终则防其稍食岁终则防其行事注行事吏职也王氏曰稍食以月防行事以岁防养之者详而责之者畧君人之仁也事君先其事而后其食人臣之义也人臣致其义则下不至于慢事而废职君人致其仁则人不至于日陵而无耻
　　凡邦之大事令于王宫之官府次舎无去守而聴政令注使居其处待所为
　　或曰去守离部署也
　　春秋以木铎修火禁注火星以春出以秋入因天时以戒
　　疏火心星也公羊谓之大辰夏三月东出于辰九月西伏于戍因时以戒者谓陶冶铸铜之火因天出火民则为之因天入火民则休之此谓宫正于宫中特宜慎火故修火禁
　　凡邦之事跸宫中庙中则执烛注郑司农云国有事王当出则宫正主禁絶行者若今时卫士填街跸也谓事祭事也邦之祭社稷七祀于宫中祭先公先王于庙中隶仆掌跸止行者宫正则执烛以为明春秋传曰有大事于太庙又曰有事于武宫
　　疏祭法王为羣姓立七祀曰司命曰中霤曰国行曰国门曰泰厉曰户曰灶祭法又云王自为立七祀此则祷祀在宫中者也○王氏曰邦事小宰之七事○刘氏曰从王行于宫中及庙中则司其跸与烛所以供防卫也
　　大丧则授庐舎辨其亲疎贵贱之居注庐倚庐也舎垩室也亲贵者居倚庐疏贱者居垩室杂记曰大夫居庐士居垩室
　　疏庐谓路门外东壁倚木为庐垩室两下为之与庐异○刘氏曰王族有亲疎臣子有贵贱○王氏曰天官之职惟宫中为至要宫正于王宫官府士庶子无不统内宰掌版图之法矣此则总为之版使王宫八面无众寡之不均师氏使其属帅夷隶守王门矣此则击柝以比使昼夜不怠师保氏教以徳行道艺阍人禁暴氏稽出入去竒衺矣此复纠而教之禁之使王所皆吉士膳夫医师各等其功叙舎人司禄既掌其禄食矣此复均而防之无使其旷职而暴禄四时有司爟掌火政矣凡有邦事宫门庙门阍人既掌其跸燎矣此复以时申火政而掌跸燎大丧司士大仆既掌守政悬首服矣此复授其庐舎而辨之此宫正所以为宫官之长禁密之地无一处而不究心内外之众无一人而不致察百职无一事之敢慢通岁无一时之敢忽与小宰宰夫相成交举乃天官之第一义所以列百职之前也
　　宫伯掌王宫之士庶子凡在版者掌其政令行其秩叙作其徒役之事注郑司农云版名籍也以版为之谓王宫之士谓王宫中诸吏之适子也庶子其支庶也疏吏谓卿大夫士之总名
　　秩禄禀也叙才等也作徒役之事太子所用
　　疏士庶子属太子随其所用使役之也○临川王氏曰士庶子非王族则功臣之世与贤者之类王以自近而卫焉故君臣国家安危一体休戚一心上下亲而内外察也○东莱吕氏曰古者执戈防以宿卫王宫皆士大夫职之无事而奉燕私则从容养徳有膏泽之润有事而司御侮则坚明守义无腹心之虞下至秦汉阶楯执防尚余一二此制既废人主接士大夫者仅有视朝数刻而周庐陛枑或环以椎埋嚚悍之徒有志于复古者当深绎也○庄渠魏氏曰师氏保氏教之已详故宫伯唯掌其政令
　　授八次八舎之职事注卫王宫者必居四角四中于徼候便也谓次其宿卫所在舎其休沐之处
　　若邦有大事作宫众则令之注谓王宫之士庶子于邦有大事或选当行
　　疏事亦谓宼戎之事作起也谓起宫中之众使士庶子行则宫伯戒令之○杂说国有大事申警备耳郑氏以为当从行非也且虎士八百人执戈以先后王谓之爪士王不出亦不行宣王祈父调之出征而诗人以为刺况士庶子卫王宫者哉然国子亦有从戎事者诸子所掌是也
　　月终则均秩岁终则均叙
　　介甫王氏曰秩秩酒秩膳之类依品秩予之日月有焉故月终均之劳逸剧易之叙宜以岁时更焉故岁终则均之○明斋王氏曰秩谓禄之髙下一事而功有勤惰则为之上下其食叙谓位之等级一官而才有陞降则为之先后其次月终均秩则禄有不同故宫正因而防其稍食岁终均叙则能有不同故宫正因而防其行事此即所谓行其秩叙
　　以时颁其衣裘掌其诛赏注颁布也若今赋冬夏衣节卿郑氏曰或问宫正掌兵卫宫伯掌郎卫而兵卫郎卫则皆统于太宰何也曰宿卫不统于太宰则内外之势有所限隔而贤否之人无所决择事权将分政令下移而错出其祸有不可胜言者西汉之世以期门羽林等为宫禁之亲兵以卫尉掌宫门之屯兵而以城门挍尉掌京师十二门之屯兵及三辅所属于中尉之兵所谓北军盖指环卫王宫在长安之内者言之所谓南军盖指十二城门及三辅属中尉之兵在长安之外者言之及武帝増置八挍之兵以中垒益北军以长水池阳胡骑益南军盖北军不出长安之外南军不散在三辅之中八挍则包南北军在其中矣是故周勃安刘氏乃北军制南军之效刘屈发三辅近县兵及长水宣曲胡骑入长安与太子战乃南军制北军之效宋朝有閤门司皇城司又有殿前司皇城司有亲从官数千人入内侍省都都知与副都知同主判之殿前司有马步军殿前太尉独统摄之是故皇城一司于内庭宿卫无不预者而独宿直诸班禁卫则初无所统摄殿前一司虽统摄诸班禁卫而皇城之事亦恝然不相关是汉以南军北军相制而宋朝以皇城司殿前司相维持大抵皆祖周人之遗意而其所为不同者汉南北军虽隶于三公而掌于太尉然皆以文属而政令不行于其间国朝则皆统于枢府周则皆统于冢宰此所以逺过于汉也每观成王之季吕伋掌虎贲之士非有宰臣之命则吕伋不敢以擅发召公虽得以制命非有二诸侯将命以徃则召公亦不敢以专行至春秋之际虽以僣窃之楚而环列之尹太师犹得以掌之是犹有太宰统宫正宫伯之意区区之曹荷戈与祋犹有贤者如候人之诗是徳行道艺犹未有愧于宫正宫伯之所掌也乃若西汉之兴虽祖周人之故意而内外之制已驳杂而不驯矣虽然汉犹古也不惟南北军隶于三公而卫尉光禄勲皆属于丞相御史光禄勲岁以四科考第郎从官凡更直执防内谨门禁外统车骑者无非以经明行修者为之故当时诸吕之乱滕公除宫左右执防不肯前代王入未央宫谒者执防卫端门不得入其效亦畧可观矣自武帝使世家富人犯令入财者皆得补郎而郎选于是始衰自期门羽林佽飞之属反隶于光禄勲以为天子私人而兵卫于是始变自宣帝又发羽林孤儿佽飞射士征西羌而禁卫始纷纷轻出光武以来其制益壊京师止置北军而八挍之兵并为五营南军不复有焉中卫不掌京辅士卒城门不置屯兵郡国罢材官车骑之屯而卫尉不闻更戍之士于是北军分为宦官所亲窦武诛宦官虽召防北军五挍士数千人未几即散降王甫外既不足以制内而内之所存者又未尝教之使知义焉魏晋而降光禄勲不复居禁中士大夫不复与宫卫直阁带刀变生肘腋唐兴置左右金吾卫将军掌宫中及京师之巡警烽堠凡翊卫及外府佽飞番上者皆属焉而文武于是判然两途徳宗之世权移近习宦官握禁兵而废立在其手矣反覆魏晋李唐之乱参观两汉之盛衰然后知周官之制不可废有宫正宫伯矣不可以无虎贲有虎贲矣不可无司隶有宫正宫伯与夫虎贲司隶之属矣又不可无太宰以兼统之也○叶氏曰说者多言宫正掌兵卫宫伯掌郎卫愚窃以为不然宫正宫伯所掌皆郎卫也大仆虎贲司隶所掌乃兵卫也盖天子之卫有二而其别有四卿大夫士之官吏在宫中而直卫者宫正掌之卿大夫士之士庶子在宫中而入卫者宫伯掌之眡朝则司士正其仪大事则诸子掌其政此居守环列之卫也王眡朝则前正位而退王出入则自左驭而前驱眡朝则在路门之左太仆掌之而小臣御仆属焉此仆从侍御之卫也虎士八百人先后王而趋以卒伍眡朝则在路门之右虎贲氏掌之而旅贲氏属焉此奔趋先后之卫也居虎门之左使其属帅四夷之隶各以其兵服守王之门外师氏掌之帅四翟之隶使服其邦之服执其邦之兵以守王宫司隶掌之此周防键闭之卫也宿卫之别有四而郎卫兵卫俱在其列二者常相聨属焉然而居守环列之卫天子所亲以为腹心者也居王之左右前后则其地密备王之顾问应对则其任专是非稽其功绪纠其徳行教之道艺去其淫怠与其竒衺之民则在王所者宁必皆薛居州乎此宫正所以拳拳于此也至于士庶子之在版者是其卿大夫士之子弟有师保以教之司乐以合之又有诸子以考之故宫伯唯均其秩而颁其衣裘均其叙而掌其诛赏则在八次八舎之列者孰非端人正士哉若夫虎贲之士臣隶之仆夷隶之兵虽不言其政教禁令然虎贲氏以下大夫掌之太仆以下大夫统之师氏以中大夫帅之虎贲所掌八百人不言徒而言虎士则皆士人之有勇力虽名为兵而不闻一武夫悍卒放慢诡谲之人得一厠迹于其间师氏虎贲无非吉士侍御仆从罔非正人当时虽有郎卫兵卫之别何尝有文事武事之判耶然均之为宿卫也宫正宫伯则统于太宰虎贲太仆则统于司马司隶则统于司寇而师氏又为司徒之属何哉盖宫卫不可以不相属而兵权不可以不相制观吕伋必以宰臣之命而后发召公非有二卿将命以徃亦不敢专行则周人制兵之意深矣
　　膳夫掌王之食饮膳羞以养王及后世子注食饭也饮酒浆也膳牲肉也羞有滋味者凡养之具大畧有四疏羞即下文羞与珍酱是也珍酱馈之小者故畧而不言○王氏曰后配王以治内也太子天下之本也故用其养王者以养之○庄渠魏氏曰养之为言保安其体而成就其徳明不为口腹
　　凡王之馈食用六谷膳用六牲饮用六清羞用百二十品珍用八物酱用百有二十罋注进物于尊者曰馈此馈之盛者王举之馔也六牲马牛羊豕犬鸡也羞出于牲及禽兽以备滋味谓之庶羞珍谓淳熬淳母炮豚炮牂捣珍渍熬肝膋也酱谓醯醢也王举则醢人共醢六十罋以五齑七醢七菹三臡实之醯人共齑菹醯物六十罋郑司农云羞进也六谷稌黍稷粱麦雕胡也六清水浆醴防医酏
　　鹤山魏氏曰此一节言王人备物之享第诗书皆无及此礼者周礼可疑此亦其一王荆公专本此意以人主当享备物极至童贯王黼专剏应奉司以啓人主侈心祸至不可胜言学术误国原于康成先儒未有及此义者○王氏曰此但总言馈食之物有此数而已观夫月令云孟春之月其食麦与羊之类盖四时错共非必一日尽共之也正如记称四海九州之物皆以备孝飨而笾人醢人止于四笾四豆之实合之为三十二物自有簿正在焉可以类推矣
　　王日一举鼎十有二物皆有俎注杀牲盛馔曰举王日一举以朝食也后与王同庖鼎十有二牢鼎九陪鼎三物谓牢鼎之实亦九俎
　　疏按郊特牲鼎俎竒而笾豆偶谓正鼎九陪鼎三即是竒数总言之即十二云物皆有俎者俎据正鼎而鼎各一俎玉藻云皮弁以日视朝遂以食日中而馂馂者馂朝之余故以一举为朝食也又按玉藻云夫人与君同庖郑注云不特杀也牢鼎牛一羊一豕一鱼一腊一肠胃一肤一鲜鱼一鲜腊一共九陪鼎臐一膷一膮一共三物皆有俎谓牢鼎各一俎各牲肉熟于各鼎升于各俎陪鼎之实即庶羞在豆者无俎也
　　以乐侑食膳夫授祭品尝食王乃食注侑犹劝也祭谓刌肺脊也礼饮食必祭示有所先品者每物皆尝之道尊者也疏殷祭肝周祭肺但祭肺有二种一者名为举肺亦名离肺此为食而有也二者名为祭肺亦名刌肺此为祭而有也但举肺离而不絶祭肺则絶之今此膳夫授祭为食而授即举肺也郑云祭谓刌肺脊也者以经直云祭不言举又不言离故郑云祭谓刌肺也以优至尊故与祭祀同刌肺也乡饮酒乡射无连言脊今兼言脊者依士虞特牲皆言授肺脊故郑依之而言云○程氏曰古者饮食必思始耕者先王无徳不报固如此○王氏曰曲礼曰殽之序徧祭之可以见君子无终食之间违仁
</div>
    <div class="pagination">
<a href="周礼注疏删翼_page3.html">上一页</a><a href="周礼注疏删翼.html">1</a><a href="周礼注疏删翼_page2.html">2</a><a href="周礼注疏删翼_page3.html">3</a><span class="current-page">4</span><a href="周礼注疏删翼_page5.html">5</a><a href="周礼注疏删翼_page6.html">6</a><a href="周礼注疏删翼_page7.html">7</a><a href="周礼注疏删翼_page8.html">8</a><a href="周礼注疏删翼_page9.html">9</a><span>...</span><a href="周礼注疏删翼_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
