<!DOCTYPE html>
<html>
<head>
    <meta charset="UTF-8">
    <title>五礼通考 - 第 363 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 363 页/共 431 页</h1>
    <div class="content">　　【张氏洽曰凡诸侯朝各书之若谷邓偕至而朝礼不同日也累数之若邾牟葛及今滕薛同日行礼同日行礼惟天子可受之诸侯不当然也今隐公于天子未尝朝觐而榺薛相率以朝又不特见而使同日旅见非礼甚矣】
　　【汪氏克寛曰齐侯郑伯如纪亦兼言之岂旅见于纪乎盖书二君来朝则是并行朝礼书二君如纪不过同往纪国非并行朝礼也然僖二十八年两朝王所皆诸侯并朝襄二十八年公如楚亦诸侯同往经皆不书他诸侯者春秋主鲁书鲁以见其余耳】
　　桓公二年春滕子来朝【注隐十一年称侯今称子者盖时王所黜】
　　秋七月纪侯来朝【左传作杞　范注隐二年称子今称侯盖时王所进】　谷梁传朝时此其月何也桓内弑其君外成人之乱于是为齐侯陈侯郑伯讨数日以赂已即是事而朝之恶之故谨而月之也
　　六年冬纪侯来朝
　　七年夏谷伯绥来朝邓侯吾离来朝【杜注不縂称朝者各自行朝礼也】左氏传谷伯邓侯来朝名贱之也　公羊传皆何以
　　名失地之君也其称侯朝何贵者无后待之以初也谷梁传其名何也失国也【注礼诸侯不生名失地则名】失国则其以朝言之何也尝以诸侯与之接矣虽失国弗损吾异日也
　　【赵氏汸曰来朝惟附庸小国称名以其未爵命也有降爵成礼者滕杞薛之君是也有以不敬见伐者杞君是也史皆不敢斥其名谷邓与鲁素无交好既以侯伯成礼复贱之而书名非人情也以当时事理推之谷邓于鲁交好不通事无本末桓公二年蔡侯郑伯惧楚而防于邓谷邓二君亦以惧楚故始来朝于上国旋则亡灭不复再见故书名以详之】
　　九年冬曹伯使其世子射姑来朝【杜注曹伯有疾故使其子来朝】　左氏传賔之以上卿礼也【注诸侯之适子未誓于天子而摄其君则以皮帛继子男故宾之以上卿各当其国之上卿】　公羊传诸侯来曰朝此世子也其言朝何春秋有讥父老子代从政者则未知其在齐与在曹与【注在齐者世子光也小国无大夫所以书者重恶世子之不孝甚】　谷梁传朝不言使言使非正也使世子伉诸侯之礼而来朝曹伯失正矣诸侯相见曰朝以待人父之礼待人之子以内为失正矣内失正曹伯失正世子可以已矣则是故命也【注父有争子则身不防于不义世子废曹伯之命可】尸子曰夫已多乎道【注邵曰已止也止曹伯使朝之命则曹伯不防非礼之愆世子无苟从之咎鲁无失正之讥三者正则合道多矣胡氏安国曰按周官典命凡诸侯之嫡子誓于天子而摄其君则下其君之礼一等未誓则以皮帛继子男世子固有出防朝聘之仪矣然摄其君继子男者谓诸侯朝于天子有时而不敢后故老疾者使太子摄已事以见天子急述职也诸侯闲于王事则相朝其礼本无时曹伯既有疾何急于朝桓而使世子摄哉】
　　十五年夏邾人牟人葛人来朝【杜注三人皆附庸之世子也其君应称名故其子降称人】　公羊传皆何以称人夷狄之也【注桓公行恶而三人俱朝事之三人为众众足责故夷狄之】
　　庄公五年秋郳黎来来朝【郳公羊作倪　杜注附庸国也】　左氏传名未王命也【注未受爵命为诸侯传发附庸称名例也其后数从齐桓以尊周室王命以为小邾子】公羊传倪者何小邾娄也小邾娄则曷为谓之倪未
　　能以其名通也黎来者何名也其名何微国也　谷梁传郳国也黎来微国之君未爵命者也
　　二十有三年夏萧叔朝公【杜注萧附庸国叔名就谷朝公故不言来凡在外朝则礼不得具嘉礼不野合】　公羊传其言朝公何公在外也　【时公受朝于外故言朝公恶公不受于朝】　谷梁传微国之君未爵命者其不言来于外也朝于庙正也于外非正也
　　【胡氏安国曰谷齐地萧叔附庸之君也为礼必当其物与其所而后可以言礼大夫宗妇觌而用币则非其物也萧叔朝公在齐之谷则非其所也嘉礼不野合而朝公于外是委之于野矣故礼非其所君子有不受必反之于正而后止此亦春秋拨乱之意也】
　　二十有七年冬杞伯来朝【杜注杞称伯者盖为时王所黜】
　　僖公五年春杞伯姬来朝其子　公羊传其言来朝其子何内辞也与其子俱来朝也　谷梁传妇人既嫁不逾竟逾竟非正也诸侯相见曰朝伯姬为志乎朝其子也伯姬为志乎朝其子则是杞伯失夫之道矣诸侯相见曰朝以待人父之道待人之子非正也故曰杞伯姬来朝其子参讥也
　　【张氏洽曰朝者人君相见于宗庙朝廷之上父在而使其子行之又使妇人参之皆失正也吴氏曰曹伯有疾遣其世子射姑代父朝鲁春秋讥之杞惠公疑亦有疾伯姬以其子为鲁之甥故挟之至鲁就令摄父行朝礼是年杞惠公卒成公嗣位盖伯姬预欲托其子于鲁也杞伯失君道失夫道失父道伯姬失妻道失毋道其子失子道而鲁僖受其朝皆非礼也】
　　【髙氏闶曰先王之制诸侯未冠而即位谓之童子侯童子侯不朝盖不可以成人之礼接之也伯姬归杞方十三年有子必尚防穉如之何而胜朝乎】
　　七年夏小邾子来朝【杜注郳黎来始得王命而来朝也邾子别封故曰小邾】十有四年夏六月季姬及鄫子遇于防使鄫子来朝【鄫谷梁作缯】　左氏传鄫季姬来寜公怒止之以鄫子之不朝也夏遇于防而使来朝　公羊传鄫子曷为使乎季姬来朝内辞也非使来朝使来请已也　谷梁传遇者同谋也来朝者来请已也朝不言使言使非正也以病缯子也【注鲁女无故逺防诸侯遂得淫通此亦事之不然左传近合人情】
　　二十年夏郜子来朝【杜注郜姬姓国】　公羊传郜子者何失地之君也何以不名兄弟辞也
　　【刘氏敞曰若失地之君何得言朝又公羊以郜灭在春秋前按春秋以来且九十年郜子失地殆三世矣犹能自归同姓躬行朝礼无乃不近人情乎】
　　二十有七年春杞子来朝　左氏传杞桓公来朝用夷礼故曰子
　　二十有九年春介葛卢来　左氏传介葛卢来朝舎于昌衍之上公在防馈之刍米礼也　公羊传介葛卢者何夷狄之君也何以不言朝不能乎朝也　谷梁传介国也葛卢微国之君未爵者也其曰来卑也
　　冬介葛卢来　左氏传以其未见公故复来朝礼之加燕好【注燕燕礼也好好货也一岁再来故加之】
　　文公十有一年秋曹伯来朝　左氏传曹文公来朝即位而来见也
　　十有二年春王正月杞伯来朝【范注僖二十七年称子今称伯盖时王所进】左氏传杞桓公来朝始朝公也【注公即位始来朝】
　　秋滕子来朝　左氏传滕昭公来朝亦始朝公也十有五年夏曹伯来朝　左氏传礼也诸侯五年再相朝以修王命古之制也【注十一年曹伯来朝虽至此乃来亦五年】
　　【汪氏克寛曰曹伯十一年来朝才越四年而又朝不翅如事天子之礼文公屡受小国之朝而不报亦犹屡朝于齐晋而不见答也】
　　宣公元年秋邾子来朝
　　成公四年三月杞伯来朝　左氏传归叔姬故也六年夏六月邾子来朝
　　七年夏五月曹伯来朝
　　十有八年秋杞伯来朝　左氏传杞桓公来朝劳公且问晋故公以晋君语之杞伯于是骤朝于晋而请为昏八月邾子来朝　左氏传邾宣公来朝即位而来见也襄公元年九月邾子来朝　左氏传礼也
　　六年秋滕子来朝　左氏传滕成公来朝始朝公也七年春郯子来朝　左氏传始朝公也
　　夏四月小邾子来朝　左氏传小邾穆公来朝亦始朝公也
　　十有八年春白狄来【杜注不言朝不能行朝礼】
　　二十有一年冬曹伯来朝　左氏传曹武公来朝始见也
　　【汪氏克寛曰曹武公即位三年而来朝此防毕入见于天子之时也不朝于京师而朝于宗国曽是以为礼乎】
　　二十有八年夏邾子来朝　左氏传邾悼公来朝时事也
　　昭公三年秋小邾子来朝　左氏传邾穆公来朝季武子欲卑之穆叔曰不可曹滕二邾实不忘我好敬以逆之犹惧其贰又卑一睦焉逆羣好也其如旧而加敬焉志曰能敬无灾又曰敬逆来者天所福也季孙从之十有七年春小邾子来朝
　　秋郯子来朝
　　定公十有五年春王正月邾子来朝　左氏传邾隐公来朝子贡观焉邾子执玉髙其容仰公受玉卑其容俯子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀防戎于是乎观之今正月相朝而皆不度心已亡矣嘉事不体何以能乆髙仰骄也卑俯替也骄近乱替近疾公为主其先亡乎
　　哀公二年夏四月滕子来朝
　　蕙田案以上春秋诸侯朝鲁
　　又案春秋诸侯朝于鲁者十七国滕来朝五纪来朝二曹来朝四使世子来朝一杞来朝五毋来朝其子一邾来朝七小邾来朝五【一书郳黎来】郯来朝二薛谷邓萧鄫郜牟葛白狄来朝各一【白狄不书朝萧叔朝于外不书来】介葛卢来二【不书朝】至隐元年祭伯来王畿诸侯非王命而来故不言朝聘桓六年实来则失地之君来奔非来朝也故不载
　　僖公十年春王正月公如齐
　　十有五年春王正月公如齐【杜注诸侯五年再相朝礼也例在文十五年】三十有三年冬十月公如齐　左氏传公如齐朝且拜有狄师也
　　文公三年冬公如晋
　　十有三年冬公如晋　左氏传公如晋朝且寻盟宣公四年秋公如齐
　　五年春公如齐
　　九年春王正月公如齐
　　十年春公如齐
　　夏四月公如齐　左氏传公如齐奔防
　　【赵氏汸曰齐惠非盟主比值晋伯中衰宣公簒立以济西田赂齐为平州之防以定其位故终身谨于事齐不朝聘于晋黒壤之防晋人止公以赂免不得与盟既敬嬴则比岁朝齐齐归其所赂田又亲奔防晚年不悦齐顷乃背齐好晋反覆皆以私也】
　　成公三年夏公如晋　左氏传公如晋拜汶阳之田四年夏公如晋　左氏传公如晋晋侯见公不敬季文子曰晋侯必不免诗曰敬之敬之天惟显思命不易哉夫晋侯之命在诸侯矣可不敬乎
　　十年秋七月公如晋　左氏传公如晋【注亲吊非礼】晋人止公使送葬
　　十有八年春公如晋　左氏传朝嗣君也
　　襄公三年春公如晋　左氏传始朝也【注公即位而朝】
　　四年冬公如晋　左氏传公如晋聴政
　　八年春王正月公如晋　左氏传公如晋朝且聴朝聘之数
　　【汪氏克寛曰襄公嗣位甫及八年而三朝于晋自宣公媚齐之外春秋事伯之礼未有若是其勤也晋悼之立未十年而鲁君四朝矣岂非倍于诸侯事天子五年一朝之制乎悼公改命朝聘之数其亦知过矣】
　　十有二年冬公如晋　左氏传公如晋朝且拜士鲂之辱礼也
　　二十有一年春王正月公如晋　左氏传公如晋拜师及取邾田也
　　二十有八年十有一月公如楚　左氏传为宋之盟故公及宋公陈侯郑伯许男如楚
　　【汪氏克寛曰僖十八年郑文公始朝于楚二十二年郑伯又如楚二十四年宋成公亦如楚自是而后郑伯屡朝于楚而陈许诸君朝楚传亦间见盖至于今年而中国之诸侯旅朝于楚以事天子之礼事之矣迨昭九年而诸侯之大夫亦旅见于楚矣迄哀之四年而晋亦京师楚矣世变至是圣人盖伤之甚矣】
　　昭公二年冬公如晋至河乃复　左氏传晋少姜卒公如晋及河晋侯使士文伯来辞曰非伉俪也请君无辱公还　公羊传其言至河乃复何不敢进也　谷梁传耻如晋故着有疾也
　　五年春公如晋　左氏传公如晋自郊劳至于赠贿无失礼
　　七年三月公如楚
　　十有二年夏公如晋至河乃复　谷梁传季孙氏不使遂乎晋也
　　十有三年冬十月公如晋至河乃复　左氏传公如晋晋荀吴谓韩宣子曰诸侯相朝讲旧好也执其卿而朝其君有不好焉不如辞之乃使士景伯辞公于河十有五年冬公如晋　左氏传平邱之会故也
　　二十有一年冬公如晋至河乃复
　　二十有三年冬公如晋至河有疾乃复　公羊传何言乎公有疾乃复杀耻也　谷梁传疾不志此其志何也释不得入乎晋也
　　二十有七年春公如齐【杜注自郓行】
　　冬十月公如齐
　　二十有八年春公如晋次于干侯
　　二十有九年春公如晋次于干侯
　　定公三年春王正月公如晋至河乃复
　　【吕氏曰鲁之所如者齐也晋也甚者则朝逺夷之君而齐晋未尝朝鲁也鲁之所受朝者滕也邾也薛也杞也曹也否则夷狄之附庸而滕邾薛杞曹未尝一受鲁之朝也盖齐晋盛也楚则所畏也滕邾薛杞则土地狭隘而不能与鲁抗也僖公立三十三年朝王所者再而如齐者三成公立十有八年如京师者一而如晋者四他无有朝王所如京师者矣】
　　蕙田案以上鲁朝大国
　　又案春秋鲁君所朝者齐晋及楚三国而已如齐者八如晋者十三如晋至河而复者六如楚者二至哀公如越在春秋以后故不载又庄公如齐者三一为观社一为纳币一为逆女桓公及夫人姜氏如齐者一皆无闗于朝礼亦不载
　　右春秋诸侯相朝



　　五礼通考卷二百二十八
<经部,礼类,通礼之属,五礼通考>
　　钦定四库全书
　　五礼通考卷二百二十九
　　刑部尚书秦蕙田撰
　　宾礼十
　　诸侯会盟遇
　　蕙田案周礼邦国有疑防同则司盟掌其盟约之载北面诏明神既盟则贰之何休云古者诸侯将朝天子必先会间隙之地考徳行一刑法讲礼义正文章习事天子之仪尊京师重法度恐过误也又云古者有遇礼为朝天子若朝罢时卒相遇于涂近者为主逺者为宾称先君以相接何氏去古未逺其言当有传授然则古诸侯有防盟遇之礼皆因朝觐天子而后修之以奬王室睦邻好春秋之世诸侯不尊天子而假此礼以行之故荀卿谷梁子有盟诅不及三王之论非古无是礼也今录曲礼所载遇会誓盟四者之义而以春秋所书者附之以见世变云
　　礼记曲礼诸侯未及期相见曰遇相见于郤地曰会约信曰誓涖牲曰盟【注及至也郤间也涖临也坎用牲临而读其盟书遇会誓盟礼亡　疏天下太平之时诸侯不得擅相与盟唯天子巡守至方岳之下防毕然后乃与诸侯同盟同好恶奬王室以昭事神训民事君凡国有疑防同则盟诅其不信者及殷见曰同并用此礼后至于五霸之道卑于三王有事而防不协而盟盟之为法先凿地为方坎杀牲于坎上割牲左耳盛以珠槃又取血盛以玉敦用血为盟书成乃防血而读书知坎血加书者案僖二十五年左传云坎血加书又襄二十六年左传云坎用牲加书是也知用耳者戎右职云賛牛耳知用左者以馘者用左耳故也知珠槃玉敦者戎右职云以玉敦辟盟又玉府云则共珠槃玉敦知口防血者隐七年左传云陈五父及郑伯盟防如忘又襄九年云新与楚盟口血未干是也盟牲所用许慎据韩诗云天子诸侯以牛豕大夫以大庶人以鸡又毛诗说君以豕臣以犬民以鸡又左传云郑伯使卒出豭行出犬鸡以诅射頴考叔者又云卫伯姬盟孔悝以豭郑云诗说及郑伯皆谓诅小于盟周礼戎右职云盟则以玉敦辟盟遂役之賛牛耳桃茢又左传云孟武伯问于髙柴曰诸侯盟谁执牛耳然则盟者人君以牛伯姬盟孔悝以豭不人君也皇氏以为春秋时盟乃割心取血故定四年王割子期之心与随人盟杜云当心前割取血以盟示其至心是也】
　　春秋昭公三年左氏传有事而会不协而盟【疏诸侯朝天子因朝而为盟防所以同好恶奬王室霸主之合诸侯不得令其同盟以奬已故令有事而防不协而盟不复设年限之期】
　　蕙田案此子太叔所说晋文襄之霸制
　　右会盟遇名义
　　春秋隐公元年三月公及邾仪父盟于蔑【杜注附庸之君未王命例称名能自通于大国继好息民故书字贵之　疏诸侯之盟亦有坛故柯之盟公羊传曹子以手剑刼桓公于坛是也其盟神则无复定限故襄十一年传称司慎司盟名山名川羣神羣祀先王先公七姓十二国之祖是也其盟用牛牲故襄二十六年传云防用牲又哀十七年传云诸侯盟谁执牛耳是也其杀牛必取血及耳以手执玉敦之血进之于口知者定八年涉佗捘卫侯之手及腕又襄九年传云与大国盟口血未干是也既盟之后牲及余血并盟载之书加于牲上坎而埋之故僖二十五年传云宵坎血加书是也春秋之世不由天子之命诸侯自相与盟则大国制其言小国尸其事故释例曰盟者杀牲载书大国制其言小国尸其事珠槃玉敦以奉流血而同防是其事也桓十七年公防邾仪父盟于趡彼言会此言及者彼行防礼此不行防礼故也故刘云策书之例先防后盟者上言防下言盟惟盟不防者直言及此为不行防礼故言及也或可史异辞非先防而盟则称防知者文七年公防诸侯晋大夫盟于扈传云公后至则是不及其防而经称防故知盟称防者未必先行防礼也】　左氏传邾子克也未王命故不书爵曰仪父贵之也【注王未赐命以为诸侯其后仪父服事齐桓以奬王室王命以为邾子故庄十六年经书邾子克卒】公摄位而欲求好于邾故为蔑之盟　公羊传及者何与也会及暨皆与也曷为或言防或言及或言暨防犹最也【注最聚也直自若平时聚防无他深浅意也】及犹汲汲也暨犹暨暨也及我欲之暨不得已也仪父者何邾娄之君也何以名字也曷为称字褒之也曷为褒之为其与公盟也与公盟者众矣曷为独褒乎此因其可褒而褒之此其为可褒奈何渐进也昧者何地期也　谷梁传及者何内为志焉尔仪字也父犹傅也男子之美称也其不言邾子何也邾之上古微未爵命于周也不日其盟渝也
　　九月及宋人盟于宿【杜注客主无名皆微者也宿小国凡盟以国地者国主亦与盟】左氏传始通也　公羊传孰及之内之微者也　谷梁传及者何内卑者也宋人外卑者也卑者之盟不日宿邑名也
　　二年冬十月纪子伯莒子盟于宻【子伯左氏作子帛杜注子帛裂繻字也莒鲁有怨纪侯既昏于鲁使大夫盟莒以和解之】　左氏传纪子帛莒子盟于宻鲁故也　公羊传纪子伯者何无闻焉尔　谷梁传或曰纪子伯莒子而与之盟【注纪子以莒子为伯而与之盟伯长也】或曰年同爵同故纪子以伯先也【注年爵虽同纪子自以为伯而先】
　　三年冬十有二月齐侯郑伯盟于石门　左氏传齐郑盟于石门寻卢之盟也【注卢盟左春秋前】
　　八年秋七月庚午宋公齐侯卫侯盟于瓦屋　左氏传盟于瓦屋以释东门之役礼也　谷梁传外盟不日此其日何也诸侯之参盟于是始故谨而日也诰誓不及五帝【注五帝之世道化淳备不须诰誓而信自着】盟诅不及三王【注三王谓夏殷周也夏启有钧台之享商汤有景亳之命周武有孟津之防众所归信不盟诅也　疏周礼秋官司盟之官掌盟载之法云盟诅不及三王者周公制盟载之法谓凡邦国有疑防同始为之不如春秋之世屡盟也】交质子不及二伯【注二伯谓齐桓晋文】
</div>
    <div class="pagination">
<a href="五礼通考_page362.html">上一页</a><span>...</span><a href="五礼通考_page358.html">358</a><a href="五礼通考_page359.html">359</a><a href="五礼通考_page360.html">360</a><a href="五礼通考_page361.html">361</a><a href="五礼通考_page362.html">362</a><span class="current-page">363</span><a href="五礼通考_page364.html">364</a><a href="五礼通考_page365.html">365</a><a href="五礼通考_page366.html">366</a><a href="五礼通考_page367.html">367</a><a href="五礼通考_page368.html">368</a><span>...</span><a href="五礼通考_page364.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
