<!DOCTYPE html>
<html>
<head>
    <meta charset="UTF-8">
    <title>日讲礼记解义 - 第 6 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲礼记解义 - 第 6 页/共 45 页</h1>
    <div class="content">　　此明祭祀之有等杀也天子有天下天下之神皆属焉故冬至燔柴以祭天夏至瘗埋以祭地又祭四方盖四方各有所主之神春夏秋冬随其方候祭之以迎气又望祭天下之名山大川如岱衡华恒嵩为五岳江淮河济为四渎又祭五祀如春祀户夏祀灶季夏祀中霤秋祀门冬祀行凡自祭天地已下之礼每岁必徧举之诸侯有国一国之神皆属焉不得祭天地但各祭其所居之方谓之方祀降于四方也祭其境内之山川降于祭天下之山川也五祀则与天子同亦每岁徧举之大夫有家止祭五祀亦每岁徧举之不得祭方与山川也士祭其先但祖祢而已不得祭五祀也夫每岁必祭所以报功以次而降所以明分徳有隆杀故所祭之神有大小业有广狭故所祭之神有远近古所传祭祀之礼此最典要虽万世行之可也
　　凡祭有其废之莫敢举也有其举之莫敢废也非其所祭而祭之名曰淫祀淫祀无福天子以牺牛诸侯以肥牛大夫以索牛士以羊豕
　　此明祭祀之当慎而因及牲牢之别也凡祭或有经前人废之如已毁之宗庙变置之社稷则莫敢复举也或有经前人举之如已修之坛墠已正之昭穆则莫敢遂废也夫祭必其所得祭则不为僭又必其所当祭则不为謟若非其所祭而祭之是为滥于事神名之曰淫祀淫祀则神必不享安得有福乎至于所用之牲皆循分而各有差等天子则用纯色而不杂之牺牛取其诚也诸侯但取肥腯不必其纯也天子诸侯之牛必在涤三月大夫则临用求索之不得在涤矣士则或羊或豕不得用牛矣孔疏云此大夫士谓天子大夫士也若诸侯大夫即用少牢士则用特牲其丧祭大夫亦得用牛士亦用羊豕
　　支子不祭祭必告于宗子
　　此言重适之礼也嫡子承宗曰宗子庶子为亲之旁支故曰支子支子不得祭以祖祢庙在嫡子之家惟宗子得祭若宗子有疾或出在外则支子得摄犹必告于宗子不敢自专也案程子曰古人必立宗子支子虽不祭亦当斋戒以致其诚可与则以身执事不可与则以物助但不别立庙为位行事而已虽不祭情亦可安若不立宗子徒欲废祭适足长惰慢之志不若使之祭犹愈于已也朱子曰程子此言谓兄弟异居而相近者尔若相去远者则但不立主每祭设位以纸标记祭毕焚之此亦得礼之变此二说者皆可以补礼经之所不及
　　凡祭宗庙之礼牛曰一元大武豕曰刚鬛豚曰腯肥羊曰柔毛鸡曰翰音犬曰羮献雉曰疏趾兔曰明视脯曰尹祭槀鱼曰商祭鲜鱼曰脡祭水曰清涤酒曰清酌黍曰芗合粱曰芗萁稷曰明粢稻曰嘉蔬韭曰丰本盐曰咸鹾玉曰嘉玉币曰量币
　　此言祭物称号之礼也元头也武足迹也鬛领毛也豚小豕也翰长也涤溉濯也酌斟酌也凡祭宗庙之礼其所用牲物祝辞必有美称焉禽兽以肥为美牛肥则迹大故牛曰一元大武豕肥则鬛刚故豕曰刚鬛豚无所称但曰腯肥而已羊肥则毛细而柔弱故羊曰柔毛鸡肥则鸣声长故鸡曰翰音犬肥则可为羮以献故犬曰羮献雉肥则足趾开远故雉曰疏趾兔肥则目开而视明故兔曰明视鱼腊以得宜为美脯欲旉割方正故脯曰尹祭干鱼则商度其燥湿之宜故槀鱼曰商祭鱼之鲜者不馁则挺然而直故鲜鱼曰脡祭此十一物者即周礼所谓牲号也水为元酒则曰清涤酒为醴酒则曰清酌水酒以洁清为美也黍熟则气息香而黏聚不散故曰芗合粱谷之强者其茎叶亦香故曰芗萁稷取于凿之洁白故曰明粢稻苗疏则茂盛嘉美故曰嘉蔬黍稷稻粱以馨香明洁为美也本盛则韭肥故曰丰本盐味厚则适宜故曰咸鹾韭与盐以丰厚为美也此八者即周礼所谓齍号也玉以无瑕为美故曰嘉玉币以中制为美故曰量币此二者即周礼所谓币号也案鸡必振翼乃鸣故曰翰音古者葱韭皆曰本
　　天子死曰崩诸侯曰薨大夫曰卒士曰不禄庶人曰死在牀曰尸在棺曰柩羽鸟曰降四足曰渍死冦曰兵祭王父曰皇祖考王母曰皇祖妣父曰皇考母曰皇妣夫曰皇辟生曰父曰母曰妻死曰考曰妣曰嫔寿考曰卒短折曰不禄
　　此言丧祭正名之礼也禄谷也渍渐渍也王大也皇美也考成也妣嫓也辟法也天子万年之后曰崩诸侯死曰薨大夫有徳有位死则其事已终故曰卒士方有禄而不得终享故曰不禄庶人无徳无禄与身澌灭俱尽故曰死古礼人将死寝于地冀其复生气絶而后反于牀故曰尸尸者陈也敛之在棺曰柩柩者久也羽鸟死曰降飞翔者降而下也四足之兽曰渍动物死而渐渍于汚泥也死于冦难曰兵悯之也祖父为王父祖母为王母祭之祝辞称祖考曰皇祖考祖母曰皇祖妣父曰皇考母曰皇妣夫曰皇辟盖为宗庙以鬼享之故各加以美称也后世天子称皇王称王于是始有禁矣生之时曰父曰母曰妻及死之后父曰考言成其徳行也母曰妣言嫓美于考也妻曰嫔言宾敬于夫也寿考而享年曰卒谓终其事也短折而不享年曰不禄言不终其所食也案上文大夫士曰卒曰不禄以位之尊卑言此以数之修短言
　　天子视不上于袷不下于带国君绥视大夫衡视士视五歩凡视上于面则傲下于带则忧倾则奸
　　此言在朝相视之礼也袷朝服祭服之曲领也绥读为妥頽下之貌衡平也倾欹侧也天子至尊臣视之当在袷之下带之上上毋过袷下毋过带也视国君则頽首而视得视面之下袷之上视大夫得乎视其面爵渐卑则视渐高也视士得旁及左右五歩然皆不上于面不下于带也凡有所视上于面则太过而傲矣下于带则不及而忧矣视流容侧则不正而奸矣盖心之神聚于目一高下之间即为敬肆之所由判礼故于视容之端而详着之所以闲邪而存其诚也
　　君命大夫与士肄在官言官在府言府在库言库在朝言朝
　　此言肄命之礼也肄习也大夫服官政士容有未能君若命大夫与士肄习焉必随其所在而讨论之君命在官则谨习版图文书之事以待稽考所言惟官也君命在府则谨习宝藏货贿之事以待匪颁所言惟府也君命在库则谨习车马甲兵之事以待徴发所言惟库也君命在朝则谨习谟谋政典之事以待设施所言惟朝也案君之教其臣者存乎豫臣之事其君者存乎敬大夫与士必命而后肄者豫之道也官府库朝言必从乎命者敬之道也然欲志无所分而政无不举尤在为人臣者恪恭匪懈哉
　　朝言不及犬马辍朝而顾不有异事必有异虑故辍朝而顾君子谓之固在朝言礼问礼对以礼
　　此明人臣在朝言貌之节也人臣在朝主乎敬谨言不及于犬马者惧防也若辍朝而左右顾不有他端之异事必有他端之异虑故君子以为鄙野而深戒之凡在朝所言一凖于礼问以礼对亦以礼非此即不言也
　　大飨不问卜不饶富
　　此言大飨之礼也饶丰也王者飨诸侯谓之大飨前期有戒故不问卜以训恭俭故不饶富案郑注以为祭五帝于明堂吕氏以为冬至祀天夏至祭地考之周礼大宰祀五帝祀大神示享先王皆前期十日而卜日春秋书卜郊卜牛非不问卜也古亦未有以二至之祭为大飨者今从方氏
　　凡挚天子鬯诸侯圭卿羔大夫鴈士雉庶人之挚匹童子委挚而退野外军中无挚以缨拾矢可也妇人之挚椇榛脯脩枣栗
　　此明挚礼之有辨也挚与贽同执物以为相见之礼也酿黍为酒曰秬鬯和以郁金之草曰郁鬯不以郁和则直谓之鬯圭通桓信躬谷蒲而言不言璧举圭以该璧也匹读曰鹜家鸭曰鹜缨繁缨即马鞅拾射鞲也天子无客礼惟鬼神之挚用鬯以芬香条畅明徳惟馨也诸侯朝觐于天子及相朝聘则执命圭取其比徳于玉也卿执羔取其羣而不失类且洁素也大夫执鴈取其知时飞有行列也士执雉取其耿介有文也庶人执匹取其安分不迁也童子见师友则以束脩之挚奠委于地而退以未成人不敢当宾主也若在野外与在军中无物可持为挚则或缨或拾或矢随所有而用之从其便也妇人无外事惟初嫁见舅姑用椇榛脯脩枣栗为挚盖以告防取无非无仪酒食是议之意也案君子于其所尊有弗敢质焉者故上自天子次如诸侯与卿大夫士下及庶人以至妇人童子莫不有挚挚不惟其物惟其徳皆所以谨相见之仪也
　　纳女于天子曰备百姓于国君曰备酒浆于大夫曰备埽洒
　　此言问名答辞之礼也纳女者纳女之名也凡纳女名于天子者其辞曰请以备百姓盖谦言备数在贱者之列不敢以伉俪自居也纳女名于国君者其辞曰请以备酒浆盖勤奉祭之物以昭防也纳女名于大夫者其辞曰请以备埽洒盖服有家之事以示勤也且二者皆卑贱所为亦以明谦也案姓之言生也古者因生以赐姓凡赐姓者皆天子之别子尧典云平章百姓郊特牲云大庙之命戒百姓是也马氏曰备百姓者以嗣续为重备酒浆者以祭祀为重备埽洒者以宾客为重











　　日讲礼记解义卷五
<经部,礼类,礼记之属,日讲礼记解义>
　　钦定四库全书
　　日讲礼记解义卷六
　　檀弓上
　　檀弓鲁人因篇首有檀弓免焉句故举以名篇刘氏彝曰此篇首称子游及篇内多言之疑是其门人所记
　　公仪仲子之丧檀弓免焉仲子舎其孙而立其子檀弓曰何居我未之前闻也趋而就子服伯子于门右曰仲子舍其孙而立其子何也伯子曰仲子亦犹行古之道也昔者文王舍伯邑考而立武王微子舍其孙腯而立衍也夫仲子亦犹行古之道也子游问诸孔子孔子曰否立孙
　　此记圣人严适庻之辨也公仪氏仲子字鲁同姓也袒免五世之服若朋友死于他邦而无主者亦爲之免子服氏伯子字分莫严于伦序事莫大于继嗣此适庶之辨所以爲天地之常经而不可紊也礼适子
　　死立适孙仲子舎其孙而立庶子非礼也故檀弓免焉以吊服非所服以讥其立非所立而为怪之之辞焉此时未小敛主人犹在西阶下吊旣毕因趋而就子服伯子于门右问之曰仲子舎适孙而立庶子是遵何礼与伯子欲爲仲子讳乃曰仲子亦犹行古之道也昔者文王尝舎伯邑考而立武王矣微子尝舎其孙腯而立衍矣是舎孙立子古人有行之者夫仲子亦犹是也子游以问于孔子孔子曰否立孙礼之正也礼适子可以宗父庶子不得祢父适孙可以宗祖支子之孙不得爲其祖之宗适适相承所以传重尊正统也是故圣人一言而千古之大经定焉矣
　　事亲有隐而无犯左右就养无方服勤至死致防三年事君有犯而无隐左右就养有方服勤至死方丧三年事师无犯无隐左右就养无方服勤至死心丧三年此言事亲事君事师之礼也左右卽是方就养亲就而奉养之也致丧哀毁之至也方丧此方于亲也子事亲臣事君弟子事师人生之大分也事亲者有隐无犯惟务几谏而不至于径情其左右之就养也无方有随所在而竭其力者死则致丧三年哀戚必称其服也事君者有犯无隐惟务直言而不至于曲徇其左右之就养也有方有专所处而尽其瘁者死则方丧三年哀戚无异乎亲也事师者无犯无隠承教出以从容而问难不妨详尽其左右之就养也无方有常相从而殚其劳者死则心防三年虽不立服而哀戚无异乎君亲也案民生于三而事之则一生我者亲也主乎仁治我者君也主乎义成我者师也又兼乎仁与义焉故所以丧之者莫不断以三年盖以是爲加隆而人纪之所由立也
　　季武子成寝杜氏之葬在西阶之下请合葬焉许之入宫而不敢哭武子曰合葬非古也自周公以来未之有改也吾许其大而不许其细何居命之哭
　　此记季武子所行之过且言其文过也武子鲁公子季友之曾孙季孙宿也寝以安生墓以藏死此岂可竝域而居者乃武子平人之冡墓以爲宅而杜氏之葬实在西阶之下不得已请合葬焉武子许之杜氏入宫宜哭也而不敢哭武子曰合葬之礼非古也自周公以来始有之迄于今未之有改也夫事有细大之不同今之合葬是旣许其大者矣而顾不许其哭之细亦独何与于是命之哭案季氏专鲁久矣以冡上而爲筑室之所忍孰甚焉武子不知成寝之非宜而转谓合之非古其饰非而害义也甚矣郑氏顾以不夺人之恩善之岂其然乎
　　子上之母死而不丧门人问诸子思曰昔者子之先君子丧出母乎曰然子之不使白也防之何也子思曰昔者吾先君子无所失道道隆则从而隆道汚则从而汚伋则安能为伋也妻者是爲白也母不爲伋也妻者是不爲白也母故孔氏之不防出母自子思始也
　　此言圣门不防出母之事也子上孔子曾孙子思伋之子名白子上其字也子之先君子谓伯鱼也汚杀也子上之母乃子思出妻既死而子上不爲之服门人问于子思曰昔者子之先君子曾丧出母乎子思曰然然则子之不使白也防之何意也子思曰是安可以一槪论哉昔者吾先君子无所失道故于道所当隆者卽从而隆之道所当杀者卽从而杀之而我则安能但爲伋也妻则白也当爲母服今旣不爲伋也妻则白也不当服矣是故孔氏之不防出母自子思始也案仪礼丧服齐衰杖期章出妻之子爲母贾氏公彦曰此谓母犯七出去夫氏或适他族或之本家子从而爲服者也传曰出妻之子爲父后者则爲出母无服郑注以孔氏不丧出母爲记礼所由废孔疏谓父在爲出母宜加隆厚爲之着服父卒子爲父后不敢私爲出母服是礼当减杀然则子思在而子上不丧出母爲非礼也夫丧服者礼之大经子思不应异于孔子盖出妻有适他族者有反在父室者在父室者义絶于夫而恩繋于子故爲之期且杖适他族者则无服已自絶于其子也伯鱼之母出而在父室者也子上之母出而适他族者也不爲伋也妻是不爲白也母言其异于先君子者也出妻而再嫁则夫不得以妻名之子亦不得以母名之矣服于何起乎先儒以此爲子思之失礼殆未深考也
　　孔子曰拜而后稽颡頽乎其顺也稽颡而后拜颀乎其至也三年之丧吾从其至者
　　此言丧拜之次序也拜者交手伏地以敬宾也稽颡者叩头触地以哀亲也頽卑顺之貌颀痛切之意注谓拜而后稽颡殷之防拜也稽颡而后拜周之丧拜也孔子曰居防之礼敬与哀而已然敬因人施哀由已尽有拜而后稽颡者必加敬于宾始尽哀于己是得行礼之序盖頽乎其顺也有稽颡而后拜者哀常在于亲敬暂施于人是极自尽之道盖颀乎其至也夫三年之丧哀痛廹切爲人子之所不能自已故吾从其至者案家语子张有父之防公明仪相焉问稽颡于孔子而答之如此考士丧礼皆云拜稽颡可见先稽颡而后拜非周之逹礼也圣人从之盖卽与其易也宁戚之意夫曰三年之防固有非三年者矣父在爲母父主之子无所用拜唯父母不在爲妻亦稽颡则从其顺者与
　　孔子旣得合葬于防曰吾闻之古也墓而不坟今丘也东西南北之人也不可以弗识也于是封之崇四尺孔子先反门人后雨甚至孔子问焉曰尔来何迟也曰防墓崩孔子不应三孔子然流涕曰吾闻之古不脩墓此言古者不脩墓之事也孔子父墓在防山既奉母丧以合葬而曰吾闻古者但有茔域之制而未尝聚土爲坟今某也周流四方居无定止乃东西南北之人而不可以弗识也于是爲垄以封之崇四尺葬毕孔子先反脩虞事门人后雨甚墓崩脩筑而后至子曰尔来何迟也曰墓崩加治故迟孔子不应乃三言之孔子然出涕曰吾闻之古不脩墓爲始封必慎也脩则不爲愼矣案是时孔子年十七门人之有无横渠张子尝疑之
　　孔子哭子路于中庭有人吊者而夫子拜之旣哭进使者而问故使者曰醢之矣遂命覆醢
　　此记圣人师谊之笃也子路遭孔悝之难死之孔子哭之于中庭时有人吊者而夫子拜之拜之者爲之主而视犹子也旣哭进使者而问以受祸之故使者曰醢之矣夫子闻言遂命覆醢痛其似而不忍食竝不忍见也呉氏澄曰哭师于寝哭朋友于寝门外中庭在寝之外寝门之内陆氏谓师友之间是也
　　曾子曰朋友之墓有宿草而不哭焉
　　此言处朋友死后之礼也宿草谓陈根也曾子曰朋友之丧其哭泣之节当以何时而已哉大约生物之变不过一期如朋友之墓而有宿草则哀情渐淡而不哭焉礼如是止也案师犹父也故心防必至于三年以兄弟视朋友则期其可矣若过期而哭是朋友转逾于兄弟礼不能以无讥也
　　子思曰丧三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣丧三年以爲极亡则弗之忘矣故君子有终身之忧而无一朝之患故忌日不乐
　　此言人子愼终追逺之道也诚谓于己心无所歉信谓于死者无所欺子思曰人子不幸而遘父母之变其初丧也三日而殡附于身者如袭敛衣衾之具必诚必信勿使稍有未愼以滋后悔焉可矣其旣殡也约三月而葬附于棺者如明器用器之属必诚必信勿使稍有不至以致追悔焉可矣至于服亲之防断以三年爲极而孝子则事亡如存有永怀而不忍防者故君子恒有终身之忧而无一朝之患忌日不乐所谓终其身者是也
　　孔子少孤不知其墓殡于五父之衢人之见之者皆以爲葬也其愼也盖殡也问于郰曼父之母然后得合葬于防
　　此记孔子合葬其母之事也愼读如字孔子生三嵗而孤母未告以其父所葬之墓母旣没因殡于五父之衢以其在衢故殡加周密有如葬然人之见之者皆以爲葬也其实是殡之周密也时有郰曼父之母知孔子之父墓在于防孔子问而得之然后得以母之殡合葬焉案陈氏澔云颜氏之死夫子成立久矣岂有终母之世不防求父葬之地至母殡而犹不知者自马迁爲野合之诬谓颜氏讳而不告郑氏因之遂以滋后世之惑圣人人伦之至其不然审矣盖此说乃生于战国魏之臣李由托于孔子少孤不知其父而因以自解有子顺者曾爲造谤诬圣之讥事详孔丛岂马迁承其说而记者亦谬录之与
　　邻有丧舂不相里有殡不巷歌丧冠不緌
　　此言丧殡及冠之礼也五家爲邻五邻爲里邻有丧则舂不相里有殡则巷不歌与之同忧而变其节也至冠之有缨垂其余以爲饰谓之緌若防服斩齐冠以绳爲缨齐衰以下冠以布爲缨结于颔下则无所垂之余而去其饰也案吉凶异道礼顺人情舂不相巷不歌者不以吉干凶冠不緌者不以凶卽吉也
　　有虞氏瓦棺夏后氏堲周殷人棺椁周人墙置翣周人以殷人之棺椁葬长殇以夏后氏之堲周葬中殇下殇以有虞氏之瓦棺葬无服之殇
　　此言棺椁之制而其用有差等也堲者火之余烬治土爲甎而四周于棺之坎故谓之堲周墙谓栁衣栁者聚也诸饰之所聚也以此障柩犹墙垣之障家故谓之墙翣如扇之状有画爲黼者黻者云气者多寡之数随贵贱以爲等古之葬者厚衣之以薪而已有虞氏始造爲瓦棺夏后氏于瓦棺之外治土爲甎而环砌其棺谓之堲周殷人始用木而以棺代瓦棺以椁代堲周周人又加饰棺之具四周有墙而于墙之外置翣制之以时而异者如此若夫用之则以殷人之棺椁葬年十六至十九之长殇以夏后氏之堲周年十二至十五之中殇及年八歳至十一之下殇以有虞氏之瓦棺葬七歳以下无服之殇周人虽相兼爲用而其以年而异者又如此
　　夏后氏尚黑大事敛用昏戎事乘骊牲用殷人尚白大事敛用日中戎事乘翰牲用白周人尚赤大事敛用日出戎事乘騵牲用骍
　　此记三代所尚之色也大事谓防事骊黒色翰白色騵赤马而黑鬛尾也三代之兴所尚不同夏后氏尚黒丧敛用昏黒之时戎事则乘黒色之马祭牲之色如之殷人尚白丧敛用日中色白之时戎事则乘白色之马祭牲之色如之周人尚赤防敛用日出色赤之时戎事则乘赤色之马祭牲之色如之案正朔服色代不相袭所谓可得与民变易者若夫五徳相胜之说儒者弗道也
　　穆公之母卒使人问于曾子曰如之何对曰申也闻诸申之父曰哭泣之哀齐斩之情饘粥之食自天子逹布幕衞也縿幕鲁也
　　此言丧礼之有本末也穆公鲁哀公曾孙曾子曾参之子名申幕所以覆棺者縿缣也穆公之母卒使人问于曾子曰居丧之礼当如何曾子对曰申也闻诸申之父曰无论有声之哭无声之泣其爲哀之发于心一也无论爲母而齐爲父而斩其爲服之称乎情一也无论厚爲饘稀爲粥朝夕止一溢米而食非所以爲食也此则自天子逹而存乎自致若夫幕帟之饰衞则以布鲁则以縿亦仍其故俗焉可矣案郑氏云衞诸侯礼鲁天子礼方氏云衞殷礼鲁周礼皆未有以见其必然也
　　晋献公将杀其世子申生公子重耳谓之曰子盖言子之志于公乎世子曰不可君安骊姬是我伤公之心也曰然则盖行乎世子曰不可君谓我欲弑君也天下岂有无父之国哉吾何行如之使人辞于狐突曰申生有罪不念伯氏之言也以至于死申生不敢爱其死虽然吾君老矣子少国家多难伯氏不出而图吾君伯氏苟出而图吾君申生受赐而死再拜稽首乃卒是以爲恭世子也
　　此记人子顺亲之事也晋献公庄公子骊姬献公伐骊戎所获之女也重耳申生异母弟卽文公也盖当作盍狐突申生傅舅犯之父也伯氏狐突别氏諡法敬顺事上曰恭晋献公时申生之母齐姜早卒骊姬欲立己子夷齐而谮申生公惑焉将杀之重耳曰子之不得于君者以姬谮也何不明言其意于君乎申生曰君非姬寝不安食不饱如我言之而君怒之是以我之故而使君有不乐也不可曰何不去而他之乎申生曰不可谓我欲弑父是恶名也被此名以出天下岂有无父之国哉吾将安之使人辞于狐突曰向者东山之役伯氏令我出奔申生不从伯氏之言以有今日申生之罪也何敢爱死虽然死非所惜也而吾于此犹有忧焉君老子又少国家多危难所頼以匡扶者伯氏也伯氏不出而图吾君伯氏苟一旦出而圗吾君则国家之事尚可爲申生受伯氏之赐甘心死矣于是再拜稽首自经而卒申生之事亲如此可谓恭矣是以爲恭世子也案古人不幸而处人伦之变如屈原之忠申生之孝固君子之所矜重也而议者犹以爲防亲于不义则亦过矣
　　鲁人有朝祥而莫歌者子路笑之夫子曰由尔责于人终无已夫三年之丧亦已久矣夫子路出夫子曰又多乎哉逾月则其善也
　　此记祥歌同日者之事而见变礼之未尽善也祥者去凶从吉之义鲁有人焉居亲之防至于大祥朝祭而莫卽歌子路从而笑之夫子曰由尔之责人终无己时夫自世道陵迟鲜循三年之防者而若人行之计其日月亦已久矣夫是言也固子之不责人以备礼也而又于子路之出而正言之曰三年之防实二十五月耳今鲁人已祥矣祥之去禫几何时哉更逾月而歌则其善也案防期而小祥又期而大祥祥逺于凶而犹未全乎爲吉圣人之寛于论庸人而谨于守礼也如此
　　鲁庄公及宋人战于乘丘县贲父御卜国爲右马惊败绩公队佐车授绥公曰末之卜也县贲父曰他日不败绩而今败绩是无勇也遂死之圉人浴马有流矢在白肉公曰非其罪也遂诔之士之有诔自此始也
　　此言诔士之失也县卜皆氏也队队车也佐车副车也鲁庄公十年与宋人战于乘丘县贲父爲御卜国爲右马惊失列而败公队车佐车授之以绥乃登公曰今日之事由于用非其人末之卜也县贲父曰我之从君于疆场有年矣他日不败绩而今败绩是无勇也遂赴鬭而死及圉人浴马乃见流矢中马股闲之肉公曰非御者之罪也因举其赴敌之功而诔之记曰士之有诔自此始礼失所由来矣案郑注末之犹微哉言卜国无勇也古未有以姓呼臣者末无也古者御右皆卜公盖悔其未卜也又经言贲父死耳郑兼指二人亦未是
　　曾子寝疾病乐正子春坐于牀下曾元曾申坐于足童子隅坐而执烛童子曰华而睆大夫之箦与子春曰止曾子闻之翟然曰呼曰华而睆大夫之箦与曾子曰然斯季孙之赐也我未之能易也元起易箦曾元曰夫子之病革矣不可以变幸而至于旦请敬易之曾子曰尔之爱我也不如彼君子之爱人也以德细人之爱人也以姑息吾何求哉吾得正而毙焉斯已矣举扶而易之反席未安而没
　　此记曾子守礼而终之事也箦簟也华画饰之羙好睆节目之平莹瞿然惊貌革急也变动也曾子寝疾而亟乐正子春坐于牀下曾元曾申坐于足有童子隅坐而执烛见曾子所卧之箦而曰光华而睆好此其大夫之箦与子春止勿言曾子闻之如有所惊者而曰呼不言而嘘叹也童子再言之曾子曰子之言诚然斯则鲁季孙之赐也今我未之能易元起易之曾元曰夫子病已急矣未可遽动幸至于旦焉请敬易之曾子曰尔之爱我乃不如童子童子欲以德成我是君子之爱也尔以姑息待我是细人之爱也吾更何求哉唯得其正易此而毙焉足矣于是举扶而易之反于所卧之席未及安而曾子没案程子云人苟有朝闻道夕死可矣之志则不肯一日安于所不安也何止一日须臾不能如曾子易箦须要如此乃安盖人有身即当有以诚其身一息尚存此志不容少懈曾子之易箦与论语所记啓手啓足之语所谓死而后已者非与
　　始死充充如有穷既殡瞿瞿如有求而弗得既葬皇皇如有望而弗至练而慨然祥而廓然
　　此言人子居丧之容节也充充心形充屈也瞿瞿眼目速瞻之貎练小祥祥大祥也人子于亲之始死哀戚之至心志瞀乱袒踊无数若急行道极无所复去充充然其有穷也既殡则声容渐隔如有失焉瞿瞿乎瞻视之靡常欲髣髴之而不可得也旣葬则亲归于土无所依托虽尽虞祔之礼未知来格与否皇皇焉如有望而弗至也至于练则溯始防之时有慨然叹日月之若驰者至于大祥则际终丧之会有廓乎觉情意之不舒者盖子遭大故其深悲至痛与时罔极而不自知其所以然故郑氏以爲皆忧悼在心之貎
　　邾娄复之以矢盖自战于升陉始也鲁妇人之髽而吊也自败于台骀始也
　　此言两国之变礼始于穷兵也邾人呼邾声爲娄故谓邾娄复招也升陉鲁地妇人以纚韬发有丧则去纚而露紒谓之髽台鲐春秋传作狐鲐鲁与邾接壤而相争以兵邾娄之以矢复也盖自战于升陉始也鲁妇人之髽而相吊也盖自败于台鲐始也夫矢本以爲射而非以爲复髽本以爲丧而非以爲吊以矢以髽皆由于战死者多耳记者溯变礼所由亦以见残民之祸欲好战者重以爲戒也
　　南宫縚之妻之姑之丧夫子诲之髽曰尔毋从从尔尔毋扈扈尔盖榛以爲笄长尺而总八寸
　　此言妇人爲舅姑丧服之宜也南宫縚孟僖子之子南宫阅也姑谓夫之母笄簪也从从高貎扈扈广貎束发曰总南宫縚之妻夫子兄之子也有姑之防夫子教之曰礼姑之丧妇服期期之髽稍轻然有不可太高与太广者尔毋从从尔尔毋扈扈尔盖齐衰不杖期当以榛木爲笄其长一尺以布加于髽上束其本末而垂其余于后凡八寸此服髽与笄总之法也案礼爲舅姑髽之高广视斩衰而差吉笄尺二寸丧则杀二寸故长尺也斩衰总垂六寸齐则余二寸故长八寸也
　　孟献子禫县而不乐比御而不入夫子曰献子加于人一等矣
　　此言献子除丧之过乎人也禫祭名县而不乐者大夫判县但县之而不作也比御而不入者虽比次妇人之当御者而犹不复寝也或曰比及也礼禫而乐作吉祭而复寝孟献子当旣禫之日乐可作矣而不作御可入矣而不入行人之所不能行故夫子称之曰献子丧已外除而余哀未忘以常情言之殆加于人一等矣案三年之防二十五月而毕以节制也献子过于厚而圣人多之盖以哀有余者宜如是耳
　　孔子旣祥五日弹琴而不成声十日而成笙歌有子盖旣祥而丝屦组缨
　　此类记孔子及有子除防之事以明其异也组之文五采孔子旣祥五日弹琴而不成声未忘乎哀也自是而十日则意渐舒故音曲调而笙歌成焉礼旣祥白屦无絇缟冠素纰丝与组皆服之吉者也乃有子方祥即以丝爲屦之饰以组爲冠之缨变之爲巳速矣孔疏祥是凶事用远日故十日得逾月案有若似圣人宜不至失礼若是盖疑辞记者或得于传闻与
　　死而不吊者三畏厌溺
　　此论非礼而死者不合吊哭之事也畏谓畏惧不知所出而死者厌谓止危险之下被压而死者溺谓不乘桥船入水而死者人之生也身体发肤受之父母不敢毁伤所以守其身也世之不得其死者有三曰畏曰厌曰溺皆非命之正故君子不吊也案张子曰知死而不知生伤而不吊畏厌溺可伤尤甚故特致哀死者不吊生者以异之据此则不吊者三乃哀有余而不暇于文之谓非必贱恶之而然也



　　日讲礼记解义卷六
　　钦定四库全书
　　日讲礼记解义卷七
　　檀弓上
　　子路有姊之丧可以除之矣而弗除也孔子曰何弗除也子路曰吾寡兄弟而弗忍也孔子曰先王制礼行道之人皆弗忍也子路闻之遂除之
　　此言丧服之不可过制也子路有姊之丧大功已逾期矣当除而犹弗除也夫子问曰何弗除也子路曰由也生而孑立鲜少兄弟惟此姊也不幸而有丧若遽除之心实有不忍也夫子曰先王制礼虽行道之人皆有不忍于亲之心而不敢违也岂独子之于姊哉子路闻之遂除其服案礼者立中制节不伤乎厚不邻于薄惟其至当而已子于子路之过情者裁而正焉其即先王制礼之微意也与
　　大公封于营丘比及五世皆反葬于周君子曰乐乐其所自生礼不忘其本古之人有言曰狐死正丘首仁也此言君子之重本也齐曰营丘大公始封于齐而留爲大师死葬于周陪文武之墓其子孙比及五世虽死于齐皆反归于周以从大公之兆言五世者五世之后亲尽则葬于齐也君子曰先王之制礼乐也彰德报情其道大备盖乐生敦本礼乐之道生乐于此岂死而倍之哉古之人有言曰狐微兽耳于窟藏之地死必正其首以向之是亦其仁也物且有然况于仁人孝子乎案营丘去周二千余里五世反葬之説于礼于事皆不可行古有族矣未闻远渉于数千里之外也
　　伯鱼之母死期而犹哭夫子闻之曰谁与哭者门人曰鲤也夫子曰嘻其甚也伯鱼闻之遂除之
　　此言子爲出母过哀之事也伯鱼之出母死旣逾期而犹哭夫子闻之曰谁与爲是哭者门人对曰鲤也夫子曰嘻人之哭出于哀哀而不知节则甚矣伯鱼闻之遂除其服而不哭案礼父没爲母齐衰三年父在期而禫爲出母父在期而不禫父没爲父后者无服今伯鱼父在出母没而过期犹哭夫子所以叹其甚也
　　舜葬于苍梧之野盖三妃未之从也季武子曰周公盖祔
　　此言虞周礼之异也古者葬于中野未尝有同穴之制舜南廵而崩遂葬苍梧盖三妃未之从也季武子尝有言曰祔合之礼盖自周公后世因之弗改也案尚书孟子皆谓舜妻尧二女未闻三妃也说者谓娥皇女英之外又有癸比郑氏以昏义天子三夫人之说证之恐未可信
　　曾子之丧浴于爨室
</div>
    <div class="pagination">
<a href="日讲礼记解义_page5.html">上一页</a><a href="日讲礼记解义.html">1</a><a href="日讲礼记解义_page2.html">2</a><a href="日讲礼记解义_page3.html">3</a><a href="日讲礼记解义_page4.html">4</a><a href="日讲礼记解义_page5.html">5</a><span class="current-page">6</span><a href="日讲礼记解义_page7.html">7</a><a href="日讲礼记解义_page8.html">8</a><a href="日讲礼记解义_page9.html">9</a><a href="日讲礼记解义_page10.html">10</a><a href="日讲礼记解义_page11.html">11</a><span>...</span><a href="日讲礼记解义_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
