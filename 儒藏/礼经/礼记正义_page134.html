<!DOCTYPE html>
<html>
<head>
    <meta charset="UTF-8">
    <title>礼记正义 - 第 134 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 134 页/共 200 页</h1>
    <div class="content">　　○正义曰：“大夫之哭大夫，弁绖”者，此谓成服以后，大夫往吊哭大夫，身著锡衰，首加弁绖。
　　○“大夫与殡，亦弁绖”者，此谓未成服之前，故与殡之时，首亦加弁绖，其馀则异，身著当时所服之服，故《士丧礼》注云：“主人成服之后，往则锡衰。主人未成服，君亦不锡衰，则著皮弁服也。”若此，大夫主人未成服之前，身亦皮弁服而弁绖也。若主人未小敛之前，则吉服而往，不弁绖也。
　　○注“弁绖”至“服也”。
　　○正义曰：按礼：主人未成服之前，小敛之后，大夫著弁绖，而衣皮弁服。此云“弁绖，大夫锡衰相吊”者，如郑此意，则经云大夫之哭大夫弁绖，经据主人成服之后，故云“大夫锡衰相吊之服”。但文在“大夫与殡”之上，故南北诸儒皆以此“大夫之哭大夫，弁绖”是二敛之间，怪其郑注云“锡衰”，所以各为异说。今谓“大夫之哭大夫”，广解成服之后，於义无妨，但既成服之后，又卻明与殡之前理，亦既殡。
　　大夫有私丧之葛，则於其兄弟之轻丧则弁绖。私丧，妻子之丧也。轻丧，緦麻也。大夫降焉，吊服而往，不以私丧之末临兄弟。 
　　[疏]正义曰：“私丧之葛”者，谓妻子之丧，至卒哭，以葛代麻之后，是私丧之葛。
　　○“则於其兄弟之轻丧则弁绖”者，於此之时，遭兄弟之轻丧緦麻，亦著吊服，弁绖而往，不以私丧之末临兄弟也。若成服之后，则锡衰，未成服之前，身著素裳，而首服弁绖也。
　　○注“私丧”至“兄弟”。
　　○正义曰：既言“私丧”，故知谓妻子之丧也。“葛”，谓卒哭后也。“兄弟轻丧”，谓緦麻也。大夫降一等，虽不服以骨肉之亲，不可以妻子之末服而往哭之，故服弁绖也。
　　为长子杖，则其子不以杖即位。辟尊者。 
　　[疏]“为长”至“即位”。
　　○正义曰：父“为长子杖，则其子不以杖即位”者，其子，长子之子，祖在不厌孙，其孙得杖，但与祖同处，不得以杖即位，辟尊者。
　　为妻，父母在，不杖，不稽颡。尊者在，不敢尽礼於私丧也。
　　○稽，徐音启。颡，桑党反。 
　　[疏]“为妻”至“稽颡”。
　　○正义曰：此谓適子为妻，父母见存，不敢为妻杖，又不可为妻稽颡。故云“不杖，不稽颡”。按《丧服》云：“大夫为適妇为丧主。”父为己妇之主，故父在，不敢为妇杖。若父没，母在，不为適妇之主。所以母在不杖者，以父母尊同，因父而连言母。父没，母存，为妻虽得杖，而不得稽颡，以杖与稽颡文连，不杖属於父在，不稽颡文属母在，故云：“父母在，不杖，不稽颡。”而《礼论》范宣子申云：“有二义，一者生存为在，二者旁侧为在。此云母在，谓在母之侧，为妻不杖。故《问丧》云：‘则父在不敢杖矣，尊者在故也。’郑云：‘父在不杖，谓为母。’按为母则削杖，而云父在不杖，谓为母也，是父在谓在侧之在，若《论语》云‘君在，踧如也’。”此范氏之释，其义可通。但父母在之文相连为一，而父为存在之在，母为在侧之在。又《小记》云：“父在，庶子为妻，以杖即位。”然庶子岂得父见在则？庶子为妻，得以杖即位乎？是范义未安也。今见具载之。
　　母在，不稽颡。稽颡者，其赠也，拜。言独母在，於赠，拜，得稽颡，则父在，赠，拜，不得稽颡。 
　　[疏]正义曰：前明父母俱在，故不杖、不稽颡。此明父没母在，为妻得有稽颡、不稽颡二义。“母在，不稽颡”者，谓母在，为妻子寻常拜宾之法也。
　　○“稽颡者，其赠也，拜”者，但父没母在，稍降杀於父，故为妻得有稽颡。稽颡之时，其稽颡者，有他人以物来赠己，其恩既重，其谢此赠之人时，为拜，得稽颡，故云“其赠也，拜”，於此拜时，而得稽颡。
　　违诸侯，之大夫，不反服。违大夫，之诸侯，不反服。其君尊卑异也。违，犹去也。去诸侯，仕诸侯；去大夫，仕大夫，乃得为旧君服。 
　　[疏]“违诸”至“反服”。
　　○正义曰：违，去也。去诸侯，谓不便其君及辟仇也。之，往也。己若本是诸侯臣，如去往仕大夫，此是自尊適卑，若旧君死，则此臣不反服也。言“不反”者，谓今仕卑，臣不可反服於前之尊君也。
　　○“违大夫，之诸侯，不反服”者，此谓本是大夫臣，今去，仕诸侯，此是自卑適尊，若犹服卑君，则为新君之耻也，故亦不反服旧君也。
　　○注“其君”至“君服”。
　　○正义曰：郑以经尊卑不敌，不反服。若所仕敌，则反服旧君，服齐衰三月。
　　丧冠，条属，以别吉凶。三年之练冠，亦条属，右缝。别吉凶者，吉冠不条属也。条属者，通屈一条绳，若布为武，垂下为缨。属之冠，象大古，丧事略也。吉冠则缨、武异材焉。右缝者，右辟而缝之。
　　○别，徐彼列反，注同。缝音逢，注同，又扶用反。大，古音泰，下“大古”同。材，才再反，又如字，辟必亦反，下同。小功以下，左。左辟，象吉，轻也。緦冠，缲缨。缲当为“澡麻带绖”之“澡”，声之误也。谓有事其布以为缨。
　　○缲，依注音縿，所衔反。 
　　[疏]“丧冠”至“缲缨”。
　　○正义曰：此一节明丧冠轻重之制，各随文解之。此言吉冠则缨与武各别，丧冠则缨与武共材也。
　　○“条属”者，属犹著也，谓取一条绳屈之为武，垂下为缨，以著冠，故云“条属”也。吉凶既异，故云“别吉凶”也。
　　○“三年之练冠，亦条属，右缝”者，三年练冠，小祥之冠也。虽微入吉，亦犹条属，与凶冠不异也。吉冠则襵上，辟缝向左，左为阳，阳，吉也。而凶冠缝向右，右为阴，阴，丧所尚也。过小祥犹条属，故缝犹乡右也。
　　○注“别吉”至“缝之”。
　　○正义曰：云“吉冠不条属”也。条属者，通屈一条绳。若布为武，垂下为缨，属之冠，象大古，丧事略也”者，释“丧冠，条属”之意。云“吉冠则缨武异材焉”者，《玉藻》云“缟冠，玄武之属”，是异材也。材谓材具。
　　○“小功以下，左”，小功以下轻，故缝同吉，向左也。
　　○“緦冠缲缨”，緦衰，冠治缕不治布，冠又用澡治，緦布为缨，以轻故也。
　　○注“缲当”至“为缨”。
　　○正义曰：经之“缲”字，丝旁为之，非澡治之义，故读从《丧服小记》下“殇，澡麻带绖”之澡。云“谓有事其布以为缨”者，緦麻既有事其缕，就上缲之，是又治其布。故云“有事其布以为缨”，谓缕、布俱治。
　　大功以上散带。小功緦轻，初而绞之。 
　　[疏]“大功以上散带”。
　　○正义曰：小敛之后，主人拜宾，袭绖於序东。小功以下，皆绞之。大功以上，散此带垂，不忍即成之，至成服，乃绞。
　　朝服十五升，去其半而緦，加灰，锡也。緦，精粗与朝服同。去其半，则六百缕而疏也。又无事其布，不灰焉。
　　○朝，直遥反，后“朝服”放此，注同。去，起吕反，注同。 
　　[疏]“朝服”至“锡也”。
　　○正义曰：朝服精细，全用十五升布为之。
　　○“去其半而緦”者，緦麻於朝服十五升布之内，抽去其半，以七升半用为緦麻服之衰服也。郑注《丧服》云“去其半而緦，加丝”是也。
　　○“加灰，锡也”者，取緦以为布，又加灰治之，则曰锡，言锡然滑易也。
　　○注“又无事其布，不灰焉”。
　　○正义曰：经云“去其半而緦”，始云“加灰”、“锡”，明此緦衰不加灰、不治布故也。
　　诸侯相襚，以后路与冕服。先路与褒衣不以襚。不以己之正者施於人，以彼不以为正也。后路，贰车，贰车行在后也。
　　○襚音遂。 
　　[疏]“诸侯”至“以襚”。
　　○正义曰：“诸侯相禭”者，禭谓以物送死用也。
　　○“以后路与冕服”者，后路为上路之后次路也。冕服，谓上冕之后次冕也。
　　○“先路与褒衣不以禭”者，是己之车服之上，不可以施遗於人。以彼不以为正服所用也。
　　遣车视牢具。言车多少，各如所包遣奠牲体之数也。然则遣车载所包遣奠而藏之者与？遣奠，天子大牢，包九个；诸侯亦大牢，包七个；大夫亦大牢，包五个；士少牢，包三个。大夫以上乃有遣车。
　　○遣，弃战反，注同，下“遣车”、“遣奠”，皆放此。与音馀。个，古贺反，下同。 
　　[疏]“遣车视牢具”。
　　○正义曰：遣车，送葬载牲体之车也。牢具，遣奠所包牲牢之体，贵贱各有数也。一个为一具，取一车载之也，故云“视牢具”。
　　○注“言车”至“遣车”。
　　○正义曰：“言车多少，各如所包遣奠牲体之数也”者，以言“视牢具”，故如其数。云“然则遣车载所包遣奠而藏之者与”者，以遣车所用无文，因此视牢具，故云“载所包遣奠而藏之者与”，与，疑辞也。云“天子大牢，包九个”以下者，以《既夕礼》遣奠，用少牢以上约之，明大夫以上皆大牢。“包九个”者，以《檀弓》云“国君七个，遣车七乘”，则天子九个，遣车九乘。以下差降，义已具於下《檀弓》疏。云“大夫以上乃有遣车”者，诸侯大夫位尊，虽无三命，则有车马之赐。及天子上士三命，皆得有遣车。诸侯士以下贱，故无遣车也。
　　疏布輤，四面有章，置於四隅。輤，其盖也。四面皆有章蔽，以隐翳牢肉。四隅，椁中之四隅。
　　○章，本或作鄣，音同，注亦同。翳，於计反。 
　　[疏]“疏布”至“四隅”。
　　○正义曰：此经明载牢肉之时，因以物章蔽。“疏布輤”者，輤，盖也。以粗布为上盖，而四面有物章之。入圹，置於椁之四隅。
　　载粻，有子曰：“非礼也。粻，米粮也。
　　○粻，陟良反。丧奠，脯醢而已。”言死者不食粮也。遣奠，本无黍稷。
　　○醢音海。 
　　[疏]“载粻”至“而已”。
　　○正义曰：粻，米粮也。用遣车载粻，遣亡人也。而有子讥其为失也。然《既夕》士礼有黍、稷、麦者，但遣奠之馔无黍、稷，故遣车所载遣车之奠，不合载粻。《既夕》士礼者，谓遣奠之外，别有黍稷麦丧奠脯醢而已者，此亦有子之言也，言死者不食粮，故遣奠不用黍稷，而牲体是脯醢之义也。
　　祭，称孝子、孝孙。丧，称哀子、哀孙。各以其义称。
　　○义称，昌升反，又尺证反。 
　　[疏]“祭称”至“哀孙”。
　　○正义曰：祭，吉祭也，谓自卒哭以后之祭也。吉则申孝子心，故祝辞云孝也。或子或孙，应其人也。
　　○“丧称哀子、哀孙”者，凶祭谓自虞以前祭也。丧则痛慕未申，故称哀也，故《士虞礼》称哀子，而卒哭乃称孝子也。
　　端衰，丧车，皆无等。丧车，恶车也。丧者衣衰及所乘之车，贵贱同。孝子於亲，一也。衣衰言端者，玄端，吉时常服，丧之衣衰当如之。
　　○衣衰，上於既反，下七雷反，下同。 
　　[疏]“端衰”至“无等”。
　　○正义曰：端衰，谓丧服上衣，以其缀六寸之衰於心前，故衣亦曰衰。端，正也。吉时玄端服，身与袂同，以二尺二寸为正，而丧衣亦如之。而今用縗缀心前，故曰“端衰”也。
　　○“丧车”者，孝子所乘恶车也。恶车，丧车也。等，等差也。言丧之衣衰及恶车，天子至士制度同，无贵贱等差之别也。以孝子於其亲，情如一也。
　　○注“丧车”至“如之”。
　　○正义曰：言“丧车，恶车也”者，《既夕礼》云：“主人乘恶车。”郑云：“王丧之木车也。”按郑注《巾车》“丧车凡五等”，《巾车》云：“木车，蒲蔽。”注云：“木车，不漆者，以蒲为蔽。始遭丧所乘也。”“素车，棼蔽。”注云：“素车以白土垩车。薠麻以为蔽，卒哭所乘。”“藻车，藻蔽。”注云：“以苍玉垩车，以苍缯为蔽也。既练所乘。”“駹车，雚蔽。”注云：“駹车边侧有漆饰也。以细苇席为蔽，大祥所乘。”“漆车，藩蔽。”注云：“漆车，黑车。漆席以为蔽，禫所乘。”
　　○云“衣衰言端者，玄端，吉时常服，丧之衣衰当如之”者，按《丧服记》：袂，二尺二寸。“袪，尺二寸”。其制正服，故云端。此云“端衰”，则与玄端同也。
　　大白冠、缁布之冠，皆不蕤。委武，玄、缟而后蕤。不蕤，质无饰也。大白冠，大古之布冠也。《春秋传》曰：“卫文公大布之衣，大白之冠。”委武，冠卷也。秦人曰委，齐东曰武。玄，玄冠也。缟，缟冠也。
　　○缟，古老反，又古报反，注同。卷，苦圆反。 
　　[疏]“大白”至“后蕤”。
　　○正义曰：大白者，古之白布冠也。缁布冠，黑布冠也。二冠无饰，故皆不蕤。此缁布冠谓大夫士之冠，故不蕤。其诸侯缁布冠则蕤，故《玉藻》云“缁布冠缋緌，诸侯之冠”是也。
　　○“委武，玄缟而后蕤”者，委、武皆冠卷也。秦人呼卷为委，齐人呼卷为武也。玄、玄冠也。缟，缟冠也。率、缟二冠，既有先别卷，后乃可蕤，故云“而后蕤”也。而大祥缟冠亦有蕤。何以知之？前既云“练冠，亦条属，右缝”，则知缟不条属。既别安卷，灼然有蕤也。
　　○注“不蕤”至“冠也”。
　　○正义曰：引《春秋左传》曰“卫文公大布之衣，大白之冠”者，证大白冠是布也。闵公二年冬，狄入卫，卫懿公为狄人所灭。僖二年，齐桓公救而封之。卫文公以国未道，故不充其服，自贬损，所以大白冠、大布衣也。
　　大夫冕而祭於公，弁而祭於己，士弁而祭於公，冠而祭於己。弁，爵弁也。冠，玄冠也。祭於公，助君祭也。大夫爵弁而祭於己，唯孤尔。士弁而亲迎，然则士弁而祭於己可也。缘类欲许之也。亲迎虽亦己之事，摄盛服尔，非常也。
　　○迎，鱼敬反，注同。 
　　[疏]“大夫”至“可也”。
　　○正义曰：此一节明大夫、士公私祭服。
　　○“大夫冕而祭於公”者，大夫谓“孤”也。冕，絺冕也。祭於公，谓助君祭也。
　　○“弁而祭於己”者，弁，爵弁也。祭於己，自祭庙也。助祭为尊，故服絺冕。自祭为卑，故服爵弁。崔云：孤不悉絺冕，若王者之后及鲁之孤，则助祭用絺。若方伯之孤助祭，则以其君玄冕自祭，不可逾之也。
　　○“士弁而祭於公，冠而祭於己”者，弁谓爵弁也。士以爵弁为上，故用助祭也。冠玄冠为卑也，自祭不敢同助君之服，故用玄冠也。
　　○“士弁而亲迎，然则士弁而祭於己可也”者，作记之人，虽云“士冠而祭於己”，以己既爵弁亲迎，亲迎轻於祭，尚用爵弁，则士亦当用爵弁自祭於己庙可也。言於礼可用也。爵弁，是记者缘事类欲许之著爵弁。
　　○注“弁爵”至“孤尔”。
　　○正义曰：知“弁，爵弁也”者，与“士弁”连文，士弁祭於公，爵弁，故知大夫弁者，亦爵弁也。云“大夫爵弁而祭於己，唯孤尔”者，以《仪礼 少牢》上大夫自祭用玄冠，此亦云弁而祭於己者，与《少牢》异，故知是孤。知非卿者，以《少牢礼》有卿宾尸，下大夫不宾尸，明卿亦玄冠，不爵弁。
</div>
    <div class="pagination">
<a href="礼记正义_page133.html">上一页</a><span>...</span><a href="礼记正义_page129.html">129</a><a href="礼记正义_page130.html">130</a><a href="礼记正义_page131.html">131</a><a href="礼记正义_page132.html">132</a><a href="礼记正义_page133.html">133</a><span class="current-page">134</span><a href="礼记正义_page135.html">135</a><a href="礼记正义_page136.html">136</a><a href="礼记正义_page137.html">137</a><a href="礼记正义_page138.html">138</a><a href="礼记正义_page139.html">139</a><span>...</span><a href="礼记正义_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
