<!DOCTYPE html>
<html>
<head>
    <meta charset="UTF-8">
    <title>五礼通考 - 第 272 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 272 页/共 431 页</h1>
    <div class="content">　　隋书礼仪志齐制仲春令辰陈养老礼先一日三老五更齐于国学皇帝进贤冠纱袍至辟雍入总章堂列宫悬王公以下及国老庶老各定位司徒以羽仪武贲安车迎三老五更于国学并进贤冠元服黒舄素带国子生黒介帻青衿单衣乗马従以至皇帝释剑执珽迎于门内三老至门五更去门十步皆降车以入皇帝拜三老五更摄齐答拜皇帝揖进三老在前五更在后升自右阶就筵三老坐五更立皇帝升堂北面公卿升自左阶北面三公授几杖卿正履国老庶老各就位皇帝拜三老羣臣皆拜不拜五更乃坐皇帝西向肃拜五更进珍羞酒食亲袒割牲执醤以馈执爵而酳以次进五更又设酒酏于国老庶老皇帝升御座三老乃论五孝六顺典训大纲皇帝虚躬请授礼毕而还
　　周书武帝本纪保定三年四月戊午幸太学以太傅燕国公于谨为三老而问道焉
　　于谨保定三年四月诏曰树以元首主乎教化率民孝悌置之仁夀是以古先明后咸若斯典立三老五更躬自袒割朕以眇身处兹南面何敢遗此黄发不加尊敬太傅燕国公谨执徳淳固为国元老馈以乞言朝野所属可为三老有司具礼择日以闻谨上表固辞诏答不许又赐延年杖高祖幸太学以食之三老入门皇帝迎拜门屛之间三老答拜有司设三老席于中楹南向太师晋国公护升阶设几于席三老升席南面凭几而坐以师道自居大司马楚国公宁升阶正舄皇帝升阶立于斧扆之前西面有司进馔皇帝跪设醤豆亲自袒割三老食讫皇帝又亲跪授爵以酳有司撤讫皇帝北面立而访道三老乃起立于席后皇帝曰猥当天下重任自惟不才不知政治之要公其诲之三老答曰木受绳则正后従谏则圣自古明王圣主皆虚心纳谏以知得失天下乃安唯陛下念之又曰为国之本在乎忠信是以古人云去食去兵信不可失国家兴废莫不由之愿陛下守而勿失又曰治国之道必须有法法者国之纲纪纲纪不可不正所正在于赏罚若有功必赏有罪必罚则有善者日益为恶者日止若有功不赏有罪不罚则天下美恶不分下民无所措其手足矣又曰言行者立身之基言出行随诚宜相顾愿陛下三思而言九虑而行若不思不虑必有过失天子之过乃无大小如日月之蚀莫不知者愿阶下慎之三老言毕皇帝再拜受之三老答拜焉礼成而出
　　唐开元礼皇帝养老于太学
　　陈设
　　前三日尚舍直长设大次于学堂之后随地之宜设三老五更次于学堂南门外之西羣老次于其后俱东向设羣官次文官于门外之东重行西向武官于羣老之西重行东向皆北上前一日尚舍奉御设御座于堂上东序西向莞筵纷纯加藻席画纯次席黼纯设三老座于西楹之东近北南向设五更座于西阶上东向设国老三人座于三老座西俱不属焉皆莞筵纷纯加藻席画纯设众座国老座于堂下西阶之西东面北上皆蒲筵缁布纯加莞席县帛纯【若三品以上则莞筵纷纯加藻席画纯凡五品以上致仕者为国老】设庶老座于国老之后皆蒲筵缁布纯【六品以下致仕者为庶老】太乐令展宫悬于学堂之庭设登歌于堂上及举麾位等皆准元会之仪典仪设文官五品以上位于悬东六品以下在其南俱重行西向北上武官五品以上位于悬西六品以下在其南当文官俱重行东向北上蕃客分方位于文武官六品之南【若有诸州使人分方位于文武官九品之后】学生分位于文武官之后奉礼设门外位如设次之式尚舍奉御设罇于东楹之西北向左　酒有坫以置爵
　　銮驾出宫【如读令仪】
　　养老
　　仲秋之月择吉辰皇帝亲养三老五更于太学所司先奏定三师三公致仕者用其徳行及年高者一人为三老次一人为五更尚食先具牢馔銮驾将至通事舍人引先置之官皆就门外位学生俱青衿服入就位銮驾至太学门回辂南向侍中跪奏请降俛伏兴皇帝降辂乗舆入大次繖扇侍衞如常通事舍人引文官五品以上従驾之官皆就门外位太乐令帅工人二舞就位如正会之礼通事舍人引羣官客使入就位銮驾出宫量时刻遣使迎三老五更于其第三老五更俱服进贤冠乗安车前后导従如常礼其国老庶老则有司先戒之銮驾既至太学三老五更及羣老等俱赴集其次羣老各服其服太常少卿赞三老五更俱出次引立于学堂南门外之西东面北上奉礼赞羣官出次引立于三老五更之后太常博士引太常卿升立于学堂北户之内当戸北向侍中版奏外办皇帝出戸侍衞如常【侍中负寳陪従如式】殿中监进大珪皇帝执大珪博士引太常卿太常卿引皇帝【每太常卿前导皆博士先引】协律郎跪俛伏举麾太和之乐作皇帝降迎三老于门内之东西面立侍臣従立于皇帝之后太常卿与博士退立于左皇帝立定乐止三老五更皆杖各二人夹扶左右太常少卿引道敦史执笔以従三老入门舒和之乐作三老五更立于门西东面北上奉礼引羣官随入立于其后初三老立定乐止太常卿前奏请再拜退复位皇帝再拜三老五更去杖摄齐以答再拜毕皇帝揖进三老在前五更従仍杖夹扶入初至阶皇帝揖升俱就座后揖立乐止侍衞之官量人従升皇帝西面再拜三老三老南面答再拜皇帝西面再拜五更五更答再拜休和之乐作三老五更俱坐三公授几九卿正履讫殿中监尚食奏御进珍羞及黍稷等皇帝省之遂设于三老前乐止太常卿引皇帝诣三老座前执醤而馈讫太常卿引皇帝诣酒罇所取爵侍中赞酌酒讫太常卿引皇帝进执爵而酳尚食奉御以次进珍羞酒食于五更前国老庶老等皆坐及设酒席于国老庶老前国老庶老等皆食皇帝即座太乐令引工升奏韶和之乐三终三老乃论五孝六顺典训大纲格言宣于上音被于下皇帝乃虚躬请受敦史执笔录善言行事终二舞坐于悬中讫礼毕三老以下降筵太常少卿及奉礼引导皆如初太常卿引皇帝従以降阶太和之乐作皇帝逡巡立于阶前乐止三老五更出舒和之乐作太常卿引皇帝升立于阶上三老五更出门乐止侍中前奏礼毕退复位太常卿引皇帝降还大次三老五更升安车导従而还通事舍人引羣官及学生等以次出明日三老诣阙表谢
　　銮驾还宫【如读令仪】
　　蕙田案唐书礼乐志亦同而文较略今不复载
　　宋史礼志养老于太学皇帝服通天冠绛纱袍乗金辂至太学酌献文宣王三祭酒再拜归御幄比车驾初出量时刻遣使迎三老五更于其第三老五更俱服朝服乗安车导従至太学就次国老庶老有司预戒之各服朝服集于其次大乐正帅工人二舞入立于庭东上閤门御史台太常寺客省四方馆自下分引百官宗室客使学生等以次入就位如视学班太常博士赞三老五更俱出次引国老庶老立于后重行异位礼直官通事舍人引左辅奏请中严少顷又奏外办皇帝出大次侍衞如常仪大乐正令撞黄钟之钟右五钟皆应协律郎跪俛伏举麾兴宫架干安之乐作皇帝即御座乐止典仪曰再拜在位官皆再拜三老五更杖而入各左右二人夹扶太常博士前引史臣执笔以従三老五更入门宫架和安之乐作至宫架北北向立以东为上奉礼郎引羣老随入位于其后乐止博士揖进三老在前五更在后仍杖夹扶宫架和安之乐作至西阶下乐止博士揖三老五更自西阶陞堂国老庶老立于堂下三老五更当御座揖羣老亦揖皇帝为兴次奉礼郎揖国老升堂博士引三老五更奉礼郎引国老以下各于席后立典仪赞各就坐赞者承宫架尊安之乐作三老五更就坐三公授几九卿正履讫殿中监尚食奉御进珍羞及黍稷等先诣御座前进呈遂设于三老前乐止尚食奉御诣三老座前执醤而馈讫尚醖奉御诣酒尊所取爵酌酒奉御执爵奉于三老次太官良醖令以次进珍羞酒食于五更羣老之前皆食大乐正引工人升登歌奏安之乐三终史臣既录三老所论善言善行宫架作申安之乐宪言成福之舞毕文舞退作受成告功之舞毕三老以下降筵博士引三老五更于堂上当御座前奉礼郎引羣老复位俱揖皇帝为兴三老五更降阶至堂下宫架和安之乐作出门乐止礼直官通事舍人引左辅前奏礼毕退复位典仪赞拜讫皇帝降座太常卿导还大次百僚以次退车驾还宫三老五更升安车导従还翼日诣阙表谢
　　王圻续通考世宗嘉靖中祭酒吕柟定视学养老仪注惜不果行案柟据开元礼圗防定养老礼仪嵗季春之月择吉日行养老礼于太学有司先奏定三师三少致仕者用徳行年高一人为三老次一人为五更三品上下年徳高邵者为羣老并开具致政之老与其孤姓名事状以闻前期三日设御幄于太学堂后设御座于太学堂正中南向莞筵纷纯加藻席画纯次席黼纯设三老座于西楹近北东向设五更座次三老东向皆莞筵粉纯加藻席画纯设羣老位于西阶上东向皆蒲筵缁布纯加莞席帛纯凡席皆不相属设致政之老与其孤馆幕于门外太常卿展宫悬列舞缀于庭设升歌于堂上及举麾位等一如元会之仪有司设罇于东楹之西北向左酒有坫以置爵前期一日有司具牲帛祭器祭先师孔子上遣官行礼斋宿省牲陈设奠猷一如丁祭之仪惟祝文曰维某年月日朔甲子皇帝谨遣某致祭于先师孔子是月某日养三老五更羣老于太学用币敬伸奠告以顔子曽子子思子孟子配尚享昧爽卒事复命又设先老位于庙门之前陈设如仪至日黎明鼓徴警众设六佾舞生皆至驾乃出宫太学官率诸生迎驾于太学路左驾至太学官及诸生俯伏稽首兴制迎三老五更于其第三老五更俱朝服乗安车导従如常仪择史官充惇史二人朝服従之其羣老及致政之老与其孤则有司先戒之宿于太学以俟驾至太学堂上命官释奠于先老礼毕太常卿导上入御幄易冠服出陞御座执大圭协律郎跪俯伏举麾金奏姑洗之均乐止太常少卿导三老五更皆杖各二人夹扶左右惇史执笔以従自西阶升堂上与揖逊欲拜二老五更去杖摄齐皆稽首逊辞上不果拜乃揖就座三老五更皆坐三老授几九卿正履进珍馐及黍稷等上省之遂设于三老五更前工升歌鹿鸣三终太常卿引上诣三老座前以大珪授侍臣执醤而馈讫有司以次进珍馐酒食于五更前又设酒食于羣老前太常卿引上诣酒罇所取爵赞酌酒讫太常卿引上诣三老座前执爵而酳讫上即座三老以下皆坐光禄卿进酒上饮酒三老以下坐食饮酒各三爵笙入三终光禄卿进加肴羮饮酒各三爵间歌三终三老乃论父子君臣长幼之道治政之要五更饮亦如之上俱虚躬聴受惇史执笔录之乃大合六乐羽舞大韶以云门咸池合之干舞大武以大夏大合之上兴冕而总干三老以下皆兴稽首逊辞上复即座三老以下皆复坐饮酒各三爵乐九变毕太常卿跪奏乐阕致政之老与其孤馆于门外者饮酒食毕皆入侍制命有司曰养尔老幼毋违朕命三老以下趣出赐三老五更袭衣冠带牢醴防币其余帛衣米肉三老以下序立于庭皆拜三稽首兴分班序立有司奏礼毕上兴出就驾还宫明日三老率五更以下诣阙表谢
　　蕙田案视学养老之礼后世惟汉明帝魏高贵乡公北魏孝文帝周武帝行之如北齐唐宋明虽有养老辟雍之仪其实皆未之行也
　　右歴代视学养老之礼
　　汉书高祖本纪二年二月举民年五十以上有修行能帅众为善置以为三老乡一人择乡三老一人为县三老与县令丞尉以事相教后勿繇以十月赐酒肉文帝本纪元年三月诏曰老者非帛不暖非肉不饱今嵗首不时使人存问长老又无布帛酒肉之赐将何以佐天下子孙孝养其亲今闻吏禀当受鬻者或以陈粟岂称养老之意哉具为令有司请令县道年八十以上赐米人月一石肉二十斤酒五斗其九十以上又赐帛人一疋絮三斤赐物及当禀鬻米者长吏阅视丞若尉致不满九十啬夫令史致二千石遣都吏循行不称者督之刑者及有罪耐以上不用此令
　　武帝本纪建元元年春二月赐民爵一级年八十复二算九十复甲卒夏四月己巳诏曰古之立教乡闾以齿朝廷以爵扶世导民莫善于徳然则于乡里先耆艾奉高年古之道也今天下孝子顺孙愿自竭尽以承其亲外迫公事内乏资财是以孝心阙焉朕甚哀之民年九十以上已有受鬻法为复子若孙令得身帅妻妾遂其供养之事
　　元狩元年夏四月诏曰朕嘉孝弟力田哀夫老眊孤独鳏寡或匮于衣食甚怜愍焉其遣谒者巡行天下存问致赐曰皇帝使谒者赐县三老孝者帛人五匹乡三老弟者力田帛人三匹年九十以上及鳏寡孤独帛人二匹絮三斤八十以上米人三石
　　宣帝本纪地节三年春三月诏加赐鳏寡孤独高年帛二千石严教吏谨视遇毋令失职
　　元康四年春正月诏曰朕惟耆老之人髪齿堕落血气衰微亦亡暴虐之心今或罹文法拘执囹圄不终天命朕甚怜之自今以来诸年八十以上非诬告伤人他皆勿坐
　　元帝本纪建昭四年夏四月诏遣谏大夫博士赏等二十一人循行天下存问耆老
　　平帝本纪元始元年春正月诏天下吏比二千石以上年老致仕者参分故禄以一与之终其身
　　后汉书世祖本纪建武六年春正月辛酉诏郡国有谷者给禀高年二十石勉加循抚无令失职
　　章帝本纪章和元年秋七月壬戌诏曰秋令是月养衰老授几杖行糜粥饮食其赐高年二人共布帛各二匹以为醴酪
　　和帝本纪永元十五年秋九月壬午南巡守赐所过三老官属及民百年者钱布各有差
　　安帝本纪元初四年秋七月辛丑诏曰月令仲秋养衰老授几杖行糜粥方今案比之时郡县多不奉行虽有糜粥糠粃相半长史怠事莫有躬亲甚违诏书养老之意其务崇仁恕赈防寡独称朕意焉
　　顺帝本纪阳嘉三年五月戊戌诏赐民年八十以上米人一斛肉二十斤酒五斗九十以上加赐帛人二匹絮三斤
　　桓帝本纪建和二年春正月皇帝加元服大赦天下年八十以上赐米酒肉九十以上加帛二匹绵三斤永兴二年十一月校猎上林苑遂至函谷闗赐所过道傍年九十以上钱各有差
　　魏志明帝本纪太和六年三月癸酉行东巡所过存问高年
　　晋书惠帝本纪永平元年五月壬午赐高年鳏寡力田者帛人三匹
　　成帝本纪咸和元年春二月丁亥赐鳏寡孤老米人二斛
　　宋书孝武帝本纪大明七年二月诏故邑耆旧在目罕存年世未逺已歼太半抚迹惟事倾慨兼着太宗燕故晋阳洽恩世祖流仁济畿畅泽永言往猷思广前赉遣使巡慰厚赐粟帛高年加以羊酒冬十月车驾巡南豫州诏曰朕巡幸所经先见百年者及孤寡老疾并赐粟帛十二月行幸歴阳高年孤疾赐帛十匹
　　南齐书武帝本纪永明五年春正月辛卯诏诸孤老并赐粮饩
　　魏书太武帝本纪太延元年十一月丙子行幸邺诸所过对问高年
　　太平真君七年二月丙戌幸长安存问父老
　　文成帝本纪和平二年三月幸中山至于邺遂幸信都舆驾所过皆亲对高年问民疾苦诏民年八十以上一子不従役　四年春三月乙未赐京师民年七十以上太官厨食以终其年
　　孝文帝本纪延兴三年十一月戊寅诏年八十以上一子不従役癸巳太上皇帝南巡至于懐州所过赐高年布帛
　　太和元年冬十月癸酉宴京邑耆老年七十以上于太华殿赐以衣服又诏七十以上一子不従役　三年夏五月辛酉诏曰昔四代养老问道乞言朕虽冲昧每尚其美今赐国老各衣一袭绵五斤绢布各五疋十一月癸卯赐京师贫穷高年疾患不能自存者衣服布帛各有差　四年秋七月壬子改作东明观诏会京师耆老赐锦防衣服几杖稻米蜜麪复家人不徭役　十六年十二月赐京邑老人鸠杖　十七年八月壬寅车驾至肆州民年七十以上赐爵一级戊申幸并州亲见高年问所疾苦九月戊辰济河诏洛懐并肆所过四州之民百年以上假县令九十以上赐爵三级八十以上赐爵二级　十八年春正月车驾南巡诏相兖豫三州百年以上假县令九十以上赐爵三级八十以上赐爵二级七十以上赐爵一级孤老鳏寡不能自存者赐粟五石帛二匹秋七月车驾北巡八月南还所过皆亲见高年问民疾苦贫穷孤老赐以粟帛丙寅诏六镇及御夷城人年八十以上而无子孙兄弟终身给其廪粟七十以上家贫者各赐粟十斛又诏诸北城人年满七十以上及废疾之徒校其元犯以凖新律事当従坐者聴一身还乡又令一子扶养终命之后乃遣归邉余如此之犯年八十以上皆聴还十一月辛未朔诏冀定二州民百年以上假以县令九十以上赐爵三级八十以上赐爵二级七十以上赐爵一级鳏寡孤独不能自存者赐以谷帛十二月丁卯诏郢豫二州之民百龄以上假县令九十以上赐爵三级八十以上赐爵二级七十以上赐爵一级孤寡鳏老不能自存者赐以谷帛　十九年夏四月辛亥诏赐百嵗以上假县令九十以上赐爵三级八十以上赐爵二级七十以上赐爵一级孤寡老疾不能自存者赐以谷帛六月壬子诏济州东郡荥阳及河南诸县车驾所经者百年以上赐假县令九十以上赐爵三级八十以上赐爵二级七十以上赐爵一级孤老鳏寡不能自存者赐以谷帛冬十月甲辰曲赦相州民百年以上假郡守九十以上假县令八十以上赐爵三级七十以上赐爵二级孤老痼疾不能自存者赐以谷帛　二十年二月丙午诏畿内七十以上暮春赴京师将行养老之礼三月丙寅宴羣臣及国老庶老于华林园诏国老黄耉以上假中散大夫郡守耆年以上假给事中县令庶老直假郡县各赐鸠杖衣裳　二十一年春正月乙巳车驾北巡二月壬戌次于太原亲见高年问所不便乙丑诏并州士人年六十以上假以郡守三月乙未车驾南巡己酉次离石甲寅诏汾州民百年以上假县令九十以上赐爵三级八十以上赐爵二级七十以上赐爵一级夏四月辛未行幸长安乙亥亲见高年问所疾苦五月己丑车驾东旋庚寅诏雍州士人百年以上假华郡太守九十以上假荒郡八十以上假华县令七十以上假荒县庶老以年各减一等七十以上赐爵三级孤寡鳏贫穷疴废疾各赐帛二匹谷五斛秋九月丙申诏曰哀贫恤老王者所先鳏寡六疾尤宜矜愍可司州洛阳之民年七十以上无子孙六十以上无期亲贫不自存给以衣食及不满六十而有废痼之疾无大功之亲穷固无以自疗者皆于别坊遣医救防给医师四人豫请药物以疗之
　　孝明帝本纪熙平二年夏四月丁酉诏京尹所统百年以上赐大郡板九十以上赐小郡板
　　神元年春正月壬申诏京畿百年以上给大郡板九十以上给小郡板八十以上给大县板七十以上给小县板诸州百姓百嵗以上给小郡板九十以上给上县板八十以上给中县板鳏寡孤独不能自存者赐粟五斛帛二匹
　　正光四年秋七月诏曰达尊斯在齿预一焉崇敬黄耉先代通训故方叔以元老处位充国缘自强见留虽七十致仕明乎典故然以徳尚壮许其絷维今庶寮之中或年迫悬车循礼宜退但少收其力老弃其身言念勲旧睠然未忍或戴白在朝未当外任或停私厯纪甫受考级如此之徒虽满七十聴其莅民以终常限或新解郡县或外佐始停已满七十方求更叙者吏部可依令不奏其有高名俊徳老成髦士灼然显达为时所知者不拘斯例若才非秀异见在朝官依令合解者可给本官半禄以终其身使辞朝之叟不恨归于闾巷矣北齐书文宣帝本纪天保九年秋九月辛丑给京畿老人刘奴等九百四十三人板职及杖帽各有差
　　孝昭帝本纪皇建元年秋八月乙酉诏诸郡国老人各授板职赐黄帽鸠杖
　　周书明帝本纪二年夏六月己巳板授高年刺史守令武帝本纪保定元年春正月甲戌诏先经兵戎官年六十已上及民七十已上节级板授官　三年秋七月丁丑幸津门问百年赐以钱帛又赐高年板职各有差建徳二年冬十二月癸巳诏曰尊年尚齿列代宏规序旧酬劳哲王明范朕嗣承宏业君临万邦驱此兆庶寘诸仁夀军民之间年多耆耋眷言衰暮宜有优崇可颁受老职使荣霑邑里
　　隋书高祖本纪开皇七年冬十月癸亥幸蒲州丙寅宴父老
　　炀帝本纪大业五年春二月丙辰宴耆旧四百人于武徳殿颁赐各有差冬十月癸亥诏曰优徳尚齿载之典训尊事乞言义彰胶序鬻熊为师取非筋力方叔元老克壮其猷朕永言稽古用求至治是以厐眉黄髪更令收叙务简秩优无亏药膳庶等卧治伫其宏益今嵗耆老赴集者可于近郡处置年七十以上疾患沈滞不堪居职即给赐帛送还本郡其官至七品以上者量给廪以终厥身　七年春二月幸于涿郡壬午诏曰今往涿郡巡抚民俗其河北诸郡及山西山东年九十以上者板授太守八十者授县令
　　册府元唐高祖武徳二年幸稷州召父老置酒高会赐帛　五年三月宴京城父老赐帛
　　唐书太宗本纪贞观三年四月戊戌赐孝义之家粟五斛八十以上二石九十以上三石百嵗加绢二疋册府元贞观三年十月幸陇州诏岐陇二州八十以上赐物百嵗以上大加优恤
　　唐书太宗本纪贞观五年十二月癸卯赐新丰高年帛六年三月丁丑赐民八十以上粟帛
　　册府元贞观六年五月宴长安父老九月幸庆善宫赐故老帛　十一年正月宴长安父老于元武门赐以谷帛三月幸洛阳宫宴父老于乾元殿赐以粟帛唐书太宗本纪贞观十五年四月乙未赐民八十以上物
　　册府元贞观十五年正月如洛阳所过赐高年谷帛十一月搜于伊阙诏所经之县遣使存问高年赐帛各有差　十八年十月癸卯以将征高丽宴雍州父老百嵗以上毡被袍各一帛十匹粟十石九十以上物五段粟五石八十以上物三段粟三石十一月壬申至雒州遣使赍玺书诣郑汝怀泽四州问高年宴赐各有差壬午宴雒州父老一百九十人于仪鸾殿班赐有差　十九年二月发雒阳征辽所经州县高年赐粟帛辛亥次河阳女子吕年百嵗太宗幸其宅存问之赐毡帛袍各一绵帛十段次汲县女子翟张并年百嵗太宗幸其宅存问之赐物如河阳十月次营州召父老年七十以上赐缯帛绫锦等
　　永徽六年十月八十以上老人各赐粟二石帛三段百嵗以上各赐粟五石帛十段
　　显庆二年正月幸雒阳二月父老百嵗以上赐毡被一具袍一领丝绢十段粟二十石仍遣使就家存问九十以上赐丝绢五段十月幸郑州赐八十以上老人粟帛有差闰十二月以驾幸东都诏所经处八十以上老人赐毡被袍绵及粟有差
　　唐书高示本纪显庆五年正月甲子如并州己巳次长平赐父老布帛二月丙戌赦并州及所过州县民年八十以上版授刺史县令三月丙午皇后宴亲族邻里于朝堂妇人八十以上版授郡君赐毡衾粟帛
　　册府元龙朔元年九月驾幸河南县妇人张氏年百三嵗遂赐绢三十匹毡被一具皇后太子亦亲问赐以衣及绘防
　　唐书高宗本纪总章二年九月壬寅如岐州乙巳赐高年粟帛
　　册府元咸享元年十一月将幸东都宴京城父老有不能行者仍许子弟扶至殿庭赐物及黄帔而遣之开元二年九月引京师侍老宴于含元殿庭诏曰古之为政先于尚老居则致养礼三代行则就见制问百年葢皇王之劝人教黎庶之为子朕寅奉休歴祗膺圣谟因秋归而嵗成属星见于郊祀念其将至尤重乞言俾伸恩于几杖期布于乡国九十以上宜赐几杖八十以上宜赐鸠杖所司凖式天下诸州侍老宜令州县便设酒食一准京城赐几杖其妇人则送几杖于其家三年十月诏古者亲问百年义在养老其侍老年九
　　十以上赐物四段绵帛各一匹
　　天寳元年正月改元诏天下侍老八十以上者宜委县官毎加存问仍量赐粟帛侍丁者令其养母孝假者矜其在丧此王政优容俾伸情理而官吏不依令式多杂役使自今以后更不得然　八载闰六月册尊号礼毕诏高年给属存养因时定式务广仁恩其天下百姓丈夫七十以上妇人七十五以上宜各给一人充侍仍自简择至八十以上依常式处分
　　长庆元年正月郊祀礼毕大赦天下百姓高年者赐粟及绵绢有差三月诏官内高年不能自存者差官就问给赐粟帛
　　册府元后唐同光元年四月即位制曰应诸道管内有高年逾百嵗者便与给复永俾除名自八十至九十者与一子免役州县不得差徭
　　天成二年十月辛丑诏曰敬老之规前王所重养亲之道为子居先应有年八十以上及家长有废疾者宜免一丁差役俾遂奉养
　　后晋天福二年四月丁亥制曰洪荒之内乡党之中宜宏养老之规式表问年之道天下百姓有年八十以上者与免一丁差徭仍令逐处简署上佐官
　　宋史太祖本纪开寳五年春正月庚子前卢县尉鄢陵许永年七十有五自言父琼年九十九两兄皆八十余乞一官以便养因召琼厚赐之授永鄢陵令
　　太宗本纪淳化四年春二月壬戌召赐京城高年帛百嵗者一人加赐涂金带是日雨雪大寒再遣中使赐孤老贫穷人千钱米炭
　　真宗本纪咸平二年冬十一月辛丑赐京城父老衣帛十二月戊午驻跸澶州壬戌赐澶州父老锦袍茶帛甲子次大名丁卯召见大名府父老劳赐之
　　景徳元年秋七月庚子益都民李仁美国凝母皆百余嵗诏赐粟帛　四年春正月己未车驾发京师庚申次中牟县赐父老衣币所过如之二月甲申御五鳯楼观酺诏父老五百人赐饮楼下
　　大中祥符元年二月壬辰御乾元门观酺赐父老千五百人衣服茶防十月宴太山父老于殿门赐父老时服茶帛　三年春正月丁巳赐建安军父老江禹锡粟帛闰二月戊辰诏赤县父老本府宴犒年九十者授摄官赐粟帛终身八十者爵一级秋八月乙亥河中府父老千七百人来迎上劳问之赐以缗帛　七年三月青州民赵嵩百一十嵗诏存问之　八年泗州周宪百五嵗诏赐束帛
　　仁宗本纪天圣元年三月丙子诏赐城中民八十以上者茶帛仍复其家
　　王圻续通考景定四年正月诏曰周尊黄耉忠厚所基汉事三老禄养无缺陈垲林彬之史季温夙被擢用今皆耆年奉祠嵗久宜示奨崇陈垲授端明殿学士林彬之寳谟阁待制史季温直文华阁各因其祠
　　辽史圣宗本纪统和十二年正月霸州民李在宥年百三十有三赐束帛锦袍银带仍复其家　十六年六月诏妇人年逾九十者赐物
　　太平四年二月诏赐诸宫分耆老食
　　道宗本纪大安十年十二月三河县民孙賔及其妻皆百嵗复其家
　　金史海陵本纪天徳三年四月沂州男子呉真犯法当死有司以其母老疾无侍为请命官与养济着为令世宗本纪大定十六年十二月诏诸流移人老疾者官与养济　二十五年四月诏会宁府百姓年七十以上者补一官九月次辖沙河赐百嵗老妪帛甲申次辽水召见百二十嵗女真老人能道太祖开创事上嘉叹赐食并赐帛
　　王圻续通考元世祖至元时顺天路民王住儿过误致死罪其母年七十言于朝曰儿死则妾亦死矣乃宥其罪俾养母
　　蕙田案亲老独子留养之例葢始于此观承案独子留养元世祖此举实为盛徳之事圣人孝治天下推恩至于此极孝悌之心可以油然生矣然亦以其过误而致罪者耳故恩不伤义而足为后世法也
　　元史成宗本纪大徳九年六月立皇子徳夀为皇太子诏赐高年帛八十者一匹九十者二匹亲年七十别无侍丁者従近迁除
　　仁宗本纪至大四年三月赐大都路民年九十者二千三百三十一人人帛二匹八十者八千三百三十一人人帛一匹
　　文宗本纪至顺二年四月宁国路泾县民张道杀人为盗道弟吉従而不加功拘囚七年不决吉母老无他子孙中书省臣以闻勅免死杖而出之俾养其母
　　顺帝本纪至元四年正月诏内外廉能官父母年七十无侍丁者附近铨注以便侍养
　　至正元年十二月诏民年八十以上蒙古人赐缯帛二表里其余州县旌以高年耆徳之名免其家杂役明会典洪武元年诏民年七十以上者许一丁侍养与免杂泛差役
　　王圻续通考洪武五年壬子夏五月诏中外学宫行养老之礼先是太祖念海内晏安思化民俗以复其古遂命礼部考仪礼及唐宋之制又采周官属民读法之防防定每嵗孟春正月冬十月有司偕学官率士大夫之老者行之于学宫其民间里社以百家为一会粮长或里长主之百人内以年最长者为正賔余以齿序坐每季行之于里中大都皆本于正齿位之説而賔兴贤能春秋习射亦可通行焉酒酺不许奢靡制曰可遂诏应天府及直府州县并各布政司府州县俱举行之明会典洪武十九年诏所在有司审耆老不系卒倡优年八十九十邻里称善者备其年甲行实具状奏闻贫无产业者八十以上月给米五斗肉五斤酒三斗九十以上嵗加给帛一匹絮五斤虽有田产仅足自赡者所给酒肉絮帛亦如之其应天鳯阳二府富民年八十以上赐爵里士九十以上赐爵社士皆与县官平礼并免杂差正官嵗一存问着为令
　　二十年闰六月命试礼部尚书李原名申谕有司行养老之政先是太祖召原名谕之曰尚齿所以教敬事长所以教顺虞夏商周之世莫不以齿为尚而养老之礼未尝废是以人兴于孝弟风俗淳厚治道隆平曩者朕诏天下行养老之政凡耆民年八十九十乡党称善者有司以时存问若贫无产业年八十以上者月给米五斗酒米三斗肉五斤九十以上嵗加帛一疋绵一斤其有田产能自赡者止给酒肉絮帛其应天鳯阳二府富民九十以上赐爵里士八十以上赐爵社士咸冠带复其家尚虞有司奉行不至尔其以朕命申之
　　永乐二十二年令民年七十以上及笃废残疾者许一丁侍养不能自存者有司赈给八十以上者仍给绢二疋绵二斤酒一斗时加存问
　　天顺二年诏军民有年八十以上者不分男妇有司给绢一疋绵一斤米一石肉十斤年九十以上者倍之男子百嵗加以冠带荣身又诏四品以上官年七十以礼致仕不能自存者有司嵗给米五石　八年诏凡民年七十以上者免一丁差役有司每嵗给酒十瓶肉十斤八十以上者加与绵二斤布二疋九十以上者给与冠带每嵗设宴侍一次百嵗以上给与棺具
　　成化二十三年诏在京文职以礼致仕五品以上年及七十者进散官一阶其中廉贫不能自存众所共知者有司仍每嵗给与食米四石不许狥情滥给
　　治十八年诏文职官员五品以上以礼致仕在家者各进阶一级其二品以上大臣年及八十者有司备防币羊酒问劳九十以上者具奏遣使存问
　　嘉靖元年文职致仕一品未受恩典者有司月给食米二石嵗拨人夫二名应用二品以上年及八十者备防币羊酒问劳九十以上者具实奏来遣使存问五品以上以礼致仕年七十以上者进散官一阶其中廉贫不能自存众所共知者嵗给米四石以资养赡
　　王圻续通考明尊年恩例高皇帝时诏诸耆老谒见而昆山周夀谊居首年一百十六嵗赐宴及钞币天顺中召京师人百四嵗茹大中入见便殿赐宴顺天府赐冠带袭衣命礼部尚书姚防造其第贺之成化中济宁人王自能以百十六嵗徴又七年终又韩王奏羣牧所千戸朱政曽祖信年一百六嵗而终祖全一百二嵗父镛八十二嵗见存三代皆以千戸致仕诏信全俱进阶宣武将军各赐羊酒白米二石
　　右歴代优老之事







　　五礼通考卷一百七十七
<经部,礼类,通礼之属,五礼通考>
　　钦定四库全书
　　五礼通考卷一百七十八
</div>
    <div class="pagination">
<a href="五礼通考_page271.html">上一页</a><span>...</span><a href="五礼通考_page267.html">267</a><a href="五礼通考_page268.html">268</a><a href="五礼通考_page269.html">269</a><a href="五礼通考_page270.html">270</a><a href="五礼通考_page271.html">271</a><span class="current-page">272</span><a href="五礼通考_page273.html">273</a><a href="五礼通考_page274.html">274</a><a href="五礼通考_page275.html">275</a><a href="五礼通考_page276.html">276</a><a href="五礼通考_page277.html">277</a><span>...</span><a href="五礼通考_page273.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
