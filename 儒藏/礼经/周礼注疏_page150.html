<!DOCTYPE html>
<html>
<head>
    <meta charset="UTF-8">
    <title>周礼注疏 - 第 150 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 150 页/共 187 页</h1>
    <div class="content">　　○释曰：云“掌役畜养鸟”者，谓若畜鸟氏掌畜禽鸟。阜，盛也，蕃，息也。使之盛太滋息，又教扰使从人意。
　　○注“杜子”至“役之”
　　○释曰：子春以子为祀，後郑不从者，《司隶职》祭祀、宾客、丧纪三者并言，此何得唯言其一，明存子解之，於义为允。“玄谓王立世子，置臣使掌其家事”者，言掌家事者，若国事不使隶，今取隶，故以家事而言也。

　　夷隶掌役牧人养牛马，与鸟言。（郑司农云：“夷狄之人或晓鸟兽之言，故《春秋传》曰：‘介葛卢闻牛鸣，曰：是生三牺，皆用矣。’是以貉隶职掌与兽言。”）

　　[疏]“夷隶”至“鸟言”
　　○释曰：云“掌役牧人”者，为牧人之所役使，牧牛牲。
　　○注“郑司”至“兽言”
　　○释曰：经唯云“与鸟言”，不言“兽”，先郑意，解鸟言者亦解兽言，故兼言之也。案僖二十九年，“介葛卢闻牛鸣，曰是生三牺，皆用之矣”。注云：“言八律之音，听禽兽之鸣，则知其嗜欲，生死可知。伯益明是术，故尧舜使掌朕虞。至周失其道，官又在四夷。”若周末失道，官本不在四夷，无解鸟兽之语者，何周公盛明制礼，使夷隶、貉隶与鸟兽之言？然者，贾、服意误，不与礼合，故为此说。

　　其守王宫者与其守厉禁者，如蛮隶之事。

　　貉隶掌役服不氏而养兽而教扰之，掌与兽言。（不言阜藩者，猛兽不可服，又不生乳於圈槛也。
　　○生，如字，刘色敬反。乳，而树反。圈，求阮反。槛，户览反。）

　　[疏]“貉隶”至“兽言”
　　○释曰：夷貉相近，是以亦解兽言。若然，夷隶既鸟兽之言具解，而此貉隶解兽言亦解鸟言，互见之耳。

　　其守王宫者与其守厉禁者，如蛮隶之事。

　　◎秋官司寇下

　　布宪掌宪邦之刑禁。正月之吉，执旌节以宣布于四方，而宪邦之刑禁，以诘四方邦国及其都鄙，达于四海。（宪，表也，谓县之也。刑禁者，国之五禁，所以左右刑罚者。司寇正月布刑于天下，正岁又县其书于象魏。布宪於司寇布刑，则以旌节出宣令之。於司寇县书，则亦县之于门闾及都鄙邦国。刑者，王政所重，故屡丁宁焉。诘，谨也，使四方谨行之。《尔雅》曰：“九夷、八蛮、六戎、五狄，谓之四海。”
　　○诘，起吉反。县，音玄，下同。）

　　[疏]“布宪”至“四海”
　　○释曰：云“掌宪邦之刑禁”者，此文与“正月”以下为目。禁者，则士师之五禁，所以左右刑罚，故连刑言之也。云“正月之吉”者，此与《大司寇》正月之吉事同。大司寇布刑之时，此布宪亦布之於四方也。於司寇正岁县之时，此布宪亦宪邦之刑禁，以诘四方邦国，以达于四海也。布宪为司寇属官，於刑禁为重故每事共丁宁之也。
　　○注“宪表”至“四海”
　　○释曰：云“国之五禁，所以左右刑罚”者，《士师职》文。知布宪所县在门闾者，以其司寇所县在雉门，不可共处。此经云“执旌节”，以为行道之使，明在巷门之闾可知。云门闾，据在城内，经虽不云城内门闾，举外以见内，有门闾可知。经先邦国後都鄙，注先都鄙後邦国者，以都鄙据畿内三等采地，经後言之者，尊邦国轻都鄙。注先都鄙者，既见门闾，即先近後远，乃及四海，故注先都鄙，见从近及远之义也。引《尔雅》者，见刑禁远至夷狄，名此夷狄为四海者，海之言晦，晦漫礼仪也。

　　凡邦之大事合众庶，则以刑禁号令。

　　[疏]“凡邦”至“归令”
　　○释曰：云“邦之大事合众庶”者，谓征伐、巡守、田猎，皆是大事合众庶也。以其是布禁之官，故於聚众，每皆以刑禁号令也。

　　禁杀戮掌司斩杀戮者，凡伤人见血而不以告者，攘狱者，遏讼者，以告而诛之。（司犹察也。察此四者，告於司寇罪之也。斩杀戮，谓吏民相斩相杀相戮者。伤人见血，见血乃为伤人耳。郑司农云：“攘狱者，距当狱者也。遏讼者，遏止欲讼者也。”玄谓攘犹却也，却狱者，言不受也。）

　　[疏]注“司犹”至“受也”
　　○释曰：云“司犹察也”者，此禁杀戮之官，恒在民间，私觇恶事，而告於上，执而与之罪也，故以司为察也。知斩杀戮是“吏民相斩、相杀、相戮者”，以伤民云“不以告”，则相杀戮之等，尽是不以告，明是吏民自相杀戮也。云“伤人见血，见血乃为伤人耳”者，恐经伤人与见血事别，伤人见血连言者，是见血乃为伤人，若不见血，不为伤人也。若然，趺折支之等不见血，岂得不为伤人乎？然今言见血乃为伤人者，止为蹉跌及刃物丽历应见血之等，不为馀事而言。先郑云“攘狱者，距当狱者也”，後郑不从者，此经皆谓未在官司，而先郑云距狱，据在官而言，故不从也。云“遏讼者，遏止欲讼者也”者，有人见欺犯，欲向官所讼之，而遏止不使去也。“玄谓攘犹却也，却狱者言不受也”者，谓人有罪过，官有文书追摄，不肯受者。

　　禁暴氏掌禁庶民之乱暴力正者，挢诬犯禁者，作言语而不信者，以告而诛之。（民之好为侵陵、称诈、谩诞，此三者亦刑所禁也，力正，以力强得正也。
　　○挢，居表反。好为，呼报反，下文“则为”、下注“皆为”同。谩诞，武谏反，一音亡半反，又免仙反，徐望山反，本或作慢，诞音但。）

　　[疏]注“民之”至“正也”
　　○释曰：云“民之好为”者，此言为下三事而发，皆是好为。“侵陵”，释经“乱暴力正者”也。“称诈”，释经“挢诬犯禁者”也。“谩诞”，释经“作言语而不信者”也。谩诞，谓浮谩虚诞也。

　　凡国聚众庶，则戮其犯禁者以徇。凡奚隶聚而出入者，则司牧之，戮其犯禁者。（奚隶，女奴男奴也。其聚出入，有所使。）

　　[疏]“凡国”至“禁者”
　　○释曰：云“聚众庶”者，谓征伐之等。云“凡奚隶聚而出入”者，谓国有烦辱之处，使奚隶，则有此出入而司牧之。
　　○注“奚隶”至“所使”
　　○释曰：按《司厉》“其奴，男子入于罪隶，女子入于舂”，是男子同坐为奴。天官酒人、浆人之等，皆名女奴为奚，五隶又是男奴，故云“奚隶，女奴、男奴”。

　　野庐氏掌达国道路，至于四畿。（达，谓巡行通之，使不陷绝也。去王城五百里曰畿。
　　○行，下孟反。）

　　[疏]注“达谓”至“曰畿”
　　○释曰：云“巡行”者，国之道路，使其地之人治之，野庐氏直巡行不通之处，使人治之，使无陷绝也。

　　比国郊及野之道路、宿息、井树。（比犹校也。宿息，庐之属，宾客所宿及昼止者也。并共饮食，树为蕃蔽。）

　　[疏]注“比犹”至“蕃蔽”
　　○释曰：此经所云王为宾客在道，须得供丞守卫之事。“国郊”，谓近郊、远郊。“野”，谓百里外至畿。“宿”，谓十里有庐，三十里有宿，五十里有。直言宿者，举中言之，故云“庐之属”以苞之。息，宾客昼止之处。“井树”者，宾客所须者也。

　　若有宾客，则令守涂地之人聚柝之，有相翔者诛之。（守涂地之人，道所出庐宿旁民也。相翔，犹昌翔观伺者也。郑司农云：“聚柝之，聚击柝以宿卫之也。有奸人相翔於宾客之侧，则诛之，不得令寇盗宾客。”
　　○柝，音托。令，力呈反，下欲令同。）

　　[疏]注“守涂”至“宾客”
　　○释曰：“守涂地之人，道所出庐宿旁民也”者，道路之旁皆有民，当处有宾客止宿，即使聚柝之，不使失脱也。云“相翔，犹昌翔观伺者也”者，谓昌狂翱翔，观伺宾客。先郑云“聚柝之，聚击柝以宿卫之也”者，谓其地之人自聚击柝，无行夜，故使宿卫自击。宫正之等，使行夜者击柝，校比直宿者，彼夜行者与此异也。

　　凡道路之舟车{车}互者，叙而行之。（舟车{车}互，谓於迫隘处也。车有に辕、坻阁，舟有砥柱之属。其过之者，使以次叙之。
　　○{车}，音计，沈古的反。隘，鸟卖反。环，户关反，本亦作に，同。坻，徐之尔反，刘都礼反。砥，音旨。）

　　[疏]注“舟车”至“叙之”
　　○释曰：云“{车}互”者，谓水陆之道，舟车往来狭隘之所，更互相击，故云{车}互者。云“车有に辕、坻阁”者，案襄二十一年，晋栾盈有罪，楚，过於周，周西鄙掠之，告於周，使候出诸に辕，是に辕也。“坻阁”，道路之名也。云“舟有砥柱之属”者，按《禹贡》：“导河积石，至于龙门，南至于华阴，东至於柱。”孔安国云：“柱，山名。河水分流，包山而过，山见水中，若柱然，在西虢之界。”是柱为水之溢道者也。

　　凡有节者及有爵者至，则为之辟。（辟，辟行人，亦使守涂地者。）

　　[疏]“凡有”至“之辟”
　　○释曰：云“凡有节”者，谓若诸侯之使，则有山国用虎节之等。若民自往来，则有道路用旌节之等。及有爵已上，皆为之辟止行人，使无侵犯者也。

　　禁野之横行径逾者。（皆为防奸也。横行，妄由田中。径逾，射邪疾，越堤渠也。
　　○射，食亦反。邪，似差反。堤，丁兮反。）

　　[疏]注“皆为”至“渠也”
　　○释曰：言“横行”者，不要东西为横，南北为纵，但是不依道涂，妄由田郑皆是横也。径，谓不遵道而射邪疾。逾，越也，谓越堤渠者也。

　　凡国之大事，比除道路者。（比校治道者名，若今次金叙大功。）

　　[疏]注“比校”至“大功”
　　○释曰：“大事”，谓若征伐、巡守、田猎、郊祀天地，王亲行所经，并须修除道路及庐，校比民夫，使有功效。故云“比校治道者名”也。云“若今次叫鹂大功”者，谓汉时主役之官，官名次金叙，主以丈尺赋功，今俗本多误为“次叙大功”也。

　　掌凡道禁。（禁，谓若今绝蒙布巾、持兵杖之属。
　　○杖，直亮反。）

　　[疏]注“禁谓”至“之属”
　　○释曰：古时禁书亡，故举汉法而言也。

　　邦之大师，则令埽道路，且以几禁行作不时者、不物者。（不时，谓不夙则莫者也。不物，谓衣服操持非此常人也。几禁之者，备奸人内贼及反间。
</div>
    <div class="pagination">
<a href="周礼注疏_page149.html">上一页</a><span>...</span><a href="周礼注疏_page145.html">145</a><a href="周礼注疏_page146.html">146</a><a href="周礼注疏_page147.html">147</a><a href="周礼注疏_page148.html">148</a><a href="周礼注疏_page149.html">149</a><span class="current-page">150</span><a href="周礼注疏_page151.html">151</a><a href="周礼注疏_page152.html">152</a><a href="周礼注疏_page153.html">153</a><a href="周礼注疏_page154.html">154</a><a href="周礼注疏_page155.html">155</a><span>...</span><a href="周礼注疏_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
