<!DOCTYPE html>
<html>
<head>
    <meta charset="UTF-8">
    <title>礼记纂言 - 第 49 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记纂言 - 第 49 页/共 50 页</h1>
    <div class="content">　　乐也者圣人之所乐也而可以善民心其感人深其移风易俗故先王着其教焉
　　【郑氏曰着犹立也谓立司乐以下使教国子孔氏曰乐本从民心来故感动人深风谓水土之风气有舒疾刚柔俗谓君上之情欲有好恶趋舍用乐化之故恶风移改弊俗变易方氏曰君上所化谓之风民下所习谓之俗迁此之彼为移更有为无曰易应氏曰自一献百拜而终日不得醉以至大事大福哀乐有分皆以礼终盖因事之风雨以谨夫教之寒暑也百拜以礼缀滛以礼哀乐以礼无非礼也而曰着乐之教盖礼乐初无二理礼不节则乐不流如风雨不爽则寒暑不成矣着谓尊尚而表显之也】
　　右乐施第四目録第三
　　乐也者情之不可变者也礼也者理之不可易者也乐统同礼辨异礼乐之説管乎人情矣
　　【方氏曰乐之所可变者文情则不可变盖情主于和而有常也礼之所可易者制理则不可易盖理主于节而有定也郑氏曰统同同和合也辨异异尊卑也管犹包也孔氏曰乐主和同则逺近皆合礼主恭敬则贵贱有序人情不过于此是包管于人情也应氏曰礼乐之説荀子説字作统】
　　穷本知变乐之情也着诚去伪礼之经也礼乐偩天地之情达神明之徳降兴上下之神而凝是精粗之体领父子君臣之节【去起吕切偩音负】
　　【长乐陈氏曰穷人心之本知声音之变乐之情也诚者性之徳伪者情之贼着诚去伪则全于天真而不汨于人伪礼之经也礼释回増美质领恶而全好与此同意郑氏曰偩犹依象也降下也兴犹出也凝成也精粗谓万物大小也领犹理治也孔氏曰理出于地尊卑有序是偩依地之情乐出于天逺近和合是偩依天之情礼乐出于人心与神明和防故云逹神明之徳用之以祭故能降出上下之神谓降上而出下也又能正其万物大小之形体理治父子君臣之节乐使上下相亲礼定贵贱长幼是领父子君臣也朱子曰礼之诚便是乐之本乐只是一体周流礼则两个相对着诚与去伪也礼则相刑相尅以此尅彼乐则相生相长其变无穷乐如昼夜之循环隂阳之阖辟周流贯通而礼则有向背明暗论其本则一只是礼则有诚有伪须以诚尅去伪则诚着】
　　是故大人举礼乐则天地将为昭焉天地防合隂阳相得煦妪覆育万物然后草木茂区萌逹羽翼奋角觡生蛰虫昭苏羽者妪伏毛者孕鬻胎生者不防而卵生者不殈则乐之道归焉尔【防音熹煦许具切妪于具切区古侯切觡古伯切伏扶又切鬻音育防音独殈呼阒切】
　　【郑氏曰防读为熹熹犹蒸也气曰煦体曰妪屈生曰区无防曰觡昭苏昭晓也蛰虫以发出为晓更息曰苏孕任也鬻生也内败曰防殈裂也孔氏曰大人举用礼乐则天地协和生养万物为之昭著但天地防合以下唯论乐不论礼记者主在于乐乐功既尔礼亦同也熹谓蒸动乐能感动天地之气使下降上腾也言体谓之天地言气谓之隂阳天地动作则是隂阳相得也天以气煦之地以形妪之是天煦覆而地妪育也草木据其成体故云茂区萌据其新生故云逹区者钩曲而生出菽豆是也羽翼谓飞鸟之属皆得奋动角觡谓走兽之属悉皆生养防谓角外皮滑泽者鹿角之属是也蛰伏之虫埋藏其体近于死今得昭苏以闇而遇晓死而更息也长乐陈氏曰胎生无内败之防卵生无外裂之殈方氏曰归言归功于乐也马氏曰天地生物之功至于如此之妙者皆起于乐也故曰乐之道归焉耳山隂陆氏曰区读如字岐别为区庄子曰万物化作萌区有状盖萌一而区二若今茶言一鎗二旗是也辅氏曰区萌当如字陆氏説优已成曰茂已生曰逹妪伏孕鬻已遂者得孳胎不防卵不殈未生者得生非乐不能使之然故归之于乐之道焉耳盍辞也金华邵氏曰归焉者谓此可归之于乐而不可归之它也】
　　○乐者非谓黄钟大吕歌干也乐之末节也故童者舞之铺筵席陈尊俎列笾豆以升降为礼者礼之末节也故有司掌之乐师辨乎声诗故北面而宗祝辨乎宗庙之礼故后尸商祝辨乎丧礼故后主人
　　【郑氏曰礼乐之本由人君也礼本着诚去伪乐本穷本知变辨犹别也正也谓鼔琴瑟也后尸居后賛礼仪此言知本者尊知末者卑孔氏曰此明礼乐有本本贵末贱黄钟以下唯是乐器播乐声非声之本故童者舞之铺筵席而下所以饰礼是礼之末节故有司掌之北面鼔言其处卑也宗谓宗人祝谓大祝但辨晓宗庙诏相之礼故在尸后商祝为习商礼而为祝者但辨晓死防摈相之礼故在主人之后皆知礼末节故位处卑贱也】
　　是故徳成而上艺成而下行成而先事成而后是故先王有上有下有先有后然后可以有制于天下也【郑氏曰徳三徳也行三行也艺才技也先谓位在上也后谓位在下也尊卑备乃可制作以为治法孔氏曰以道徳成就故在上则君上及主人之属艺术成就故在下如乐师之属行成则徳成矣徳在内而行在外也事成则艺成矣在身谓之艺所为谓之事人有多少品题先王因其先后使尊卑得分乃可制礼作乐以班天下】
　　右乐情第五今本第七目録第六
　　乐者为同礼者为异同则相亲异则相敬乐胜则流礼胜则离合情饰貌者礼乐之事也
　　【郑氏曰同谓协好恶异谓别贵贱流谓合行不敬也离谓析居不和也合情饰貌欲礼乐并行斌斌然也孔氏曰胜犹过也乐过和同而无礼则流慢无复尊卑之敬礼过殊隔而无和乐则亲属离析无复骨肉之爱唯礼乐兼有所以为美合情为乐也乐和其内是合情也饰貌谓礼也礼以检迹于外是饰貌也二者无偏是礼乐之事也】
　　礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣
　　【郑氏曰等阶级也孔氏曰义宜也礼得其宜则贵贱各有阶级文谓声成文也乐文谐同则上下自和所好得其善所恶得其恶则贤不肖自分别矣用刑罚禁止暴慢用爵赏以举贤良则政教均平矣用仁以爱民用义以正恶则民治行矣凡五事也张子曰言礼乐刑政既均又须仁以爱民义以正民陆氏曰所谓民治仁义而已辅氏曰行即逹也民治行谓治民之道逹于下也】
　　○乐由中出礼自外作乐由中出故静礼自外作故文大乐必易大礼必简
　　【郑氏曰由中出和在心也自外作敬在貌也文犹动也易简若于清庙大飨然辅氏曰乐由中出原其始也礼自外作论其形也原其始则乐本于静论其形则礼必有文静则必形于动文则必有其本自静而为动故易自文而反本故简】
　　乐至则无怨礼至则不争揖让而治天下者礼乐之谓也暴民不作诸侯賔服兵革不试五刑不用百姓无患天子不怒如此则乐逹矣合父子之亲明长幼之序以敬四海之内天子如此则礼行矣
　　【郑氏曰至犹逹也行也賔协也试用也孔氏曰乐行于人由于和故无怨礼行于民由于谦敬故不争民无怨争则君上无为但揖让垂拱而天下自治其功由于礼乐故云礼乐之谓也暴民防暴之民不作不动作也天子如此则礼行者言天子若能使海内如此则是礼乐兴行也乐云逹礼云行者互文也长乐陈氏曰乐不至不可以言极和礼不至不可以言极顺内极和则不乖于心何怨之有外极顺则不逆于行何争之有乐以治内为同礼以脩外为异同则相亲而无怨异则相敬而不争方氏曰至则无以复加之谓也暴民不作诸侯賔服则兵革不试五刑不用然后百姓无患天子不怒此皆和之所致故曰如此则乐逹矣父子固有亲矣礼则合之长幼固有序矣礼则明之父子得其亲长幼得其序四海之内岂有相慢易者哉故曰以敬四海之内言四海之内皆相敬此皆节之所致故曰如此则礼行矣】
　　○大乐与天地同和大礼与天地同节和故百物不失节故祀天祭地明则有礼乐幽则有鬼神如此则四海之内合敬同爱矣
　　【郑氏曰同和同节言顺天地之气与其数不失谓不失其性祀天祭地谓成物有功报焉明则有礼乐教人者也幽则有鬼神助天地成物者也孔氏曰郑注气觧同和数觧同节天地气和而生万物大乐之体顺隂阳律吕生养万物是与天地同和也天地之形有髙下小大之限大礼辨尊卑贵贱与天地相似是与天地同节也和故能生成百物不失其性节故有尊卑上下祀天祭地相生成之功也圣人能使礼乐与天地同和节又于明则尊崇礼乐以教人幽则尊敬鬼神以成物则四海之内合其敬同其爱也马氏曰鬼神者徃来乎天地之间以和以节而生万物者圣人则合天地之化辅天地之宜而制礼作乐以乐于人礼者别宜居鬼以从地而近于鬼乐者敦和率神以从天而近于神故明则有礼乐幽则有鬼神合敬者礼之事同爱者乐之事礼乐之道得于此则合敬同爱之效见于彼朱子曰礼主减乐主盈鬼神亦只是屈伸之义礼乐鬼神一理】
　　○礼者殊事合敬者也乐者异文合爱者也礼乐之情同故明王以相沿也故事与时并名与功偕
　　【郑氏曰防犹因述也或作縁事与时并举事在其时也名与功偕为名在其功也孔氏曰尊卑有别是殊事俱行于礼是合敬宫商别调是异文无不欢爱是合爱礼乐之状质文虽异乐情主和礼情主敬致治则同明王所以相因述言前代后代同礼乐之情因时质文或有损益故云以相防也防谓因而改革也事与时并明礼名与功偕明乐事谓圣人所为之事与所当之时并行名谓乐名偕俱也言圣王制乐之名与所建之功俱作也圣王虽同礼乐之情因而脩述但时与功不等故礼与乐亦殊】
　　故钟鼔管磬羽籥干戚乐之器也屈伸俯仰缀兆舒疾乐之文也簠簋俎豆制度文章礼之器也升降上下周还裼袭礼之文也
　　【郑氏曰缀谓鄼舞者之位也兆其外营域也孔氏曰周旋谓行礼周回曲旋也裼袒上衣而露裼也袭谓揜上衣也礼盛者尚质故袭不盛者尚文故裼方氏曰管在堂下磬在堂上羽籥文舞所执干戚武舞所执屈伸舞者之身容俯仰舞者之头容缀兆其位也舒疾其节也簠簋所以盛地产俎豆所以荐天产制度者文章之法文章者制度之饰升降言其行上下言其等周旋言其容裼袭言其服礼乐之文与器畧见于此矣】
　　故知礼乐之情者能作识礼乐之文者能述作者之谓圣述者之谓明明圣者述作之谓也
　　【郑氏曰述谓训其义也孔氏曰礼乐之情能穷本知变着诚去伪故量事制宜而能作也礼乐之文谓屈伸俯仰升降上下既知其文故能训説礼乐义理不能制作礼乐也应氏曰创新开始曰作所以察事物之几微而建立其规模制度袭旧成终曰述所以因前古之遗绪而修明其遗阙也】
　　○乐者天地之和也礼者天地之序也和故百物皆化序故羣物皆别乐由天作礼以地制过制则乱过作则暴明于天地然后能兴礼乐也
　　【郑氏曰化犹生也别谓形体异也乐由天作礼以地制取法天地也过犹误也暴失文武之意孔氏曰乐调隂阳是天地之和礼明贵贱是天地之序乐主于阳是法天而作礼主于隂是法地而制圣人识合天地则制作不误若非圣识则必误误制礼则尊卑混乱误作乐则乐体违暴失文武之意谓文乐武乐杂乱也马氏曰明于天地然后兴礼乐者所谓作者之谓圣是也】
　　论伦无患乐之情也欣喜欢爱乐之官也中正无邪礼之质也庄敬恭顺礼之制也
　　【郑氏曰伦犹类也患害也官犹事也质犹本也孔氏曰此明礼乐文质不同事为有异乐主和同在心则论説等伦无相毁害故为乐情在貌则欣喜欢爱故为乐事内心中正无有邪辟是礼之本质也外貌庄敬谦恭谨慎是礼之节制也延平周氏曰论伦而无患者言其和和则乐之情也中正而无邪者言其中中则礼之质也欣喜欢爱者乐之所司故曰乐之官也庄敬恭顺者礼之所裁故曰礼之制也金华邵氏曰情实也官职也有此实则有此职质者本也制者文也有此本则有此文】
　　若夫礼乐之施于金石越于声音用于宗庙社稷事乎山川鬼神则此所与民同也【夫音扶】
　　【郑氏曰言情官质制先王所专也孔氏曰施于金石越于声音明乐也用于宗庙社稷事乎山川鬼神明礼也马氏曰情官质制四者虽不同而其一槩皆不出于一人之身若夫施于金石越于声音用于宗庙社稷事乎山川鬼神者不独在于一人之身而与天下共之也】
　　右乐论第六今本目録史记并第二
　　王者功成作乐治定制礼其功大者其乐备其治辩者其礼具干戚之舞非备乐也孰亨而祀非逹礼也【辩薄苋切又音遍亨音烹又音享】
　　【郑氏曰功成治定同时尔功主于王业治主于教民辩徧也干戚之舞非备乐者乐以文徳为备若咸池者孔子曰韶尽美矣又尽善也武尽美矣未尽善也孰亨而祀非逹礼者逹具也郊特牲曰郊血大飨腥三献爓一献孰至敬不飨味而贵气臭也孔氏曰乐云作礼云制者作是动用制是截断功治有大小故礼乐亦应以广狭也乐备谓文徳备具不备谓干戚之舞礼具则血腥而祭不具谓孰亨而祀周乐干戚之舞非如舜时文徳之备乐也后世孰亨牲体而祭祀非如五帝血腥之逹礼也】
　　五帝殊时不相防乐三王异世不相袭礼乐极则忧礼粗则偏矣及夫敦乐而无忧礼备而不偏者其唯大圣乎【粗音麄】
　　【郑氏曰不相防袭言其有损益也乐人之所好也害在滛侉礼人之所勤也害在倦畧敦厚也孔氏曰防因也五帝三王礼乐之情则同明王以相防是也此论礼乐之迹损益有殊随时而改故不相防袭也乐好而不止放荡奢佚物极则反乐去忧来又烦手滛声慆堙心耳则忧蹙生也礼劳而不堪既生懈倦则致粗畧偏谓倦畧不周备也及夫厚重于乐知止而无至于忧行礼安静委曲备具不至倦畧唯大圣之人能如此也】
　　○天髙地下万物散殊而礼制行矣流而不息合同而化而乐兴焉春作夏长仁也秋敛冬藏义也仁近于乐义近于礼【长知两切】
　　【郑氏曰礼为异乐为同乐法阳而生礼法隂而成孔氏曰礼以裁制为义故特加制字仁主仁爱乐主和同故仁近于乐义主断割礼为节限故义近于礼刘氏曰髙下散殊各有尊卑小大是天地之道亦有礼制行于万物也升降交感流行而不息隂阳合同而品彚化生是天地之道亦有和乐兴于自然也】
　　乐者敦和率神而从天礼者别宜居鬼而从地故圣人作乐以应天制礼以配地礼乐明备天地官矣【敦音纯郑氏曰敦和乐贵同也率循也从顺也别宜礼尚异也居鬼谓居其所为亦言循之也官犹事也天地各得其事方氏曰和言气老子所谓冲气以为和是也宜言物易所谓象其物宜是也气固有和矣乐则敦之使厚物固有宜矣礼则别之使辨和既敦则莫不循其礼而无所屈故能率神宜既别则莫不安其处而有所归故能居鬼神者阳之盛而天以阳为徳则乐之敦和率神所以从天鬼者隂之盛而地以隂为徳则礼之别宜居鬼所以从地圣人以乐之从天也故作为声音以应天之阳以礼之从地也故制为文采以配地之隂于乐言应于礼言配内外之别也马氏曰作乐以应天制礼以配地则礼乐明备而天地各当其位】
　　天尊地卑君臣定矣卑髙以陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也【别彼列切】
　　【郑氏曰卑髙谓山泽也孔氏曰君臣尊卑之贵贱如山泽之有髙卑也动静谓雷风动散有常也小大小谓草木春生秋杀昆虫夏生冬伏大谓常存不随四时变化不等故云殊也方谓走虫禽兽之属各以类聚不相杂也物谓植生若草木之属各有区分自殊于薮泽者也行虫有识性故称方植生无心灵故云物也万物各有区分性命之别圣人因此制礼类俗縁物各随性命也成象日月星辰也成形植物动物也圣人制礼是从天地之分别也郑注易云类聚羣分谓水火也】
　　地气上齐天气下降隂阳相摩天地相荡鼔之以雷霆奋之以风雨动之以四时暖之以日月而百化兴焉如此则乐者天地之和也【齐子兮切荡大傥切暖许袁切】
　　【郑氏曰齐读为跻跻升也摩犹廹也荡犹动也奋迅也百化百物化生也孔氏曰地气上升故天气下降与地气交合积气从下升在乐象气故先从地始形以上为尊在礼象形故从天为初相摩谓隂阳二气相廹切相荡谓天地之气相感动万物以气生而未发用雷霆以鼔动之得风雨奋迅而出也动之以四时者万物生长随四时而动也暖之以日月者万物之生必须日月暖煦之自雷霆至日月皆天地相荡之事百物化生由此作乐者法象天地之和也】
　　化不时则不生男女无辨则乱升天地之情也
　　【郑氏曰辨别也升成也乐失则害物礼失则乱人孔氏曰乐以法天化得其时则物生不时则物不生天之情也礼以法地男女有别则治兴无别则乱升地之情也张氏曰天地之情随礼乐得失而应之然乐是气化故云害物礼是形教故言乱人也长乐陈氏曰化不时则不生以天地明人事也男女无别则乱升以人事明天地也马氏曰化贵其和春先夏秋先冬亦未尝不贵其别也男女贵其别兄弟睦夫妇和亦未尝不贵其和也此互文以见意】
　　及夫礼乐之极乎天而蟠乎地行乎隂阳而通乎鬼神穷髙极逺而测深厚
　　【郑氏曰极至也蟠犹委也髙逺三辰也深厚山川也言礼乐之道上至于天下委于地则其间无所不之】
　　乐着大始而礼居成物着不息者天也着不动者地也一动一静者天地之间也故圣人曰礼乐云【乐着直畧切大音泰郑氏曰乐着大始着之言处也大始百物之始生也着不息着不动着犹明白也息犹休止也孔氏曰乐象于天天为生物之始是乐处大始礼法于地地禀天气而成于物是礼居成物显著明白运生不息者是天也显著养物不移动者地也一动一静者动物飞走蠢动感天之阳气也静物安伏止静感地之隂气也一动一静天地间所有百物也动则动物及雷风日月之属也静则植物及山陵之属也记者引圣人语云此一章是礼乐法天地也离而言之则乐静礼动若礼乐合用事则同有动静如天地之间物有动静也应氏曰自天髙地下至此一章本上系之文夫子所以明易也而以是发明礼乐之理非明圣者深究乎天地之蕴而有见于礼乐之用未能及此】
　　右乐礼第七今本史记第三目録第五
　　君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则乆乆则天天则神天则不言而信神则不怒而威致乐以治心者也致礼以治躬则庄敬庄敬则严威心中斯须不和不乐而鄙诈之心入之矣外貌斯须不庄不敬而易慢之心入之矣【易去声】
　　【郑氏曰致犹深审也子读如不子之子油然新生好貌也善心生则寡于利欲寡于利欲则乐矣志明行成不言而见信如天也不怒而见畏如神也乐由中出故治心躬身也礼自外作故治身鄙诈入之谓利欲生易平易也孔氏曰易谓和易直谓正直子谓子爱谅谓诚信油润泽之貌言乐能感人使四善之心生心思利欲则形劳神苦善心既生则利欲寡少情性和乐安而不躁乆则人信之如天畏之如神天有四时不失故云信神是人所敬畏故云威内心庄严恭敬则人惧之严肃威重也不致乐治心心中不调和喜乐则鄙恡诈伪之心入于内矣不致礼治躬而外貌不庄严恭敬则轻易怠慢之心入于内矣李氏曰不中则鄙不乐则诈不荘则易不敬则慢不和不乐不庄不敬生者生于内也鄙诈慢易者入于外者也朱子曰韩诗外传子谅作慈良近是天谓体性自然神谓神妙不测心要平易无艰深险阻所以説不和不乐则鄙诈之心入之矣不庄不敬则慢易之心入之矣入之一字正见得外诱使然非本心实有此恶虽非本有然心既为所夺而得以为主于内】
　　故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生易慢焉故徳煇动于内而民莫不承听理发诸外而民莫不承顺故曰致礼乐之道举而措之天下无难矣【错音措】
　　【郑氏曰徳煇顔色润泽也理容貌之进止也孔氏曰乐能感人故极和礼以检貌故极顺内和而色和故民不与争外顺而貌顺故民不生易慢乐以和心故徳煇发于内而民莫不承听奉从礼以治貌故礼发见于外而民莫不承奉敬顺圣王若能详审极致礼乐之道举而错置于天下悉皆敬从无复有难为之事也】
　　乐也者动于内者也礼也者动于外者也故礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也【报音褒】
　　【郑氏曰礼主其减人所倦也乐主其盈人所欢也进谓自勉强也反谓自抑止也文犹美也善也放滛于声乐不能止也报读为褒褒犹进也得谓晓其义知其吉防之归其义一谓俱趋立于中不销不放也孔氏曰礼既减损若不勉强自进则礼道销衰乐主盈满不自抑损则乐道流放朱子曰礼主其减者礼主于樽节退逊检束然以其难行故须勇猛力进始得故以进为文乐主其盈者乐主于舒畅发越然一向如此必至于流荡故以反为文礼之进乐之反便得情性之正又曰主减者当进须力行将去主盈者当反须囘顾身心】
　　○夫乐者乐也人情之所不能免也乐必发于声音形于动静人之道也声音动静性术之变尽于此矣【郑氏曰免犹自止也人道人之所为也性术言此出于性也尽于此不可过孔氏曰乐是人情之所欢乐所不能自抑退也内心欢乐见于声音则嗟叹咏歌是也形见于动静则手舞足蹈是也是人道自然之常术谓道路变谓变动言声音动静是人性道路之变转竭尽于此不可过于此度也】
　　故人不耐无乐乐不耐无形形而不为道不耐无乱【耐音能】
　　【郑氏曰形声音动静也耐古书能字孔氏曰此人自然之性有喜乐既形于声音动静而不依道理或歌舞不节俾昼作夜不能无滛乱之事以至亡国丧家也辅氏曰形而不为道郑卫之乐是也】
　　先王耻其乱故制雅颂之声以道之使其声足乐而不流使其文足论而不息使其曲直繁瘠亷肉节奏足以感动人之善心而已矣不使放心邪气得接焉是先王立乐之方也
　　【郑氏曰流犹滛放也息犹销也方道也孔氏曰先王耻恶其乱故立正乐以节之也制为雅颂之声作之有节使人爱乐不至流逸放荡也文谓乐之篇章言乐徳深逺论量义理而不可止息也曲谓声音廻曲直谓声音放直繁谓繁多瘠谓省约亷谓亷棱肉谓肥满凡声音之宜或须繁多肉满谓麤大也或须瘠小亷瘦谓细小也凡乐器大而麤者其声鸿器小而细者其声杀也节奏谓或作或止则奏之止则节之言声音之内或曲或直或繁或瘠或亷或肉或节或奏随分而作以防其宜使足以感动人之善心而已既节之以雅颂又调之以律吕貌得其敬心得其和故放心邪气不得接于性情矣】
　　是故乐在宗庙之中君臣上下同听之则莫不和敬在族长乡里之中长幼同听之则莫不和顺在闺门之内父子兄弟同听之则莫不和亲故乐者审一以定和比物以饰节节奏合以成文所以合和父子君臣附亲万民也是先王立乐之方也【比毘志切】
　　【郑氏曰审一审其人声也比物谓杂金革土匏之属也以成文五声八音克谐相应和孔氏曰人声虽一而所感有喜怒哀乐之殊当须详审其声以定调和之曲比八音之物以饰音曲之节或奏作或节止以成其五声之文合和父子君臣者上文和敬和亲是也附亲万民上文和顺是也应氏曰一者心也心一而所应者不一精审宻察于众理之中以求其当守一以凝定其和】
　　故听其雅颂之声志意得广焉执其干戚习其俯仰诎伸容貌得庄焉行其缀兆要其节奏行列得正焉进退得齐焉故乐者天地之命中和之纪人情之所不能免也【诎音屈要平声行户刚切】
　　【郑氏曰缀表也所以表行列也兆域也舞者进退所至也要犹防也命教也纪总要之名也孔氏曰雅以施正道颂以賛成功徳之则滛邪不入故志意得广也干戚是威仪之容俯仰诎伸谓动止以礼故容貌得庄敬也依其缀兆故行列得正随其节奏故进退得齐乐感天地之气是天地之教命乐和律吕之声是中和纪纲总要之所人感天地而生又感隂阳之气乐既合天地之命协中和之纪感动于人是人情不能自免也周氏曰乐能官天地故曰天地之命又能道中和故曰中和之纪大而命天地小而纪中和而其归于乐则一而已所谓乐者人情之所不能免也】
　　夫乐者先王之所以饰喜也军旅鈇者先王之所以饰怒也故先王之喜怒皆得其侪焉喜则天下和之怒则暴乱者畏之先王之道礼乐可谓盛矣【鈇方夫切】
　　【郑氏曰侪犹軰类喜怒节之以礼乐则兆民和从而畏敬之孔氏曰乐以饰喜非乐不乐是喜得侪类鈇饰怒非怒不横施鈇是怒得其侪类非善不喜故天下和之非恶不怒故暴乱者畏之上论乐章末兼云礼乐者以此章首总兼礼乐故以礼乐结之长乐陈氏曰礼有五军居一焉以饰喜为乐则饰怒为礼矣先王之于喜怒未尝容私皆得其侪焉由是知先王之道礼乐正其盛者也】
　　右乐化第八今本第十目録第七
　　賔牟贾侍坐于孔子孔子与之言及乐曰夫武之备戒之已乆何也对曰病不得其众也咏叹之滛液之何也对曰恐不逮事也发蹈万之已蚤何也对曰及时事也武坐致右宪左何也对曰非武坐也声滛及商何也对曰非武音也子曰若非武音则何音也对曰有司失其传也若非有司失其传则武王之志荒矣子曰唯丘之闻诸苌亦若吾子之言是也【宪音轩】
　　【郑氏曰武谓周舞也备戒击鼔警众也病犹忧也以不得众心为忧忧其难也咏叹滛液歌迟之也恐不逮事逮及也事戎事也及时事时至武事当施也致右宪左致谓膝至地也宪读为轩声之误也非武坐言武之事无坐也非武音言武歌在正其军不贪商时人或説其义为贪商也有司典乐者也传犹説也荒老耄也言典乐者失其説而时人妄説也苌周大夫孔氏曰賔牟姓贾名初论它事次及于乐问是孔子对是賔牟贾五问五答但三答是二答非夫发语之端孔子问作乐之前先击鼔备戒其众备戒之后久始作舞何也贾答武乐今舞者乆不即出是象武王代纣忧不得众心此答是也孔子又问欲舞之前其歌声吟咏之长叹之其音连延而流液不絶吟思迟迟是贪羡之貌何也贾答象武王伐纣恐诸侯不至不及战事此答是也孔子又问初舞之时手足即发蹈地而猛厉故云已蚤贾以为象武王及时伐纣战事此答非也下云发蹈厉大公之志故知非也孔子又问武人何忽有时而坐以右膝致地左足轩起何也坐跪也致至也轩起也贾答此非是武人之坐以武法无坐也此答亦非下云武乱皆坐周召之治故知非也孔子又以时人之意问贾云奏乐何意有贪商之声滛贪也孔子大圣应知其非此是知非而故问也贾以武王应天从人不得已而伐之何容有贪商之声故言非武音也孔子因问贪商之歌何音也贾答典乐者失其传若非失其传是武王荒耄遂有贪商之志也诸于也吾子相亲之辞辅氏曰贾五答皆是贾盖当时之知乐者也故孔子与之言及乐而以武乐问之此亦与人为善之一端】
　　賔牟贾起免席而请曰夫武之备戒之已乆则既闻命矣敢问迟之迟而又乆何也子曰居吾语女夫乐者象成者也总干而山立武王之事也发蹈厉大公之志也武乱皆坐周召之治也【语鱼据切女音汝大音泰】
　　【郑氏曰迟之迟谓乆立于缀居犹安坐也成谓已成之事也缀干持盾也山立犹正立也象武王持盾正立待诸侯也发蹈厉所以象威武时也武舞象战鬬也乱谓失行列也夫行列则皆坐象周公召公以文止武也孔氏曰賔牟贾前所答孔子之问虽为孔子所许贾犹有不晓者故复请问于孔子也免席避席也既闻命谓既为孔子所许也问备戒乆立于缀亦是迟而又乆何意如此孔子为賔牟贾説其将舞之意言作乐所以放象其成功舞人摠持干盾以正立似山而不动摇也舞人发蹈厉象大公威武鹰之志辅氏曰贾五答而夫子唯之以一言初未尝有所辨明也而贾乃起敬免席而请者盖温良恭俭让之徳容有以感动之也贾礼恭辞逊可与之言故夫子使之居而语之然贾知其一未知其二故孔子因而发之三句説尽武乐之义此盖孔子之所自得者若其得于苌者则与贾之言合方氏曰乱谓治其行列之乱大公之志即武王之志也以武莫若大公故系之以大公周召之治即武王之治也以文莫若周召故系之以周召】
　　且夫武始而北出再成而灭商三成而南四成而南国是疆五成而分周公左召公右六成复缀以崇天子夹振之而驷伐盛威于中国也分夹而进事蚤济也久立于缀以待诸侯之至也【夫音扶复音伏缀知劣切分扶问切】
　　【郑氏曰成犹奏也毎奏五曲一终为一成始奏象观兵盟津时也再奏象克殷时也三奏象克殷有余力而反也四奏象南方荆蛮之国侵畔者服也五奏象周公召公分职而治也六奏象兵还振旅也复缀反位止也崇充也凡六奏以充武乐也夹振之者王与大将夹舞者振铎以为节也驷当为四声之误也武舞战象也每奏四伐一击一刺为一伐牧誓曰今日之事不过四伐五伐分夹而进分犹部曲也事犹为也济成也舞者各有部曲之列又夹振之者象用兵务于早成也乆立于缀象武王伐纣待诸侯也孔氏曰武始而北出者谓初舞位最在于南头从第一位而北出次及第二位复缀以崇者谓最在南第一位初舞之时从此位入北至六成还反复此位六奏其曲武乐充备是功成太平周徳充满于天下也作武乐时每一奏中而四度击刺象武王之伐纣四伐也盛威于中国者象武王之徳盛大威武于中国也熊氏云前云三歩以见方此是一成也作乐一成而舞象武王北出观兵也作乐再成舞者从第二位至第三位象武王灭商则与前文再始而着徃为一也三成谓舞者从第三位至第四位极北而南反象武王克纣而南迁也四成谓武曲四成舞者从北头第一位即至第二位象武王伐纣之后南方之国于是疆理也五成谓从第二位至第三位分为左右象周公居左召公居右也六成复缀以崇者缀谓南头初位舞者从第三位南至本位谓六奏充其舞乐象武王之徳充满天下皇氏云武王伐纣之时王与大将亲自执铎以夹军众今作武乐之时令二人振铎夹舞者象武王与大将伐纣之时矣张子曰缀兆缀以表行列兆者场域之限也舞以八佾佾以八人为列则六十四人也六成者六奏曲终也大凡舞者必于其中以见其象周始有雍州之地及灭商所得者又有冀青犹有六州之地既得天下必须镇抚其诸侯故三成而南镇抚南方诸侯也四成则见南方之国皆疆理而治也五成而分舞列皆分两阿以象周召分而治也六成复缀以崇此时必改易衣冠服饰使之充盛象治定致文也天子夹振而驷伐以舞列分为左右则摠干者在中夹振铎而舞列夹而进也驷伐者必是舞列四出象兵四出也南国是疆之后亦有不服者淮夷是也其时须当用兵故言盛威于中国大中国之威也分夹而进夹摠干者也乆立于缀亦是摠干者立于缀也以待诸侯之至舞中亦必有此象是舞人四出后改易衣服以待其至也如言将帅之士使为诸侯必有变服为诸侯而出王氏曰天子上属作乐六成尊崇天子之徳也此家语文长乐陈氏曰先儒谓立四表于郊丘庙廷舞人自南表向二表为一成自二表至三表为二成自三表至北表为三成乃转而南向自一表至二为四成自二表至三为五成自三表至南表为六成则天神皆降若八变则又自南而北为七成自二表至三为八成则地祗皆出若九变又自三表至北表为九成人鬼可得而礼焉盖周都商之西南商都周之东北故舞始而北出则至二表矣此三歩以见方者也再成而灭商则至三表矣此再始以着徃者也三成而南则至四表矣家语而南下有反字四成而南国是疆则又自北而南至二表矣五成而分周公左召公右则至三表矣此复乱以饰归者也六成复缀以崇天子则复初表矣此乐终而徳尊也家语以崇下有其字天子属上句盖武始而北出则出表之东北以商居东北故也三成而南则入表之西南以周居西南故也方氏曰复缀以象功成而还归成武功归诸天子归功所以崇之也故曰以崇天子马氏曰凡乐之作皆所以昭天子之徳岂特六成之末始崇天子乎应氏曰武乐之始终大槩不过乎蚤与乆之两节而已蹈厉之已蚤大将之鼓勇也分夹之蚤济三军之养勇也备戒之已乆不敢轻大敌而易进乆立以有待不敢廹诸侯而速进敏以趋天时而以蚤为贵则动如飘风之不可御缓以听人心而已乆为贵则静如磐石之不可摇一急一缓俱不可偏然六成之舞其乆之意常胜于蚤者圣人无贪利之心廹而后应不得已而后动也】
　　且女独未闻牧野之语乎武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于投殷之后于宋封王子比干之墓释箕子之囚使之行商容而复其位庻民弛政庻士倍禄济河而西马散之华山之阳而弗复乗牛散之桃林之野而弗复服车甲衅而藏之府库而弗复用倒载干戈包之以虎皮将帅之士使为诸侯名之曰建櫜然后天下知武王之不复用兵也【反郑注音及今读如字蓟音计行下孟切复音伏弗复扶又切衅许靳切倒丁老切建其展切櫜音羔】
　　【方氏曰反商谓反商之政而复之下文所言皆反商政之事也山隂陆氏曰投商之后微子也虽谓之投其实封也澄曰反复也反商谓克殷之后复商盛时之善政也家语作反商之政古文书云乃反商政政由旧郑注以反为及三恪与夏之后皆言封者本无国而今始封之各令有国也投犹置也天下土地皆商之所有今周既代商则置殷之后于宋地俾祀其先王不曰封而曰投者非本无国而今始有国也按史记家语投皆作封又按荀子武王封微子于宋盖杞宋同时而封故朱子诗传亦以微子为武王所封史记及尚书序谓武王初封武庚及武庚以畔诛始封微子非也武庚罪人之子岂当封武王诛纣在天下公义则为天讨在武庚私情则为不共戴天之讐岂当使之受封也圣人处事必当人情合天理决不如是惟荀子所言与此乐记合使之行商容家语之作人郑氏谓使箕子视商礼乐之官非也延平周氏以使之连上句读谓释箕子而使之为臣亦非也张氏某曰今卫州所理汲县即牧野之地蓟幽州县也陈陈州宛邱县故陈城汴州雍邱县济河而西武王伐纣事毕从懐州河阳县南渡黄河至洛州从洛城而西归镐京也郑氏曰反当为及及商谓至纣都牧誓曰至于商郊牧野封谓故无土地者也投举徙之辞也积土为封封比干墓崇贤也行犹视也贤者所处皆令反其居也弛政去其纣时苛政也倍禄复其纣时薄者也散犹放也桃林在华山旁申铠也衅衅字也包干戈以虎皮明能以武服兵也建读为鞬兵甲之衣曰櫜键櫜言闭藏兵甲也孔氏曰未及下车言封之速也二王之后其礼大故待下车而封之倍禄庻士禄薄者倍益之以血涂物为衅也倒载干戈而还镐京凡载兵之法皆刃向外今倒载者刃向国不与常同也虎皮武猛之物也用此虎皮包裹兵器示武王威猛能自制服天下兵戈或以虎皮有文欲以见文止武也封将帅之士为诸侯者以报其劳赏其功也键籥牡也櫜兵铠之櫜也言铠及兵戈悉櫜韬之置于府库而键闭之故云名之曰建櫜也】
　　散军而郊射左射貍首右射驺虞而贯革之射息也禆冕搢笏而虎贲之士説剑也祀乎明堂而民知孝朝觐然后诸侯知所以臣耕籍然后诸侯知所以敬食三老五更于大学天子袒而割牲执酱而馈执爵而酳冕而摠干所以教诸侯之弟也五者天下之大教也【左射右射食亦切禆婢支切贲音奔説吐活切食音嗣更古衡切酳音】
　　【郑氏曰郊射为射宫于郊也左东学也右西学也貍首驺虞所以歌为节也贯革射穿甲革也搢犹揷也贲愤怒也文王之庙为明堂耕籍籍田也三老五更皆老人冕而摠干亲在舞位也周名大学曰东胶孔氏曰此论克商之后修文教也散军郊射者还镐京止武习文也射所以择士简徳也贯革所谓革射也革甲铠也取甲铠而张之射穿多重为善春秋传养由基射穿七札是也既习礼射于学故贯革之射止息也禆冕者禆之言埤也天子六服大裘为上其余为禆衮冕以下也虎贲言奔走有力如虎六服更朝故诸侯知为臣之道王耕籍田以供粢盛故诸侯知敬还国而教也冕而摠干此冕当鷩冕飨先公以飨射养老之类天子亲自养老则诸侯亦然张子曰五更更疑为叟澄曰以貍首驺虞之乐节易贯革之射以禆冕搢笏之礼服而易虎贲之剑此偃武而教以文也祀上帝于文王庙之明堂而以文王配帝此教以孝其亲也春朝秋觐此教以臣其君也躬耕籍田以供粢盛此教以敬神也食三老五更此教以弟长也教固多术而文也孝也臣也敬也弟也五者为大五者天下之大教也一句今本在知所以敬之下今按当在此总结上文盖息贯革之射与説剑乃文教之一事不可分为二】
　　若此则周道四达礼乐交通则夫武之迟久不亦宜乎【方氏曰四逹者东西南北无所不逹也交通者上下内外无所不通也唯其道四逹故礼乐得以交通焉周之成功若是之迟歴时若是之乆也则乐之象成亦宜夫迟乆矣】
　　右賔牟贾第九史记第十
　　魏文侯问子夏曰吾端冕而听古乐则唯恐卧听郑卫之音则不知倦敢问古乐之如彼何也新乐之如此何也
　　【郑氏曰魏文侯晋大夫毕万之后僭诸侯者也古乐先王之正乐也孔氏曰端冕冕也凡冕服其制皆正幅袂二尺二寸袪尺二寸故称端也言古乐何以朴素如彼使人不贪至于卧新乐何以婉美使人嗜爱不知其倦也】
　　子夏对曰今夫古乐进旅退旅和正以广匏笙簧防守拊鼔始奏以文复乱以武治乱以相讯疾以雅君子于是语于是道古脩身及家平均天下此古乐之发也【夫音扶相息亮切】
　　【郑氏曰旅犹俱也俱进俱退言其齐一也和正以广无奸声也防犹合也皆也言众乐皆待击鼔乃作文谓鼔也武谓金也相即拊也亦以节乐拊者以韦为表装之以穅穅一名相因以名焉今齐人或谓穅为相雅亦乐器名也状如漆桶中有椎孔氏曰古乐进退如一而不参差乐音和正寛广而无奸声匏笙簧其器虽多必防合保守待击拊鼔之类击鼔必击拊始奏乐时先击鼔舞毕反覆乱理欲退之时则击金铙也金属西方可为兵器故为武鼔主发动象春故为文相所以辅相于乐乱理也言治理奏乐之时先击相也舞者讯疾奏此雅器以节之君子于此时语説乐之义理道古亦谓説古乐之道理也君子既闻古乐近修其身次及其家然后平均天下长乐陈氏曰堂上之以琴瑟堂下匏之以笙簧堂上非特琴瑟也又防守拊焉堂下非特笙簧也又防守鼔焉维清奏象武其文也武奏大武其武也文先之武次之有安不忘危之意而揖逊征诛之义尽矣干羽之舞杂然并奏容有失行列而不治甚疾速而不刺者乎是故治乱以相有文明以节之使之和而不流也讯疾以雅有法度以正之使之奋而不防也乐终于舞如此则乐终而徳尊言防守拊鼔则众乐待其动而后作也既曰防守拊鼔又曰治乱以相则相非拊也郑氏以相为拊误矣拊书谓之搏拊明堂位谓之拊搏盖以其或搏或拊莫适先后也尔雅和乐谓之节或説节即相也周礼笙师掌教舂牍应雅以教戒乐盖乐者正也賔出而舂雅欲其醉而不失正也工舞而奏雅欲其讯疾而不失正也賔出之奏雅有祴乐则工舞之奏雅各以其舞之曲欤方氏曰语即大司乐所谓乐语道即古语也以所作者古之乐故从而道古之事郑氏释乐语曰道者言古以制今盖谓是矣脩身及家平均天下言雅乐足以致此也古乐之发言乐之发见于事者如此平言无上下之偏均言无逺近之异】
　　今夫新乐进俯退俯奸声以滥溺而不止及优侏儒獶杂子女不知父子乐终不可以语不可以道古此新乐之发也【儒音儒獶乃刀切】
　　【郑氏曰俯犹曲也言不齐一也滥窃也溺而不止声滛乱无以治之獶狝猴也言舞音知狝猴戏也乱男女之尊卑獶或为优孔氏曰俯谓俯偻曲折行伍杂乱奸邪之声滥窃不正人所贪溺不可禁止作乐之时及有俳优侏儒短小之人舞戏如狝猴间杂男女不复知有父子君臣之礼既与古乐乖违乐虽终不可语道于古也】
　　今君之所问者乐也所好者音也夫乐者与音相近而不同
　　【郑氏曰言文侯好音而不知乐也铿锵之类皆为音应律乃为乐孔氏曰古乐有音声律吕今乐亦有音声律吕是乐与音相近也乐则徳正心和乃为乐音则心邪声乱不得为乐是不同也陈氏曰古以徳音谓之乐今以溺音为之则非乐也滛滥之音而已是乐与音固相近而不同也文侯所问在乐所好在音是知音而不知乐直众庻之见尔方氏曰有音而后有乐则乐与音相近而所以为乐者不止于音故曰近而不同马氏曰文侯所问虽先王之雅乐而其意之所存者郑卫之滛声也此子夏所以言郑卫之滛声不足以为乐而可以谓之音而已】
　　文侯曰敢问何如子夏对曰夫古者天地顺而四时当民有徳而五谷昌疾疢不作而无妖祥此之谓大当然后圣人作为父子君臣以为纪纲纪纲既正天下大定天下大定然后正六律和五声歌诗颂此之谓徳音徳音之谓乐诗云莫其徳音其徳克明克明克类克长克君王此大邦克顺克俾俾于文王其徳靡悔既受帝祉施于孙子此之谓也【当丁浪切疢敕觐切莫茫伯切长知两切王此于况切施于以防切】
　　【长乐陈氏曰当四时不忒各当其分也大当三才之理无适不当也澄曰子夏之意盖谓乐本于徳圣人一心之和合天地而天地顺一身之和合天地而四时当一心之和溥万物而民有徳一身之和溥万物而五谷昌万物皆育特言五谷昌者以切于民食者言也人之徳皆和而无乖戾之徴则疾疢不作物之气皆和而无乖戾之象则无妖祥天地万物同然一和故曰大当徳既充盛然后制礼礼不止一事而父子君臣之伦为大如丝之有纪网之有纲故曰以为纪纲纪纲先正则众绪咸理万目悉张而天下大定礼既秩序然后作乐则其乐皆由有徳而发为声音故曰德音六律五声歌诗颂言乐之事引诗大雅皇矣篇借义证徳音二字言王季有莫然清浄之徳而发为莫然清静之音所谓徳者克明克类克长克君与夫克顺克俾是也王季之徳如此此及至于文王则其徳生知安行而靡有悔靡悔者浑然天成无少乖戾也有徳者之发为乐音亦犹是春秋左氏传曰徳正应和曰莫照临四方曰明勤施无私曰类数诲不倦曰长庆赏刑威曰君慈和徧服曰顺择善从之曰比郑氏曰俾当为比施延也文王之徳如此故受天福延于后世辅氏曰天下定而后作乐正六律可以和五声和五声可以歌诗颂诗今之风雅颂今之三颂也引诗言徳音而不言乐乐之功亦可致此此子夏可语诗之一端】
　　今君之所好者其溺音乎
　　【溺音谓溺人之音闻其音能败壊人如水之能溺人也言君之所好乃溺音之音而非徳音之音也】
　　文侯曰敢问溺音何从出也子夏对曰郑音好滥滛志宋音燕女溺志卫音趋数烦志齐音敖辟乔志此四者皆滛于色而害于徳是以祭祀弗用也【趋音促数音速敖五报切辟匹亦切乔音骄】
　　【郑氏曰文侯问溺音何从出玩习之乆不知所由出也郑宋齐卫四国皆出此溺音滥滥窃奸声也燕安也趋数读为促速烦劳也祭祀者不用滛乐孔氏曰滥窃谓男女相偷窃郑国音乐如此是滛邪之志也溺没也宋音所好唯女子所以使人志没溺也郑音好滥宋音燕女其事一而为别音者滥窃非已俦匹别相滛窃燕女谓己之妻妾燕安而已所以别于好滥也四者皆滛于色是卫与齐皆滛声也而唯云卫音趋数烦志齐音敖辟乔志不云女色者案卫诗有桑中淇上是滛佚可知则滛佚之外更有促速烦志齐诗有哀公荒滛怠慢襄公滛于妹亦女色之外加以敖辟乔志故摠谓之溺音也周氏曰徳音则能善其志而溺音则能乱其志也】
　　诗云肃雍和鸣先祖是听夫肃肃敬也雍雍和也夫敬以和何事不行
　　【郑氏曰言古乐敬且和故无事而不用溺音无所施澄曰承上文祭祀弗用溺音之意而引诗言必有肃雍之徳发为和鸣之乐音则先祖听之而祭祀可用不特可用以祭祀而皆可行之于诸事也】
　　为人君者谨其所好恶而已矣君好之则臣为之上行之则民从之诗云诱民孔易此之谓也【易以防切】
</div>
    <div class="pagination">
<a href="礼记纂言_page48.html">上一页</a><span>...</span><a href="礼记纂言_page44.html">44</a><a href="礼记纂言_page45.html">45</a><a href="礼记纂言_page46.html">46</a><a href="礼记纂言_page47.html">47</a><a href="礼记纂言_page48.html">48</a><span class="current-page">49</span><a href="礼记纂言_page50.html">50</a><a href="礼记纂言_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
