<!DOCTYPE html>
<html>
<head>
    <meta charset="UTF-8">
    <title>周礼纂训 - 第 1 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼纂训 - 第 1 页/共 54 页</h1>
    <div class="content">　　钦定四库全书　　　　经部四
　　周礼纂训　　　　　　礼类一【周礼之属】
　　提要
　　【臣】等谨按周礼纂训二十一卷
　　国朝李钟伦撰钟伦字世得安溪人康熙癸酉举人未仕而卒此书自天官至秋官详纂注疏加以训义惟阙考工记不释葢以河间献王所补非周公之古经也书后有乾隆丁丑其子广平府知府清馥跋称钟伦初受三礼于其叔光坡康熙癸酉乡荐公车后日侍其父光地于京邸及光地出督顺天学政复直巡抚十余年中钟伦皆随行得其指授又多与宣城梅文鼎长洲何焯宿徐用河间王之鋭同里陈万防等互相讨论故其学具有本源凡所诠释颇得周官大义惟于名物度数不甚加意故徃徃考之弗详如巾车重翟面朱总厌翟勒面缋总安车雕面鹥总皆有容葢注总以缯为之着马勒直两耳与两镳车衡輨亦宜有焉容为襜车山东谓之裳惟盖如今小车葢也皆有容有葢则重翟厌翟谓蔽也安车无蔽谓去饰也钟伦谓总惟当施马于车义无所取考蔡邕独防曰飞軨以油缇广八寸长注地左画苍龙右画白虎系轴头续汉书舆服志曰乗舆重牙班轮升龙飞軨注引薛综东京赋注飞軨以油缇广八寸长注地繋轴头所云油缇即注所云总以缯为之所云轴头即注所云輨然则飞軨即总之在车者而钟伦谓总惟饰马误矣钟伦又谓容以缯结四旁之上际其四旁之下际则以翟为蔽攷经文皆有容葢寔兼承上重翟厌翟安车而言但重翟厌翟二车既有容葢又有翟蔽两旁以画饰安车则惟有容葢而无翟饰耳既无翟饰即惟借裳惟为障蔽帷裳之制当四面围合上下通彻故诗曰渐车帷裳笺云帷裳童容也方言防防江淮南楚谓之褣童容与褣义同葢褣长上下相连以覆体车之帷裳垂覆上下形相似也又士昏礼妇车亦如之有裧注裧车裳帷续汉书舆服志注旧典车骖驾赤帷裳惟郭贺为冀州勅去防帷释名衽防也在旁幨幨然云襜帷葢如裳衽下垂也凡此皆同于巾车之安车但有帷裳无重翟厌翟者也如钟伦所云帷裳但结四旁之上际其四旁下际以翟为蔽则安车但蔽上际不复蔽下际矣释名曰容车妇人所载小车也其葢施帷以隠蔽其形容也若容但蔽上际不及下际岂能隠蔽形容乎如此之类颇为疎舛然如辨禘祫社稷学校诸篇皆攷证详核又如司马法谓革车一乗甲士三人歩卒七十二人钟伦据蔡氏説谓一乗不止甲士三人歩卒七十二人此是轻车用马驰者更有二十五人将重车在后今攷新书攻车七十五人前拒一队左右角二队守车一队炊子十人守装五人廐养五人樵汲五人共二十五人攻守二乗共百人又尉缭子伍制令军中之制五人为伍伍相保也十人为什什相保也五十人为属属相保也百人为闾闾相保也起于五人讫于百人葢军中之制自一乗起此皆一乗百人之明验足证其説之精核又明于推步之术训大司徒土圭之法谓六十余里余景已差一寸亦得诸寔测非同讲学家之空言也乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　钦定四库全书
　　周礼纂训卷一
　　安溪李钟伦撰
　　天官冢宰第一
　　惟王建国辨方正位体国经野设官分职以为民极乃立天官冢宰使帅其属而掌邦治以佐王均邦国注辨别也是别四方召诰太保乃以庶殷攻位于雒汭越五日甲寅位成正位谓此定宫庙体犹分也经谓为之里数郑司农云营国方九里国中九经九纬左祖右社面朝后市野则九夫为井四井为邑之属是也
　　治官之属大宰卿一人小宰中大夫二人宰夫下大夫四人上士八人中士十有六人旅下士三十有二人府六人史十有二人胥十有二人徒百有二十人
　　宫正上士二人中士四人下士八人府二人史四人胥四人徒四十人
　　宫伯中士二人下士四人府一人史二人胥二人徒二十人
　　膳夫上士二人中士四人下士八人府二人史四人胥十有二人徒百有二十人
　　庖人中士四人下士八人府二人史四人贾八人胥四人徒四十人【庖扶交切贾音古】
　　内饔中士四人下士八人府二人史四人胥十人徒百人【饔于容反】
　　外饔中士四人下士八人府二人史四人胥十人徒百人
　　亨人下士四人府一人史二人胥五人徒五十人【亨普庚反】甸师下士二人府一人史二人胥三十人徒三百人【甸田遍反】
　　兽人中士四人下士八人府二人史四人胥四人徒四十人
　　人中士二人下士四人府二人史四人胥三十人徒三百人【音鱼】
　　鼈人下士四人府二人史二人徒十有六人【龞必列反】腊人下士四人府二人史二人徒二十人【腊音昔】
　　医师上士二人下士四人府二人史二人徒二十人食医中士二人
　　疾医中士八人
　　疡医下士八人【音羊】
　　兽医下士四人
　　酒正中士四人下士八人府二人史八人胥八人徒八十人
　　酒人奄十人女酒三十人奚三百人
　　浆人奄五人女浆十有五人奚百有五十人【浆子良反】凌人下士二人府二人史二人胥八人徒八十人【凌力证反】笾人奄一人女笾十人奚二十人
　　醢人奄一人女醢二十人奚四十人【醢呼在反】
　　醯人奄二人女醯二十人奚四十人【醯本又作防呼西反】
　　盐人奄二人女盐二十人奚四十人
　　幂人奄一人女幂十人奚二十人【幂莫歴反】
　　宫人中士四人下士八人府二人史四人胥八人徒八十人
　　掌舍下士四人府二人史四人徒四十人
　　幕人下士一人府二人史二人徒四十人【幕武博反】
　　掌次下士四人府四人史二人徒八十人
　　大府下大夫二人上士四人下士八人府四人史八人贾十有六人胥八人徒八十人
　　玉府上士二人中士四人府二人史二人工八人贾八人胥四人徒四十有八人
　　内府中士二人府一人史二人徒十人
　　外府中士二人府一人史二人徒十人
　　司防中大夫二人下大夫四人上士八人中士十有六人府四人史八人胥五人徒五十人【防古外反】
　　司书上士二人中士四人府二人史四人徒八人职内上士二人中士四人府四人史四人徒二十人职嵗上士四人中士八人府四人史八人徒二十人职币上士二人中士四人府二人史四人贾四人胥二人徒二十人
　　司裘中士二人下士四人府二人史四人徒四十人掌皮下士四人府二人史四人徒四十人
　　内宰下大夫二人上士四人中士八人府四人史八人胥八人徒八十人
　　内小臣奄上士四人史二人徒八人
　　阍人王宫每门四人囿游亦如之
　　寺人王之正内五人
　　内竖倍寺人之数
　　九嫔
　　世妇
　　女御
　　女祝四人奚八人
　　女史八人奚十有六人
　　典妇功中士二人下士四人府二人史四人工四人贾四人徒二十人
　　典丝下士二人府二人史二人贾四人徒十有二人典枲下士二人府二人史二人徒二十人【枲丝里反】
　　内司服奄一人女御二人奚八人
　　缝人奄二人女御八人女工八十人奚三十人
　　染人下士二人府二人史二人徒二十人
　　追师下士二人府一人史二人工二人徒四人【追丁回反一曰雕】
　　屦人下士二人府一人史一人工八人徒四人【屦纪具反】夏采下士四人史一人徒四人
　　大宰之职掌建邦之六典以佐王治邦国一曰治典以经邦国以治官府以纪万民二曰教典以安邦国以教官府以扰万民三曰礼典以和邦国以统百官以谐万民四曰政典以平邦国以正百官以均万民五曰刑典以诘邦国以刑百官以纠万民六曰事典以富邦国以任百官以生万民【治典之治直吏反下同扰而小反郑而昭反谐戸皆反诘起一反】注典常也经也法也王谓之礼经常所秉以治天下也邦国官府谓之礼法常所守以为法式也常者其上下通名扰犹驯也统犹合也诘犹禁也任犹倳也生犹养也
　　疏自此至职末分为二段从此至以富得民十条明经国之大纲治政之条目自正月之吉至职末明颁宣前法依事而施训冢宰即唐虞时百揆职也六卿各有分职冢宰则兼掌之掌之者总其纲而攷其成凡施布之令废置之权皆得与天子参之也经邦国谓恩威出纳之权赋贡均节之度犹治丝之有经也治官府如官属官职之类官事所以得其条理也纪万民如八统九职九两之属纎悉详密如纲之有纪也安邦国如画封疆建社稷富而教之所以奠安之也教官府如乡大夫受教法于司徒及令羣吏攷法于司徒以退是也扰万民谓饮射读法宾兴贤能所以驯习之也和邦国者礼有吉凶军宾所以和同之也统百官谓车旗衣服之等谐万民谓饮食婚冠之文平邦国如九法九伐去其不平以平之也正百官如司士所掌朝仪之位贵贱之等所以正之也均万民如合方氏所掌通其财利同其数器壹其度量所以均齐之也诘邦国如建邦之三典刑百官如纠职之官刑纠万民如凡狱讼之事皆是唐虞建官首百揆次司空后稷司农司徒敷教兵刑之任统于士师秩宗典乐着为二职歴夏及商稍有更易食货祭祀职在冢宰而司马司冦分主兵刑焉是故洪范夏书殷人守之八政之次食货祀为先次司空次司徒次司冦宾属宗伯师属司马葢因民生日用之缓急为先后非六官之序如此也周公更定六典司徒之职养教相成宗伯一官専主祀事典乐附焉行人司仪乃属司冦朱子以为朝觐时诸侯有肉袒请罪之礼故其官于司冦理或然也司空所以居五官之末者家君子之论审矣盖三代以后水土事平度地居民经画颇易若夫百工备用之职于礼乐兵刑诸官轻重异次故曰殷周之
　　损益可知也
　　以八灋治官府一曰官属以举邦治二曰官职以辨邦治三曰官聨以防官治四曰官常以聴官治五曰官成以经邦治六曰官灋以正邦治七曰官刑以纠邦治八曰官计以弊邦治【灋古法字弊必世反】
　　注百官所居曰府郑司农云官属谓六官其属各六十小宰职曰以官府之六属举邦治官职谓六官之职小宰职曰以官府之六职辨邦治聨谓聨事通职相佐助也小宰职曰以官府之六聨合邦治官常谓各自领其官之常职非聨事通职所共也官成谓官府之成事品式也小宰职曰以官府之八成经邦治官法谓职所主之法度小宰职曰以灋掌祭祀朝觐防同宾客之戒具官刑谓司刑所掌墨劓宫刖杀罪也官计谓三年则大计羣吏之治而诛赏之谓官刑司冦之职五刑其四曰官刑上能纠职官计小宰之六计所以断羣吏之治
　　疏官刑先郑谓司刑所掌此是正五刑施于天下非为官中之刑故后郑不从之也官计谓三年大计此为三年一攷乃一计之此官计每嵗计之故后郑亦不从之训小宰职具八灋据注尚少官常官刑家君子谓官刑即小宰职末令于百官府所谓国有大刑官常即小宰职首官府之六叙盖尊卑以叙乃官府之常灋也治官府以大体为先有官属所以优大官而集众事也故首之治官府以明察为要有官职所以使六属条其类而百执事得其理也故次之属固所以举邦治矣有一属所不能举者则必防他属而举之故继以官聨职固所以辨邦治矣然六职之中有尊卑错综又必以其序而聴之故继以官常此四者正治官府之法也官成治民事也官法治朝仪之事也民事为切故先官成次官法此二者皆官府治事之法也官刑官计皆所以督课其成功故终焉刑以纠其不称职者计以断其或称或否官刑逐时行之官计则待嵗终而断之故计又后于刑也
　　以八则治都鄙一曰祭祀以驭其神二曰灋则以驭其官三曰废置以驭其吏四曰禄位以驭其士五曰赋贡以驭其用六曰礼俗以驭其民七曰刑赏以驭其威八曰田役以驭其众【驭鱼虑反】
　　注都之所居曰鄙则亦灋也都鄙公卿大夫之采邑王子弟所食邑周召毛毕之属皆畿内者祭祀其先君社稷五祀灋则其官之制度废犹退也退其不能者举贤而置之禄若今月奉也位爵次也礼俗昏姻丧纪旧所行也郑司农云士谓学士
　　疏云都鄙公卿大夫之采邑者载师职云家邑任稍地则大夫之采也小都任县地则六卿之采也大都任畺地则三公之采也云王子弟所食邑者亲王子母弟与公同处而百里次疏者与六卿同处而五十里次疏者与大夫同处二十五里王子母弟虽食采地未必别有官有官则依公卿大夫食邑不假别言也云灋则其官之制度者谓宫室车旗衣服之等皆不得僭也据田役以驭其众则卿大夫得田猎而丰卷请田子产不许者常田之外临祭取鲜惟人君耳大夫唯得常田故子产云唯君用鲜明大夫不合也训驭者上操其权以制其下也驭其神者厘正祀典无僭举也凡治民者皆曰吏禄位以驭其士谓未出仕者贤则进而禄位之如乡有宾兴之礼是也祭祀灋则废置禄位皆施于在上者赋贡礼俗邢赏田役皆施于百姓者先治神而后治人故祭祀为先法则次之此二者辨等威之事吏已出仕者士未仕者故次废置次禄位此二者定功罪之事赋贡下之所以供上礼俗上之所以化下先理财而后施教也刑赏所以威民田役所以用民其平日畏威而逺罪故一旦有事而可用也八则所条已备君民规模者都鄙有立国之义也
　　以八柄诏王驭羣臣一曰爵以驭其贵二曰禄以驭其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诛以驭其过【柄兵命反】
　　疏余条皆不言诏独此与下八统言诏王者余竝羣臣职务此乃王所操持故特言诏也案内史亦言此八柄之事变诛言杀欲见为恶不止则杀之此经八事自五曰以上皆是善事则大善者在前小善者在后自六曰以下皆是恶事则大恶者左前小恶者在后训郎氏云予者爵禄之外别有所赐也出于特恩故曰幸生以驭福者有罪可杀以八议而生之得生为福也而八柄所列实不过爵禄生杀四者故首言爵次言禄予者非常之禄也置者不次之爵也生者可杀而犹生之也夺者去其禄也废者去其爵也诛以施小过杀以致大罪举一而可此内史所以变诛言杀互文见义也
　　以八统诏王驭万民一曰亲亲二曰敬故三曰进贤四曰使能五曰保庸六曰尊贵七曰达吏八曰礼宾注统所以合率以等物也礼宾宾客诸侯所以示民亲仁善邻
　　疏郑云统所以合率以等物也谓率下民与上合皆有以等其事上行之下效之也故以万民为主也训八统所谓上行之下效之者如上进贤斯下兴于贤上使能斯下进于能上保庸斯民勉于功此其义也达吏礼宾家君子谓吏亦庸也宾亦贵也天下之治亲亲贤贤贵贵而已三者之中亲亲为重故先之进贤使能贤贤也尊贵贵贵也敬故是亲亲之推也保庸达吏是贤贤之推也礼宾是贵贵之推也达此三治者于天下之民此谓上行之下效之也此谓诏王驭万民也
　　以九职任万民一曰三农生五谷二曰园圃毓草木三曰虞衡作山泽之材四曰薮牧养蕃鸟兽五曰百工饬化八材六曰商贾阜通货贿七曰嫔妇化治丝枲八曰臣妾聚敛疏材九曰闲民无常职转移执事【圃布古反毓古育字薮速苟反牧音目蕃扶元反饬音勅贾音古闲音闲】
　　注郑司农云三农平地山泽也九谷黍稷秫稻麻大小豆大小麦八材珠曰切象曰磋玉曰琢石曰磨木曰刻金曰镂革曰剥羽曰析闲民谓无事业者转移为人执事若今佣赁也谓三农原隰及平地九谷无秫大麦而有粱苽树果蓏曰圃园其樊也虞衡掌山泽之官主山泽之民者泽无水曰薮牧牧田在逺郊皆畜牧之地行曰商处曰贾阜盛也金玉曰货布帛曰贿嫔妇人之美称也臣妾男女贫贱之称疏材百草根实可食者疏不熟曰馑
　　疏郑司农云三农平地山泽以其积石曰山水钟曰泽不生九谷故后郑不从之也尔雅髙平曰原下湿曰隰原及平地可种黍稷之等隰中可种稻麦及苽园圃毓草木者即载师所云塲圃任园地谓在田畔树菜蔬果蓏者郑既云虞衡掌山泽之官后云山泽之民者山泽之民无名号故借虞衡之官以表其民云牧田在逺郊者见载师云牧田任逺郊之地云皆畜牧之地者按载师职注牧田畜牧者之家所受田也牧六畜之地无文郑约与家人所受田处即有牧畜之地也云行曰商处曰贾者诸官之下有贾人无行法故曰处易曰商旅不行是行曰商也云疏材百草根实者百草或取根如菱芡之属或取实若榛栗之属训农者民之本业故为先园圃虞衡薮牧地利之所生也百工商贾嫔妇人功之所成也次及臣妾微者也最后闲民无常职者也或曰司徒颁十二职此仅举其九何也意主于颁赋法也出赋者唯有此九等民也
　　以九赋敛财贿一曰邦中之赋二曰四郊之赋三曰邦甸之赋四曰家削之赋五曰邦县之赋六曰邦都之赋七曰闗市之赋八曰山泽之赋九曰币余之赋【削本亦作稍又作□所教反徐所召反】
　　注财泉谷也郑司农云邦中之赋二十而税一各有差也谓赋口率出泉也邦中在城郭者四郊去郭百里邦甸二百里家削三百里邦县四百里邦都五百里此平民也闗市山泽谓占防百物币余谓占卖国中之斥币皆末作当増赋者
　　疏云闗市山泽谓占防百物者谓闗上以货出入有税物市若泉府廛布緫布之等亦有税物山泽人民入山泽取财物亦有税物此人占防百物为官出息币余谓占卖国中斥币斥币谓此物不入太府指斥出而卖之故名斥币云当増赋者谓口率出泉増于上农民训邦中之赋已下六者农民之赋也闗市山泽币余三者末作之赋也
　　以九式均节财用一曰祭祀之式二曰宾客之式三曰丧荒之式四曰羞服之式五曰工事之式六曰币帛之式七曰刍秣之式八曰匪颁之式九曰好用之式注式谓用财之节度工作器物者币帛所以赠劳宾客者刍秣养牛马禾谷也郑司农云匪分也颁谓班赐也谓王所分赐羣臣也好用燕好所赐予疏式谓依常多少用财法式也云工作器物者若考工所作器物也训九式即大府凡颁财以式法授之闗市之赋以待王之膳服以下是也以某赋待某事皆量其财之多少足以供其事之巨细此谓式也宾客之式者谓诸侯国来朝聘王待之之式也币帛之式者王遣使出聘侯国有所赉予谓或有吉凶事之类也刍秣若司徒之牧人牛人充人司马之马质校人是也匪颁禄廪也即百官之禄祭祀宾客丧荒皆大事故为先羞服所以供王身之需故次之工事币帛刍秣所以供国家之需故又次之匪颁好用所以赐羣臣之需故又次之
　　以九贡致邦国之用一曰祀贡二曰嫔贡三曰器贡四曰币贡五曰材贡六曰货贡七曰服贡八曰斿贡九曰物贡
　　注嫔故书作宾郑司农云祀贡牺牲包茅之属宾贡皮帛之属器贡宗庙之器币贡绣帛材贡木材也货贡珠贝自然之物也服贡祭服斿贡羽毛物贡九州之外各以其所贵为摰谓嫔贡丝枲器贡银铁石磬丹漆也币贡玉马皮帛也材贡櫄榦栝柏篠簜也货贡金玉贝也服贡絺纻也斿读如囿游之游燕好珠玑琅玕也物贡杂物鱼盐橘柚
　　疏此贡诸侯邦国嵗之常贡则小行人云令春入贡是也大行人云侯服嵗一见其贡祀物彼谓因朝而贡与此别也云九州之外各以其所贵为挚后郑不从者九州之外世一见无常贡之法也云币贡玉马皮帛者觐礼诸侯享礼云匹马卓上九马随之训每嵗常贡葢于比年小聘之时使大夫致之嫔贡未织之物必经妇功而后成者服贡织成之物中衣服之用者器贡成器可用者币贡疑是充筐篚而未必中服用者货贡可当财布之用者斿贡轻微可当玩好之用者祀贡为先嫔贡器贡币贡材贡皆用物也故次之货贡异物也故又次之服贡王私用之物也故又次之斿贡物贡非切用且微物也故又次之家君子曰贡出于邦国赋出于九职之民而大府所掌九贡九赋之外又有九功曰凡万民之贡以充府库者何也葢九贡畿外诸侯之贡九功畿内九职之民所贡也据禹贡冀州无厥贡之文则畿内无贡故郑氏以为九功者九职之财也然先王之世取诸民者贡赋税三者而已贡其地所有之物则为贡计其夫家出兵车牛马器械则曰赋田野山泽闗市之税则曰税此外不应复有名条如后世之苛政今郑氏以九功为九职之财则是谓九职之税矣其释九赋则谓口率出泉所谓口赋也夫有田则有税有身则有役计口出财古疑未有焉况九职之税所得至多而掌在大府者特以充府库而已口赋所出疑其无防而九式皆取共于此则是国家之经费尽倚给于口赋一事其所取于民者为不赀矣外此尚有田野山泽闗市之征兵车牛马器械之具民生其间不亦难乎由此观之则谓赋为口率者诬也葢赋对税而言之则税为财物赋为兵车専以赋言则赋税统之矣禹贡亦言田赋而不言税是赋其总名也九赋敛财贿即九职之税也九功之贡则九职之贡也葢王畿之内采邑既多亦有诸侯之义以九职之所出为贡情理之常无可疑者事异夏殷礼从而变未可一槩况也
</div>
    <div class="pagination">
<span class="current-page">1</span><a href="周礼纂训_page2.html">2</a><a href="周礼纂训_page3.html">3</a><a href="周礼纂训_page4.html">4</a><a href="周礼纂训_page5.html">5</a><a href="周礼纂训_page6.html">6</a><span>...</span><a href="周礼纂训_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
