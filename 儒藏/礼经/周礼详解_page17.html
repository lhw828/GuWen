<!DOCTYPE html>
<html>
<head>
    <meta charset="UTF-8">
    <title>周礼详解 - 第 17 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼详解 - 第 17 页/共 28 页</h1>
    <div class="content">　　【王南乡则其位北矣北者复命而辨于物之地则位北者所以体道南者万物相见之地则南者所以接物惟道之至虚为能应天下之羣实此所以万辨并至裕然而有余虚动而愈出矣设黼依者白与黒谓之黼为斧形取其能以义制矣王以道而应天下之变事来能名物至能辨在其能以义制此王位所以设黼依莞蒲之细者完而用之纷以分垢汚织成以为縁以莞为筵以纷为纯皆柔而洁白成以全体道之质也肆于地上为筵加于筵上为席缫席则加缫饰焉画纯则杂众色以章之徳之文也次席则以次列成文黼纯则以断制为义事之制也道出而后有徳徳出而后有事故莞筵纷纯而加以缫席画纯又加以次席黼纯此出道之序也玉者君子所以象徳徳有体可据也左右玉几则左右所慿者皆徳焉玉徳偹此故大朝觐大飨射封国命侯祀先王受昨一用此而已必以祀先王昨席亦如之则玉徳适合于先王故也】
　　诸侯祭祀席蒲筵缋纯加莞席纷纯右雕几昨席莞筵纷纯加缫席画纯筵国賔于牖前亦如之左彤几【缋胡内反蒲筵者以蒲草为筵也缋纯者缋采色以为縁也莞席者以蒲之细者完而用之以为席也纷纯者以织成纷帛以为縁也右雕几者则几之雕刻者设之于右也蒲筵则柔从为体缋纯则采物有所受之以柔从为体则虽满而不溢右雕几则以义为主而刻制之文所以成其义义者隂也右亦隂也侯所以保其国而为祭主其徳如此故祭祀用之莞筵纷纯加缫席画纯则致道之质以成祀事成徳之文以受胙福致道之质则信由中出成徳之文则礼自外作承賔事之大犹承神也故筵国賔于牖前则亦如之而已仪礼乡饮酒之礼主人在阼阶賔在戸牖则此所谓筵国賔于牖前者乃设筵于户牖之前与户所以通往来牖所以通天明凡賔主皆以礼信通往来而欲其照之于天此所以即户牖之前也左彤几者几以赤为饰而设之于左也葢色赤文明之物也所以合礼礼阳也左亦阳也然所谓左彤几特为祭祀之时耳筵国賔则不设几也葢几之为物尊者所慿筵国賔则嫌以尊加焉至于祭祀则不嫌故也然诸侯祭祀及昨异席则其致道也仅成祀而已无黼依无次席黼纯则离于事然后致道非王徳矣有言缋纯有言画纯者葢分布采色则曰缋摹成物体则曰画考工记青与白相次也赤与黒相次也若此所谓缋也又曰山以章水以龙若此所谓画也夫缋纯缋而后纯则以诸侯采物有所受之画纯纯而后画而诸侯昨席用焉则以诸侯虽以谨度为孝亦致节故也】
　　甸役则设熊席右漆几凡丧事设苇席右素几其柏席用雈黼纯诸侯则纷纯毎敦一几凡吉事变几凶事仍几【甸音田柏郑音椁刘音廹雈音丸敦音道刘音畴】
　　【熊席者以熊皮饰席或画熊焉甸役当以毅用众熊之为物其性毅故也漆几者以漆饰也漆者贞固之物贞固所以干事干事智也智隂也右亦阴也故右漆几吉事尚文凶事尚质变几以文为尚也仍几以质为尚也此司几筵于五几五筵所以掌其名物而辨其用与其位之如此易曰以制器者尚其象传曰器以蔵礼子曰深知器械之所为则礼由已然则先王之于几筵名物用位如此岂茍然哉】
　　天府掌祖庙之守藏与其禁令凡国之玉镇大寳器藏焉若有大祭大防则出而陈之旣事藏之凡官府乡州及都鄙之治中受而藏之以诏王察羣吏之治上春衅寳镇及宝器【藏才浪反中丁仲反】
　　【子曰天不人不因人不天不成夫以王者继天而为之子其所立则天位也其所治则天职也五服以章有徳则天所命也五刑以制有罪则天所讨也何福不除则享天之福也以莫不庶则受天之禄也观其所为凢以奉承天之所为而已此掌祖庙之守藏与其禁令之官所以谓之天府与传曰天子七诸侯五大夫三士二故徳厚者流光徳薄者流卑是以贵始徳之本也始封必祖所谓祖庙者太祖始封之庙也其所守有人其所藏有物禁使勿为令使为之不于他庙而于祖庙者所谓贵始徳之本也左传曰诸侯之封也皆受明器于王室以镇抚其社稷则所谓玉镇者羙玉之可以为镇者是也记曰崇鼎贯鼎大璜封父龟天子之器也所谓大寳器者葢若此类也典庸器注伐国所之器而传得器用曰获者是也旅獒曰明王慎徳四夷咸賔无有逺迩毕献方物然则寳镇寳器非以道胜滛不能伐而俘之非以徳服天下不能受其献也故为之先者以能传其所寳为荣而以畀其后为之后者以能守其所传为善而以绍其先则夫大祭祀大防则出而陈之既事藏之岂非示其能传其所寳而守其所传如此乎治中者计治之书也谓之治中则以凢所治者于是而取中故也夫政刑之失始于不能察羣吏之治而察羣吏之治者恶乎而取正哉有治中存焉耳欲守其所传使冦贼奸宄无自而作僣窃陵侮无自而生其于察治庸可忽诸故凡官府乡州及都鄙之治中受而藏之诏察羣吏之治者凢以预防其壊乱然后玉镇玉器可得而守矣虽然以道泛观者明则修人事以防其祸乱幽则賛神事以御其灾害葢明则有礼乐幽则有鬼神而神也者聪明正直依人而行明有以得乎人则幽有以得乎神其致一也上春衅宝镇及寳器则又以神事特洁御其灾害与】
　　凡吉凶之事祖庙之中沃盥执烛季冬陈玉以贞来嵗之媺恶若迁宝则奉之若祭天之司民司禄而献民数谷数则受而藏之
　　【新经云民也谷也器也在人而已而所以制其生死所以制其丰凶天实有司之者焉司民所以制民之生死也司禄所以制谷之丰凶也必祭之者王之祈于天以求福之助者乃所以为守器之成终成始者与民数有登下谷数有多寡既祭司民司禄而后献其数于王王受而蔵之于天府所谓天实司之也然则天府之所掌岂徒然哉凡以奉承天之所为而已则自天佑之吉无不利其于守器也何有】
　　典瑞掌玉瑞玉器之藏辨其名物与其用事设其服饰【藏才浪反】
　　【典瑞之官掌玉瑞玉器之蔵而名官以典瑞则器可知也葢以合验之则曰瑞以用言之则日器故书辑五瑞又言如五器则瑞器一也典瑞言六瑞又言六器亦以其合验与形于用者言之耳名以命之物以色之用或用于朝日祀天之类或用于朝觐宗遇之类是也设其服饰则缫借之在玉其犹人之服饰与】
　　王晋大圭执镇圭缫借五采五就以朝日【朝直遥反】
　　【玉人曰大圭杼上终葵首天子服之又曰镇圭尺有二寸天子守之圭之象道之用也大圭杼上终葵首则其用也即其体而已用则散而小体则浑而大大圭之用即其体此其所以为大也故王晋之晋之者服之也服之所以蔵诸用镇圭则四方镇焉万物养焉仁而已故王执之执之所以顕诸仁缫借则以织组而成藻饰以借玉也备五色焉谓之五采设色者采蓝以为青采砂以为朱所谓五采者丹砂之类是也采色一成谓之一就五就则五色皆成也缫借则内玉之贞刚而以柔顺借焉五采则备徳之文五就则成徳之事其致一也道之用则蔵故晋大圭仁之用则显故执镇圭其徳则内坚刚而外柔顺又有备徳之文成徳之事如此然后可以朝日矣王之朝日犹诸侯之相见也诸侯相见以朝觐宗遇防同于王之器则王之朝日也以祀天旅上帝之器宜矣言以朝日则以祀天旅上帝可知也玉藻曰天子端而朝日于东门之外则端者朝日所服之冠而大圭镇圭者其朝日之玉与】
　　公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇防同于王诸侯相见亦如之【信音身】
　　【制见新经名位不同礼亦异数数之所在降杀以两王之玉也藻借五采五就则侯伯之玉其藻借三采三就亦宜矣其上以朝觐宗遇防同于王其下以相见则诸侯所以上能蕃王室者以其下能睦四隣而已葢天子之通道有在于君臣之义有在于賔主之礼礼与义虽出于道而有所分及其合而归于道其宗则王而已此诸侯自相见之玉所以用朝觐宗遇于王之器故诸侯相见亦如之】
　　瑑圭璋璧琮缫皆二采一就以覜聘【瑑首转反覜他吊反】
　　【朝觐宗遇防同君之礼也存覜省聘问臣之礼也覜聘皆天子遣使于邦国也葢殷覜曰视王于殷周之后遣臣于邦国以察视其命政之致否时聘曰问王于时见之后遣臣以恩问劳邦国以行征讨之事圭璋璧琮则皆诸侯所执之玉也玉人曰瑑圭璋八寸璧琮八寸以覜聘正谓是也聘礼曰賔袭执圭致命公袭受玉于中堂賔裼奉束帛加璧享公受币又云聘于夫人用璋享用琮葢覜聘以圭璋致命以璧琮享也于诸侯则圭以致命璧以享也于夫人则璋以致命琮以享也圭锐以象君之用璧员以象君之体皆阳也故用之于诸侯半圭曰璋半璧曰琮皆阴也故用之于夫人亦各称其徳而已圭璋璧琮皆瑑焉则加以瑑刻之文则异于礼神之物而示贲饰以相见也二采则非二采不成为徳一就则仅成事而已谓覜聘者臣之礼故其杀如此】
　　四圭有邸以祀天旅上帝两圭有邸以祀地旅四望【邸丁礼反】
　　【邸犹邸宿之邸夫天地皆称祀神之也神之则其器所象皆其所托而宿故称邸焉祀天谓圎丘之祀大神也旅上帝则五帝在焉祀地谓方泽之祭大示也旅四望则五岳四渎在焉以其及众神故谓之旅然天地之神妙物而不可测其见于外皆其用之所倐然而有忽然而无岂其常哉先王所以祀之者亦相其用而已四圭以璧为邸两圭以琮为邸则璧琮以象天地之体其出也由体以起用其蔵也摄用以归体如斯而已余见新经】
　　祼圭有瓒以肆先王以祼賔客
　　【祼圭谓祼鬯之圭有瓉谓以圭为柄也名之曰瓉则祭祀賔客之礼以献饮为主祼非正礼以賛其事而已祼圭所用惟宗庙之祭与賔客之礼谓之以肆先王则羞其肆焉谓之以祼賔客则先王之承賔犹承神大享惟不入牲其他皆如祭祀也言肆先王于上则知賔客之有飨也言祼賔客于下则知祭祀之有祼矣玉人曰祼圭尺有二寸以祀庙言祀庙则賔客可知矣】
　　圭璧以祀日月星辰璋邸射以祀山川以造赠宾客【射食亦反造七报反】
　　【圭璧者圭而以璧为邸也圭鋭以象天之用璧员以象天之体日者众阳之长月者众隂之长星者阳精之所生辰者日月星辰之所次日昱乎昼月昱乎夜星辰从其位成象而丽乎天以佐天之生成万物丽于天者皆阳类也故祀之以圭璧焉璋以邸射者璋以琮为邸其贯之也若射之贯焉璋半圭以象隂之成事琮方以象地之体山以静而阻固川以动而利物以险阻成形而丽乎地丽于地者皆隂类也故祀山川则以璋邸射焉璋邸必象射之贯则以山川通气故也夫国主山川而保之其位在于四方而四方之诸侯王之所頼以扞内蔽外山川之象也故其来朝聘而为賔客也至馆而致饩则曰造出郊而致赐则有赠以璋邸射而将之其用物亦与山川同也玉人曰璋邸射素功以祀山川以致稍饩致稍饩则造赠之事也然则山川以形势佐王而为国阻固賔客以徳义佐王而为国扞蔽其用同物固其宜矣于圭言璧则知璋之非琮也于璋言邸则知圭之言邸也】
　　土圭以致四时日月封国则以土地
　　【土圭尺有五寸所以测土深也故谓之土圭其为法也所以度天之髙四方之广与土之深举测土深则天与四方从可知矣以之测天时则致日月于冬夏春秋之四时而知其景之长短以之度地里则建国以封诸侯而知其域之大小葢冬至日在牵牛景丈有三尺夏至日在东井景尺有五寸此长短之极也春分日在娄秋分日在角而月于牵牛东井以其景知其至否也春夏秋冬气皆至则四时之序正矣土圭之致四时日月者此也大司徒凢建国以土圭土其地而制其域则土圭封国以土地者此也玉人言土圭尺有五寸以致日以土地言致日而不言月者亦犹尧典于平秩南讹言敬致而不言月也葢主成嵗而言则成嵗者阳也故不言致月也】
　　珍圭以徴守以恤凶荒牙璋以起军旅以治兵守璧羡以起度驵圭璋璧琮琥璜之渠眉疏璧琮以敛尸【驵音祖敛力验反】
　　【玉人曰镇圭尺有二寸天子守之镇圭玉瑞也其体足以镇四方其用足以飬万物诸侯之在四方为王镇御故徴诸侯以之凶荒则在施惠以飬民故恤凶荒以之其以之者凢以将王命故也牙璋者别象隂之成事而有噬嗑之用焉出征也则以之起军旅而讨有罪守国也则以之治兵守而防患难皆象隂之成事而务除间故也璧羡者为璧而羡之也璧之体其员九寸羡之则其长一尺以起度则度尺以为度葢自分而积之则为寸自寸而积之则为尺自尺而累之则为丈其余长短皆自是生焉度之在乐则起于黄钟之长在礼则起于璧羡先王以为度之不存则礼乐之文熄故作此使天下后世有考焉然则黄钟之长也九寸则以乐由阳来其数取诸阳璧之羡也盈尺则以礼由隂作而其数取诸隂度之为物虽祖而隂阳之理实寓是矣圭璋璧琮琥璜之六物皆为渠眉以组穿贯其渠眉而以聨之也渠沟瑑也璧琮又防通之此六物于大敛则加之也故曰以敛尸圭在左琥在右璋在首璜在足璧在背琮在腹取象于方明所以神之也璧以象天琮以象地特防之者所以通天地也】
　　谷圭以和难以聘女【难乃旦反】
　　【谷圭葢如谷圭之文以信善为义以谷不失性能生生以飬人也列土之君当比小事大以和邦国以蕃王室茍相为怨仇则安能同心一徳以尊天子哉故王遣臣以和其难则用谷圭使之各致信善之实无相疑贰不失信而务相生飬也春秋宣公四年公及齐侯平莒及郯所谓和难者是所以平之也男女之合本于性善之端先王由可欲之善充之使至于有诸己之信而充之使至于美而不可加之嘉故婚姻之礼则谓之嘉礼聘女之所以纳币则务致其信善之实亦取其不失信而有均生飬之义也故用谷圭士婚礼士大夫用纁天子加谷圭则所谓谷圭以聘女者天子之礼也然则诸侯有难以此和之则以信善相飬于险阻之时天子聘女以此加焉则以信善相飬于和平之日也能弭险阻然后和平为可致焉故言和难而聘女次之】
　　琬圭以治徳以结好琰圭以易行以除慝【好呼报反行下孟反圭形上鋭琬圭圆其锐则宛而不剡以顺为义而致柔克所以示爱也故以治徳以结好治徳者以其上有徳于王下有徳于民以此治而旌之也结好者行人曰时聘以结诸侯之好时聘以恩问之故谓之结好以其有好于主以此结而固之也治徳为大结好次之仁之序也琰圭者圭形上鋭又从而剡其末使有锋铓则剡而不宛有戈兵之象而致刚克所以示恶也诸侯之君有过恶其行或违正焉则以此而易之易行者易其恶而使之善则以威让文诰加之而已除慝除去其恶匿之慝而大者则当如农人之务去草芟夷不复使存则诛伐之事以威让文诰为先而诛伐为后义之序也先王制器以尚象而其义所出葢如此】
　　大祭祀大旅凡宾客之事共其玉器而奉之大丧共饭玉含玉赠玉凡玉器出则共奉之【饭扶晚反含户暗反】
　　【大祭祀所谓祀大神示享先王也大旅所谓旅上帝旅四望也宾客之事所谓享賔也玉器谓四圭祼圭之属共其玉器而奉之则共其物而又奉其事也饭玉碎玉以杂饭也含玉则致于死者之口赠玉则加璧与币三者皆用玉以玉为阳精之纯可以完其形且助济其精神也玉府大防共含玉而此又共者玉府掌造其玉典瑞则因其成物而共之也凡玉器出则共奉之非特大祭祀大旅大賔客之事而已谓凢玉器之用皆共其物而奉其事也】
　　典命掌诸侯之五仪诸臣之五等之命
　　【制于上下聼之而不敢违者命也万物致命于天臣民制命于王故王与天同谓之命上言之以为命下守之以为令命出于上则变而不穷令守于下则常而无变此命之字所以从令在左为是故也先王以是命天下皆有常数而天下聼焉而莫敢违故以典命名官掌诸侯之五仪诸臣之五等之命者传曰名位不同礼亦异数先王之时公侯伯子男以其分土而治人故皆谓之君公卿大夫士以其屈服而事人故皆谓之臣皆君道也而其名位有尊卑皆臣道也而其名位有隆杀则其仪命异而不同宜也其仪有等其命有数观其仪则足以知其命知其命则足以知其仪故言诸侯之五仪则其命可知也言诸臣之五等之命则其仪可知也于诸臣言五等则诸侯五等亦可知也然仪与命皆以互见而必于诸侯言仪诸臣言命葢有命然后有仪公侯伯子男皆君道而其仪出于命为最隆故言五仪公卿大夫士皆臣道而其仪出于命则为杀故言五等之命葢卑者尤以辨等为义而使之无觊觎故也】
　　上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节【王之三公八命出封加一等则为上公为上公则九命矣上公有功徳者则为二伯二伯者虽同于九命而九命者不必皆为伯也公其爵也伯其职也若自陕以东周公主之陕以西召公主之此王制所谓八伯各以其属属于天子之老二人分天下为左右曰二伯是也其国家宫室车旗衣服礼仪皆以九为节则国之城方九里宫之歩方九百贰车九乗建旗九斿冕服九章桓圭九寸樊缨九就介九人礼九牢其朝位賔主之间九十歩凡皆以九为节也言礼而又言仪者昔子太叔见赵简子问揖逊周旋之礼对曰是仪也非礼也葢仪有在物者则若易所谓其羽可用为仪是也有在容者则子太叔所谓揖逊周旋者是也然典命既言礼物而又言仪则此所谓仪者容而已如所谓其朝位賔主之间五十歩者是也自上公而下降杀以两故侯伯七命子男五命其数亦以七以五为节葢礼文之数视其命而制之也王制曰三公一命卷若有加则赐也不过九命次国之君不过七命小国之君不过五命亦若此】
　　王之三公八命其卿六命其大夫四命及其出封皆加一等其国家宫室车旗衣服礼仪亦如之
　　【新经云自三命以下则己卑故虽言数亦以命人臣如王之上士三命下士一命公侯伯之卿三命其士一命子男之大夫一命皆阳数无所嫌焉三公八命加一等则九命而为上公卿六命加一等则七命而为侯伯大夫四命加一等则五命而为子男盖近于王则其有所屈逺于王则其有所伸者不言孤则孤与卿同六命矣】
　　凡诸侯之适子誓于天子摄其君则下其君之礼一等未誓则以皮帛继子男公之四命以皮帛眡小国之君其卿三命其大夫再命其士一命其宫室车旗衣服礼仪各眡其命之数侯伯之卿大夫士亦如之子男之卿再命其大夫一命其士不命其宫室车旗衣服礼仪各眡其命之数【适丁歴反下遐嫁反】
　　【古者继世以立诸侯象贤也则诸侯之适子虽有继立之义而谓之象贤则非徒立之也谓其贤足以继世天子乃誓而命之也夫立嫡者先王所以防僣乱也诸侯之适子摄其君则其君或老疾故也誓于天子则已成其为君之嗣故摄其君以行礼则降一等焉避国君之正也若公之子则眡侯伯之礼若侯伯之子则眡子男之礼不敢备其君之正礼也未誓则未有为诸侯之义故以皮帛继子男同于孤之礼也虽上公之子未誓亦然所以正名分而尊天子之命也夫其道足以衣被人而饰之以炳蔚之文章者孤之事王之孤与公之孤皆谓之孤以其特立而无朋其徳则同矣其执皮帛以眡小国之君固其宜也大宗伯言孤执皮帛典命言诸侯之适子未誓则以皮帛继子男公之孤以皮帛眡小国之君挚用帛惟此而已然则书所谓三帛者此与上公诸侯之君为己尊由天道而其徳与王同焉故其臣得立孤以有特立无朋之臣然后足以承由天道而公之君故也上公九命则其臣命之隆者亦不得等其君命之半故孤四命而己卿次于孤故三命大夫次于卿故再命士又次于大夫故一命侯伯七命卑于公故不得设孤其臣命亦不得等其君命之半故卿三命大夫再命士一命子男五命故其卿再命其大夫一命其士不命其士不命而曰各眡其命之数者葢虽不命亦眡一命之数者焉夫侯伯之君与公异命而其卿大夫士之命与公同者葢自其君之命数而为之降杀公九命而有四命之孤侯伯不得设孤故进其三命之卿而与上公之卿同焉以其臣命之降者不得等其君命之半则进侯伯之臣而与公之卿大夫士同命亦可致其劝而无加矣传曰人之于天也以道受命于人以言受命不若于道者天絶之也不若于言者人絶之也臣子大受命先王之时典命之职修而上不以偪下下不敢僣上则以其所受于上者若之无所违也后世失是之水刺大夫之僣礼则有曰我闻有命不敢以告人采菽刺幽王而思古则曰乐只君子天子命之然则典命之所掌庸讵可废哉】
　　司服掌王之吉凶衣服辨其名物与其用事
　　【书曰天命有徳五服五章哉葢徳不能以自彰也有君子之徳者必文之以其容容不能以自荘也有君子之容者必饰之以其服先王制为衣裳冕弁岂徒为繁文虚饰哉其制之所取必有防而难知之义其官之所掌必有麄而可陈之法其义之所存其法之所在使天下之人相与目撃而心喻深明乎不説之意于其间矣此司服之职所由设也衣服一也以其衣以蔽形谓之衣以其服以行道则谓之服吉礼所以饰欢也凶礼所以饰哀也饰欢故衣服则尚文饰哀故衣服则尚素其名其物其用事有不同也则司服之所掌从而辨焉固其职也荀子曰禆冕黼黻文织资麤衰绖是吉凶忧愉之情于衣服者也则司服之所辨者外以称其事内以称其情故也谓王之吉凶衣服则礼当自王出也以王为主而公侯伯子男公卿大夫之服皆在所掌矣】
　　王之吉服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希冕祭羣小祀则冕【鷩必灭反毳昌鋭反大裘黒羔裘无经纬之文无绘绣之功以象天道之自然也其色黒则从乎至幽而已以象天道之无为也羣而不党则又由天道而公焉致恭以有礼则事至尊之道也故以祀昊天上帝为足以称之名之曰大为是故也昊天上帝大神也天言其体帝言其用神则妙万物而不可测昊天上帝惟其有妙物之神故即无而有即有而无在体为体而不滞于体在用为用而不拘于用先王以为非致其道则不足以格之非尽其礼则不足以事之故大裘所象如此大裘正以祀昊天上帝为主五帝则佐昊天上帝以成万物其用则各主一时其位则各列一方其为徳则既有所分矣故祀五帝则亦如之而已然五帝之徳既有所分裘不可以徒服葢亦服衮故记曰郊之祭王被衮以象天然则祀五帝则内服大裘而外服衮冕矣记曰大裘不裼葢谓此也大裘以象道衮冕以象徳五帝防道而之徳则徳着乎外而道隠乎内故服大裘而加以衮冕周之冕服九章而已衮冕自山龙而下无为而仁者山也仁而不可知者龙也先王之徳象此故享先王则衮冕也鷩冕自华虫而下华虫即雉也以其色文明礼之象也先公之徳如此享賔也大射也皆以礼而相接故享先享射则服鷩冕也夫王者天下之君也公者一国之君也王有天下则其覆下也以仁公有一国则其事上也以礼此冕服所以象其徳之意与以周之祖庙考之则先公尊于先王以周之列爵考之则王爵尊于公爵以先公之尊而其所服止于鷩冕者非卑之于先王以为祭则各以其服授尸尸服如是而王服衮以临之则非所以为敬故弗敢也毳冕自虎蜼而下虎义也蜼智也象之于宗庙之彞器则以能常奉宗庙而致敬焉岳渎山川国之所頼以为阻固足以扞难而防患智与义之象也人君所頼以保其宗庙焉故祀四望山川则服毳冕也希冕自粉米而下二章之服也其章为少矣故谓之希米能飬人粉之则利防而均社以祀五土之神也稷以祭五谷之神也春之祀户夏之祀灶季夏之祀中霤秋之祀门冬之祀行皆以其能利人而养之也故祭社稷五祀则服希冕也冕则裳蔽而已其章不足道也故称衣之焉之为色终功之时也羣小祀也其在天则日月星辰是也其在地则四方百物是也皆终天地之功而其为功则小矣故祭羣小祀则服冕也然冕之为物后方而前员后仰而前俛表而朱里后方者不变之体也前员者无方之用也仰而者升而辨于物者北方之色与物辨之时也俛而朱者降而与万物相见朱南方之色与万物相见之时也名之曰冕以与物相见名之也六冕之服其衣则皆其裳则皆纁者正北方之色无为而与物辨徳之象也纁者黄赤之间西南方之色有为而与物接事之象也徳成而上故衣以事成而下故裳以纁服有六而冕则一者阳纯而竒阴杂而偶之意也然则施之多少则又称其服之降杀焉此制作之大凡也】
　　凡兵事韦弁服眂朝则皮弁服凡甸冠弁服凡凶事服弁服凡吊事弁绖服【甸音田】
　　【以幂首而俛焉则谓之冕上服以临下也以收首而入焉则谓之弁下服以事上也下服以事上而人君亦服弁者上得以兼下故也冕主于奉祭弁主于涖事韦弁者违物性而制之皮之为物顺其性而不革则质具焉质而不全则质而已矣葢兵者所以御乱也所以除害也彼欲乱而我制之彼肆害而我诛之以威克爱以猛胜寛殆非人之所欲是违其性矣故用韦弁服取其革之质则所以象兵之义其染赤为之则以宣布着尽之义于是乎可见矣皮弁者顺物性而致之文质具焉葢天下莫不愿治而王日视朝聚精防神以讲天下之治有文以相接有质以相辨则顺物性而制之矣故视朝则皮弁服也其用鹿皮为之则以知接其类为义葢鹿羣居则环其角以外向食则鸣而呼其羣诗之燕羣臣嘉賔必取诸鹿鸣者此也冠弁冠也以幂首而有度数存焉则谓之冠兵则有事矣故尚赤赤南方之色有事之地也甸方习武未有事也故尚以者黒而兼赤北方之色未有事之时也葢黒而兼赤色则赤蔵乎黒之内未着乎外也先王以武事蔵乎甸故其所象如此凡凶事服弁服者郑氏以为服弁防冠也其服斩衰齐衰弁绖郑氏以为如爵弁而素加环绖其服锡衰缌衰疑衰】
　　凡丧为天王斩衰为王后齐衰王为三公六卿锡衰为诸侯缌衰为大夫士疑衰其首服皆弁绖大札大丧大烖素服【为于伪反】
　　【天王有父道故诸臣服斩衰王后有母道故诸臣服齐衰谓之天王则以王为天故也明不以王为天则弗服矣故诸侯之大夫自天其君则为王缌衰而已锡衰郑氏谓麻之滑易者缌衰谓有事其缕无事其布疑衰谓有疑于吉然君为臣服而已既则除之矣此以义胜恩也臣之于君则其恩特加隆焉故服视父母然锡衰缌衰疑衰三者皆服之轻者而用之于吊故皆同服弁绖也锡如金锡之锡以金性坚刚而锡则防施而金性易矣然则麻之滑易者施于丧服亦如是焉故曰锡衰缌则又轻于锡以缌麻缕数服至于缌衰不足也致其思而已故曰缌衰疑衰则又轻于缌以吉服十五升布而疑衰则用十四升是有疑于吉矣故曰疑衰大札大荒大烖皆天地之变故王素服如防礼焉葢忧存乎内则乎衣服夫修徳以销其变者本也素服以待其变者末也无本不立无末不行矣】
　　公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服之服自希冕而下如子男之服卿大夫之服自冕而下如之服其凶服加以大功小功士之服自皮弁而下如大夫之服其凶服亦如之其齐服有端素端凡大祭祀大宾客共其衣服而奉之大防共其复衣服敛衣服奠衣服廞衣服皆掌其陈序
　　【凡诸侯之服各视其命之数上公九命故其服九章自衮冕而下如王之服侯伯七命故其服七章自鷩冕而下如公之服子男五命故其服五章自毳冕而下如侯伯之服夫公以徳言则与王同以位言则与王隣故与王同九章之衮记曰三公一命卷其有加则赐也然则此言公之服则上公若王之三公则其服当有所屈矣诗曰是以有衮衣兮无以我公归兮东人欲周公之有衮衣而不归周则公之归周不服衮矣然则三公八命当与侯伯同服鷩矣三公八命而服鷩则卿六命与子男同服毳矣大夫四命则服章之希冕与诸侯之孤同服矣然则诗之大车陈古以刺周之大夫不能聼男女之讼而其诗曰毳衣如菼毳衣如璊者何也葢所谓周大夫者卿也故周官无上大夫所谓卿则上大夫是也卿六命则服与子男同毳宜矣孤之服自希冕而下如子男之服自此以下皆诸侯之孤卿大夫士也公之孤四命故其服三章自希冕而下如子男之服公侯之卿皆三命其大夫皆再命子男之服公侯之卿皆三命其大夫皆再命子男之卿再命则其服一章而已故自冕而下如孤之服公侯之士同一命子男之士不命则其服无章数其首服以皮弁故曰士之服自皮弁而下如大夫之服则衣纁裳而已然则典命不言王之士以理推之公侯伯之士皆一命则王之士三命中士再命下士一命矣王之三命再命之士其服当同于一章之冕则一命之士亦服皮弁矣卿大夫之服加以大功小功则无缌矣则孤与诸侯又无大功小功矣葢或制一国之命或与其君共政习之如是也后贵足以临贱义足以胜恩其齐有端素端则非特士为然也自公而下皆然端则冠也素端则素冠也齐则无为以待事也故其冠以与素而已名之曰端则取其正也凢吉礼之致齐者皆端而凶礼则皆素端矣玉藻曰端丹组缨诸侯之齐冠也以此推之则天子之齐冕诸侯而下皆以冠矣凡大祭祀大賔客共其衣服而奉之则共王以衣服而又奉其事也复衣服则始死复魂之衣服也敛衣服则大敛小敛皆有衣服也奠衣服则陈于坐上之衣服也廞衣服则陈于庭序以兴观者之钦也复敛奠廞所陈之衣服皆有先后之序司服则掌其所陈序故曰皆掌其陈序】
　　典祀掌外祀之兆守皆有域掌其禁令若以时祭祀则帅其属而修除徴役于司而役之及祭帅其属而守其厉禁而跸之【跸音毕】
　　【祭祀之礼有国中之祀者有国外之祀者所谓外祀者国外之祀也若小宗伯所谓兆五帝于四郊四望四类亦如之兆山川丘陵坟各因其方是也郑氏之所谓外祀所祀于四郊者以此也兆谓之坛兆守谓守其兆域皆有域谓凡国外之祀谓之兆守者皆有营域故也掌其禁令者禁使不得犯令其所当为焉以时祭祀谓天地山川之类是其祭祀也皆有时矣帅其属而修除者治其外之谓修除旧置新之谓除徴役于司葢司掌帅其民而役国中之属事故也及祭帅其属而守其属禁而跸之者厉禁谓严厉禁止之地跸所以止行者将祭之前帅其属而修除则以修治为事而致其洁及祭之日帅其属守其厉禁而跸之则以禁止为事而致其严此先王所以事天地神示之义也其事则典祀掌之其义则王者明之故曰明其义者君也能其事者臣也失其义陈其数有司之事也先王设官岂徒然哉】
　　守祧掌守先王先公之庙祧其遗衣服藏焉若祭祀则各以其服授尸其庙则有司修除之其祧则守祧黝垩之旣祭则藏其隋与其服【黝于紏反垩乌路反本或作恶同隋许恚反逺庙为祧守庙兆而名之曰守非守兆则庙可知矣故祧之字从示从兆迁祖也今所神事者兆于此故谓之祧庙之字从广从朝到广以朝焉故谓之庙先王之制徳厚者流光天子七庙称其徳也庙有昭也而祧以兆之故昭与昭为三庙有穆也而祧以兆之故穆与穆为三三昭三穆以义率祖顺而下之也三昭三穆与太祖之庙而七以仁率亲等而上之也先王之于亲事死也如事存以其虽视之而不见聼之而不闻然体物而不可遗也守祧掌守先王先公之庙祧其遗衣服藏焉者岂特以其常服之衣服为不可亵而忘哉亦所以示其体物而不可遗之意也遗衣服者谓大敛之余也先王先公其遗衣服藏于庙祧若祭祀则各以其服授尸所以依神此之谓体物而不遗也司服之职享先王则衮冕享先公则鷩冕则所谓各以其服授尸者葢其所服各有称也其庙则有司修除之以庙则近而亲故也其祧则守祧黝垩之以祧则逺而踈故也葢曰考庙曰王考庙曰皇考庙曰显考庙曰祖考庙皆月祭之逺庙为祧享尝乃止故有司不复修除守祧黝垩之而已尔雅曰地谓之黝墙谓之垩葢黝以黒饰之垩以白饰之治事有渐故也既祭则藏其隋与其服以肉谓之隋葢尸祭之余也藏其隋则埋以藏之藏其服则藏于庙祧也亦所以明神之所依也记曰孝子之祭也尽其慤而慤焉尽其信而信焉尽其敬而敬焉此之谓也】

　　周礼详解卷十九
　　钦定四库全书
　　周礼详解卷二十
　　宋　王昭禹　撰
　　世妇掌女宫之戒及祭祀比其具诏王后之礼事帅六宫之人共齍盛相外内宗之礼事大賔客之飨食亦如之大丧比外内命妇之朝莫哭不敬者而苛罚之凡王后有事于妇人则诏相凡内事有达于外官者世妇掌之【比本又作庇匹氏反莫音暮相息亮反】
　　【世妇每宫卿二人其职以掌世妇之事为主故名官曰世妇然则自后而下有三夫人九嫔之属而名独以掌世妇之事为主者以三夫人无职而九嫔其职亦己尊故也女宫郑氏谓刑女给宫中事者戒于祭前豫告使齐戒也比其具则次序所祭祀当具之物若濯摡齍盛之类是也内宰诏后礼乐之仪则见于周旋动容者也世妇诏王后之礼事以祼献荐彻之节也非特仪而已内小臣摈诏后之礼事则以诏而摈之其诏葢始于世妇内小臣又从而摈诏焉帅六宫之人共齍盛者帅世妇女御也葢世妇率女御濯摡为齍盛女御凢祭祀賛世妇故也夫辨六齍之名物与其用使六宫之人共奉之者小宗伯也世妇之则帅之而已外宗凢外女之有爵内宗凢内女之有爵者其职主于佐后世妇又从而相其礼事大賔客之享祀后亦有亚祼亚献之礼外内宗佐之而世妇亦相之也故曰亦如之以先王之承賔犹承神故也故于王后之礼事则以言诏之于外内宗之礼事则以事相之尊卑之序也肆师大防令外内命妇序哭世妇则比其已哭者而己夫哭者所以致其哀思之情内必有敬心焉不敬则有慢心故苛责而罚之王后所以母天下其体至尊其形至佚于妇人无所事拜焉有拜事于妇人惟大防而已防大记曰夫人亦拜寄公夫人于堂上由此推之则后亦拜夫人于堂上可知矣世妇于后拜则以言诏之以事相之而已内事有达于外官者则亦六宫有徴求于外也世妇则主通之使相共授焉夫内外之通令有内竖掌之内事有达于外官者世妇又掌之如此则其出入也有节而内外辨矣夫世妇毎宫卿二人六宫则凡十二人矣葢祭祀賔客之礼事其荐献之节交接之仪其礼缛而其事繁则命宫卿之数如此之多凡以明其礼事不可简而忽也如此是乃所以称其事也】
　　内宗掌宗庙之祭祀荐加豆及以乐彻则佐传豆賔客之飨食亦如之王后有事则从大丧序哭者哭诸侯亦如之凡卿大夫之丧掌其吊临【传直专反从才用反】
　　【内宗王同姓之女有爵者妇人无外事故使之掌宗庙荐加豆加豆加以象馈之有加则醢人人所谓加豆加之实者是也必使内宗荐之则以其同族故也卒食之礼以乐彻于造所以助气体之飬先王以生事死以存事亡故祭祀彻豆亦以乐焉方其以乐彻豆笾内宗则佐后外宗佐后而内宗亦佐者则后彻传之内宗内宗传之外宗外宗传之有司迭相佐也先王承賔如承神故飨食賔客惟不入牲其他皆如祭祀则彻豆亦如祭祀也王后有事则从者则吉凶之事皆在焉大防序哭者则与宫中之哭者序焉哭诸侯亦如之则诸侯来朝而卒于王国者诸侯以王为天而服斩衰则王视诸侯如子而亦哭之也哭之之礼则司服所谓王为诸侯缌衰者是也内宗亦为之序哭者故亦如之凡卿大夫之丧掌其吊临亦以同族故也世妇言掌吊临于卿大夫之丧而内宗凢卿大夫之丧掌其吊临则凡丧皆徃矣则亦以其同族故也】
　　外宗掌宗庙之祭祀佐王后荐玉豆眡豆及以乐彻亦如之王后以乐羞齍则赞凡王后之献亦如之王后不与则赞宗伯小祭祀掌事宾客之事亦如之大丧则叙外内朝莫哭者哭诸侯亦如之
　　【外宗王异姓之女有爵者内宗以其同族故荐加豆外宗异族故佐赞后及宗伯而已眡豆者非特佐后而又视其实羞齍则荐其簠簋之实方其作乐而羞齍亦外宗赞之也王后之献则亚王献礼亦外宗赞之也王后不与则有故而宗伯摄其礼故赞宗伯大宗伯之职曰凡大祭祀王后不与则摄而荐豆彻谓此也小祭祀掌事则宫中之祀五祀之类是也内宗宾客之享食佐后传豆外宗宾客掌事如小祭祀之事则非特传豆之事而已凡宾客之事皆赞后也内宗大丧序哭者则与宫中之哭者序焉外宗序内外朝暮哭者则大丧序内女外妇之序哭者也】
　　冡人掌公墓之地辨其兆域而为之图先王之葬居中以昭穆为左右凡诸侯居左右以前卿大夫士居后各以其族
　　【出于一则守以家反于一则包以冡有形而累者皆然故冡之字从豕从勺则封土为垅山顶之髙亦若冡然故尔雅曰冡凡地类之髙者皆谓之冡所谓冡君冡宰冡妇者以其髙故也礼大夫家有家乃有冡凡掌公墓之地者所以谓之冡人必命之以人者葢由人之道有形而累者乃有是事而过是则非冡之所能包矣谓之公墓之地则其属于公而非有之也自天子至于大夫士皆于此地冡人则掌其墓地焉贵贱尊卑左右前后各有兆域而不可相侵入考辨其地图为地形及丘垅所处皆有图者则依图而授之地也昭穆之序非特施诸宗庙而已亦有焉此上下尊卑之分所以严而不可乱也且人之生则聚而相亲死则辨而相逺茍不以族而相是何异豚子之食于死母乎少焉眴若皆弃之而走矣先王制为合族之礼非特施于生者至于死者皆使之以类相从此仁厚之情笃于亲亲而民徳由之归于厚矣诸侯县内之诸侯也诸侯有君道尊于卿大夫士故居左右以前卿大夫士卑于诸侯故居后各以其族则亦以昭穆焉】
　　凡死于兵者不入兆域凡有功者居前以爵等为丘封之度与其树数
　　【事亲孝然后忠可移于君孝者仁之本忠者义之实也死于兵者虽得于义之实而于仁之本有焉以其不能自全其徳所以绌之使不得入兆域马夫死政者既养其老孤而又享之所以劝之也凡死于兵者不入兆域所以绌之也劝之以明其有义绌之以明其非孝欲人两得之而已必于绌之则父母全而生之子全而归之然后为孝故也以昭穆为左右各以其族尚亲也凡死于兵者不入兆域尚徳也凡有功者居前尚功也以爵等为丘封之度与其树数尚贵也盖先王之所以治死者如此】
　　大丧旣有日请度甫竁遂为之尸及竁以度为丘隧共丧之器及葬言鸾车象人及执斧以涖遂入藏凶器正墓位跸墓域守墓禁凡祭墓为尸凡诸侯及诸臣于墓者授之兆为之跸均其禁【请度之度待洛反】
　　【天子七月而大丧既有日于七月而定丧之日也冡人于是请量度所竁之地始竁之则祭以告后土冡人为之尸也凡祭为尸皆取所祭之类故宗庙之尸则以其昭穆之间山林之尸则以山虞竁墓之尸则以冡人以度为丘隧者隧墓道也负土曰隧无负土曰羡天子有隧诸侯以下有羡道故僖十五年晋侯请隧不许故封土为丘负土为隧其广袤所至皆有度焉丧之器者下棺也器则下棺丰碑之属也冡人则共之鸾车遣车也巾车所饰亦设以鸾旗故曰鸾象人结刍人孔子所谓为刍灵者是也言鸾车象人言之于匶而治役冡人于下棺执斧涖焉所以威众也凶器明器也既冡人遂入而蔵之正墓位则正其所居左右前后也跸墓域则若墓大夫之巡墓厉也守墓禁则若墓大夫居其中之室以守之凡祭墓为尸则非特甫竁为之尸也凡诸侯及诸臣于墓者授之兆则授之兆域所至之地使之自竁均其禁则均其地守之禁也】
　　墓大夫掌凡邦墓之地域为之图令国民族葬而掌其禁令正其位掌其度数使皆有私地域凡争墓地者听其狱讼帅其属而巡墓厉居其中之室以守之
　　【冡人墓大夫皆以下大夫为之掌公墓之地者则名官谓之冡人掌凡邦墓之地者则谓之墓大夫焉盖冡以丘垅之度言之自天子以下其墓皆有封土之度此掌公墓之地者所以名官以冡人也凡邦墓之地域则万民所之地欲其致孝以思慕其亲焉故名官以墓大夫也必以大夫名宫则万民之墓皆有地或欲其无相侵争必其智足以帅人之大者然后可以为之故爵以下大夫而名官亦以大夫也公墓之地其徒百有二十人而墓大夫其徒则二百人者以民之类众非多其徒不足以给其事也然邦墓地域禁令度数皆掌于墓大夫又帅属巡墓厉居其中之室以守之与后人自求地家自置守者异矣】
　　职丧【不解】
　　大司乐掌成均之灋以治建国之学政而合国之子弟焉凡有道者有徳者使教焉死则以为乐祖祭于瞽宗【孟子曰仁之实事亲是也义之实从兄是也礼之实节文斯二者是也乐之实乐斯二者是也孔子亦曰兴于诗立于礼成于乐盖君子之所性由中出以言之则未至于乐不可以言学之成也掌成均之法以合国之子弟而教必职之大司乐者其以此与昔舜命夔兴乐以教胄子亦此意也记曰于成均以及取爵于上尊成均盖五帝学名也教学之道成其亏均其过不及而已故其命名如此夫自天之莫为言之则性之在人无成与亏也自人之或使而言之则有成与亏也自合而浑以言其同则道之在人无过与不及也自离而散以言其异则道之在人有过与不及也荘子曰是非之彰道之所以亏也果且有成与亏乎哉果且无成与亏乎哉由此观之则人之性虽有无待于外徳不殊天降之才一诱于物则孰能全之而使不亏哉则成者所以成其亏而使之全也中庸曰道之不明也我知之矣知者过之愚者不及也道之不行也我知之矣贤者过之不肖者不及也由此观之则人之生虽受中于天地降衷于上帝一流于伪则孰能折其过而使之就乎中勉其不及而使之企而及于中哉则均者均其过与不及而使之中矣成均之学所以教人者如此则性命之理实寓于度数之间矣大司乐之所掌所以又有法焉以治建国之学政则学者道之所自出道不可以须臾离则学不可以一日废于天下故建国则有学焉夫有教则有学有学则有政政所以正之而凡治教劝阻而施之学者皆政之事夫古之仕者世禄而国之子弟者先王将与共天位治天职则不可以不教大司乐掌成均之法以治建国之学政而合国之子弟固其理也然教者人之模范模不模范不范则器亦随窳而不良则教国子者非有道有徳者又乌可哉道者人之所同由而由之者或不能以自知徳者人之所同得而得之者或不能以自明惟和于道者然后能教人而使之由于道顺于徳者然后能教人而使之廸于徳然则保氏飬国子以道所谓有道者教之也师氏以三徳教国子所谓有徳者教之也死则以为乐祖祭于瞽宗者礼明堂位曰瞽宗殷学也言主于乐教瞽所宗焉古之人于田则祭田祖于马则祭先牧于饮食则祭先食于飬老则祭先老皆所以示其不忘本也又况以道徳而教者其不然乎死则以为乐祖祭于瞽宗所以示其不忘于所教与然必祭于瞽宗则主以乐教故也夫国子之合无政则乱无教则怠其正之也移屏而已无成均之法则人性失中其教之也记诵而已无道徳之师则人心失正有教焉以使之学有政焉以使之禀其治之以中法廸之以中徳又皆本于道徳之师而且成之以乐则先王之教国子不其至乎】
　　以乐徳教国子中和祗庸孝友以乐语教国子兴道讽诵言语以乐舞教国子舞云门大卷大咸大防大夏大大武
　　【国子贤者之类功臣之世也谓其贤也则将进之以位谓其贵也则将授之以职徳不足则不可与有为言不足则不可与有应容不足则不可与有接则大司乐之教乐徳乐语乐舞者其可缓乎以乐成其徳则谓之乐徳以乐达其语则谓之乐语以乐节其舞则谓之乐舞乐徳有六中以本道之体由是而达其义以为和逹其敬以为祗庸以本道之用由是而充其爱以为孝充其敬以为友此乐徳之序也乐语有六兴道讽者乐语之用也诵言语者乐语之体也以用言之兴者感物而兴也讽者风被而使动也非兴非讽直道其事则谓之道而已以体言之彼有言而吾诵之则谓之诵彼有问而吾答之则谓之语非诵非语自形诸言则谓之言也此乐语之序也乐舞有六云门大卷者黄帝之乐也云者天之施门言其所出卷言其所聚盖言其徳如云之出则曰云门能聚物类则曰大卷又谓之大章者章之也大咸者尧之乐也亦或谓之咸池咸言其以虚感物也池者治之泽也大咸言其感物无不周焉大防舜之乐也舜之徳莫大于绍尧故曰大防又谓之九防则言其九成也皇以道而作乐也升之以法象乎天故以云门言之帝以徳而作乐也降之以效法乎地故以咸池言之大夏者禹之乐也功业莫大于禹故曰大夏夏以言其文明也与书号禹曰文明同意大濩者成汤之乐也言其以寛代虐而有所也大武者武王之乐也言其诛暴伐乱而有所制也汤武一道也而武王之乐名以武者以我武惟于汤有光故也夫时异则异徳世异则异功于声音形于动静凡以称此此乐舞之序也然则徳主于中者也有徳必有言有言必有容言与容正于外者也入道之序中有主而后中正外有正而后行而乐自内循而逹之也此大司乐之教所以先之以乐徳而以乐语乐舞次之与古之制舞者有大舞小舞大司乐教国子以云门韶之属所谓大舞也乐师教国子有帗舞羽舞皇旄干人之属所谓小舞也然则制舞必有大小者盖古之教国子十三学乐诵诗舞勺成童舞象则乐师所教者十三舞勺之小子也二十而冠始学礼可以衣裘帛舞大夏则大司乐之所教二十之成人故教之以大舞一以顺其时一以称其德也】
　　以六律六同五声八音六舞大合乐以致鬼神示以和邦国以谐万民以安宾客以逺人以作动物【音悦阳声之所合者其管有六谓之六律黄钟太簇姑洗蕤賔夷则无射是也隂声之所合者有六谓之六同大吕应钟南吕函钟小吕夹钟是也名之曰律以其述天地自然之气而宣之也名之曰同以其为律之偶而同于阳也宫商角徴羽所谓五声也金石丝竹匏土革木所谓八音也云门至大武所谓六舞也乐之作也六律六同所以考五声五声所以成八音八音所以节六舞六舞所以大合乐盖作乐也至于兴舞则所谓六律六同五声八音无不备也此其所以大合乐欤先王作乐所以道和其和至矣则大同于物故奏之郊庙而天神地示人鬼可得而礼则幽而鬼神由此致也赐之诸侯或将以柷或将以鼗则明而邦国由此和也或奏之乡射或奏之乡饮则内焉万民由此谐也或奏之燕或奏之飨则外焉賔客由此安也九夷八蛮七闽九貉五戎六翟其国之君爵不过子其来朝也与之燕焉乐以此作而逺足以悦逺人也岁十二月合聚万物而索享之羽臝之族鳞毛介之类所谓动物其祭之也乐由此作则防足以动物也然则先王作乐其和之至无所不通也如此岂伪为哉彼墨子非之奈何致鬼神示作乐所先故易之豫言先王作乐殷荐之上帝以配祖考作动物者乐之余事故其序如此】
　　乃分乐而序之以祭以享以祀乃奏黄钟歌大吕舞云门以祀天神乃奏大蔟歌应钟舞咸池以祭地示乃奏姑洗歌南吕舞大防以祀四望乃奏防宾歌函钟舞大夏以祭山川乃奏夷则歌小吕舞大以享先妣乃奏无射歌夹钟舞大武以享先祖凡六乐者文之以五声播之以八音【大音泰蔟七豆反蕤人谁反函胡南反射音亦夹古洽反】
　　【天道出而有数其始终有彞而不乱其先后冇伦而不可逆三才之所共由三极之所共立莫不冇序先王之作乐也以事乎鬼神亦谓其异位也谓其异徳也则其作其歌其舞亦岂能违其序乎分乐而序之故分律而序之则自黄钟以至于无射也分同而序之则自大吕以至于夹钟也分舞而序之则自云门至于大武也其序如此则象其类称其徳考其数着其义莫不具焉天者气之始而万物之所本也其用则神而不可测于是乎奏黄钟而歌大吕所以尚始而贵幽而子亦丑之合也天道逺人而尊其动出与万物相见其泽则万物之所同望者也此舞所以用云门与地者形之始万物所聚而出焉其体则顺而不可易也于是乎奏大蔟而歌应钟所以尚形而贵顺而寅亦亥之合也地近人而亲其用也与万物相接焉其泽则万物之所同利者此舞所以用咸池与四望者继地以生成万物者也物之始乎生则洁齐其成则隂之中而已非洁齐之时不足以格其神非隂中之位不足以称其徳则奏姑洗而歌南吕以祀四望者所以尚明而贵中而辰亦酉之合也其舞以大防则象其能继地也山者以聚飬为功川者以含受为事兆于国外则宾之也故非有宾之之意则不足以致其神非有含聚众多为实则不足以称其徳则奏蕤宾而歌函钟以祭山川者所以尚逺而贵实而午亦未之合也其舞以大夏则亦以其文明也先妣者其徳能飬物而夷之皆有则也然以从阳为正顺祖为义故非取其夷物有则不足以明均飬之徳非用正阳之吕不足以明其顺从之序于是乎奏夷则歌小吕以享先妣者所以尚亲而贵柔而申亦己之合也其舞以大濩则象其能有养也先祖者有自强之徳而创业垂统为可继也故非取帝出之方则不足以明其始事之功非用六律之终则不足以明其可继之业于是乎奏无射歌夹钟以享先祖所以尚尊而贵勤而戍亦夘之合也其舞以大武则象其能有功也然则先王之于祭享祀分乐而序之象其类称其徳考其数着其义者盖如此也所谓奏者播之于器也歌者咏之于声也舞者动之于容也奏以播其器歌以咏其声舞以动其容则其乐备矣文之以五声播之以八音则乐之作也以五声八音为之故也五声必相杂然后成文故言文之以五声八音必宣奏然后有音故言播之以八音然五声所以成八音故先五声而后八音文之以五声而不言商诗之时迈曰怀柔百神商以刚为主非所以怀柔之也故不用焉】
　　凡六乐者一变而致羽物及川泽之再变而致臝物及山林之三变而致鳞物及丘陵之四变而致毛物及坟衍之五变而致介物及土六变而致象物及天神
　　【郊特牲曰蜡者索也岁十二月合聚万物而索享之也凢此六乐所致盖皆合万物而索享之之时也天曰神地曰示物曰物天神地与夫万物一歳之间有功于人亦厚矣先王以蜡祭索享而报之必有以致其神使至焉吾将致之以外心之礼则礼者所以事神也而未必能致之将欲致之以内心之诚则诚者所以感神也而未必能致之将欲致之莫若乎乐乐者为同同则与物为一而莫之异乐者敦和和则与物为顺而莫之乖浮以祭乎上凡髙逺者无不率沉以穷乎下凡深厚者无不究以之而致天神则天神降以之而致地则地出以之而致万物则万物格此六乐所以一变始而六变终所致者所以为偹矣然其所致之序则以难易为先后也羽物轻疾而川泽则虚此致之易也故一变而致羽物及川泽之臝物蛙螾之属比羽物为重迟山林草木所集比川泽为实致之则稍难故俟乎再变鳞物水族也又重迟于臝物丘陵积土之敦实髙大又实于山陵故俟乎三变毛物虎豹之属其体又重迟于鳞物水涯之坟下平之衍水土交而其体卑又实于丘林故俟乎四变介物龟鼈之属尤为重迟土则所执在下而尤为实故俟五变致之象物恍惚无形天神则逺人而尊其致之尤难于介物与土矣故六变而后致之此其序也】
　　凡乐圜钟为宫黄钟为角大蔟为征姑洗为羽靁鼓靁鼗竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣凡乐函钟为宫大蔟为角姑洗为徴南吕为羽灵鼓灵鼗孙竹之管空桑之琴瑟咸池之舞夏日至于泽中之方丘奏之若乐八变则地皆出可得而礼矣凡乐黄钟为宫大吕为角大蔟为徴应钟为羽路鼓路鼗隂竹之管龙门之琴瑟九徳之歌九防之舞于宗庙之中奏之若乐九变则人鬼可得而礼矣
　　【记曰十二律旋相为宫盖十二律皆具五声先王于祭祀其用乐也各以其义类取声而用之此天神人鬼地之乐宫商角徴羽所用之律吕所以不同也圜钟正东方之律致天神以之为宫则以天无乎不覆求而礼之宜于帝所出之方也函钟西南方之律也致地以之为宫则以地无乎不载求而礼之宜以助致养之方也黄钟正北方之律也致人鬼以之为宫则以死者北首求而礼之宜以其所首之方也园钟为宫而以黄钟为角大蔟为徴姑洗为羽者是三者律吕之相继也相继者道之序也天任道故也函钟为宫而以大蔟为角姑洗为徴南吕为羽者是三者律吕之相生也相生者功之自地终功故也黄钟为宫而以大吕为角大蔟为征应钟为羽者是三者律吕之相合也相合者情之交人尚情故也靁鼓靁鼗以雷为天声孤竹之管则以阳为竒云和之琴瑟云门之舞则以云为天之施圜丘天之象也其日用冬至亦以阳生于此故也灵鼔灵鼗则以灵为地徳孙竹之管则以隂为众为小空桑之琴瑟则以隂道为常乏咸池之舞则以池为地之泽方泽地之象也而其日用夏至亦以隂生于此故也路鼓路鼗则以路为人道之大也隂竹之管则以人道左宗庙而又致以冬之日至又用阳竹之管则纯于阳矣非所以致鬼以隂竹则以隂而和阳也龙门之琴瑟则以龙能仁而人道主于仁故也又龙能变化人道之极也九徳之歌九防之舞则以人之所致飬乎内外而尽善尽美者无以加此也然致天神以六变致地示以八变致人鬼以九变者盖道之在天为隂阳隂阳之数至于十有二而后周焉故时运而为十有二月支别而为十有二辰先王之制律也通乎月之气本于辰之位即律以知月即月以知辰即辰以起数自子至已六数皆阳也凡阳数之所起至少隂之申而已尽自午至亥六者皆隂也凡隂数之所起至少阳之寅而必止圜钟在夘太以为夘数六是由夘至申其辰数六而止焉者也若乐六变得非圜钟之数于此而尽与数尽矣则所以礼天者不可有加矣天神皆降不亦宜乎函钟在未太以为未数八是由未至寅其辰八而止焉者也若乐八变得非函钟之数于此而尽与数既尽则其所以礼地者不可有加矣地皆出不亦宜乎黄钟在子太以为子数九是由子至申其辰数九而止焉者也若乐九变得非黄钟之数于此而尽与数既尽则所以礼人鬼者不可有加矣人鬼之享不亦宜乎然则欲极之数而必本于三宫者众乐以是为主故也盖宫于五行为土土则无不包于五音为君君则无乎不制为宫之乐其数既尽则众乐之所止理则然也书曰箫韶九成乐师曰乐成则告偹而此则谓之变者何也盖节奏俱备谓之成备而更新谓之变或曰成或曰变亦互相备而已然言天神皆降则凡在天者若昊天上帝日月星辰风师雨师之属莫不以类而毕降矣言地皆出则凡在地者若大社稷五祀五岳四渎山林川泽四方百物之属莫不以类而毕出矣于人鬼则曰可得而礼而不曰皆至者盖天阳也位乎上而有定气地隂也位乎下而有定形惟求之尽其道则上者降下者出至于先王先公后夫人之属方其死也魂气归于天体魄降于地无不之无不为求之尤难孝子之心拳拳然惟患其不至故特曰可得而礼则其礼之也若可得焉耳以此见先王致孝于亲而常有不足之意矣不然则祀人鬼之礼何为独致其详哉或以鬯求诸隂或以萧求诸阳以今日之祭为未尽而明日又求诸祊焉以此推之惟尽礼以求之而不敢必其皆至也固其宜矣函钟应钟未之气处于坤万物皆致养函受而聚矣故谓之函钟亥之气则午美极矣纯用事而不逆乎阳故谓之应钟】
　　凡乐事大祭祀县遂以声展之王出入则令奏王夏尸出入则令奏肆夏牲出入则令奏昭夏【县音悬】
　　【县者祭前之夕列于笋簴也以声展之者五声十二声皆展之以调其器也夫祭祀所以致和以格神者存乎声声之所以和者存乎器声之出乎器者茍或不和则有乖而已则天之大神地之大示人之大鬼其可得而格之乎然则大祭祀者尤致敬之至故县遂以声展之而异于他祭也王夏肆夏昭夏三者皆诗篇之名古者以诗为乐章各依其人而奏焉九夏之文虽不见于后王以理推之所谓王夏者言王之徳而已宜用于王故王出入则奏王夏所谓王出入者谓王于祭祀之时出入乎庙门也直而自遂之谓肆尸以象乎神则有直而自遂之意故尸出入则奏肆夏所谓尸出入者谓祭祀之时尸出入乎庙门也神防而为明明防而为昭牲以致味行乎爱敬而亲鬼神者在此宜致其精明以歆鬼神焉故牲出入则奏昭夏所谓牲出入谓王祭祀之时迎牲以出入乎庙门也尸出入奏肆夏而古者享元侯亦奏肆夏以承賔之礼犹承神故同用肆夏也谓之肆夏则夏大也文明也以乐歌之文明莫大乎此故也】
　　帅国子而舞大飨不入牲其他皆如祭祀大射王出入令奏王夏及射令奏驺虞诏诸侯以弓矢舞【驺侧留反大司乐以乐舞教国子舞故凡乐事用舞则帅国子而舞也大飨之礼杀牲于庙门之外故不入牲然承賔事之大犹承神也故筵国賔于庙不见凶服刑人祼献之礼皆如祭祀焉用其主故也射礼有三有大射有賔射有燕射所谓大射将祭而择于士之射于礼大故谓之大射其射在于西郊之虞庠王之出入令奏王夏以王徳为主也及射令奏驺虞则以乐仁而杀以时为义也钟师掌九夏凡乐以钟鼔奏九夏则大司乐所令者令钟鼔奏之也诏诸侯以弓矢舞者则诸侯之来助祭而预王之射也王以六耦射三侯其耦王射者必诏以弓矢舞则以天子之射其节比于乐而诸侯之舞亦所以应王政也大司乐则诏其升降揖逊之仪焉仪礼大射命三耦取弓矢有升降之仪者亦以此也】
　　王大食三宥皆令奏钟鼓王师大献则令奏恺乐凡日月食四镇五岳崩大傀异烖诸侯薨令去乐大札大凶大烖大臣死凡国之大忧令弛县凡建国禁其淫声过声凶声慢声大丧涖廞乐器及葬藏乐器亦如之【宥音又傀音诡去上声】
　　【王日一举所食者少牢乃常食也大食者大牢非常食也玉藻曰天子日食少牢而朔食大牢所谓大食者其朔日之食乎夫人之养也心志和而后气体从之食饮膳羞所以飬气体也侑之以乐所以和其心志而致气体之飬焉又况王者忧乐以天下为事无大无大札无天地之烖无邦之大故而主可以乐之时此所以大食之三宥大司乐皆令奏钟鼔也钟鼓者乐器之大所以节乐岂非称其礼之大与诗或言钟鼓既设或言于论鼓钟者亦举其大者而已膳夫言王日一举鼎十有二物皆有俎以乐侑食此谓常食之礼也至于王齐日三举亦大食之礼与王师大献令奏恺乐者夫心之为物在志为喜恺者喜之属也失志而惧则肾或使之也失志而忧则肺或使之也失志而怒则肝或使之也无惧然后有喜无忧然后有乐无怒然后有恺南风谓之凯风者天地之怒气防焉故也王师大献奏恺乐者人之怒气释焉故也乐师军大献教恺歌遂倡之镈师军大献则鼓其恺乐然则大司乐所令者令其属而已所谓王师者王亲征伐之师也盖非王亲征伐而奏恺则非大司乐之所令也王亲征伐不言军而言师者不嫌其不成军而军亦不足称也故称师而已王者忧乐以天下凡日月食至于凡国之大忧令弛县此所谓忧以天下也忧之日短则令去乐而已忧之日长则令弛县焉或曰异灾或曰大灾者异灾则非常矣然不必大大灾则非小矣然而不必异傀之字从人在左从鬼在右鬼胜人也鬼胜人则鬼有灵飨而傀异所以出也大傀又傀异之大者也或去乐或弛县亦称其事变而已夫乐者圣人之所乐也可以善民心其感人也深其移风易俗故先王着其教焉中正则雅淫哇则郑凡建国禁其淫过凶慢之声者所以尚中正也淫声则不正过声则不中凶声则不善慢声则不肃凡此皆大司乐之所禁也顔渊问为邦孔子告以放郑声者亦以此也廞乐器者若笙师廞笙典庸器廞笋虡籥师廞乐器而大司乐皆涖之也】
　　乐师掌国学之政以教国子小舞凡舞有帗舞有羽舞有皇舞有旄舞有干舞有人舞【帗音拂一音弗】
　　【大司乐中大夫二人乐师以下大夫四人为之则所以佐大司乐教其属者也故以乐师名官大司乐以乐舞教国子自云门至于大武六者舞之小者也于乐师言小舞则知大司乐所教者其舞之大者与析众缯以成体其用也有衣被之象有帗除之名者帗舞也析众羽以成体其用也有分辨之形有翼蔽之义者羽舞也皇则隂类而为其类之长者也隂中之阳也取其羽以致饰焉者皇舞也牦牛之为物土兽也强而顺者也取其旄以致饰焉者旄舞也干舞则兵舞人舞则手舞而已凡此皆乐师之所教而国子之所学者与乐师有六舞而舞师之所教止于四舞而无旄舞与人舞者盖乐师教国子小舞故凡舞之小者皆教之舞师教其所用者故止于四舞而已舞师先教兵舞而乐师则先教帗舞者舞师以所用祭祀大小为先后乐师以所教之序为先后教则以用之所能任者先之若所谓十三舞勺成童舞象二十舞大夏同意人舞则非舞之正故列于数者之末】
　　教乐仪行以肆夏趋以采齐车亦如之环拜以钟鼓为节
　　【盛徳之至非特动容周旋中于礼而其节又比于乐焉所谓礼乐不可斯湏去身也则王之进退一成规一成矩有可观之容可象之则矣然则乐师之所教者教作乐者而已钟师曰凡乐事以钟鼓奏九夏谓此也尔雅曰堂上谓之行门外谓之趋堂上之行而肆夏作门外之趋而采齐作一行一趋皆有仪其仪则与乐节相应不可以不豫教焉行则奏肆夏者行则缓缓则有直而自遂之意故奏肆夏趋则采齐者趋则疾疾则欲齐而整肃焉故奏采齐盖肆夏则取其直而自遂采齐则取其齐而整肃也王之行趋既然而车之疾徐如此故曰车亦如之且王于賔客飨食则在庙其燕则在寝或歩或乗其出入皆有仪则王之进退岂茍乎哉玉藻曰趋以采齐行以肆夏先趋而后行者以外而入内也此先行而后趋者从内而出外也行趋以肆夏采齐此王接賔之仪环拜以钟鼓为节又是賔拜之仪也环拜谓列而拜以拜者非一也必以钟鼓为节以环拜者礼之大也有大礼必有大乐以和之则钟鼓者乐之大故也鼔阳声以作之钟金声以止之作止应钟鼓则其仪不忒矣】
　　凡射王以驺虞为节诸侯以貍首为节大夫以采苹为节士以采蘩为节
　　【夫射者所以观徳也礼乐皆得谓之有徳其容体必贵夫比于礼其节必贵乎比于乐此王与诸侯卿大夫之体所以有乐章以为之节也驺虞之诗言搜田以时仁如驺虞则王道成则王以驺虞为节者乐仁而杀以时也射仪载貍首之诗曰曾孙侯氏四正具举小大莫处御于君所则诸侯以貍首为节者乐御而射以礼也采苹之诗言能循法度则大夫以采苹为节者乐循法也采蘩之诗言不失职则士以采蘩为节者以乐不失职也记曰君使士射不能则辞以疾则射者士之职也此所以有取于不失职之义与】
　　凡乐掌其序事治其乐政凡国之小事用乐者令奏钟鼔凡乐成则告备诏来瞽臯舞及彻帅学士而歌彻令相飨食诸侯序其乐事令奏钟鼓令相如祭之仪燕射帅射夫以弓矢舞乐出入令奏钟鼔凡军大献教恺歌遂倡之凡丧陈乐器则帅乐官及序哭亦如之凡乐官掌其政令听其治讼
　　【序事谓陈乐器及作乐先后之序也凡有所正者皆政也乐政则正其器与其声之类也凡国之小事用乐者令奏钟鼔谓小祭祀之事令奏钟鼓则令其属也小事乐师令之则大事大司乐所令也礼以陈为备乐以奏为备故礼则告备而后行礼乐则乐成而后告备凡乐一变谓之一成如天神之乐成于六变地示之乐成于八变人鬼之乐成于九变也必告备焉使知其成之数也礼有体故以陈为备乐出虚故以奏为备此礼乐告备之别也诏来瞽臯舞者臯缓也诏瞽使来而诏舞使缓也盖瞽无目非可以观眡舞有节非可以过于速也彻祭必歌雍者其诗曰有来雍雍至止肃肃相维辟公天子穆穆取其和而敬故也人之情乐于始者或倦于终笃于暂者或怠于久于祭之终犹不失其敬以和此诚之至也歌雍学士也乐师则帅之而已令相则令相瞽者也飨食诸侯序其乐事者飨以饮为主食以食为主序其乐则其作乐亦有先后之序也令奏钟鼓令相如祭之仪则承賔犹承神也燕射谓王与羣臣燕而行射礼也射夫众耦之人也王以六耦诸侯以四耦大夫士以三耦帅其耦而治之者射人也帅之使舞者乐师也大司乐诏诸侯以弓矢舞诸侯尊故也乐师帅射夫射夫卑故也饮燕之间必用射岂特为以礼观徳而已抑又为有事之备焉夫武不可忘又不可黩先王寓于为礼之际则人习之而不知其为武偹矣乐出入郑氏谓笙歌舞者及其器是也必奏钟鼓所以为之节也大司乐王师大献令奏恺乐故乐师则教恺歌记曰比音而饰之及干戚羽毛谓之乐言令恺乐则歌在焉乐师教恺歌而已歌出于人声有倡则有和故乐师倡之使所教之瞽蒙和焉然言凡军大献则非必王亲伐之师也言歌不言乐则以其事小于王师之大献故也其言军也亦以明非成军无大献之礼也凡丧陈乐器则明器也陈而不作犹大丧之廞也之死而致生之不知而不可为所以陈之而已序哭亦如之亦乐师帅乐官也小宗伯及执事眎献器遂哭之乐师又帅乐官而哭乐器以明先王之盛徳感人之深其生也荣其死也哀故睹器而思其人则哭其哭也必使乐师帅而哭亦以明哀乐之相仍舞用翣亦此意也凡乐官掌其政令听其治讼乐师总焉故也】


　　周礼详解卷二十
<经部,礼类,周礼之属,周礼详解>
　　钦定四库全书
　　周礼详解卷二十一
　　宋　王昭禹　撰
</div>
    <div class="pagination">
<a href="周礼详解_page16.html">上一页</a><span>...</span><a href="周礼详解_page12.html">12</a><a href="周礼详解_page13.html">13</a><a href="周礼详解_page14.html">14</a><a href="周礼详解_page15.html">15</a><a href="周礼详解_page16.html">16</a><span class="current-page">17</span><a href="周礼详解_page18.html">18</a><a href="周礼详解_page19.html">19</a><a href="周礼详解_page20.html">20</a><a href="周礼详解_page21.html">21</a><a href="周礼详解_page22.html">22</a><span>...</span><a href="周礼详解_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
