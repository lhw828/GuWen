<!DOCTYPE html>
<html>
<head>
    <meta charset="UTF-8">
    <title>礼记正义 - 第 96 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 96 页/共 200 页</h1>
    <div class="content">　　○“栉用椫栉”者，椫，白理木也。栉，梳也。沐发为除垢腻，故用白理木以为梳。
　　○“发晞用象栉”者，晞，乾燥也。沐已，燥则发，故用象牙滑栉以通之也。
　　○“进禨进羞”者，禨，谓酒也。故《少仪》注云“沐而饮酒曰禨”，是沐毕必进禨酒，又进羞。羞，谓羞笾羞豆之实。知非庶羞者，庶羞为食而设。今“进禨”则饮酒之进，为饮设羞，故知是羞笾羞豆。是以《笾人》“羞笾”之下，注引《少牢》“主人酬尸，宰夫羞房中之羞”，是酬尸之后，而有羞笾羞豆也。故知非庶羞，是进羞也。
　　○“工乃升歌”者，又进羞之后，乐工乃升堂以琴瑟而歌。所以“进禨进羞”乃歌者，以其新沐体虚，补益气也。皇氏云：“进禨，谓飧。”与《少仪》注违，非其义也。
　　○“出杅”者，杅，浴之盆也。浴时入盆中浴，浴竟而出盆也。
　　○“履蒯席”者，履，践也。蒯菲草席，出杅而脚践履草席上，刮去垢也。
　　○“连用汤”者，连，犹释也。言释去足垢而用汤阑也。
　　○“史进象笏”者，史谓大夫亦有史官也。熊氏云：“按下大夫不得有象笏，有‘象’字者，误也。”熊氏又解与明山宾同，云“有地大夫，故用象”。皇氏载诸所解，皆不同，以此为胜，故存之耳。
　　○“书思对命”者，思，谓意所思念，将以告君；对，谓君有所问，以事对君；命，谓所受君命将以奉行，以笏书此三事，故云“书思对命”也。
　　○“既服，习容、观玉声”者，既服，著朝服已竟也。服竟而私习仪容，又观容听已珮鸣，使玉声与行步相中適。玉，珮玉也。
　　○“乃出”者，习仪竟而出也。
　　○“揖私朝，煇如也”者，私朝，大夫自家之朝也。煇，光仪也。大夫行出至已之私朝，揖其属臣煇如也。
　　○“登车则有光矣”者，揖竟，出登所乘之车，有光煇也，而往適君朝矣。
　　天子搢珽，方正於天下也。此亦笏也。谓之珽，珽之言珽然无所屈也。或谓之大圭，长三尺，杼上终葵首。终葵首者，於杼上又广其首，方如椎头，是谓无所屈，后则恒直。《相玉书》曰：“珽玉六寸，明自炤。”
　　○长，直亮反，后放此。杼，直吕反。葵如字。终葵，椎也。椎，直追反，下同。相，息亮反。珽，他顶反，本又作珵，音呈。炤音照。诸侯荼，前诎后直，让於天子也。荼，读为“舒迟”之“舒”。舒懦者，所畏在前也。诎，谓圜杀其首，不为椎头。诸侯唯天子诎焉，是以谓笏为荼。
　　○荼音舒。诎，丘勿反。后如字，徐胡豆反。懦，乃乱反，又奴卧反，怯懦也，又作懦，人于反，弱也，皇云：“学士。”圜音员。杀，色界反，徐所例反，篇内皆同。大夫前诎后诎，无所不让也。大夫，奉君命出入者也，上有天子，下有已君，又杀其下而圜。 
　　[疏]“天子”至“让也”。
　　○正义曰：此一节论天子以下笏制不同之事。
　　○“方正於天下也”者，言珽然无所诎，示已之端平正直，而布於天下。
　　○“诸侯荼，前诎后直”者，前诎，谓圜杀其首。后直，下角正方。
　　○“让於天子也”者，降让於天子，故“前诎”也。“大夫前诎后诎，无所不让也”者，大夫上有天子，下有已君，上下皆须谦退，故云“无所不让”也。
　　○注“此亦”至“自炤”。
　　○正义曰：以下文云“笏，天子以球玉”，故知此珽亦笏也。云“或谓之大圭，长三尺，杼上终葵首”者，“或”者，《玉人》文也。《玉人》注：“大圭，或谓之珽。”“或”者，“或”此文也。云“终葵首者，於杼上又广其首，方如椎头”者，终葵首，谓椎头也。故许慎《说文》云：“椎，击也。”齐人谓之“终葵首”，言所杼之上，又广其首，广於珽身，头方如椎，故云“终葵首”。引“《相玉著》：珽玉六寸，明自炤”者，证珽是玉也。馀物皆光炤於外，此珽玉光自炤於内，内含明也。
　　○注“荼读”至“为荼”。
　　○正义曰：“舒懦者，所畏在前也”者，按《说文》：“懦，柔也。”所畏在前，多舒缓，故云“舒懦者，所畏在前也”。
　　○注“又杀”至“而圜”。
　　○正义曰：知“又杀其下”者，以经云前后诎，故知“又杀其下”，故下注云“大夫士文杼其下首，广二寸半”是也。
　　侍坐则必退席，不退则必引而去君之党。引，却也。党，乡之细者。退谓旁侧也。辟君之亲党也。
　　○党，乡之细也。退，谓旁侧也。一本或作“党，乡之细者，谓旁侧也。避君之亲党”。登席不由前，为躐席。升必由下也。
　　○为，于伪反，未又如字。躐，力辄反。徒坐不尽席尺。示无所求於前，不忘谦也。读书，食，则齐。豆去席尺。读书，声当闻尊者。食，为污席也。
　　○为，于伪反，下“为大有”同。汙，污秽之污，乌卧反。
　　○若赐之食，而君客之，则命之祭然后祭，虽见宾客，犹不敢备礼也。侍食则正不祭。先饭，辩尝羞，饮而俟。俟君食而后食也。君将食，臣先尝之，忠孝也。
　　○饭，扶晚反。下至“三饭”文注皆同。辩尝音遍。若有尝羞者，则俟君之食，然后食，饭饮而俟。不祭，侍食不敢备礼也。不尝羞，膳宰存也。饭、饮，利将食也。君命之羞，羞近者。辟贪味也。
　　○辟音避。命之品尝之，然后唯所欲。必先遍尝之。
　　○徧音遍，本又作备。凡尝远食，必顺近食。从近始也。君未覆手，不敢飧。覆手，以循咡，已食也。飧，劝食也。
　　○覆，芳服反，注同。飧音孙，注及下同。咡，耳侍反。君既食，又饭飧。不敢先君饱。
　　○先，息荐反，下同。饭飧者，三饭也。臣劝君食，如是可也。君既彻，执饭与酱，乃出授从者。食於尊者之前，当亲彻也。
　　○从，才用反。 
　　[疏]“侍坐”至“从者”。
　　○正义曰：自此以下至“士侧尊用禁”，此一节广论臣之侍坐於君之仪，并显君赐食、赐酒肉饮之节，兼明与凡人饮食之礼。
　　○“侍坐则必退席”者，若侧旁有别席，则退就侧席。
　　○“不退则必引而去君之党”者，不退，谓旁无别席可退，或虽有别席，君不命之使退，则必引而去君之党。党，是乡之细者，而属於乡，居在乡之旁侧。今借之为喻，言臣侍君坐，若不退席，则引而卻去君之旁侧也。党，谓君之亲党，则君命令与君之亲党同席，则卑让卻引而去离君之亲党，在君之亲党之下而坐，故注云：“辟君之亲党也。”“登席不由前，为躐席”者，庾云：“失节而践为躐席。”应从於下升。若由前升，是躐席也。按《乡饮酒礼》，宾席于户西，以西头为下。主人席于阼阶，介席于西阶，皆北头为下。宾升席自西方。注云：“升由下也。”又《乡饮酒记》云：“主人介，凡升席自北方，降自南方。”注云：“席南上，升由下，降由上，由便。”则主人升席自北方，降席自南方。按《乡饮酒礼》，主人受献，自席前適阼阶。是主人降席自北方者，以其受献正礼，须席未啐酒，因从北方降也。故注云：“啐酒席末，因从北方降，由便也。”若其寻常无事，则升由下而降由上。若宾则升降皆由下也。
　　○“徒坐不尽席尺”者，徒，空也。空坐，谓非饮食及讲问时也。不尽席之前畔，有馀一尺，示无所求於前，不忘谦也。
　　○“读书，食，则齐”者，读书，声则当闻尊者。食为其汙席，坐则近前与席畔齐。
　　○“豆去席尺”者，解食所以近前之意。以设豆去席一尺，不得不前坐就豆。或云“读书声当闻尊铡边，故人头临前一尺。食为污席，人头临豆与豆齐，故云“齐豆”。其豆径一尺，与去席尺亦一也。
　　○“若赐”至“从者”。
　　○正义曰：此一节论人君赐食之礼。
　　○“而君客之，则命之祭然后祭”者，此广明侍坐法也。祭，祭先也。礼：敌者共食则先祭；若降等之客，则后祭；若臣侍君而赐之食，则不祭，若赐食而君以客礼待之，则得祭。虽得祭，又先须君命之祭，后乃敢祭也。
　　○“先饭，辩尝羞”者，饭，食也。谓君未食而臣先食，徧尝羞膳也。所以尔者，示犹行臣礼，为先尝食之义也。
　　○“饮而俟”者，礼：食未飧，必前啜饮，以利滑喉中，不令涩噎。君既未飧，故臣亦不敢飧而先尝羞。尝羞毕而歠饮以俟，君飧臣乃敢飧。
　　○“若有尝羞”者，此谓臣侍食得赐食，而非君所客者也。既不得为客，故不得祭，亦不得尝羞。则君使膳宰自尝羞，故云“有尝羞”者也。
　　○“则俟君之食然后食”者，既不祭、不尝，则俟君食后，已乃食也。
　　○“饭饮而俟”者，饭饮者，饮之也。虽不尝羞，亦先饮，饮则利喉以俟君也。
　　○“君命之羞，羞近”者，犹是君所不客者也。虽君已食，己乃后食，而犹未敢食羞，故又须君命。虽得君命，又犹未自专尝，先食近其前者一种而止也。所以然者，若越次前食远者，则为贪好味也。
　　○“命之品尝之，然后唯所欲”者，品，犹徧也。既未敢越次多食，故君又命徧尝而已。乃徧尝之后，则随已所欲，不复次第也。
　　○“凡尝远食，必顺近食”者，客与不客，悉皆如此，故云“凡”也。意在尝远者，且从近始，辟贪味也。
　　○“君未覆手，不敢飧”者，侍食者悉然也。覆手者，谓食饱必覆手以循口边，恐有殽粒污著之也。飧，谓用饮浇饭於器中也。礼：食竟更作三飧，以劝助令饱，实使不虚也。“君既食又饭飧”者，既，犹毕竟也。饭，飧也。君食毕竟而又飧，则臣乃敢飧，明不先君而饱也。
　　○“饭飧者，三饭也”者，三饭，并谓飧也，谓三度飧也。
　　○“君既彻”者，既，已也。谓君食竟已彻馔也。
　　○“执饭与酱，乃出授从者”，谓君馔已彻，则臣乃自彻己馔，以授从者。饭酱是食之主，故自执之。此食合己之所得，故授从者。
　　○注“食於”至“彻也”。
　　○正义曰：此经食不客，故君既彻之后，执饭与酱，乃出授从者。若君与己礼食，则但亲彻之，不敢授己之从者也。故《公食大夫礼》：“宾北面坐取梁与酱以降，西面坐奠于阶西。”注云：“不以出者，非所当得是也。”若非君臣，但降等者，则彻以授主人相者。故《曲礼》云“客若降等”，又云“卒食，客自前跪彻饭，齐以授相者”，注云“谦也”。相者，主人赞馔者。以非己所得，故授主人之相。若宾主敌者，则彻於西序端，故《公食大夫礼》云“大夫自相食，彻于西序端”，注云“亦亲彻”是也。
　　凡侑食，不尽食。食於人不饱。谦也。
　　○侑音又。唯水浆不祭，若祭，为己卑。水浆，非盛馔也。己，犹大也。祭之为或有所畏迫，臣於君则祭之。
　　○偞，虚涉反，厌也。大音泰，下同，下“瓦大”亦同。 
　　[疏]“凡侑”至“卑”。
　　○正义曰：此一节以上文明侍君之食，因明凡人相敌为食之礼。
　　○“凡侑食，不尽食”者，此明劝食於尊者之法。
　　○“食於人不饱”者，此通包食於尊者，及礼敌之人，所以不尽食不饱者，谦退不敢自足。
　　○“唯水浆不祭”者，言食於礼敌之人，所设水浆不以祭先。
　　○“若祭，为己卑”者，己，大也。，厌也。此解不祭水浆之意。若祭水浆，为大厌降卑微，有所畏迫也。
　　○注“臣於君则祭之”。
　　○正义曰：所以知者，按《公食大夫礼》，宰夫执觯浆以进，宾受，坐祭，遂饮。故知之也。
　　君若赐之爵，则越席再拜稽首受，登席祭之。饮，卒爵而俟，君卒爵，然后授虚爵。不敢先君尽爵。君子之饮酒也，受一爵而色洒如也。洒如，肃敬貌。洒，或为“察”。
　　○洒，先典反，又西礼反，王肃作“察”，云“明貌也”。二爵而言言斯，言言，和敬貌。斯，犹耳也。
　　○言言，鱼斤反，注同。礼已三爵而油油，油油，说敬貌。
　　○油油，音由，本亦作由。王肃本亦作“二爵而言”，注云：“饮二爵，可以语也。”又云“言斯礼”，注云：“语必以礼也。”“三爵而油”，注云：“说敬貌。”无“己”及下“油”字也。说音悦。以退。礼，饮过三爵则敬杀，可以去矣。退则坐取屦，隐辟而后屦，坐左纳右，坐右纳左。隐辟，俛逡巡而退著屦也。
　　○辟，匹亦反，徐房亦反，注同。而后屦，一本作而后屦。俛音免。逡，七巡反。巡音巡。著屦，丁略反。
　　○凡尊必上玄酒。不忘古也。唯君面尊。面，犹乡也。《燕礼》曰：“司宫尊于东楹之西，两方壶，左玄酒，南上。公尊瓦大两，有幂，在尊南，南上。”
　　○乡，讳亮反。唯飨野人皆酒。蜡饮，故不备礼。
　　○蜡，锄驾反。大夫侧尊，用棜；士侧尊，用禁。棜，斯禁也。无足，有似於棜，是以言棜。
　　○棜，於据反，注同。斯如字，又音赐。 
　　[疏]“君若”至“用禁”。
　　○正义曰：此一节论臣於君前受赐爵之礼。
　　○“饮，卒爵而俟，君卒爵，然后授虚爵”者，俟君饮尽，己乃授虚爵与相者也。必在君前先饮者，亦示其贱者先即事。
　　○“后授虚爵”者，亦不敢先君尽爵，然此谓朝夕侍者始得爵也。若其大礼，则君先饮而臣后饮，故《曲礼》云“长者举未釂，少者不敢饮”，《燕礼》“公卒爵而后饮”是也。此经云再拜稽首，受於尊所，《曲礼》云“拜受於尊所”；此经先再拜稽首而后受，《燕礼》“兴受爵，降下奠爵，再拜稽首”，则先受而后再拜。与此不同者，熊氏云：“文虽不同，互以相备，皆先受而后再拜。”今删定。以为《燕礼》据大饮法，故先受爵而后奠爵再拜。此经据朝夕侍君而得赐爵，故再拜而后受。必知此经非飨燕大饮者，以此下云“受一爵”以至“三爵”而退，明非大飨之饮也。若《燕礼》，非惟三爵而已。
　　○“受一爵而色洒如也”者，言初受一爵，而颜色肃敬洒如也。如者，如此义，谓如似洒然。故《论语》云“申申如也”，“夭夭如也”，及“踧如也”，皆谓容色如此。
　　○“二爵而言言斯”者，此事上恒敬，既受二爵，颜色稍和，故言言斯。斯，耳也。耳是助句之辞，皇氏云“读言为訚”，义亦通也。
　　○“礼已三爵而油油”者，言侍君小燕之礼，唯已止三爵，颜色和说，而油油说敬。故《春秋左氏传》云：“臣侍君宴，过三爵，非礼也。”
　　○“退则坐取屦，隐辟而后屦”者，坐，跪也。初跪说屦堂下为敬，故退而跪取屦，起而逡巡，隐辟而著之。
　　○“坐左纳右”者，纳，犹著也。若坐左膝，则著右足之屦，若坐右膝，则著左足之屦。
　　○“唯君面尊”者，面，乡也。谓人君燕臣子，专其恩惠，故尊鼻乡君，故引《燕礼》燕臣子之礼以解之。若两君相见，则尊鼻於两楹间，在宾主之间夹之，不得面乡尊也。
　　○“唯飨野人皆酒”者，飨野人，谓蜡祭时也。野人贱，不得比士，又无德，又可饱食，则宜贪味，故唯酒而无水也。
　　○“大夫侧尊，用棜；士侧尊，用禁”者，侧，谓旁侧，在宾主雨楹间，旁侧夹之，又东西横行，异於君也。若侧尊近於君南比列之，则《燕礼》所云者是也。大夫、士侧尊者，《乡饮酒》义，云尊於房户之间，宾主共之也。据大夫、士旁著一尊，亦曰侧尊，故《士冠礼》云：“侧尊一甒，醴在服北。”注云：“无偶曰侧。”与此侧别。
　　○注“棜斯”至“言棜”。
　　○正义曰：按《乡饮酒礼》，设两壶于房户间，有斯禁。彼是大夫礼，此云大夫用棜，故知棜是斯禁也。按《特牲礼》注云：“棜，今木舆，上有四周，下无足。”今斯禁亦无足，故云“有似於棜，是以言棜”也。
　　始冠缁布冠，自诸侯下达，冠而敝之可也。本大古耳，非时王之法服也。
　　○冠，古乱反，下“冠而”，注“始冠”同，敝音弊，本亦作弊。玄冠朱组缨，天子之冠也。缁布冠缋緌，诸侯之冠也。皆始冠之冠也。玄冠，委貌也。诸侯缁布冠有緌，尊者饰也。缋，或作绘。緌，或作蕤。
　　○缋，户内反，注“绘”同。緌，本又作“蕤”，耳隹反，注及下皆同。玄冠丹组缨，诸侯之齐冠也。玄冠綦组缨，士之齐冠也。言齐时所服也。四命以上，齐、祭异冠。
　　○齐，侧皆反，下同。綦音其，徐其记反，杂色也。上，时掌反，下“而上”同，后皆放此。缟冠玄武，子姓之冠也。谓父有丧服，子为之不纯吉也。武，冠卷也。古者冠、卷殊。
</div>
    <div class="pagination">
<a href="礼记正义_page95.html">上一页</a><span>...</span><a href="礼记正义_page91.html">91</a><a href="礼记正义_page92.html">92</a><a href="礼记正义_page93.html">93</a><a href="礼记正义_page94.html">94</a><a href="礼记正义_page95.html">95</a><span class="current-page">96</span><a href="礼记正义_page97.html">97</a><a href="礼记正义_page98.html">98</a><a href="礼记正义_page99.html">99</a><a href="礼记正义_page100.html">100</a><a href="礼记正义_page101.html">101</a><span>...</span><a href="礼记正义_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
