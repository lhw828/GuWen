<!DOCTYPE html>
<html>
<head>
    <meta charset="UTF-8">
    <title>考工记解 - 第 11 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>考工记解 - 第 11 页/共 15 页</h1>
    <div class="content">　　阿是门边小楼郑云角罘罳处也城上小楼为阿屋前曰四阿之类皆有檐霤处也雉髙一丈广三丈郑云度髙以髙度广以广此阿屋五雉是髙五丈长十五丈也
　　宫隅之制七雉城隅之制九雉
　　隅者城角也罘罳角处也角处又髙二丈故曰七雉城隅又髙四丈故曰九雉门阿可以论长若宫隅城隅则只论髙不论广矣葢宫城甚长非七雉九雉而止也然度髙以髙度广以广郑之说经无明文但恐度其髙而已左氏曰都城过百雉则是论其广矣
　　经涂九轨环涂七轨野涂五轨
　　南北正涂为经涂环涂者环城外之涂也经则一直环则有围绕处也野涂则野外之涂也环涂狭于经涂野涂又狭于城外之涂矣言经不言纬者经与纬同可以此推也
　　门阿之制以为都城之制
　　大都小都皆有城王之城隅九雉都城则只五雉而已分当杀也注説未明
　　宫隅之制以为诸侯之城制
　　王城九雉都城五雉诸侯之城过于都城而不及王城故有七雉隆杀之分也不直曰几雉而以此为准者作文之法也
　　环涂以为诸侯经涂
　　王国经涂九轨诸侯则七轨如王国之环涂也
　　野涂以为都经涂
　　都在王畿之内公卿大夫之都鄙其涂制又杀于诸侯但如野外之涂五轨而已想小都亦然
　　匠人为沟洫
　　沟洫一事乃周礼大节目葢匠人之制与遂人不合故郑氏以为遂人所言郷遂之制匠人所言乃三等采地之制王畿之内环以六郷又环以六遂其地窄故其所述至万夫有川而止三等采地散在王畿之内地颇寛故匠人所言至方百里也然子细推算大有差殊处郑氏之説难以牵合若知周礼自为一书考工自为一书本不相关皆非周公旧典则无复此拘碍矣
　　耜广五寸二耜为耦一耦之伐广尺深尺谓之田首倍之广二尺深二尺谓之遂
　　古人以牛乗车未知以牛耕只用人力而已故诗曰十千维耦耦者二人对耕也耜田噐也耜广五寸二人各执耜而伐其地则有一尺矣伐者发也一耦之伐广一尺深一尺则谓之畎与畎同古字巜巛皆不从田巜即为畎巛即为浍后人方田旁也畎乃田中小通水之圳也田头之圳又大则倍于此畎其广有二尺深有二尺则名曰遂矣
　　九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仭谓之浍
　　遂人曰凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路
　　夫间有遂合于田首之遂可也九夫举井田正数十夫举其成则九夫之沟合于十夫之沟可也此言方十里为成成间有洫即九百夫之地而遂人曰百夫有洫何可强合乎此言方百里为同同间有浍即九万夫之地而遂人曰千夫有浍何可强合乎説者又曰遂人井田之法乃成周开方之数匠人所言井间之沟为一里十倍之而为十里之洫又十倍之而为百里之浍特言其一面之长而已然匠人方十里之洫是每一面各十井以开方而论则方十里者为方一里者百是洫为百井乃九百夫之地何与于遂人百夫之洫匠人言百里之浍是每一面为百井以开方而论则方百里者为方十里者百是浍为万井乃九万夫之地何与于遂人千夫之浍彼据一间而言亦自竒特然终不可合大抵二书之不同艾轩所见髙矣若郑氏郷遂异于采地之説前辈间字之説皆可为屋之用若求其至当皆不然也洫大于沟浍大于洫而皆同归于两山间之大川遂人曰万夫有川此经无之二书之异明矣文王司马法曰通十为成成十为终终十为同说者曰文王治乃商末之制与匠人所言稍合书曰濬畎浍距川亦言自然之川恐此书乃为古法周礼出于一时所作将为经理天下之图故立法大约如此亦与公侯伯子男分地同此皆其人一意规模也今人以六官考工皆出于周公宜其牵合窒碍也
　　専逹于川各载其名凡天下之地势两山之间必有川焉大川之上必有涂焉
　　川各有名则为大川可知矣水随山行两山之中必有川宜也大川之上可通人行安得无路此自然之涂非野涂九轨之涂也
　　凡沟逆地阞谓之不行
　　沟通名也浍洫畎遂皆可通名以为沟也此言造沟之法也地阞地脉也石有时而泐石裂亦随脉理而裂则知阞为脉理也水行必顺地脉若逆地脉则不行矣
　　水属不理孙谓之不行
　　属即注也理亦顺之意水之所注若不顺理亦不行矣逆脉则甚逆不顺则微逆然皆谓之不行者毕竟水性才不顺则皆不去也
　　梢沟三十里而广倍
　　梢字之义即前言梢其薮之梢也梢沟即开沟也水行三十里之逺则其末之广必倍于首矣此亦言其大约耳
　　凡行奠水磬折以参伍
　　奠读为停从注家也奠本训定若如字读亦可通定即停也积水不流者若欲行之不容一直而下一直而下则易涸也必为委蛇曲折之状三折五折如石磬之形则其去有渐可为田间之用也
　　欲为渊则句于矩
　　渊深也欲为深沟停注此水则于其句曲如矩折之处开放深也
　　凡沟必因水势防必因地势善沟者水漱之善防者水淫之
　　水势自髙而下为沟必顺其势不可逆也沟之善者水行如潄则易去也防以障水其善者则水虽淫溢亦不动也
　　凡为防广与崇方
　　防以止水也此如今之斗门也其广亦为方形其崇亦为方形方则固也今之斗门亦未有圆为之者
　　其閷参分去一
　　此言为防之法下阔三分则上阔二分杀减一分也今筑墙者亦然
　　大防外閷
　　防之大者障大水也以外面观之必厚其下基而杀减其上则水易脱去也
　　凡沟防必一日先深之以为式
　　此言为沟防之法若欲造沟先一日开深则用若干人工可阔若干尺也防之髙低亦可以深浅言故皆谓深式者凖也以此为凖式则可计工计地而成之也
　　里为式然后可以众力
　　郑云里字误当为已艾轩云方里为井古人治井田沟防之事于一井之地先为之以为式一里之工既定则百夫千夫万井之地皆可推矣故曰里为式葢以一里之工力为凖也傅附也有已定之工数则可以附集众力而为之也灵台曰民始附者为台之工皆来附也即此附字之意
　　凡任索约大汲其版谓之无任
　　板筑必以索而约束之斯干诗约之阁阁是也任使也凡为斗门者所用约束之索必须得宜若犬汲引其筑防之版则受土不坚是其索不胜任也故曰无任大汲则版必桡也
　　葺屋参分瓦屋四分
　　葺屋茅葢屋也此言屋上防水之势下檐去屋脊其斗峻之势以三分为率假如屋深九尺则檐低于脊三尺若瓦屋则多一分以为峻也
　　囷窌仓城逆墙六分
　　逆却也四者之墙皆六分其髙而上閷其一谓下大而上稍小也囷圆为之窌入地窖藏也皆收禾谷之所亦仓类也城壁也凡屋壁皆是也以其筑土为之故通谓之墙然窌在地中安得墙乎亦何以杀为葢窖藏虽掘地其上必有墙围而后葢蔽之也
　　堂涂十有二分
　　尔雅曰堂涂谓之陈注曰若今令甓祴也令甓防甎也祴音阶为堂之阶以防甎甃之十分之中必欲二分稍髙则水防两边下也汉人名堂涂为令甓祴故郑氏举以为证今人堂前铺砌为龟背状者亦此意也
　　窦其崇三尺
　　窦今涵沟也宫中之窦必崇三尺者欲其通水多也
　　墙厚三尺崇三之
　　凡墙之厚若有三尺则其髙至九尺而止举其大槩以为凖髙厚可以是推也

<经部,礼类,周礼之属,考工记解,卷下>
<经部,礼类,周礼之属,考工记解,卷下>
　　车人之事半矩谓之宣
　　宣人之头也易巽为宣发后人以宣字难解因为寡发若论头字亦如何解宣即头也郑曰头发皓落曰宣矩法也以人身为法人长八尺大节有三头也腹也胫也以三分通率则矩二尺六寸三分寸之二也半矩者一尺三寸三分寸之一也此人头之长也然郑云身之大节三以头为一节则合得一矩之长今乃半矩者葢头之在身不应与腹胫等郑且举全身而言只是八尺作三截上截二尺六寸三分寸之二其一半则为头也
　　一宣有半谓之欘
　　欘斲斤柄也以一宣尺三寸三分寸之一六寸二分寸之二则欘有二尺也
　　一欘有半谓之柯
　　伐木之柯柄长三尺欘为二尺一尺则为三尺也宣一尺三寸三分寸之二取半之一尺得五寸余三寸每寸为三分得九分加前一分为十分取半得五分以三分为一寸共得六寸三分之一宣一尺三寸三分寸之二则为二尺
　　一柯有半谓之磬折
　　磬折者人立而俛其身也人长八尺俛其身则下截有四尺五寸也柯长三尺一尺五寸是为磬折四尺五寸也此注家之说皆因宣发之宣起义又欲凑合下章柯长三尺之文故如此解恐亦未安窃意古人之矩自有一定尺寸不待明言而人知之故但就矩推説宣欘柯磬折之长短今既不知矩之长短乃因宣字而求之人身以八尺分三节亦无证据又安知一身不作四截分乎宣欘等名如曰贤曰轵皆如何解说若以文意推之毕竟此数句只是立尺寸之名以为制作之度半矩则为宣又自宣而上凡有三皆尺寸之度也不然则几尺几寸为矩古书有之而或脱漏也若如郑说人身八尺俛其身为磬折安知不四尺乎安知不四尺三四寸乎何以定其为四尺五寸也
　　车人为耒庛长尺有一寸
　　耒耕噐也耒耜皆以木为之易曰斲木为耜揉木为耒直而有斜势在土者曰耒耒下前接者曰耜耒微曲故曰揉耜乃合成故曰斲耜之前接则为耨以金刺土者也此曰庛郑云音棘刺之刺其长尺有一寸此金为之者郑云耒下歧者汉人下金有二也贾云古惟一歧今世亦然
　　中直者三尺有三寸上句者二尺有二寸
　　耒之制上句而下句上下皆微曲中间则直其直长三尺三寸也上句人所执处长二尺二寸下句则接耜也
　　自其庛縁其外以至于首以其内六尺有六寸与歩相中也
　　自耒下之耜縁其外而上至耒之首其势如弓之葢上下微曲中间则直以绳张之如其内则如弓势也其绳自首至下庛共六尺有六寸与人之歩相中六尺为歩此有六尺六寸则略相当也相中者大约可以相当也
　　坚地欲直庛
　　其金直则有力可以犁硬地也
　　柔地欲句庛
　　软土则其金欲句曲则易翻去也
　　直庛则利推
　　利推者可以用力也
　　句庛则利发
　　利发者可以翻起田土也
　　倨句磬折谓之中地
　　倨直处也句曲处也磬折其势处也中地者于地则宜也中如字今浙人谓不可用者为不中即此中字之义








　　车人为车
　　【阙】　　先言一柯之制而后及三车三车之【阙】尺寸自柯始説者曰柯斧柄也亦未必然且依注説宣欘柯磬折共有四名必如五量之名今无他证不可得而详矣此柯长三尺所以前言半矩只得如此牵合以下及三尺之制也
　　柯长三尺博三寸厚一寸有半五分其长以其一为之首
　　其长三尺而阔三寸其厚一寸半此柄之全体也以三尺而五分之只得六寸其首六寸必斧金也造车必用斧因此而寓车之尺寸亦一説也
　　毂长半柯其围一柯有半
　　此车人所造乃牛车栢车羊车与前言乗车兵车田车其制不同此毂之径半柯者一尺五寸也长言径也围三径一半柯之径则有四尺五寸围是其围一柯有半也柯三尺半柯尺五寸共四尺五寸也
　　辐长一柯有半其博三寸厚三之一
　　辐长四尺五寸其博三寸而厚一寸三之一得博三之一也比乗车之辐为长乗车之辐六尺六寸此车之辐以上下言则其长九尺矣又有轮之壶中是九尺以上矣
　　渠三柯者三
</div>
    <div class="pagination">
<a href="考工记解_page10.html">上一页</a><span>...</span><a href="考工记解_page6.html">6</a><a href="考工记解_page7.html">7</a><a href="考工记解_page8.html">8</a><a href="考工记解_page9.html">9</a><a href="考工记解_page10.html">10</a><span class="current-page">11</span><a href="考工记解_page12.html">12</a><a href="考工记解_page13.html">13</a><a href="考工记解_page14.html">14</a><a href="考工记解_page15.html">15</a><a href="考工记解_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
