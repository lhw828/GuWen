<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 26 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 26 页/共 118 页</h1>
    <div class="content">　　令五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相宾【比毗志反下同注故书受为授杜子春云当为受】
　　正义郑氏康成曰此所以劝民者也使之者谓立其长而教令使之【贾疏谓比长闾胥族师党正州长乡大夫也】保犹任也救救凶灾也宾宾兴其贤者受者宅舎有故相寄托也赒者礼物不备相给足也闾二十五家族百家党五百家州二千五百家乡万二千五百家　吕氏祖谦曰五家为比其居甚近非特同其休戚亦可以察其竒衺故使之相保　王氏昭禹曰二十五家为闾则居足以相容故使之相受　陈氏傅良曰葬事不使五家与二十五家共之者以百家然后力众易举也至于大患难非百家所可御必五百家然后足以相救若水旱凶荒欲以相赒又非五百家所能办也惟二千五百家则其地濶庶有无可以相通　闾胥则曰书其敬敏任恤族师则曰书其孝弟睦婣有学党正则曰书其徳行道艺视地之广狭以求贤之大小也州长于徳行道艺曰考视书为详而已至一乡一万二千五百家所谓贤者必卓然可用之才故使之相宾　朱子曰比闾族党之法正周公建太平之基本如棊枰布定棋方有置处
　　案兴贤国典也而曰相宾者五物则询于众庻书徳行道艺及孝友睦婣有学者则属其民是使乡人自相推择而宾礼之也所谓使民兴贤出使长之使民兴能入使治之也　相保相受相葬相救相赒相宾及十有二职三物八刑独列于布教于邦国都鄙之后与四官异者前所列土会土宜土均之法皆地法也土圭之法以制王畿建邦国造都鄙荒政十有二保息六本俗六以养万民惟十有二教主于教民而皆教之大纲故与诸大政并列于前此以下则亲民之吏所奉守者故详于施教法于邦国都鄙使各以教其所治民之后也先儒皆云此即教法然三物八刑乃教法之正比闾族党州乡则纲维布置以为施教之地耳
　　通论王氏昭禹曰乡遂之制始于五家之寡而终于万有二千五百家之众居虽异而辑睦若一家人虽众而和合若一心司徒扰之则相为仁让焉司马用之则相为忧患焉　陈氏汲曰古者什伍之法于州乡则联其民于师田则联其徒于宿卫则聨其官于方伯连帅则联其国故能以天下为一家中国为一人舎是法而能治天下者未之有也即能治一乡者亦未之有也
　　颁职事十有二于邦国都鄙使以登万民
　　正义刘氏彝曰太宰主治任之以职而已司徒主民不止任之以职又登于籍焉谓能稼穑者则登于三农之籍能树艺者则登于园圃之籍也　贾氏公彦曰九职太宰既掌之司徒又颁之者太宰总知其事司徒是主民之官亲自颁行义各有当也不言乡遂及公邑者举外以包内
　　案大司徒定比闾族党州乡小司徒乃会万民之卒伍而用之盖伍两卒旅师军即寄于比闾族党州乡之内也大司徒颁职事以登万民小司徒乃颁比法使登其乡之众寡盖老防贵贱贤能之人六畜车辇兵器之物即寓于士农工贾职事之内也
　　一曰稼穑
　　正义郑氏众曰稼穑谓三农生九谷
　　二曰树艺
　　正义郑氏众曰树艺谓园圃毓草木
　　三曰作材
　　正义郑氏众曰作材谓虞衡作山泽之材
　　四曰阜藩
　　正义郑氏众曰阜藩谓薮牧养蕃鸟兽
　　五曰饬材
　　正义郑氏众曰饬材谓百工饬化八材
　　六曰通财
　　正义郑氏众曰通财谓商贾阜通货贿
　　七曰化材
　　正义郑氏众曰化材谓嫔妇化治丝枲
　　八曰敛材
　　正义郑氏众曰敛材谓臣妾聚敛疏材
　　九曰生材
　　正义郑氏众曰生材谓闲民无常职转移执事【郑氏锷曰闲民无常职宜不能生材而转移执事其材实赖以生焉】　郝氏敬曰闲民无业而与作饬化敛者同有事故曰生材
　　辨正王氏志长曰养竹木乃树艺作材之事不可别为一职后郑盖疑以颁职事不宜颁之使闲不知令其转移执事即所以颁执事于闲民耳
　　十曰学艺
　　正义郑氏众曰学艺谓学道艺
　　十有一曰世事
　　案世事巫医卜筮之属与前经世事教能不同先郑引彼训此非是
　　十有二曰服事
　　正义郑氏众曰服事谓为公家服事者【贾疏若府史胥徒庻人在官者】
　　总论王氏应电曰太宰以九职任万民司徒复益以三者此三事在九职之外亦或与九职之民相出入也
　　案冢宰任民以九职而司徒増其三冢宰制国用者也九职所任财赋所从出也司徒颁教则秀民之学道艺巫医卜筮之世事庶人在官之服事其职事不可缺矣
　　以乡三物教万民而宾兴之
　　正义郑氏康成曰物犹事也兴犹举也民三事教成乡大夫举其贤者能者以饮酒之礼宾客之既则献其书于王　王氏与之曰三物八刑皆言乡者教法始于六乡也
　　余论朱子曰先王之世教民以徳行道艺而宾兴之法行于上者如彼虽欲人才之不成风俗之不厚盖亦不可得矣正使士之贤者或不免于外慕有司之不明者或不足以得人然其所以相求者盖犹出修身谨行之意一得其人则其法固万世不易之良法也后世専以词艺取人而不考其言行使士之贤者犹不免急于彼而缓于此有司之良者每憾无以必得行艺才业之人而其不贤不良者则固以为当然而不之怪也然则人才风俗之所成就又安得不愧于古上之人何重于此而不之革哉
　　一曰六徳知仁圣义中和【知音智】
　　正义郑氏康成曰知明于事仁爱人以及物圣通而先识义能断时宜忠言以中心和不刚不柔
　　二曰六行孝友睦婣任恤【行下孟反婣音因】
　　正义郑氏康成曰善于父母为孝善于兄弟为友睦亲于九族【贾疏九族上至髙曽下至孙旁及缌麻之内】婣亲于外亲【贾疏外亲母妻族也】任信于友道恤振忧贫者　易氏祓曰自孝而友自友而睦自睦而婣以至任于朋友恤于乡闾亲疎逺近之序也
　　三曰六艺礼乐射御书数
　　正义郑氏康成曰礼五礼之仪乐六乐之歌舞射五射之法御五御之节书六书之品数九数之计【贾疏五礼以下名目详见保氏注吉凶之等各有其仪故曰礼之仪歌升歌舞下舞射有升降揖让之法御有四马六辔进退之节书言品者形声处事差品不同数言计者多少算计逐义生称】　郑氏锷曰礼乐与天地同流亦名为艺何也通乎天地者礼乐之理也可以教人者礼乐之仪法也六艺之礼乐法而已矣
　　案六艺之目保氏注疏详之
　　总论李氏叔寳曰徳行艺皆析而六之恐难以责其才之全则凡于六者之中得其一皆足以自进此天下所以无遗才也　王氏应电曰于此见先王学校之教本末具举内外交养所以人材多而风俗正也
　　以乡八刑纠万民
　　正义郑氏康成曰纠犹察也　邓氏元锡曰乡刑敎刑也书曰扑作教刑教刑非刑也其附于刑者归于士矣
　　一曰不孝之刑
　　案大司冦职三曰乡刑上徳纠孝故为乡八刑之首杀越人于货孟子所谓不待教而诛者也然康诰曰元恶大憝矧惟不孝不友则其恶甚于杀人之盗故五刑之属三千而罪莫大于不孝也
　　二曰不睦之刑三曰不婣之刑四曰不弟之刑
　　正义郑氏康成曰不弟不敬师长【贾疏变言弟退在睦婣之下者兼施于师长】　郑氏锷曰兄宜念鞠子哀弟当念天显然制刑之意终不为卑者而罪其长故六行则教兄以友而制刑则但言不弟
　　五曰不任之刑六曰不恤之刑
　　案不任不恤亦有刑者背朋友之付托则不义安邻里之危困则不仁此而不惩则风俗日以偷矣
　　七曰造言之刑
　　正义郑氏康成曰造言讹言惑众
　　八曰乱民之刑
　　正义郑氏康成曰乱民乱名改作执左道以乱政也【贾疏王制注乱名谓变易官与物之名改作更造法度左道若巫蛊及俗禁】
　　总论郑氏锷曰人性有厚薄昏明则徳不可以皆同材有敏钝则艺不可以皆能若六行人人当勉者也茍不修其行则害于而身祸于而家乱人伦而伤圣治是之谓戮民也加之以刑不亦宜乎　贾氏公彦曰独六行设刑者徳艺在身行乃施之于人者恐有愆负故刑以防之
　　以五礼防万民之伪而教之中以六乐防万民之情而教之和
　　正义郑氏众曰五礼吉凶宾军嘉六乐云门咸池大韶大夏大濩大武　郑氏康成曰礼所以节止民之侈伪使其行得中乐所以荡正民之情思使其心应和　贾氏公彦曰六艺独申礼乐者化民以礼乐为急也　郑氏锷曰惟五礼由中而制所以着诚而去伪故可以防其伪惟六乐由和而作所以涤邪心而全正性故可以防其情　魏氏校曰伪者外有所为而防其天真情者中有所感而离其天性
　　案六艺中礼乐惟秀民乃能习而凡民使由五礼皆可以防其伪使听六乐皆可以防其情故复列之礼者称情以立文乃所以防民之伪而老庄荀氏乃以为化性而起伪盖溺于俗而不逹于先王之礼意也
　　凡万民之不服教而有狱讼者与有地治者听而断之其附于刑者归于士【断丁乱反】
　　正义郑氏康成曰不服教不厌服于十二教贪冒者也争罪曰狱争财曰讼【贾疏大司宼职以两造禁民讼以两剂禁民狱狱讼相对故狱为争罪讼为争财散文则争财亦为狱】有地治者谓乡州及治都鄙者也附丽也士司冦士师之属　郑氏众曰与有地治者听而断之与其地部界所属吏共听断之也士谓主断刑之官春秋传士荣为大士【贾疏僖二十八年左传】黄氏度曰司徒主教而预听讼之事未归于士犹冀其可教也
　　案不服教而有狱讼谓如乡八刑若有宅里土田工作役事相争者有地治者六乡六遂及公邑都鄙之吏是也与犹授也付与有地治者听断之大司徒无亲听狱讼之理故乡师遂师遂大夫县正其职皆有听讼之文
　　总论王氏应电曰自正月之吉而上建土地之图制畿疆之封掌土会土宜土均土圭之法及十有二敎荒政十有二保息六本俗六皆法之经常而不变者一嵗之中比闾族党之长则有易置十二职亦有变更三物以举贤八刑以惩恶人事不齐正月之吉天运更新必表悬而宣布之俾自上以下莫不震动恪恭于教法也
　　祀五帝奉牛牲羞其肆享先王亦如之【肆如字注作鬄托歴反】正义郑氏康成曰牛能任载地类也奉犹进也郑司农云羞进也肆陈骨体也某谓进所肆觧骨体士防礼肆解去蹄
　　辨正贾氏公彦曰先郑以肆为四音故云肆陈也谓陈牲体于爼上即体觧节折为二十一体是也后郑以肆为擿音谓肆觧骨体为七案士防礼特豚四鬄去蹄注四觧之殊肩髀后郑不从先郑者案礼运腥其俎孰其殽注腥其俎谓豚觧而腥之孰其殽谓体解而爓之祭祀之法先豚觧后体觧经云奉牛牲羞其肆明先豚觧也
　　案六助祭者冬官既阙而太宰宗伯皆不奉牲大小司寇职曰奉犬牲则凡止言奉某牲者谓体觧也唯大小司徒有羞其肆之文而小子职亦云羞羊肆羊殽则羞肆者唯牛羊耳我将诗楚茨诗俱歌牛羊则牲固以牛羊为重矣而牛为尤重大祭祀则王所亲射故大司徒奉之云奉牛牲羞其肆者见大司徒非直奉其体觧且兼羞其豚觧倒言之以明其重也若羊牲则虽有豚觧而羞之者不必大司马故于小子职见之豚觧者荐腥也体觧者荐孰也豚觧为七体肱二股二脊一胁二也谓之豚觧者小豕曰豚凡用豚以七体之灋觧之以其小也其豕犬若羊若牛用此灋亦名豚觧以觧豚之目目之也体觧则为二十一体而升于神俎者十有一肱三曰肩臂臑股三曰髀膊骼脊三曰正脊脡脊横脊胁三曰短胁正胁代胁合左右肱股胁并脊为二十一以神俎用右不用左且髀不升故十有一也肆者陈也豚觧七体陈之大者楚茨诗或肆或将雝诗相予肆祀则肆者其陈设豚觧之名与康成引士防礼注此固是然不必改读作鬄而后可通也
　　存疑贾氏公彦曰案国语禘郊之事则有全烝若宗庙之事则无全烝先豚觧次体觧
　　大宾客令野修道委积
　　正义贾氏公彦曰案大行人诸侯朝称宾卿大夫来聘称客散文宾客通此云大宾客者惟据诸侯来朝郑氏康成曰令令遗人也少曰委多曰积皆所以
　　给宾客　黄氏度曰修道非遗人之事遂师职宾客巡其道修庀其委积司徒令遂人遂师使各于其遂行之
　　案修道自大小司徒以及遂人遂师皆令野庐氏而埽除者则守涂地之人委积皆令遗人而共之者守路室候馆之吏详见遂人职
　　大丧帅六乡之众庶属其六引而治其政令【属之屋反又音注】正义郑氏康成曰众庶所致役也【贾疏六乡七万五千家取一千人致之使为挽柩之役】　郑氏众曰六引谓引防车索也六乡主六引六遂主六绋　贾氏公彦曰在棺曰绋见绳体行道曰引见用力互文以见义　项氏安世曰引在车所以挽车绋在柩所以别柩
　　余论王氏应电曰先王于防纪之事必极其厚且必均其职于百官府均其役于乡遂之万民者使夫委贽之臣各致其臣子之诚王国之百姓靡不尽其如丧考妣之情是故疾病之祷祠医药患难之捍卫营救无所不用其极不幸而败亡则以身殉皆此道也
　　大军旅大田役以旗致万民而治其徒庶之政令正义贾氏公彦曰凡军旅田猎所用民徒先起六乡之众　郑氏康成曰旗画熊虎者徴众刻日树旗期于其下【贾疏大司马职众至弊旗诛后至者】　王氏志长曰三王之世无所谓兵也自旗致以前徒庶皆民耳军旅田役竣仍之司徒
　　案曰徒庶之政令者在军及围禁之政令则大司马治之也听于司马则曰卒伍致于司徒则曰徒庻通论黄氏度曰此六乡之众庶用于国中者若起野役则遂人以遂之大旗致若帅诸侯之师则大司马以太常致
　　案大丧曰帅六乡之众庶大军旅大田役则曰万民通乎畿内也乡大夫职于大询曰各帅其乡之众寡而致于朝大司徒职则曰万民亦通乎畿内也
　　若国有大故则致万民于王门令无节者不行于天下正义郑氏康成曰大故谓王崩及冦兵也节六节有节乃得行防奸私　贾氏公彦曰致万民于王门以待任用也　王氏应电曰冦戎之事宫正既比其官府次舎之宿衞司士致士而颁其守此复致万民于王门以备不虞而待任用臣民各致其守也无节者不行即乡大夫以旌节辅令则逹之掌节司险无节者有讥则不逹此防奸人之要法
　　大荒大札则令邦国移民通财舎禁弛力薄征缓刑正义郑氏康成曰移民避灾就贱其有守不可移者则输之谷春秋定五年夏归粟于蔡是也　王氏应电曰前言荒政十有二聚万民矣此复言之者谓令于邦国且不止大荒更有大札也
　　案于荒政十二之中独举其四者四者为要大司徒尤加之意也言令邦国者举外以包内也都鄙之吏可知矣　古者耕九余三虽遇嵗祲中家皆可自保其余贫民则发县都之委积兼令通财而官为之责其偿可矣其遇大荒则移民以就粟盖中原之地多不通川虽有粟而难移其通川之地则移粟不待言矣大札移民则迁其未染时疾者以避地气之恶也
　　嵗终则令教官正治而致事
　　正义郑氏康成曰嵗终周季冬也教官其属六十正治明处其文书致事上其计簿
　　正嵗令于教官曰各共尔职修乃事以听王命其有不正则国有常刑
　　正义郑氏康成曰正嵗夏正月朔日　贾氏公彦曰尔乃皆汝也
　　通论魏氏校曰治官之属大宰不自令小宰令之五官则自令其属
　　案小宰所令于百官府者王宫之事也故于职曰修于法曰考于事曰待而不用命者曰不共司徒所令于教官者教事也故于职曰共于事曰修而不用命者曰不正
　　縂论王氏应电曰地官主土与民故以土地之图人民之数为大纲土会土宜土均土圭皆地法也十二职以植民生本俗以安之保息以养之荒政以聚之十二教以逹民性三物以兴之八刑以纠之皆治民之法比闾族党州乡以施教化遂沟洫浍川以正疆界通水利井邑丘甸县都以稽民畜起徒役而伍两卒旅军师之法寓焉
　　案地官所掌者地所司者徒惟所掌者地故案土地之图始则辨五土以知地生继则辨十二土壤以物地事继复辨九土以均地政因而制王畿建侯国造都鄙而经画土地之事备矣惟所司者徒故通掌人民之数立为比闾族党州乡之法而民之室数可稽定士农工贾之籍而民之职事可核稽其室数核其职事则民之可任者与其施舎者皆无隐漏扺冒之弊矣而其大要则使人相纠劝有一善焉可得而举也有一不善焉可得而诛也此三物八刑所以继于其后也









　　钦定周官义疏卷九
<经部,礼类,周礼之属,钦定周官义疏>
</div>
    <div class="pagination">
<a href="钦定周官义疏_page25.html">上一页</a><span>...</span><a href="钦定周官义疏_page21.html">21</a><a href="钦定周官义疏_page22.html">22</a><a href="钦定周官义疏_page23.html">23</a><a href="钦定周官义疏_page24.html">24</a><a href="钦定周官义疏_page25.html">25</a><span class="current-page">26</span><a href="钦定周官义疏_page27.html">27</a><a href="钦定周官义疏_page28.html">28</a><a href="钦定周官义疏_page29.html">29</a><a href="钦定周官义疏_page30.html">30</a><a href="钦定周官义疏_page31.html">31</a><span>...</span><a href="钦定周官义疏_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
