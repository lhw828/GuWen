<!DOCTYPE html>
<html>
<head>
    <meta charset="UTF-8">
    <title>仪礼要义 - 第 41 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼要义 - 第 41 页/共 43 页</h1>
    <div class="content">　　祭时将至主人朝服于阼东
　　主人朝服即位于阼阶东西面注为将祭也　释曰自此尽革顺论祭时将至布设举鼎匕载之事
　　士以祝筵几此大夫官多故几席异官
　　司宫筵于奥祝设几于筵上右之　案特牲云祝筵几郑云使祝接神此使司宫者此大夫礼异于士故司宫设席祝设几大夫官多故使两官
　　羊无别俎豕有肤俎以加故为下
　　陈鼎于东方当序南云云肤为下匕皆加于鼎东枋释曰此云肤为下门外陈鼎时不言至此言之者以肤者豕之实前陈鼎在门外时东有俎据鼎所陈则肤在鱼上今将载于俎设之最在后故湏分别之也云肤为下以其加者以羊无别俎而豕有肤俎故谓之加以加为下
　　前肤鼎不见心舌故此特明之
　　俎皆设于鼎西西肆肵俎在羊俎之北亦西肆　释曰以前肤鼎时不见心舌嫌不在爨故明之云皆如初为之于爨皆者皆羊豕羊豕皆有心舌也案特牲记云肵俎心舌皆去本末午割之实于牲鼎载心立舌缩俎即是未入鼎时则制此心舌然也既未入鼎时先制之是以虽出爨亦得为皆如初爨也云凡割本末食必正也者乡党孔子云割不正不食故割本末为食正也云肵之为言敬也者郊特牲文彼云肵之为言敬也言所以敬尸也云周礼祭尚肺者礼记明堂位云有虞氏祭心殷祭肝周祭肺是周之礼法祭肺而此肵俎不取肺而用心者以其事尸尚心舌心舌知滋味者故特牲记郑注亦云心舌知食味者欲尸之飨此祭
　　实鼎曰升实俎曰载今实俎亦言升
　　上利升羊载右胖髀不升注升之以尊卑载之以体次案升羊载右胖者准例实鼎曰升实俎曰载今实俎而言升者以其升者上也是以载两言之也但此经所载牲体多少一依上文升鼎不异而重序之者以其载俎之时恐与入鼎时多少有异
　　郑以俎拒为介距之距谓俎胫中横节
　　肠三胃三长皆及爼拒云云　云拒读为介距之距者案左氏传昭二十五年云季郈之鸡鬭季氏介其鸡服氏云芥子播其鸡羽郑氏云介甲为鸡着甲又云郈氏为之金距注云金距以金踏距今郑君合取季氏之介又取郈氏之距而云介距之距也引之者彼距在鸡足为距此俎距在俎为横也是以云俎距胫中当横节也案明堂位云俎有虞氏以梡夏后氏以嶡殷以椇周以房俎注云梡断木为四足而已嶡之言蹷也谓中足为横距之象周礼之距彼注云周礼谓之距即指此俎距而言是距为俎足中央横者也此言俎距胫中当横节者案明堂位夏后氏以嶡谓中足之横下仍有殷之椇谓横下仍有曲挠之足下又有周之房俎谓四足下更有跗郑云上下两间有似于堂房是横下更有二事故言胫中当横节也
　　下利升豕进下食生人进腠腠是本
　　下利升豕其载如羊无肠胃体其载于俎皆进下　释云进下变于食生也者决公食大夫乡饮酒牲体皆进腠腠是本是食生人之法此言进末末为终谓骨之终食鬼神法故云变于食生也云所以交于神明者特牲文云不敢以食道檀弓文
　　载鱼皆右首有进腴进鳍进尾进首异
　　司士三人升鱼腊肤鱼用鲋十有五而俎缩载右首进腴　释云右首进腴亦变于食生也者凡载鱼为生人首皆向右进鳍其祭祀亦首皆在右进腴生人死人皆右首陈设在地地道尊右故也鬼神进腴者腴是气之所聚故祭祀进腴也生人进鳍者鳍是脊生人尚味故公食大夫云鱼七缩俎寝右郑注云右首也寝右进鳍也干鱼近腴多骨鲠是也云有司载鱼横之少仪曰羞濡鱼者进尾引之者欲见正祭与傧尸载鱼礼异又与生人食礼不同以其尸之礼上大夫载鱼横之于人为缩于俎为横既见干鱼则进首可知复取少仪者濡鱼进尾见与干鱼异有司彻进首是上大夫绎祭傧尸之礼有干鱼横于俎宜进其首则少仪羞濡鱼者是天子诸侯绎祭可知以其天子诸侯绎祭干湿皆有干鱼则进首鲜鱼则进尾必知是天子诸侯绎祭者以其大夫傧尸云如膴祭少仪云祭膴又与傧尸加膴祭于上同故知义然也
　　腊亦进下如羊豕载礼始见于此
　　腊一纯而俎亦进下肩在上注如羊豕凡腊之体载礼在此　释曰以诸经唯有腊文无升载之事故云载礼在此






　　仪礼要义卷四十七
　　钦定四库全书
　　仪礼要义卷四十八
　　宋　魏了翁　撰
　　少牢馈食礼二
　　卒脀以后为隂厌之事
　　卒脀至户内西面注将纳祭也　释曰自此尽主人又再拜稽首论先设置为隂厌之事也
　　此惟一人与主妇同服士妻与助祭同服
　　主妇被锡衣侈袂荐自东房韭菹醓醢坐奠于筵前主妇賛者一人亦被锡衣侈袂执葵菹蠃醢以授主妇主妇不兴遂受陪设于东韭菹在南葵菹在北主妇兴入于房　释曰云主妇賛者一人亦被锡者此被锡侈袂与主妇同既一人与主妇同则其余不得如主妇当与士妻同纚笄绡衣若士妻与妇人助祭一皆纚笄绡衣以绡衣下更无服服穷则同故特牲云凡妇人助祭者同服
　　被锡读为髲鬄取贱者髪被防
　　云被锡读为髲鬄者欲见鬄取人髪为之之义也云古者或剔贱者刑者之髪以被妇人紒为饰因名髲鬄焉者此觧名髲鬄之意案哀公十七年左传説卫庄公登城望戎州见己氏之妻髪美使髠之以为吕姜髢是其取贱者髪为髲之事也云此周礼所谓次也者见周礼追师
　　敦象周饰器如脰鸣胷鸣各以类
　　主妇自东房执一金敦黍有盖坐设于羊俎之南妇賛者执敦稷以授主妇主妇兴受坐设于鱼俎南又兴受賛者敦黍坐设于稷南又兴受賛者敦稷坐设于黍南敦皆南首主妇兴入于房　释曰敦有首者尊者器饰也饰盖象知有此义者以其经曰敦南首明象龟兽之形故云首知象者以其盖形象故也云周之礼饰器各以其类者案周礼梓人云外骨内骨以脰鸣者以胷鸣者之类郑云刻画祭器博庶物也又周礼司尊有鸡之等是周之礼饰器各以其类也云有上下甲者欲言此敦盖取象之意以有上下甲故敦盖象之是亦取其类也敦盖既象明簋亦象为之故礼器云管仲镂簋朱纮注云谓刻而饰之大夫刻为耳诸侯饰以象天子饰以玉言以玉饰之还依大夫象形为饰也天子则簋敦兼有九嫔职云凡祭祀賛玉齍注云玉齍玉敦受黍稷器是天子八簋之外兼用敦也特牲云佐食分簋铏注云为将馂敦有虞氏之器也周制士用之变敦言簋容同姓之士得从周制耳则同姓大夫亦用簋特牲少牢用敦者异姓大夫士也明堂位云有虞氏之两敦夏后之四琏殷之六瑚周之八簋郑注云皆黍稷器制之异同未闻案周礼舍人注圆曰簋孝经注直云外方曰簋者据而言若然云未闻者据殷已上未闻周之簋则闻矣故易损卦云二簋可用享注云离为日日圆巽为木木器象是其周器有闻也孝经纬钩命决去敦规首上下圆相连簠簋上圆下方法隂阳是有闻而郑云未闻者郑不信之故也
　　先设馔后酌酒酒尊馔由尊者成
　　祝酌奠遂命佐食启防佐食啓防盖二以重设于敦南释曰酌奠酌酒为神奠之者以其迎尸之前将为隂
　　厌为神不为尸故云为神奠之也云后酌者酒尊要成也者上经先设余馔此经乃酌者酒尊物设馔要由尊者成故后设之也引特牲者酌奠之处当在铏南此经不言故引为证
　　释柔毛刚鬛嘉荐普淖
　　主人西面祝在左主人再拜稽首祝祝曰孝孙某敢用柔毛刚鬛嘉荐普淖用荐歳事于皇祖伯某以某妃配某氏尚飨主人又再拜稽首注羊曰柔毛豕曰刚鬛嘉荐菹醢也普淖黍稷也普大也淖和也徳能大和乃有黍稷春秋传曰奉粢以告曰絜粢丰盛谓其三时不害而民和年丰也　释曰云羊曰柔毛豕曰刚鬛下曲礼文羊肥则毛柔濡豕肥则鬛刚也彼注云号生物者异于人用也引春秋者证黍稷大和之义案彼左氏桓六年传文
　　主人不出迎尸尸在庙门外疑于臣
　　祝出迎尸于庙门之外主人降立于阼阶东西面云云释曰自此尽牢肺正脊加于肵论尸入正祭之事云主人不出迎尸伸尊也者礼记云君迎牲而不迎尸别嫌也尸在庙门外则疑于臣在庙中则全于君故主人皆不出迎尸尸在庙门外为臣道故主人不出迎尸伸尊也引特牲者尸出入时主人与宾西位上皆逡廵辟位
　　尸入祝主人再拜妥尸
　　祝主人皆拜妥尸尸不言答拜遂坐　释曰案尔雅妥安坐也故云拜妥尸拜之使安坐也案特牲云尸啐酒告防主人拜尸答拜祭铏尝之告防不得遂坐此经云答拜遂坐故郑解其遂坐而卒食之意以其间有不啐奠不尝铏不告防也大夫之礼尸弥尊故无拜事特牲所云尝铏谓尝豕铏此不尝铏谓不尝豕铏也知非不尝羊铏者案下云尝羊铏故知不尝豕铏也不告防者既不啐奠故无告也言弥尊者既不啐奠一尊又不尝铏不告防是弥尊也云不告防者为初亦不飨者案特牲迎尸即席坐主人拜妥尸尸答拜执奠祝飨主人拜如初注云飨劝强之也其辞取于士虞记则宜云孝孙某圭为而孝荐之飨是士贱不嫌得与人君同大夫尊嫌与人君同故初不飨后亦不告防故云不告防者为初亦不飨也
　　黍稷之祭为堕尸尊神余故祭
　　上佐食取黍稷于四敦云云兼与黍以授尸尸同受祭于豆祭云黍稷之祭为堕祭者肺与黍稷俱得为堕故周礼守祧职既祭则藏其堕堕中岂不能兼肺肺与黍稷俱祭于苴上上既藏之明肺与黍稷器不动人就器减取之故特得堕名举肺则全取因上絶之不得堕称及其藏之并有堕名也云将食神余尊之而祭之者谓隂厌是神食神食后尸来即席食尸馂鬼神之余故尸亦尊神而祭之以其凡祭者皆不是盛主人之馔故以祭之为尊也
　　古饭黍不用箸就器中取而食之
　　上佐食尔上敦黍于筵上右之　释曰曲礼云饭黍无以箸是古者飰食不用匙箸若然器即不动器中取之故移之于席上便尸食也
　　此食举在羞肵下与特牲文异
　　食举释曰此食举在羞肵之下特牲食举在羞肵之上不同者彼特牲食举下乃云羞肵俎者是其正以食举后尸即哜干之属即加于肵俎故食举后即进肵是正也此食举不在羞肵之上上佐食羞铏羮尸祭铏讫乃得食举故退食举在祭铏之下又不退羞肵在食举下者由主人敬尸故不退在下也特牲尔敦下设大羮此不云者大羮不为神直是为尸者故此不言傧尸乃有也
　　食大名据一口亦谓之饭
　　三饭注食以黍　释曰知先食黍者以前文先言尔黍云食大名者以其论语文多言食故云食大名也云小数曰饭者此少牢特牲言三饭五饭九饭之等据一口谓之一饭五口谓之五饭之等据小数而言
　　尸告饱祝劝侑天子诸侯亦当然
　　尸告饱祝西面云云独侑不拜侑曰皇尸未实侑释云侑劝也祝独劝者更则尸饱者此决特牲九飰三侑皆祝主人共侑不更以侑者欲使尸饱若其重侑则嫌相防特牲重侑不更者以上礼九饭纵更亦不饱故不更此大夫礼十一饭更则饱故有更是以使祝独侑与主人更之义云祝既侑复反南面者戸内主人及祝有事之位尸席北祝无事之位今侑讫亦复尸北南面位也此与特牲皆有尸饭法天子诸侯亦当有之故大祝九拜之下云以享侑祭祀注云侑劝尸食而拜若然士三饭即告饱而侑大夫七饭告饱而侑诸侯九饭吿饱而侑天子十一饭而侑也
　　主人酳尸取饶羡之义
　　乃酳尸尸拜受主人拜送　释曰自此尽折一肤论主人酳尸之事云酳犹羡也者取饶羡之义故以为乐之
　　祝代尸酌主人又侠爵拜弥尊尸
　　祝酌授尸尸醋主人主人拜受爵尸答拜主人西面奠爵又拜云弥尊尸者此少牢与特牲尸酢主人使祝代尸酌者已是尊尸今主人拜受讫又拜为侠拜是弥尊尸也
　　绥祭即桵堕同取堕减之义
　　上佐食取四敦云云下佐食取牢云云以绥祭案经中绥是车绥或有礼本作挼者故亦读从周礼守祧既葬则藏其堕取堕减之义也云将受嘏者下文主人受嘏之时先堕祭是以佐食授黍稷与主人为堕礼
　　尸常坐有事则起主人常立有事则坐
　　主人左执爵右受佐食坐祭之又祭酒不兴遂啐酒释曰云尸常坐有事则起主人常立有事则坐者案礼器云周坐尸曲礼云立如齐郑云齐谓祭祀时则是尸常坐主人祭时则常立经云坐祭之谓堕祭尸余是尸与主人为礼是主人有事乃坐也尸答主人拜乃立是尸有事则起也
　　尸使祝嘏主人士礼尸亲嘏
　　二佐食各取黍于一敦上佐食兼受抟之以授尸尸执以命祝卒命祝祝受以东北面于戸西以嘏于主人曰皇尸命工祝承致多福无疆于女孝孙来女孝孙使女受禄于天宜稼于田眉夀万年勿替引之注命祝以嘏辞嘏大也予主人以大福工官也承犹传也来读曰厘厘赐也耕种曰稼勿犹无也替废也引长也言无废止时长如是也古文嘏为格禄为福眉为微替为袂袂或为臷臷替声相近　释曰云嘏大也者郊特牲云嘏长也大也故郑云予主人以大福案特牲尸亲嘏主人此尸使祝嘏主人者大夫尸尊故不亲嘏特牲无嘏文不具也
　　天子嘏辞与大夫同诗懐筐受异
　　主人坐奠爵兴再拜稽首云云诗懐之云云案少牢馈食礼主人受嘏诗懐之卒爵执爵以兴出宰夫以笾受啬黍主人尝之乃还献祝此郁人受王之卒爵亦王出房时也是王受嘏与大夫同也案楚茨诗既齐既稷既匡既勑注云嘏之礼祝徧取黍稷牢肉鱼擩于醢以授尸孝孙前就尸受之天子使宰夫受之以筐祝则释嘏辞以勑之天子嘏辞与大夫同也云复尝之者重之至也者前已哜之是已尝今复言尝是重受福之至也特牲不言复尝者文不具也
　　大夫士庙皆五架栋北为室
　　主人献祝设席南面祝拜于席上坐受注室中迫狭释曰言迫狭大夫士庙室也皆两下五架正中曰栋栋南两架北亦两架栋南一架名曰楣前承檐以前名曰庪栋北一架为室南壁而开戸即是一架之开广为室故云迫狭也必知栋北一架后乃为室者昏礼主人延宾升自西阶当阿东面致命郑云阿栋也入堂深明不入室是栋北乃有室也
　　尸言拜送礼重祝言答拜礼轻
　　主人西面答拜注不言拜送下尸　释曰上主人酳尸尸拜受主人拜送今主人献祝祝拜受主人答拜拜送礼重答拜礼轻
　　主人献祝不拜既爵大夫祝贱
　　祭酒啐酒云云卒爵兴　释曰亦如佐食授爵乃兴者此经直云卒爵兴不云授爵故特明之案下文主妇献祝祝卒爵坐授主妇爵主妇又献二佐食二佐食坐授主妇爵主妇献祝与献二佐食同明主人献祝祝授主人爵亦与二佐食同可知云不拜既爵大夫祝贱也者此决特牲祝卒角拜主人答拜以士卑故祝不贱
　　男女不相授器不相因爵
　　有司賛者取爵于篚以升授主妇賛者于房中释曰云自此尽入于房论主妇亚献祝献尸与佐食之事此直云有司授妇賛者于房案礼记内则云非祭非丧不相授器其相授则女受以篚其无篚则皆坐奠之而后取之此经虽不言受以篚及奠于地之事亦当然也云男女不相因者案特牲佐食卒角主人受角降反于篚升入复位讫主妇乃洗爵于房酌亚献尸是不相因爵也引特牲者证男女不相因爵主妇不取此爵也特牲宾长献尸爵止此致爵在傧尸上
　　宾长洗爵献于尸尸拜受爵宾尸西北面拜送爵尸祭酒卒爵　案特牲宾长献爵止注云欲神恵之均于室中待夫妇致爵此大夫礼或有傧尸者致爵在傧尸之上故不致爵爵不止也若然有司彻尸作止爵三献致爵于主人主人不酢主妇又不致爵于主妇下大夫不傧尸宾献尸止爵主妇致爵于主人酢主妇主人不致于主妇特牲主人与主妇交相致爵参差不同者此以尊卑为差降之数故有异也上大夫得傧尸故致爵上辟人君下大夫不傧尸故増酢主妇而已士卑不嫌与君同故致爵具也
　　事尸之礼讫于庙门
　　主人出立于阼阶上云云祝告曰云云祝先尸从遂出于庙门　释曰自此尽庙门论祭祀毕尸出庙之事注事尸之礼讫于庙门者上祝迎尸于庙门今礼毕又送尸于庙门案礼记尸在庙门外则疑于臣是以据庙门为断
　　祝彻肵俎不出庙门将傧尸
　　祝反复位于室中主人亦入于室　释曰自此尽篇末论彻肵俎行馂之事云彻肵俎不出门将傧尸也者决特牲佐食彻尸俎出庙门者送尸者也云肵俎而以傧尸者其本为不反鱼肉耳案曲礼云毋反鱼肉谓食时鱼肉不反俎
　　司士乃辩举谓举肤
　　知举是举肤者以其尸举肺馂者下尸明不举肺当举肤是以特牲云佐食授馂者各一肤明此大夫礼亦举肤也
　　主人不拜受爵总答一拜大夫馂贱
　　卒食主人洗一爵升酌以授上云云授次云云云不拜受爵者大夫馂者贱也者决特牲使嗣子与兄弟馂为贵故拜受爵也云答壹拜畧也者特牲亦无再拜法此言畧者以其四馂皆拜主人摠答一拜
　　凡宾出主人皆拜送
　　送佐食不拜贱　释曰宾主之礼宾出主人皆拜送此佐食送之而不拜






　　仪礼要义卷四十八
　　钦定四库全书
　　仪礼要义卷四十九
　　宋　魏了翁　撰
　　有司彻一
　　大夫既祭傧尸于堂礼尸于室中
　　有司彻第十七　释曰郑目録云少牢之下篇也大夫既祭傧尸于堂之礼祭毕礼尸于室中天子诸侯之祭明日而绎有司彻于五礼属吉　释曰言大夫既祭傧尸于堂之礼者谓上大夫室内事尸行三献礼毕别行傧尸于堂之礼又云祭毕礼尸于室中者据下大夫室内事尸行三献无别行傧尸于堂之事即于室内为加爵礼尸即下文云若不傧尸以下是也
</div>
    <div class="pagination">
<a href="仪礼要义_page40.html">上一页</a><span>...</span><a href="仪礼要义_page36.html">36</a><a href="仪礼要义_page37.html">37</a><a href="仪礼要义_page38.html">38</a><a href="仪礼要义_page39.html">39</a><a href="仪礼要义_page40.html">40</a><span class="current-page">41</span><a href="仪礼要义_page42.html">42</a><a href="仪礼要义_page43.html">43</a><a href="仪礼要义_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
