<!DOCTYPE html>
<html>
<head>
    <meta charset="UTF-8">
    <title>礼书纲目 - 第 21 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书纲目 - 第 21 页/共 57 页</h1>
    <div class="content">　　右张侯
　　乐人宿县于阼阶东笙磬西面其南笙钟其南鑮皆南陈【笙犹生也东为阳中万物以生春秋传曰太蔟所以金奏赞阳出滞姑洗所以修絜百物考神纳賔是以东方钟磬谓之笙皆编而县之周礼曰凡县钟磬半为堵全为肆有钟有磬为全鑮如钟而大奏乐以鼓鑮为节】建鼓在阼阶西南鼓应鼙在其东南鼓【建犹树也以木贯而载之树之跗也南鼔谓所伐面也应鼙应朔鼙也先击朔鼙应鼙应之鼙小鼔也在东便其先击小后击大也鼓不在东县南为君也】西阶之西颂磬东面其南钟其南鑮皆南陈一建鼓在其南东鼔朔鼙在其北【言成功曰颂西为隂中万物之所成春秋传曰夷则所以咏歌九则平民无忒无射所以宣布哲人之令徳示民轨义是以西方钟磬谓之颂朔始也奏乐先击西鼙乐为賔所由来也钟不言颂鼙不言东鼔义同省文也古文颂为庸】一建鼓在西阶之东南面【言面者国君于其羣臣备三面尔无钟磬有鼔而已其为诸侯则轩县】簜在建鼔之间【簜竹也谓笙箫之属倚于堂】鼗倚于颂磬西纮【鼗如鼔而小有柄賔至摇之以奏乐也纮编磬绳也设鼗于磬西倚于纮也王制曰天子赐诸侯乐则以柷将之赐伯子男乐则以鼗将之】
　　右设乐
　　厥明司宫尊于东楹之西两方壶膳尊两甒在南有丰幂用锡若絺缀诸箭盖幂加勺又反之皆尊酒在北【膳尊君尊也后陈之尊之也丰以承尊也説者以为若井鹿卢其为字从豆声近似豆大而卑矣幂覆尊巾也锡细布也絺细葛也箭篠也为幂盖卷辟缀于篠横之也又反之为覆勺也皆尊二者皆有酒之尊重本也酒在北尊统于君南为上也唯君面尊言专惠也今文锡或作緆絺或作绤古文箭或作晋】尊士旅食于西鑮之南北面两圜壶【旅众也士众食未得正禄谓庶人在官者圜壶变于方也贱无酒】又尊于大侯之乏东北两壶献酒【为隶仆人巾车糁侯豻侯之获者献读为沙沙酒浊特泲之必摩沙者也两壶皆沙酒郊特牲曰汁献涚于醆酒服不之尊侯时而陈于南统于侯皆东面】设洗于阼阶东南罍水在东篚在洗西南陈设膳篚在其北西面【或言南陈或言西面异其文也】又设洗于获者之尊西北水在洗北篚在南东陈【亦统于侯也无爵因服不也有篚为奠虚爵也服不之洗亦俟时而陈于其南】小臣设公席于阼阶上西乡司宫设賔席于户西南面有加席卿席賔东东上小卿賔西东上大夫继而东上若有东面者则北上席工于西阶之东东上诸公阼阶西北面东上【唯賔及公席布之也其余树之于位后耳小卿命于其君者也席于賔西射礼辨贵贱也诸公大国有孤卿一人与君论道亦不典职如公矣】官馔【百官各馔其所当共之物】
　　右陈设噐席
　　羮定【亨肉孰也射义曰诸侯之射也必先行燕礼燕礼牲用狗】射人告具于公公升即位于席西乡小臣师纳诸公卿大夫诸公卿大夫皆入门右北面东上士西方东面北上大史在干侯之东北北面东上士旅食者在士南北面东上小臣师从者在东堂下南面西上【大史在干侯东北士旅食者在士南为有侯入庭深也小臣师正之佐也正相君出入君之大命】公降立于阼阶之东南南乡小臣师诏揖诸公卿大夫诸公卿大夫西面北上揖大夫大夫皆少进【诏告也变尔言揖亦以其入庭深也上言大夫误衍耳】大射正摈【大射正射人之长】摈者请賔公曰命某为賔【某大夫名】摈者命賔賔少进礼辞【命賔者东面南顾辞辞以不敏】反命【以賔之辞告于君】又命之宾再拜稽首受命【又复】摈者反命宾出立于门外北面公揖卿大夫升就席小臣自阼阶下北面请执幂者与羞膳者【请士可使执君两甒之幂及羞脯醢庶馐于君者方圜壶献无幂】乃命执幂者执幂者升自西阶立于尊南北面东上【命者于西阶前以公命命之东上执尊之幂为上羞膳者从而东由堂东升自北阶立于房中西面南上不言命者不升堂略之】膳宰请羞于诸公卿者【膳宰请者异于君也】
　　右即位请立賔及执事者
　　摈者纳宾宾及庭公降一等揖賔賔辟【及至也辟逡遁不敢当盛】公升即席【以賔将与主人为礼不参之】奏肆夏【肆夏乐章名今亡吕叔玉云肆夏时迈也时迈者太平廵守祭山川之乐歌其诗曰明昭有周式序在位又曰我求懿德肆于时夏奏此以延賔其着宣王德劝贤与周礼曰賔出入奏肆夏】賔升自西阶主人从之賔右北面至再拜賔答再拜【主人宰夫也又掌賔客之献饮食君于臣虽为宾不亲献以其莫敢亢礼】
　　右纳宾
　　主人降洗洗南西北面【賔将从降乡之不于洗北辟正主】宾降阶西东面主人辞降賔对【对答】主人北面盥坐取觚洗宾少进辞洗主人坐奠觚于篚兴对宾反位【賔少进者所辞异宜违其位也献不用爵辟正主】主人卒洗宾揖乃升【宾毎先升尊也】主人升宾拜洗主人宾右奠觚答拜降盥宾降主人辞降宾对卒盥宾揖升主人升坐取觚【取觚将就瓦甒酌膳】执幂者举幂主人酌膳执幂者盖幂酌者加勺又反之【反之覆勺】筵前献賔宾西阶上拜受爵于筵前反位主人宾右拜送爵【賔既拜于筵前受爵退复位】宰胥荐脯醢【宰胥宰官之吏也不使膳宰荐不主于饮酒变于燕】宾升筵庶子设折俎【庶子司马之属掌正六牲之体者也乡射记曰宾俎脊胁肩肺不使膳宰设俎为射变于燕】宾坐左执觚右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒降席坐奠爵拜告旨执爵兴主人答拜【降席席西也旨美也】乐阕【阕止也乐止者尊宾之礼盛于上也】宾西阶上北面坐卒爵兴坐奠爵拜执爵兴主人答拜
　　右主人献宾
　　賔以虚爵降【既卒爵将酢也】主人降宾洗南西北面坐奠觚少进辞降主人西阶西东面少进对宾坐取觚奠于篚下盥洗【篚下篚南】主人辞洗宾坐奠觚于篚兴对卒洗及阶揖升主人升拜洗如宾礼宾降盥主人降宾辞降卒盥揖升酌膳执幂如初以酢主人于西阶上主人北面拜受爵宾主人之左拜送爵【賔南面授爵乃于左拜凡授爵乡所受者】主人坐祭不啐酒【辟正主也未荐者臣也】不拜酒【主人之义燕礼曰不拜酒不告旨】遂卒爵兴坐奠爵拜执爵兴宾答拜主人不崇酒以虚爵降奠于篚【不崇酒辟正君也崇充也谓谢酒恶相充实】宾降立于西阶西东面【既受献矣不敢安盛】摈者以命升宾宾升立于西序东面【命公命也东西墙谓之序】
　　右賔酢主人
　　主人盥洗象觚升酌膳东北面献于公【象觚觚有象骨饰者也取象觚东面不言实之变于燕】公拜受爵乃奏肆夏【言乃者其节异于賔】主人降自西阶阼阶下北面拜送爵宰胥荐脯醢由左房庶子设折俎升自西阶【自由也左房东房也人君左右房乡射记曰主人俎脊胁臂肺也】公祭如賔礼庶子赞授肺不拜酒立卒爵坐奠爵拜执爵兴【几异者君尊变于賔】主人答拜乐阕升受爵降奠于篚
　　右主人献公
　　更爵洗升酌散以降酢于阼阶下北面坐奠爵再拜稽首公答拜【更易也易爵不敢袭至尊古文更为受】主人坐祭遂卒爵兴坐奠爵再拜稽首公答拜主人奠爵于篚
　　右主人受公酢
　　主人盥洗升媵觚于宾酌散西阶上坐奠爵拜賔西阶上北面答拜【媵送也散方壶之酒也古文媵皆作腾】主人坐祭遂饮宾辞卒爵兴坐奠爵拜执爵兴賔答拜【辞者辞其代君行酒不立饮也比于正主酬也】主人降洗賔降主人辞降宾辞洗卒洗宾揖升不拜洗【不拜洗酬而礼杀也】主人酌膳宾西阶上拜受爵于筵前反位主人拜送爵宾升席坐祭酒遂奠于荐东【遂者因坐而奠之不北面也奠之者酬不举也】主人降复位宾降筵西东南面立【賔不立于序内位弥尊】
　　右主人酬賔
　　小臣自阼阶下请媵爵者公命长【命之使选于长防之中也卿则尊士则卑】小臣作下大夫二人媵爵【作使】媵爵者阼阶下皆北面再拜稽首公答拜【再拜稽首拜君命】媵爵者立于洗南西面北上序进盥洗角觯升自西阶序进酌散交于楹北降适阼阶下皆奠觯再拜稽首执觯兴公答拜【序次第也犹代也先者既酌右还而反与后酌者交于西楹北相左俟于西阶上乃降徃来以右为上古文曰降造阼阶下】媵爵者皆坐祭遂卒觯兴坐奠觯再拜稽首执觯兴公答再拜媵爵者执觯待于洗南【待待君命】小臣请致者【请君使一人与二人与不必君命】若命皆致则序进奠觯于篚阼阶下皆北面再拜稽首公答拜媵爵者洗象觯升实之序进坐奠于荐南北上降适阼阶下皆再拜稽首送觯公答拜【既酌而代进徃来由尊北交于东楹北亦相左奠于荐南不敢必君举】媵爵者皆退反位【反门右北面位】
　　右媵爵于公
　　公坐取大夫所媵觯兴以酬賔宾降西阶下再拜稽首小臣正辞宾升成拜【公起酬賔于西阶降尊以就卑也正长也小臣长辞变于燕升成拜复再拜稽首先时君辞之于礼若未成然】公坐奠觯答拜执觯兴公卒觯賔下拜小臣正辞宾升再拜稽首【不言成拜者为拜故下实未拜也下不辄拜礼杀也下亦降也发端言降拜因上事言下拜】公坐奠觯答拜执觯兴宾进受虚觯降奠于篚易觯兴洗【賔进以臣道就君受虚爵君不亲酌凡爵不相袭者于尊者言更自敌以下言易更作新易有故之辞也不言公酬宾于西阶上及公反位者尊君空其文也】公有命则不易不洗反升酌膳下拜小臣正辞宾升再拜稽首公答拜【不易君义也不洗臣礼也】宾告于摈者请旅诸臣摈者告于公公许【旅序也賔欲以次序劝诸臣酒】宾以旅大夫于西阶上摈者作大夫长升受旅【作使也使之以长防之次先孤卿后大夫】宾大夫之右坐奠觯拜执觯兴大夫答拜【宾在右相饮之位】賔坐祭立卒觯不拜【酬而礼杀】若膳觯也则降更觯洗升实散大夫拜受宾拜送遂就席【言更觯尊卿尊卿则宾礼杀】大夫辩受酬如受宾酬之礼不祭酒卒受者以虚觯降奠于篚复位【卒犹已也今文辩作徧】
　　右公为宾举旅
　　主人洗觚升实散献卿于西阶上【酬宾而后献卿饮酒礼成于酬】司宫兼卷重席设于宾左东上【言兼卷则毎卿异席重席蒲筵缁布紞席卿言东上统于君席自房来】卿升拜受觚主人拜送觚卿辞重席司宫彻之【彻犹去也重席虽非加犹为其重累辞之辟君】乃荐脯醢卿升席庶子设折俎【卿折俎未闻盖用脊胁臑折肺卿有俎者射礼尊】卿坐左执爵右祭脯醢奠爵于荐右兴取肺坐絶祭不哜肺兴加于俎坐捝手取爵遂祭酒执爵兴降席西阶上北面坐卒爵兴坐奠爵拜执爵兴【陈酒肴君之惠也不哜啐事在射臣之意】主人答拜受爵卿降复位【复西面位不酢辟君】辩献卿主人以虚爵降奠于篚摈者升卿卿皆升就席若有诸公则先卿献之如献卿之礼席于阼阶西北面东上无加席【公孤也席之北面为大尊屈之也亦因阶上近君近君则亲宠苟敬私昵之坐】
　　右主人献孤卿
　　小臣又请媵爵者二大夫媵爵如初请致者若命长致则媵爵者奠觯于篚【命长致者使长者一人致也公或时未能举自优暇】一人待于洗南【不致者】长致者阼阶下再拜稽首公答拜【再拜稽首拜君命】洗象觯升实之坐奠于荐南降与立于洗南者二人皆再拜稽首送觯公答拜【奠于荐南先媵者上觯之处也二人皆拜如初共劝君饮之】
　　右再媵爵
　　公又行一爵若宾若长唯公所赐【一爵先媵者之下觯也若宾若长礼杀也长孤卿之尊者也于是言赐射礼明尊卑】以旅于西阶上如初【赐賔则以酬长赐长则以酬宾大夫长升受旅以辩】大夫卒受者以虚觯降奠于篚
　　右公为宾若孤卿举旅
　　主人洗觚升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位【既尽也大夫卒爵不拜贱不备礼】胥荐主人于洗北西面脯醢无脀【胥宰官之吏主人下大夫也先大夫荐之尊之也不荐于上辟正主脀俎实】辩献大夫遂荐之继宾以西东上若有东面者则北上卒摈者升大夫大夫皆升就席【辩献乃荐略贱也亦献后布席也】
　　右主人献大夫
　　乃席工于西阶上少东小臣纳工工六人四瑟【工谓瞽蒙善歌讽诵诗者也六人太师少师各一人上工四人四瑟者礼大乐众也】仆人正徒相大师仆人师相少师仆人士相上工【徒空手也仆人正仆人之长师其佐也士其吏也天子视了相工诸侯兼官是以仆人掌之大师少师工之长也凡国之瞽蒙正焉杜蒯曰旷也大师也于是分别工及相者射礼明贵贱】相者皆左何瑟后首内挎越右手相【谓相上工者后首主于射略于此乐也内挎越以右手相工由便也越瑟下孔所以发越其声者也古文后首为后手】后者徒相入【谓相大师少师者也上列官之尊卑此言先后之位亦所以明贵贱凡相者以工出入】小乐正从之【从大师也后升者变于燕也小乐正于天子乐师也】升自西阶北面东上【工六人】坐授瑟乃降【相者也降立于西县之北】小乐正立于西阶东【不统于工明工虽众位犹在此】乃歌鹿鸣三终【鹿鸣小雅篇也人君与臣下及四方之賔燕讲道修政之乐歌也言已有旨酒以召嘉賔与之饮者乐嘉賔之来示我以善道又乐嘉賔有孔昭之明徳可则效也歌鹿鸣三终而不歌四牡皇皇者华主于讲道略于劳苦与谘事】主人洗升实爵献工工不兴左瑟【工歌而献之以事报之也洗爵献工辟正主也献不用觚工贱异之也工不兴不能备礼左瑟便其右大师无瑟于是言左瑟者节也】一人拜受爵【谓大师也言一人者工贱同之也工拜于席】主人西阶上拜送爵荐脯醢【辄荐之变于大夫】使人相祭【使人相者相其祭荐祭酒】卒爵不拜主人受虚爵众工不拜受爵坐祭遂卒爵辩有脯醢不祭【相者相其祭酒而已】主人受爵降奠于篚复位大师及少师上工皆降立于鼔北羣工陪于后【鼓北面县之北也言鼔北者与鼓齐面余长在后也羣工陪于后三人为列也于是时小乐正亦降立于其南北面工立仆人立于其侧坐则在后考工记曰鼔人为皋陶长六尺有六寸】乃管新宫三终【管谓吹簜以播新宫之乐其篇亡其义未闻笙从工而入既管不献略下乐也立于东县之中】卒管大师及少师上工皆东坫之东南西面北上坐【不言县北统于堂也于是时大乐正还北面立于其南】
　　右乐宾
　　摈者自阼阶下请立司正【三爵既备上下乐作君将留羣臣而射宜更立司正以监之察仪法也】公许摈者遂为司正【君许其请因命用之不易之者俱相礼其事同也】司正适洗洗角觯南面坐奠于中庭【奠觯者着其位以显其事威仪多也】升东楹之东受命于公西阶上北面命賔诸公卿大夫公曰以我安賔诸公卿大夫皆对曰诺敢不安【以我安者君意殷勤欲留之以我故安也】司正降自西阶南面坐取觯升酌散降南面坐奠觯【奠于中庭故也】兴右还北面少立坐取觯兴坐不祭卒觯奠之兴再拜稽首左还南面坐取觯洗南面反奠于其所北面立【皆所以自昭明于众也将于觯南北面则右还于觯北南面则左还如是得于觯西徃来也必从觯西徃来者为君在阼不背之也】
　　右立司正
　　司射适次袒决遂执弓挟乘矢于弓外见镞于弣右巨指钩【司射射人也次若今时更衣处张帏席为之耦次在洗东南袒左免衣也决犹闿也以象骨为之着右巨指所以钩而闿之遂射韝也以朱韦为之着右臂所以遂也方持矢曰挟乘矢四矢弣弓把也见镞焉顺其射也右巨指右手大擘以钩在旁挟由便也古文挟皆作接】自阼阶前曰为政请射【为政谓司马也司马政官主射礼】遂告曰大夫与大夫士御于大夫【因告选三耦于君御由侍也大夫与大夫为耦不足则士侍于大夫与为耦也今文于为于】遂适西阶前东面右顾命有司纳射器【纳内也】射器皆入君之弓矢适东堂賔之弓矢与中筹丰皆止于西堂下众弓矢不挟总众弓矢楅皆适次而俟【中闾中算器也筹算也丰可奠射爵者众弓矢三耦及卿大夫以下弓矢也司射矢亦止于西堂下众弓矢不挟则纳公与宾弓矢者挟之楅承矢器今文俟作待】工人士与梓人升自北阶两楹之间疏数容弓若丹若墨度尺而午射正莅之【工人士梓人皆司空之属能正方圜者一从一横曰午谓画物也射正司射之长】卒画自北阶下司宫埽所画物自北阶下【埽物重射事也工人士梓人司宫位在北堂下】大史俟于所设中之西东面以听正【中未设也大史俟焉将有事也乡射礼曰设中南当楅西当西序东面】司射西面誓之曰公射大侯大夫射参士射干射者非其侯中之不获卑者与尊者为耦不异侯大史许诺【誓犹告也古文异作辞】遂比三耦【比选次之也不言面者大夫在门右北面士西方东面】三耦俟于次北西面北上【未知其耦今文俟为立】司射命上射曰某御于子命下射曰子与某子射卒遂命三耦取弓矢于次【取弓矢不拾者次中隐蔽处】
　　右请射　记君于郊则闾中以旌获【注见三射记】
　　司射入于次搢三挟一个出于次西面揖当阶北面揖及阶揖升堂揖当物北面揖及物揖由下物少退诱射【搢扱也挟一个挟于也个犹枚也由下物而少退谦也诱犹敎也夫子循循然善诱人】射三侯将乘矢始射干又射参大侯再发【将行也行四矢象有事于四方诗云四矢反兮以御乱兮】卒射北面揖【揖于当物之处不南面者为不背卿】及阶揖降如升射之仪遂适堂西改取一个挟之【改更也不射而挟矢示有事也】遂取朴搢之以立于所设中之西南东面【朴所以挞犯教者也于是言立着其位也乡射记曰司射之弓矢与朴倚于西阶之西】
　　右诱射
　　司马师命负侯者执旌以负侯【司马师正之佐也命射者见侯与旌深志于侯中也负侯获者也天子服不氏下士一人徒四人掌以旌居乏待获析羽为旌】负侯者皆适侯执旌负侯而俟司射适次作上耦射【作使也】司射反位上耦出次西面揖进上射在左竝行当阶北面揖及阶揖上射先升三等下射从之中等【上射在左便射位也中犹间也】上射升堂少左下射升上射揖竝行【竝并也并东行】皆当其物北面揖及物揖皆左足履物还视侯中合足而俟【视侯中各视其侯之中大夫耦则视参中参中十四尺士耦则视干中干中十尺】司马正适次袒决遂执弓右挟之出升自西阶适下物立于物间左执弣右执箫南扬弓命去侯【司马正政官之属箫弓末扬弓者执下末扬犹举也适下物由上射后东过也命去侯者将射当获也乡射礼曰西南面立于物间】负侯皆许诺以宫趋直西及乏南又诺以商至乏声止【宫为君商为臣其声和相生也乡射礼曰获者执旌许诺古文声为磬】授获者退立于西方获者兴共而俟【大侯服不氏负侯徒一人居乏相代而获参侯干侯徒负侯居乏不相代郷射礼曰获者执旌许诺声不絶至于乏坐东面偃旌兴而俟古文获皆作护非也】司马正出于下射之南还其后降自西阶遂适次释弓説决拾袭反位【拾遂也乡射礼曰司马反位立于司射之南】司射进与司马正交于阶前相左由堂下西阶之东北面视上射命曰毋射获毋猎获上射揖司射退反位【射获矢中乏也从旁为猎】乃射上射既发挟矢而后下射射拾发以将乘矢【拾更也将行也】获者坐而获【坐言获也】举旌以宫偃旌以商【等言获也】获而未释获【但言获未释算古文释为舍】卒射右挟之北面揖揖如升射【右挟之右手挟】上射降二等下射少右从之中等竝行上射于左与升射者相左交于阶前相揖适次释弓说决拾袭反位【上射于左由下射阶上少右乃降待之言袭者凡射皆袒】三耦卒射亦如之
　　右初射获而未释获
　　司射去朴倚于阶西适阼阶下北面告于公曰三耦卒射反搢朴反位司马正袒决遂执弓右挟之出与司射交于阶前相左【出出于次也袒时亦适次】升自西阶自右物之后立于物间西南面揖弓命取矢【揖推也】负侯许诺如初去侯皆执旌以负其侯而俟【俟小臣取矢以旌指敎之】司马正降自西阶北面命设楅【此出于下射之南还其后而降之】小臣师设楅司马正东面以弓为毕【毕所以教助执事者乡射记曰乃设楅于中庭南当洗东肆】既设楅司马正适次释弓説决拾袭反位小臣坐委矢于楅北括司马师坐乘之【乘四四数之】若矢不备则司马正又袒执弓升命取矢如初曰取矢不索乃复求矢加于楅卒司马正进坐左右抚之兴反位【左右抚分上下射此坐皆北面】
　　右取矢
　　司射适西阶西倚朴升自西阶东面请射于公【倚朴者将即君前不敢佩刑器也升堂者欲诸公卿大夫辩闻也】公许遂适西阶上命賔御于公诸公卿则以耦告于上大夫则降即位而后告【告诸公卿于堂上尊之也】司射自西阶上北面告于大夫曰请降司射先降搢朴反位大夫从之降适次立于三耦之南西面北上【适次由次前而北西面立】司射东面于大夫之西比耦大夫与大夫命上射曰某御于子命下射曰子与某子射卒遂比众耦【众耦士也】众耦立于大夫之南西面北上若有士与大夫为耦则以大夫之耦为上【为上居羣士之上】命大夫之耦曰子与某子射告于大夫曰某御于子【士虽为上射其辞犹尊大夫】命众耦如命三耦之辞诸公卿皆未降【言未降者见其志在射】遂命三耦各与其耦拾取矢皆决遂执弓右挟之【此命入次之事也司射既命而反位不言之者上射出当作取矢事未讫】一耦出西面揖当楅北面揖及楅揖【三耦同入次其出也一上射出西面立司射作之乃揖行也当楅楅正南之东西】上射东面下射西面上射揖进坐横弓郤手自弓下取一个兼诸弣兴顺羽且左还毋周反面揖【横弓者南踣弓也却手自弓下取矢者以左手在弓表右手从里取之便也兼并也并矢于弣当顺羽既又当执顺羽者手放而下备不整理也左还反其位毋周右还而反东面也君在阼还周则下射将背之古文且为阻】下射进坐横弓覆手自弓上取一个兼诸弣兴顺羽且左还毋周反面揖【横弓亦南踣弓也人东西乡以南北为横覆手自弓上取矢以左手在弓里右手从表取之便也】既拾取矢梱之【梱齐等之也古文梱作魁】兼挟乘矢皆内还南面揖【内还者上射左下射右不皆右还亦以君在阼嫌下射故左还而背之也上以阳为内下以隂为内因其宜可也】适楅南皆左还北面揖搢三挟一个【楅南郷当楅之位也】揖以耦左还上射于左【以犹与也言以者耦之事成于此意相人耦也上射转居左便其反位也上射少北乃东面】退者与进者相左相揖还退释弓矢于次説决拾袭反位三耦拾取矢亦如之后者遂取诱射之矢兼乘矢而取之以授有司于次中皆袭反位【有司纳射器因留主授受之】
　　右再请射
　　司射作射如初一耦揖升如初司马命去侯负侯许诺如初司马降释弓反位司射犹挟一个去朴与司马交于阶前适阼阶下北面请释获于公【犹守故之辞于此言之者司射既诱射恒执弓挟矢以掌射事备尚未知当教之也今三耦卒射众足以知之矣犹挟之者君子不必也】公许反搢朴遂命释获者设中以弓为毕北面【北面立于所设中之南当视之也乡射礼曰设中南当楅西当西序】太史释获小臣师执中先首坐设之东面退太史实八算于中横委其余于中西兴共而俟【先犹前也命太史而小臣师设之国君官多也小臣师退反东堂下位乡射礼曰横委其余于中西南末】司射西面命曰中离维纲扬触梱复公则释获众则不与【离犹过也猎也侯有上下纲邪制躬舌之角者为维或曰维当为绢绢为纲耳扬触者谓矢中他物扬而触侯也梱复谓矢至侯不着而还复复反也公则释获优君也众当中鹄而着古文梱作魁】唯公所中中三侯皆获【值中一侯则释获】释获者命小史小史命获者【传告服不使知此司射所命】司射遂进由堂下北面视上射命曰不贯不释上射揖司射退反位【贯犹中也射不中鹄不释算古文贯作闗】释获者坐取中之八算改实八算兴执而俟【执所取算】乃射若中则释获者毎一个释一算上射于右下射于左若有余算则反委之【委余算礼贵异】又取中之八算改释八算于中兴执而俟三耦卒射
　　右再射释获
　　宾降取弓矢于堂西【不敢与君并俟告取之以升俟君事毕】诸公卿则适次继三耦以南【言继三耦明在大夫北】公将射则司马师命负侯皆执其旌以负其侯而俟【君尊若始焉】司马师反位隶仆人埽侯道【新之】司射去朴适阼阶下告射于公公许适西阶东告于宾【告当射之今文曰阼阶下无适】遂搢扑反位小射正一人取公之决拾于东坫上一小射正授弓拂弓皆以俟于东堂【授弓当授大射正拂弓去尘】公将射则賔降适堂西袒决遂执弓搢三挟一个升自西阶先待于物北北一笴东面立【不敢与君并笴矢干东面立乡君也】司马升命去侯如初还右乃降释弓反位【还右还君之右也犹出下射之南还其后也今文曰右还】公就物小射正奉决拾以笥大射正执弓皆以从于物【笥萑苇器大射正舍司正亲其职】小射正坐奠笥于物南遂拂以巾取决兴赞设决朱极三【极犹放也所以韬指利放也以朱韦为之三者食指将指无名指无极放契于此指多则痛小指短不用】小臣正赞袒公袒朱卒袒小臣正退俟于东堂小射正又坐取拾兴赞设拾以笥退奠于坫上复位【既乃设拾拾当以韝上】大射正执弓以袂顺左右隈上再下壹左执弣右执箫以授公公亲揉之【顺放之也隈弓渊也揉宛之观其安危也今文顺为循古文揉为纽】小臣师以巾内拂矢而授矢于公稍属【内拂恐尘及君也稍属不搢矢】大射正立于公后以矢行告于公【若不中使君当知而改其度】下曰留上曰扬左右曰方【留不至也扬过去也方出旁也】公既发大射正受弓而俟拾发以将乘矢【公下射也而先发不留尊也】公卒射小臣师以巾退反位大射正受弓【受弓以授有司于东堂】小射正以笥受决拾退奠于坫上复位大射正退反司正之位小臣正赞袭公还而后賔降释弓于堂西反位于阶西东面【阶西东面賔降位】公即席司正以命升賔賔升复筵而后卿大夫继射诸公卿取弓矢于次中袒决遂执弓搢三挟一个出西面揖揖如三耦升射卒射降如三耦适次释弓説决拾袭反位众皆继射释获皆如初【诸公卿言取弓矢众言释获互言也】卒射释获者遂以所执余获适阼阶下北面告于公曰左右卒射【司射不告者释获者于是有事宜终之也余获余算也无余算则无所执古文曰余算】反位坐委余获于中西兴共而俟
　　右公及诸公卿大夫射　记君射则为下射上射退于物一笴既发则答君而俟【答对也此以下杂记也今文君射则为下】君乐作而后就物君袒朱襦以射【君尊】小臣以巾执矢以授【君尊不搢矢不挟矢授之稍属　乡射记】　君在大夫射则肉袒【不袒纁襦厌于君也今文无射　同上】
　　司马袒执弓升命取矢如初负侯许诺以旌负侯如初司马降释弓如初小臣委矢于楅如初【司马司马正于是司马师亦坐乘矢】宾诸公卿大夫之矢皆异束之以茅卒正坐左右抚之进束反位【异束大夫矢尊殊之也正司马正也进前也又言束整结之示亲也】宾之矢则以授矢人于西堂下【是言矢人则纳射器之有司各以其器名官职不言君矢小臣以授矢人于东堂下可知】司马释弓反位而后卿大夫升就席【此言其升前小臣委矢于楅】司射适阶西释弓去朴袭进由中东立于中南北面视算【释弓去朴射事巳也】释获者东面于中西坐先数右获【固东面矣复言之者少南就右获】二算为纯【纯犹全也耦隂阳也】一纯以取实于左手十纯则缩而委之【缩从也于数者东西为从古文缩皆作蹙】毎委异之【易较数】有余纯则横诸下【又异之也自近为下】一算为竒竒则又缩诸纯下【又从之】兴自前适左【从中前北也更端故起】东面坐【少北于故】坐兼敛算实于左手一纯以委十则异之【变于右也】其余如右获【谓所缩所横者】司射复位释获者遂进取贤获执之由阼阶下北面告于公【贤获胜党之算也执之者齐而取其余】若右胜则曰右贤于左若左胜则曰左贤于右以纯数告若有竒者亦曰竒【告曰某贤于某若干纯若干竒】若左右钧则左右各执一算以告曰左右钧还复位坐兼敛算实八算于中委其余于中西兴共而俟
　　右取矢视算
　　司射命设丰【当饮不胜者射爵】司宫士奉丰由西阶升北面坐设于西楹西降复位胜者之弟子洗觯升酌散南面坐奠于丰上降反位【弟子其少者也不授者射爵犹罚爵略之】司射袒执弓挟一个搢朴东面于三耦之西命三耦及众射者胜者皆袒决遂执张弓【执张弓言能用之也右手挟】不胜者皆袭説决拾郤左手右加弛弓于其上遂以执弣【固袭説决拾矣复言之者起胜者也不胜者执弛弓言不能用之也两手执弣无所挟也】司射先反位【居前俟所命入次而来饮】三耦及众射者皆升饮射爵于西阶上【不胜之党无不饮】小射正作升饮射爵者如作射一耦出揖如升射及阶胜者先升堂少右【先升尊贤也少右辟饮者亦因相饮之礼然】不胜者进北面坐取丰上之觯兴少退立卒觯进坐奠于丰下兴揖【立卒觯不祭不拜受罚不备礼也右手执觯左手执弓】不胜者先降【后升先降略之不由次也降而少右复并行】与升饮者相左交于阶前相揖适次释弓袭反位仆人师继酌射爵取觯实之反奠于丰上退俟于序端【仆人师酌者君使之代弟子也自此以下辩为之酌】升饮者如初三耦卒饮若宾诸公卿大夫不胜则不降不执弓耦不升【此耦谓士也诸公卿或阙士为之耦者不升其诸公卿大夫相为耦者不降席重耻尊也】仆人师洗升实觯以授宾诸公卿大夫受觯于席以降适西阶上北面立饮卒觯授执爵者反就席【虽尊亦西阶上立饮不可以巳尊枉正罚也授爵而不奠丰尊大夫也】若饮公则侍射者降洗角觯升酌散降拜【侍射宾也饮君则不敢以为罚从致爵之礼也】公降一等小臣正辞宾升再拜稽首公答再拜宾坐祭卒爵再拜稽首公答再拜宾降洗象觯升酌膳以致下拜小臣正辞升再拜稽首公答再拜公卒觯宾进受觯降洗散觯升实散下拜小臣正辞升再拜稽首公答再拜【宾复酌自饮者夹爵也但如致爵则无以异于燕也夹爵亦所以耻公也所谓若饮君燕则夹爵】宾坐不祭卒觯降奠于篚阶西东面立【不祭象射爵】摈者以命升宾宾升就席【摈者司正也今丈席为筵】若诸公卿大夫之耦不胜则亦执弛弓特升饮【此耦亦谓士也特犹独也以尊为耦而又不胜使之独饮若无伦匹孤贱也】众皆继饮射爵如三耦射爵辩乃彻丰与觯【彻除也】
　　右饮不胜者　记若饮君如燕则夹爵【谓君在不胜之党也宾饮君如燕宾媵觚于公之礼则夹爵夹爵者君既卒爵复自酌　乡射记】
　　司宫尊侯于服不之东北两献酒东面南上皆加勺设洗于尊西北篚在南东肆实一散于篚【为大侯获者设尊也言尊侯者获者之功由侯也不于初设之者不敢必君射也君不射则不献大侯之获者散爵名容五升】司马正洗散遂实爵献服不【言服不者着其官尊大侯也服不司马之属掌飬猛兽而教扰之者洗酌皆西面】服不侯西北三歩北面拜受爵【近其所为献】司马正西面拜送爵反位【不俟卒爵略贱也此终言之献服不之徒乃反位】宰夫有司荐庶子设折俎【宰夫有司宰夫之吏也乡射记曰获者之俎折脊胁肺】卒错获者适右个荐俎从之【不言服不言获者国君大侯服不负侯其侯居乏待获变其文容二人也司马正皆献之荐俎已错乃适右个明此献已已归功于侯也适右个由侯内乡射记曰东方谓之右个】获者左执爵右祭荐俎二手祭酒【祭俎不奠爵不备礼也二手祭酒者获者南面于俎北当为侯祭于豆间爵反注为一手不能正也此荐俎之设如于北面人焉天子祝侯曰唯若寕侯无或若女不寕侯不属于王所故抗而射女彊饮彊食贻女曽孙诸侯百福诸侯以下祝辞未闻】适左个祭如右个中亦如之【先祭个后中者以外即之至中若神在中乡射礼曰献获者俎与荐皆三祭】卒祭左个之西北三歩东面【北乡受献之位也不北面者嫌为侯卒爵】设荐俎立卒爵【不言不拜既爵司马正巳反位不拜可知也乡射礼曰获者荐右东面立饮】司马师受虚爵洗献隶仆人与巾车获者皆如大侯之礼【隶仆人扫侯道巾车张大侯及参侯干侯之获者其受献之礼如服不也隶仆人巾车于服不之位受之功成于大侯也不言量人者此自后以及先可知】卒司马师受虚爵奠于篚【获者之篚】获者皆执其荐庶子执俎从之设于乏少南【少南为复射妨旌也隶仆人巾车量人自服不而南】服不复负侯而俟
　　右献服不
　　司射适阶西去朴适堂西释弓説决拾袭适洗洗觚升实之降献释获者于其位少南【献释获者与获者异文武不同也去朴者朴不升堂也少南辟中】荐脯醢折俎皆有祭【俎与服不同唯祭一为异】释获者荐右东面拜受爵司射北面拜送爵释获者就其荐坐左执爵右祭脯醢兴取肺坐祭遂祭酒【祭俎不奠爵亦贱不备礼】兴司射之西北面立卒爵不拜既爵司射受虚爵奠于篚释获者少西辟荐反位【辟荐少西之者为复射妨司射视算亦辟俎也】
　　右献释获者
　　司射适堂西袒决遂取弓挟一个适阶西搢朴以反位【为将复射】司射倚朴于阶西适阼阶下北面请射于公如初【不升堂宾诸公卿大夫既射矣闻之可知】反搢朴适次命三耦皆袒决遂执弓序出取矢【向言拾是言序互言耳】司射先反位【言先先三耦也司射既命三耦以入次之事即反位三耦入次袒决遂执弓挟矢乃出反次外西面位向不言司射先反位三耦未有次外位无所先也】三耦拾取矢如初小射正作取矢如初【小射正司射之佐作取矢礼杀代之】三耦既拾取矢诸公卿大夫皆降如初位与耦入于次皆袒决遂执弓皆进当楅进坐説矢束上射东面下射西面拾取矢如三耦【皆进当楅进三耦揖之位也凡继射命耦而已不作射不作取矢从初】若士与大夫为耦士东面大夫西面大夫进坐説矢束退反位【説矢束自同于三耦谦也】耦揖进坐兼取乘矢兴顺羽且左还毋周反面揖【兼取乘矢不敢与大夫拾】大夫进坐亦兼取乘矢如其耦北面搢三挟一个揖进大夫与其耦皆适次释弓説决拾袭反位诸公卿升就席【大夫反位诸公卿乃升就席大夫与已上下位】众射者既拾取矢皆如三耦遂入于次释弓矢説决拾袭反位
　　右三请射
　　司射犹挟一个以作射如初一耦揖升如初司马升命去侯负侯许诺司马降释弓反位司射与司马交于阶前倚朴于阶西适阼阶下北面请以乐于公公许【请奏乐以为节也始射获而未释获复释获复用乐行之君子之于事也始取苟能中课有功终用成法教化之渐也射用应乐为难孔子曰射者何以听循声而发发而不失正鹄者其唯贤者乎】司射反搢朴东面命乐正曰命用乐【言君有命用乐射也乐正在工南北面】乐正曰诺司射遂适堂下北面眂上射命曰不鼓不释【不与鼔节相应不释算也鼓亦乐之节学记曰鼔无当于五声五声不得不和凡射之鼔节投壶其存者也周礼射节天子九诸侯七卿大夫以下五】上射揖司射退反位乐正命大师曰奏貍首间若一【乐正西面受命左还东面命大师以大射之乐章使奏之也貍首逸诗曽孙也貍之言不来也其诗有射诸侯首不朝者之言因以名篇后世失之谓之曽孙曽孙者其章头也射义所载诗曰曽孙侯氏是也以为诸侯射节者采其既有弧矢之威又言小大莫处御于君所以燕以射则燕则誉有乐以时防君事之志也间若一者调其声之疏数重节】大师不兴许诺乐正反位奏貍首以射三耦卒射宾待于物如初公乐作而后就物稍属不以乐志其他如初仪【不以乐志君之射仪迟速从心其发不必应乐辟不敏也志意所拟度也春秋传曰吾志其目】卒射如初宾就席诸公卿大夫众射者皆继射释获如初卒射降反位释获者执余获进告左右卒射如初
　　右三射用乐
　　司马升命取矢负侯许诺司马降释弓反位小臣委矢司马师乘之皆如初司射释弓视算如初释获者以贤获与钧告如初复位
　　右取矢视算
　　司射命设丰实觯如初遂命胜者执张弓不胜者执弛弓升饮如初卒退丰与觯如初
　　右饮不胜者
　　司射犹袒决遂左执弓右执一个兼诸面镞适次命拾取矢如初【侧持矢曰执面犹尚也兼矢于尚镞将止变于射也】司射反位三耦及诸公卿大夫众射者皆袒决遂以拾取矢如初矢不挟兼诸面镞退适次皆授有司弓矢袭反位【不挟亦谓执之如司射】卿大夫升就席司射适次释弓説决拾去朴袭反位司马正命退楅觧纲小臣师退楅巾车量人觧左下纲司马师命获者以旌与荐俎退【觧犹释也今文司马师无司马】司射命释获者退中与算而俟【诸所退射器皆俟备君复射释获者亦退其荐俎】
　　右三射毕
　　公又举奠觯唯公所赐若宾若长以旅于西阶上如初大夫卒受者以虚觯降奠于篚反位
　　右公为大夫举旅
　　司马正升自西阶东楹之东北面告于公请彻俎公许【射事既毕礼杀人倦宜彻俎燕坐】遂适西阶上北面告于賔賔北面取俎以出诸公卿取俎如宾礼遂出授从者于门外【自其从者】大夫降复位【门东北面位】庶子正彻公俎降自阼阶以东【降自阼阶若亲彻也以东去藏】
　　右彻俎
　　宾诸公卿皆入门东面北上【诸公卿不入门而右以将燕亦因从宾】司正升宾賔诸公卿大夫皆説屦升就席公以宾及卿大夫皆坐乃安【向命以我安臣于君尚犹踧踖至此乃敢安】羞庶羞【羞进也庶众也所进众羞谓肝膋狗胾醢也或有炮鼈脍鲤雉免鹑鴽】大夫祭荐【燕乃祭荐不敢于盛成礼】司正升受命皆命公曰众无不醉宾及诸公卿大夫皆兴对曰诺敢不醉皆反位坐【皆命者命宾命诸公命卿大夫皆乡其位也兴对必降席故也司正退立西序端】
　　右燕
　　主人洗酌献士于西阶上士长升拜受觯主人拜送【献士用觯士贱也今文觯作觚】士坐祭立饮不拜既爵其他不拜坐祭立饮【其他谓众士升不拜受爵】乃荐司正与射人于觯南北面东上司正为上【司正射人士也以齿受献既乃荐之也司正大射正也射人小射正略其佐】辩献士士既献者立于东方西面北上乃荐士【士既献易位者以卿大夫在堂臣位尊东也毕献荐之略贱】祝史小臣师亦就其位而荐之【亦者亦士也辩献乃荐也祝史门东北面东上】主人就士旅食之尊而献之旅食不拜受爵坐祭立饮【主人既酌西面士旅食北面受之不洗者于贱略之】主人执虚爵奠于篚复位
　　右主人献士及祝史等
　　宾降洗升媵觯于公酌散下拜公降一等小臣正辞宾升再拜稽首公答再拜【宾受公赐多矣礼将终宜劝公序厚意也今文觯为觚公答拜无再拜】宾坐祭卒爵再拜稽首公答再拜宾降洗象觚升酌膳坐奠于荐南降拜小臣正辞宾升成拜公答拜宾反位【反位反席也此觚当为觯】
　　右宾媵爵于公
　　公坐取宾所媵觚兴唯公所赐受者如初受酬之礼降更爵洗升酌膳下再拜稽首小臣正辞升成拜公答拜乃就席坐行之【坐行之若今坐相劝酒】有执爵者【士有盥升主酌授之】唯受于公者拜【公所赐者拜其余则否】司正命执爵者爵辩卒受者兴以酬士【欲令惠均】大夫卒受者以爵兴西阶上酬士士升大夫奠爵拜士答拜【兴酬士者士立堂下与上坐者异也】大夫立卒爵不拜实之士拜受大夫拜送士旅于西阶上辩【祝史小臣师旅食皆及焉】士旅酌【旅序也士以次自酌相酬无执爵者】
　　右公为士举旅
　　若命曰复射则不献庶子【献庶子则正礼毕无事】司射命射唯欲【司射命宾及诸公卿大夫射欲者则射不欲者则止可否之事从人心也】卿大夫皆降再拜稽首公答拜【拜君乐与臣下执事无已不言宾宾从羣臣礼在上】壹发中三侯皆获【其功一也而和者益多尚欢乐也矢触或有参中者】
　　右复射
　　主人洗升自西阶献庶子于阼阶上如献士之礼辩献降洗遂献左右正与内小臣皆于阼阶上如献庶子之礼【庶子既掌正六牲之体又正舞位授舞器与膳宰乐正联事又掌国子戒令教治世子之官也左右正谓乐正仆人正也位在中庭之左右小乐正在颂磬之北右也工在西即北面工迁于东则东面大乐正在笙磬之北左也工在西则西面工迁于东则北面仆人正相大师工升堂与其师士降立于小乐正之北北上工迁于东则陪其工后国君无故不释县二正君之近官也内小臣奄人掌君隂事隂令后夫人之官也献三官于阼阶别内外臣也同献更洗以时事不聨也献正下及内小臣则磬人钟人鑮人鼔人仆人师仆人士尽献可知也庶子内小臣位在小臣师之东少退西上】
　　右献庶子左右正内小臣
　　无算爵【算数也爵行无次数唯意所劝醉而止】士也有执膳爵者有执散爵者执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公答再拜【席下席西】受赐爵者以爵就席坐公卒爵然后饮【酬之礼爵代举今爵竝行嫌不代也竝行犹代者明劝惠从尊者来】执膳爵者受公爵酌反奠之【燕之欢在饮酒成其意也】受赐者兴授执散爵者执散爵者乃酌行之【与其所欢者】唯受于公者拜卒爵者兴以酬士于西阶上士升大夫不拜乃饮实爵【乃犹而也】士不拜受爵大夫就席士旅酌亦如之公有命彻幂则宾及诸公卿大夫皆降西阶下北面东上再拜稽首【命彻幂者公意殷勤欲尽酒】公命小臣正辞公答拜大夫皆辟升反位【升不成拜于将醉正臣礼】士终旅于上如初【卿大夫降而爵止于其反席卒之】无算乐【升歌间合无次数唯意所乐】宵则庶子执烛于阼阶上司宫执烛于西阶上甸人执大烛于庭阍人为烛于门外【宵夜也烛燋也甸人掌共薪蒸者庭大烛为其位广也为作也作烛俟宾出】
　　右无算爵
　　宾醉北面坐取其荐脯以降【取脯重得君之赐】奏陔【陔夏乐章也其歌颂类也以钟鼔奏之其篇今亡】宾所执脯以赐钟人于门内霤遂出【必赐钟人钟人以钟鼔奏陔夏赐之脯明虽醉志礼不忘乐】卿大夫皆出【从宾出】公不送【臣也与之安燕交欢嫌亢礼也】公入骜【骜夏亦乐章也以钟鼔奏之其诗今亡此公出而言入者射宫在郊以将还为入燕不骜者于路寝无出入也】
　　右宾岀公入


　　礼书纲目卷十
<经部,礼类,通礼之属,礼书纲目>
　　钦定四库全书
　　礼书纲目卷十一　　　　　　婺源江永撰
　　三射记　　　嘉礼十六
　　补
　　梓人为侯广与崇方参分其广而鹄居一焉【崇高也方犹等也高广等者谓侯中也天子射礼以九为节侯道九十弓弓二寸以为侯中则天子侯中丈八尺诸侯于其国亦然鹄所射也以皮为之各如其侯也居侯中参分之一则此鹄方六尺惟大射以皮餙侯大射者将祭之射也其余有宾射燕射】上两个与其身三下两个半之【郑司农云两个谓布可以维持侯者也上方两枚与身三设身广一丈两个各一丈凡为三丈下两个半之傅地故短也谓个读若齐人搚干之干上个下个皆谓舌也身躬也乡射礼记曰倍中以为躬倍躬以为左右舌下舌半上舌然则九节之侯身三丈六尺上个七丈二尺下个五丈四尺其制身夹中个夹身在上下各一幅此侯凡用布三十六丈言上个与其身三者明身居一分上个倍之耳亦为下个半上个出也个或谓之舌者取其出而左右也侯制上广下狭盖取象于人也张臂八尺张足六尺是取象率焉】上纲与下纲出舌寻縜寸焉【纲所以系侯于植者也上下皆出舌一寻者亦人张手之节也郑司农云纲连侯绳也縜笼纲者縜读为竹中皮之縜舌维持侯者】张皮侯而栖鹄则春以功【皮侯以皮所餙之侯司裘职曰王大射则共虎侯熊侯豹侯设其鹄谓此侯也春读为蠢蠢作也出也天子将祭必与诸侯羣臣射以作其容体出其合于礼乐者与之事鬼神焉】张五采之侯则远国属【五采之侯谓以五采画正之侯也射人职曰以射法治射仪王以六耦射三侯三获三容乐以驺虞九节五正下曰若王大射则以貍歩张三侯明此五正之侯非大射之侯明矣其职又曰诸侯在朝则皆北面逺国属者若诸侯朝防王张此侯与之射所谓宾射也正之外方如鹄内二尺五采者内朱白次之苍次之黄次之黒次之其侯之饰又以五采画云气焉】张兽侯则王以息燕【兽侯画兽之侯也乡射记曰凡侯天子熊侯白质诸侯麋侯赤质大夫布侯画以虎豹士布侯画以鹿豕凡画者丹质是兽侯之差也息者休农息老物也燕谓劳使臣若与羣臣间暇饮酒而射　考工记　此一条总论三射侯制】　天子将祭必先习射于泽泽者所以择士也已射于泽而后射于射宫射中者得与于祭不中者不得与于祭【详见射义】　古者天子之制诸侯歳献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭【同上　此二条是论天子大射】　司裘王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄【大射者为祭祀射王将有郊庙之事以射择诸侯及羣臣与邦国所贡之士可以与祭者射者可以观德行其容体比于礼其节比于乐而中多者得与于祭诸侯谓三公及王子弟封于畿内者卿大夫亦皆有采地焉其将祀其先祖亦与羣臣射以择之凡大射各于其射宫侯者其所射也以虎熊豹麋之皮饰其侧又方制之以为谓之鹄着于侯中所谓皮侯王之大射虎侯王所自射也熊侯诸侯所射豹侯卿大夫以下所射诸侯之大射熊侯诸侯所自射豹侯羣臣所射卿大夫之大射麋侯君臣共射焉凡此侯道虎九十弓熊七十弓豹麋五十弓列国之诸侯大射大侯亦九十参七十干五十逺尊得伸可同耳所射正谓之侯者天子中之则能服诸侯诸侯以下中之则得为诸侯郑司农云鹄鹄毛也方十尺曰侯四尺曰鹄二尺曰正四寸曰质谓侯中之大小取数于侯道乡射记曰弓二寸以为侯中则九十弓者侯中广丈八尺七十弓者侯中广丈四尺五十弓者侯中广一丈尊卑异等此数明矣考工记曰梓人为侯广与崇方参分其广而鹄居一焉然则侯中丈八尺者鹄方六尺侯中丈四尺者鹄方四尺六寸大半寸侯中一丈者鹄方三尺三寸少半寸谓之鹄者取名于鳱鹄鳱鹄小鸟而难中是以中之为隽亦取鹄之言较较者直也射所以直已志用虎熊豹麋之皮示服猛讨迷惑者射者大礼故取义众也士不大射士无臣祭无所择故书诸侯则共熊侯虎侯杜子春云虎当为豹　天官　此一条论天子以下大射之侯】　大宗伯以嘉礼亲万民以宾射之礼亲故旧朋友【射礼虽王亦立宾主也王之故旧朋友为世子时共在学者天子亦有友诸侯之义武王誓曰我友邦冡君是也司防职有议故之辟议宾之辟　春官　此一条论天子宾射】　射人以射法治射仪王以六耦射三侯三获三容乐以驺虞九节五正诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正士以三耦射豻侯一获一容乐以采蘩五节二正【射法王射之礼治射仪谓肄之也郑司农云三侯虎熊豹也容者乏也待获者所蔽也九节析羽九重设于长杠也正所射也诗云终日射侯不出正兮二侯熊豹也豻侯豻者兽名也兽有防豻熊虎谓三侯者五正三正二正之侯也二侯者三正二正之侯也一侯者二正而已此皆与賔射于朝之礼也考工梓人职曰张五采之侯则逺国属逺国谓诸侯来朝者也五采之侯即五正之侯也正之言正也射者内志正则能中焉画五正之侯中朱次白次苍次黄居外三正损黄二正去白苍而画以朱緑其外之广皆居侯中参分之一中二尺今儒家云四尺曰正二尺曰鹄鹄乃用皮其大如正此説失之矣大射礼豻作干读如宜豻宜狱之豻豻胡犬也士与士射则以豻皮饰侯下大夫也大夫以上与賔射饰侯以云气用采各如其正九节七节五节者奏乐以为射节之差言节者容侯道之数也乐记曰明乎其节之志不失其事则功成而徳行立　夏官　此一条论天子以下宾射之法】　凡侯天子熊侯白质诸侯麋侯赤质大夫布侯画以虎豹士布侯画以鹿豕【此所谓兽侯也燕射则张之乡射及賔射当张采侯二正而记此者天子诸侯之燕射各以其乡射之礼而张此侯由是云焉白质赤质者谓采其地其地不采者白布也熊麋虎豹鹿豕皆正面画其头象于正鹄之处耳君画一臣画二阳竒隂偶之数也燕射射熊虎豹不妄上下相犯射麋鹿豕志在君臣相飬也其画之皆毛物之属】凡画者丹质【宾射之侯燕射之侯皆画云气于侧以为饰必先以丹采其地丹浅于赤　乡射记　此一条论天子以下燕射之侯】乐师凡射王以驺虞为节诸侯以貍首为节大夫以
　　采苹为节士以采蘩为节【驺虞采苹采蘩皆乐章名在国风召南唯貍首在乐记射义曰驺虞者乐官备也貍首者乐防时也采苹者乐循法也采蘩者乐不失职也是故天子以备官为节诸侯以时防为节卿大夫以循法为节士以不失职为节郑司农云以大射礼曰乐正命大师曰奏貍首间若一大师不兴许诺乐正反位奏貍首以射貍首曾孙　春官】　钟师凡射王奏驺虞诸侯奏貍首卿大夫奏采苹士奏采蘩【郑司农云驺虞圣兽　同上　此二条论天子以下乐节】　天子之弓合九而成规诸侯合七而成规大夫合五而成规士合三而成规【体徃来之衰也徃体寡来体多则合多徃体多来体寡则合少而圜　夏官司弓矢　此一条论天子以下弓制】　君国中射则皮树中以翿旌获白羽与朱羽糅【国中城中也谓燕射也皮树兽名以翿旌获尚文德也今文皮树为繁防糅为韬古文无以】于郊则闾中以旌获【于郊谓大射也大射于大学王制曰小学在于公宫之左大学在郊闾兽名如驴一角或曰如驴岐蹄周书曰北唐以闾析羽为旌】于竟则虎中龙旜【于竟谓与邻国君射也画龙于旜尚文章也通帛为旜】大夫兕中各以其物获【兕兽名似牛一角】士鹿中翿旌以获【谓小国之州长也用翿为旌以获无物也古文无以获】唯君有射于国中其余否【臣不习武事于君侧也古文有作又今文无其余否　乡射记此一条论诸侯以下中及获旌之制】
　　右总要
　　射人若王大射则以貍歩张三侯【郑司农云貍步谓一举足为一歩于今为半歩谓貍善搏者也行则止而拟度焉其发必获是以量侯道法之也侯道者各以弓为度九节者九十弓七节者七十弓五节者五十弓弓之下制长六尺大射礼曰大侯九十参七十干五十是也三侯者司裘所共虎熊豹侯也列国之君大射亦张三侯数与天子同大侯熊侯也参读为糁糁杂也杂者豹鹄而麋饰下天子大夫夏官】　　车仆大射共三乏【郑司农云乏读为匮乏之乏　春官】　司常凡射共获旌【获旌获者所持旌　同上】　服不氏射则赞张侯以旌居乏而待获【賛佐也大射礼曰命量人巾车张三侯杜子春云待当为持书亦或为持乏读为匮乏之乏持获者所蔽谓待获待射者中举旌以获　夏官】　掌次射则张耦次【耦俱升射者次在洗东大射曰遂命三耦取弓矢于次　天官】　笙师凡射共其钟笙之乐【钟笙与钟声相应之笙　春官】　典庸器祭祀帅其属而设笋虡陈庸器宾射亦如之【设笋虡眂了当以县乐器焉陈功器以华国也　同上】　司几筵大射王位设黼依依前南乡设莞筵纷纯加缫席画纯加次席黼纯左右玉几【斧谓之黼其绣白黒采以绛帛为质依其制如屏风然于依前为王设席左右有几优至尊也郑司农云纷读为豳又读为和粉之粉谓白绣也纯读为均服之均纯縁也缫读为藻率之藻次席虎皮为席书顾命曰成王将崩命大保芮伯毕公等被冕服凴玉几谓纷如绶有文而狭者缫席削蒲蒻展之编以五采若今合欢席矣画谓云气也次席桃枝席有次列成文　同上】牛人賔射共其膳羞之牛【羞进也所进賔之膳燕礼小臣请执幂者与羞膳者至献賔而膳宰设折俎　地官】　司服射则鷩冕【射与诸侯射也鷩画以雉谓草虫也其衣三章裳四章凡七章　春官】　大司乐大射王出入令奏王夏　眂了賔射皆奏其钟鼓【击朄以奏之其登歌大师自奏之】　镈师祭祀鼔其金奏之乐宾射亦如之【并春官】　射人掌国之三公孤卿大夫之位三公北面孤东面卿大夫西面其挚三公执璧孤执皮帛卿执羔大夫雁【位将射始入见君之位不言士者此与诸侯之賔射士不与也燕礼曰公升即位于席西乡小臣纳卿大夫卿大夫皆入门右北面东上士立于西方东面北上大射亦云则凡朝燕及射臣见于君之礼同】诸侯在朝则皆北面诏相其灋【谓诸侯来朝而未归王与之射于朝者皆北面从三公位法其礼仪　夏官】　司弓矢恒矢庳矢用诸散射【恒矢安居之矢也庳矢象焉二者皆可以散射也谓礼射及习射也前后订其行平也】大射燕射共弓矢如数并夹【如数如当射者之数也毎一人一弓乘矢并夹矢籋也同上】　大司马若大射则合诸侯之六耦【大射王将祭射于射宫以选贤也王射三侯以诸侯为六耦】　小司马凡射掌其事如大司马之灋【并同上】　大史凡射事饰中舍算执其礼事【舍读曰释郑司农云中所以盛算也谓设算于中以待射时而取之中则释之乡射礼曰君国中射则皮防中于郊则闾中于竟则虎中大夫兕中士鹿中天子之中未闻　春官】　膳人掌王之用弓矢抉拾【郑司农云抉者所以纵也拾者所以引也诗曰决拾既佽诗家説或谓抉谓引彄也拾谓韝扞也谓抉挟矢时所以持饰也着右手巨指士防礼曰抉用正王棘若檡棘则天子用象骨与韝扞着左臂里以韦为之】掌诏王射【告王当射之节】赞王弓矢之事【授之受之夏官】　大仆王射则赞弓矢【賛谓授之受之】　小臣宾射掌事如大仆之法【賔射与诸侯来朝者射】　射人王射则令去侯立于后以矢行告卒令取矢【郑司农云射人主令人去侯所而立于后也以矢行告射人主以矢行高下左右告于王也大射礼曰大射正立于公后以矢行告于公下曰留上曰扬左右曰方杜子春説以矢行告告白射事于王王则执矢也杜子春説不与礼经合疑非是也卒令取矢谓射卒射人令当取矢者使取矢也谓令去侯者命负侯者去侯也乡射曰司马命获者执旌以负侯】祭侯则为位【祭侯献服不服不以祭侯为位为服不受献之位也大射曰服不侯西北三步北面拜受爵】与大史数射中【射中数射者中侯之筭也大射曰司射适阶西释弓去朴袭进由中东立于中南北面视筭】佐司马治射正【射正射之法仪也】　射鸟氏射则取矢矢在侯高则以并夹取之【郑司农云王射射鸟氏主取其矢矢在侯高者矢着侯高人手不能及则以并夹取之并夹鍼箭具夹读为甲故司弓矢职曰大射燕射共弓矢并夹　并同上】　祭侯之礼以酒脯醢【谓司马实爵而献获者于侯荐脯醢折俎获者执以祭侯】其辞曰惟若寕侯【若犹女也寕安也谓先有功徳其鬼有神】毋或若女不寕侯不属于王所故抗而射女【或有也若如也属犹朝防也抗举也张也】强饮强食诒女曾孙诸侯百福【诒遗也曾孙诸侯谓女后世为诸侯者　考工梓人】　大司乐及射令奏驺虞【驺虞乐章名在召南之卒章王射以驺虞为节】诏诸侯以弓矢舞【舞谓执弓挟矢揖譲进退之仪春官】　乐师燕射帅射夫以弓矢舞【射夫众耦也故书燕为舞帅为率射】
　　【夫为射矢郑司农云舞当为燕率当为帅射矢当为射夫】　大师大射帅瞽而歌射节【射节王歌驺虞　并同上】
</div>
    <div class="pagination">
<a href="礼书纲目_page20.html">上一页</a><span>...</span><a href="礼书纲目_page16.html">16</a><a href="礼书纲目_page17.html">17</a><a href="礼书纲目_page18.html">18</a><a href="礼书纲目_page19.html">19</a><a href="礼书纲目_page20.html">20</a><span class="current-page">21</span><a href="礼书纲目_page22.html">22</a><a href="礼书纲目_page23.html">23</a><a href="礼书纲目_page24.html">24</a><a href="礼书纲目_page25.html">25</a><a href="礼书纲目_page26.html">26</a><span>...</span><a href="礼书纲目_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
