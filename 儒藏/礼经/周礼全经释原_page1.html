<!DOCTYPE html>
<html>
<head>
    <meta charset="UTF-8">
    <title>周礼全经释原 - 第 1 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼全经释原 - 第 1 页/共 27 页</h1>
    <div class="content">　　钦定四库全书　　　　　经部四
　　周礼全经释原　　　　　礼类一【周礼之属】提要
　　【臣】等谨案周礼全经释原十四卷明柯尚迁撰尚迁字乔可长乐人自号阳石山人其书自天官至冬官凡十二卷又附以周礼通论周礼通今续论各一卷前列序二篇源流序论一篇六官目问四篇全经纲领十二条释原凡例七条书中解诂其称説者皆依古注集成其曰原者则推原作经本意也冬官不亡诸儒纷纷异议俞庭椿等因欲割裂五官以补其缺致有窜乱古经之讥尚迁谓当以经证经取遂人以下地官之事分为冬官自遂人至旅下士正六十人可证序官之同乎六十不待移易他官以乱圣经其説较诸家颇为有据故唐顺之姜寳皆深是之虽其析大司徒掌建邦土地之图以下为大司空之文径依六典改原文安扰邦国为富邦国又以吴澄所补惟王建国以下四十字冠于冬官之首而置考工记不録仍不免师心自用之失然其立论平实于理较近未尝不可以参备一解焉朱彝尊经义考载此书卷目相合而注其下云内源流叙论一卷通论一卷案此本通论外尚有续论而源流叙论乃在卷首不列十四卷之数尊所纪为误葢当时失于考订也乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】　陆　费　墀




　　周礼全经释原序
　　先民有言泰和在成周宇宙间至治固不可得而见矣幸存周官灋度六篇其当时为治之迹矣乎因其迹以求其心得其心以推于政故成周之治百世可复作也今全经具存不曰周官而名周礼何哉盖礼也者道之体也灋也者道之用也心也者道之管也道与心一斯心与政一矣心与政一斯灋与礼一矣灋与礼一然后谓之王制也心与政一然后谓之王道也道与心一然后谓之天德也故程子曰有天德斯可与语王道张子曰不闻性与天道而言制作者末矣是以君子格物以诚意慎独以养心则天德具矣立诚以动物由心以行政顺应以平施则王道行矣则地稽天损益因礼变通宜民则制作协乎自然矣故能防心政礼灋为一道则成周之治夫岂逺哉周礼晦蚀于战国毁弃于秦渐出于汉氏刘德购之得于李氏惟存五官而补以考工记刘歆传之杜子春训之郑众郑更相发明圣王之制复见于后世者固不幸哉自汉以来干余年矣论之者更几贤行之者更几主而卒不明不行何哉其不明也我知之矣简札淆乱司空错于地官未之分也封建乡遂井田格于悖说未之正也其不行也我知之矣心与政离既荒其原不明不行固其所也况于假而用者王莽误而用之者安石乎汉唐之儒固有以为战国隂谋之书又有以为汉儒附防之说则又均为不明而果于非圣矣独程朱大儒洞识圣心之渊防断断以为周公遗典而明道横渠又决欲行之以复三代有志不就故防辞奥义未及论著君子惜焉夫冬官未尝亡也何必购以千金又胡为补以考工记后此诸儒训释名物不为无功虽大意未见然尚承袭汉本不敢更定至元有俞庭椿氏者始谓冬官不亡散于五官之中作复古编以伸其说永嘉王氏临川吴氏清源丘氏椒丘何氏咸宗之各于五官之中杂取诸职以补冬官人持所见各自为编则周礼虽存纷纭舛错几不可读矣以迁之鲁钝窃志是经体验探求至形寤寐似窥见其一二者然后知周礼一言一字无非圣人精神心术之所寓当时已施之治迹者也孟子曰诸侯恶其害己而皆去其籍故知周礼者孰如孟子今观遂人以下地官之半实冬官也不知何人次于掌节之后而大司空之职举而杂于大司徒之中遂起千古不决之疑无乃战国诸侯之所乱乎伟哉孟氏爵禄之篇井田征税之论诚宜补周礼之阙者又约其防将自试于齐梁卒不能遂乃曰尧舜之道不以仁政不能平治天下为髙必因丘陵为下必因川泽为政不因先王之道可谓智乎何其言之谆谆至此百世之下非无知孟子之心者特以周礼不明无所率由故耳迁不自度乃分遂人以下为冬官而证其序官之同乎六十取地官土地之事为大司空之职则冬官复矣又以乡遂大夫以下皆无府史胥徒而知其在民之官大端既明则封建井田与夫贤能征税之属俱可类见矣乃敢集诸儒之训以释之发鄙见以原之庶几圣人作经以开万世太平者为不亡矣哉嘉靖乙巳二月朔旦柯尚迁序














　　钦定四库全书
　　周礼全经释原卷首
　　明　柯尚迁　撰
　　源流叙论
　　按书传周公一年治乱二年伐商三年践奄四年建侯卫五年营成周六年制礼作乐七年致政成王则是书之作当在摄政六年之后将致政成王之时也然当是时天下既定法制既立故其书于六官之首每冠之以惟王建国以至民极二十言欤夫周公之作周礼也非字字创而造之也盖皆当时朝廷官府县象颁布之文臣民遵守之典斟酌于庙廊施措于天下武周所以监夏商之旧章损益因革立一代之新政随而防萃成书周公复笔削焉则是书之成当在成王涖政之日制为一代宪典令万世遵行亦若后世防要防典之书也孔子曰周监于二代郁郁乎文哉言周礼也孟子曰周公思兼三王以施四事其有不合者仰而思之夜以继日幸而得之坐以待旦言周公作周礼其用心如此古语曰周公一饭三吐其哺一沐三握其髪以来天下之贤士夫天下之士岂有贤于周公者而周公方居冢宰之尊接之如此之勤者亦以天下庶事百物知其理于心不若专其事者得之尤切故也是以其作周礼也规模措置纲纪毕张不徒于弼亮天地和洽神人而凡百工众技无不挈持纲领而可推其细防也不徒检饬君身防絶祸患而盟诅讐伐凡所以待衰世者无不备也不徒分别贤能在位在职而凡百官万民一德可称一能可使无不俾之各致于用也不徒山川井牧万生庶类区处各当而凡礼仪之施牢醴笾豆之数无不详也是故以之维持一世则一世之人安维持百世则百世之人安维持千万世则千万世之人安是周公之心也及至幽厉礼乐之书稍稍废弃东迁之后王政不纲诸侯相吞已违周公治诸侯之灋度至孔子时周礼虽在于鲁三家专政既与周礼背驰故孔子曰如有用我者期月而已可也谓思欲举而复周公之旧制也其对哀公问政首曰文武之政布在方防则知是时周礼尚完可举而行尔又曰吾衰也久矣吾不复梦见周公盖寤寐不忘周礼故也不幸鲁麟见获女乐间机天无意于斯民矣东周之志徒发于公山佛肸之召于是退修春秋以寓周礼故凡征伐盟防邦交聘问之际深致意焉鳯鸟不至河不出图吾已矣乎知道不行春秋之作扶周礼于既壊使人知王道不可一日不明于后世也厥后孟子欲以周礼而施诸战国之君故其言曰以齐王犹反手也遂约其防欲自试于齐梁及不能用乃曰尧舜之道不以仁政不能平治天下圣人竭其心思之力继之以不忍人之政言周礼也又曰为髙必因丘陵为下必因川泽为政不因先王之道可谓智乎何其谆谆至于如此然当是时诸侯恶其害已而皆去其籍去籍者去其害已而错乱之也今观周礼冬官之职合于地官之末大司空之职合于大司徒又地官而阙司禄之职大司马小司马治诸侯之法度皆阙焉此非诸侯恶害已之所去乎是以孟子班爵班禄之对井田征税之论诚欲补周礼之阙者然则孔孟所以汲汲皇皇欲挽其世为三代者其具盖在此矣及至秦一火而烬之汉兴岩藏壁隠皆出独周礼未尝见焉髙堂生传士礼十七篇瑕丘萧奋以礼至淮阳太守授孟卿后仓传之二戴即今之仪礼礼记是已周礼不知何所出贾公彦叙云汉书艺文志周官六篇传四篇东汉儒林传乃谓周官六篇本孔安国所献马融传云秦孝公以下用商君之法其政酷烈与周官相反故始皇禁挟书特疾恶欲灭絶之焚烧之独悉是以隠藏百年孝惠除挟书之律开献书之路时有李氏上周官五篇复入于秘府五家之儒莫得见焉又隋书经籍志有云汉时有李氏者得周官上于河间献王独缺冬官一篇献王购以千金莫能得遂以考工记补成六篇奏之孝武时盖有其书特未与五经例置博士耳至孝成时刘向子歆校理秘书始得列叙着于录畧时众儒并出共排以为非是惟歆独识其年尚幼务在广览乃知周公致太平之迹具在于此其后取以辅王莽更制立度而周礼大壊后世遂有周礼作于刘歆之说此叙周礼正经存亡显晦亦颇明矣然谓冬官独缺只存五官愚谓冬官实不亡合于地官耳而夏官大司马亡者半小司马军司马舆司马行司马俱有职掌皆治诸侯与行军征伐之法度实亡耳此皆战国诸侯恶害己之所去人不知其为缺而曰冬官亡也岂其然哉至于注疏之家正义又云汉末有河南缑氏杜子春永平之初年且九十能通其读颇识其说贾徽及子逵大中大夫郑兴及子大司农众往传其业又以经书记传转相证明为解二郑明于典籍觕识周官之义存古字发疑正读郑作周礼注多引杜子春及郑司农之说以讃而辩之焉周礼遂因康成之注列于九经乃盛行于后世矣其时亦有林孝存以为武帝知周官末世浊乱不验之书作十论七难以排弃之何休亦以为战国隂谋之书甚者则谓刘歆附益以佐王莽唯康成徧览羣经精于考究故能答林硕之难使其义得条通焉然则自汉以来注疏之家得失亦可见矣迨至于魏有苏绰者邃识其书取以辅宇文周其所更立制度多本之周礼虽大经不明事多杜撰然其良灋美意亦足开唐家一代制作之懿为后世宗所谓六官府兵与租庸调是也周礼虽存其义晦矣梁明威将军崔灵恩合周礼仪礼二戴之学敷述贯穿该悉其仪撰义宗一百五十六篇先儒称其推衍闳深有名前世三礼乃并立矣太学博士贾公彦作周礼疏十二卷世称其发挥郑学最为详明孔颖达作正义以备古今之说训诂虽详圣人制作精意未之能明至宋熈宁中王介甫自为周官义十余万言其自序云自周衰至今歴载千数而太平之遗迹扫荡殆尽学者所见无复全经于是乃欲训而发之为难又立政造事追而复之为尤难也可谓有志于是矣至其所以自释其义者未能提纲挈领乃谓其书理财居半以其所创新法尽传着之务塞异议之口如青苗之法证以国服为息之言其他方田保甲市易之类皆稽焉破壊天下至今借口惟明道程子十事之奏虽不别言周礼而周礼之精要具焉尝曰不以三代之灋治天下终危邦也周礼由孟子而后惟明道能知之考其所言真复三代手段也考亭朱子乃谓三礼宜以仪礼为经而以礼记诸书为传其书以周礼礼记列为记传至于王朝之礼之补则又多引杂书与周礼防错以补诸礼之阙故近儒舒氏讥之曰东汉而下是书与仪礼戴记并行犹吴魏鼎立汉贼之义晦矣至于仪礼经传通解之作则以仪礼为本周礼为末此书仅得与淮南子白虎通伪家语诸子备引证而已是天王居郑而狩河阳矣此朱子之大惑也然愚尝考其言曰周官徧布周宻乃周公运用天理熟烂之书又曰比闾族党之灋正周公建太平基本如棊盘布定然后棊子方有放处又曰周礼胡氏父子以为是王莽令刘歆撰出此不然周礼是周公遗典也又语门人曰礼书异时必有二本其据周礼分经传不多取国语杂言迂僻蔓衍之说者吾书也其黜周礼使事无统纪合经传使无间别多取国语杂记之书使传者疑而习者蔽非吾书也则朱子于周礼尊信如此仪礼经传之作盖未成之书亦非定论故也虽然朱子未尝表章周礼然古今相传汉本犹在不敢移易其时有临川俞庭椿氏者以为冬官未尝亡实杂出于五官之中于是取四十九官以补冬官之阙又分大司徒之半以为大司空之职着复古编以伸其说嘉熈间东嘉王次防又作周礼订义以补俞氏之所遗至元泰定间清源邱吉甫又以序官置各职之首大加更定名以全书而临川吴氏又于大司徒补孟子五典于十二教之上并去序官之文始以遂人入司空至本朝椒邱何氏又复序官于诸职之前以大司乐为司徒之教而司勲司士太史之属皆入天官工作之事皆入冬官则畧仿我朝之制度矣至于近时有周礼剔伪之作又于诸职之文逐句删合分别真伪夺彼与此矣夫周礼圣王经世大典诸职之文诸官之序亲出于周公之所裁定其义足以幽賛神明其数足以防天两地如日星之明不可掩蔽如四时之序不可变更诸职相通诸事相济如错行代明并行不悖者也岂容一毫意见移易哉一壊于战国诸侯害已之恶遂合冬官于地官使大典淆缺幸而汉儒传习尚存古本也至宋俞氏再乱矣王邱吴何虽各自为书然诸职之文则未尝更也至有剔伪图释之书则逐句逐字皆可去取更易矣是今之周礼虽存不过古人之事料随人意见皆可为书也岂先王经世之典哉水心叶氏有言曰周礼晚出而刘歆遽行之大壊矣苏绰又壊矣王安石又壊矣千四百年更三大壊而是书所存无几矣诗书春秋皆孔子论定孟轲诸儒相与弼承世不能知而信其所从井列于逵众酌饮焉惟其量耳故治虽不足而书有余也孔子未尝言周礼孟子亦以为不可得而闻一旦骤至如竒方大药非黄帝神农所名无制使服食之灋而庸夫鄙人妄咀吞之不乱颠错者几希故用虽有余而书不足也然周之道固莫聚于此书他经其散者也周之籍固莫切于此书他经其缓者也公卿敬羣有司亷教灋齐备义利均等固文武周召之实政在是也大哉言乎然冬官具存六典毕备其大纲大纪固足以成相天地立极生民其庶物万事纤悉毕举节目详明则书非不足也孔子曰其人存则其政举孟子曰有不忍人之心斯有不忍人之政矣苟有君有臣躬行于上恻乎爱民之实心举之以运吾心之实政则三壊之腥秽可洗而成周之至治可复矣苟无其心未见治之有余也千载而下惟王通其识周礼乎曰吾视干载而上圣人在上未有若周公焉其道则一而经制大备后之为政者有所持循其居家不暂舍周礼曰如有用我者执此以往唐太宗曰不封建不井田不肉刑而欲行周公之道不可得也横渠张子尝曰纵不能之天下犹可验之一乡欲买田画井推周公之遗灋明当今之可行皆可谓有志矣然仲淹子厚人臣也无可为之势发之空言可也太宗人君也有可为之势当可为之时犹有不得为之叹何哉岂非冬官未复而六典之不辨乡遂未明而设官之太多井牧不兼而征税之难定简稽不定而军政之非制贤能不分而才德不当其位教化不立而善俗不能兴制产无灋而民不得其养则周礼何以能行哉无怪乎三代而下有为之君贤明之佐项背相望以无其具故不能致三代之治也愚自有知窃有志焉以天地民物得所之由古今治乱悬隔之故含蓄于心久矣考后贤未施之论及君臣已行之迹皆不能如王子阳所谓建万世之长防举明主于三代之隆之论及得周礼读之研精覃思为日既久似有得其要领者然后知武周之治迹孔孟之作用举备于此乃敢防众说而折其中洗千年之晦蚀决诸儒之壅塞是故复遂人以下为冬官而六典备攷乡遂以下为乡官而位职明发在位之职与在职之位而封建定推师保谏救之教而学校举表宰夫乡师遂师肆师士师以下为六十属而三百六十之数定取司马灋以明井牧之制简稽之灋而军制复辨九功非九职之税而赋敛之灋明以九比为九等之稽上中下地有三类而授田征役之施舍审至于辨天地分合祀之非以明郊社禘尝之礼则质之胡氏之论推司乐三宫之制为古云门大韶之乐则闻之师说此皆周礼之大纲周公之精意所在后世所未明者敢竭鄙见作原以发明之其他先儒之论有可采如叶氏邱氏李氏郑氏之类能推明大义者俱书于所释之后与鄙原相错非敢繁也俾圣经之大防敷畅阐明焉耳今古儒者注述周礼莫可胜纪敬以其表见于世者僣论于此云柯尚迁乔可书
　　六官目问
　　天官
　　太宰　　小宰　　宰夫　　宫正　　宫伯膳夫　　庖人　　内饔　　外饔　　亨人甸师　　兽人　　人　　龞人　　腊人医师　　食医　　疾医　　医　　兽医酒正　　酒人　　浆人　　凌人
　　笾人　　醢人　　醯人　　盐人　　幂人宫人　　掌舍　　幕人　　掌次
　　大府　　玉府　　内府　　外府
　　司防　　司书　　职内　　职嵗　　职币司裘　　掌皮
　　内宰　　内小臣　阍人　　寺人　　内竪九嫔　　世妇　　女御　　女祝　　女史典妇功　典丝　　典枲
　　内司服　缝人　　染人
　　追师　　屦人　　夏采
　　目问
　　冢宰何以掌邦治也曰治之大者则统乎天下自典灋则而下以及监牧立监设官分职凡所以立国而宜民者皆其职之所掌故曰邦治然则其掌王宫何也曰天下之治修身为本未有治国平天下不本于修身以齐其家者也故冢宰所职虽曰治平之事然其本务则唯为王经理修齐二事而已故宫正而下天官所统之职岂出于修齐之外哉小宰虽掌八灋之目然治王宫其本也宰夫虽钩考治灋然亦修宫中之职事可以见天官之职齐治而已矣曰以宫正宫伯为属之首何也曰以其掌宫禁宿卫士庶子之治者也王家宜以谨固宫室为先故始之欤曰饮食细务也必次之以膳夫至腊人十官何也饮食居室修身之本也曰以医师五官继之何也有安养则有疾病故医次膳羞也曰所医者国人而供王则食医又不治疾何也曰善理身者未病而调节饮食能谨则病无自来矣故立食医以奉王而不敢言医疾所以致尊养之义也自酒正至幂人九官不次膳夫之下在医官之后何也曰酒醴笾豆皆以行礼非以为食也是故极醇醪之味尽水陆之珍以交神明以洽賔客耳虽共王举亦以礼也故不属于膳夫焉曰自宫人至掌次四官继之何也修身之道饮食居处而已安不忘危舍次必备焉夫天官冢宰以保王躬为急则所以辅养交修表里和粹是居处饮食皆关乎心术之防而遏其未萌之欲者正大臣以道格君之事也顾以为缓而不切耶曰大府以下四官在冢宰何也王制不曰冢宰制国用乎天子以天下为家财用家之本也故以次修身焉又次之以司防五官何也财不防则用无节而国贫矣故立计官次财官之后也而职币司裘掌皮次财官何也曰以其财所出之异不入大府也曰以内宰宫寝之官继之何也曰此正王之家事冢宰治其外内宰司其内实天下之大本也以内小臣奄竪次之者役于内宰以通内外以别男女也曰九嫔世妇女御王之妃嫔矣三夫人不与者非冢宰所统也曰春官世妇每宫卿二人大夫四人士八人合六宫则六十四人矣非九嫔之世妇乎曰宫卿世妇掌礼者也盖女师之职有齿德者为之施内宰之教妃嫔以下之傅母也故以女官而加男爵属于礼官曰女祝女史在其后者何也曰其有才艺之女御遂以任之也自典妇功至夏采皆衣服女功之事次之者男服事乎外女服事乎内天下未有无职事之人故典丝典枲典妇功缝人皆为后宫女功而立者也以夏采终焉则修身齐家之道尽矣故天官之职以治天下为末以修身齐家为本此所以佐王而为首相焉
　　地官
　　大司徒　小司徒　乡师
　　乡老　　乡大夫　州长　　党正　　族师闾胥　　比长
　　封人　　鼓人　　舞师　　牧人　　牛人充人
　　载师　　闾师　　县师
　　遗人　　均人
　　师氏　　保氏　　司谏　　司救
　　调人　　媒氏
　　司市　　质人　　防人　　胥师　　贾师司虣　　司稽　　胥　　　肆长　　泉府司门　　司关　　掌节
　　目问
　　问曰司徒掌邦教何也曰教者教万民也冢宰掌朝廷王宫司徒掌万民故万民者君之本也朝廷者万民之本也民赖君以治君资民以养天施地生之道也故二官以天地名焉民以官府而治天官掌官府故曰治亲民治事谓之教司徒专理民事者故谓之教曰自乡大夫至比长者无府史胥徒何也此乡官司教者也万民之中人品不齐故差其等秩以明其礼推其德行以职乎教者也此皆贤者之位也曰自封人至充人六官皆防职而次乡官之后何也曰此皆掌万民礼乐之事教之先也封人为社稷而设也鼓人舞师为祭乐而设也牧人充人牛人为祭礼而设也为国者先尽礼于神然后致力于民故居此与曰载师闾师次之何也曰此在职之选也载师任土闾师任力土无遗利人无遗力斯九土可治九职可分矣此民事之大者故先之焉曰县师次之何也此治都鄙之吏也合乡遂师载师闾师之职兼统于一官天子使吏治其采邑是也曰遗人均人又次之何也曰遗人掌委积均人均职役贡赋使食各有其备使民各得其职故次之曰师氏保氏司王宫之教宜在天官今在地官何也曰地官掌教虽贵人不与民同其教灋同也故属地官司谏司救即万民之师保也司谏掌劝率之教司救掌纠戒之罚亦犹诏谏恶之意也故次之曰调人媒氏之继谏救何也曰既教于安常之日不能不防于鬭怒之时故调人以平成之治之于未乱也夫调人司和合之政而男女又合之本也故设媒氏掌男女之判合以次之所以立生民之始也曰司市次之何也曰民生众则庶职备不可无交易也故设交易之处自质人至肆长皆司市之所经理也曰泉府居末何也曰此六乡补助之政也国中赊贷则用泉货郊野赊贷则用谷粟在国则泉府主之以出于市也在野则旅师主之以出于田也皆济民之善政也曰门关又次之何也曰门关所以讥察异言异服与货贿之不由不物者与市官相聮故次之掌节在地官何也曰节所以通达道路门关之所讥事相聮属也故次之而地官终矣故教者所以教其民之事也故商贾不遗焉岂后世之所谓教哉
　　春官
　　大宗伯　小宗伯　肆师　　郁人　　鬯人鸡人　　司尊　司几筵
　　天府　　典瑞　　典命　　司服
　　典祀　　守祧　　世妇　　内宗　　外宗冢人　　墓大夫　职丧
　　大司乐　乐师　　大胥　　小胥　　大师小师　　瞽蒙　　眡了　　典同　　磬师钟师　　笙师　　镈师　　韎师　　旄人籥师　　籥章　　鞮鞻氏　典庸器　司干太卜　　卜师　　卜人　　龟人　　菙人占人　　簭人　　占梦　　眡祲
　　太祝　　小祝　　丧祝　　甸祝　　诅祝司巫　　男巫　　女巫
　　太史　　小史　　冯相氏　保章氏
　　内史　　外史　　御史
　　巾车　　典路　　车仆　　司常
　　都宗人　家宗人
　　目问
　　问曰宗伯掌邦礼何也曰王者以礼乐治天下天下有序而和则治矣故命官曰春春者所以生万民也曰宗宗者所以为天地人神之主也曰既有三礼又有五礼何也曰三礼所以位天地五礼兼以齐民物是使幽明各得其所也其文则具于仪礼其纲纪则列于宗伯是故夫礼大宗伯则掌其经小宗伯则守其灋肆师则陈其数郁人鬯人鸡人司尊彛司几筵则司其器斯礼之所由行也或曰天府居礼属之首何也以其掌祖庙之重器神明之也典瑞典命司服次之何也曰礼莫大于分分以辨等为先等级之悬莫大于天子诸侯大夫士也典瑞则以圭璧节信而辨之典命则以车旂宫室礼仪而辨之司服则以冕弁服饰而辨之是故仪章表于上等级明于下天下岂有不安其分者哉此礼官之大灋故次天府也曰典祀守祧次之何也曰既以正人尤宜事神故典祀则事外神也守祧则事内神也神人各归其所斯礼立矣曰世妇设女官府于六宫乎曰世妇以妇人而加男爵以治内政盖王后夫人以下之傅母也内外宗出于王族故世妇大抵皆内外宗之有齿德者为之故次之也曰与天官之世妇同乎曰天官世妇王之妃嫔也王以礼治天下后以礼治六宫故设世妇女官以掌其礼以掌女宫有员有秩有女府史胥奚以掌礼也故属礼官焉曰冢墓职丧次之何也曰礼有吉凶庙祀吉礼也丧祭凶礼也既有祀祧以典其吉又有冢墓职丧以典其凶则慎终追逺之道也或曰大司乐乐官也既掌大学之教宜属司徒而在宗伯何也曰古人乐以养德大司乐之教国子乃成德之教乐以达三才之奥岂独教人而已乎属宗伯者有礼而后有乐礼自隂而统阳乐自阳而居隂礼可兼乐隂宜从阳也若大师以下则专掌乐者也典同以下十二官则掌乐之器数也曰太卜次司乐何也曰卜以藏天地之奥乐以通幽明之气气以妙其灵神以通其故故相次焉曰太祝占卜何也曰皆神道也卜以求其灵祝以通其故卜以求未来祝以明既往故相次焉曰太史后卜祝何也曰太史总知天道人神之故者也盖兼卜祝掌礼灋又以司天故冯相保章氏皆属之内史掌内令外史掌外令御史掌賛书皆以賛王及冢宰之治者然不外乎文书之职焉车旂又礼之辨名分所存也都家宗人掌都家之祀礼以在外故末之而礼典终矣
　　夏官
　　大司马　小司马　军司马　舆司马　行司马司勲　　马质　　量人　　小子　　羊人司爟　　掌固　　司险　　掌疆
　　人　　环人　　挈壶氏　射人　　服不氏射鸟氏　罗氏　　掌畜
　　司士　　诸子
　　司右　　虎贲氏　旅贲氏　节服氏　方相氏太仆　　小臣　　祭仆　　御仆　　隶仆弁师　　司甲　　司兵　　司戈盾　司弓矢膳人　　槀人
　　戎右　　齐右　　道右
　　大驭　　戎仆　　齐仆　　道仆　　田仆驭夫　　校人　　趣马　　巫马　　牧师庾人　　圉人
　　职方氏　土方氏　懐方氏　合方氏　训方氏形方氏　山师　　川师　　邍师　　匡人撢人　　都司马　家司马
　　秋官
　　大司冦　小司冦　士师
　　乡士　　遂士　　县士　　方士　　讶士朝士　　司民　　司刑　　司刺
　　司约　　司盟　　职金　　司厉　　犬人司圜　　掌囚　　掌戮　　司隶　　罪隶蛮隶　　闽隶　　夷隶　　貉隶
　　布宪　　禁杀戮　禁暴氏　野庐氏
　　蜡氏　　雍氏　　萍氏　　司寤氏　司烜氏条狼氏　修闾氏
　　冥氏　　庶氏　　穴氏　　翨氏　　柞氏薙氏　　硩蔟氏　翦氏　　赤犮氏　蝈氏壶涿氏　庭氏
　　衘枚氏　伊耆氏
　　大行人　小行人　司仪　　行夫　　环人象胥　　掌客　　掌讶　掌交
　　掌察　　掌货贿
　　朝大夫　都则　　都士　　家士
　　冬官
　　大司空　遂人【即小司空】遂师
　　遂大夫　县正　　鄙师　　鄼长　　里宰邻长
　　旅师　　稍人　　　　　　委人　　土均
　　草人　　稻人　　　　　　土训　　诵训山虞　　林衡　　川衡　　泽虞
　　迹人　　丱人　　角人　　羽人
　　掌葛　　掌染草　掌炭　　掌荼　　掌蜃囿人　　人
　　廪人　　舍人　　仓人
　　司禄　　司稼
　　舂人　　饎人　　槀人
　　三官目问
　　问曰夏官属政秋官属刑何也曰夏为长物之府秋为成物之府政者正也使民物各由于正则长养而不穷矣生长不已必盛而无制使不加以肃杀之威则物不能成刑者成也故物患于不长尤患于不成也此夏秋二官所以配政刑欤曰事官为冬官何也曰冬者闭藏之时藏不宻则长不盛物以长盛为极故闭之于冬所以为夏长之地也曰冬官司田野可以为闭藏之地乎曰五气行乎地中发而生乎万物万物出于土而复于土三时本于冬万物本于地此冬官所以司田野也曰夏官掌兵兵大刑也秋官又掌刑何也曰夏官掌平天下使诸侯各遵王法而莫敢不一于正兵固不用也使民物各由于正刑亦可措也刑设而不犯政行而不穷则天下治矣此二官所以常相须也曰小司马既亡矣军司马乃属之首而阙其职不知所掌何事也曰治诸侯之法度必详于小司马军司马乃其攷也有振肃之道焉孔子曰礼乐征伐自天子出孟子曰天子讨而不伐诸侯伐而不讨此天下之大闲司马之根本也诸侯恶害已而去籍使司马之职存则周固不为春秋亦不为战国矣孔子生于周末悼王道之不昭惧浸淫于战国也故作春秋以寓王灋大抵本于司马之职掌故曰诛曰杀曰征曰伐曰盟曰防孰非执司马之权以治天下诸侯乎故考春秋之所书则司马之职掌存矣说春秋者不知本于司马灋而曰孔子以天道而贬黜诸侯与大夫且当时周未亡也孔子陪臣以天道自任诛讨时王之臣子欲闲僣乱而自为僣乱可乎况当时刑书亦备诸侯大事存于司马小事着于刑书今刑书亦亡矣孔子据司马而讨诸侯据刑书而诛大夫执成周之国灋以行文武之政刑使天理民彛不可一日泯灭于天下此作春秋之心灋也或曰小司马既亡军司马为下大夫与五官同舆司马为上士行司马为中士与五官异何也或三司马原无职掌但制军之灋既定及有征伐大小司马及三司马将之以行故阙其职乎曰万二千五百人为军大国三军军将皆命卿各有府史胥徒则有将帅有官府可知也而司马之职乃掌平天下与兵政之本非将帅之任也舆行司马亦各有分职如晋之公路公行品秩有定故特着之必俱有职掌而亡之矣曰五司马既有职掌六军又有将帅官府则兵民分矣曰考之司徒司空既有职掌而乡遂大夫又有其职则司马必有职掌又有预设之将帅其卒伍之灋皆同如晋作三军赵孟将上军栾书将下军皆临时命将也而兵则寓于农若有征伐则以简稽之灋起之四分当兵之数籍于司马发其一分之强以行征伐平时皆在民伍之中非如后世兵长为兵而坐食民膏也或曰司冦之职士师为属首遂士县士方士在四郊都鄙其听职也有期皆受中于士师则王畿士官固整然明也而大行人之在秋官果可以举诸侯士官之职乎曰诸侯六典建官亦有乡遂鄙邑其设士官皆同王畿刑罚诸侯自治之行人所掌者诸侯入贡献功朝觐会同之品制聘问礼仪之节度皆所以使之慎固封守遵王章而不敢逾越苟有愆违九伐随之此刑之大者亦可见治国之与平天下宜繁宜要之道矣或曰冬官掌邦土其灋行于六乡都鄙矣又设稍人一官掌丘乗之令毋乃司马之属乎曰稍人所以属地官者都鄙之中兵民不分寓兵于农稍人掌之是故家出一人为正卒见于六乡司徒主之甸出车一乗四分当兵之数司空主之若有征伐发其一分之强则属司马合其卒伍选将以行苟不知三番简稽之灋司徒司空司马各有所主之兵而言三代寓兵于农之制皆罔而已曰山林川泽有虞衡皆属司空而司市则属司徒何也曰虞衡出财之地故属司空司市聚财之所故属司徒大抵六官各有比闾族党之外之余民以其类而分属焉天官之有士庶子宿卫王宫之人及后宫之众宗伯之有大司乐司马之掌诸侯司冦之有行人与司徒之司市司空之虞衡皆周公均权之意存乎其间也岂容以意见移易哉或曰夏官之有小子羊人司爟秋官之有犬人司寤司烜冬官之有舂人饎人槀人皆为祭祀而设与司徒封人五官宗伯鬯人四官同可矣而秋官自冥氏至庭氏十数官防细非关祭祀行礼之事也毋乃非周公之意乎曰圣人在上使昆虫草木鸟兽无不咸若蜡氏雍氏萍氏冥氏庶氏柞氏薙氏数官有益民用存之犹可穴氏翨氏硩蔟氏翦氏赤犮氏蝈氏壶涿氏庭氏所载甚防末其文至浅近非圣人所删定明甚今思之致后人疑周礼者实在乎此乃战国时拟为之以混于圣经如考工记四十三工皆拟周礼官名而作者后人欲以补周礼之阙谬矣此数官宜出之于考工记之末又恐啓人移易诸官之弊今姑存之而着其说于此云后学柯尚迁识
　　全经纲领
　　一周礼所以名全经者岂惟六官得全六经亦由此而全也是故分遂人以下为冬官以司徒土地之事为司空之职则六典毕备脉络贯通三百六十属犹天运之自然也不谓之全经乎仪礼虽与周礼并行然亦以出于周礼而全也何以明之司徒曰以祀礼教敬则士祭礼也以隂礼教亲则士婚礼也士丧礼也以阳礼教让则士冠礼也士相见也乡射乡饮也家乡之礼非司徒之书乎掌交曰谕诸侯以九礼之亲则食飨燕射邦交聘问皆邦国礼也非司马之书乎王朝之礼则吉凶賔军嘉是也太史大祭祀朝觐防同执书读礼而协事此即五礼之书聮职所以行之也非宗伯之书乎据周礼以补仪礼则经亦全矣岂惟仪礼五经皆出于周礼也太卜掌三易之灋非易之所出乎太师掌九德六诗之歌曰风赋比兴雅颂非诗之所出乎外史掌三皇五帝之书内史防命孤卿大夫太祝作诰誓命以通上下亲疎非书之所出乎春秋则以司马之职掌正天下诸侯之违王灋者是四经皆出于周礼者也邵子曰天之四府者时也隂阳升降于其间矣圣人之四府者经也礼乐汚隆于其间矣是知周礼仪礼者四经之本也命之曰全经夫岂苟哉
　　一周礼所以合仪礼为六经者何也礼记经解叙六经为诗书易春秋礼乐乐无经今配礼为六何也记曰乐由阳来礼自隂作盖礼体虽隂而用则阳乐体虽阳而用则隂阳能统隂故礼必兼乐周礼有大司乐属于礼官乐之本也乐之用则在仪礼故郊庙燕飨乡射饮酒必用乐乐之声虽自阳来而用则从于礼而为隂无礼则无乐矣故乐不成经从于二礼称六经云
　　一周礼三百六十属见于小宰丝毫不可増减也先儒以合六官所统为三百六十官故参差不齐移易经文之原起于此今以属首宰夫下大夫四人倍至上士八人中士十有六人则二十八人矣加以旅下士三十有二人则六十人矣他官不称旅也合六官则为全经读周礼者必先明乎此则六官统纪斯正而无疑于防细诸职矣
　　一天官固主天下之平而本职则掌天子修身齐家之事也故小宰独掌宫刑焉宫中设内宰以士人为之者以出于德行道艺之选也先儒以为混男女之别后世易之以奄宦不知春官世妇有宫卿之设以女官而加男爵乃女傅之任也置府于六宫有女府史胥奚所以施内宰教灋其职则掌女宫之宿戒女宫者宫刑之女男去势而为奄女幽闭而为奚宫中用刑男女所以通传内外命令也内宰虽用士人与宫卿官府分为表里男女之别岂不甚严而冢宰又总之三代有此故无女宠奄人之祸此灋不传天官之职不明故也
</div>
    <div class="pagination">
<span class="current-page">1</span><a href="周礼全经释原_page2.html">2</a><a href="周礼全经释原_page3.html">3</a><a href="周礼全经释原_page4.html">4</a><a href="周礼全经释原_page5.html">5</a><a href="周礼全经释原_page6.html">6</a><span>...</span><a href="周礼全经释原_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
