<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 26 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 26 页/共 169 页</h1>
    <div class="content">　　主人揖让以宾升大夫及众宾皆升就席
　　正义敖氏继公曰宾献大夫大夫献众宾乃升也众宾其长三人也
　　案大夫若众其亦序升与
　　右遵者之礼
　　案乡饮酒礼宾若有遵者则既一人举觯乃入此即叙于一人举觯之后顺其节也
　　席工于西阶上少东乐正先升北面立于其西
　　正义郑氏康成曰言少东者明乐正西侧阶【贾疏既言席工西阶上少东复云立于其西故知侧近西阶】　敖氏继公曰少东据工之下席而言也乐正立于其西犹未至阶也乡饮酒礼曰乐正先升立于西阶东
　　存疑郑氏康成曰不欲大东辟射位
　　案此席工之法与乡饮无异俱自西阶之东始而放于东下经云乐正命弟子赞工迁乐于下将射而迁之则设席时无庸辟射位明矣
　　工四人二瑟瑟先相者皆左何瑟面鼓执越内右手相入升自西阶北面东上工坐相者坐授瑟乃降【相息亮反何胡可反越胡末反】
　　正义郑氏康成曰瑟先贱者先就事也面前也鼓在前变于君也前越言执者手入之浅也相者降立西方　敖氏继公曰前越去廉差逺故不可挎但执之而已面鼓者亦变于饮酒
　　案乡饮酒礼相者二人皆左何瑟又云相者东面坐遂授瑟此不言二人又不言东面皆文畧也
　　通论贾氏公彦曰乡射与大射相对大射君礼后首此臣礼前首燕礼与乡饮酒相对燕礼面鼓又与乡饮酒后首相变瑟近首鼓处则寛近尾不鼓处则狭侧持之法近鼓持之手入则浅近尾持之手入则深是以此与燕礼面鼓则云执之手入浅也大射与乡饮酒后首则云挎越手入深也
　　笙入立于县中西面【县音悬】
　　正义郑氏康成曰堂下乐相从也　敖氏继公曰县中盖县之西
　　案乡饮酒礼升歌既毕始言笙入者彼乐备四节其歌笙二节工与笙迭为之故得序入此止有合乐一节须工与笙并为之故笙从工而并入也
　　存疑郑氏康成曰县中磬东立西面【贾疏知不在磬西西面者笙者背磬不可也】
　　案县在洗东北笙若更东则距阶太远笙者必与歌瑟相比太远非所宜也在县西而西面者以须乡歌者且不可与宾主人行礼者背也
　　乃合乐周南闗雎覃卷耳召南鹊巢采蘩采苹【合如字刘音閤召音邵】
　　正义郑氏康成曰不歌不笙不间志在射畧于乐也不畧合乐者周南召南之风乡乐也不可畧其正也敖氏继公曰为射事繁且乆故畧也
　　案此礼与大射皆畧于乐故此不备前三节大射不备后二节也
　　工不兴告于乐正曰正歌备乐正告于宾乃降
　　正义郑氏康成曰不兴者瞽蒙礼畧也乐正降者堂上正乐毕也降立西阶东北面　陈氏旸曰乐以人声为主故合乐亦谓之歌
　　案乡饮酒礼歌毕即献工笙毕即献笙更越间合二节始告备以至是始备也此则仅有合乐一节故先告备而后献
　　主人取爵于上篚献工
　　案乡饮酒礼献工之爵不言所自取此乃明之
　　大师则为之洗宾降主人辞降工不辞洗卒洗升实爵【大音泰为于伪反】
　　正义敖氏继公曰大夫不降亦别于賔主人卒洗亦与宾揖让乃升此以上着大师之礼异也余则与非大师者同
　　案此文专为有大师者言之也乡饮酒礼记此于献工既毕之后此经则叙入于此故敖氏别白之
　　工不兴左瑟一人拜受爵主人阼阶上拜送爵
　　正义郑氏康成曰左瑟辟主人授爵也一人无大师则工之长者
　　荐脯醢使人相祭工饮不拜既爵授主人爵众工不拜受爵祭饮辩有脯醢不祭【相息亮反辩音遍下并同】
　　正义郑氏康成曰祭饮坐祭坐饮
　　不洗遂献笙于西阶上
　　正义敖氏继公曰非大师则工之长亦不洗矣乃着笙不洗者正使笙师犹不洗也诸侯之笙师盖下士为之言遂者承工后也　郝氏敬曰不笙亦献笙者合乐有笙但不独奏耳
　　案乡饮酒礼献工既讫主人奠爵于篚更越笙入三终乃再取以献笙此言遂者明其相因而献与乡饮酒之礼异也
　　笙一人拜于下尽阶不升堂受爵主人拜送爵阶前坐祭立饮不拜既爵升授主人爵众笙不拜受爵坐祭立饮辩有脯醢不祭
　　正义贾氏公彦曰此总献笙人虽贱中亦有尊卑故一人升余者不升
　　案乡饮酒礼笙一人拜不言于下此详之众宾授爵亦升
　　主人以爵降奠于篚反升就席
　　存疑郑氏康成曰亦揖让以宾升众宾皆升
　　案主人献工而宾有降者以为大师洗也若无大师则主人不洗即宾不降矣且因主人洗而降者亦惟宾耳众宾与大夫皆不降也观乡饮酒礼止言宾介降者可见就令有大师主人洗而宾降其以宾升亦当在于卒洗升实爵之时如敖氏之说不当至献笙之后始以宾升也注误
　　右乐
　　主人降席自南方侧降作相为司正司正礼辞许诺主人再拜司正答拜主人升就席【相息亮反】
　　正义郑氏康成曰侧降宾不从降
　　案乡饮酒主人拜不言再此详之司正答亦再拜
　　司正洗觯升自西阶由楹内适阼阶上北面受命于主人
　　正义郑氏康成曰洗觯者当酌以表其位显其事也楹内楹北　贾氏公彦曰受命谓受主人安宾之命敖氏继公曰楹谓两楹
　　案由楹内道宾之前乃受命于主人也乡饮酒亦当然
　　西阶上北面请安于宾宾礼辞许
　　正义郑氏康成曰传主人之命　敖氏继公曰宾为射来此时未射若无嫌于不安乃亦请安扵宾者饮酒之节宜然也
　　司正告于主人遂立于楹间以相拜【相息亮反】
　　正义郑氏康成曰相谓赞主人及宾相拜之辞
　　主人阼阶上再拜宾西阶上答再拜皆揖就席【注今文揖为升】正义郑氏康成曰为己安也
　　司正实觯降自西阶中庭北面坐奠觯兴退少立【注古文曰少退立】
　　正义敖氏继公曰此中庭其阼阶前南北之中与盖射时司正为司马至诱射之后方易位于司射之南则此位必不在阶间如乡饮酒司正之位也　郑氏康成曰奠觯表其位也
　　案乡饮酒礼曰退共少立
　　进坐取觯兴反坐不祭遂卒觯兴坐奠觯拜执觯兴洗北面坐奠于其所兴少退北面立于觯南【注今文坐取觯无进又曰坐奠之拜】
　　正义郑氏康成曰立觯南亦其故摈位【贾疏案射礼云摈者退中庭是摈者在中庭有位燕礼大射皆摈者为司正此及乡饮酒作相为司正相即摈也故曰故摈位】案上之少立即此觯南之位也此之其所即上奠觯之所也所与位虽相距无几然上之奠觯既言退则此之取觯宜有进取觯虽于其所而卒觯必于其位乡饮酒礼于取觯不言进于卒觯不言反故此详之右立司正
　　未旅
　　正义郑氏康成曰未旅酬以将射也旅则礼终也敖氏继公曰大射亦司射已定位即行射事然则射之正礼以此为节上下同也
　　存疑贾氏公彦曰未旅而射者旅则醉恐终不得射也
　　案燕礼既旅乃射初不以醉为嫌则疏家之说格矣盖燕主欢心纠仪之意畧无妨射于既醉之后此礼主于习礼醉而射恐其愆于度也故以旅为礼终
　　三耦俟于堂西南面东上
　　正义郑氏康成曰司射选弟子之中徳行道艺之高者以为三耦　孔氏颖达曰射法每两人相对以决胜负名之曰耦　朱子曰序之外谓之夹室夹室之前曰箱亦曰东堂西堂东堂下西堂下曰堂东堂西堂西即西堂下也　敖氏继公曰记云三耦使弟子司射前戒之至是乃立于此以俟其比也　郝氏敬曰凡射二人为耦三耦用六人长防序立而西虽有三耦之数尚未定同耦之人立扵此以待司射比耦也
　　案必南面者射位在南也必东上者射耦尚左也
　　司射适堂西袒决遂取弓于阶西兼挟乗矢升自西阶阶上北面告于宾曰弓矢既具有司请射【袒徒旱反决古穴反挟子协反又音协乘绳证反下并同注古文挟皆作接】
　　正义郑氏众曰决者所以纵也拾者所以引也或谓决引彄也拾韝扞也　郑氏康成曰司射于堂西袒决遂者主人无次隠蔽而已【贾疏对大射有次在东方】袒左免衣也【贾疏事无问吉防皆袒左惟有受刑袒右】决犹闿也以象骨为之着右大臂指以钩闿体也【贾疏用象取其滑也】遂射韝也以韦为之着左臂所以遂者也【贾疏大射注云着左臂】其非射时则谓之拾拾敛也所以蔽肤敛衣也【贾疏蔽肤据士敛衣据大夫以大夫与士射袒纁襦也若对君大夫肉袒亦为蔽肤】方持矢曰挟乘矢四矢也大射仪曰挟乗矢于弓外见镞于弣右巨指钩【贾疏记曰凡挟矢扵二指之间横之其方可知引大射是其方也若侧持则名执下文兼诸面镞注云并矢扵尚其镞是也】　敖氏继公曰司射盖学中之有司给射事者也设决谓之决设遂谓之遂未射则不搢三挟一异于耦也阶上北面位当少东言有司请射示已不敢擅其事也
　　案司射之弓与乘矢在乡射则与扑同倚于阶西大射则倚扵阶西者惟扑耳其弓与乘矢皆在次至诱射后改挟之一个则乡射大射皆在堂西此挟乘矢而曰兼者明司射之挟矢以一个为正此时以未诱射故兼其乘者挟之也阶上者西阶上也告宾于西阶上下告主人则于阼阶上以宾主分阶行礼故各就其阶而告之也
　　通论陈氏祥道曰诗曰决拾既佽乡射曰袒决遂大射曰设决内则曰佩决捍盖决着于右巨指以钩者也拾着于左臂以遂者也拾亦谓之遂乡射决遂是也亦谓之捍内则决捍是也
　　宾对曰某不能为二三子许诺【为于伪反】
　　正义郑氏康成曰言某不能谦也二三子谓众宾已下　敖氏继公曰不能谓不善射也为二三子许诺见所以不辞而即许之意宾为射来故不敢辞但谦逊而已
　　通论贾氏公彦曰投壶礼因燕而为之再辞乃许此为众习礼不专为已故即许大射为择士故不须云许直告射节此为众习礼故云为二三子许诺
　　司射适阼阶上东北面告于主人曰请射于宾宾许正义敖氏继公曰不请于主人惟告以宾许者縁主人尊宾之意宾许之辞主人与闻之矣必告之者礼当然也
　　存疑敖氏继公曰告主人当北面东似衍文上言司正阼阶上北面受命于主人北面告变扵君也大射仪司射东面请射于公
　　案司射兼司宾主二党之射故东面以乡主人犹北面以乡宾盖两乡之所以变于司正也大射仪三耦未射之先司射之请射自阼阶前至公临射之时乃东面请此时之请与阼阶前之请同节至下经取矢之后又升请射乃与东面之请同节耳敖氏以此为变于东面请者误也
　　右请射
　　司射降自西阶阶前西面命弟子纳射器
　　正义郑氏康成曰弟子宾党之年少者也纳犹入也射器弓矢决拾旌中筹楅丰也宾党东面主人之党西面
　　案弟子盖即学中肄业之年少者也射为六艺之一宜所共肄故习射之时既择其尤者以充三耦次者或以备众耦而于其余者则当其将射也命纳射器焉命张侯焉命赞工迁乐于下焉其初射毕也命设楅焉命取矢焉其再射毕也取矢而外又命设丰焉其三射毕也取矢设丰而外又命退楅焉命赞工迁乐扵下焉逮乎将燕则又命俟彻俎焉凡皆使之习扵礼而娴其仪相观而善以为乡人倡其有过者则司射以扑挞之是其射也即其所以为教也以其非主人之赞者故皆谓之宾党耳饮不胜时其洗觯升酌者为胜者之弟子凡宾之弟子亦多肄业扵学可知又周官乡师职党共射器其器疑指旌中筹楅丰而言若弓矢决拾宜射者自备之纳之者谓使将射者之弟子各以其弓矢决拾入获者以旌入释获者以中与筹入弟子以楅丰入其既也弓矢决拾楅丰弟子司之旌与中筹获者与释获者司之
　　乃纳射器皆在堂西宾与大夫之弓倚于西序矢在弓下北括众弓倚于堂西矢在其上【倚于绮反括古活反】
　　正义敖氏继公曰初纳时总置于堂西未有所分别既则陈其弓矢陈弓以弓位之上下见尊卑序西堂西之弓其亦皆北上与　贾氏公彦曰序在堂上故矢在弓下堂西在堂下故矢随其弓而在堂西亷棱之上也北括者顺射时矢南行也　郑氏康成曰上堂西廉矢亦北括
　　通论陈氏祥道曰君射则始纳扵西堂下继又总之以适次大夫士射则纳扵堂西而已此尊卑之辨也
　　主人之弓矢在东序东
　　正义郑氏康成曰亦倚于东序也矢在其下北括朱子曰大射君之弓矢适东堂大射之东堂即乡射之东序东也
　　案以此推之宾与大夫之弓亦当倚于西序西上惟言西序省文耳西序西即西堂也
　　通论陈氏祥道曰王弧王之弓雕之荀卿何休曰天子雕弓是也唐大诸侯之弓彤之荀卿何休曰诸侯彤弓是也乡射大夫士用夹庾荀卿曰大夫黑弓则夹庾黑之士亦用夹庾者以乡射有大夫存焉非乡射则士弓而已枉矢絜矢五分二在前三在后则其达逺故用诸城守车战杀矢鍭矢三分一在前二在后则其达迟故用诸近射田猎矰矢茀矢七分四在前三在后则其行髙故用诸弋射恒矢库矢八分四在前四在后则其行平故用诸散射尔雅曰金镞翦羽谓之镞骨镞不翦羽谓之志则金镞不独镞矢茀矢已上皆然君子志于中不志于杀故礼射之矢皆谓之志翦羽尚疾也不翦羽尚舒也尚疾则以金镞而必其入尚舒则以骨镞而防其伤　又曰诗曰舎防则获考工记曰夹其羽而设其比家语曰括而羽之又曰后矢之括犹衔列子曰后镞中前括然则括也防也比也皆矢末也矢以镞为首括为末右纳射器
　　司射不释弓矢遂以比三耦于堂西三耦之南北面命上射曰某御于子命下射曰子与某子射【比毗志反又笔倚反下同注古文云某从于子】
　　正义郑氏康成曰比选次其才相近者也　敖氏继公曰比犹合也合之而为耦也命上下射之辞异示尊卑也既命耦乃定所谓比也下比众耦放此案司射升时既言取弓挟矢矣此复言不释者嫌请命传命事毕或当释之也
　　右比三耦
　　司正为司马
　　正义郑氏康成曰兼官由便也立司正为涖酒尔今射司正无事　敖氏继公曰以其始与射事故名为司马此时之位其西面于觯南与司正为司马逺辟君礼也大射仪司马二人司正如故　方氏慤曰司正以治礼名之司马则以治兵名之也燕礼事也射兵事也方燕之时名为司正及射之时则名为司马各从其类也
　　案此一人耳始为相继为司正又为司马其旅也还为司正故注以为兼官也司正以正酒礼司马以正射礼礼相踵则职相因故司正言作司马更不待作又案上经言司正中庭奠觯北面下经言司马命
　　张侯而记云司马阶前命张侯遂命倚旌则奠觯在阼阶前南北之中而不在两阶之间也审矣
　　余论贾氏公彦曰射义云孔子射扵矍相之圃射至于司马使子路执弓矢出延射此篇司射恒执弓矢则子路为司射也射至司马则当此节也
　　司马命张侯弟子说束遂繋左下纲【说吐活反繋吉诣反又胡计反注今文说皆作税】
　　正义郑氏康成曰事至也　贾氏公彦曰上不系束之今说其束繋扵植也　敖氏继公曰系左下纲耳乃云张侯者张侯之事成扵此故也
　　司马又命获者倚旌于侯中获者由西方坐取旌倚于侯中乃退
　　正义贾氏公彦曰记云司马阶前命张侯遂命倚旌明同是西阶前也　郑氏康成曰为当负侯也谓之获者以事名之　郑氏锷曰获者唱获者也射必有一人执旌以唱获每侯用一人　敖氏继公曰侯中侯之中央云坐取旌见其偃于地也倚之侯中若示射者以中地然退反扵西方之位也
　　案前司射命纳射器曰阶前西面以弟子在西方故也至司马命张侯亦命弟子则其为阶前西面不假言已此命获者非弟子矣故特曰又命见与张侯相继而命其面位不异也
</div>
    <div class="pagination">
<a href="钦定仪礼义疏_page25.html">上一页</a><span>...</span><a href="钦定仪礼义疏_page21.html">21</a><a href="钦定仪礼义疏_page22.html">22</a><a href="钦定仪礼义疏_page23.html">23</a><a href="钦定仪礼义疏_page24.html">24</a><a href="钦定仪礼义疏_page25.html">25</a><span class="current-page">26</span><a href="钦定仪礼义疏_page27.html">27</a><a href="钦定仪礼义疏_page28.html">28</a><a href="钦定仪礼义疏_page29.html">29</a><a href="钦定仪礼义疏_page30.html">30</a><a href="钦定仪礼义疏_page31.html">31</a><span>...</span><a href="钦定仪礼义疏_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
