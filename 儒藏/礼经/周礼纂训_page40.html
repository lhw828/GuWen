<!DOCTYPE html>
<html>
<head>
    <meta charset="UTF-8">
    <title>周礼纂训 - 第 40 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼纂训 - 第 40 页/共 54 页</h1>
    <div class="content">　　服不氏掌养猛兽而教扰之
　　注猛兽虎豹熊罴之属扰驯也教习使之驯服王者之教无不服
　　凡祭祀共猛兽
　　注谓中膳羞者兽人冬献狼春秋传曰熊蹯不熟
　　賔客之事则抗皮
　　注谓賔客来朝聘布皮帛者服不氏主举藏之聘礼曰有司二人举皮以东
　　疏引聘礼者证有司二人即服不氏也
　　射则赞张侯以旌居乏而待获
　　注大射礼曰命量人巾车张三侯乏待获者所蔽待获待射者中举旌以获
　　疏引大射者证服不氏佐量人巾车之事云待射中举旌以获者则大射礼唱获者居乏中中则举旌以宫下旌以商是也训愚谓兽人所共是田兽服不氏所共是畜养之兽田兽之政迹人主之畜养之兽囿人主之
　　射鸟氏掌射鸟【射食亦反下射鸟同】
　　注鸟谓中膳羞者鳬雁鸨鸮之属
　　祭祀以弓矢敺乌鸢凡賔客防同军旅亦如之射则取矢矢在侯髙则以并夹取之
　　注王射则射鸟氏主取其矢矢在侯髙者矢着侯髙人手不能及则以并夹取之并夹鍼箭具夹读为甲司弓矢职曰大射燕射共弓矢并夹
　　疏射有三番第一番唯有六耦三耦诱射虽中不获第二第三番皆众耦共射皆释获有取矢之法引司弓矢有大射燕射无賔射者亦同可知
　　罗氏掌罗乌鸟
　　注乌谓卑居鹊之属
　　疏云卑居鹊之属者见小弁诗注云鸒卑居卑居雅乌鹊即山鹊卑居之类
　　蜡则作罗襦【襦女俱反或音须】
　　注襦细密之罗于时豺既祭兽可以罗网围取禽也训案秋田罗弊而此于蜡作罗襦下文又有仲春罗春鸟之法者罗弊乃国大田猎四时各専其用凡禽兽皆取之此则不时之共非田所用唯主禽鸟为异耳
　　中春罗春鸟献鸠以养国老行羽物
　　注春鸟蛰而始出者是时鹰化为鸠与春鸟变旧为新宜以养老助生气行谓赋赐
　　疏司裘中秋行羽物注云仲秋鸠化为鹰仲春鹰化为鸠顺其始杀与其将止而大班羽物
　　掌畜掌养鸟而阜蕃教扰之
　　注鸟之可养使盛大蕃息者谓鵞鹜之属
　　祭祀共卵鸟
　　注其卵可荐之鸟
　　疏亦谓鵞鹜之属
　　嵗时贡鸟物
　　注鸮雁之属以四时来
　　共膳献之鸟
　　训按三官掌共鸟物以为祭祀膳羞之用其文可互相备但射鸟氏主射而所敺者恶鸟罗氏掌罗而所献者捕捉之鸟畜氏掌养而所共者狎驯之鸟至于因时因事而共其可用者则同也
　　司士掌羣臣之版以治其政令嵗登下其损益之数辨其年嵗与其贵贱周知邦国都家县鄙之数卿大夫士庶子之数
　　注损益谓用功过黜陟者县鄙乡遂之属
　　疏治其政令即损益之数辨其年嵗贵贱之等是也训案辨其年嵗谓四十强仕五十而命为大夫七十致仕是也邦国都家县鄙有土之官卿大夫士庶子王朝之官
　　以诏王治
　　注告王所当进退
　　以徳诏爵以功诏禄以能诏事以乆奠食【奠音定】
　　注徳谓贤者食稍食也贤者既爵乃禄之能者事成乃食之王制曰司马辨论官材论进士之贤者以告于王而定其论论定然后官之任官然后爵之位定然后禄之
　　疏此二者互见其事贤者先试以事乃后诏爵能者既试有功亦授之以爵也训愚谓禄亦食也而别之者盖有贵贱之分爵与禄待卿大夫以上事与食待士庶子以下
　　惟赐无常
　　注赐多少由王不如禄食有常品
　　正朝仪之位辨其贵贱之等王南乡三公北面东上孤东面北上卿大夫西面北上王族故士虎士在路门之右南面东上大仆大右大仆从者在路门之左南面西上【乡许亮反】
　　注此王日视朝事于路门外之位王族故士故为士晚退留宿卫者未尝仕虽同族不得在王宫大右司右也大仆从者小臣祭仆御仆仆
　　疏云此日视事于路门外之朝者对大仆职路寝庭有燕朝朝士职库门外有外朝也云王族故为士者对新升试士未得正爵者为新士不得晚留宿卫也知故士是宿卫者以其与虎士同位也
　　司士摈【摈必刄反】
　　注诏王出揖公卿大夫以下朝者
　　疏若王迎诸侯为摈则是大宗伯及小行人肆师之等非司士之职
　　孤卿特揖大夫以其等旅揖士旁三揖王还揖门左揖门右
　　注特揖一一揖之旅众也大夫爵同者众揖之公及孤卿大夫始入门右皆北面东上王揖之乃就位羣士及故士大仆之属在其位羣士位东面王西南乡而揖之三揖者士有上中下王揖之皆逡遁既复位郑司农云卿大夫士皆君之所揖故春秋传曰三揖在下
　　疏此约燕礼大射诸侯礼孤卿大夫皆先入应门右北面东上待王揖乃就位士入应门即就西方东面位不待王揖但上经不见羣士位郑知羣士位东面者亦约燕礼大射而知且约故士虎士宿卫者门西南面明士不宿卫者东面可知位既东面明知旁三揖者西南乡揖之云既复位者既得揖皆复位也若然上文别三公位此不言三公者亦同孤卿特揖可知亦举轻以明重也按礼器大夫特士旅之彼诸侯臣少大夫与卿同特揖也案王揖门左门右之时则故士大仆之属亦皆逡遁而后复位也
　　大仆前
　　疏按大仆职云王视朝则前正位而退入亦如之大仆位在门左南面云前者从本位前也
　　王入内朝皆退
　　注王入路门内朝朝者皆退反其官府治处也
　　掌国中之士治凡其戒令
　　疏国中谓朝廷及六乡之臣皆是卿大夫总皆号为士所有治功善恶皆掌之训愚谓治者结上文诏爵诏禄之事戒令则下文祭祀賔客之戒令是也
　　掌摈士者膳其挚
　　注摈士告见初为士者于王也膳者入于王之膳人疏此云士亦是初得命为卿大夫士者也
　　凡祭祀掌士之戒令诏相其法事及赐爵呼昭穆而进之【相息亮反】
　　疏赐爵谓祭末旅酬无算爵之时云昭穆明非异姓训按法事谓助祭礼仪
　　帅其属而割牲羞俎豆
　　疏此不言祭祀飨食者皆当兼之若据祭祀则腥其俎孰其殽体其犬豕牛羊皆是若据飨则左传云王飨有体荐燕有折俎是也
　　凡防同作士从賔客亦如之
　　注从谓可使从于王者
　　疏士亦谓卿大夫
　　作士适四方使为介【使色吏反】
　　注士使谓自以王命使也介大夫之介也春秋传曰天王使石尚来归脤
　　疏云士自以王命使者此即行夫职云美恶而无礼者即有使士特使法即使士与行夫等共行是以引石尚为证按公羊传云石尚天子之士云大夫之介者聘礼大夫为次介其余皆士介此天子聘诸侯亦使士为介若使卿大夫则射人作之
　　大丧作士掌事
　　注事谓奠敛之属
　　作六军之士执披【披方寄反注同】
　　注披柩车行所以披持棺者有纽以结之谓之戴结披必当棺束于束系纽天子诸侯载柩三束大夫士二束丧大记曰君纁披六大夫披四前纁后士二披用纁人君礼文欲其数多围数两旁言六耳其实旁三
　　疏六军六乡之民执披天子千人出自六军非谓执披有七万五千人也云戴者所以连系棺束与柳材因而结前后披也披结于纽引大记者约天子与诸侯同若然君纁披六大夫披四皆是围数两旁士无文故据一旁言二直云人君者据尊而言
　　凡士之有守者令哭无去守
　　注守官不可空也训按守若挈壶氏代哭皆卿大夫士更为之
　　国有故则致士而颁其守
　　注故非丧则兵灾
　　凡邦国三嵗则稽士任而进退其爵禄
　　疏邦国之臣进退应诸侯当国自为但司士作法与之耳训按射人职于祭祀防同賔客诸事皆曰作卿大夫司士职则曰作士诸子又曰作羣子恐各有别姑阙之
　　诸子掌国子之倅掌其戒令与其教治辨其等正其位【倅七内反治直吏反注同】
　　注倅谓物有副倅国子谓诸侯卿大夫士之子四民之业而士者亦世焉国子者是公卿大夫士之副贰戒令致于太子之事教治修徳学道也位朝位疏云四民之业而士者亦世焉者如国语士之子恒为士等谓才艺髙下训案载师有士田注以圭田释之朱子谓此乃未命之士以士为业者其家亦受田即国语所谓士也但此等士疑其子当就乡之师儒受学此国子还依有爵命者之子为正国子之倅者盖其众子公卿大夫士之适惟一人入学此是大司乐教之其副倅尚多则诸子教之
　　国有大事则帅国子而致于大子惟所用之若有兵甲之事则授之车甲合其卒伍置其有司以军法治之司马弗正【正音征下国正同】
　　注军法百人为卒五人为伍国子属大子司马虽有军事不赋之
　　凡国正弗及
　　疏上云弗正谓兵赋此国正谓乡遂甸徒力征之等
　　大祭祀正六牲之体
　　注正谓朼载之
　　疏按特牲少牢移鼎入陈即有一人鼎中出牲体一人在鼎西北面载之于俎
　　凡乐事正舞位授舞器
　　注位佾处训授舞器者盖司干之属以授诸子诸子以授国子
　　大丧正羣子之服位防同賔客作羣子从
　　注从于王
　　疏位谓在殡宫内外哭位服者谓公卿大夫之子为王斩衰与父同故杂记大夫之子得行大夫礼
　　凡国之政事国子存游倅使之修徳学道春合诸学秋合诸射以攻其艺而进退之
　　注游倅倅之未仕者学大学也射射宫也王制曰春秋教以礼乐冬夏教以诗书
　　疏游是游暇未仕之称进谓与以官爵退谓使更受业训愚谓国之政事指上丧祭防同之属国子有应出者其不尽出者是所存之游倅游者无事之称则使之修徳学道也



</div>
    <div class="pagination">
<a href="周礼纂训_page39.html">上一页</a><span>...</span><a href="周礼纂训_page35.html">35</a><a href="周礼纂训_page36.html">36</a><a href="周礼纂训_page37.html">37</a><a href="周礼纂训_page38.html">38</a><a href="周礼纂训_page39.html">39</a><span class="current-page">40</span><a href="周礼纂训_page41.html">41</a><a href="周礼纂训_page42.html">42</a><a href="周礼纂训_page43.html">43</a><a href="周礼纂训_page44.html">44</a><a href="周礼纂训_page45.html">45</a><span>...</span><a href="周礼纂训_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
