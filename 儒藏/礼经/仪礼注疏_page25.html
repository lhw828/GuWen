<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 25 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 25 页/共 117 页</h1>
    <div class="content">　　[疏]“乃射”至“乘矢”。
　　○注“古文”至“从后”。
　　○释曰：引《孝经说》，取《孝经纬援神契》文。彼说《孝经》云“然後能保其社稷”之等，皆作后，后者，後也，故不从古文後，是以云“当从后”。
　　获者坐而获。（射者中，则大言获。获，得也。射，讲武田之类，是以中为获也。）
　　[疏]“获者坐而获”。
　　○注“射者”至“获也”。
　　○释曰：此未释，故下经云“获而未释获”，郑云“但大言获，未释其”是也。云“获，得也。射，讲武田之类，是以中为获也”者，《诗》云“舍拔则获”，谓射著禽兽为获，获则得也。战伐得囚俘亦曰获，射著正鹄亦曰获，但“举旌以宫”大言获也，“偃旌以商”小言获也。
　　举旌以宫，偃旌以商。（宫为君，商为臣，声和律吕相生。）
　　[疏]注“宫为”至“相生”。
　　○释曰：宫为君，商为臣，《礼记乐记》文。宫数八十一，数最浊，故为君，配中央土。商数七十二，次君，故为臣，配西方金。云“声和律吕相生”者，以其以黄锺之初九，下生林锺之初六，林锺又上生大蔟之九二。初九与九二虽非以次相生，大蔟亦由黄锺所生，故云声和由律吕相生。故举旌以宫，偃旌以商，不取其馀律吕也。
　　获而未释获。（但大言获，未释其。）卒射，皆执弓，不挟，南面揖，揖如升射。（不挟，亦右执弦，如司射。）
　　上射降三等，下射少右，从之，中等，并行，上射於左。（降，下。）
　　[疏]“上射”至“於左”。
　　○释曰：此上射、下射升与降，皆上射为先。又上射升降皆在左。
　　与升射者相左，交于阶前，相揖。由司马之南堂西，释弓，说决拾，袭而俟于堂西，南面，东上。三耦卒射，亦如之。司射去扑，倚于西阶之西，升堂，北面告于宾，曰：“三耦卒射。”（去扑乃升，不敢佩刑器即尊者之侧。）
　　[疏]“与升”至“卒射”。
　　○注“去扑”至“之侧”。
　　○释曰：云“不敢佩刑器即尊者之侧”者，此司射将升堂即宾前，故去扑於阶西，乃升，是不敢佩刑器即於尊者之侧也。《大射》：“司射去扑，倚于阶西，阼阶下，北面告于公曰：三耦卒射。”不升堂亦去扑者，国君尊，虽堂下亦去扑也。
　　宾揖。（以揖然之。）
　　[疏]“宾揖”。
　　○注“以揖然之”。
　　○释曰：《大射》司射告公三耦卒射，不见公揖，然之者，公尊故也。
　　司射降，扑，反位。司马堂西。
　　[疏]“司马堂西”。
　　○释曰：自此尽“加于”，论三耦射讫取矢之事。
　　袒，执弓，由其位南进，与司射交于阶前，相左，升自西阶，钩楹，自右物之後，立于物，西南面，揖弓，命取矢。（揖，推之也。）
　　[疏]注“揖推之也”。
　　○释曰：推手曰揖，引手曰厌，故《周礼司仪》天揖、时揖、土揖，郑注皆以“推手”解之，是以推手为揖。但揖弓者向侯而揖之，以其命取矢故也。扬弓者，向乏而扬之，以其命去侯故也。
　　获者执旌许诺，声不绝，以旌负侯而俟。（俟弟子取矢，以旌指教之。）
　　[疏]注“俟弟”至“教之”。
　　○释曰：此即下文弟子取矢，委于是也。
　　司马出于左物之南，还其後，降自西阶，遂堂前，北面立于所设之南，命弟子设。（犹幅也，所以承矢者。）
　　[疏]“司马”至“设”。
　　○注“犹”至“矢者”。
　　○释曰：云“犹幅也”训为幅者，义取若布帛有边幅，整齐之意，故云“所以承齐矢”，即下云“委于北括”。又《大射》云：“既拾取矢，困之。”注云：“困，齐等之。”是其承也。
　　乃设于中庭，南当洗，东肆。（东肆，统於宾。）
　　[疏]“乃设”至“东肆”。
　　○注“东肆统於宾”。
　　○释曰：此弟子设之时，司马教之，故《大射》云：“小臣师设。司马正东面以弓为毕。”郑注云：“毕，所以教助执事者。”明此亦然。云“东肆，统於宾”者，然则有首尾，故下记云：“长如，博三寸，厚寸有半，龙首。”郑注云：“两端为龙首。”若然，则有首无尾。而言西上者，应有刻饰，记之为首尾也。
　　司马由司射之南退，释弓于堂西，袭，反位。弟子取矢，北面坐委于，北括，乃退。司马袭进，当南，北面坐，左右抚矢而乘之。（抚，拊之也。就委矢，左右手抚而四四数分之也。上既言袭矣，复言之者，嫌有事即袒也。凡事升堂乃袒。）
　　[疏]“司马”至“乘之”。
　　○注“抚拊”至“乃袒”。
　　○释曰：云“司射之南退，释弓”者，司马往堂西释弓，还依三耦所行之处，亦取威仪进止之事，故曰司射之南也。云“委矢于，北括”者，顺射时矢南行故也。云“抚，拊之也”者，言抚者，抚拍之义，言拊者，取拊近之理，故转从拊也。云“就委矢，左右手抚而四四数分之也”者，谓司马北面就所委矢之南，北面以右手抚四矢，於东以之手抚四矢，於西是四四数而分之也。云“上既言袭矣，复言之者，嫌有事即袒也”者，案上文命弟子设，退时已袭，今复言袭进者，嫌有事则袒，故重言之也。云“凡事升堂乃袒”者，堂下虽有事亦不袒，若司射不问堂上、堂下，有事即袒。司马与司射递行事，恐同，故明之也。
　　若矢不备，则司马又袒执弓如初，升，命曰：“取矢不索。”（索犹尽也。）
　　弟子自西方应曰：“诺。”乃复求矢，加于。（增故曰加。获者许诺，至此弟子曰诺，事同，互相明。）
　　[疏]注“增故”至“相明”。
　　○释曰：上言获者执旌许诺，故曰“获者许诺”，至此弟子曰诺，以其事同，互相明也。言“互”者，获者执旌许诺，不言弟子许诺，则弟子亦许诺。此直言弟子自西方应曰诺，不言获者应诺，则获者亦应诺可知，以其事同，省文，故互相明之。
　　司射倚扑于阶西，升，请射于宾，如初。宾许诺。宾、主人、大夫若皆与射，则遂告于宾，阼阶上告于主人，主人与宾为耦。（言若者，或射或否，在时欲耳。射者绎己之志，君子务焉。大夫，遵者也。告宾曰：“主人御于子。”告主人曰：“子与宾射。”）
　　[疏]“司射”至“为耦”。
　　○注“言若”至“宾射”。
　　○释曰：自此尽“比众耦辩”，论次番将射比众耦之事。但射礼三而止，第一番直司射与三耦诱射，不释；第二番三耦与众耦俱射，释；第三番兼有作乐为射节。云“言若者，或射或否”者，以“若”是不定之辞，故知或射或否。射者绎己之志者，《礼记射义》文，绎谓陈己之志意也。云“大夫，遵者也”者，上云大夫有遵者是也，故与宾主同在任情之限。云“告宾曰：‘主人御于子。’告主人曰：‘子与宾射’”，此约下大夫与士射之辞，以宾比大夫，以主人比士，尊宾之义也。
　　遂告于大夫，大夫虽众，皆与士为耦。以耦告于大夫，曰：“某御於子。”（大夫皆与士为耦，谦也。来观礼，同爵自相与耦，则嫌自尊别也。大夫为下射而云御於子，尊大夫也。士谓众宾之在下者，及群士来观礼者也。礼，一命已下，齿於乡里。）
　　[疏]“遂告”至“於子”。
　　○注“大夫”至“乡里”。
　　○释曰：云“大夫为下射，而云御於子，尊大夫也”者，上命三耦云：命上射曰某御於子，命下射曰子与某子射。今命大夫云某御于子，与上射同者，尊大夫也。大夫虽为下射，其辞不与下射同也。云“士谓众宾之在下者”，言众宾则与宾俱来者也。下记云：“大夫与，则公士为宾。”郑注云：“公士，在官之士。”则众宾之内亦有士矣，与宾俱至，则得主人之所命者也。其将射而至者，非主人之所命，直来观礼者也。但是一命已下，莫问先後而至，皆齿于堂下，故郑总云：“士谓众宾之在下者及群士来观礼者也。”云“《礼》一命以下，齿于乡里”者，《周礼》党正礼十月行正齿位之礼云：“一命齿于乡里，再命齿于父族，三命不齿。”案《乡饮酒》注云“此篇无正齿位之礼”，则乡射先行乡饮酒之礼，亦无正齿位之法。而云一命以下齿于乡里者，《乡饮酒》、《乡射》虽无正齿位之礼，士立于下，是以一命者在下，与乡里齿，是其常法。诸侯之士无再命以上，若为公卿大夫，自在尊东，为遵也。言士与众宾之在下者，则堂上三宾不与大夫为耦矣，亦皆射，故下文云“众宾与射者皆降”是也。
　　西阶上北面作众宾射。（作，使。）
　　司射降，扑，由司马之南堂西，立，比众耦。（众耦，大夫耦及众宾也。命大夫之耦曰：“子与某子射。”其命众耦如三耦。）
　　[疏]“司射”至“众耦”。
　　○注“众耦”至“三耦”。
　　○释曰：云“众耦，大夫耦及众宾也”者，言大夫之耦，唯谓堂下之士，言众宾，则兼堂上三宾，故下云众宾皆降。云“命大夫之耦曰：子与某总射”，此即上文命下射之辞也。云“其命众耦如三耦”者，上命三耦云“命上射曰某御於子，命下射曰子与某子射”是也。以其俱是士，故命辞同。
　　众宾将与射者皆降，由司马之南堂西，继三耦而立，东上。大夫之耦为上，若有东面者，则北上。（言若有者，大夫士来观礼及众宾多，无数也。）
　　[疏]“众宾”至“北上”。
　　○注“言若”至“数也”。
　　○释曰：言由司马之南堂西者，上文司马位在司射之南、东面是也。云“多，无数也”者，以其言“若”，亦是不定之辞，故无常数也。众宾若少，以南面为正，若多不受，则西边东面，北上。若然，大夫来在尊东为遵，而此言之者，郑总解来观礼之意，不谓大夫辄在此位也。
　　宾、主人与大夫皆未降。（言未降者，见其志在射。）
　　[疏]“宾主”至“未降”。
　　○注“言未”至“在射”。
　　○释曰：言“未降”，後有降阶之理，故下云“三耦卒射。宾、主人、大夫揖，皆由其阶降”。与耦俱升射也。言“志在射”者，以其射在於堂上故也。
　　司射乃比众耦，辩。（众宾射者降，比之，耦乃遍。）
　　[疏]“司射”至“耦辩”。
　　○注“众宾”至“乃遍”。
　　○释曰：云“众宾射者降，比之，耦乃遍”者，以上文司射降比众耦，下文乃云众宾将与射者皆降，郑恐众宾堂上後降者不比，故兼堂上後降亦比，乃遍也。
　　遂命三耦拾取矢，司射反位。（反位者，俟其袒、决、遂来。）
　　[疏]“遂命”至“反位”。
　　○注“反位”至“遂来”。
　　○释曰：自此尽“为上”，论拾取矢并众耦皆就射位之事。云“反位者，俟其袒、决、遂来”者，下文云“三耦拾取矢，进立于司马之西南”是也。此司射反位，不言先下，将欲为下番射。司射堂西命三耦及众宾，皆袒、决、遂，执弓就位，司射先反位。郑注云：言先三耦及众宾，不言先三耦，未有拾取矢位，无所先。以此言之，明言先反者，对未反位之辞俱有位。得言先，若一有一无，不得言先，即此文。是以下文注决此也。若俱无，亦得言先，故上云司射比三耦於堂西。云“司射先立於所设中之西南，东面。三耦皆进，由司射之西，立于其西南，东面北上而俟”，是其皆未有位，亦得言先。
　　三耦拾取矢，皆袒、决、遂，执弓，进立于司马之西南。（必袒、决、遂者，明将有射事。）
　　[疏]“三耦”至“西南”。
　　○注“必袒”至“射事”。
　　○释曰：“立于司马之西南”者，案上司射位在中西南，司马位在司射南，今立于司马之西南，亦东面北上也。云“必袒、决、遂者，明将有射事”者，始取未有射事而袒、决、遂者，以其取矢即讫有射，故豫著之，故云将有射事也。
　　司射作上耦取矢。（作之者，还当上耦，如作射。）
　　[疏]“司射”至“取矢”。
　　○注“作之”至“作射”。
　　○释曰：案上文司射作射之时左还，当上耦西面作上耦射。今作取矢亦如之，故云“还当上耦如作射”。
　　司射反位，上耦揖进，当北面揖，及揖。（当，正南之东西。）
　　[疏]“司射”至“揖”。
　　○注“当”至“东西”。
　　○释曰：此上耦发位东行时，一南一北并行。及将至南，下耦在南，稍进，当前南，俱北面揖，其时上射稍西，下射稍东，东西相当，故云“当正南之东西”也。
　　上射东面，下射西面。上射揖进，坐，横弓，却手自弓下取一个，兼诸付，顺羽，且兴，执弦而左还，退反位，东面揖。（横弓者，南踣弓也。却手由弓下取矢者，以左手在弓表，右手从里取之，便也。兼并矢於付，当顺羽，既又当执弦也。顺羽者，手放而下，备不整理也。不言毋周，在阼非君，周可也。）
　　[疏]“上射”至“面揖”。
　　○注“横弓”至“可也”。
　　○释曰：言“顺羽且兴”者，谓以右手顺羽之时则兴，故云且兴也。言“左还”者，以左手向外而西回。“东面揖”者，揖下射，使取矢也。云“横弓者，南踣弓也”者，覆左手以执弓，却右手以取矢便，故知不北踣弓也。云“以左手在弓表”者，表，弓背也，覆手以执背，故云左手在弓表。云“右手从里取之，便也”者，覆手在表执弓，右手在里取矢，故云便也。云“不言毋周，在阼非君，周可也”者，案《大射》云：“左旋，毋周，反面揖。”郑注云：“左还，反其位。毋周，右还而反东面也。君在阼，还周则下射将背之。”此直云左还反位，不言毋周，明还周可也。郑云下射将背之，则上射背左还，毋周也。
　　下射进，坐，横弓，覆手自弓上取一个，兴，其他如上射。（覆手由弓上取矢者，以左手在弓里，右手从表取之，亦便。）
　　[疏]“下射”至“上射”。
　　○注“覆手”至“亦便”。
　　○释曰：云“以左手在弓里，右手从表取之，亦便”者，上射在西云南踣弓，此不云踣弓，则亦南踣弓。知者，以其亦用左手执弓，覆右手取矢，则执弓却左手可知。既仰左手向上执弓而南踣，故用右手弓上向下取矢，亦便也。
　　既拾取乘矢，揖，皆左还，南面揖，皆少进，当南，皆左还，北面，三挟一个。（南，乡当之位。）
　　[疏]“既拾”至“一个”。
　　○注“南”至“之位”。
　　○释曰：云“南，乡当之位”者，上云进当北面揖，今至此位，皆还北面也。
</div>
    <div class="pagination">
<a href="仪礼注疏_page24.html">上一页</a><span>...</span><a href="仪礼注疏_page20.html">20</a><a href="仪礼注疏_page21.html">21</a><a href="仪礼注疏_page22.html">22</a><a href="仪礼注疏_page23.html">23</a><a href="仪礼注疏_page24.html">24</a><span class="current-page">25</span><a href="仪礼注疏_page26.html">26</a><a href="仪礼注疏_page27.html">27</a><a href="仪礼注疏_page28.html">28</a><a href="仪礼注疏_page29.html">29</a><a href="仪礼注疏_page30.html">30</a><span>...</span><a href="仪礼注疏_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
