<!DOCTYPE html>
<html>
<head>
    <meta charset="UTF-8">
    <title>仪礼集说 - 第 20 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 20 页/共 95 页</h1>
    <div class="content">　　若有东面者则北上
　　谓众賔若多堂西南面之位不足以尽之则当东靣于西壁而北上也言若有者见堂下之士多寡无定数也
　　賔主人与大夫皆未降
　　尊者事至乃降也
　　司射乃比众耦辩【辩音遍】
　　乃者言其方有事也众耦谓众賔自为耦者也大夫之耦亦存焉是时众賔皆已立于司射之北若西然后可比之不言命之之辞者如上耦可知也大夫之耦则先命之其辞曰子与某子射与他耦上射之辞异云辩者为下节也
　　右比众耦
　　遂命三耦拾取矢司射反位【拾其劫反】
　　注曰反位者俟其袒决遂来
　　三耦拾取矢皆袒决遂执弓进立于司马之西南朱子曰此拾取矢疑衍
　　继公谓惟云执弓是亦不挟也亦变于大射者与此所立者即其故位更以司马为节近故尔向者司马未在此故以司射为节
　　司射作上耦取矢司射反位上耦揖进当楅北面揖及楅揖
　　注曰当楅楅正南之东西
　　继公谓当楅北靣揖者当楅南则折而北行故北靣揖也及楅揖者为上下射将折而西东也
　　上射东靣下射西面
　　上射在西下射在东如其物之位也
　　上射揖进坐横弓却手自弓下取一个兼诸弣顺羽且兴执而左还退反位东靣揖【弣音府还音旋】
　　注曰却手由弓下取矢者以左手在弓表右手从里取之便也兼并也并矢于弣当顺羽旣又当执也顺羽者手放而下备不整理也
　　防曰言顺羽且兴者谓顺羽之时则兴也
　　继公谓进坐不言北靣可知也下放此矢南乡人于楅南北靣取之便也横弓踣弓也此横弓覆手也坐而横弓亦便也覆手横之以上端乡下射敬之也弓下弣之下也兼诸弣明左手并执矢也凡执弓者左执弣兼矢于弣即顺羽兴则是横弓者惟取矢之时则然也执弓者言不挟也左还者以左体向右而还也于楅前必左还者以楅东肆宜顺之反位不言毋周是亦左还也此与顺羽且兴皆变于大射云
　　下射进坐横弓覆手自弓上取一个兴其他如上射【覆芳服反】
　　注曰覆手由弓上取矢者以左手在弓里右手从表取之亦便
　　继公谓此横弓郤手也郤手横之亦以上端乡上射也人北乡弓东西乡于人于弓皆为横也弓上弣之上也凡覆手郤手而横弓其皆乡身与他谓兼诸弣而下也惟西面揖异尔
　　旣拾取乗矢揖皆左还南靣揖【还音旋下并同】
　　不捆矢不兼挟皆左还亦变于大射
　　皆少进当楅南皆左还北面搢三挟一个
　　进谓东西行而相近也当楅南向及楅之位北面乃搢挟者礼贵变也
　　揖皆左还上射于右
　　上射固居右矣复言之者嫌或当如卒射而退转居左也自此少南行至于向当楅之位亦揖不言者无以为节亦以其可知故也凡毎耦旣射若旣取矢而退者其曲折皆与进时同
　　与进者相左相揖退反位
　　注曰相左者由进者之北
　　继公谓此惟云相左而不着所交之处者以其东西相过可知也然则上耦退于向当楅之位次耦乃揖进与相揖者亦以事同也
　　三耦拾取矢亦如之后者遂取诱射之矢兼乗矢而取之以授有司于西方而后反位【拾其劫反】
　　注曰取诱射之矢挟五个
　　继公谓三亦当作二大射云二耦是也下耦之下射于旣拾取之后又兼取诱射之四矢皆兼诸弣至楅南乃北靣搢三挟五个至西方以四矢授有司而挟一个以反位此见其异者也又下耦亦无与进者相左相揖之事经不见之者可知也此西方即堂西也士丧礼以东堂下西堂下为东方西方亦其征也有司即弟子之纳射器者因留主授受于堂西故此下射出于其东靣位之后以乗矢就而授之也大射仪曰以授有司于次中皆袭反位亦谓就而授之
　　右三耦取矢于楅
　　众賔未拾取矢皆袒决遂执弓搢三挟一个由堂西进继三耦之南而立东靣北上大夫之耦为上【拾其劫反】未拾取矢谓于堂西取矢不拾也堂西取矢固不拾矣乃言之者以继三耦拾取之后嫌当如之也其后取矢于楅乃拾故此云未也是时虽未拾取矢亦让取弓矢拾如向者三耦之为进立射位以射事至也众賔未有拾取矢于楅之礼故俟三耦取矢之事毕而后进
　　右众耦皆就射位
　　司射作射如初一耦揖升如初司马命去侯获者许诺司马降释弓反位
　　命去侯以下不防如初者可知也
　　司射犹挟一个去扑与司马交于阶前升请释获于賔【去起吕反】
　　司射于诱射之后改挟一个至此时犹然也必云犹者嫌旣久则可以不挟也官以司射为名故执弓必挟矢以掌射事也先去扑乃进与司马交于阶前则去扑当于西方而不于阶下矣不言相左不言升及堂上所立处亦文省
　　賔许降搢扑西面立于所设中之东北面命释获者设中遂视之
　　注曰视之当教之
　　继公谓西面立于所设中之东亦示以设之之处如前设楅之为也释获者在堂西故北面命之旣则复西面视之中实算之器也名之曰中者取其中于侯而后释算也此不以弓为毕亦辟大射礼
　　释获者执鹿中一人执算以从之
　　鹿中者以主人士也记曰士鹿中释获者自执中而不执算亦变于君礼
　　释获者坐设中南当楅西当西序东靣兴受算坐实八算于中横委其余于中西南末兴共而俟【共音拱】
　　兴受算东靣并受也南末象矢之北括而南镞也俟待其将射乃执算
　　司射遂进由堂下北靣命曰不贯不释上射揖司射退反位
　　惟云堂下文省也后放此贯谓中而不脱言此者明虽中而不贯犹不释算
　　释获者坐取中之八算改实八算于中兴执而俟注曰执所取算
　　防曰八算者人四矢一耦八矢虽不知中否要须一矢则一算改实八算拟后来者用之
　　继公谓右取算以予左手乃改实之执二手共执之也俟谓俟射中乃释算
　　乃射若中则释获者坐而释获毎一个释一算上射于右下射于左若有余算则反委之【中丁仲反】
　　注曰委余算礼尚异也委之合于中西
　　继公谓乃射谓堂下拾发矢也若中则获者言获此则释之释谓置算于地获则用此算故因名此算曰获坐而释获旣释则兴云每一个释一算覆言释获之法也一个谓一矢中也于右于左象其堂上南靣之位也下言数获谓竒者缩之然则此毎释一算亦缩之与盖中西之算横则释者缩亦宜也余算释之不尽者也于一耦卒射乃反委之旣则兴共而俟案注曰中西谓中西之算
　　又取中之八算改实八算于中兴执而俟
　　此一节在于次耦升而将射之时也后皆如初礼可知
　　三耦卒射
　　言此者着继射者之节也自上耦乃射至二耦卒射皆不言其仪亦不以如初蒙之者亦以其可知故省文也
　　賔主人大夫揖皆由其阶降揖主人堂东袒决遂执弓搢三挟一个賔于堂西亦如之
　　司射不告賔主人射者辟君礼也皆由其阶谓主人东阶賔大夫西阶也堂东东堂之下也堂西亦然賔主人之弓各倚于其序矢在其下而二人乃皆于堂下执弓挟矢盖有司取以授之大夫亦降者别于不与射者也
　　皆由其阶阶下揖升堂揖主人为下射皆当其物北靣揖及物揖乃射
　　复言皆由其阶者賔主射礼嫌主人从之而升降于西阶也旣揖乃升阶此豫言之耳下文放此主人为下射者尊賔且不失其位也不言履物及射之仪者如三耦可知
　　卒南靣揖皆由其阶阶上揖降阶揖
　　凡耦之升降皆上射先而下射后此賔为上射主人为下射乃分阶而行又不别见其升降之序则是主人先而賔后如常礼亦与其他为耦者不同也
　　賔序西主人序东皆释弓説决拾袭反位升及阶揖升堂揖皆就席【説吐活反】
　　賔序西主人序东自释弓于故处也反位升谓反位而后升也位者主人阶东賔阶西当序之位也反立于此相待而升也此升堂揖揖就席也凡自侧阶升降者经皆不见之
　　大夫袒决遂执弓搢三挟一个由堂西出于司射之西就其耦大夫为下射
　　大夫与賔同降止于堂西至是乃袒决遂执弓矢亦尊者事至而后为之也大夫执弓亦有司授之于堂西就其耦亦由其西而立于其南也故云大夫为下射大夫为下射者以贵下贱之义也大夫于士尊固尊矣若复为上射则太不敌故与士为耦则必为之下射
　　揖进耦少退揖如三耦及阶耦先升卒射揖如升射耦先降降阶耦少退皆释弓于堂西袭耦遂止于堂西大夫升就席
　　耦于庭少退宜尊大夫且变于大射也揖如三耦谓当阶及阶二揖也及阶耦先升升三等而大夫从之上射之礼也揖如升射谓堂上三揖也言如升射明升时亦有堂上三揖矣耦先降其仪与先升同降阶耦少退者耦旣降少左俟大夫先行乃行也于此不言揖如三耦盖亦与上文互见之也皆释弓于堂西亦过司马之南而后为之大夫亦由司马之南者为与耦俱行故尔释弓亦先说决拾也大夫释弓亦于堂西者统于上射不敢异之也旣则有司为倚之于序西此经言士与大夫为耦之仪其异于三耦者惟于庭少退耳则其他皆同可知
　　众賔继射
　　不言如三耦可知也
　　释获皆如初
　　皆皆賔主人以下也
　　司射所作惟上耦
　　嫌作射亦在如初中故以明之亦经文过于详耳
　　卒射释获者遂以所执余获升自西阶尽阶不升堂告于賔曰左右卒射降反位坐委余获于中西兴共而俟【尽子忍反共音拱】
　　注曰司射不告卒射者释获者于是有事宜终之也余获余算也无余算则空手耳
　　继公谓后射者旣由司马之南而适堂西释获者乃告卒射也执获以告已所有事者也不升堂降于司射也左右犹言上下射也此亦据其所立之物而言之下文放此俟谓俟司射视算乃数之
　　右再射
　　司马袒决执弓升命取矢如初获者许诺以旌负侯如初司马降释弓反位弟子委矢如初大夫之矢则兼束之以茅上握焉司马乗矢如初
　　注曰握谓中央也
　　继公谓礼无决而不遂者此决字当为衍文上经云司马适堂西不决遂袒执弓此宜如之也司马降亦由司射之南释弓于堂西袭乃反位兼束大夫矢异之也上握谓上于手握之处也矢以镞为上括为下下经云靣镞是也周官乡师职曰党共射器州共賔器乡共吉凶礼乐之器然则古之射于学宫者其射器亦皆公家共之与此大夫之矢未必大夫所自有也但于众矢之中取乗矢而兼束之即为大夫矢矣主人之矢不束则其为士又益可知乗矢惟言如初则是不进束矣亦异于大射礼也
　　右再取矢
　　司射遂适西阶西释弓去扑袭进由中东立于中南北靣视算【去起吕反】
　　注曰算获算也
　　继公谓云遂者由释获者之西而北行也释弓并矢去之去扑而视算为算中有尊者之获不敢佩刑器以视之敬也必释弓矢者射事已矣因去扑之时可以并去之也不执弓则不宜袒故袭不言説决拾文省云由中东明于阶西直进也
　　释获者东靣于中西坐先数右获【数所主反】
　　注曰固东面矣复言之者为其少南就右获
　　继公谓先数右获尊上射也
　　二算为纯
　　注曰纯犹全也
　　一纯以取实于左手
　　取谓以右手数即取之
　　十纯则缩而委之
　　注曰缩从也于数者东西为从
　　继公谓委之当在所释右获之南
</div>
    <div class="pagination">
<a href="仪礼集说_page19.html">上一页</a><span>...</span><a href="仪礼集说_page15.html">15</a><a href="仪礼集说_page16.html">16</a><a href="仪礼集说_page17.html">17</a><a href="仪礼集说_page18.html">18</a><a href="仪礼集说_page19.html">19</a><span class="current-page">20</span><a href="仪礼集说_page21.html">21</a><a href="仪礼集说_page22.html">22</a><a href="仪礼集说_page23.html">23</a><a href="仪礼集说_page24.html">24</a><a href="仪礼集说_page25.html">25</a><span>...</span><a href="仪礼集说_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
