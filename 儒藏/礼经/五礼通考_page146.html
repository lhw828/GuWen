<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 146 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 146 页/共 431 页
  </h1>
  <div class="content">
   太宗本纪雍熈二年十一月壬午狩于近郊以所获献太庙着为令
　　礼志宗正寺言准诏送兔十头充享太庙
　　玉海端拱二年七月丁亥诏以八月二十四日亲享太庙有司详定仪注辛丑诏以彗孛停
　　宋史礼志淳化三年十月八日太常礼院言今年冬至亲祀南郊前期朝享太庙及奏告宣祖太祖室常例每遇亲祀设朔望两祭又行奏告之礼烦则不恭又十一月二十日皇帝朝享去腊享日月相隔未为烦数欲望权停是月朔望之祭其腊享如常仪从之
　　蕙田案此奏近是朔望之祭原非正也
　　真宗本纪咸平二年九月甲午奉安太宗圣容于启圣院新殿帝拜而恸左右皆掩泣十一月乙酉享太庙礼志咸平二年八月太常礼院言今年冬祭画日以十月六日荐享太庙案礼三年一祫以孟冬又疑义云三年丧毕遭禘则禘遭祫则祫宜改孟冬荐享为祫享
　　蕙田案改时享为祫非
　　真宗本纪咸平三年十二月戊申狩近郊以亲获禽献太庙
　　景徳二年十一月丙辰享太庙　三年十一月乙酉狩近郊以亲获兔付有司荐庙
　　大中祥符元年正月大赦改元九月甲子奉天书告太庙十一月甲申命王旦奉上太祖太宗諡册亲享太庙
　　礼志大中祥符元年十一月二十七日帝于朝元殿备礼奉祖宗尊谥册寳再拜授摄太尉王旦奉之以出安太祖册寳于玉辂太宗册寳于金辂诣太庙亲行朝庙之礼
　　玉海大中祥符元年十一月二十三日庚辰诏曰朕只事上封克成大典二十七日上尊諡礼毕恭谢太庙有司定仪注以闻二十五日壬午详定所上仪注李宗谔上奠献乐章二首癸未帝斋于长春殿翌日甲申帝服通天冠绛纱袍奉太祖太宗尊諡册寳拜摄太尉王旦持节奉册升辂鸾驾诣庙酌奠六室蕙田案宗庙四时享祀之礼竟宋之世人主未尝一行所亲行者唯郊祀朝享及告谢等登之则失时享本义削之则宋竟无时享矣今据事直书而失自见览者详之
　　四年正月丁亥谒启圣院太宗神御殿普安院元徳皇后圣容
　　蕙田案启圣院神御殿普安院皇后圣容亦非礼
　　七年二月辛未享太庙
　　礼志大中祥符八年兼宗正卿赵安仁言准诏以太庙朔望上食品味令臣详定望自今委御厨取亲享庙日所上牙盘例参以四时珍膳选上局食手十人赴庙馔造上副圣心式表精慤诏所上食味委宫闱令监造讫安仁省视之
　　真宗本纪天禧元年正月壬寅上圣祖寳册己酉上太庙諡册庚戌享六室
　　礼志天禧元年正月九日加上六室尊諡礼毕羣臣拜表称贺十一月帝行朝享之礼
　　玉海天禧元年正月三日癸卯以朝享太庙誓百官八日戊申奉寳册升辂九日己酉奉上六室寳册百官陪列十日庚戌朝享六室
　　宋史真宗本纪天禧三年冬十一月已巳谒景灵宫庚午享太庙
　　蕙田案谒享俱不是正祭
　　乐志建隆以来祀享太庙一十六首
　　迎神礼安　肃肃清庙奉祀来诣格思之灵如在之祭克谨威仪载严容卫降福孔皆以克永世
　　皇帝行隆安　工祝升阶宾尸在位只达孝思允修毖祀显相有仪克恭乃事俨恪其容通此精意奠瓒用瑞木　木符启瑞着象成文于昭大号协应明君灵命有属鸿禧洞分歌以升荐休嘉洽闻又驯象　嘉彼驯象来归帝乡南州毓质中区效祥仁格巨兽徳柔遐荒有感斯应神化无方
　　又玉乌　素乌爰止淳精允臧名符瑞牒色应金方洁白容与翘英奋扬孝思攸感皇徳逾张
　　奉俎丰安　维牺维牲以炮以烹植其鞉鼓洁彼铏羮孔硕兹俎于穆厥声肃雍显相福禄来成
　　酌献僖祖室大善　汤汤洪河经启长源郁郁嘉木挺生本根大哉崇基出乎庆门发祥垂裕永世贻孙顺祖室大宁　元钟九千生于仲吕日台九层起于累土赫日之升明夷为主孝孙作帝式由祖武翼祖室大顺　明明我祖积徳攸宜肇继瓞将隆本支爰资庆绪式昭帝基于穆清庙永洽重熙宣祖室大庆　艰难积行緜长钟庆同人之时得主乃定既叙宗祧乃修舞咏经武开先永昭丕命太祖室大定　猗欤太祖受命于天化行区宇功溢简编武威震耀文徳昭宣开基垂统亿万斯年太宗室大盛　赫赫皇运明明太宗四隩咸暨一变时雍睿文炳焕圣徳温恭千龄万祀永播笙镛饮福禧安　嘉栗防酒博腯牲牷神鉴孔昭享兹吉蠲夙夜毖祀孝以奉先永锡纯嘏功格于天
　　亚献正安　已象文治乃观武成进退可度威仪克明
　　终献正安　常武徂征诗人所称总干山立厥象伊凝
　　彻豆丰安　肥腯之牲既析既荐郁鬯之酒已配已献祝辞亦陈和奏斯徧享礼具举彻其有践
　　真宗御制二首
　　奠瓒用万国朝天　鸿源濬发璿图诞彰髙明锡羡累洽延祥巍巍艺祖溥率宾王煌煌文考区宇大康珍符昭显寳歴绵长物性茂遂民俗阜昌甫田多稼禾黍穰穰含生嘉育鸟兽跄跄八纮统域九服要荒沐浴惠泽祗畏典常隔谷分壌望斗辨方并袭冠带来奉圭璋峩峩双阙济济明堂诸侯执帛天后当阳何以辨等衮衣绣裳何以褒徳辂车乘黄声明焕赫雅颂汪洋启兹丕绪佑我无疆大统斯集大乐斯扬俯隆宗祏仰继穹苍
　　亚献终献用平晋乐　五代衰替六合携离封疆窃据兵甲竞驰天顾黎献涂炭可悲帝启灵命濬哲应期皇祖丕变金钺俄麾率土执贽犷俗来仪瞻彼大卤窃此余基独迷文告莫畏天威神宗继统璿图有辉尚安蠢尔罔怀格思六飞夙驾万旅奉辞徯来废咏不阵行师云旗先路壶浆塞岐天临日照宸虑通防前歌后舞人心悦随要领自得智力何施风移僭冒政治淳熙书文混一盛徳咸宜干戈倒载振振言归诞昭七徳永定九围
　　仁宗本纪天圣二年十一月丙申享太庙
　　四年闰五月乙酉诏补太庙室长斋郎
　　五年十一月辛亥朝享景灵宫壬子享太庙　八年十一月丙寅朝享景灵宫丁卯享太庙
　　明道二年正月乙巳皇太后服衮衣仪天冠享太庙皇太妃亚献皇后终献五月丙子命宰臣张士逊撰谢太庙记检讨宋祈言皇太后谒庙非后世法乃止
　　蕙田案古有皇后助祭之礼无皇太后谒庙之仪
　　皇祐二年九月己酉朝享景灵宫庚戌享太庙
　　玉海皇祐二年九月以大飨明堂具大驾卤簿赴景灵宫行荐享礼毕齐于太庙翌日庚戌诣七室行朝享礼降神乐作帝密谕乐卿令备其音节礼仪使请憩小次帝拱立益庄辛亥卒享
　　宋史仁宗本纪嘉祐元年九月庚寅命宰臣摄事于太庙
　　蕙田案摄事正也
　　七年九月庚戌享太庙
　　文献通考仁宗庆歴时四孟腊时享太庙摄事用羊豚各二祈报象尊一别庙増黄彛壶尊二亲享则加犊三年御史蔡禀言周制四时享亲之礼有九今寺观则车驾一嵗再临未尝荐献宗庙非奉先教民意帝谓辅臣曰三嵗一祠郊庙而赉及天下若嵗亲行之则人有觊赏之心朕朝夕奉三圣御容于禁中未尝敢怠也蕙田案此条所记最有关系乃宋代庙享所由舛也夫郊庙乃人君敬天尊祖之大谊何与于臣民而必赉及天下甚至帑藏空虚必俟以三年乃竭物力而举之斯何理也观仁宗语亦以不克时享为不安而朝夕奉圣容以展敬特阻于惮费而不得已耳若使当时庙享之礼克正宗庙之外何必又有启圣院景灵宫天章阁钦先孝思殿也木主之外何必又有塑像画像也时享之外何必又有朝享告谢荐献也夫人之孝思无穷而礼制之节制自定所谓贤者俯而就不肖者企而及循乎礼则一正而无不正违乎礼则一失而无不失宋一切非礼皆因不能亲行时享而起不能时享因赏赉不给而起赏赉不给则因沿习前代旧例使然呜呼稗政之害一至是哉
　　宋史神宗本纪熙宁二年帝亲酌献景灵宫仍诏嵗以十月望朝享有期以上丧或灾异则命辅臣摄事五年正月己亥诏大庙时享以宗室使相以上摄事礼志初国朝亲享太庙仪物有制熙宁以来率循旧典元丰命官详定始多损益元年详定郊庙礼文所言古者纳牲之时王亲执鸾刀启其毛而祝以血毛诏于室今请改正仪注诸太祝以毛血荐于神座讫彻之而退唐崔沔议曰毛血盛于盘开元天寳通礼及今仪注皆盛以豆礼以豆盛葅醢其荐毛血当盛以盘又言三牲骨体俎外当加牛羊肠胃豕肤俎各一又古者祭祀无迎神送神之礼其初祭及末皆不当拜又宜令戸部陈嵗贡以充庭实如古礼仍以为前金次之玉帛又次之余居后又周礼大宗伯之职凡享涖玉鬯今以门下侍郎所瓒进皇帝侍中酌鬯进瓒皆未合礼请命礼部尚书奉瓒临鬯礼部侍郎奉盘以次进皇帝酌鬯祼地讫侍郎受瓒并槃而退又言皇帝至阼阶乃命太祝宫闱令始奉神主置于坐行礼毕皇帝俟纳神主然后降阶并从之又言神坐当陈于室之奥东面当行事时皇帝立于户内西向即拜于户内有司摄事晨祼馈食亦立于户内西向更不出户而拜其堂上荐腥则设神坐于扆前南向皇帝立于中堂北向有司摄事同此诏俟庙制成取防又请诸庙各设莞筵纷纯加缫席画纯于户内之东西面皇帝行三献礼毕于此受嘏又言每室所用几席当如周礼改用莞筵纷纯加缫席画纯加次席黼纯左右玉几凡祭祀皆缫次各一重并莞筵一重为五重又言古者宗庙九献王及后各四诸臣一自汉以来为三献后无入庙之事沿袭至今若时享则有事于室而无事于堂禘祫则有事于堂而无事于室室中神位不在奥堂上神位不当扆有馈食而无朝践度今之宜以备古九献之意请室中设神位于奥东面堂上设神位于户外之西南面皇帝立于户内西面祼鬯为一献出户立于扆前北向行朝践荐腥之礼为再献皇帝立于户内西面行馈食荐熟之礼为三献诏并俟庙制成取防又请三年亲祠并祫享及有司摄事每室并用太牢及制币宗庙堂上焫萧以求阳而有司行事焫茅香宜易用萧灌鬯于地以求隂宜束茅沃酒以象神之饮凡币皆埋于西阶东册则藏有司之匮又请除去殿下板位及小次而设皇帝板位于东阶之上西向又请凡奉告祈祷报谢用牲牢祭馔并出帝后神主以明天地一体之义又古者祭祀兼荐上古中古及当世之食唐天寳中始诏荐享每室加常食一牙盘议者以为宴私之馔荐寝室而不可凟于太庙宜罢之古者吉祭必以其妃配不特拜请奠副爵无特拜仪礼嗣举奠盥入请皇帝祭太庙既灌之后大祝以斚酌奠于铏之南俟正祭嘏讫命皇子举奠而饮又请命刑部尚书一员以奉大牲兵部尚书一员奉鱼十有五仍合腥熟之荐朝享四孟及腊主皆设神位于户内南向其祼将于室朝践于堂馈熟于室则于奥设莞筵纷纯加缫席画纯加次席黼纯左右玉几当筵前设馈食之豆八加豆八以南为上铏三设于豆之南南陈牛铏居北羊铏在牛铏之南豕铏在羊铏之南羞豆二曰酏食糁食设于荐豆之北大羮湆盛以登设于羞豆之北九俎设于豆之东三三为列以南为上肵俎一当腊俎之北纵设之牲首俎在北牖下簠簋设于俎南西上笾十有八设于簠簋之南北上户外之东设尊彛西上南肆阼阶之东设六罍其三在西以盛元酒其三在东以盛三酒堂下陈鼎之位在东序之南居洗之西皆西面北上匕皆加于鼎之东俎皆设于鼎之西西肆肵俎在北亦西肆若庙门外则陈鼎于东方各当其镬而在镬之西皆北面北上又请既晨祼诸太祝入以血毛奠神坐太官令取肝以鸾刀制之洗于郁鬯贯以膋燎于炉炭祝以肝膋入诏神于室又出以隋祭于尸外之左三祭于茅葅当馈熟之时祝取葅擩于醢祭于神坐前豆间三又取黍稷肺祭祭如初借以白茅既祭宫闱令束而瘗之于西阶东若郊祀天地则当进熟之时祝取葅及黍稷肺祭于正配神坐前各三祭毕郊社令束茅葅而燔瘗之祀天燔祭地瘗缩酒之茅或燔或瘗当与隋祭之葅同又言古者吉祭有配皆一尸其始祝洗酌奠奠于铏南止有一爵及主人献尸主妇亚献宾长三献亦止一爵请罢诸室奠副爵其祫享别庙皇后自如常礼应祠告天地宗庙社稷并用牲币如唐制太庙局令以宗正丞充罢摄知庙少卿而宫闱令不预祠事又言晨祼之时皇帝先搢大圭上香祼鬯复位候作乐馈食毕再搢大圭执镇圭奠于缫借次奠币执爵庶礼神并在降神之后从之
　　蕙田案元丰更定仪注凡二十余条皆本仪礼节次为之损益自唐以后议礼之臣无逾此者较开元礼所修益加精且详矣
　　观承案元丰更定仪注一洗沿习之陋允为正当所以朱子每叹神宗为大可有为之君也
　　文献通考神宗元丰三年详定郊庙奉祀礼文所言祠禴烝尝之名春夏则物未成而祭薄秋冬则物盛而祭备故许慎以品物少文词多为祠而王弼以禴为祭之薄何休谓祈谷成者非一黍先熟可得荐故曰尝冬万物毕成所荐众多故曰烝故礼记以尝为大尝周礼以烝为大烝孔安国亦以烝尝为大享今太庙四时虽有荐新而孟享礼料无祠禴烝尝之别伏请春加韭卵夏加麦鱼秋加黍豚冬加稻雁当馈熟之节荐于神主其笾豆于常数之外别加时物之荐丰约各因其时以应古礼从之　又言少牢馈食礼主人朝服即位于阼阶东西面郑氏曰为将祭也即不言拜及祝告礼成主人出立于阼阶上西面亦不言拜近代事神拜而迎送殊非礼意圣王之事宗庙礼如事生故馔则荐四时之和气与四海九州之美味贡则陈金璧帛以明共天下之材其余无常必致国之所有以明逺物无不至自秦汉以来奉宗庙者不本先王之经训有司奉行充其位而已故天下常贡入王府者未尝陈于太庙良为濶畧又言古者人君临祭立于阼阼者主阶惟人君涖之
　　行事示继体祖考亲亲之义且以尊别于臣庶也今朝享太庙设小次于殿下褥位之东西向设皇帝版位于庙东阶之东南西向乃是古者大夫士临祭之位殊失礼意　又曽子问曰敛币玉藏诸两阶之间聘礼卷币埋于西阶东旧制宗庙燔其币未合于礼
　　宋会要元丰六年十月庚辰太常丞吕升卿言礼重飨帝不闻乃于致斋先享宗庙独唐立老子庙号太清宫每嵗郊祀躬荐焉终唐世行之莫知其非今郊宜罢飨庙或止至太祖一室告以侑神之意继令别修太庙躬祠之制嵗五大飨乘舆亲临其一则祀天飨亲两得其当不行
　　蕙田案吕升卿此议典而正切中时弊为宋臣所少惜乎其不行也
　　宋史礼志元丰六年十一月帝亲祀南郊前期三日奉仁宗英宗徽号册寳于太庙是日斋于大庆殿翌日荐享于景灵宫礼毕帝服通天冠綘纱袍乘玉辂至太庙宰臣百官班迎于庙门侍中跪请降辂帝却乘舆步太庙趋至斋宫翌日帝服靴袍至大次有司奏中严外办礼仪使跪奏请行事帝服衮冕以出至东门外殿中监进大圭帝执以入宫架乐作升东阶乐止登歌乐作至位乐止太祝宫闱令奉诸室神主于坐礼仪使赞曰有司谨具请行事帝再拜诣罍洗登歌乐作降阶乐止宫架乐作至洗南北向乐止帝搢圭盥帨洗瓒拭瓒讫执圭宫架乐作升堂乐止登歌乐作殿中监进镇圭帝搢大圭执镇圭诣僖祖室乐止登歌奏瑞安之曲至神坐前北向跪奠镇圭于缫借执大圭跪三上香执瓒祼地奠瓒奉帛奠讫执圭俛伏兴出户外北向再拜内侍举镇圭以授殿中监至次室行事皆如前仪帝还位登歌乐作至位乐止宫架兴安之乐作文舞九成止礼部户部尚书以次官奉逐室俎豆宫架丰安之乐作奠讫乐止帝再诣罍洗登歌乐作降阶乐止宫架乐作至洗南北向立乐止帝搢圭盥帨洗爵拭爵讫执圭宫架乐作帝升东阶乐止登歌乐作至僖祖室乐止宫架乐作帝搢圭跪授爵祭酒三奠爵执圭俯伏兴出户外北向立乐止太祝读册文帝再拜诣次室皆如前仪帝还位登歌乐作至位乐止文舞退武舞进宫架正安之乐作亚献以次行事如前仪乐止帝诣饮福位登歌乐作至位乐止宫架僖安之乐作帝再拜搢圭跪受爵祭酒三啐酒奠爵受俎奠俎受搏黍奠黍豆再受爵饮福酒讫奠爵执圭俛伏兴再拜乐止帝还位登歌乐作至位乐止太常博士徧祭七祀配享功臣户部礼部尚书彻俎豆登歌丰安之乐作彻讫乐止礼直官曰赐胙行事陪祀官皆再拜宫架兴安之乐作一成止太祝宫闱令奉神主入诸祏室礼仪使跪奏礼毕登歌乐作帝降阶乐止宫架乐作出东门殿中监受大圭归大次乐止有司奏解严转仗赴南郊
　　文献通考自元丰初命陈襄等详定郊庙礼文至是始用新仪
　　宋史礼志八年太常寺言故事山陵前宗庙辍祭享朔望以内臣行荐食之礼俟祔庙毕仍旧令景灵宫神御殿已行上食太庙朔望荐食自当请罢从之
　　乐志景祐亲享太庙二首
　　迎神兴安　追养奉先纳孝练主金奏凤鸣关睢乐舞奠鬯恭神肥腯展俎积庆聪明降景寰宇
　　酌献真宗室大明　于穆真皇宅心道粹和戎偃革焕乎文治操瑞拜图封天祀地盛徳为宗烝尝万世
　　熙宁以后享庙五首
　　酌献英宗室大英　在宋五世天子嗣昌躬发英断若干之刚声容沄沄被于八荒垂千万年永烈有光送神兴安　钟鼓惟旅笾豆孔时衎我祖宗既右享之神亟来止孝孙之喜神保聿归孝孙之思
　　禘祫孟享腊享宗正卿升殿正安　进退有容服章有仪匪亟匪迟降登孔时
　　仁宗大和　于穆仁庙圣泽滂流华夷用义动植防休徽名冠古奕世垂谋帝躬祼献盛典昭修
　　英宗大康　赫赫英皇总提邦纪濬发神功恢张圣理仙驭虽遥鸿徽不弭永言孝思竭诚躬祀
　　常祀五享三首
　　迎神兴安【九变】　奕奕清庙昭穆定位霜露増感粢盛洁祭神灵来格福祉攸暨追孝奉先本支百世太尉奠瓒嘉安　有秩时祀匪怠匪凟有来宗工载祗载肃厥作祼将流黄瓒玉是享是宜永绥多福送神兴安　皇考皇祖配帝配天骏奔显相神保言旋祝以告孝嘏以慈宣去来永慕宗事惟防
　　礼志哲宗元祐二年奉安神宗神御于景灵宫如十一殿奉安之礼旧制车驾上元节以十一日诣兴国寺启圣院朝谒太祖太宗神宗神御下元节谒景灵宫朝拜天兴殿朝谒真宗仁宗英宗神宗神御至是诏分每嵗四孟月拜谒之所自孟秋始其不当亲献则遣官分诣初诣天兴殿保宁阁天元殿太始殿次诣皇武殿俪极殿大定殿辉徳殿次诣熙文殿衍庆殿美成殿次诸治隆殿宣光殿仍自来年孟春为始
　　哲宗本纪元祐七年十一月辛卯朝献景灵宫壬辰享太庙
　　礼志元祐七年诏复用牙盘食旧制并于礼馔外设元丰中罢之礼官吕希纯建议曰先王之祭皆备上古中古及今世之食所设礼馔即上古中古之食牙盘常食即今世之食议者乃以为宗庙牙盘原于秦汉陵寝上食殊不知三代以来自备古今之食请依祖宗旧制荐一牙盘从之乃更其名曰荐羞希纯又请帝后各奠一爵后爵谓之副爵今帝后惟奠一爵共享凟礼莫甚请设副爵亦如其仪
　　蕙田案牙盘常食不可为典要而帝后共爵则凟甚矣更正为是
　　哲宗本纪绍圣二年九月壬寅告迁神宗神御于景灵宫显成殿癸卯诣景灵宫行奉安礼己酉朝献景灵宫庚戌朝享太庙
　　礼志元丰中每嵗四孟月天子徧诣诸殿朝献元祐初议者请以四孟分献一嵗而徧至是复用旧仪诏自今四孟朝献分二日先日诣天兴殿保宁阁天元太始皇武俪极大定徳辉诸殿次日诣熙文衍庆美成继仁治隆徽音显承七殿
　　哲宗本纪三年正月甲辰酌献景灵宫徧诣诸殿如元丰礼四月丙子诏自今景灵宫四孟朝献分为二日礼志绍圣三年十月帝诣天兴诸殿朝献翼日大雨诏差已致齐官分献熙文七殿自是雨雪用为例云徽宗本纪大观四年十一月乙丑朔朝景灵宫丙寅享太庙
　　文献通考徽宗大观四年议礼局言案太庙仪注春夏用犠尊象尊秋冬用着尊壶尊各二已应周礼司尊彛之义又每享各用大尊二则是以追享朝享之尊施之于禴祠烝尝矣其为失礼明甚请自今四时享太庙不用大尊礼记郊特牲曰灌以圭璋用玉气也周礼典瑞祼圭有瓒以肆先王説者谓天地有礼神之玉而无郁鬯宗庙有郁鬯而无礼神之玉然则宗庙之玉祼圭而已圭瓒之制以圭为枋其长尺有二寸黄金为勺青金为外朱中央其容五升其径八寸其勺之鼻为龙首所以出郁鬯也其槃径一尺所以承瓒也今亲祀太庙以涂金银瓒有司行事以铜瓒其大小长短之制皆不如礼请改制以应古制
　　十一月太常光禄寺言礼制局新定太庙陈设之仪尽依周制笾豆各用二十有六簠簋各八以笾二十有六为四行以右为上羞笾二为第一行朝事笾八次之馈食笾八又次之加笾八又次之豆二十有六为四行以左为上羞豆二为第一行朝事豆八次之馈食豆八又次之加豆八又次之簠八为二行在笾之外簋八为二行在豆之外笾豆所实之物悉如周礼笾人醢人之制惟簠以稻梁簋以黍稷而茅菹以莼蚳醢以蜂子代之十二月礼制局言太庙祭器铏用三登用一窃考铏与登皆盛羮之器祭祀亨牲于鼎升肉于俎其湆芼以醢盐蔬实之于铏则谓之铏羮不致五味实之于登则谓之大羮周官饔人祭祀共大羮铏羮是也且宗庙之祭用太牢而三铏实牛羊豕之羮固无可论者至于大羮止设一登以少牢馈食礼考之则少牢者羊豕之牲也佐食羞两铏司士进湆二豆三牲之祭铏既设三则登亦如其数请太庙设三登实牛羊豕之湆以为大羮明堂亦如之
　　宋史礼志宣和元年礼部奏太常寺参酌立到诸州府有祖宗御容所在朔日诸节日降到御封香表及下降香表行礼仪注朔日诸节序奉香表行礼仪注斋戒朝拜前一日朝拜官及读表文官早赴斋所俟礼备礼生引读表文官赍香表官集朝拜官聴执事者以香表呈视礼生请读表文官稍前习读表或密词即读封题讫礼生赞复位次以御封香礼馔等呈视讫各复斋所朝拜官用长吏阙以次官充读表文亦以次官充执事者以有服色者充有司设香案时果牙盘食神御前又设奠醪茗之器于香案前之左置御封香表案上设朝拜官位于殿下西向读表文官位于殿之南北向陪位官位于其后设焚表文位于殿庭东南向朝拜日质明前香火官先诣殿下北向拜讫升殿东向侍立有司陈设讫礼生先引陪位官入就位北向次引读表文官入就位次引朝拜官就位西向立定礼生赞有司谨具请行事礼生赞再拜拜讫引读表文官先升殿于香案之右东向立次引朝拜官诸香案前赞搢笏上香奠酒茗拜兴少立礼生赞搢笏跪读表文或密词即读封题执笏兴降复位朝拜官再拜降复位礼生赞再拜讫引朝拜官读表文官诣焚表文位南向立焚讫退一遇旦望诸节序下降香表荐献行礼仪注一如上仪惟礼生引献官上香讫跪执事者以所荐之物授荐献官受献讫复授执事者置于神御前兴拜退一如上仪诏颁行之徽宗本纪宣和七年十一月甲申朝献景灵宫乙酉享太庙
　　髙宗本纪建炎二年正月甲午诣夀宁寺谒祖宗神主十一月庚子诣夀宁寺朝享祖宗神主
　　文献通考髙宗建炎二年上幸扬州行南郊礼时太庙神主奉于夀宁寺前一日上亲诣寺行朝享谢礼礼成恭谢如仪时景灵宫神御奉安于温州乃差官诣温州行礼
　　三年上幸杭州太庙神主并奉安于温州祭享皆差官摄事以礼器未备五享权用酒脯行礼
　　绍兴五年二月戊寅遣权太常少卿张铢奉迎太庙神主于温州己丑诏建太庙四月戊申太庙神主至自温州戊午奉安太庙神主丙寅帝即射殿行朝献景灵宫之礼五月乙亥初谒太庙
　　七年九月己卯朝献圣祖于常朝殿庚辰朝享太庙文献通考绍兴七年上祀明堂于建康时有徽宗之丧先是太常少卿呉表臣乞于大祀前二日朝献景灵宫前一日朝享太庙及是援熙宁元年故事谓是时英宗丧未除不废景灵宫太庙之礼请如故事翰林学士朱震以为不然谓王制丧三年不祭唯天地社稷得越绋行事监察御史赵涣言升祔以后宗庙常祭皆不当废而当丧享庙亦有显据左氏传曰烝尝禘于庙曾子问曰已葬而祭此不当废也诗颂成王即位诸侯来助祭春秋文公四年十一月成风薨六年十月犹朝于庙此显据也疏奏诏侍从台谏议吏部尚书孙近等十五人言谨案春秋三十三年传凡君薨卒哭而祔祔而作主特祀于寝烝尝禘于庙杜预谓新主既特祀于寝则宗庙四时常祀自当如旧又案景徳三年明徳皇后之丧改易而服除真宗遂享太庙合祭天地于圜丘熙宁元年神宗居谅闇复用景徳故事躬行郊庙之礼则是攷古及今居丧得见宗庙将来明堂大礼已在以日易月服除之后前一日皇帝合诣太庙朝享从之　礼部太常寺言将来明堂大礼依已降防前一日朝享太庙检照景徳熙丰南郊故事皆在谅闇之中当时亲行郊礼除郊景灵宫合用乐外所有卤薄鼓吹及楼前宫架诸军音乐皆备而不作其逐处巡警场止鸣金钲鼓角而已今臣僚欲议罢宗祀奏乐受胙故事即无去奏乐受胙之文兼祖宗故事三载大飨明堂葢亦为民祈福奏乐受胙合依祖宗累朝已行故事从之　先是监察御史赵涣言春秋有事于武宫叔弓卒去乐卒事以卿佐之丧而犹去乐况天王后之丧而可用备乐乎戴记既殡既而祭五祀则尸入三饭不侑不酢以五祀之祭犹废侑酢况宗庙之祭而可享受福厘乎故晋制国有大丧天地明堂皆去声乐且不受胙有唐祭日遇忌亦备乐而不奏此皆得礼之体也陛下虽在丧服而犹宗祀者用王制之言不敢以卑废尊也今唯声乐受胙于未安者盖拜跪受厘既为嘉庆之事而虞祔既毕则庙加先帝之坐陛下荐祼馈奠进诣徽室必将想像平生悲哀感怆而乃金石丝竹杂然并奏岂不违神灵之至意而伤陛下之孝心哉将来明堂大礼前一日乞依列圣故事躬诣宗庙行朝享之礼其奏乐受胙二事乞寝庶合礼有防令本部太常寺讨论
　　宋史髙宗本纪绍兴十三年正月戊戌加上徽宗尊号己亥亲飨太庙二月乙酉建景灵宫奉安累朝神御二十七年六月戊午初命太庙冬享祭功臣腊享祭七祀祫享兼之
　　三十一年九月庚午朔命大臣朝享太庙
　　孝宗本纪隆兴二年十二月己酉朝献景灵宫庚戌朝享太庙
　　礼志孝宗即位择日朝享太庙礼部言牲牢礼料酒齐等物并如五享行之
　　宋会要朝献景灵宫御制及宰执两省官撰二十五曲圣祖奉币灵安酌献祖安并御制朝享太庙四十一曲太祖酌献用大定太宗同徽宗用承元并御制
　　文献通考孝宗淳熙十六年二月光宗受禅诏以四月六日亲享太庙
　　光宗绍熙五年闰十月【时宁宗已即位】浙东提举李大性言窃观绍兴七年侍从台谏礼官详定明堂典礼其大畧云居丧皆得见宗庙近者合宫展祀陛下止诣明堂殿然臣之愚窃谓与淳熙十五年事体不同又况汉文以来皆即位而谒庙陛下龙飞已三越月未尝一至宗庙行礼銮舆屡出过太庙门不入揆之人情似为阙典乞与二三大臣议之早行择日恭谢太庙少见祗肃宗庙之意于是诏遵用三年之制其朝谒太庙委有妨碍马氏曰案古者宗庙之祭有正祭有告祭皆人主亲行其礼正祭则时享禘祫是也告祭则国有大事告于宗庙是也自汉以来礼制隳废郊庙之祭人主多不亲行至唐中叶以后始定制于三嵗一郊祀之时前二日朝享太清宫太庙次日方有事于南郊宋因其制于第一日朝享景灵宫第二日朝享太庙第三日于郊坛或明堂行礼国史所书亲享太庙大率皆郊前之祭然此乃告祭礼所谓卜郊受命于祖庙作于祢宫所谓鲁人将有事于上帝必先有事于泮宫是也若正祭则未尝亲行虽禘祫大礼亦命有司摄事累朝惟仁宗嘉祐四年十月亲行祫祭礼一次而已盖法驾属车其卤薄郑重祼荐升降其礼节繁多故三嵗享帝之时仅能举一亲祠然告祭之事亦有大于祀天者如即位而告庙则自舜禹受终以至太甲之见祖成王之见庙皆是也虽西汉时人主每嗣位亦必有见髙庙之礼而自唐以来则人主未尝躬谒宗庙致祭以告嗣位宋朝惟孝宗光宗以亲受内禅特行此礼而其它则皆以丧三年不祭之説为拘不复举行然自以日易月之制既定谅闇之礼废久矣何独于嗣位告祭一事以为不可行乎庆元间李大性李谦所言可谓至论要之亲享既不能频举则合于禘祫大祀行之而嗣位告祭则亦必合亲行如卜郊之祭则三嵗常行之事又只为将有事于上帝而告白则本非宗庙之大祭有司摄事足矣孙氏洙曰汉四时车驾间出飨庙及八月饮酎以尽孝思唐礼有亲飨之制而一世不过再三国家每嵗四孟及季冬凡五享三年一祫五年一禘皆有司侍祠天子未尝亲事唯三嵗亲郊一行告庙之礼而神御殿酌献一嵗徧焉是失礼经之意循近世之失也蕙田案歴代宗庙时享自东汉建武中一嵗五祠之制定后世徃徃相循虽三年五年祫禘之説未为合古然较西汉之凟防则相去逺矣乃有不经之至者莫如唐之郊祀朝享太清宫太庙不特元皇帝之祭贻诮古今而享帝之前致斋之日先享宗庙固非所以尊祖亦违敬天之义也至宋景灵宫太庙一遵唐之陋习终宋之世宗庙时祭竟未一行所存仪注不过祠祀官摄事之仪而礼之盛者反在郊祀前朝享一祭其仪注马氏通考编在时享之前盖有所不得已者矣今姑仍之而着其失云
　　礼部太常寺修立郊祀大礼前一日朝享太庙行礼仪注
　　陈设
　　前享三日仪鸾司设大次于太庙东神门外道北南向小次于阼阶东稍南西向又设文武侍臣次于大次之前行事助祭官宗室及有司次于庙之内外设东方南方客使次于文官之后西方北方客使次于武官之后各随地之宜设馔幔于南神门外【每室馔幔各一】又设七祀次于殿下横街之北道西东向又设配享功臣次于殿下横街之南东西相向【每室功臣配享各为一次】前享二日宫闱令帅其属扫除庙之内外开瘗坎于殿西阶之东南方深取足容物南出陛太常设七祀燎柴于南神门外光禄牵牲诣所太常陈登歌之乐于殿上前楹间稍南北向设宫架于庭中立舞表于酂缀之间户部陈诸州嵗贡于宫架之南神门外随地之宜东西相向前享一日奉礼郎及礼直官设皇帝位版于阼阶上饮福位于东序俱西向赞者设亚终献位于小次南稍东助祭亲王宗室使相在其南进币爵酒官受爵酒官奉币官荐牛俎官荐羊俎官实镬水官荐豕俎官増沃镬水官受币官盥洗奉爵官奉瓒槃官进搏黍官奉册官七祀献官在助祭宗室使相之南并西向北上大礼使位于西阶之西稍南【与亚终献相对】行事光禄卿读册官光禄丞功臣献官在其西【太常光禄以下皆稍却】执事官位于其后助祭宰臣使相位在大礼使之南执政官在其西又设监察御史位二于西阶下俱东向北上奉礼郎太祝太官令于东阶下西向北上协律郎位二一于殿上磬簴西北一于宫架西北俱东向押乐太常丞于登歌乐簴北押乐太常卿宫架之北北向良醖令位于尊彛所俱北向荐香灯官宫闱令于室内北向西上又设助祭文武羣臣宗室位于横街之南东西相向诸方客位庙门之外随其方国光禄陈牲于东神门外当门西向以南为上祝史各位于牲后太常设省牲位于牲西大礼使进币爵酒官受爵酒官奉币官盥洗奉爵官奉瓒盘官位于道南北向西上七祀配享功臣献官在其后监察御史二位在西东向荐牛俎官眂涤濯官实镬水官眂腥熟节官増沃镬水官押乐太常卿光禄卿读册举册官太常丞光禄丞奉礼协律郎太祝太官宫闱令位在东西向北上礼部帅其属设祝册案于室户外之右司尊彛帅其属设币篚于酌尊所次设笾豆簠簋之位每室左二十有六笾右二十有六豆俱为四行俎三二在笾前一在豆前又设俎九在豆右为三重登一在笾豆间铏三皆有柶在登前簠八簋八在笾豆外三俎间簠在左簋在右设炉炭于室户外萧蒿稷黍于其后又设毛血盘肝膋豆于室户外之左稍前设尊彛位每室斚彛一黄彛一皆有舟着尊二壶尊二皆有罍加勺幂为酌尊太尊二山尊二牺尊二皆有罍加勺加幂设而不酌俱北向西上太常设七祀位于殿下横街之北次内【司命户灶中霤门厉行】又设配享功臣位于横街之南次内【韩王赵普济阳王曹彬位于横街之南道西东向太师薛居正太师石熙载郑王潘美位在其西太师李沆太师王旦太师李继隆位又在其西太师王曾吕夷简侍中曹玮位又于其西又设司徒韩琦太师曾公亮位于横街之南道东西向太师富弼位在其东太师司马光位又在其东太师韩忠彦位又在其东俱北上】皆设神席太庙设神位版于座首司尊彛设祭器每左二笾右二豆俎一在笾豆前簠一簋一在俎前簠在左簋在右爵一次之象尊一在笾前加幂又设俎三于南神门外每室馔幔内设进盘匜帨巾内侍位于皇帝版位之后分左右奉盘者北向奉匜及执巾者南向又设亚终献盥洗爵洗于其位之北【盥洗在东爵洗在西】罍在洗东加勺篚在洗西南肆实以巾若爵洗之篚则又实以爵太官令盥洗于西阶下七祀配享功臣献官盥洗各于神位之前【七祀及配享功臣位前盥洗各一】罍勺篚巾各设于左右执罍篚者位其后享日未行事前宫闱令开室帅其属整拂神幄如常仪司尊彛入设祭器太府卿帅其属入陈币于篚【币以白】光禄卿帅其属入实笾豆簠簋笾四行以右为上第一行糗饵在前粉餈次之第二行麷在前蕡白黒形盐膴鲍鱼鱐次之第三行干枣在前湿枣栗湿桃干桃湿梅干防榛实又次之第四行蔆在前芡防鹿脯次之豆四行以左为上第一行酏食在前糁食次之第二行韭菹在前醓醢昌本麋臡菁菹鹿臡茆菹麇臡又次之第三行葵菹在前蠃醢脾析蠯醢蜃蚳醢豚拍鱼醢又次之第四行芹菹在前兔醢深蒲醓醢菭菹鴈醢笋菹鱼醢又次之簠实以稻梁梁在稻前簋实以黍稷稷在黍前登实以大羮铏实以和羮芼滑大官令帅其属入实俎笾前之俎为二重以北为上第一重实以牛腥七体两脾两胁并脊而两髀在两端两肩两胁次之脊在中第二重实以羊腥七体其载如牛豆前之俎实以豕腥七体其载如羊豆右之俎九为三重以北为上第一重实以牛羊豕首各一第二重实以牛腥肠胃肺离在上端刌肺三次之肠三胃三又次之一实以羊腥肠胃肺其载如牛一实以豕腥肤九横载第三重一实以牛熟肠胃肺一实以羊熟肠胃肺一实以豕熟肤其载如腥皆牛在左羊在中豕在右良醖令帅其属入实彛及尊罍斚彛实以明水黄彛实以郁鬯着尊二一实以酒一实醴齐皇帝酌之壶尊二一实酒一实盎齐亚终献酌之太尊二一实泛齐一实醴齐山尊二一实盎齐一实醍齐牺尊二一实沈齐一实事酒象尊二一实昔酒一实清酒并设而不酌【凡罍之实各视其尊】又实七祀及配享功臣位礼馔【每位左二笾防在前鹿脯次之右二豆菁菹在前鹿臡次之俎实以羊豕腥肉簠实以稷簋实以黍爵一象尊一实以清酒】太常设烛于神位前设大礼使以下行事执事官揖位于东神门外如省牲之位设望瘗位于瘗坎之南如省馔之位仪銮司设册幄于南神门外随地之宜前朝享一日学士院以祝册授通进司进御书讫降赴尚书礼部
　　车驾诣太庙
　　前享一日皇帝于景灵宫朝献毕既还大次礼部郎中奏解严讫皇帝入齐殿文武侍祠行事执事助祭之官【非从驾者】宗室先诣太庙祠所其日礼直官宣赞舍人引礼部侍郎诣大次前奏请中严少顷又奏外办皇帝服履袍自斋殿诣大次出行门禁卫诸班亲从等诸司祗应人员以下迎驾奏圣躬万福次知客省事以下枢密都承防以下知内侍省以下带御器械官应奉祗应通侍大夫以下武功大夫以下及干办库务文臣一班迎驾奏圣躬万福俟皇帝即御座从驾宰执使相一班次管军臣寮并奏圣躬万福皇帝乘舆出景灵宫櫺星门将至太庙御史台太常寺阁门分引文武侍祠行事执事助祭之官宗室于太庙櫺星门外立横班再拜奏迎讫退皇帝乘舆入櫺星门至大次降舆以入帘降侍卫如常仪宣赞舍人承防敕羣臣及还次
　　省牲器
　　是日未后二刻宫闱令帅其属扫除庙之内外司尊彛帅执事者以祭器入设于位凡祭器皆借以席又加巾盖太府卿入陈币于篚【告洁毕权彻】未后三刻礼直官赞者分引大礼使以下并服常服诣东神门外省牲位光禄卿丞与执事者牵牲就位礼直官赞揖赞者引押乐太常卿入行乐架【凡亚终献行事皆礼直官太常博士引大礼使执政官及申眡涤濯官受爵酒官进爵官行事皆礼直官引余官皆赞者引次引眂涤濯官及升自西阶眂涤濯凡行事执事官升降皆自西阶内应奉官并执事随应奉人各随应奉阶升降】次引申视涤濯官申视涤濯执事者皆举幂曰洁俱退复位礼直官稍前曰告洁毕请省牲前引省牲官稍前省牲讫退复位次引光禄卿出班廵牲一匝西向躬曰充曰备次引光禄丞出班巡牲一匝西向躬曰腯俱复位礼直官稍前曰省牲讫请就省馔位揖讫引大礼使以下各就位礼直官赞揖有司省馔俱毕礼直官赞省牲毕揖讫俱还齐所光禄卿丞及执事者以次牵牲诣厨授太官令次引省鼎镬官诣厨省鼎镬视濯溉次引实镬水官诣厨实镬水次引增沃镬水官诣厨增沃镬水协律郎展视乐器乃还斋所晡后一刻太官令帅宰人以鸾刀割牲祝史各取毛血实于槃又取膟膋实于登俱置馔所遂烹牲宫闱令帅其属扫除庙之内外
　　晨祼
　　享日丑前五刻【行事用丑时十刻】宫闱令开室帅其属扫除礼部奠册于案太府卿入陈币光禄卿入实笾豆簠簋太官令入实俎良醖令入实彛及尊罍乐工帅工人二舞以次入与执尊罍篚幂者各就位执事官各入就位次御史台太常寺阁门宣赞舍人分引文武助祭官及宗室客使赞者引荐羊俎官以下宗室各入就位礼直官赞者分引大礼使以下行事执事官诣庙东门外揖位立礼直官赞揖讫先引监察御史案视殿之上下纠察不如仪者降阶就位次引大礼使以下各入就位皇帝服通天冠绛纱袍至大次礼仪使枢密院官太常卿阁门官太常博士礼直官分立于大次外之左右引礼部侍郎诣次前奏请中严少顷又奏外办符寳郎奉寳陈于宫架之侧随地之宜礼仪使当次前俛伏跪奏礼仪使臣某言请皇帝行事奏请俛伏兴还侍立【礼仪使奏祀仪准此】帘卷皇帝服衮冕以出侍卫如常仪礼仪使以下前导至东神门外殿中监跪进大圭礼仪使奏请执大圭前导皇帝入自正门【侍御不应入者止于门外】协律郎跪俛伏举麾兴工鼓柷宫架干安之乐作【皇帝升降行止皆奏干安之乐】至阼阶下偃麾戛敔乐止升自阼阶大礼使从【凡乐皆协律郎跪俛伏举麾兴工鼓柷而后作偃麾戛敔而后止升自阼阶皇帝升降大礼使皆从左右侍卫之官量人数从升】登歌乐作乐止礼仪使以下分左右侍立【凡行礼礼仪使枢密院官太常卿阁门官太常博士礼直官前导至位则分立于左右】次引奉瓒官升诣僖祖室神位前西向立奉瓒槃官升诣皇帝版位前奉瓒槃北向立次引奉神主官诣皇帝版位前俛伏跪奏奉神主奏讫俛伏兴退祠祭官于殿上承曰奉神主次引荐香灯官搢笏于祏室内奉帝尊主设于座【奉神主诣神幄内于几后启匮注于座及以白罗巾覆之执笏退复位】次引宫闱令奉后神主如上仪【以青罗巾覆之】退复位次引奏奉神主官诣皇帝版位前俛伏跪奏奉神主讫奏讫俛伏兴退礼仪使前奏有司谨具请行事又奏请再拜皇帝再拜赞曰再拜在位官皆再拜讫次内侍各执槃匜帨巾以进宫架乐作礼仪使奏请皇帝搢大圭盥手内侍进槃匜沃水皇帝盥手又奏请帨手内侍进巾皇帝帨手讫又奏请皇帝洗瓒奉瓒槃官进瓒内侍沃水皇帝洗瓒又奏请拭瓒内侍进巾皇帝拭瓒讫乐止又奏请执大圭奉瓒槃官奉瓒槃诣僖祖室尊彛所西向立以瓒涖鬯执彛者举幂良醖令酌郁鬯讫先诣次室尊彛所北向立礼仪使前导登歌乐作皇帝入诣祖室北向立乐止礼仪使奏请搢大圭跪奉瓒槃官奉瓒槃西向以瓒授奉瓒官奉瓒官西向跪以进礼仪使奏请执瓒皇帝执瓒以鬯祼地奉瓒官受瓒以授奉瓒槃官奉瓒槃官以槃受瓒讫俱诣次室以俟礼仪使奏请执大圭俛伏兴前导皇帝出户外北向立又奏请再拜皇帝再拜讫礼仪使前导皇帝诣翼祖室次诣宣祖室次诣太祖室次诣太宗室次诣真宗室次诣仁宗室次诣英宗室次诣神宗室次诣哲宗室次诣徽宗室祼鬯并如上仪奉瓒官奉瓒槃官俱降复位良醖令还尊所礼仪使前导皇帝还版位登歌乐作至位西向立乐止宫架作兴安之乐文徳之舞九成止太官令取肝以鸾刀制之洗于郁鬯贯之以膋燎于炉炭荐香灯官以肝膋入诏神于室又出以堕祭于室户之左三祭于茅苴俱降诣盥洗位盥手帨手升复执事位
　　馈馔
　　享日有司陈鼎三十有三于神厨各在镬右太官令帅进馔者诣厨以匕升牛于镬实于一鼎【肩臂臑肫胳正脊一直脊一横脊一长胁一短胁一代胁一背二骨以正】次升羊如牛升豕如羊各实于一鼎【每室牛羊豕各一鼎】皆设扃幂祝史对举入设于每室馔幔内次次引视腥熟节官诣馔所视腥熟之节俟皇帝晨祼毕还位乐止祝史抽扃委于鼎右除幂加匕毕于鼎太官令以匕升牛载于一俎【肩臂臑在上端肫胳在下端脊胁在中】次升羊豕各载于俎其载如牛【每室牛羊豕各一俎】次引荐牛荐羊荐豕俎官搢笏奉俎以入太官令引入正门宫架丰安之乐作由宫架东至横街折方进行陈于西阶下北向北上荐俎官搢笏奉俎以升执事者各迎于阶荐俎官奉俎诣僖祖室神位前北向跪奠先荐牛次荐羊次荐豕各执笏俛伏兴有司设牛羊豕俎于肠胃肤之前【牛在左羊在前豕在右】诣次室奉奠并如上仪乐止俱降复位【内执事官降西侧阶出西神门入南门归执事班】次引荐香灯官取萧合黍稷擩于脂燎于炉炭又当馈熟之时取菹擩于醢祭于豆间三又取黍稷肺祭如初借用茅各还尊所次引奉币官进币官受币官受爵酒官进爵酒官升诣僖祖室奉币官进币官受爵酒官进爵酒官在东西向北上受币官在西东向次引奉爵酒官升殿诣皇帝版位前奉爵北向立内侍各执盘匜帨巾以进宫架乐作礼仪使奏请皇帝搢大圭盥手内侍进盘匜沃水皇帝盥手又奏请帨手内侍进巾皇帝帨手讫又奏请皇帝洗爵奉爵酒官进爵内侍沃水皇帝洗爵又奏请拭爵内侍进巾皇帝拭爵讫乐止又奏请执大圭奉爵酒官受爵奉爵诣僖祖室酌尊所西向立执尊者举幂良醖令酌着尊之醴齐讫先诣次室酌尊所北向立礼仪使前导登歌乐作殿中监进跪进镇圭礼仪使奏请搢大圭执镇圭前导皇帝入诣僖祖室乐止宫架作基命之乐【翼祖室大顺之乐宣祖室天元之乐太祖室皇武之乐太宗室大定之乐真宗室熙文之乐仁宗室美成之乐英宗室治隆之乐神宗室大明之乐哲宗室重光之乐徽宗室承元之乐】文舞作内侍先设缫借于地礼仪使奏请跪奠镇圭于缫借执大圭俛伏兴又奏请搢大圭跪次内侍跪取币于篚以授奉币官奉币官授进币官进币官西向跪以进礼仪使奏请受币皇帝受奠讫受币官东向跪受以兴进奠于僖祖神位前次奉爵官以爵授受爵酒官受爵酒官授进爵酒官进爵酒官西向跪以进礼仪使奏请执爵皇帝执爵祭酒【三祭于茅菹】奠爵受爵官以爵复于坫礼仪使奏请执大圭俛伏兴前导皇帝出户外北向又奏请少立乐止奉币官进币官受币官奉爵酒官受爵酒官进爵酒官俱诣次室内侍举镇圭授殿中监又以缫借诣次室先设于地次举册官搢笏跪举祝册读祝官搢笏东向跪读册文读讫奠册各执笏兴先诣次室户外东向立礼仪使奏请再拜皇帝再拜讫礼仪使前导皇帝诣每室奠圭币酌献并如上仪次奉币官进币官受币官奉爵酒官受爵酒官进爵酒官俱降复位内侍举镇圭缫借以镇圭授殿中监以授有司读册官以下俱降复位礼仪使前导皇帝还版位登歌乐作至位西向立乐止礼仪使奏请还小次登歌乐作前导皇帝降自阼阶乐止宫架乐作将至小次礼仪使奏请释大圭殿中监跪受大圭皇帝入小次帘降乐止文舞退武舞进宫架正安之乐作舞者立定乐止
　　亚终献
　　礼直官太常博士引亚献诣盥洗位北向立搢笏盥手执笏诣爵洗位北向立搢笏洗爵拭爵以爵授执事者执笏升诣僖祖室酌尊所西向立宫架作正安之乐武功之舞执事者以爵授亚献亚献搢笏跪执爵执尊者举幂太官令酌壶尊之盎齐讫先诣次室酌尊所北向立亚献以爵授执事者执笏兴入诣僖祖室神御前北向立搢笏跪执事者以爵授亚献亚献执爵祭酒三祭于茅菹奠爵执笏俛伏兴出户外北向再拜次诣每室酌献并如上仪乐止降复位初亚献行礼将毕礼直官太常博士引终献诣洗及升殿酌献并如亚献之仪降复位【唯七祀先诣司命立奠爵讫兴少立次引太祝进诸位前北向跪读祝文讫退献官再拜复位】
　　皇帝饮福
  </div>
  <div class="pagination">
   <a href="五礼通考_page145.html">
    上一页
   </a>
   <span>
    ...
   </span>
   <a href="五礼通考_page141.html">
    141
   </a>
   <a href="五礼通考_page142.html">
    142
   </a>
   <a href="五礼通考_page143.html">
    143
   </a>
   <a href="五礼通考_page144.html">
    144
   </a>
   <a href="五礼通考_page145.html">
    145
   </a>
   <span class="current-page">
    146
   </span>
   <a href="五礼通考_page147.html">
    147
   </a>
   <a href="五礼通考_page148.html">
    148
   </a>
   <a href="五礼通考_page149.html">
    149
   </a>
   <a href="五礼通考_page150.html">
    150
   </a>
   <a href="五礼通考_page151.html">
    151
   </a>
   <span>
    ...
   </span>
   <a href="五礼通考_page147.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
