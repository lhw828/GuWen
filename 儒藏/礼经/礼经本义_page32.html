<!DOCTYPE html>
<html>
<head>
    <meta charset="UTF-8">
    <title>礼经本义 - 第 32 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼经本义 - 第 32 页/共 40 页</h1>
    <div class="content">　　【酢如主人仪谓尸酢主妇亦祝酌授尸尸授主妇拜受尸拜送皆与酢主人仪同也主妇不祭于室适东房南面虽祭而男女内外之位不相防杂也佐食授祭置黍肺于席主妇以手抚之不振祭也遂祭酒啐之反入室北面卒饮如主人仪谓卒爵拜尸答拜也卒爵必于室者承神之贶当面卒之拜受拜既礼贵有终故也】
　　右主妇亚献尸尸酢主妇
　　献祝笾燔从如初仪
　　【献祝主妇受尸酢卒爵更洗于房而后酌以献祝也以燔从者兄弟之众也初仪即主人献祝之仪笾与豆燔与肝虽异其祭一也】
　　及佐食如初卒以爵入于房
　　【敖君善曰及谓献及之也初者亦主人献佐食之仪少牢礼主妇献祝及佐食皆西面于主人之北答拜之】
　　右主妇献祝佐食
　　宾三献如初燔从如初爵止
　　【此宾三献尸也如初拜受拜送如前二献之仪也执事者以燔从宾献亦如前二献之仪爵止者宾所献爵尸奠之而不举盖三献礼成欲主人以下皆受举爵之礼而后神恵均于室中是以奠而待之也】
　　右宾长三献尸
　　席于户内主妇洗爵酌致爵于主人主人拜受爵主妇拜送爵
　　【席于戸内为主人设席于所主之位西面也献酒而云致爵者酒系已物不可言献唯体神意而以爵致之也　髙紫超曰未献宾而主人主妇亲相致爵者盖夫妇和而后家道成主人主妇亲相致爵则皇尸其乐之矣即中庸妻子合而父母顺之义然而主妇先致爵于主人者妇人以夫为天尢宜敬礼也盖如臣上夀于君之意】
　　宗妇赞豆如初主妇受设两豆两笾俎入设主人左执爵祭荐宗人赞祭奠爵兴取肺坐絶祭哜之兴加于俎坐捝手祭酒啐酒
　　【郝仲舆曰宗妇赞豆亦于户外坐豆笾皆宗妇赞主妇受以设设俎则宗人也肺离未絶祭则絶之】
　　肝从左执爵取肝防于盐坐振祭哜之宗人受加于俎燔亦如之兴席末坐卒爵拜主妇答拜受爵
　　【郝仲舆曰主人主妇一爵肝燔两从与尸祝同者体神意重祭主也席未坐避尊也】
　　酌酢【句】左执爵拜主人答拜坐祭立饮卒爵拜主人答拜主妇出反于房
　　【酌酢者主人避尸不敢酢主妇主妇逹其意因承主人爵酌以自酢也其后主人自酢仿此酢不易爵者礼妇人承男子后多不易爵也】
　　右主妇致爵于主人自酢　阼俎臂正脊二骨横脊长胁二骨短胁肤一离肺一【阼俎主人豕俎臂正脊二骨者臂骨一正脊骨一也短胁不言骨一骨可知也】
　　主人降洗酌致爵于主妇席于房中南面主妇拜受爵主人西面答拜宗妇荐豆俎从献皆如主人
　　【降洗降而洗爵酌升而酌酒也席于房中献主妇不于室也南面向堂也豆亦两豆两笾从献肝燔也】
　　主人更爵酌酢卒爵降实爵于篚入复位
　　【男子不承妇人爵故虽自酢犹更之酌酢酌以自酢也】
　　右主人致爵于主妇自酢　主妇俎觳折其余如阼俎【郑康成曰觳后足折分后右足以为佐食俎余谓脊胁肤肺】
　　三献作止爵尸卒爵酢
　　【三献指宾而言也初宾三献尸爵止及主人主妇致爵毕宾乃请尸饮所止之爵作起也尸卒饮遂酢宾宾因献祝佐食也　郑康成曰旧説宾入户北面曰皇尸请举爵】
　　酌献祝及佐食洗爵酌致于主人主妇燔从皆如初更爵酢于主人卒复位
　　【华霞峰曰此献祝佐食及酌主人主妇者三献之长宾也凡献尸之后即有献祝佐食之礼上文宾三献因尸止爵不举故未得即行献礼待尸举爵而后献也既献祝佐食又洗爵致主人主妇必洗爵者以异事而新之也燔从无肝也余皆如前仪更爵不承主妇爵也酢于主人宾自酢也致爵于主人主妇乃惟酢于主人者为礼主于尊者也复位复堂下东面之位】
　　右尸酢宾宾献祝佐食致爵主人主妇自酢
　　主人降阼阶西面拜宾如初
　　【拜宾为将献之也如初如视濯时主人再拜宾答再拜三拜众宾众宾答一拜也】
　　洗宾辞洗卒洗揖让升酌西阶上献宾宾北面拜受爵主人在右答拜荐脯醢设折俎宾左执爵祭豆奠爵兴取肺坐絶祭哜之兴加于俎坐捝手祭酒卒爵拜主人答拜受爵
　　【西阶上献宾主人就宾也主人在右北面者以东为右也折俎折牲体以实俎敖君善曰自宾以下其设荐俎者皆以私人为之】
　　酌酢奠爵拜宾答拜主人坐祭卒爵拜宾答拜
　　【郑康成曰主人酌自酢者宾不敢敞主人而主人达其意也】
　　揖执祭以降西面奠于其位位如初荐俎从设
　　【位堂下之位也郝仲舆曰酢毕宾揖主人自执所祭肺下堂西面奠于其位仍东面立如初其西阶上所荐豆俎皆从设于位此上三节献宾长之礼】
　　众宾升拜受爵坐祭立饮荐俎设于其位徧主人备答拜焉
　　【升升西阶也坐祭立饮礼杀也荐俎即堂下本位设之徧谓皆有荐俎也备答拜者众宾拜受爵主人悉答之也　此节献众宾之礼】
　　降实爵于篚
　　【郝仲舆曰献毕主人下堂实爵于篚】
　　右主人献宾及众宾　宾骼宗人折其余如佐食俎【宾之豕俎以骼左胳也宗人以折一体而分折节解者也其余脊胁肤肺与佐食同也】众宾及公有司皆殽烝肤一离肺一【殽杂也烝升也豕正体不足故杂肤体以升于俎也】　宗人献与旅齿于众宾【献与旅酬宗人皆在众宾之列以齿相序】公有司门西北面东上献次众宾升受降饮【公有司公家有司门西宾位也东上以右为上也其献次于众宾皆宾属也升堂而受爵降而饮】
　　尊两壶于阼阶东加勺南柄西方亦如之
　　【设两尊于阼阶之东加勺尊上柄向南便执也西方西阶之西也将行旅酬酬礼防用酒多故不敢用堂上戸东神尊而别尊于堂下也东西方皆两壶者主党酌其西以酬宾宾党酌其东以酬主人便故也】
　　主人洗觯酌于西方之尊西阶前北面酬宾宾在左主人奠觯拜宾答拜主人坐祭卒觯拜宾答拜
　　【此主人酌而自饮以导宾饮也敖君善曰此宾主之拜皆北面】
　　主人洗觯宾辞主人对卒洗酌西面宾北面拜主人奠觯于荐北宾坐取觯还东面拜主人答拜宾奠觯于荐南揖复位
　　【主人对如少牢礼主人奠爵于篚而对也主人酌西面向宾也不授而奠酬之正礼也荐北荐左也既奠则复位北面拜文不具耳宾西面跪取觯兴还而东面拜主人北面答拜荐南荐右也敖君善曰此奠觯于庭皆将举者也而或在荐左或在荐右盖各从其便而不拘奠者于左将举于右之义复位主人复阼阶下西面位也】
　　右主人酬宾长
　　主人洗爵献长兄弟于阼阶上如宾仪
　　【郝仲舆曰长兄弟兄弟之长者酬宾而后献兄弟献礼成于酬成宾礼而后及其私也献于阼阶上者酌堂上之尊献礼重于酬也如宾仪兄弟亦执祭以降奠于其位荐俎从设同也】
　　洗献众兄弟如众宾仪
　　【郝仲舆曰众兄弟分卑如众宾仪拜受坐祭立饮荐俎设于其位徧同也佐食在众兄弟中荐俎亦设于此时】右主人献长兄弟众兄弟　佐食俎觳折脊胁肤一离肺一【佐食于旅齿于兄弟故佐食荐俎亦与献兄弟同时设】　长兄弟折其余如佐食俎　众兄弟私臣皆觳脀肤一离肺一　私臣门东北面西上献次兄弟升受降饮【私臣私家任用之臣门东臣位也西上以左为上也其献次于兄弟皆主属也亦升堂受爵而降饮】
　　洗献内兄弟于房中如献众兄弟之仪主人西面答拜【内兄弟女宾及宗妇也献于房中亦如众兄弟拜受坐祭立饮设荐俎于其位而徧也少牢礼宾主受送之拜皆南面统于堂也　髙紫超曰皇尸之意欲其内外之间恵无不徧故内兄弟皆献之】
　　更爵酢卒爵降实爵于篚入复位
　　【爵徧主人乃更爵自酢盖内兄弟多主人惟为酢一爵也】
　　右主人献内兄弟自酢　尊两壶于房中西墉下南上【此为主妇与内宾宗妇旅而设也南上统于堂也】内宾立于其北东面南上宗妇北堂东面北上【内宾女宾姑姊妹之属宗妇族人之妇北堂房之北也房无北壁故其后半亦得称北堂宗妇宜统于主妇主妇南面故宗妇以北为上】内宾宗妇皆殽脀肤一离肺一
　　长兄弟洗觚为加爵如初仪不及供食洗致如初无从【洗觚更器也加爵加尸爵也大夫士三献而礼成多则为加也如初仪如正献时尸拜受主宾拜送与自酢同也不及佐食及祝而止也佐食本兄弟莗尚未献尸故爵不及洗致洗爵致于主人主妇也亦如宾初致爵之仪但无肝燔从异也　髙紫超曰主人及宾虽己献尸而长兄弟及众宾未尝致爵以是为恝故复为加爵以厌饫之然必长兄弟先为加爵而后及众宾者犹主人为初献而宾为三献之意盖子弟欲养其尸急于他姓故也】
　　右长兄弟为加爵
　　众宾长为加爵如初爵止
　　【众宾之中长者一人举爵于尸如宾三献之仪爵止者尸受众宾长所献之爵奠之而不举盖三献外又受加爵必宾及兄弟行旅酬之礼而后神惠均于在庭故奠而待之也】
　　右众宾长为加爵
　　嗣举奠【句】盥入北面再拜稽首
　　【嗣主人之嫡长子将为父后者也奠即祝酌莫于铏南之觯自尸入祭啐祭奠而未举至是令嗣子举而饮之重嫡嗣故特为此礼若无嫡嗣则已盥入盥手于洗乃入室也　郝仲舆曰嗣子举奠先自饮酌尸尸啐而奠之盖酬尸也故其后即继以旅酬】
　　尸执奠【句】进受【句】复位祭酒啐酒
　　【尸执奠者执奠觯以授嗣子也进受者嗣子进于尸前而受觯也复位复其北面之位】
　　尸举肝【句】举奠左执觯【句】再拜稽首进受肝复位坐食肝卒觯拜尸备答拜焉
　　【肝即向之加于菹豆者尸举之以授嗣子也举奠指嗣子而言髙紫超谓名嗣为举奠犹名宾为三献是也备答拜者每拜答之重继体也　髙紫超曰嗣有传重之责宗祧之任系焉尸执奠以饮之举肝以食之爱其子孙之无已也】
　　举奠洗酌入尸拜受举奠答拜尸祭酒啐酒奠之举奠出复位
　　【郝仲舆曰嗣子卒饮洗觯更酌酒入室尸拜受嗣子拜送尸祭啐之奠之嗣子出复位与子姓共立于堂下东主人之后也　髙紫超曰嗣孙敬爱其祖故亦洗酌献之而尸拜受者以其为世嫡冢子故敬之而特为之呼酒以享其意也】
　　右嗣举奠　嗣举奠佐食设豆盐【郑康成曰肝宜盐也】
　　兄弟弟子洗酌于东方之尊阼阶前北面举觯于长兄弟如主人酬宾仪
　　【如主人酬宾仪谓洗酌拜坐祭卒觯更洗酌奠觯长兄弟取觯奠于荐右同也　此兄弟之弟子各举觯于其父兄也髙紫超曰兄弟弟子各举觯于其长则一家敦睦肃敬之心可想而宜为皇尸之所乐矣】
　　宗人告祭脀乃羞
　　【所告者众宾众兄弟内兄弟也肉在俎曰脀献时设荐俎各于其位而未及祭至是宗人告使皆祭也乃羞进庶羞也礼庶羞不逾牲则此羞当即以豕肉为之自尸以下至内宾皆有羞也】
　　宾坐取觯阼阶前北面酬长兄弟长兄弟在右宾奠觯拜长兄弟答拜宾立卒觯酌于其尊东面立长兄弟拜受觯宾北面答拜揖复位
　　【郝仲舆曰宾坐取觯即前受主人酬觯奠于荐南者至是举以酬长兄弟宾酬兄弟就东阶下北面兄弟在右以兄弟亦有主人之谊宾常居西也酌于其尊于东尊也堂下东尊本为兄弟设宾东面向长兄弟也复位宾酬毕复西阶下东向之位　此宾酬长兄弟也】
　　长兄弟西阶前北面众宾长自左受旅如初长兄弟卒觯酌于其尊西面立受旅者拜受长兄弟北面答拜揖复位
　　【长兄弟复就西阶前酬众宾之长其仪如宾酬长兄弟谓奠觯拜受旅者答拜也酌于其尊于西尊也堂下西尊本为宾设西面立向宾也复位长兄弟酬毕复阼阶下西向之位　此长兄弟酬众宾也】
　　众宾及众兄弟交错以徧皆如初仪
　　【众宾又酬众兄弟众兄弟又酬众宾众宾与众兄弟其数既多又皆交错相酬以遍则同异姓之间欢情浃洽而无间矣　此众宾与众兄弟互相酬以徧也髙紫超曰长宾长兄弟众宾众兄弟交错徧酬雍睦而有礼皆皇尸之所乐也故于祭毕而备行之至此则神之恵无不徧而主人之情亦无不洽矣】
　　为加爵者作止爵如长兄弟之仪
　　【为加爵者众宾长也众宾长为加爵时尸以未行旅酬真而未饮今既旅及众宾与兄弟尸可饮矣故为加爵者作起其初止之爵请尸饮如长兄弟加爵之仪尸卒爵拜答拜自酢复位同也　此尸饮众宾长之加爵也】
　　长兄弟酬宾如宾酬兄弟之仪以徧卒受者实觯于篚【如宵酬兄弟之仪谓奠觯受觯拜答拜复位等仪同也徧谓宾亦东阶前酬众兄弟复位众兄弟及众宾亦交错以徧也　此长兄弟酬宾宾酬众兄弟众兄弟与众宾互相酬以徧也】
　　右兄弟弟子举觯于其长乃旅酬　佐食于旅齿于兄弟【佐食以兄弟辈为之故旅酬则与兄弟相齿】　主妇及内宾宗妇亦旅西面【郑康成曰西面者异于献也男子献于堂上旅于堂下妇人献于南面旅于西面内宾象众宾宗妇象兄弟其节与其仪依男子也】
　　宾弟子及兄弟弟子洗各酌于其尊【句】中庭北面西上举觯于其长奠觯拜长皆答拜举觯者祭卒觯拜长皆答拜
　　【宾弟子与兄弟弟子洗爵酬其长此无算爵之始也各酌于其尊宾弟子酌西尊兄弟弟子酌东尊也中庭北面者其长各在东西阶前其弟子各向之也皆西上上宾也　郑康成曰弟子举觯于其长所以序长幼教孝弟拜亦皆北面】
　　举觯者洗各酌于其尊复初位长皆拜举觯者皆奠觯于荐右长皆执以兴举觯者皆复位答拜长皆奠觯于其所皆揖其弟子弟子皆复其位
　　【敖君善曰荐右宾之荐南兄弟之荐北也奠于此者因其所改奠之处也縁长者意不欲劳其复迁之也执以兴亦象受之其所荐右也揖揖之使复其位】
　　爵皆无算
　　【宾取觯酬兄弟之党长兄弟取觯酬宾之党唯其所赐交错以徧无复多寡限量之数也　敖君善曰其仪之与旅酬异者惟不拜耳】
　　右宾弟子兄弟弟子各举觯于其长遂无算爵
　　利洗散献于尸酢
　　【利即佐食也更名利者利之言养也佐食左右尸饮食能养尸者也礼将终告利成故利终献以成礼也献用散更器也酢利自酢也　郝仲舆曰佐食为役室中有事不得与众同加爵事毕乃献尸亦加爵也正献三主人主妇宾也加献三长兄弟众宾长佐食也献为正加为从嗣子举奠为酬不在从献之数】
　　及祝如初仪降实散于篚
　　【及祝者惟献祝不致爵主人主妇也如初仪如长兄弟众宾长加爵之仪其拜受拜送自酢同也　华霞峰曰凡献尸之后必献祝】
　　右佐食献尸及祝
　　主人出立于戸外西面祝东面告利成【郝仲舆曰西面坊本作西南误告利成告孝子养礼终也】
　　尸谡祝前主人降
　　【祝入而尸起也详见士虞礼降降堂下也　髙紫超曰尸谡而主人不拜送者主人固不忍于尸去也但尸自翛然而兴耳如楚词所谓颷逺举兮云中者也】
</div>
    <div class="pagination">
<a href="礼经本义_page31.html">上一页</a><span>...</span><a href="礼经本义_page27.html">27</a><a href="礼经本义_page28.html">28</a><a href="礼经本义_page29.html">29</a><a href="礼经本义_page30.html">30</a><a href="礼经本义_page31.html">31</a><span class="current-page">32</span><a href="礼经本义_page33.html">33</a><a href="礼经本义_page34.html">34</a><a href="礼经本义_page35.html">35</a><a href="礼经本义_page36.html">36</a><a href="礼经本义_page37.html">37</a><span>...</span><a href="礼经本义_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
