<!DOCTYPE html>
<html>
<head>
    <meta charset="UTF-8">
    <title>五礼通考 - 第 29 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 29 页/共 431 页</h1>
    <div class="content">　　蕙田案三代以上郊天仪节散见于经传秦汉之人无所攷正疎略久矣其坛制祭日从祀牲牢俎豆衣服祝词大概稍见于此
　　武帝本纪元鼎五年十一月辛巳朔旦冬至立泰畤于甘泉天子亲郊见朝日夕月诏曰朕以眇身托于王侯之上德未能绥民民或饥寒故巡祭后土以祈丰年冀州脽壤乃显文鼎获荐于庙渥洼水出马朕其御焉战战兢兢惧不克任思昭天地内惟自新诗云四牡翼翼以征不服亲省边垂用事所极望见泰一修天文防辛卯夜若景光十有二明易曰先甲三日后甲三日朕甚念年岁未咸登饬躬斋戒丁酉拜况于郊
　　蕙田案泰一天神固不足以当昊天然班史诸纪每幸雍曰祠五畤幸甘泉曰郊泰畤葢以泰畤之设其尊在五畤之上而五帝仅爲之佐则汉直以当圜丘之祭矣若更黜爲非郊必谓建始以上全不祀天殊亦乖其本意今于诸帝郊泰畤者悉入郊天而五畤悉入五帝庶无彼此纷乱之患而读者亦易考焉
　　郊祀志天子封泰山禅泰山下阯东北肃然山还坐明堂羣臣更上夀下诏改元其秋有星孛于东井后十余日有星孛于三能望气王朔言后独见填星如瓜食顷复入有司皆曰陛下建汉家封禅天其报德星云其来年冬郊雍五帝还拜祝祠太乙
　　史记封禅书元封二年冬郊雍五帝还拜祝祠太乙赞飨曰德星昭衍厥维休祥夀星仍出渊燿光明信星昭见皇帝敬拜泰祝之享
　　蕙田案此年赞飨之词与元鼎元年絶不同
　　汉书武帝本纪五年冬南廵狩至于盛唐春三月还至泰山增封夏四月还幸甘泉郊泰畤
　　天汉元年春正月行幸甘泉郊泰畤
　　后元元年春正月行幸甘泉郊泰畤二月诏曰朕郊见上帝廵于北边见羣鹤留止以不罗罔靡所获献荐于泰畤光景并见其赦天下
　　礼乐志武帝定郊祀之礼祠泰一甘泉就干位也祭后土于汾隂泽中方丘也乃立乐府采诗夜诵有赵代秦楚之讴以李延年爲协律都尉多举司马相如等数十人造为诗赋略论律吕以合八音之调作十九章之歌以正月上辛用事甘泉圜丘使童男女七十人俱歌昏祠至明夜常有神光如流星止集于祠坛天子自竹宫望拜百官侍祠者数百人皆肃然动心焉
　　郊祀歌练时日一　练时日侯有望焫膋萧延四方【以萧焫脂合馨香四方四方之神也焫人说反】九重开灵之斿垂惠恩鸿祜休灵之车结云驾飞龙羽旄纷灵之下若风马左仓龙右白虎灵之来神哉沛先以雨般裔裔灵之至庆隂隂相放震澹心【放犹髣髴也音昉弗澹动也】灵已坐五音饬虞至旦承灵亿牲茧栗粢盛香尊桂酒宾八乡【八乡八方之神】灵安留吟青黄【青黄谓四时之乐】徧观此聎瑶堂众嫭并绰奇丽【嫭音互好也谓女乐并好丽也】顔如荼兆逐靡【兆民逐观而猗靡也靡武义反】被华文厠雾縠曵阿锡佩珠玉侠嘉夜【侠与挟同嘉夜芳草也】茝兰芳澹容与献嘉觞
　　帝临二　帝临中坛四方承宇绳绳意变备得其所清和六合制数以五【此后土之歌也土数五】海内安宁兴文匽武后土富媪【媪老母称也坤为母故称媪】昭明三光穆穆优游嘉服上黄【土色上黄也】
　　青阳三【邹子乐】　青阳开动【春爲青阳】根荄以遂膏润并爱跂行毕逮霆声发荣壧处顷听【壧与岩同顷读曰倾】枯槀复产廼成厥命众庶熙施及天胎羣生啿啿唯春之祺【啿啿丰厚之貌音徒感反】
　　朱明四【邹子乐】　朱明盛长旉与万物【夏爲朱明旉古敷字】桐生茂豫【桐读为通言草木皆通达而生】靡有所诎敷华就实既阜既昌登成甫田百鬼迪尝广大建祀肃雍不忘神若宥之传世无疆
　　西颢五【邹子乐】　西颢沆砀【西方少吴也沆胡浪反砀音荡白气之貌也】秋气肃杀含秀垂頴续旧不废【废合韵音发】奸僞不萌祅孽伏息隅辟越逺四貉咸服既畏兹威惟慕纯徳附而不骄正心翊翊
　　防六【邹子乐】　防陵隂【防北方之神也】蛰虫葢臧屮木零落【古草字】抵冬降霜易乱除邪革正异俗兆民反本抱素懐朴条理信义望礼五岳籍敛之时掩收嘉谷惟泰元七　惟泰元尊媪神蕃厘【泰元天也媪神地也言天神至尊而地神多福也厘读曰僖】经纬天地作成四时精建日月星辰度理隂阳五行周而复始云风靁电降甘露雨百姓蕃滋咸循厥绪继统共勤顺皇之徳鸾路龙鳞罔不肸饰嘉笾列陈庶几宴享灭除凶灾烈腾八荒钟鼓竽笙云舞翔翔招摇灵旗九夷宾将　建始元年丞相匡衡奏罢鸾路龙鳞更定诗曰防选休成【防除也除恶选取美成者也】
　　天地八　天地并况【况赐也】惟予有慕爰熙紫坛思求厥路恭承禋祀緼豫爲纷黼绣周张承神至尊千童罗舞成八溢【溢与佾同】合好効欢虞泰一九歌毕奏斐然殊鸣琴竽瑟会轩朱【轩朱即朱轩也】璆磬金鼓灵其有喜百官济济各敬厥事盛牲实俎进闻膏神奄留临须摇【须摇须臾也】长丽前掞光耀明【长丽灵鸟也旧说云鸾也】寒暑不忒况皇章展诗应律鋗玉鸣函宫吐角激征清发梁羽申以商造兹新音永久长声气逺条凤鸟鴹【鴹古翔字】神夕奄虞葢孔享　丞相匡衡奏罢黼绣周张更定诗曰肃若旧典
　　蕙田案郊祀志衡言甘泉泰畤紫坛有文章采镂黼黻之饰及玉女乐石坛僊人祠瘗鸾路骍驹寓龙马不能得其象于古宜皆勿修故改去诗中鸾路龙鳞句爲涓选休成又改去黼绣周张句爲肃若旧典旧本误置下章之首见馆阁校本虽正其失而以爲衡诗只记其首句则亦考之未详也
　　日出入九　日出入安穷时世不与人同【日月无穷而人命有终世长而夀短】故春非我春夏非我夏秋非我秋冬非我冬泊如四海之池徧观是邪谓何吾知所乐独乐六龙六龙之调使我心若訾黄其何不徕下【应劭曰訾黄一名乗黄龙翼而马身黄帝乘之而仙武帝意欲得之曰何不来耶师古曰訾嗟叹之词黄乘黄也】
　　天马十　太乙况天马下【言此天马乃太乙所赐故来下也】霑赤汗沬流赭【霑濡也流汗如赭】志俶傥精权竒籋浮云【籋音蹑言天马上蹑浮云也】晻上驰体容与迣万里【迣音逝超逾也】今安匹龙爲友【元狩三年马生渥洼水中作】　天马徕从西极涉流沙九夷服天马徕出泉水虎脊雨【马毛色如虎脊者有两也】化若鬼【变化若鬼神】天马徕歴无草径千里循东道天马徕执徐时【言歳在辰也】将摇举谁与期天马徕开逺门竦予身逝昆仑天马徕龙之媒游阊阖观玉台【太初四年诛宛王获宛马作】
　　天门十一　天门开詄荡荡穆并骋以临飨光夜烛德信着灵寖平而鸿长生豫大朱涂广【涂道路也言通神之路饰以朱丹又甚广大】夷石爲堂饰玉梢以舞歌体招摇若永望星留俞塞陨光【俞答也言众星留神答我飨荐降其光耀四面充塞也】照紫幄珠熉黄【紫幄飨神之幄言光照紫幄故珠色熉然而黄也熉音云】幡比翄回集贰双飞常羊【舞者骨腾肉飞如鸟之回翄而双集也】月穆穆以金波日华燿以宣明假清风轧忽激长至重觞【重觞谓累献也】神裵回若流放殣冀亲以肆章【言神灵裵回留而不去故我得觐见冀以亲附而陈诚意遂章明之】函蒙祉福常若期寂漻上天知厥时泛泛滇滇从髙斿【滇音振旅阗阗】殷勤此路胪所求佻正嘉吉宏以昌【佻读曰肇始也】休嘉砰隐溢四方专精厉意逝九阂【阂亦陔也胡九天之上也合韵音改】纷云六幕浮大海
　　景星十二　景星显见信星彪列象载昭庭【象谓县象也载事也】日亲以察参侔开阖爰推本纪汾脽出鼎皇祜元始五音六律依韦飨昭【依韦谐和也】杂变并会雅声逺姚【姚僄姚言飞扬也】空桑琴瑟结信成四兴递代八风生殷殷钟石羽籥鸣河龙供鲤醇牺牲百末防酒布兰生泰尊柘浆析朝酲【取甘柘汁以爲饮可以解朝酲也】微感心攸通修名周流常羊思所并穰穰复正直往【穰穰多也复归也直当也愿也言获福既多归于正道克当往日所愿也】冯蠵切和疏写平【冯夷河伯蠵觜蠵属言冯夷命灵蠵使切厉谐和水神令之疏导川潦写散平均无灾害也】上天布施后土成穰穰丰年四时荣【元鼎五年得鼎汾隂作】
　　齐房十三　齐房产草九茎连叶宫童効异【宫之童竖致此异瑞也】披图案谍气之精回复此都蔓蔓日茂芝成灵华【元封二年芝生甘泉齐房作】
　　后皇十四　后皇嘉坛立黄服物发冀州兆蒙祉福沇沇四塞徦狄合处【沇沇流行之貌徦狄逺夷也合处内附也徦即遐字从彳】经营万亿咸遂厥宇
　　华十五　华固灵根神之斿过天门车千乗敦昆仑【敦读曰屯】神之出排玉房周流杂拔兰堂【拔舍止也】神之行旌容容骑沓沓般傱傱【傱傱众也才公反】神之徕泛翊翊甘露降庆云集神之揄临坛宇九疑宾夔龙舞神安坐鴹吉时共翊翊合所思神嘉虞申贰觞【贰觞犹重觞也】福滂洋迈延长沛施祐汾之阿扬金光横泰河莽若云增阳波徧胪驩腾天歌
　　五神十六　五神相包四邻【五帝为太乙相包含也四邻四方也】土地广扬浮云扢嘉坛椒兰芳【扢摩也摩拭其坛加以椒兰之芳】璧玉精【礼神之璧】垂华光益亿年美始兴交于神若有承广宣延咸毕觞【言徧延诸神毕尽觞爵也】灵舆位偃蹇骧卉汨胪析奚遗【卉汨疾意也胪陈也析分也奚何也言速自陈列分散而归无所留也】淫渌泽然归【淫久也渌泽泽名言我飨神之后久在渌泽乃然而归也】
　　朝陇首十七　朝陇首览西垠靁电尞获白麟爰五止显黄徳【时白麟足有五蹏】图匈虐熏鬻殛辟流离抑不详【流离不得所者为开道路使之安集违道不详善者则抑黜之】宾百僚山河飨掩回辕鬗长驰【鬗鬗长貌音武元反】腾雨师洒路陂流星陨感惟风籋归云抚懐心【元狩元年行幸雍获白麟作】
　　象载瑜十八　象载瑜白集西【象载象舆也瑜美貌西合韵音先】食甘露饮荣泉赤鴈集六纷员【六所获鴈数纷员多貌】殊翁杂五采文【翁鴈颈文彩殊异也】神所见施祉福登蓬莱结无极【太始三年行幸东海获赤鴈作】
　　赤蛟十九　赤蛟绥黄华葢【绥绥赤蛟貌上有黄气状若葢也】露夜零昼晻濭百君礼六龙位勺椒浆灵已醉灵既享锡吉祥芒芒极降嘉觞灵殷殷烂光延夀命永未央杳防防塞六合泽汪濊辑万国灵禗禗象舆轙【禗音近枲不安欲去也轙仆人严驾待发之意音仪】票然逝【票匹遥反】旗逶蛇礼乐成灵将归托徳长无衰
　　蕙田案武帝祠太乙于甘泉祭后土于汾隂虽非古南北郊之制而其意略同孟坚作志总一代乐章而系之其下故其用乐礼节及前后增易不复详述今由本文绎之纵不能确有所指然其先后节次之大略有可彷佛拟议者一章曰练时日有望焫膋萧延四方是神未降而延之也曰九重开灵之斿是神之起而将降也继曰灵之车灵之下灵之来灵之至灵已坐灵安留则神行而下至登位也是爲燔燎迎神之章如周礼大司乐圜钟爲宫黄钟爲角太蔟爲徴姑洗爲羽乐六变则天神皆降可得而礼者也二章帝临三章青阳四章朱明五章西颢六章防则爲祀五帝之乐章封禅书所云泰一坛三垓五帝坛环居其下者也七章曰惟泰元尊媪神蕃厘经纬天地作成四时是言泰一之尊兼统天地葢献泰一之词也八章曰天地并况曰合好効欢虞泰一则献天一地一也九章日出入其词皆求仙人慕黄帝之意封禅书所云吾诚得如黄帝视去妻子如脱屣者也意或于朝日夕月而用之欤十一章天门曰假清风轧忽激长至重觞十五章华曰神嘉虞申贰觞则再献三献之乐章也十六章五神曰广宣延咸毕觞曰淫渌泽然归十九章赤蛟曰灵既享锡吉祥芒芒极降嘉觞延夀命永未央是饮福致嘏之事也曰灵禗禗象舆轙曰礼乐成灵将归是言神返而去也此皆献毕受福送神之词其前后次第略可想见但或用之甘泉或兼用之汾隂雍畤则不可考矣此外十章天马十二章景星十三章齐房十七章朝陇首十八章象载瑜或志休祥或记功烈则随时増用故元狩元年之朝陇首三年之天马并作于立甘泉祠之前惟元鼎五年之景星则适在其年若元封二年之齐房则在立甘泉之后四年矣太初四年之天马则又后之八年矣太始三年之象载瑜则又后之七年矣是皆随事增入其奏之节次不可知或即以天马厠九章之下景星厠十一章之下以为序次而班史因之欤惟十四章后皇则决系汾隂后土祀神之乐而其迎神送神当即在前十三章之内今不复可别矣然则此十九章者始于元狩元年之获麟终太始三年之获赤鴈歴二十九年而始备至匡衡更定则又后之六十二年矣今以班志相传既久且又有甲乙次第若更区分割裂恐无片段故统载于此而略申其说以俟考定者
　　宣帝本纪神爵元年春正月行幸甘泉郊泰畤三月诏曰朕承宗庙战战栗栗惟万事统未烛厥理廼元康四年嘉谷稷降于郡国神爵仍集金芝九茎产于函徳殿铜池中九真献竒兽南郡获白虎威凤爲宝朕之不明震于珍物饬躬斋精祈爲百姓东济大河天气清静神鱼舞河幸万歳宫神爵翔集朕之不徳惧不能任其以五年爲神爵元年
　　郊祀志大将军霍光辅政上共已正南面非宗庙之祀不出十二年乃下诏曰葢闻天子尊事天地修祀山川古今通礼也间者上帝之祠阙而不亲十有余年朕甚惧焉朕亲饬躬斋戒亲奉祠爲百姓蒙嘉气获丰年焉明年正月上始幸甘泉郊见泰畤数有美祥修武帝故事盛车服敬齐祠之礼颇作诗歌
　　宣帝本纪神爵四年春二月诏曰廼者凤凰甘露降集京师嘉瑞并见修兴泰一五帝后土之祠祈为百姓蒙祉福鸾凤万举蜚览翺翔集止于旁齐戒之暮神光显著荐鬯之夕神光交错或降于天或登于地或从四方来集于坛上帝嘉飨海内承福其赦天下赐民爵一级女子百户牛酒鳏寡孤独髙年帛
　　蕙田案武帝后元元年郊泰畤见羣鹤赦天下此年复赐爵及牛酒髙年帛自后因之相沿既久至赦赉繁费如宋代防致以郊祀爲难行则汉已阶之厉矣况夸瑞应而惑神鬼岂敬而逺之之道耶
　　五凤元年春正月行幸甘泉郊泰畤
　　甘露元年春正月行幸甘泉郊泰畤
　　郊祀志改元甘露正月上幸甘泉郊泰畤其夏黄龙见新丰建章未央长乐宫钟虡铜人皆生毛长一寸所时以爲美祥
　　宣帝本纪二年春正月行幸甘泉郊泰畤
　　黄龙元年春正月行幸甘泉郊泰畤
　　元帝本纪初元二年春正月行幸甘泉郊泰畤赐云阳民爵一级　五年春正月行幸甘泉郊泰畤
　　永光元年春正月行幸甘泉郊泰畤赦云阳徒赐民爵一级女子百户牛酒髙年帛　五年春正月行幸甘泉郊泰畤
　　建昭二年春正月行幸甘泉郊泰畤
　　郊祀志元帝即位遵旧仪间歳正月一幸甘泉郊泰畤又东至河东祠后土西至雍祠五畤凡五奉泰畤后土之祠亦施恩泽时所过毋出田租赐百户牛酒或赐爵赦罪人
　　蕙田案自汉初至此南北郊未立其制凡四变天地五畤三岁一徧祭一也立泰一祠于长安东南郊二也增三一祠于亳忌泰一坛上三也甘泉立泰畤四也其时天子所亲行者泰一五帝后土其最着云
　　成帝本纪建始元年十二月作长安南北郊罢甘泉汾隂祠【是日大风拔甘泉畤中大木十围以上】
　　郊祀志帝初即位丞相匡衡御史大夫张谭奏言帝王之事莫大乎承天之序承天之序莫重于郊祀故圣王尽心极虑以建其制祭天于南郊就阳之义也瘗地于北郊即隂之象也天之于天子也因其所都而各飨焉往者孝武皇帝居甘泉宫即于云阳立泰畤祭于宫南今行常幸长安郊见皇天反北之泰隂祠后土反东之少阳事与古制殊又至云阳行谿谷中阨陿且百里汾隂则度大川有风波舟楫之危皆非圣主所宜数乗郡县治道共张吏民困苦百官烦费劳所保之民行危险之地难以奉神灵而祈福祐殆未合于承天子民之意昔者周文武郊于丰鄗成王郊于雒邑由此观之天随王者所居而飨之可见也甘泉泰畤河东后土之祠宜可徙置长安合于古帝王愿与羣臣议定奏可大司马车骑将军许嘉等八人以爲所从来久逺宜如故右将军王商博士师丹议郎翟方进等五十人以爲礼记曰燔柴于太坛祭天也瘗薶于太折祭地也兆于南郊所以定天位也祭地于太折在北郊就隂位也郊处各在圣王所都之南北书曰越三日丁巳用牲于郊牛二周公加牲告徙新邑定郊礼于雒明王圣主事天明事地察天地明察神明章矣天地以王者爲主故圣王制祭天地之礼必于国郊长安圣主之居皇天所观视也甘泉河东之祠非神灵所享宜徙就正阳太隂之处违俗复古循圣制定天位如礼便于是衡谭奏议曰陛下圣徳聪明上通承天之大典览羣下使各悉心尽虑议郊祀之处天下幸甚臣闻广谋从众则合于天心故洪范曰三人占则从二人之言言少从多之义也论当往古宜于万民则依而从之违道寡与则废而不行今议者五十八人其五十人言当徙之义皆着于经传同于上世便于吏民八人不案经蓺考古制而以爲不宜无法之议难以定吉凶太誓曰正稽古建功立事可以永年丕天之大律诗曰毋曰髙髙在上陟降厥士日监在兹言天之日监王者之处也又曰廼眷西顾此维予宅言天以文王之都爲居也宜于长安定南北郊爲万世基天子从之既定衡言甘泉泰畤紫坛八觚宣通象八方五帝坛周环其下又有羣神之坛以尚书禋六宗望山川徧羣神之义紫坛有文章采镂黼黻之饰及玉女乐石坛仙人祠瘗鸾路骍驹寓龙马不能得其象于古臣闻郊柴飨帝之义埽地而祭尚质也歌大吕舞云门以竢天神歌太蔟舞咸池以竢地祗其牲用犊其席藁稭【稭音戞】其器陶匏皆因天地之性贵诚尚质不敢修其文也以爲神祗功德至大虽修精微而备庶物犹不足以报功唯至诚爲可故尚质不饰以章天徳紫坛伪饰女乐鸾路骍驹龙马石坛之属宜皆勿修衡又言王者各以其礼制事天地非因异世所立而继之今雍鄜宻上下畤本秦侯各以其意所立非礼之所载术也汉兴之初仪制未及定即且因秦故祠复立北畤今既稽古建定天地之大礼郊见上帝青赤白黄黑五方之帝皆毕陈各有位馔祭祀备具诸侯所妄造王者不当长遵及北畤未定时所立不宜复修天子皆从焉及陈宝祠由是皆罢
　　蕙田案匡衡之议可谓精矣葢由是复覩古先之制焉汉时经术之效至是乃见北郊之文于经无有而此俱称礼记必有明据非臆说也特为二戴删定而逸之耳惜哉
　　三辅黄图圜丘在昆明故渠南有汉故圜丘今按髙二丈周围百二十步
　　成帝本纪建始二年春正月辛巳上始郊祀长安南郊诏曰廼者徙泰畤后土于南郊北郊朕亲饬躬郊祀上帝皇天报应神光并见三辅长无共张繇役之劳赦奉郊县长安长陵【天郊在长安城南地郊在长安城北长陵界中二县有奉郊之勤故一切并赦之】及中都官耐罪徒减天下赋钱算四十
　　蕙田案此西汉南北郊之始然正月上辛乃古祈谷之祭非圜丘正祭匡衡葢亦误认鲁礼爲周礼耳甘泉泰畤用十一月朔旦冬至其地则非其时则近古也
　　永始三年冬十月皇太后诏复甘泉泰畤　四年春正月行幸甘泉郊泰畤神光降集紫殿大赦天下赐云阳吏民爵女子百户牛酒髙年帛
　　郊祀志后成都侯王商爲大司马辅政杜邺说商曰东邻杀牛不如西邻之禴祭言奉天之道贵以诚质大得民心也行秽祀丰犹不蒙祐徳修荐薄吉必大来古者坛场有常处燎禋有常用赞见有常礼牺牲玉帛虽备而财不匮车舆臣役虽动而用不劳是故每举其礼助者欢说大路所歴黎元不知今甘泉河东天地郊祀咸失方位违隂阳之宜及雍五畤皆旷逺奉尊之役休而复起缮治共张无解已时皇天着象殆可略知前上甘泉先敺失道礼月之夕奉引复迷祠后土还临河当渡疾风起波船不可御又雍大雨壊平阳宫垣廼三月甲子震电灾林光宫门祥瑞未着咎征仍臻迹三郡所奏皆有变故不答不飨何以甚此诗曰率由旧章旧章先王法度文王以之交神于祀子孙千亿宜如异时公卿之议复还长安南北郊
　　成帝本纪元延二年春正月行幸甘泉郊泰畤
　　扬雄传上方郊祠甘泉泰畤汾隂后土以求继嗣召雄待诏承明之庭正月从上甘泉还奏甘泉赋以风
　　四年春正月行幸甘泉郊泰畤
　　绥和二年春正月行幸甘泉郊泰畤丙戌帝崩于未央宫皇太后诏有司复长安南北郊
　　郊祀志帝崩皇太后诏有司曰皇帝即位思顺天心遵经义定郊礼天下说憙惧未有皇孙故复甘泉泰畤汾隂后土庶防获福皇帝恨难之卒未得其祐其复南北郊长安如故以顺皇帝之意也
　　蕙田案此西汉再复南北郊然其忽罢忽复复而仍罢者或以未得皇孙或以久疾不瘳葢方士祸福之说中入骨髓其所谓敬恭明神者但知有祈祷之私而不知有典礼之正区区一匡衡正之犹捧土以塞孟津欲障而廻之也难矣
　　哀帝本纪建平三年十一月复甘泉泰畤汾隂后土祠罢南北郊
　　郊祀志哀帝寝疾太皇太后诏有司曰皇帝孝顺奉承圣业靡有懈怠而久疾未瘳夙夜维思殆继体之君不宜改作其复甘泉泰畤汾隂后土祠如故上亦不能亲至遣有司行事而礼祠焉
　　平帝本纪元始四年春正月郊祀髙祖以配天
　　郊祀志五年大司马王莽奏言王者父事天故爵称天子孔子曰人之行莫大于孝孝莫大于严父严父莫大于配天王者尊其考欲以配天縁考之意欲尊祖推而上之遂及始祖是以周公郊祀后稷以配天宗祀文王于明堂以配上帝礼记天子祭天地及山川岁徧春秋谷梁传以十二月下辛卜正月上辛郊髙皇帝受命因雍四畤起北畤而备五帝未共天地之祀孝文十六年用新垣平初起渭阳五帝庙祭泰一地祗以太祖髙皇帝配曰冬至祠泰一夏至祠地祗皆并祠五帝而共一牲上亲郊拜后平伏诛乃不复自亲而使有司行事孝武皇帝祠雍曰今上帝朕亲郊而后土无祠则礼不答也于是元鼎四年十一月甲子始立后土祠于汾隂或曰五帝泰一之佐宜立泰一五年十一月癸未始立泰一祠于甘泉三嵗一郊与雍更祠亦以髙祖配不岁事天皆未应古制建始元年徙甘泉泰畤河东后土于长安南北郊永始元年三月以未有皇孙复甘泉河东祠绥和二年以卒不获祐复长安南北郊建平三年惧孝哀皇帝之疾未瘳复甘泉汾隂祠竟复无福臣谨与太师孔光长乐少府平晏大司农左咸中垒校尉刘歆太中大夫朱阳博士薛顺议郎国由等六十七人议皆曰宜如建始时丞相衡等议复长安南北郊如故莽又颇改其祭礼曰周官天墬之祀【墬古地字也】乐有别有合其合乐曰以六律六钟五声八音六舞大合乐祀天神祭墬祗祀四望祭山川享先妣先祖凡六乐奏六歌而天墬神祗之物皆至四望葢谓日月星海也三光髙而不可得亲海广大无限界故其乐同祀天则天文从祭墬则地理从三光天文也山川地理也天地合祭先祖配天先妣配地其谊一也天地合精夫妇判合祭天南郊则以地配一体之谊也天地位皆南乡同席地在东共牢而食髙帝髙后配于坛上西乡后在北亦同席共牢牲用茧栗酒陶匏礼记曰天子籍田千畮以事天地繇是言之宜有黍稷天地用牲一燔燎瘗薶用牲一髙帝髙后用牲一天用牲左及黍稷燔燎南郊地用牲右及黍稷瘗于北郊其旦东乡再拜朝日其夕西乡再拜夕月然后孝弟之道备而神祗嘉享万福降辑此天地合祀以祖妣配者也其别乐曰冬日至于地上之圜丘奏乐六变则天神皆降夏日至于泽中之方丘奏乐八变则地祗皆出天地有常位不得常合此其各特祀者也隂阳之别于日冬夏至其会也以孟春正月上辛若丁天子亲合祀天地于南郊以髙帝髙后配隂阳有离合易曰分隂分阳迭用柔刚以日冬至使有司奉祠南郊髙帝配而望羣阳日夏至使有司奉祭北郊髙后配而望羣隂皆以助致微气通道幽弱当此之时后不省方故天子不亲而遣有司所以正承天顺地复圣王之制显太祖之功也渭阳祠勿复修羣望未悉定定复奏奏可三十余年间天地之祠五徙焉莽又奏天子父事天母事地今称天神曰皇天上帝泰一兆曰泰畤
　　蕙田案此西汉三复南北郊然改爲合祭以妣配地魏晋以下皆率行之不知其皆莽礼也　又案莽虽复南北郊仅于冬夏至使有司行事而天子则以孟春亲合祀天地于南郊是南北郊制虽似合古而祭祀之礼失矣又立泰一兆曰泰畤后只曰广畤则是仍不废旧畤但移之于国都耳
　　汉旧仪元年祭天二年祭地三年祭五帝于五畤三岁一办皇帝目行羣臣从斋皆百日他祠不出祭天紫坛幄帷髙皇帝配天居堂下西向绀席祭天用六防绮席六重长一丈一副四周缘之祭天用玉几玉饰器凡器七千百物饰具祭天养牛五嵗至三千斤皇帝祭天居云阳宫斋百日上甘泉通天台髙二十丈以候天神之下见如流火舞女童三百人皆年八岁天神下坛所举烽火皇帝就竹宫去坛三里望对坛竹宫中不至坛所甘泉台去长安三百里望见长安城黄帝以来所祭天之圜丘也皇帝祭天地宗庙驾四马羽葢华宴出则乘马逺行在左纛黄屋乗六马纛左排马头上髦也
　　【文献通考马氏曰西京之事班史于祭祀仪文所述简略衞敬仲撰汉旧仪颇有正史所未见者然其词多率而叙述亦无甚伦序如西汉未尝举髙祖配天之祀惟武帝作汶上明堂祠泰一五帝于明堂上坐合髙皇帝祠坐对之而三岁郊见于雍畤甘泉则未尝有配天之祖也今此谓髙皇帝配天而又言居堂下则未有配神作主而坐堂下者也其义难晓姑录以广异闻】
　　蕙田案汉郊祀志载元始五年大司马王莽奏称孝文十六年祭泰一地祗以太祖髙皇帝配日冬至祠泰一夏至祠地祗皆并祠五帝而共一牲上亲郊拜据此则髙皇帝之配泰畤自文帝始特史失载耳旧仪之言固有所本马氏以爲其义难晓岂偶忽之耶
　　三辅黄图甘泉宫一曰云阳宫秦所造在今池阳县西故甘泉山宫以山爲名汉武帝建元中增广之周十九里去长安三百里望见长安城黄帝以来圜丘祭天处遁甲开山图云云阳先生之墟也成帝永始四年行幸甘泉郊泰畤神光降于紫殿今案甘泉谷北岸有槐树今谓玉树根干盘峙二三百年木也杨震关辅古语云耆老相传咸以谓此树即雄甘泉赋所谓玉树青葱也　竹宫甘泉宫也以竹爲宫天子居中
　　酉阳杂爼汉竹宫用紫泥为坛天神下若流火玉饰器七千枚舞女三百人一曰汉祭天神用万二千杯养牛五歳重三千觔
　　文献通考马氏曰王者祭天而以祖配之古今之通义祀典之首也舜摄政之初类于上帝禋于六宗望于山川徧于羣神汤代夏之初用牡告于上帝神后武王代殷之初告于皇天后土所过名山大川然则其所祀者天与六宗地与山川而已初无祀五帝之文周颂三十有一篇曰郊曰明堂曰柴望曰祈谷曰报祭曰类祃所以告神明之事备矣亦无祀五帝之乐章而祀五帝之说始于周礼先儒各以其意为之训诂以爲五天帝者曰灵威仰赤熛怒白招拒汁光纪含枢纽也以爲五人帝者曰太皥炎帝黄帝少昊颛顼也姑以五天帝言之则此五帝皆天神之贵主五方之事者意其在祀典当与日月六宗并而亚于祀天者也秦襄公攻戎救周列爲诸侯而居西自以爲主少昊之神作西畤祠白帝太史公读秦记以爲秦杂戎翟之俗作西畤用祀上帝僭端见矣位在藩臣而胪于郊祀君子惧焉然以愚攷之襄公以其有国于西也而祀少昊白帝是犹宋人之祀阏伯晋人之祀实沈耳非郊天也太史公误矣【自汉人既以祭畤爲郊天太史公习见当时之事而追尤秦襄之僭其实非也】继而诸畤并兴或由梦蛇而爲鄜畤或因获石闻雉而爲陈宝或由雨金而爲畦畤又继而有青帝黄帝炎帝之祠俱以畤名之葢少昊白帝西方之神秦祠之宜也而并及青帝黄帝炎帝则非所祭而祭者也至于鄜畤陈宝之属则皆秦中小神之爲淫厉而惊动祸福者秦人无知亦爲立畤而同于诸帝之祠汉人不攷复指四畤以爲郊天之事至髙祖立黑帝祠以备五畤而五帝俱祠矣然命有司进祠上不亲往呜呼安有郊见上帝而人主不亲其事者乎往往见其所祠者丛杂冗泛是以姑诿之祠官修故事耳至孝文用新垣平之言而立渭阳五帝之庙孝武采谬忌之说而建泰一天皇之坛始亲祠矣而皆谓之郊见夫郊事天之礼也诸方士言天神贵者泰一泰一佐者五帝则泰一五帝俱天上之神尔以神爲帝以祀神为郊而昊天上帝之祭固未尝举行也【秦及汉初以郊祀事天之礼奉五帝至武帝时方士谬忌言泰一贵于五帝者也遂复以郊礼事泰一而五帝坛环居其下然终不闻举祀天之礼至郑康成遂剏为六天之说以为泰一五帝并昊天而六也葢异名而同体也然其说终难通葢方士之说至为诞谩然犹言天神贵者泰一泰一佐者五帝终不敢言泰一五帝即天也康成儒者乃剏六天之说何哉窃意泰一五帝之在天犹五岳四渎之在地也谓岳渎非地固不可而以方泽祠后土之礼事岳渎亦不可谓已祭岳渎而遂废后土方泽之祠尤不可】葢秦襄所祠少昊白帝耳然秦俗信鬼好祠至其子孙遂并青黄赤帝而祠之至汉髙帝立黑帝祠而以为事天之事毕矣葢其祠本不经而诸畤之怪妄尤甚髙祖明逹者也故虽有重祠敬祭之诏而卒不亲享其亦有见于此矣汉初陋儒既不能有所建论乃若贾生贤而知礼者也亲承宣室鬼神之问亦不能引经援古定郊社明堂祀天配祖之仪以革秦世之淫祠惜哉自是而后郊畤祠礼之丰杀每与方士之际遇相爲盛衰渭阳五帝之亲祠也以新垣平平诛而帝怠于渭阳之祠而昊天上帝反不得比所谓泰一五帝者得享郊祀之祭髙祖剏业之太祖亦终西都之世不得享配天之祀岂不谬哉【案郊祀志天子封泰山欲治明堂奉髙旁未晓其制济南人公玉带上黄帝时明堂图于是上令奉髙作明堂汶上如带图及是岁修封则祀泰一五帝于明堂上坐合髙皇帝祠坐对之服防注曰汉是时未以髙祖配天故言对光武以来乃配之葢汉时泰一五帝之祠不一其在甘泉者曰郊畤三岁一亲祠未尝以祖配其在汶上者曰明堂武帝封泰山时所建方有髙帝并祠每修封则祠之终帝之世五修封而昭宣之后无幸泰山修封之事则废其祭矣然髙皇帝之所并祠者泰一五帝不过天神之贵者则非配天也】至成帝时匡衡请徙甘泉祠于长安定南北郊又言王者各以其礼制事天地非因异世所立而继之今郊雍鄜宻上下畤本秦侯各以其意所立非礼所载汉兴之初仪制未定即且因秦故祠复立北畤今既稽古建定天地之大礼郊见上帝青赤白黄黑五方之帝皆毕陈各有位馔祭祀备具诸侯所妄造王者不当长遵及北畤未定时所立不宜复修天子皆从焉及陈宝祠因是皆罢并毁不应礼之祠四百七十五所然后祀礼稍正然终不能建议尽复三代以来郊祀明堂严父配天之礼而哀平之间怵于祸福之说南北郊与甘泉五畤互为罢复卒无定制至王莽秉政请复长安南北郊祭天而以髙祖配善矣然复以髙后配地祗而共祭则臆说不经为甚葢莽将簒汉故爲是崇隂教以媚元后而遂其盗权窃位之谋耳或曰匡衡之论正矣然史载初罢甘泉泰畤作南郊日大风壊甘泉竹宫折拔畤中树木十围以上百余天子异之以问刘向而向以爲不当革上卒无继嗣哀平短祚汉以中衰议者惑焉何也对曰千金之家其祖父奉淫昏之鬼以求福而爲之子孙者欲矫而正之则所举者未必蒙福而所废者只以掇祸如诸畤之神虽不正然汉代秦而兴不能以礼革之方且信方士之言愈加尊奉侔于事天其祭之也且歴七世百五十余年则其灵响暴着也久矣固未易遽絶也【汉之中衰诸儒刘向谷永固尝预言之向以人事永以天运然则固非废淫祠之咎也】逮世祖中兴建武郊天即采用元始故事而不复袭汉初之迹甘泉诸畤未尝领之祠官加以尊奉而亦不闻其能惊动祸福以来纷纷之议则以其絶之有素也故曰君子以作事谋始
　　蕙田案汉书王莽传载其居摄元年祀帝南郊迎春东郊始建国元年郊祀黄帝以配天黄后配地又宗祀虞舜于明堂六年献新乐于明堂莽之僭乱好为粉饰如此人而不仁如礼乐何今尽削之不足复汚简牍也
　　右西汉郊礼












　　五礼通考卷六
　　钦定四库全书
　　五礼通考卷七
　　刑部尚书秦蕙田撰
　　吉礼七
　　圜丘祀天
　　后汉书世祖本纪建武二年立郊兆于城南始正火德色尚赤
　　祭祀志建武二年正月初制郊兆于雒阳城南七里依鄗采元始中故事爲圎坛八陛中又爲重坛天地位其上皆南向西上其外坛上爲五帝位青帝位在甲寅之地赤帝位在丙巳之地黄帝位在丁未之地白帝位在庚申之地黑帝位在壬亥之地其外爲壝重营皆紫以象紫宫有四通道以爲门日月在中营内南道日在东月在西北斗在北道之西皆别位不在羣神列中八陛陛五十八醊合四百六十四醊五帝陛郭帝七十二醊合三百六十醊中营四门门五十四神合二百一十六神外营四门门百八神合四百三十二神皆背营内乡中营四门门封神四外营四门门封神四合三十二神凡千五百一十四神营即壝也封封土筑也背中营神五星也及中宫宿五官神及五岳之属也背外营神二十八宿外宫星雷公先农风伯雨师四海四渎名山大川之属也【醊竹芮切祭酹也】
　　注黄图载元始仪上帝坛圆八觚径五丈髙九尺茅营去坛十步竹宫径三百步土营径五百步神灵坛各于其方面三丈去茅营二十步广坐十五步合祀神灵以璧琮用辟神道四通广各三十步竹宫内道广三丈有阙各九十一步坛方三丈拜位坛亦如之爲周道郊营之外广九步营六甘泉北辰于南门
　　之外日月海东门之外河北门之外岱宗西门之外爲周道前望之外广九步列望遂乃近前望道外
　　径六十二步坛方二丈五尺髙三尺五寸　爲周道列望之外径九步卿望亚列望外径四十步坛广三丈髙二尺　爲周道卿望之外径九步大夫望亚卿望道外径二十步坛广一丈五尺髙一尺五寸　爲周道大夫望之外径九步士望亚大夫望道外径十五步坛广一丈髙一尺　爲周道士望之外径九步庻望亚士望道外径九步坛广五尺髙五寸　爲周道庻望之外径九步凡天宗上帝宫坛营径三里周九里营三重通八方　常以岁之孟春正月上辛若丁亲郊祭天南郊以地配望秩山川徧于羣神天地位皆南乡同席地差在东共牢而食太祖髙皇帝髙后配于坛上西乡后在北亦同席共牢而食日冬至使有司奉祭天神于南郊髙皇帝配而望羣阳夏至使有司奉祭地祗于北郊髙皇后配而望羣隂天地用牲二燔燎瘗埋用牲一先祖先妣用牲一天以牲左地以牲右皆用黍稷及乐
　　蕙田案此东汉郊坛从祀之位魏以降从祀星辰渐以繁多矣
　　东观汉纪上都洛阳制兆于南城七里北郊四里行夏之时时以平旦服色牺牲尚黑名火徳之运常服徽炽尚赤四时随色季夏黄色
　　【大学衍义补丘氏濬曰西汉所谓郊祀天地者乃是祀五畤及甘泉泰一汾隂之类皆出于方士祈福之说而非古人报本反始之意髙惠不亲祠文帝一再行武宣以求仙成帝以祈嗣三君者亲郊颇多而其他则领之祠官修故事而已古人所谓郊天配祖之意葢漠如也光武置郊丘于雒阳以髙帝配祀始稍复古人祀天之制】
　　后汉书祭祀志建武七年五月诏三公曰汉当郊尧其与卿大夫博士议时侍御史杜林上疏以爲汉起不因缘尧与殷周异宜而旧制以髙帝配方军师在外且可如元年郊祀故事上从之
　　杜林传建武七年大议郊祀制多以爲周郊后稷汉当祀尧诏复下公卿议林独以爲周室之兴祚由后稷汉业特起功不缘尧祖宗故事所宜因循定从林议
　　东观汉纪杜林疏臣闻营河洛以爲民刻肌肤以爲刑封疆画界以建诸侯井田什一以供民用三代之所同及至汉兴因时宜趋世务省繁苛取实事不苟贪髙冗之论是以去土中之京师就关内之逺都除肉刑之重律用髠钳之轻法郡县不置世禄之家农人三十而取一政卑易行礼简易从民无智愚思仰汉徳乐承汉祀基业特起不因缘尧尧逺于汉民不晓信言提其耳终不恱谕后稷近于周民户知之世据以兴基由其祚本与汉异郊祀髙帝诚从民望得万国之欢心天下福应莫大乎此民奉种祀且犹世主不失先俗羣臣佥荐鲧考绩不成九载乃殛宗庙至重众心难达不可卒改诗云不愆不忘率由旧章明当尊用祖宗之故文章也宜如旧制以解天下之惑合于易之所谓先天而天不违后天而奉天时义方军师在外祭可且如元年郊祭故事
</div>
    <div class="pagination">
<a href="五礼通考_page28.html">上一页</a><span>...</span><a href="五礼通考_page24.html">24</a><a href="五礼通考_page25.html">25</a><a href="五礼通考_page26.html">26</a><a href="五礼通考_page27.html">27</a><a href="五礼通考_page28.html">28</a><span class="current-page">29</span><a href="五礼通考_page30.html">30</a><a href="五礼通考_page31.html">31</a><a href="五礼通考_page32.html">32</a><a href="五礼通考_page33.html">33</a><a href="五礼通考_page34.html">34</a><span>...</span><a href="五礼通考_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
