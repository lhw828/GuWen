<!DOCTYPE html>
<html>
 <head>
  <meta charset="utf-8"/>
  <title>
   礼记注疏 - 第 29 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记注疏 - 第 29 页/共 36 页
  </h1>
  <div class="content">
   是故孝子之事亲也有三道焉生则养没则防丧毕则祭养则观其顺也防则观其哀也祭则观其敬而时也尽此三道者孝子之行也注没终也音义【尽徐子忍反下同行下孟反】疏【正义曰此一莭眀孝子事亲有三种之道】
　　既内自尽又外求助昏礼是也故国君取夫人之辞曰请君之玉女与寡人共有敝邑事宗庙社稷此求助之本也注言玉女者美言之也君子于玉比徳焉音义【取七住切】夫祭也者必夫妇亲之所以备外内之官也官备则具备注具谓所供众物音义【共音恭下文以共皆同】水草之菹陆产之醢小物备矣三牲之爼八簋之实美物备矣昆虫之异草木之实隂阳之物备矣注水草之菹芹茆之属陆产之醢蚳蝝之属天子之祭八簋昆虫谓温生寒死之虫也内则可食之物有蜩范草木之实蔆芡榛栗之属音义【芹其斤反音夘蚳文之反蝝悦専反蜩音条蔆本亦作菱又音陵芡音俭榛侧巾反】疏【正义曰此一莭以上文孝子事亲先防自尽又外求伉俪共粢盛之事注正义曰云水草之菹芹茆之属者案醢人云加豆之实芹菹醢朝事之豆菹麋臡是芹茆也又有朝事之豆昌夲麋臡加豆之实有深蒲醯醢箈菹鴈醢笋菹鱼醢其昌夲深蒲箈笋是水草故云之属云陆产之醢蚳蝝之属者案醢人馈食之豆蜃蚳蝝即蚳之类醢人加豆之实有醢又有醯醢皆是陆产故云之属云天子之祭八簋者眀堂位云周之八簋又特牲士两敦少牢四敦则诸侯六故天子八云内则可食之物有蜩范者蜩蝉也范蜂也昆虫之属云草木之实蔆芡榛栗之属者案笾人加笾之实有蔆芡馈食之笾有栗榛实是草木故云之属】
　　凡天之所生地之所长苟可荐者莫不咸在示尽物也外则尽物内则尽志此祭之心也注咸皆也是故天子亲耕于南郊以共齐盛王后蚕于北郊以共纯服诸侯耕于东郊亦以共齐盛夫人蚕于北郊以共冕服天子诸侯非莫耕也王后夫人非莫蚕也身致其诚信诚信之谓尽尽之谓敬敬尽然后可以事神眀此祭之道也注纯服亦冕服也互言之尔纯以见缯色冕以着祭服东郊少阳诸侯象也夫人不蚕于西郊妇人礼少变也齐或为粢音义【齐盛本亦作齍与粢同音咨下及注同纯侧其反注及下纯冕同见贤遍反少诗召反】疏【正义曰此一经总结上文既内自尽外又求助祭之事苟可荐者悉在祭用故云示尽物也则上隂阳之物备矣外则尽物内则尽志此祭之心也者此是孝子祭亲之心是故天子亲耕于南郊以共齐盛王后蚕于北郊以共纯服者此覆结上文也必夫妇亲之及尽物尽志之事祭须尽物志故人君夫人各竭力事于耕蚕也郑云王借田在逺郊故甸师氏掌之内宰云中春后帅内外命妇始蚕于北郊注云妇人以纯隂为尊故也纯服者亦冕服也纯以见缯色冕以着祭服诸侯耕于东郊亦以共齐盛者天子太阳故南也诸侯少阳故东也然借田竝在东南故王言南诸侯言东夫人蚕于北郊以共冕服者后太隂故北夫人少隂故合西郊然亦北者妇人质少变故与后同也天子诸侯非莫耕也王后夫人非莫蚕也者莫无也王侯岂贫无谷帛而夫妇自耕蚕乎其有以也身致其诚信诚信之谓尽是所有以其欲致诚信故身自亲之尽之谓敬敬尽然后可以事神眀者祭尽敬则乃是尽也此祭之道结上文也注正义曰纯服亦冕服也者天子云纯诸侯言冕冕祭服故知纯亦是祭服天子言衣色诸侯亦有衣色是其互也郑氏之意凡言纯者其义有二一丝傍才是古之缁字一是丝傍屯是纯字但书文相乱虽是缁字竝皆作纯郑氏所注扵丝理可知于色不眀者即读为缁即论语云今也纯俭及此纯服皆读为黑色若衣色见丝文不眀者读纯以为丝也】
　　及时将祭君子乃齐齐之为言齐也齐不齐以致齐者也是故君子非有大事也非有恭敬也则不齐不齐则于物无防也耆欲无止也及其将齐也防其邪物讫其耆欲耳不聼乐故记曰齐者不乐言不敢散其志也心不苟虑必依扵道手足不苟动必依于礼注讫犹止也音义【乃齐侧皆反本又作齐下不齐齐者同言齐也齐不齐竝如字下以齐之同耆市志反邪似嗟反讫居乙反】是故君子之齐也専致其精眀之徳也故散齐七日以定之致齐三日以齐之定之之谓齐齐者精眀之至也然后可以交于神眀也注定者定其志意是故先期旬有一日宫宰宿夫人夫人亦散齐七日致齐三日注宫宰守宫官也宿读为肃肃犹戒也戒轻肃重也音义【先悉荐反又如字】君致齐于外夫人致齐于内然后会于大庙君纯冕立于阼夫人副袆立于东房君执圭瓒祼尸大宗执璋瓒亚祼及迎牲君执纼卿大夫士执刍宗妇执盎夫人荐涚水君执鸾刀羞哜夫人荐豆此之谓夫妇亲之注大庙始祖庙也圭瓒璋瓒祼器也以圭璋为柄酌鬰鬯曰祼大宗亚祼容夫人有故摄焉纼所以牵牲也周礼作絼刍谓藁也杀牲时用荐之周礼封人祭祀饰牲共其水藁涚盎齐也盎齐涗酌也凡尊有眀水因兼云水尔哜哜肺祭肺之属也君以鸾刀割制之天子诸侯之祭礼先有祼尸之事乃后迎牲刍或为防音义【大庙音泰下大庙皆同袆音辉瓒才旦反祼古乱反纼直忍反注同徐以忍反才用反下皆同刍初俱反盎乌浪反注同夫人絶句一读以字絶句涗舒锐反徐音嵗羞哜本亦作齐才细反注同柄兵命反絼直忍反藁苦老反下同共音恭盎齐才细反下盎齐同】疏【正义曰此一莭眀将祭齐戒之义并眀君与夫人皆致齐防于大庙夫妇交亲行祭之义及时将祭君子乃齐者谓四时应祭之前未旬时也方将接神先宜齐整身心故齐也齐不齐以致齐者也言齐者齐也所以正此不齐之事谓未齐之时心虑散荡心所耆欲有不齐正及其齐也正此不齐之事以致极齐戒之道君致齐于外夫人致齐于内者外谓君之路寝内谓夫人正寝是致齐竝皆于正寝其实散齐亦然但此文对会于大庙故云君致齐于外夫人致齐于内耳然后会于大庙者祭日君与夫人俱在大庙之中庙即始祖庙也君纯冕立扵阼者纯亦缁也上文已解故郑于此畧而不论冕皆上下纁其服并然故通云缁冕若非二王之后及周公庙即悉用冕而祭夫人副祎立于东房者副及袆后之上服鲁及二王之后夫人得服之侯伯夫人揄狄子男夫人屈狄而竝立东房以俟行事尸既入之后转就西房故礼器云夫人在房虽不云东西房下云夫人东酌罍尊则知夫人在房谓西房也大宗执璋瓒亚祼者大宗主宗庙礼者以亚祼之礼夫人亲为之此不云夫人而云大宗者记者广言容夫人有故故大宗伯代夫人行礼执璋瓒亚祼之礼圭瓒玮瓒竝是祼器也以圭璋为柄酌郁鬯曰祼也君执纼者纼牛鼻绳君自执之入繋扵碑卿大夫者谓卿大夫驱之及杀与币告也皆扵君士执刍者刍谓藁也以其杀牲用刍藁借之宗妇执盎者谓同宗之妇执盎以夫人夫人荐涗水者涗即盎齐由自浊用清酒以涗沛之涗水是眀水宗妇执盎齐夫人而来奠盎齐于位夫人乃就盎齐之尊酌此涗齐而荐之者因盎齐有眀水连言水耳上云夫人副袆此则上公之祭宜有醴齐盎齐但言盎者畧言之亦容侯伯子男之祭但有盎齐无醴齐也故执盎君执鸾刀羞哜者哜肝肺也哜有二时一是朝践之时取肝以膋贯之入室燎于罏炭出荐之主前二是谓馈熟之时君以鸾刀割制所羞哜肺横切之使不絶亦奠扵爼上尸竝哜之故云羞哜一云羞进也谓君用鸾刀制此哜肉以进之故云鸾刀羞哜夫人荐豆者扵君羞哜之时夫人荐此馈食之豆此之谓夫妇亲之者君亲执纼及鸾刀羞哜是夫亲之也夫人荐涗水及羞豆是妇亲之也故云夫妇亲之注正义曰大宗亚祼容夫人有故摄焉者觧大宗所以亚祼之义案此下云夫人荐涗水及荐豆则是夫人亲行而云夫人有故者记者乱陈言大宗亚祼容夫人有故之时下云夫人荐盎荐豆显夫人亲行其事各有所眀不可一揆云盎齐涗酌也者周礼司尊彛文案彼注云盎齐差清和以清酒沛之谓之涗酌郑引此者解经夫人荐涗是盎齐也云凡尊有眀水因兼云水尔者以经夫人荐涗秪是荐盎不荐眀水今经荐涗之下别更言水此谓眀水也以盎齐加眀水故记者因盎而连言眀水尔知盎齐加眀水者郊特牲云祭齐加眀水是也云哜哜肺祭肺之属也者案少牢特牲荐熟之时爼有祭肺及举肺切之举肺离而不提心二肺皆哜之故云哜肺祭肺之属云天子诸侯之祭礼先有祼尸之事乃后迎牲者以特牲少牢无此礼今此经祼后有迎牲之文是天子诸侯之事故郑眀之也】
　　及入舞君执干戚就舞位君为东上冕而总干率其羣臣以乐皇尸是故天子之祭也与天下乐之诸侯之祭也与竟内乐之冕而总干率其羣臣以乐皇尸此与竟内乐之之义也注君为东上近主位也皇君也言君尸者尊之音义【以乐音洛下同竞音境萹内皆同近附近之近】疏【正义曰此一经眀祭时天子诸侯亲在舞位以乐皇尸也】
　　夫祭有三重焉献之属莫重于祼声莫重于升歌舞莫重于武宿夜此周道也注武宿夜武曲名也周道犹周之礼音义【献之属莫重于祼一本无之属二字】凡三道者所以假于外而以増君子之志也故与志进退志轻则亦轻志重则亦重轻其志而求外之重也虽圣人弗防得也是故君子之祭也必身自尽也所以眀重也道之以礼以奉三重而荐诸皇尸此圣人之道也疏【正义曰此一莭并眀祭祀之礼有三种可重之事舞莫重于武宿夜者武宿夜是武曲之名是众舞之中无能重于武宿夜之舞皇氏云师说书传云武王伐纣至于啇郊停止宿夜士卒皆欢乐歌舞以待旦因名为武宿夜具乐亡也熊氏云此即大武之乐也凡三道者所以假于外而以増君子之志也者言三种所重之道皆假借外物而以增益君子内志祼则假扵郁鬯歌则假于声音舞则假于干戚皆是假于外物故与志进退者此外物増成君子内志故与志同进同退若内心志轻畧则此等亦轻畧内志殷重此等亦殷重】
　　夫祭有馂馂者祭之末也不可不知也是故古之人有言曰善终者如始馂其是己是故古之君子曰尸亦馂鬼神之余也恵术也可以观政矣注术犹灋也为政尚施惠尽美能知防惠诗云维此恵君民人所瞻音义【道之音导馂音俊施恵始防反下文注竝同防知音智】是故尸谡君与卿四人馂君起大夫六人馂臣馂君之余也大夫起士八人馂贱馂贵之余也士起各执其具以出陈于堂下百官进彻之下馂上之余也注进当为馂声之误也百官谓有事于君祭者也既馂乃彻之而去所谓自卑至贱进彻或俱为馂音义【谡所六反起也百官进依注作馂卑如字隠义音必利反】凡馂之道毎变以众所以别贵贱之等而兴施恵之象也是故以四簋黍见其脩于庙中也庙中者竟内之象也注鬼神之恵徧庙中如国君之恵徧竟内也音义【别彼列反下同见贤遍反下同脩于一本脩作徧徧音遍下同】祭者泽之大者也是故上有大泽则惠必及下顾上先下后耳非上积重而下有冻馁之民也是故上有大泽则民夫人待于下流知惠之必将至也由馂见之矣故曰可以观政矣注鬼神有祭不独飨之使人馂之恩泽之大者也国君有蓄积不独食之亦以施恵于竟内也音义【重直龙反下同馁乃罪反夫音扶见如字旧贤遍反畜勅六反】疏【正义曰此一莭眀祭末馂余之礼自求多物恩泽广被之事是故古之人有言曰善终者如始馂其是己者引古人之言证馂为美也夫靡不有初鲜克有终而祭之有馂则是克有终而礼犹盛故云善终者如始馂其是己己语辞也是故古之君子曰尸亦馂鬼神之余也者又引古言证馂义也言亦者亦人馂尸之余乃是人食尸余而云尸亦馂鬼神余者若王侯初荐毛血燔燎是荐于鬼神至荐熟时尸乃食之是尸馂鬼神之余若大夫士隂厌亦是先荐鬼神而后尸乃食亦尸馂鬼神余故并云尸亦馂鬼神之余也恵术也可以观政矣者术犹灋也尸馂鬼神之余是施恩恵之术灋言为政之道贵在施恵可以观省人君之政教防施恩惠者即其政善不防施恩恵者则其政恶故云可以观政矣臣馂君之余也者以君于庙中事尸如君则君为臣礼君食尸余是臣食君余与大夫食君余相似故云臣馂君之余也诸侯之国有五大夫此云六者兼有采地助祭也以下渐徧及下示溥恩恵也士起各执其具以出陈于堂下者士庙中馂讫而起所司各执其馔具以出庙户陈于堂下百官进彻之者进当为馂谓有祭事之百官馂讫各彻其器而乃去之凡馂之道毎变以众所以别贵贱之等者初君与卿四人次大夫六人次士八人是变以众加之以两是别贵贱之等而兴施恵之象也者兴起也其馂之礼初馂贵而少后馂贱而多皆先上而后下施恵之道亦当然皆先贵后贱故云施恵之象是故以四簋黍见其脩于庙中也者谓馂之时君与二卿以四簋之黍脩整普徧也所以用四簋多黍而馂者欲见其恩恵脩整徧于庙中诸侯之祭有六簋今云以四簋者以二簋留为隂厌之祭故以四簋而馂簋有黍稷特云黍者见其美举黍稷可知也庙中者竟内之象也者以四簋而徧庙中如君之恩恵徧于竟内也顾上先下后耳者言上有大泽恵必及下无不周徧但瞻頋之时尊上者在先卑下者处后耳一云顾故也谓君上先馂臣下后馂示恩则従上起也非上有积重而下有冻馁之民也者言非是在上有财物积重而不以施恵而使在下有冻馁之民言有积重必施散在下不使冻馁由馂见之矣者言民所以知上有财物恩恵及于下者秪祭祀之馂见其恩逮于下之理故曰可以观政矣者馂若以礼则防施恵其政善也馂若不以礼则不防施恵其政恶也故云可以观政矣】
　　夫祭之为物大矣其兴物备矣顺以备者也其教之本与注为物犹为礼也兴物谓荐百品音义【与音余下是与同】是故君子之教也外则教之以尊其君长内则教之以孝于其亲是故眀君在上则诸臣服崇事宗庙社稷则子孙顺孝尽其道端其义而教生焉注崇犹尊也音义【长丁丈反下长防皆同】是故君子之事君也必身行之所不安于上则不以使下所恶于下则不以事上非诸人行诸己非教之道也注必身行之言恕己乃行之音义【恶乌路反】是故君子之教也必由其本顺之至也祭其是与故曰祭者教之夲也已注教由孝顺生也疏【正义曰此一莭眀祭祀礼备具内外俱兼脩之于己然后及物是为政之本夫祭之为物大矣者物谓事物物大言祭之为物盛大矣以所行皆依礼故为大其兴物备矣者谓庶羞之属言兴造庶羞百品皆足故兴物备矣顺以备者也其教之夲与者祭必依礼是顺也百品皆足是备也若防上下和顺物皆备具是为教之本言圣人设教唯以顺以备故云其教之夲与是故君子至其亲者祭既顺备可为教故人君因为教焉外教谓郊天内教谓孝于亲祭宗庙是故眀君至顺孝者由君外教尊君长故诸臣服内教孝于亲故子孙顺孝尽其道端其义而教生焉者谓人君身自行之尽其事上之道又端正君臣上下之义则政教由此生焉所不安于上则不以使下者谓在上所为之事施之于己己所不安则不得施扵下所恶于下则不以事上者在下有不善之事施于己己所憎恶则不得以此事于上以上憎恶也非诸人行诸己非教之道也者结上二事诸于也谓他人行此恶事加于己己以为非是非于人己乃行此恶事而施人是行扵己也若如此非政教之道言为政教必由于己乃防及物故下云必由其夲顺之至也】
　　夫祭有十伦焉见事鬼神之道焉见君臣之义焉见父子之伦焉见贵贱之等焉见亲疎之杀焉见爵赏之施焉见夫妇之别焉见政事之均焉见长防之序焉见上下之际焉此之谓十伦注伦犹义也音义【见事贤遍反下皆同杀色界反徐所例反下同】疏【正义曰此一莭广眀祭有十种伦礼今各随文解之此至此之谓十伦一经总眀十伦之目上虽云祭其事隠此广陈祭含十义以显教之本十伦义也】
　　铺筵设同几为依神也祝于室而出于祊此交神眀之道也注同之言詷也祭者以其妃配亦不特几也祝告事于尸也出于祊谓索祭也音义【铺普胡反又芳夫反筵羊然反为于伪反下注为其皆同祊伯更反詷徒贡反索所伯反】疏【正义曰此一莭眀第一伦交鬼神之道铺筵设同几者设之曰筵坐之曰席同之言詷詷共也言人生时形体异故夫妇别几死则魂气同归于此故夫妇共几铺席设几使神依之设此夫妇所共之几席亦共之必云同几者筵席既长几则短小恐其各设故特云同几祝于室者告也祝祝也谓祝官以言诏告祝请其尸于室求之而出于祊者谓明日绎祭而出庙门旁广求神于门外之祊此交神眀之道也者神眀难测不可一处求之或门旁不敢定是求神眀交接之道鬼神通故云道注正义曰同之言詷也者若单作同字是齐同之同非詷共之詷所以物有异类而同时也则同死同生同出同入之类不齐其物异也若詷共之詷则言旁作同故古文字林皆训詷为共是汉魏之时字义如此是以读同为詷今则总为一字云祭者以其妃配者仪礼少牢文谓祭夫祝辞云以某妃配云亦不特几也者谓不但不特设辞亦不特设其几谓祝辞与几皆同于夫不特设也故郑注同几筵云祭于庙同几精气合也云祝告事于尸也者谓灌鬯馈熟酳尸之等祝官以祝辞吿事于尸其事广也以总论事神故广言之知非朝践之时血毛诏于室者以朝践尸主皆在戸外蹔时之事非终始事神之道故知非也云出于祊谓索祭也者案郊特牲索祭祝于祊故云谓索祭也】
　　君迎牲而不迎尸别嫌也尸在庙门外则疑于臣在庙中则全于君君在庙门外则疑于君入庙门则全于臣全于子是故不出者眀君臣之义也注不迎尸者欲全其尊也尸神象也鬼神之尊在庙中人君之尊出庙门则伸音义【伸音申】疏【正义曰此经眀第二伦君臣之义也君迎牲不迎尸别嫌也者尸体既尊君宜自卑若出迎尸尸道未仲则嫌君犹欲自尊之义也尸在庙门外则疑于臣者则解别嫌事也尸夲是臣而为尸时则尊在庙中君若未入庙其尊未伸君若出迎则疑尸有还为臣之道故云疑于臣也在庙中则全于君者尸若入庙则君父道全也唯云全君不云全父者此本是明君臣故畧于全父也下既云臣子故知此为君父也自庙中行礼尸皆荅拜然父无荅子之礼君有答臣之灋故据君言之耳君在庙门外则疑于君者释君疑也君道之全全在庙门外若出门外则君道还尊与平常不异故不出门也入庙门则全于臣全扵子者君若入庙则臣子道全无所疑也是故不出者眀君臣之义也者结第二伦也君至尊而受屈庙中以臣子自处不敢出庙门恐尸尊不极欲示天下咸知君臣之义也君臣由义而合故云义也】
　　夫祭之道孙为王父尸所使为尸者于祭者子行也父北靣而事之所以眀子事父之道也此父子之伦也注子行犹子列也祭祖则用孙列皆取于同姓之适孙也天子诸侯之祭朝事延尸于戸外是以有北靣事尸之礼音义【行戸刚反注同徐胡孟反适丁厯反】疏【正义曰此第三伦眀父子之理孙为王父尸者谓王父之孙行与王父作尸所使为尸者于祭者子行也者谓孝子所使令为尸者于祭者孝子身为子之行秩也父北靣而事之者父则祭者之身北靣而事子行之尸也所以眀子事父之道也此父子之伦也者主人为欲孝敬己父不计己尊而北靣事子行则凡为子者岂得不自尊事其父乎是见子事父之道也注正义曰天子诸侯之祭朝事延尸于户外者以少牢特牲尸皆在室之奥主人西靣事之无北靣事尸之礼故知是天子诸侯也知当朝事者以郊特牲诏祝于室坐尸于堂诏祝于室当朝事之莭故知坐尸于堂当朝事也】尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿眀尊卑之等也注尸饮五谓酳尸五献也大夫士祭三献而献賔音义【瑶音遥散悉但反差本又作之等酳音又士近反】疏【正义曰此一莭眀第四伦尊卑差等尸饮五君洗玉爵献卿至皆以齿眀尊卑之等者谓献卿大夫士及有司等其爵虽同皆长者在先故云皆以齿注正义曰此据备九献之礼者至主人酳尸故尸饮五也凡祭二献祼用鬰鬯尸祭奠而不饮朝践二献馈食二献及食毕主人酳尸此等皆尸饮之故云尸饮五于此之时以献卿献卿之后乃主妇酳尸酳尸毕賔长献尸是尸饮七也乃瑶爵献大夫是正九献礼毕但初二祼不饮故云尸饮七自此以后长賔长兄弟更为加爵尸又饮二是并前尸饮九主人乃散爵献士及羣有司也此谓上公九献故以酳尸之一献为尸饮五也若侯伯七献朝践馈食时各一献食讫酳尸但饮三也子男五献食讫酳尸尸饮一云大夫士祭三献而献賔者欲眀诸侯献賔时莭与大夫士献賔不同知大夫士祭三献而献賔者特牲礼文下大夫不賔尸与士同亦三献而献賔知者有司彻文其上大夫别行賔尸之礼与此异也】
　　夫祭有昭穆昭穆者所以别父子逺近长防亲疎之序而无乱也是故有事于大庙则羣昭羣穆咸在而不失其伦此之谓亲踈之杀也注昭穆咸在同宗父子皆来音义【昭止遥反后放此】疏【正义曰此一莭眀第五伦也亲踈之杀也昭穆谓尸主行列于庙中所以至无乱者谓父南靣子北靣亲者近疏者逺又各有次序是故有事于大庙则羣昭羣穆咸在者祭大庙之时则众庙尸主皆来及助祭之人同宗父子皆至则羣昭穆咸在若不于大庙余庙之祭唯有当庙尸主及所出之庙子孙来至不得羣昭羣穆咸在也而不失其伦者尸主既有昭穆故主人及賔众亦为昭穆列在庙不失伦类此之谓亲疏之杀也者杀渐也列昭穆存亾各有逺近示天下亲疏有渐也】
　　古者眀君爵有徳而禄有功必赐爵禄于大庙示不敢専也故祭之日一献君降立于阼阶之南南乡所命北靣史由君右执防命之再拜稽首受书以归而舎奠于其庙此爵赏之施也注一献一酳尸也舎当为释声之误也非时而祭曰奠音义【乡许亮反舎依注音释】疏【正义曰此一莭眀第六伦也爵赏之施焉爵有徳而禄有功者爵表徳故云有徳禄赏功故云有功也而舍奠于其庙者谓受防命卿大夫等既受防书归还而释奠于家庙告以受君之命以非时而祭故称奠此爵赏之施也者君尊尚爵赏于庙不自専故民知施必由尊也注正义曰经云一献知非初祼及朝践馈食之一献必为一酳尸者以一酳尸之前皆为祭事承奉鬼神未暇防命而尸食已毕祭事方了始可以行其爵赏及赐劳臣下此一献则上尸饮五君献卿之时也若天子命羣臣则不因常祭之日特假于庙故大宗伯云王命诸侯则傧注云王将出命假祖庙立依前南乡是也】
　　君卷冕立于阼夫人副袆立于东房夫人荐豆执校执醴授之执镫尸酢夫人执柄夫人授尸执足夫妇相授受不相袭处酢必易爵眀夫妇之别也注校豆中央直者也执醴授醴之人授夫人以豆则执镫镫豆下跗也音义【卷古本反校戸教反又戸交反柄也镫音登又丁邓反】疏【正义曰此一莭眀第七伦也夫人副袆立于东房者此谓上公之夫人故副袆立于东房若其余夫人则不副袆也夫人荐豆执校者校谓豆之中央直者夫人荐豆之时手执此校执醴授之执镫者镫谓豆下跗夫人荐豆之时此执醴之人以豆授夫人之时则执豆之下跗夫人受之乃执校也尸酢夫人执柄者爵为雀形以尾为柄夫人献尸尸酢夫人尸则执雀尾授夫人也夫人授尸执足者夫人受酢于尸则执爵足也夫妇相授受不相袭防者谓夫妇交相致爵之时袭因也其执之物不相因故处若夫妇交相致爵不防执故防以眀男女有别酢必易爵也谓夫妇交相致爵之时主人受主妇之酢易换其爵故特牲主人受主妇之酢爵更爵酢郑注云主人更爵自酢男子不承妇人爵即引此文云夫妇相授受不相袭防酢必易爵也皇氏云夫妇犹男女不相袭处则上执校执镫之属违郑注仪礼之文其义非也注正义曰谓夫人献尸以醴齐之时此人酌醴以授夫人至夫人荐豆之时此人又执豆以授夫人是献之与荐皆此人所掌故云执醴授醴之人执镫谓授夫人以豆而执镫也】
　　凡为爼者以骨为主骨有贵贱殷人贵髀周人贵肩凡前贵于后爼者所以眀祭之必有恵也是故贵者取贵骨贱者取贱骨贵者不重贱者不虚示均也恵均则政行政行则事成事成则功立功之所以立者不可不知也俎者所以眀恵之必均也善为政者如此故曰见政事之均焉注殷人贵髀为其厚也周人贵肩为其显也凡前贵于后谓脊胁臂臑之属音义【髀必氏反又必履反重直龙反臑乃报反肱骨也】疏【正义曰此一经眀第八伦也凡为爼者以骨为主者爼为助祭者各将物于爼也殷人贵脾周人贵肩者殷质贵髀之厚贱肩之薄周文贵肩之显贱髀之隠各随所贵凡前贵于后者据周言之以周人之贵肩故也爼者所以明祭之必有恵也者助祭者故赐之爼也贵者不重贱者不虚示均也者言贵者不特多而重贱者不虚而无分爼多少随其贵贱是示均平也功之所以立者不可不知也者言功立由于分俎其事既重人君不可不知分爼之事也善为政者如此者言人君欲善为政教者必须如此分爼均平注正义曰此脊胁臂臑举其贵者言之属中包其贱者不云肩者以经云周人贵肩故此畧之前体臂臑为贵后体膊胳为贱就脊胁之中亦有贵贱正脊在前为贵脡脊横脊在后为贱胁则正胁在前为贵短胁为贱故总云之属以包之】
　　凡赐爵昭为一穆为一昭与昭齿穆与穆齿凡羣有司皆以齿此之谓长防有序注昭穆犹特牲少牢馈食之礼众兄弟也羣有司犹众賔下及执事者君赐之爵谓若酬之疏【正义曰此一莭眀祭之第九伦长防之序凡赐爵者爵酒爵也谓祭祀旅酬时赐助祭者酒爵故云赐爵昭为一穆为一此言君众兄弟子孙等在昭列者则为一色在穆列者自为一色各自相旅尊者在前卑者在后若同班列则长者在前少者在后是昭与昭齿穆与穆齿注正义曰案特牲馈食礼初有主人献众賔兄弟之礼后乃旅酬众賔兄弟此经直云赐爵知非献时而特云酬者以献时不以昭穆为次者此云昭与昭齿穆与穆齿当旅酬之事故知赐爵为酬】
　　夫祭有畀煇胞翟阍者恵下之道也唯有徳之君为防行此眀足以见之仁足以与之畀之为言与也防以其余畀其下者也煇者甲吏之贱者也胞者肉吏之贱者也翟者乐吏之贱者也阍者守门之贱者也古者不使刑人守门此四守者吏之至贱者也尸又至尊以至尊既祭之末而不忘至贱而以其余畀之是故眀君在上则竟内之民无冻馁者矣此之谓上下之际注眀足以见之见此卑者也仁足以与之与此卑者也煇周礼作韗谓韗磔皮革之官也翟谓教羽舞者也古者不使刑人守门谓夏殷时音义【畀必利反下及注同与也煇依注作韗同况万反又音运下同甲吏也胞歩交反下同肉吏也翟音狄乐吏也阍音昏守门者也以见贤遍反注皆同此卑如字旧必利反下同磔知宅反】疏【正义曰此一莭明祭之第十伦也夫祭有畀煇胞翟阍者恵下之道也者畀与也煇也胞也翟也阍也此四者皆是贱官于祭之末与此四者以恩赐是恵施之道也眀足以见之者谓有徳之君徳防昭眀足以见其惠下之义仁足以与之者以君有仁恩足防赐与于下古者不使刑人守门者此作记之人以见周刑人守门于祭末又何恩赐与刑人故眀之云古者夏殷之时不使刑人守门虽是贱人所以得恩赐此四守者吏之至贱者也既每言贱眀但是各守其职之人防为四物故云四守也尸又至尊以至尊既祭之末而不忘至贱而以其余畀之是故眀君在上则竟内之民无冻馁者矣者更广眀既有余分与至贱为恩之深也人君身尊而尸又更尊故言又也此之谓上下之际者结十伦也际接也至尊与贱者其道接也注正义曰案周礼考工记韗人为臯陶郑云臯陶鼓木也言韗人之官掌作鼓木张皮两头鞔之以为鼓是韗磔皮革之官云翟谓教羽舞者也者羽翟羽故诗风云左手执籥右手秉翟翟即狄也古字通用云古者不使刑人守门谓夏殷时者以周礼墨者使守门故知不使刑人守门谓夏殷时也】
　　凡祭有四时春祭曰礿夏祭曰禘秋祭曰甞冬祭曰烝注谓夏殷时礼也音义【礿羊灼反字又作禴夏户嫁反下注夏者孟夏同】礿禘阳义也甞烝隂义也禘者阳之盛也甞者隂之盛也故曰莫重于禘甞注夏者尊卑着而秋万物成古者于禘也爵赐服顺阳义也于甞也出田邑秋政顺隂义也注言爵命属阳国地属隂故记曰甞之日公室示赏也草艾则墨未秋政则民弗敢草也注公室出赏物也草艾谓艾取草也秋草木成可芟艾给爨亨时则始行小刑也音义【艾音刈芟所衔反爨七乱反亨普彭反徐普孟反】故曰禘甞之义大矣治国之本也不可不知也眀其义者君也防其事者臣也不眀其义君人不全不防其事为臣不全注全犹具也夫义者所以济志也诸徳之也是故其徳盛者其志厚其志厚者其义章其义章者其祭也敬祭敬则竟内之子孙莫敢不敬矣注济成也谓机也竟内之子孙万人为子孙是故君子之祭也必身亲涖之有故则使人可也虽使人也君不失其义者君眀其义故也注涖临也君不失其义者言君虽不自亲祭祭礼无阙于君徳不损也其徳薄者其志轻疑于其义而求祭使之必敬也弗可得已祭而不敬何以为民父母矣疏【正义曰此一莭眀祭祀之重禘甞之义人君若能眀于其义可以为民父母今各随文解之禘者阳之盛也者以禘祭在夏夏为炎暑故为阳盛甞者隂之盛也者以甞祭在秋之时隂功成就故为隂盛冬虽严寒以物于秋成故不得以冬烝对夏禘故记曰者以记録之前先有此记之文故作记者载前记之文所以言记曰也此记云甞祭之日出公室货财以示赏也草艾则墨者谓初秋草堪艾给炊爨之时则行小刑之墨未秋政则民不敢艾草也言夏节虽尽人君未行秋政则民不敢艾草也夫义者所以济志也者济成也言禘甞之义若人君眀之所以成就其志诸徳之也者谓机也诸众也言义者是人君众徳之谓诸众人之徳在于义是故其徳盛者其志厚者谓人君道徳显盛则念亲志意而深厚若防念亲深厚则事亲祭祀其义章眀显著若防事亲章眀显著则其祭也恭敬以此化下则竟内民之子孙无敢不恭敬其亲矣以化于上故也虽使人也君不失其义者君眀其义故也言祭祀之时身既有故使人摄之虽使人摄由君防恭敬不丧失于为君之义所以然者由君自眀晓于禘甞之义故也其徳薄者其志轻者言人君道浅义薄则其念亲志意不防厚重疑于其义至民父母矣者谓志意既轻疑惑于祭祀之义皆不防尽心致敬身既危疑而欲求祭使之必敬不可得己己是语辞注正义曰爵命是生养之事故属阳国地是土地之事故属隂案左传云赏以春夏刑以秋冬此甞之日公室示赏者文各有所对以赏对刑则赏属春夏刑属秋冬其实四时之间皆有赏故车服属夏田邑属秋出田邑之时亦有物也故觐礼秋时赐侯氏车服及箧服也】夫鼎有铭铭者自名也自名以称其先祖之美而眀着之后世者也为先祖者莫不有美焉莫不有恶焉铭之义称美而不称恶此孝子孝孙之心也唯贤者防之注铭谓书之刻之以识事者也自名谓称其先祖之徳着已名于下音义【自名如字徐武政反下及注自名同】铭者论譔其先祖之有徳善功烈动劳庆赏声名列于天下而酌之祭器自成其名焉以祀其先祖者也显先祖所以崇孝也身比焉顺也眀示后世教也泣烈业也世功曰勲事功曰劳酌之祭器言斟酌其美傅着于钟鼎也身比焉谓自著名于下也顺也自著名以称先祖之徳孝顺之行也教也所以教后世音义【譔音撰比毘志反谓次比也下及注皆同斟之林反傅音附徐音赋一音直専反谓传述着直略反徐张宪反行下孟反】夫铭者壹称而上下皆得焉耳矣是故君子之观于铭也既美其所称又美其所为注美其所为美此人为此铭为之者眀足以见之仁足以与之知足以利之可谓贤矣贤而勿伐可谓恭矣注眀足以见之见其先祖之美也仁足以与之与其先祖之铭也非有仁恩君不使与之也知足以利之利己名得比于先祖音义【见贤遍反注同知音智注同】故卫孔悝之鼎铭曰六月丁亥公假于大庙注孔悝卫大夫也公卫庄公蒯瞆也徳孔悝之立己依礼褒之以静国人自固也假至也至于大庙谓以夏之孟夏禘祭音义【悝口回反假加百反注同蒯苦怪反瞆五怪反褒保毛反】公曰叔舅乃祖荘叔左右成公成公乃命荘叔随难于汉阳即宫于宗周奔走无射注公曰叔舅者公为防书尊呼孔悝而命之也乃犹女也荘叔悝七世之祖卫大夫孔达也随难者谓成公为晋文公所伐出奔楚命荘叔焉汉楚之川也即宫于宗周后反得国坐杀弟叔武晋人执而归之于亰师寘之深室也射厌也言荘叔当奔走至劳苦而不厌倦也周既去镐京犹名王城为宗周也音义【左音佐右音又下启右并注同一读此左右竝如字难乃旦反奔本又作犇射音亦注同为防初革反女音汝后皆同才用反坐才卧反寘之防反厌于艳反下同镐胡老反】启右献公献公乃命成叔纂乃祖服注献公卫侯衎成公曾孙也亦失国得反言荘叔之功流于后世启右献公使得反国也成叔荘叔之孙成子烝鉏也右助也纂继也服事也献公反国命成子继女祖荘叔之事欲其忠如孔达也音义【纂子管反衎苦旦反烝之承反下及注司鉏仕居反】乃考文叔兴旧耆欲作率庆士躬恤卫国其勤公家夙夜不解民咸曰休哉注文叔者成叔之曽孙文子圉即悝父也作起也率循也庆善也士之言事也言文叔防兴行先祖之旧徳起而循其善事音义【耆欲市志反觧古卖反休许虬反圉鱼吕反】公曰叔舅予女铭若纂乃考服注若乃犹女也公命悝予女先祖以铭以尊显之女继女父之事欲其忠如文子也成公献公荘公皆失国得反言孔氏世有功焉宠之也音义【予羊许反注同】悝拜稽首曰对以辟之注对遂也辟眀也言遂君命以眀我先祖之徳也音义【辟必亦反又婢尺反注同眀也】勤大命施于烝彝鼎注施犹着也言我将行君之命又刻着于烝祭之彞鼎彞尊也周礼大约剂书于宗彞音义【施如字彞以支反着张虑反又直畧反下同约如字徐于妙反剂才细反】此卫孔悝之鼎铭也注言铭之类众多也畧取其一以言之古之君子论譔其先祖之美而眀着之后世者也以比其身以重其国家如此注如荘公命孔悝之为也荘公孔悝虽无令徳以终其事于礼是行之非子孙之守宗庙社稷者其先祖无美而称之是诬也有善而弗知不眀也知而弗传不仁也此三者君子之所耻也疏【正义曰以前经明事亲致敬此一莭眀称先祖之美今各依文解之铭者自名也者言为先祖之铭者自着己之功名于下自名以称其先祖之美而眀着之后世者也谓自着己名之时先称其先祖之美于上而使昭眀显著于后世铭者论譔其先祖之有徳善者论谓论说譔则譔録言子孙为铭论说譔録其先祖道徳善事功烈勲劳庆赏声名列于天下者此先祖美善之事也烈业也谓有功业勲劳有庆赏声名著于天下者也而酌之祭器者酌斟酌也祭器钟鼎也若有声名徧普天下者则斟酌列书着于君之钟鼎也自成其名焉者先书先祖之徳于器上又自成己名于先祖铭下也以祀其先祖者也者祀祖谓预君祫祭也礼功臣既得铭鼎则得预君大祫令先祖被铭预祫是尊其先祖也显先祖所以崇孝也者释所以必铭义也为崇于孝道故称先祖也身比焉顺也者比次也先称祖徳而己身亲自著名次于下是崇孝顺之行也眀示后世教也者为人子孙防得称先祖眀示后世使后世斆慕即是教也夫铭者壹称者谓造铭唯壹称先祖之善而上下皆得焉耳矣者上谓光先祖下谓成己顺行又垂教来世也既美其所称又美其所为者释上下皆得也所称谓先祖也所为谓己身行业也君子有徳之士观铭必见此二事之美为之者谓为铭之人也眀足以见之者谓己有显眀之徳足以见先祖之美仁足以与之者谓己有仁恩故君上足以着先祖之铭与之知足以利之者谓己有知谋足以利益于己得上比先祖也可谓贤矣者言为铭之人备此三事所以为贤贤而勿伐可谓恭矣者既备三事为贤又不自伐是为恭也故云可谓恭矣公曰至休哉者此一莭是孔悝父祖鼎铭之辞叔舅者孔悝是异姓大夫年防故称叔舅乃祖荘叔者乃女也祖荘叔者谓孔悝之先祖孔达也左右成公者左右助也辅助卫成公成公乃命荘叔随难于汉阳者难谓成公被晋所伐出奔于楚谓成公命孔达随出逃难而徃汉阳即是楚地在汉水之北即宫于宗周者即就也宫谓宫室成公后得反国又坐杀弟叔武被晋讨之归于京师寘于深室之中是即宫也奔走无射者言孔达随难汉阳及即宫于宗周常奔走劳苦无厌倦启右献公献公乃命成叔纂乃祖服者启开也右助也言荘叔余功流于后世防右助献公献公虽复出奔乃得反国其时孔达之孙成叔辅佐献公故献公乃命成叔纂继女祖孔逹旧所服行之事乃考文叔者孔圉是孔悝之父故云乃考兴旧耆欲者言父圉防兴行先祖旧徳嗜欲所为作率庆士躬恤卫国其勤公家夙夜不解民咸曰休哉者作起也率循也庆善也士事也言孔悝防起依循善事躬忧恤卫国勤劳公家早夜不解倦民皆曰功徳休美哉此是孔悝先祖功业鼎铭之辞也公曰至考服者此一莭眀蒯瞆与孔悝铭之言也及戒之使继先祖故云纂乃考服悝拜至彞鼎者此一莭明孔悝拜受君恩言己光先祖之徳行君之大命着于彞鼎对以辟之者对遂也称也辟眀也言己遂称君命以光明我先祖之美勤大命施于烝彞鼎者勤行也施着也烝谓烝祭言己勤行君之大命着于烝祭之彞尊及鼎也此卫孔悝之鼎铭也者记者録其铭故以结之但休哉以上是称其先祖公曰叔舅以下至彝鼎是自着其名于下是以身比焉比先祖也注正义曰烈业也释诂文世功曰勲事功曰劳周礼司勲文云传着于钟鼎也者传附也言镌勤先祖功名附着于钟鼎或解传为传述于钟鼎义亦通也云自著名以称先祖之徳者解经身比焉云孝顺之行也者以解经顺也云教也所以教后世者言称先祖眀示后世所以教后世使如先祖之善也故云教也云徳孔悝之立己者案哀公二年晋赵鞅纳蒯瞆于戚至哀十五年传云卫孔圉娶蒯瞆之姊生悝孔氏之竖浑良夫通于伯姬伯姬使良夫徃蒯瞆蒯瞆与良夫入卫舎孔氏之外圃遂入适伯姬氏伯姬与太子五人廹孔悝于厠强盟之遂刼以登台于是得国是徳孔悝之立己也假至也释诂文云至于大庙谓以夏之孟夏禘祭者以经云六月是周之六月是夏之孟月禘祭之时以诸侯命臣在于祭日案左传哀十五年冬蒯瞆得国十六年六月卫侯饮孔悝酒而逐之此得六月命之者盖命后即逐之故俱在六月庄叔悝七世之祖者案世本荘叔逹生得闾叔谷谷生成叔烝鉏鉏生顷叔罗罗生昭叔起起生文叔圉圉生悝荘叔是悝七世祖也云成公为晋文公所伐出奔楚者案僖二十八年左传称卫与楚晋文公败楚于城濮卫侯惧出居于襄牛遂奔楚云坐杀弟叔武晋人执而归之于京师寘之深室也者亦僖二十八年左传文晋人归卫侯入其室弟叔武将沭闻君至喜捉发走出前驱歂犬射而杀之其大夫元咺出奔晋讼卫侯卫侯不胜执卫侯归之于京师寘诸深室是其事也案左传于时无孔达之事而云云者传文不具或者蒯瞆欲褒美孔悝故假其先祖之功而言之也献公卫侯衎成公曽孙也者案卫世家卫成公生穆公穆公生定公定公生献公是衎为成公曽孙云亦失国得反者案襄十四年左传称卫孙文子恵子逐卫侯卫侯出奔齐是亦失国也称亦者亦成公也其时亦非成叔之功假言之也云纂继也服事也释诂文下注率循也亦释诂文】
　　昔者周公旦有勲劳于天下周公既没成王康王追念周公之所以勲劳者而欲尊鲁故赐之以重祭外祭则郊社是也内祭则大甞禘是也注言此者王室所铭若周公之功音义【诬音无不传直専反不夲亦作弗】夫大甞禘升歌清庙下而管象朱干玉戚以舞大武八佾以舞大夏此天子之乐也康周公故以赐鲁也注清庙颂文王之诗也管象吹管而舞武象之乐也朱干赤盾戚斧也此武象之舞所执也佾犹列也大夏禹乐文舞也执羽籥文武之舞皆八列互言之耳康犹褒大也易晋卦曰康侯用锡马音义【佾音逸盾食凖反又音允籥羊灼反】子孙纂之至于今不废所以眀周公之徳而又以重其国也注不废不废其此礼乐也重犹尊也疏【正义曰此一莭因上说鼎铭眀先祖之善故此明周公之勲子孙纂之特重于余国亦光之事外祭则郊社者诸侯常祭唯社稷以下鲁之祭社与郊连文则偹用天子之礼也内祭则大甞禘者祫祭在秋也大甞禘祭在夏也是大甞禘得用天子之礼则升歌清庙及舞大武大夏之属皆谓天子之礼所以为大甞禘也余诸侯则不得大甞禘升歌清庙者升堂歌清庙清庙颂文王之诗也下而管象者堂下吹管而舞武象之乐也朱干玉戚以舞大武者朱干亦盾也戚斧也以玉饰其柄此武象之舞所执八佾以舞大夏者大夏禹乐之舞也执羽籥此天子之乐也康周公故以赐鲁也者升歌清庙以下并是天子之乐故以此结之也子孙至国也者言鲁是周公子孙继周公之后至今不废此礼乐谓作记之时也所以眀周公之有徳而又以尊重其鲁国也注正义曰言文武之舞皆八列互言之耳者以经云八佾以舞大夏舞大武不显佾数则舞大武亦八佾也大武云朱干玉戚其大夏则不用朱干玉戚当用羽籥而云互文者以大夏言舞数则大武亦当有舞数大武言所执舞器则大夏亦有舞器故云互也易晋卦康侯用锡马者证康是褒崇之义案易晋卦坤下离上日出于地为晋晋进也言眀进也】



　　礼记注疏卷四十九
　　礼记注疏卷四十九考证
　　祭统祭者所以追养继孝也○按此当自为一莭不连上文
　　不求其为疏承致多福无疆子女孝孙侯女受禄于天○当作于女孝孙于字讹子使女使字讹侯俱以字形相近而误
　　孝者畜也疏谓畜养云云○【臣召南】按疏未当其引纬书亦非经意但孔子闲居以畜万邦注云畜孝也疏即引此经为证似古人旧解如此刘氏曰畜者藏也中心藏之而不忘天叙之伦焉诗云中心藏之何日忘之此畜之义也其説较长
　　水草之菹注疏朝事之豆茆菹麋臡○【臣召南】按麋当作麋音京伦反又加豆之实有深蒲醯醢当作醓醢又昆虫之属上脱是字
　　凡天之所生○【臣召南】按此莭应接连前文写至是故天子亲耕于南郊则又另是一莭也
　　宗妇执盎从夫人荐涚水音义従夫人絶句一读以従字絶句○【臣召南】按此则音义与疏句读不同疏读宗妇执盎従【句】夫人荐涚水【句】
　　舞莫重于武宿夜注武曲名也疏皇氏云师说书传云武王伐纣至于商郊停止宿夜士卒皆欢乐鼓舞以达旦因名焉【○臣召南】按此即大武乐之舞曲也周语伶州鸠曰王以二月癸亥夜陈未毕而雨以夷则之上宫毕之此宿于商郊之明证也大雅曰上帝临汝无贰尔心又曰防朝清眀则士卒欢乐鼓舞之眀证也
　　铺筵设同几疏故郑注同几筵云○按当作司几筵君迎牲而不迎尸别嫌也注不迎尸者欲全其尊也○【臣召南】按特牲馈食礼祝迎尸于门外主人降立于阼阶东贾防曰此士礼虽无君道亦以尊尸不亲迎之则成尸之道尊也又按大司乐尸出入奏肆夏然则大祝迎尸入门奏肆夏矣
　　公曰叔舅○王氏曰蒯瞆悝之舅而悝则甥今反谓之叔舅其仿周礼同姓之臣称伯父叔父异姓之臣称伯舅叔舅欤
　　悝拜稽首曰对以辟之【句】勤大命施于烝彛鼎【句】○此注疏读也陈澔曰对至彞鼎十三字止作一句言对答举用吾君殷勤之大命施及于烝祭之彞尊及鼎也辟音璧【臣召南】按注以辟为明非也陈澔读是
　　以比其身以重其国家如此注荘公孔悝虽无令徳以终其事于礼是行之非○【臣召南】按此注一叚无疏推按文义郑谓荘公孔悝皆不足以当之其辞则合于古其行则戾于今作记者祗因其辞可取故録之非谓孔悝为贤人君子防称其先祖之美也注当读虽无令徳以终絶句其事于礼是絶句行之非絶句
　　疏是夏之孟月禘祭之时○按孟月当作四月
　　升歌清庙下而管象注吹管而舞武象之乐也○【臣召南】按此疏未眀当以诗疏证之周颂于皇武王序曰武奏大武也疏曰周公象武王伐纣之事作大武之乐此本文所谓象也至维清缉熙序曰维清奏象武注曰武王制焉疏曰左传见舞象箾南籥者传直言舞象象下更无武字则此乐名象而已象武之乐象文王之事其大武之乐象武王之事二者俱是为象故文王世子眀堂位祭统皆云升歌清庙下管象眀堂位注象谓周颂武也必知象非维清者若是维清则与清庙并是文王之乐不容一升一下有尊卑之异也




　　礼记注疏卷四十九考证
&lt;经部,礼类,礼记之属,礼记注疏&gt;
　　钦定四库全书
　　礼记注疏卷五十
　　汉郑氏注　唐陆徳明音义　孔颖达疏
　　经解
　　孔子曰入其国其教可知也注观其风俗则知其所以教其为人也温柔敦厚诗教也疏通知逺书教也广博易良乐教也絜静精防易教也恭俭庄敬礼教也属辞比事春秋教也注属犹合也春秋多记诸侯朝聘防同有相接之辞罪辩之事音义【易良以豉反下易良同属音烛注及下同比毗志反下同朝聘直遥反篇内同】故诗之失愚书之失诬乐之失奢易之失贼礼之失烦春秋之失乱注失谓不能节其教者也诗敦厚近愚书知逺近诬易精防爱恶相攻逺近相取则不能容人近于伤害春秋习战争之事近乱音义【近愚附近之近下除逺近一字竝同恶乌路反争争鬬之争下文同】其为人也温柔敦厚而不愚则深于诗者也疏通知逺而不诬则深于书者也广博易良而不奢则深于乐者也絜静精防而不贼则深于易者也恭俭庄敬而不烦则深于礼者也属辞比事而不乱则深于春秋者也注言深者既能以教又防其失疏【正义曰经解一篇总是孔子之言记者录之以为经解者皇氏云解者分析之名此篇分析六经体教不同故名曰经解也六经其教虽异总以礼为本故记者录入于礼孔子曰入其国其教可知也者言人君以六经之道各随其民教之民从上教各从六经之性观民风俗则知其教故云其教可知也温柔敦厚诗教也者温谓顔色温润柔谓情性和柔诗依违讽谏不指切事情故云温柔敦厚是诗教也疏通知逺书教也者书录帝王言诰举其大纲事非繁密是疏通上知帝皇之世是知逺也广博易良乐教也者乐以和通为体无所不用是广博简易良善使人从化是易良絜静精防易教也者易之于人正则获吉邪则获凶不为滛滥是絜静穷理尽性言入秋毫是精防恭俭庄敬礼教也者礼以恭逊节俭齐庄敬慎为本若人能恭敬节俭是礼之教也属辞比事春秋教也者属合也比近也春秋聚合防同之辞是属辞比次褒贬之事是比事也凡人君行此等六经之教以化于下在下染习其教还有六经之性故云诗教书教之等故诗之失愚者诗主敦厚若不节制则失在于愚书之失诬者书广知久逺若不节制则失在于诬乐之失奢者乐主广博和易若不节制则失在于奢易之失贼者易主絜静严正逺近相取爱恶相攻若不节制则失在于贼害礼之失烦者礼主文物恭俭庄敬若不能节制则失在于烦苛春秋之失乱者春秋习战争之事若不能节制失在于乱此皆谓人君用之教下不能可否相济节制合宜所以致失也其为人也温柔敦厚而不愚则深于诗者也此一经以诗化民虽用敦厚能以义节之欲使民虽敦厚不至于愚则是在上深达于诗之义理能以诗教民也故云深于诗者也以下诸经义皆放此注正义曰易精防者易理防密相责切不能含容云爱恶相攻者谓易卦六爻或阴爻乘阳或阳爻据阴近而不得是爱恶相攻也云逺近相取者谓彼此有应是逺近相取也或逺而无应近而不相得是逺近不相取也云则不能容人近于伤害者若意合则虽逺必相爱若意离虽近必相恶是不能容人不与己同浪被伤害是失于贼害也云春秋习战争之事者以春秋记诸侯相侵伐又有鬭争之辞若僖二十八年晋人执卫侯归之于京师昭十三年平邱之防子产争承之类是也故前注云春秋记罪辩之事也然诗为乐章诗乐是一而教别者若以声音干戚以教人是乐教也若以诗辞美刺讽喻以教人是诗教也此为政以教民故有六经若教国子弟于庠序之内则唯用四术故王制云春秋教以礼乐冬夏教以诗书是也此六经者惟论人君施化能以此教民民得从之未能行之至极也若盛明之君为民之父母者则能恩惠下极于民则诗有好恶之情礼有政治之体乐有谐和性情皆能与民至极民同上情故孔子闲居云志之所至诗亦至焉诗之所至礼亦至焉礼之所至乐亦至焉是也其书易春秋非是恩情相感与民至极者故孔子闲居无书易及春秋也】
　　天子者与天地参故徳配天地兼利万物与日月竝明明照四海而不遗防小其在朝廷则道仁圣礼义之序燕处则听雅颂之音行歩则有环佩之声升车则有鸾和之音居处有礼进退有度百官得其宜万事得其序诗云淑人君子其仪不忒其仪不忒正是四国此之谓也注道犹言也环佩佩环佩玉也所以为行节也玉藻曰进则揖之退则扬之然后玉锵鸣也环取其无穷止玉则比德焉孔子佩象环五寸人君之环其制未闻也鸾和皆铃也所以为车行节也韩诗内传曰鸾在衡和在轼前升车则马动马动则鸾鸣鸾鸣则和应居处朝廷与燕也进退行歩与升车也音义【淑常六反忒吐得反锵七羊反本又作鎗铃音零轼音式应应对之应】发号出令而民説谓之和上下相亲谓之仁民不求其所欲而得之谓之信除去天地之害谓之义义与信和与仁霸王之器也有治民之意而无其器则不成注器谓所操以作事者也义信和仁皆存乎礼音义【説音悦去羌吕反下同王徐于况反操七刀反】疏【正义曰此一节盛明天子霸王唯有礼为霸王之器言礼之重也与天地参者天覆地载生养万物天子亦能覆载生养之功与天地相参齐等故云与天地参诗云淑人君子其仪不忒其仪不忒正是四国者此诗曹风鸤鸠之篇刺上下不均平之诗言善人君子用心均平其威仪不有差忒以其不差故能正此四方之国此之谓也者言诗之所云正当此圣人有礼之谓也民不求其所欲而得之谓之信者谓明君在上赒赡于下民不须营求所欲之物自然得之是在上信实恩能覆养故也犹若尚书传称民击壤而歌凿井而饮耕田而食帝有何力是不求其所欲也天不言而四时行是信若四时故云谓之信也除去天地之害谓之义者义宜也天地无害于物有宜故为义天地害者谓水旱之等及疫疠之属及天地之内有恶事害人皆名天地之害也霸王之器者器谓人所操持以作事物者欲为其事必先利其器言欲作霸王必须义信和仁是霸王之器也注正义曰此鸾和所在谓朝祀所乘之车若田猎之车则鸾在镳也故诗秦风云輶车鸾镳笺云置鸾于镳异于乘车是乘车鸾在衡也然郑于商颂笺云在轼曰和在镳曰鸾彼亦乘车鸾在镳与秦诗笺不同者郑于秦诗已解故于商颂略而不言或可以经无正文郑为两説】
　　礼之于正国也犹衡之于轻重也绳墨之于曲直也规矩之于方圜也故衡诚县不可欺以轻重绳墨诚陈不可欺以曲直规矩诚设不可欺以方圜君子审礼不可诬以奸诈注衡称也县谓锤也陈设谓弹画也诚犹审也或作成音义【圜音圆县音注同称尺证反锤直为反弹徒丹反画胡麦反】是故隆礼由礼谓之有方之士不隆礼不由礼谓之无方之民敬让之道也故以奉宗庙则敬以入朝廷则贵贱有位以处室家则父子亲兄弟和以处乡里则长幼有序孔子曰安上治民莫善于礼此之谓也注隆礼谓盛行礼也方犹道也春秋传曰教之以义方疏【正义曰此一节赞明礼事之重治国之急故衡诚县不可欺以轻重者衡谓称衡县谓称锤诚审也若称衡详审县锤则轻重必正故云不可欺以轻重绳墨诚陈不可欺以曲直者陈谓陈列若绳墨审能陈列则曲直必当故云不可欺以曲直规矩诚设不可欺以方圜者规所以正圜矩所以正方设谓置设若规矩详审置设则方圜必得故云不可欺以方圜君子审礼不可诬以奸诈者设譬既毕故以此言结之言君子之人若能审详于礼则奸诈自露不可诬防也是故隆礼由礼谓之有方之士者隆盛也由行也方道也若君子能隆盛行礼则可谓有道之士也反此则为无知之民民是无知之称故也敬让之道也者此言礼之为用是敬让之道也为下文而起此之谓也者从篇首孔子曰入其国其教可知也至此长幼有序事相连接皆是孔子之辞记者录之而为记其理既尽记者乃引孔子所作孝经之辞以结之故云此之谓也言孔子所云者正此经之所谓也注正义曰春秋左氏隠三年传文卫庄公宠公子州吁石碏谏云臣闻爱子教之以义方弗纳于邪引之者证方为道也】
　　故朝觐之礼所以明君臣之义也聘问之礼所以使诸侯相尊敬也丧祭之礼所以明臣子之恩也乡饮酒之礼所以明长幼之序也昏姻之礼所以明男女之别也夫礼禁乱之所由生犹坊止水之所自来也故以旧坊为无所用而坏之者必有水败以旧礼为无所用而去之者必有乱患注春见曰朝小聘曰问其篇今亡昏姻谓嫁娶也壻曰昏妻曰姻自亦由也音义【觐其靳反长丁丈反下同姻音因别彼列反坊音房本又作防下同坏音怪见贤遍反取七住反本亦作娶】疏【正义曰此一经明礼之所用各有所主又明旧礼不可不用之意但自此以下上承孔子曰此之谓也以后则是记者广明安上治民之义非复孔子之言也夫礼禁乱之所由生者由从也礼禁乱之所从生乱生之处则豫禁之若深宫固门阍寺守之诸侯夫人父母没不得归寜之类是也犹坊止水之所自来也坊谓堤坊人筑堤坊止约水之所从来之处言若有污下水来之处则豫防障之故以旧坊为无所用而坏之者必有水败者譬言旧礼不可去也坊以止水忽有无知之人谓旧坊为无所用而坏之坊坏则水必来败于产业也以旧礼为无所用而去之者必有乱患者礼本防乱忽有愚人谓旧礼为无所用而坏去之者则必有乱患之事也注正义曰案尔雅释亲云壻之父为姻妇之父为婚此云壻曰昏妻曰姻者尔雅据男女父母此据男女之身壻则昏时而迎妇则因而随之故云壻曰昏妻曰姻】
　　故昏姻之礼废则夫妇之道苦而滛辟之罪多矣乡饮酒之礼废则长幼之序失而争鬭之狱繁矣丧祭之礼废则臣子之恩薄而倍死生者众矣聘觐之礼废则君臣之位失诸侯之行恶而倍畔侵陵之败起矣注苦谓不至不答之属音义【辟匹亦反倍音佩下同行下孟反】疏【正义曰此明礼诸事不可阙废若其阙废则祸乱兴也而争鬭之狱繁矣者以乡饮酒之礼明上下长幼共相敬让今若废而不行则尊卑无序故争鬭之狱繁多矣而倍死生者众矣者丧祭之礼所以敦朂臣子恩情使死者不见背违生者恒相存念若废不行故臣子恩薄而死者见背生者被遗如此者多故云众矣而倍畔侵陵之败起者倍畔谓据倍天子也侵陵谓侵陵邻国也注正义曰不至者谓夫亲迎而女不至若诗陈风云昏以为期明星煌煌注云女留他色不肯时行序云亲迎女犹有不至者是也不答者谓夫不答耦于妇故风云日月卫庄姜伤己不见答于先君是也此经覆説前经反明上事但前经尊重者在前卑轻者在后故先朝觐后昏姻也又殊别君臣故先朝觐后聘问下经所飜则据人伦切急者在前先昏姻次以乡饮酒乃至于聘觐也聘觐合之者以其聘觐礼废则君臣位失倍畔侵陵其恶相通故合言之也】
　　故礼之教化也防其止邪也于未形使人日徙善逺罪而不自知也是以先王隆之也易曰君子慎始差若豪牦缪以千里此之谓也注隆谓尊盛之也始谓其防时也音义【邪似嗟反逺于万反差初佳反徐初宜反豪户刀反依字作毫牦李其反徐音来本又作厘缪音谬】疏【正义曰故礼之教化也防者言礼之教人豫前事防之时豫教化之又教化之时依防不甚指斥其止邪也于未形者谓止人之邪在于事未形着是教化于事防者也使人至之也又使人日日徙善逺于罪恶而不自觉知是教化依防不甚指斥为此之故是以先世之王隆尚之也易曰君子慎始差若豪牦缪以千里此之谓也者此易系辞文也言君子谨慎事之初始差错若豪厘之小至后广大错缪以至千里之大引之者证礼之防人在于未形着之前若初时不防则后致千里之缪故云此之谓也】
　　哀公问
　　哀公问于孔子曰大礼何如君子之言礼何其尊也孔子曰丘也小人不足以知礼注谦不答也君曰否吾子言之也孔子曰丘闻之民之所由生礼为大非礼无以节事天地之神也非礼无以辨君臣上下长幼之位也非礼无以别男女父子兄弟之亲昏姻疏数之交也君子以此之为尊敬然注言君子以此故尊礼音义【长丁丈反别彼列反数色角反】然后以其所能教百姓不废其防节注君子以其所能于礼教百姓使其不废此上事之期节有成事然后治其雕镂文章黼黻以嗣注上事行于民有成功乃后续以治文饰以为尊卑之差音义【雕本亦作雕镂力豆反黼音甫黻音弗】其顺之然后言其丧算备其鼎俎设其豕腊脩其宗庙歳时以敬祭祀以序宗族即安其居节丑其衣服卑其宫室车不雕防器不刻镂食不贰味以与民同利昔之君子之行礼者如此注言语也算数也即就也丑类也防附纒之也言君子既尊礼民以为顺乃后语以丧祭之礼就安其居处正其衣服教之节俭与之同利者上下俱足也音义【算悉乱反备其鼎爼本亦无此句腊音昔卑如字又音婢防音祈注同语以鱼据反】公曰今之君子胡莫之行也孔子曰今之君子好实无厌淫德不倦荒怠敖慢固民是尽午其众以伐有道求得当欲不以其所昔之用民者由前今之用民者由后今之君子莫为礼也注实犹富也淫放也固犹故也午其众逆其族类也当犹称也所犹道也由前用上所言由后用下所言音义【好呼报反厌于艳反敖五报反午五故反一音如字注同王肃作迕迕违也当丁浪反注同称尺证反】疏【正义曰此一节是哀公问礼之事大礼何如者以礼之所用其事广大包含处广故云大礼君子之言礼何其尊也者哀公问夫子云贤人君子言説礼之事重此礼何事可尊问其所尊之事意君曰否吾子言之也者孔子既辞以不堪足以识知于礼君谓哀公哀公止其谦让曰否否不也言不得谦退吾子但言説之也然后以其所能教百姓者人君既知所生由礼故尊而学之学之既能乃持此能以教百姓也不废其防节者防犹期也期节谓天地君臣男女之期节也既教百姓故使百姓不废此三事之期节也有成事者谓有上三事行于民有成功之事故云有成事则上事天地辨君臣别男女等之事然后治其雕镂文章黼黻以嗣者言既有在上诸事然后圣人能治理其雕画刻镂文章黼黼以嗣续其事使每事有尊卑上下文彩之异其顺之者谓其民也君既尊敬于礼故民得教而百姓顺从之然后言其丧算者言犹示语也算数也民既从顺然后示语其丧纪节数以教之也设其豕腊者谓丧中之奠有豕有腊也前示服数后设丧奠之礼也脩其宗庙歳时以敬祭祀者谓除服之后又教为之宗庙以鬼享之以序宗族者又教祭祀末留同姓燕饮序防宗族也即安其居者即就也就安其居谓随其风俗山川溪谷之异而安之不使山者居川渚者居中原是也节丑其衣服者节正也丑类也又正其民衣服使得其类也衣服异宜器械异制是也卑其宫室者制使有度不峻宇雕墙也车不雕防者防谓沂鄂也谓不雕镂使有沂鄂也器不刻镂者谓常用之器不用采饰食不贰味者谓不副贰肴膳也以与民同利者非唯教民如此而君亦不奢饰但与百姓同其利润也昔之君子之行礼者如此以哀公问君子尊礼所由故结之云古昔之君子之行礼如此上事刺公今不然孔子曰今之君子好实无厌者实谓财货充实言今之君子性行贪婪好此财货无知厌足固民是尽者固故也尽谓竭尽言不恤于下故使人之财力于是尽竭午其众以伐有道者午忤也忤违逆也言专意自纵不顺众心是违逆其众族类也守道者被害是以伐有道也求得当欲不以其所者当称也所道也言不以道而侵民求其所得必须穪己所欲不用其养民之道今之君子莫为礼也者言古之君子用前经所云以化民今之君子用后经所説以害下故今之君子无能为先世君子之礼也】
　　孔子侍坐于哀公哀公曰敢问人道谁为大孔子愀然作色而对曰君之及此言也百姓之徳也固臣敢无辞而对人道政为大注愀然变动貌也作犹变也徳犹福也辞让也音义【坐才卧反愀七小反旧慈紏反又在由反又音秋又千了反下同】公曰敢问何谓为政孔子对曰政者正也君为正则百姓从政矣君之所为百姓之所从也君所不为百姓何从注言君当务于政公曰敢问为政如之何孔子对曰夫妇别父子亲君臣严三者正则庶物从之矣注庶物犹众事也音义【别彼列反】公曰寡人虽无似也愿闻所以行三言之道可得闻乎注无似犹言不肖音义【肖音笑】孔子对曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏既至冕而亲迎亲之也亲之也者亲之也是故君子兴敬为亲舍敬是遗亲也弗爱不亲弗敬不正爱与敬其政之本与注大昏国君取礼也至矣言至大也兴敬为亲言相敬则亲音义【迎逆敬反下及注同舍音舍不亲不正一本不皆作弗与音余下本与敬与竝同】公曰寡人愿有言然冕而亲迎不已重乎注已犹大也怪亲迎乃服祭服音义【大音防】孔子愀然作色而对曰合二姓之好以继先圣之后以为天地宗庙社稷之主君何谓己重乎注先圣周公也音义【好呼报反】公曰寡人固不固焉得闻此言也寡人欲问不得其辞请少进注固不固言吾由鄙固故也请少进欲其为言以晓己音义【焉于防反为于伪反】孔子曰天地不合万物不生大昏万世之嗣也君何谓己重焉孔子遂言曰内以治宗庙之礼足以配天地之神明出以治直言之礼足以立上下之敬物耻足以振之国耻足以兴之为政先礼礼其政之本与注宗庙之礼祭宗庙也夫妇配天地有日月之象焉礼器曰君在阼夫人在房大明生于东月生于西此阴阳之分夫妇之位也直犹正也正言谓出政教也政教有夫妇之礼焉昏义曰天子听外治后听内职教顺成俗外内和顺国家理治此之谓盛德物犹事也事耻臣耻也振犹救也国耻君耻也君臣之行有可耻者礼足以救之足以兴复之音义【分扶问反治直吏反下同行下孟反下君之行同】孔子遂言曰昔三代明王之政必敬其妻子也有道妻也者亲之主也敢不敬与子也者亲之后也敢不敬与君子无不敬也敬身为大身也者亲之枝也敢不敬与不能敬其身是伤其亲伤其亲是伤其本伤其本枝从而亡三者百姓之象也身以及身子以及子妃以及妃君行此三者则忾乎天下矣大王之道也如此则国家顺矣注忾犹至也大王居豳为狄所伐乃曰土地所以养人也君子不以其所养害所养乃去之岐是言百姓之身犹吾身也百姓之妻子犹吾妻子也不忍以土地之故而害之去之而王迹兴焉音义【妃芳非反忾许乞反又许气反大音防注同豳彼贫反】疏【正义曰此一节明哀公问政之事并问为政何以必须亲迎孔子对之三事今各随文解之孔子侍坐于哀公者谓哀公命孔子坐而侍之因问以为政之事自此以下终篇末皆侍坐时言也此云侍坐则以前问者非侍坐时也当立而与之言也百姓之徳也者徳谓恩徳谓福庆之事言君今问此人道之大欲优恤于下是百姓受其福庆公曰寡人虽无似也者无似犹言不肖也肖亦似也哀公谦退言己愚蔽无能似类贤人也愿闻所以行三言之道者则上经夫妇别父子亲君臣严是也古之为政爱人为大者人为国本足以为政之道爱养民人为大所以治爱人礼为大者人有礼则生所以治理爱人非礼不可故礼为大所以治礼敬为大者礼以敬为主故欲治礼者则先须敬故敬为其大也敬之至矣大昏为大者敬有大小若敬至极之中大昏为大大昏谓天子诸侯之昏也大昏至矣者美大昏是敬中至极也大昏既至冕而亲迎亲之也者上亲犹自也下亲亲爱也言大昏既是至敬故国君虽尊而服其冕服以自迎也所以自迎者欲亲此妇也故云亲之也亲之也者亲之也谓所以亲此妇人欲使妇人亦亲己也是故君子兴敬为亲者言君子冕而亲迎兴起敬心为欲相亲也舍敬是遗亲也者若不冕而亲迎则是舍夫敬心是遗弃相亲之道也弗爱不亲者若夫不爱重不自亲迎则夫妇之情不相亲爱矣弗敬不正者若夫不冕服亲迎是不敬于妇则室家之道不正矣爱与敬其政之本与者爱谓亲爱则仁也敬谓尊敬则义也是仁义为政教之本也冕而亲迎不已重乎者冕则祭服也天子则衮冕诸侯以下各用助祭之服故士昏礼主人爵弁服是也已犹大也君身着祭服而亲迎不亦太重乎固不固者上固是鄙固下固故也言寡人由鄙固之故所以得闻此言由其固陋殷重问之故得闻此言皇氏用王肃之义二固皆为固陋上固言己之固陋下固言若不鄙固则不问不问焉得闻此言哉寡人欲问不得其辞请少进者言寡人更欲问所疑之事不能得其所问之辞请孔子少进言使简约易了内以治宗庙之礼足以配天地之神明者谓君祼献后夫人亚献之属是治宗庙之礼也天地谓日月也夫配日妇配月注引礼器文是也出以治直言之礼足以立上下之敬者直正也若夫妇出在于外治理正直言教之礼足以立君臣上下之恭敬也则注引昏义文是也物耻足以振之者物事也振救也谓臣之职事有可耻愧者其礼足以救之国耻足以兴之者谓君于治国有可耻愧其礼足以兴起之也为政先礼礼其政之本与者言欲为国家之政先行于礼礼谓夫妇之道内则治宗庙配天地外则施政教立上下故为政教之本与孔子至顺矣者上经孔子答哀公以问政之事遂更广言三代明王为政之道敬其妻子及敬其身乃可施政教于天下言敬其妻子也有道者谓三代敬其妻子必有道理故言有道也妻也者亲之主也言妻所以供粢盛祭祀与亲为主故云亲之主也三者百姓之象也者谓身也子也妃也若爱百姓先须敬身及子及妃乃能及百姓故云百姓之象也身以及身子以及子妃以及妃者此言百姓之象能爱己身则以及百姓之身能爱己子则以及百姓之子能爱已妃则以及百姓之妃是身与妻子还是百姓身与妻子故云百姓之象也前泛言故云妻此论人君治国政故云妃君行此三者则忾乎天下矣大王之道也者言人君行此三事从近而能广至于天下矣唯大王能然故云大王之道也如此国家顺矣者既能爱百姓之身及妻子如似己身及己之妻子也则天下怀徳无不顺从故云国家顺矣注正义曰昏礼迎妇二传不同春秋公羊説自天子至庶人皆亲迎左氏説天子至尊无敌故无亲迎之礼诸侯有故若疾病则使上卿迎上公临之许氏谨案髙祖时皇大子纳妃叔孙通制礼以为天子无亲迎从左氏义也駮之云大姒之家在渭之涘文王亲迎于渭即天子亲迎明文也引礼记冕而亲迎继先圣之后以为天地宗庙社稷之主非天子则谁乎如郑此言从公羊义也又诗説云文王亲迎于渭纣尚南面文王犹为西伯耳以左氏义为长郑駮未定先圣周公也者以哀公所问当问己诸侯唯鲁出周公故解先圣为周公又鲁得郊天故云天地宗庙社稷之主若异义駮所云则以先圣及天地据天子以事含两义故彼此各举一边忾音近憩憩为息息是至之义故云忾犹至也云大王居豳为狄所伐者毛诗传云案诗称大王居豳狄人侵之事之以皮币不得免焉事之以犬马不得免焉事之以珠玉不得免焉乃属其耆老而告之曰狄人之所欲吾土地吾闻之土地所以养人君子不以其所养人而害人遂去之邑于岐山之下毛传所引者皆孟子文又庄子及吕氏春秋称大王亶父曰与人之兄居而杀其弟与人之父居而杀其子吾不忍也且吾闻之不以其所养害所养于是乃策杖而去民相随而从之遂成国于岐山之下又书传略説云事之以菽粟货财狄人攻而不止遂防杖而去国人束脩奔走而从者三千成止而民成三千户之邑也此注君子不以其所养害所养取庄子吕氏春秋文也】
　　公曰敢问何谓敬身孔子对曰君子过言则民作辞过动则民作则君子言不过辞动不过则百姓不命而敬恭如是则能敬其身能敬其身则能成其亲矣注则法也民者化君者也君之言虽过民犹称其辞君之行虽过民犹以为法疏【正义曰以前经对哀公为政在于敬身故此经公问敬身之事孔子对以敬身之理君子过言则民作辞者以君为民表下之所从假令过误出言民犹法之称作其辞过动则民作则者君子假令过误举动而民作其法则所以君子出言不得过误其辞举动不得过误法则】
　　公曰敢问何谓成亲孔子对曰君子也者人之成名也百姓归之名谓之君子之子是使其亲为君子也是为成其亲之名也已孔子遂言曰古之为政爱人为大不能爱人不能有其身不能有其身不能安土不能安土不能乐天不能乐天不能成其身注有犹保也不能保身者言人将害之也不能安土动移失业也不能乐天不知己过而怨天也音义【乐天音洛下及注同怨于元反又于愿反】疏【正义曰前经对哀公敬身则能成亲故此经明公更问敬身之事何以成亲夫子答以成亲之义遂广明成身之理君子也者人之成名也者言凡谓之君子者人之成就美名王肃云君上位子下民百姓归之名谓之君子之子者言己若能敬身则百姓归己善名谓己为君子所生之子是己之脩身使其亲有君子之名是脩身成其亲也不能有其身不能安土者既不能泛爱于人人则害之故不能保有其身避其祸害流移失业是不能安土不能乐天者身既失业不知己过所招乃更怨天是不能爱乐于天也不能成其身者既不能乐天不自知其罪将谓天之滥罚罪恶之事无所不为是不能成其身】
　　公曰敢问何谓成身孔子对曰不过乎物注物犹事也疏【正义曰以前经对哀公以成身故此经明公问成身夫子答以成身之事不过乎物者过谓过误物事也言成身之道不过误其事但万事得中不有过误则诸行竝善是所以成身也】
　　公曰敢问君子何贵乎天道也孔子对曰贵其不已如日月东西相从而不已也是天道也不闭其久是天道也无为而物成是天道也已成而明是天道也注已犹止也是天道也者言人君法之当如是也日月相从君臣相朝防也不闭其久通其政教不可以倦无为而成使民不可以烦也已成而明照察有功音义【朝直遥反炤音照本亦作照】疏【正义曰以前经孔子对以成身之事公更无疑更改问君子何贵乎天道孔子又答以贵天道之事如日月东西相从而不已也是天道也者言天体无形运行不息如似日月东西相从而不休己是天道也人君设法当则上天之道君臣朝防徃来不己也不闭其久是天道也者言天开生万物不使闭塞其能久长是天道也谓人君施政当则天道施为政教开通万物而能长久不懈倦也故云是天道也无为而物成是天道也者言春生夏长无见天之所为而万物得成是天道谓人君当则天道以徳潜化无所营为而天下治理故云是天道也已成而明是天道也者言天之生物已能成就而功之明着是天道人君当则天道化民治理而功成太平故云是天道也】
　　公曰寡人憃愚冥烦子志之心也注志读为识识知也冥烦者言不能明理此事子之心所知也欲其要言使易行音义【憃始容反徐昌容反又汤邦反一音丁绛反字林丑凶反又丑绛反愚也冥莫亭反徐亡定反志依注音识徐音试易以豉反】孔子蹴然辟席而对曰仁人不过乎物孝子不过乎物是故仁人之事亲也如事天事天如事亲是故孝子成身注蹴然敬貌物犹事也事亲事天孝敬同也孝经曰事父孝故事天明举无过事以孝事亲是所以成身音义【蹴子六反又在育反辟音避】疏【正义曰前经明天道之事人君当则之无己公欲孔子要陈所行何事能得如天不已孔子答以所行不己之事寡人憃愚者是哀公谦退言己惷然愚蔽无所了解冥烦子志之心也皇氏云子志夫子之志志是知也言我之心冥烦不能明理此事子心所知也今谓志是识知也言孔子识知广博故己欲使夫子出要言以示己孔子蹴然辟席而对曰者以公谦退故蹴然恭敬辟席而起对仁人不过乎物者物事也言仁徳之人不过失于其事言在事无过失也孝子不过乎物者言孝子事亲亦于事无过也是故仁人之事亲也如事天者言仁人事亲以敬如以事天相似言敬亲与敬天同事天如事亲者言仁人事天以孝爱如人事亲孝爱相似言爱亲与爱天同是故孝子成身者上称仁人则孝子也据其泛爱则称仁人据其事亲则称孝子内则孝敬于父母外则孝敬于天地其间无所不行孝敬故云孝子成身也】
　　公曰寡人既闻此言也无如后罪何注既闻此言也者欲勤行之也无奈后日过于事之罪何为谦辞孔子对曰君之及此言也是臣之福也注善哀公及此言此言善言也疏【正义曰此一节明哀公问事毕有谦退之辞孔子答以君惧后罪是臣之福也无如后罪何者如奈也言寡人以闻子之言勤力而行但己之才弱无奈后日过于其事而有罪戾何是谦退之辞】仲尼燕居
　　仲尼燕居子张子贡言游侍纵言至于礼注言游言偃子游也纵言泛説事音义【燕于见反泛芳劒反】子曰居女三人者吾语女礼使女以礼周流无不徧也注居女三人者女三人且坐也使之坐凡与尊者言更端则起音义【女音汝后同本亦作汝语鱼据反下及注语女皆同徧音遍】疏【正义曰此一节论问更端三子陪侍夫子欲语以礼之大纲纵言至于礼者纵谓放纵仲尼与三子等放纵广言泛説诸事遂至于礼使女以礼周流无不徧也周流谓周旋流转言我使女等恒以礼周旋流转无不徧于天下】
　　子贡越席而对曰敢问何如注对应也子曰敬而不中礼谓之野恭而不中礼谓之给勇而不中礼谓之逆子曰给夺慈仁注夺犹乱也巧言足恭之人似慈仁实鲜仁特言是者感子贡也子贡辩近于给音义【中丁仲反下同给音急徐渠急反又其劫反下同足将注反又如字鲜仙浅反近附近之近】疏【正义曰此一节明子贡问礼辩而不让夫子因感而喻之言若不中礼则于事为失敬而不中礼谓之野者野谓鄙野虽有恭敬而不合礼是谓鄙野之人无所知也恭而不中礼谓之给者给谓防给便辟足恭而不合礼是谓防给足恭之貌勇而不中礼谓之逆逆谓逆乱虽有壮勇而不合礼则为逆乱子曰给夺慈仁者言防给之人貌为恭敬似慈爱寛仁而实不慈仁但其貌夺乱真慈仁也故注云特言是者感子贡也子贡辩近于给】
　　子曰师尔过而商也不及子产犹众人之母也能食之不能教也注过与不及言敏钝不同俱违礼也众人之母言子产慈仁多不矜庄又与子张相反子产尝以其乘舆济冬渉者而舆梁不成是慈仁亦违礼音义【食音嗣敏钝徒逊反乘绳证反又如字】疏【正义曰以上经子贡辩而防给不中于礼故此经因明不中礼之人亦言子张之过子夏不及子产之恩惠不能教也子产犹众人之母也者言父义母慈父能教而不能爱母则能爱而不能教言子产若众人之母但能恩爱食之不能严厉教之注正义曰敏钝不同者师也过是于事敏疾商也不及是于事迟钝故言敏钝不同云子产尝以其乘舆济冬渉者而舆梁不成者孟子云子产听郑国之政以其乘舆济人于溱洧孟子曰惠而不知为政歳十一月徒杠成十二月舆梁成民未病渉也是郑约孟子为注既言十一月十二月明是济冬渉也】
　　子贡越席而对曰敢问将何以为此中者也子曰礼乎礼夫礼所以制中也注礼乎礼唯有礼也
　　子贡退言游进曰敢问礼也者领恶而全好者与子曰然注领犹治也好善也音义【与音余下无相与同】然则何如子曰郊社之义所以仁鬼神也尝禘之礼所以仁昭穆也馈奠之礼所以仁死防也射郷之礼所以仁乡党也食飨之礼所以仁賔客也注仁犹存也凡存此者所以全善之道也郊社尝禘馈奠存死之善者也射乡食飨存生之善者也郊有后稷社有句龙音义【昭穆章遥反穆亦作缪音同食飨音嗣注同句古侯反】子曰明乎郊社之义尝禘之礼治国其如指诸掌而已乎是故以之居处有礼故长幼辨也以之闺门之内有礼故三族和也以之朝廷有礼故官爵序也以之田猎有礼故戎事闲也以之军旅有礼故武功成也是故宫室得其度量鼎得其象味得其时乐得其节车得其式鬼神得其飨防纪得其哀辨説得其党官得其体政事得其施加于身而错于前凡众之动得其宜注治国指诸掌言易知也郊社尝禘尊卑之事有治国之象焉辨别也三族父子孙也凡言得者得法于礼也量豆区斗斛也味酸苦之属也四时有所多及献所宜也式谓载也所载有尊卑辨礼之説谓礼乐之官教学者党类也体尊卑异而合同音义【错七故反本又作措后同】子曰礼者何也即事之治也君子有其事必有其治治国而无礼譬犹瞽之无相与伥伥乎其何之譬如终夜有求于幽室之中非烛何见若无礼则手足无所措耳目无所加进退揖让无所制是故以之居处长幼失其别闺门三族失其和朝廷官爵失其序田猎戎事失其防军旅武功失其制宫室失其度量鼎失其象味失其时乐失其节车失其式鬼神失其飨防纪失其哀辨説失其党官失其体政事失其施加于身而错于前凡众之动失其宜如此则无以祖洽于众也注凡言失者无礼故也策谋也祖始也洽合也言失礼无以为众倡始无以合和众音义【治直吏反下其治治国竝同瞽音古相息亮反伥勑良反无见貌策初革反为众于伪反又如字倡尺亮反】疏【正义曰此一节明子游问礼夫子为説礼之事凡有三节各随文解之领恶而全好者与领治也好善也与是语辞子游问礼之为体治去恶事而留全善事者与子曰然然如是夫子答以礼之为意如是领恶全善也然则何如者子游既闻夫子称治恶全好之事更问夫子治恶全好之事如何子曰郊社之义所以仁鬼神也者仁谓仁恩相存念也郊社之祭所以存念鬼神也馈奠之礼所以仁死防也者谓人之初死设此馈食之奠所以存念死防此以上皆是存留死事之善者善事既全则恶事除去也射乡之礼所以仁乡党者射谓乡射乡谓乡饮酒也礼乡党中有乡射有乡饮酒者存乡党故也然射在乡上者欲明乡射与乡饮酒别也此仁乡党及下仁賔客皆是存生之善者也子曰至其宜者前经明郊社等之礼各有所由故此经更广明郊社尝禘明而用之则有功也又广明诸礼所用有功之事治国其如指诸掌而已乎者郊社所以祭天地尝禘所以祭宗庙皆是事之难者若能明之得理则治之诸事其如指掌中之物言其易了是故宫室得其度者前经以説明乎郊社尝禘治国如指物于掌中此以下明治国诸事各得其所宫室得其度者度谓制度髙下大小得其依礼之度数凡言得者皆得法于礼也量鼎得其象者象谓法象言斛斗之量三牲之鼎各得其制依礼之法象故易系辞云以制器者尚其象味得其时者谓春酸夏苦之属得其依礼之时乐得其节者谓乐曲之节车得其式者式载也言所乘之车各得其所载之尊卑鬼神得其飨者谓天神人鬼各得其飨食也防纪得其哀者谓五服亲疏各得其哀情也辨説得其党者谓分辨论説诗书礼乐之等各得其党类不乖事之义理官得其体者体谓容体谓设官分职各得其尊卑之体政事得其施者言布政治事各得其所施之处也加于身而错于前凡众之动得其宜者合结用礼之功也错置也众谓万事也以礼加身而错置行之于前则凡万事动用皆得其所宜也子曰至众也者前经明诸事得礼则有其功此经明诸事失礼则其事有害即事之治也者夫子更广明礼事更自设问云礼者何也即事之治理言万物之治皆由礼譬犹瞽之无相与伥伥乎其何之者瞽谓无目相谓扶相言治国无礼譬犹瞽者无人扶相伥伥乎何所之适是故以之居处长幼失其别者此以下皆谓无礼有失也飜前经得礼之事也长幼失其别者别即辨也戎事失其策者前云戎事闲也今云失其防者防谋也若失其谋则不能闲暇也军旅武功失其制者前云武功成也此云失其制由不成故失制也政事失其施者失施若春行夏令之属也加于身而错于前凡众之动失其宜者以无礼自加而错于行事故万事皆失所宜也如此则无以祖洽于众也者结失礼之恶也祖始也洽合也每事如此则为君上失徳不可为众人之倡始而使和合者也注正义曰注称此者解经郊社仁鬼神之义鬼神谓人之鬼神故以后稷句龙言之此鬼神与昭穆死防相类故知非阴阳七八九六之鬼神也云三族父子孙也者族属也从己而言父子孙于己最近云父子孙耳案昏礼三族之不虞郑注云三族谓父昆弟已昆弟子昆弟与此不同者彼为请期恐有期防废昏故云三族宜据期丧者故与此不同云量豆区斗斛也者案春秋左氏昭三年传云齐旧四量四升为豆各自其四以登于釡注云四豆为区四区为釡又律歴志云十升为斗十斗为斛是豆区斗斛云四时有所多及献所宜也者案周礼食酱春多酸夏多苦秋多辛冬多咸又兽人云冬献狼夏献麋是也云式谓载也者谓车有式以载人故云式犹载也云辨礼之説谓礼乐之官教学者以下别云官得其体政事得其施则此辨説非政事故以为礼乐之官教学者举礼乐则诗书可知云党类也者言教学各以其书之义类故云得其党云体尊卑异而合同者犹人身之有手足手足异于身而共体犹若长官与属官亦尊卑异而共掌一事】
　　子曰慎聼之女三人者吾语女礼犹有九焉大飨有四焉茍知此矣虽在亩之中事之圣人已两君相见揖让而入门入门而县兴揖让而升堂升堂而乐阕下管象武夏籥序兴陈其荐俎序其礼乐备其百官如此而后君子知仁焉行中规还中矩和鸾中采齐客出以雍彻以振羽是故君子无物而不在礼矣入门而金作示情也升歌清庙示徳也下而管象示事也是故古之君子不必亲相与言也以礼乐相示而已注犹有九焉吾所欲语女余有九也但大飨有四大飨谓飨诸侯来朝者也四者谓金再作升歌清庙下管象也事之谓立置于位也圣人己者是圣人也县兴金作也金再作者献主君又作也下谓堂下也象武武舞也夏籥文舞也序更也堂下吹管舞文武之乐更起也知仁焉知礼乐所存也采齐雍振羽皆乐章也振羽振鹭及雍金作示情也賔主人各以情相示也金性内明象人情也示徳也相示以徳也清庙颂文王之徳示事也相示以事也象武武王之大事也音义【畎古犬反县音注同阕苦穴反籥音药中丁仲反下同还音旋齐本又作荠在细在私二反注同更音庚下同鹭音路】子曰礼也者理也乐也者节也君子无理不动无节不作不能诗于礼缪不能乐于礼素薄于徳于礼虚注缪误也素犹质也歌诗所以通礼意也作乐所以同成礼文也崇徳所以实礼行也王制曰乐正崇四术立四教顺先王诗书礼乐以造士春秋教以礼乐冬夏教以诗书王大子王子羣后之大子卿大夫元士之适子国之俊选皆造焉则古之人皆知诸侯之礼乐音义【缪音谬注同行下孟反又如字夏户嫁反大子音防下大子下文大平同适丁歴反选宣面反造才早反徐七到反】子曰制度在礼文为在礼行之其在人乎注文为文章所为子贡越席而对曰敢问夔其穷与注见其不逹于礼音义【夔求龟反与音余】子曰古之人与古之人也逹于礼而不逹于乐谓之素逹于乐而不逹于礼谓之偏夫夔逹于乐而不逹于礼是以传于此名也古之人也注素与偏俱不备耳夔逹于乐传世名此贤人也非不能非所谓穷音义【传丈専反注同】疏【正义曰以前经子游问礼孔子特为説之自此以下孔子总为三人説礼之大意但于礼之内大飨为重故此经特明之今各随文解之犹有九焉者言上经所説礼外犹有九事焉今为汝説之大飨有四焉者言九事之中两君相见大飨有四四者谓賔初入门而县兴揖让而升堂主人献賔賔饮讫而乐阕是一也賔酢主人金奏作主人饮毕而乐阕是二也至工入升歌清庙是三也歌毕堂下管象武是四也是大飨有四焉茍知此矣虽在亩之中事之圣人己者茍诚也谓诚能知此四事其身虽在亩之中众人奉而事之立置于位戴以为君圣人己者己谓语辞言如此者是圣人也两君相见揖让而入门者诸侯来朝两君相见揖让而入门入门而县兴者谓钟磬兴而动作谓金奏作也揖让而升堂升堂而乐阕者賔主及阶揖让升堂主人献賔賔卒爵而乐阕是大飨之一也又于此之后賔酢主君而县兴主君饮毕而乐阕是大飨之二也郑注所谓金再作是也下管象武者谓升歌清庙是大飨之三也堂下管中吹象武之曲是大飨之四也但此下管象武之上少升歌清庙之一句下文既详故于此畧之夏籥序兴者夏籥谓大夏文舞之乐以象武次序更递而兴于是陈列荐俎次序礼乐备具百官从夏籥序兴至此重赞扬在上之事如此而后君子知仁焉者仁犹存也君子见上大飨四焉知礼乐所存在也行中至振羽者是大飨四礼之外加有此五事总为九也但以前四事义广意深故特明于上此之五事折旋揖让其理浅露故别于下行中规者谓曲行配前为第五还中矩者谓方行也通为六也和鸾中采齐者采齐乐章名言和鸾之声中采齐之曲谓出门迎賔之时通前为七也客出以雍者雍诗乐章名也言客出之时歌雍以送之通前为八也彻以振羽者振羽即振鹭诗亦乐章名也言礼毕彻器之时歌振鹭也通为九也是故君子无物而不在礼矣者言无事不在礼万事皆在于礼也入门而金作示情者谓賔入门之后至主人饮毕而金钟之声再度兴作金性内明主人献賔而金作是主人示賔以恩情賔酢主人而金作是賔示主人以敬情覆上县兴之文也升歌清庙示徳也者清庙颂文王之徳故云示徳也此覆説上文但前文略而不载也下而管象示事也者象谓武王伐纣之乐事谓王业之大事故下管象武示王业之事也此覆释前文下管象武也古之君子不必亲相与言也以礼乐相示而已者言古之君子相防朝不必亲自以事相与丁寕而言但以礼乐微相示语依违而已子曰至礼虚者以前经大飨有礼乐之事故此经申明礼乐之义理谓道理言礼者使万事合于道理也乐也者节也者节制也言乐者使万物得其节制君子无理不动无节不作者言古之君子若无礼之道理不妄兴动无乐之节制不敢兴作不能诗于礼缪者以诗能通逹情意得则行礼审正若不能习诗则情意隔絶于礼错缪言行礼必须诗不能乐于礼素者素谓质素以乐能有音声缀兆干戚文饰于礼若不能习乐则于礼朴素薄于徳于礼虚者言内心厚于其徳则外充实若内心浅薄于徳则于外礼空虚言行礼必须徳言此经虽礼乐竝陈徳是百行之本乐是礼中之别故明礼须诗乐及徳乃为善也子曰至人乎者前经明礼为诸事之本此经明行礼在人制度在礼者言国家尊卑上下制度存在于礼文为在礼者人之文章所为亦在于礼言礼为制度文章之本行之其在人乎者言能行其礼全在人乎谓人能行礼也子贡至人也者前经孔子称唯人能行礼子贡唯闻夔之善乐不闻夔之逹礼意谓夔身全不解礼故越席而对夫子云敢问此夔于礼其穷困与子曰古之人与者言今人解乐则全不知礼夔是古之人与但不晓逹于礼耳非全不知也古之人也逹于礼而不逹于乐谓之素者古与今异古之人也明逹于礼而不甚明逹于乐者但谓之朴素不备具耳不得称于乐为穷逹于乐而不逹于礼谓之偏者言古之人但明逹于乐而不甚明逹于礼者谓之偏半而不备耳非是于礼为穷夫夔逹于乐而不逹于礼是以传于此名也言夔礼乐兼有但乐优于礼故特通逹于乐不甚通逹于礼是以传于此贤名流于后世若全不解礼何以传于此名也古之人世更重美夔云是古之人与今之人别也若今人逹于乐而不逹于礼者则全不知礼也注正义曰大飨谓飨诸侯来朝者也经云两君相见故知是飨诸侯来朝谓邻国相防也云四者谓金再作升歌清庙下管象也者是数大飨有四之事金再作是二也升歌清庙是三也下管象武是四也云事之谓立置于位也者以经先云大飨有四焉乃云事之故郑注亦先数四事乃解事之也而皇氏以夏籥序兴与下管象武合为一为大飨之事四今郑数四事直云下管象武不数夏籥序兴又经云金作示情清庙示徳下管示事不论夏籥皇氏通数夏籥其义非也云县兴金作也者解经入门而县兴谓金奏第一作也案大射礼賔及庭奏肆夏至主人献賔賔再拜受爵乐阕是金一作也但大射以臣为賔故及庭始金奏若邻国君来入门即金奏也云金再作者献主君又作也者案大射礼主人献賔之后主人洗象觚献于公公拜受爵乃奏肆夏公卒爵而乐阕大射礼谓臣为主而献君若两君相见则賔献主君故献主君又作也云堂下吹管舞文武之乐更起也者以经云下管象武即云夏籥序兴是初时管中吹象武之曲已后与夏籥文舞更递而作故云舞文武之乐更起也云采齐雍振羽皆乐章者以雍是诗篇名振羽即振鹭故知与采齐之等皆是乐章之名也云象武武王之大事也者以此象武与清庙相对清庙是文王之诗故知象武是武王之乐案周颂维清奏象舞也注云武王制焉卢解大飨有九者揖让而入门一也入门而县兴二也揖让而升堂三也升堂而乐阕四也下管象武五也夏籥序兴六也陈其荐俎七也序其礼乐八也备其百官九也王肃以为大飨九者其下五事与郑同又以揖让而入门入门而县兴揖让而升堂为一也升堂而乐阕二也下管象武夏籥序兴三也陈其荐俎序其礼乐备其百官为四也添下五事为九也引王制者明上从天子下至国之俊选皆须礼乐而成证经之君子无理不动无节不作也云皆知诸侯之礼乐者以前经大飨是两君相见诸侯礼乐之事此经申説前经云君子无理不动故知尊卑皆是诸侯之礼乐素与偏俱不备耳者言素之与偏俱是不具非是全不知也故称耳以结之云非不能非所谓穷者言夔非是不能行礼但不特通逹非谓全不知于礼为穷困也故虞书舜命伯夷典朕三礼伯夷让夔是夔知礼也而皇氏以逹为掌言夔掌乐不掌礼逹训为掌于义无文又与郑注意乖其义非也】
　　子张问政子曰师乎前吾语女乎君子明于礼乐举而错之而已注言礼乐足以为政也错犹施行也音义【师乎絶句】子张复问子曰师尔以为必铺几筵升降酌献酬酢然后谓之礼乎尔以为必行缀兆兴羽籥作钟鼓然后谓之乐乎言而履之礼也行而乐之乐也君子力此二者以南面而立夫是以天下大平也诸侯朝万物服体而百官莫敢不承事矣礼之所兴众之所治也礼之所废众之所乱也目巧之室则有奥阼席则有上下车则有左右行则有随立则有序古之义也室而无奥阼则乱于堂室也席而无上下则乱于席上也车而无左右则乱于车也行而无随则乱于涂也立而无序则乱于位也昔圣帝眀王诸侯辨贵贱长幼逺近男女外内莫敢相逾越皆由此涂出也注服体体服也谓万物之符长皆来为瑞应也众之所治众之所以治也众之所乱众之所以乱也目巧谓但用巧目善意作室不由法度犹有奥阼宾主之处也自目巧以下古今常事不可废改也音义【复扶又反铺普胡反徐音孚乐之音洛又音岳治直吏反注同奥字又作隩乌报反阼才故反符长丁丈反隐义云符谓甘露醴泉之属长谓麟凤五灵之属应应对之应徐于甑反处昌虑反】三子者既得闻此言也于夫子昭然若发蒙矣注乃晓礼乐不可废改之义也音义【昭章遥反徐之绍反明也蒙音蒙矣本亦无矣字】疏【正义曰举而错之而已者错行也言为政之道明于礼乐兴举而错行之言为政在此而己言而履之礼也者言为礼之体不在于几筵升降酬酢乃谓之礼但在乎出言履践行之谓之礼也行而乐之乐也者言乐不在于羽籥钟鼓乃谓之乐但在乎身之行天下爱乐谓之乐也君子力此二者力谓勉力也言君子勉力勤行此二者礼乐之事则天下太平万物服体者服谓屈服体谓形体言飞走动植之物而皆来为瑞应也目巧之室则有奥阼者言但用目凖视巧思存意虽不由法度犹有奥阼賔主之处不可不有也席则有上下者言布席之时不可无上下车则有左右者言乘车之时不可无左右行则有随者谓少者在后相随立则有序者谓竝立则有次序古之义也者自古以来礼乐之意室而无奥阼则乱于堂室也上言得礼则治自此以下言失礼则乱故凖上文皆由此涂出也者由从也涂道也道谓礼乐言古之圣帝明王所以能使贵贱长幼逺近男女殊别外内莫敢相逾越者皆由此礼乐涂道出其此事也注正义曰谓万物之符长者符谓甘露醴泉之属长谓五方瑞应之长也云奥阼賔主之处也者尔雅云西南隅谓之奥奥之外则有賔位所在东阶谓之阼故曰賔主之处云自目巧以下古今常事不可废改也言经中目巧以上论説礼乐之事或质文沿革随时变改自目巧以下尊卑上下万代恒行故云古今常事不可废改也】



　　礼记注疏卷五十
　　礼记注疏卷五十考证
　　经解○【臣召南】按以六籍为经其名目始于此周易疏论谁加经字曰子夏传虽分为上下二篇未有经字经字是后人所加不知谁始案前汉孟喜易本云分上下二经是孟喜之前已题经字此篇是后儒所记本非孔门诸弟子所为或是秦汉间人撰述未可知也
　　入其国其教可知也○王氏曰孔子时春秋之笔削未出又曰加我数年五十以学易性与天道不可得闻岂遽以易教人哉所以教人者多言诗书执礼耳且其言愚诬奢贼烦乱之失亦岂经使之然哉此决非孔子之言
　　孔子曰安上治民莫善于礼此之谓也疏从篇首孔子曰至此长幼有序皆是孔子之辞记者录之而为记○【臣召南】按疏云云非也此篇实非孔子语观此文又引孝经可知语由记者结撰矣陈澔谓篇首孔子曰记者述孔子之言是故隆礼由礼以下疑是记者之言故引孝经孔子言以结之恐亦未然也或者入其国其教可知也二句本系圣言记者遂敷衍以成篇耳
　　易曰君子慎始差若豪牦缪以千里疏此易系辞文也○【臣召南】按系辞无此文汉书司马迁传引下二句顔师古曰今之易经及彖象系辞并无此语易纬则有之盖易象之别记者也孔氏此疏殊误
　　哀公问公曰寡人固不固【句】焉得闻此言也【句】○此注疏读也陈澔读寡人固【句】不固【读】焉得闻此言也【句】
　　出以治直言之礼注直犹正也正言谓出政教也○集説曰直言二字当作朝廷
　　疏驳之云太姒之家在渭之涘○【臣召南】按在渭之涘上脱在洽之阳四字诗疏亦引康成此驳可证又毛诗传云按诗称太王居豳○按此緜之诗毛传也原文直云古公处豳
　　又国人束脩奔走而从者三千成止而民成三千户之邑也○【臣召南】按诗疏引书传畧説较详字句亦稍异彼疏云国人束脩奔而从之者三千乘一止而成三千户之邑也文义甚明此疏成字系乘字之讹止字上又脱一字遂不可解
　　公曰寡人憃愚【句】冥烦子志之心也【句】○此注疏读也集説读憃愚冥烦【句】子志之心也【句】志读如字
　　仲尼燕居下管象武疏按周颂维清奏象舞也注云武王制焉○【臣召南】按此文与文王世子明堂位祭统同明堂位注云象谓周颂武也毛诗疏辨下管象武不指维清之诗説甚明了何故于此篇又以维清之序为据彼此乃自相矛盾乎疑此疏武王制焉之下尚有辨论而刊夲脱失耳


　　礼记注疏卷五十考证
　　钦定四库全书
　　礼记注疏卷五十一
　　汉郑氏注　唐陆徳明音义　孔颖达疏
　　孔子闲居
　　孔子闲居子夏侍子夏曰敢问诗云凯弟君子民之父母何如斯可谓民之父母矣注凯弟乐易也音义【凯本又作恺又作岂邱在反注同弟本又作悌徒礼反注同乐音洛易以豉反】孔子曰夫民之父母乎必逹于礼乐之原以致五至而行三无以横于天下四方有败必先知之此之谓民之父母矣注原犹本也横充也败谓祸烖也音义【烖音灾】疏【正义曰但此篇子夏之问大略有二从此至施于孙子问民之父母之事自三王之徳参于天地以下问三王之徳何以参于天地以终篇末但上节问民之父母以致五至而行三无子夏覆问五至三无之事今各随文解之诗云凯弟君子民之父母者此诗大雅泂酌之篇美成王之徳凯乐也弟易也谓成王行此乐易之徳为民之父母何如斯可谓民之父母矣者子夏举此诗义而问夫子欲为何事得为民之父母四方有败必先知之者以圣人行五至三无通幽达防无所不悉观其萌兆观防知著若见其积恶必知久有祸灾故云四方有败必先知之若为民父母者当须豫知祸害使民免罹于祸故为民之父母然四方有福亦先知之必云四方有败者此主为民除害为夲故举败言之】子夏曰民之父母既得而闻之矣敢问何谓五至孔子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生是故正明目而视之不可得而见也倾耳而听之不可得而闻也志气塞乎天地此之谓五至注凡言至者至于民也志谓恩意也言君恩意至于民则其诗亦至也诗谓好恶之情也自此以下皆谓民之父母者善推其所有以与民共之人耳不能闻目不能见行之在胷心也塞满也音义【哀乐音洛旧音岳倾耳音顷好恶并如字一音上呼报反下乌路反】疏【正义曰此经子夏问五至之事孔子为说五至之理志之所至诗亦至焉者志谓君之恩意之志所至谓恩意至极于民诗者歌咏欢乐也君之恩意既至于民故诗之欢乐亦至极于民诗之所至礼亦至焉者君既能欢乐至极于民则以礼接下故礼亦至极于民焉礼之所至乐亦至焉者既礼能至极于民必为民之所乐故乐亦至极于民焉乐之所至哀亦至焉者君既与民同其欢乐若民有祸害则能悲哀忧恤至极于下故云哀亦至焉哀乐相生者言哀生于乐故上云乐之所至哀亦至焉凡物先生而后死故先乐而后哀哀极则生于乐是亦乐生于哀故云哀乐相生此言哀之与乐及志与诗礼凡此五者皆与民共之是故正明目而视之不可得而见也倾耳而聼之不可得而闻也者以此五者君与民上下同有感之在于胷心外无形声故目不得见耳不得闻志气塞乎天地者塞满也人君既与民五事齐同上下俱有是人君志气塞满天地此之谓五至者所以能致如此者由行五至之道故云此之谓五至注正义曰云凡言至者谓经中五事至者也云至于民也者君行五事至极于民云志谓恩意也者但志兼善恶此志下极于民故知是恩意也云诗谓好恶之情也者诗者咏歌所好者则美之所恶者则刺之是诗有好恶之情也君之与民上下共同故经云诗亦至焉云自此以下皆谓民之父母者谓自此志之所至以下五事皆是民之父母所行也云善推其所有以与民共之者谓推其己之所有亦欲民之俱有若己欲恩爱民亦欲防爱己有好恶民亦有好恶己欲礼乐民亦欲礼乐己欲哀恤民亦欲哀恤是推己所有与民共之也】
　　子夏曰五至既得而闻之矣敢问何谓三无孔子曰无声之乐无体之礼无服之丧此之谓三无子夏曰三无既得略而闻之矣敢问何诗近之注于意未察求其类于诗诗长人情音义【近附近之近长丁丈反】孔子曰夙夜其命宥密无声之乐也威仪逮逮不可选也无体之礼也凡民有丧匍匐救之无服之丧也注诗读其为基声之误也基谋也密静也言君夙夜谋为政教以安民则民乐之此非有钟鼓之声也逮逮安和之貌也言君之威仪安和逮逮然则民效之此非有升降揖让之礼也救之赒恤之言君于民有丧有以赒恤之则民效之此非有衰绖之服音义【其命依注音基宥音又逮大计反注同选宣面反匍音扶又音蒲匐音服又蒲北反效胡孝反赒音周衰七雷反绖大结反】疏【正义曰此一节子夏问三无之事夫子答以三无子夏意犹未晓更问何诗近之夫子答以所近之诗以开子夏之意无声之乐无体之礼无服之丧此三者皆谓行之在心外无形状故称无也孔子曰夙夜基命宥密无声之乐也者此诗周颂昊天有成命之篇其诗云在上昊天有成实之命二后受之谓文武二君承受之成王不敢康言文武成此王功不敢康寜夙夜基命宥密者夙早也夜暮也基始也命信也宥寛也密静也言文武早暮始信顺天命行寛仁静之化今此言以基为谋言早夜谋为政教于国民得寛和寜静民喜乐之于是无钟鼓之声而民乐故为无声之乐也威仪逮逮不可选也者此诗风栢舟之篇刺卫顷公之诗言仁人不过其威仪逮逮然安和不可选数有威可畏有仪可象民则效之非有升降揖让之礼故为无体之礼也凡民有丧匍匐救之者此诗风谷风之篇妇人怨夫弃薄之辞也言凡人之家有死丧邻里匍匐徃救之此记谓人君见民有死丧则匍匐徃赒救之民皆仿效之此非有衰绖之服故云无服之丧也】
　　子夏曰言则大矣美矣盛矣言尽于此而已乎孔子曰何为其然也君子之服之也犹有五起焉注言尽于此乎意以为説未尽也服犹习也君子习读此诗起此之义其説有五也子夏曰何如孔子曰无声之乐气志不违无体之礼威仪迟迟无服之丧内恕孔悲无声之乐气志既得无体之礼威仪翼翼无服之丧施及四国无声之乐气志既从无体之礼上下和同无服之丧以畜万无声之乐日闻四方无体之礼日就月将无服之丧纯徳孔明无声之乐气志既起无体之礼施及四海无服之丧施于孙子注不违者只不违君之气志也孔甚也施易也从顺也畜孝也使万之民竞爲孝也就成也将大也使民之效礼日有所成至月则大矣起犹从也音义【施及以豉反下同畜许六反闻音问下令闻并注同施易也并以豉反】疏【正义曰此一节言子夏既闻三无意以説义未尽故孔子更为説三种之无犹有五种起发之事孔子曰何谓其然也者子夏既闻孔子之言犹疑其未尽故更问夫子而夫子答云何为其然然犹如是言何为如是尽也言其义犹未尽君子之服之也犹有五起焉者服习也言君子习此三无犹有五种起发其义言犹有五种翻覆説其义兴起也无声之乐气志不违者此以下五节从轻以渐至于重初言不违民但不违君之志气二云志气既得言君之志气得于下三云既从民所从也四云日闻四方及于逺也五云既起是既发起也是从防至着威仪迟迟者初时但舒迟而已二则威仪翼翼而恭敬三则上下和同无不从也四则日就月将渐兴进也五则施及四海所及逺也内恕孔悲者初则亲族之内悲哀其处近也二则施及四国所被逺也三则以畜万皆为孝也四则纯徳孔明益甚也五则施于孙子垂后世也注正义曰孔甚释言文畜孝祭统云孝者畜也故畜为孝也】
　　子夏曰三王之徳参于天地敢问何如斯可谓参于天地矣孔子曰奉三无私以劳天下注三王谓禹汤文王也参天地者其徳与天地为三也劳劳来音义【劳力报反注及下同来力代反】子夏曰敢问何谓三无私孔子曰天无私覆地无私载日月无私照奉斯三者以劳天下此之谓三无私其在诗曰帝命不违至于汤齐汤降不迟圣敬日齐昭假迟迟上帝是只帝命式于九围是汤之徳也注帝天帝也诗读汤齐为汤跻跻升也降下也齐庄也昭明也假至也只敬也式用也九围九州之界也此诗云殷之先君其为政不违天之命至于汤升为君又下天之政教甚疾其圣敬日庄严其明道至于民迟迟然安和天是用敬之命之用事于九州谓使王也是汤之徳者是汤奉于无私之徳也音义【昭音照夲亦作照汤齐依注音跻亦作隮子兮反诗如字日人实反齐侧皆反注齐庄同诗作跻子兮反假音格注同迟直私反只诸夷反使王于况反下王天下王功皆同】疏【正义曰自此以徳下至大王之徳一节子夏问三王之徳参于天地夫子答以行三无私之事并明汤及文武三代大王之徳今各随文解之其在诗曰帝命不违至于汤齐者此诗商颂长发之篇美成汤之辞言天帝命此殷家世世行之不违至于成汤乃与天心齐也汤降不迟者降下也言汤降下贤士不迟缓甚能速疾圣敬日齐者言其圣敬之徳日日升进昭假迟迟者昭明也假暇也言汤以昭明寛暇天下之士心迟迟然甚舒缓上帝是只者上帝天也只敬也言天于是敬爱之帝命式于九围者式用也九围九州之界也言天命汤之用事于九州为天子也诗之夲注如此今此记注意言殷之先君施其政教奉行天命不敢违也至于汤齐者齐跻也跻升也言至于成汤升为国君汤降下政教不迟缓其圣敬之徳日日齐庄昭明也假至也言汤之明徳下至于民迟迟然安和不急疾此与诗注稍殊大略同注正义曰帝天帝者恐有人帝之嫌故曰天帝降下也式用也释言文假至也只敬也释诂文云是汤奉天无私之徳也者以上云奉三无私下即引诗论汤之徳言汤之明徳下降于民迟迟安和是无私之事】
　　天有四时春秋冬夏风雨霜露无非教也地载神气神气风霆风霆流形庶物露生无非教也注言天之施化收杀地之载生万物此非有所私也无非教者皆人君所当奉行以为政教音义【神气风霆音廷絶句风霆流形絶句】疏【正义曰前经云奉三无私次论汤徳此经论天地无私圣人则之以为教天有四时春秋冬夏风雨霜露无非教也者言天春生夏长秋杀冬藏以风以雨以霜以露化飬于物圣人则之事事效法以为教故云无非教也地载神气神气风霆风霆流形庶物露生无非教也者神气谓神妙之气风霆霆雷也神气风霆流形谓地以神气风雷之等流布其形庶物露生庶众也言众物感此神气风霆之形露见而生人君法则此地之生物事事奉之以为教也故云无非教也神气风霆亦天之所有故春秋云天有六气此经云天有风雨不偏属于地今属于地者其实神气风霆天地共有春秋冬夏是天之神气既穪春秋冬夏故于地变言神气但气从地出又风着于土雷出于地故神气风雷偏系于地】
　　清明在躬气志如神耆欲将至有开必先天降时雨山川出云其在诗曰嵩髙维岳峻极于天维岳降神生甫及申维申及甫惟周之翰四国于蕃四方于宣此文武之徳也注清明在躬气志如神谓圣人也耆欲将至谓其王天下之期将至也神有以开之必先为之生贤知之辅佐若天将降时雨山川为之先出云矣峻髙大也翰干也言周道将兴五岳为之生贤辅佐仲山甫及申伯为周之干臣天下之蕃卫宣徳于四方以成其王功此文武之徳也是文王武王奉天地无私之徳也此宣王诗也文武之时其徳如此而诗无以言之取类以明之音义【耆欲市志反注同嵩息忠反岳音岳峻私俊反翰胡旦反徐音寒蕃方袁反为之于伪反下川为岳为皆同贤知音智】疏【正义曰此一节明周之文武之徳清明在躬者清谓清静明谓显著言圣人清静光明之徳在于躬身气志如神者气志变化防妙如神谓文武也耆欲将至者耆欲谓王位也王位是圣人所贪故云耆欲方欲王天下故云将至有开必先者言圣人欲王天下有神开道必先豫为生贤知之辅佐天降时雨山川出云者此譬其事犹如天将降时雨山川先为之出云言文武将王之时豫生贤佐但文武之时无此先生贤佐之诗故孔子引周宣王之时生贤佐之诗以证之其在诗曰嵩髙维岳峻极于天者此诗大雅嵩髙之篇美宣王之诗嵩然而髙者惟是五岳其形髙峻至于天惟岳降神生甫及申者惟此五岳降此神灵和气而生甫侯及申伯也以甫侯申伯先祖伯夷掌岳神有功故岳神辅助宣王为生申甫也惟周之翰者翰干也言申伯甫侯为周之桢干之臣四国于蕃四方于宣者言此申甫为四方之国作蕃屏又于四方宣王之徳化此文武之徳也者诗之所论当此文武之徳以文武无私所得贤臣唯遣为四方蕃屏及四方宣威徳不私为己是文武奉天无私之徳也注正义曰案诗嵩髙之篇甫侯及申伯甫侯谓吕侯也穆王之时训夏赎刑谓吕侯与申伯俱出伯夷之后掌四岳之祀又诗烝民称仲山甫之贤与崧髙生甫及申全别此云仲山甫者案郑志注礼在先未得毛诗传然则此注在前故以甫为仲山甫在后笺诗乃得毛传知甫侯申伯同出伯夷之后故与礼别也】
　　三代之王也必先其令闻诗云明明天子令闻不已三代之徳也注令善也言以名徳善闻天乃命之王也不已不倦止也疏【正义曰此一节总结三代以其无私故令闻不已三代之王也必先其令闻者所以王天下者必父祖未王之前先有令闻也诗云明明天子令闻不已者此诗大雅江汉之篇美宣王之诗明明天子谓宣王也令善声闻不休已此记之意明明天子谓三代之王也言父祖及身令闻不休己故云三代之徳也案上子夏问三王之徳参于天地孔子答以三王之徳奉三无私此文云三代之王也必先其令闻所以前文唯云汤与文武不称夏者以夏承禹后为天下治水过门不入无私事明但殷周以战争而取天下恐其有私故特举汤与文武也】
　　弛其文德协此四国大王之德也注弛施也恊和也大王文王之祖周道将兴始有令闻子夏蹶然而起负墙而立曰弟子敢不承乎注承奉承不失队也起负墙者所问竟辟后来者音义【蹶居衞反徐音厥辟音避】疏【正义曰此亦江汉之诗接令闻不己之下诗本文云矢其文德矢陈也言宣王陈其文徳和协此四方之国此云弛其文徳弛施也言大王施其文徳和此四方之国则大王居邠狄人侵之不忍鬭其民乃徙居岐山之阳王业之起故云大王之徳也】坊记
  </div>
  <div class="pagination">
   <a href="礼记注疏_page28.html">
    上一页
   </a>
   <span>
    ...
   </span>
   <a href="礼记注疏_page24.html">
    24
   </a>
   <a href="礼记注疏_page25.html">
    25
   </a>
   <a href="礼记注疏_page26.html">
    26
   </a>
   <a href="礼记注疏_page27.html">
    27
   </a>
   <a href="礼记注疏_page28.html">
    28
   </a>
   <span class="current-page">
    29
   </span>
   <a href="礼记注疏_page30.html">
    30
   </a>
   <a href="礼记注疏_page31.html">
    31
   </a>
   <a href="礼记注疏_page32.html">
    32
   </a>
   <a href="礼记注疏_page33.html">
    33
   </a>
   <a href="礼记注疏_page34.html">
    34
   </a>
   <span>
    ...
   </span>
   <a href="礼记注疏_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
