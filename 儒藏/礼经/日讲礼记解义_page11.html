<!DOCTYPE html>
<html>
<head>
    <meta charset="UTF-8">
    <title>日讲礼记解义 - 第 11 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲礼记解义 - 第 11 页/共 45 页</h1>
    <div class="content">　　孔子曰卫人之袝也离之鲁人之祔也合之善夫此言祔葬之制唯鲁为善也袝制起于近代卫与鲁俱行之孔子甞曰卫人之祔也于椁之中以物隔而离之鲁人之袝也于椁之中不以物隔而合之夫既曰祔矣又何离焉合之者其善矣夫盖生同室而死同穴者妇人之道故夫子善鲁朱子曰古者椁合众材为之故小大随人所为今用全木则无许大木可以为椁故合葬者只同穴而各异椁也

　　日讲礼记解义卷十二
<经部,礼类,礼记之属,日讲礼记解义>
　　钦定四库全书
　　日讲礼记解义卷十三
　　王制
　　王制者记先王班爵授禄祭祀养老之法制汉文帝令博士诸生作其书采集秦以前古书所载而又杂取传记之说故与周官孟子不尽合程子曰孟子时载籍未经秦火然班爵禄之制已不详今礼书掇拾于煨烬之余多出于汉儒一时之附防奈何欲尽信而句为之解乎故凡郑氏解有难通而指以为夏殷制者当分别观之
　　王者之制禄爵公侯伯子男凡五等诸侯之上大夫卿下大夫上士中士下士凡五等
　　此言班禄爵之制而先举制爵之大较也王者之治天下制为禄以驭其富也则因功之多寡而为丰杀焉制为爵以驭其贵也则因徳之厚薄而为崇卑焉权之定于一尊如此就爵之通于天下者言之近于
　　天子以无私为徳者爵惟公逺于天子而障扞于外者爵惟侯道足以长人者爵惟伯道足以养人者爵惟子道足以安人者爵惟男以次而差凡有五等皆助王以治天下者也就爵之施于国中者言之知进退而道足以上达者为上大夫卿知足以帅人者为下大夫才足以事人者为上士才能稍亚者为中士才能仅称者为下士以次而差亦有五等所以左右其君奉天子之徳而致之民者也案周礼大司徒以贤制爵以庸制禄此先禄而后爵者田不分不可以制禄禄不制不可以定爵也列爵必以五等天地之中数也
　　天子之田方千里公侯田方百里伯七十里子男五十里不能五十里者不合于天子附于诸侯曰附庸此言制君之禄通于天下者也民功曰庸天子有天下畿内之田方千里开方为百万里非此不足以居重驭轻也天子而下有公侯其田方百里开方为万里伯则方七十里开方为四千九百里子男则方五十里开方为二千五百里其不足于五十里者不得防合列侯以朝聘于王但以其功劳附大国而达于天子则谓之附庸此制禄之大者也案孔疏七十里倍减于百里五十里倍减于七十里孝经纬云徳不倍者不异其爵功不倍者不异其土故转相半别优劣也盖里数有二分服以袤计如二十五家为里者是分田以方计如方里而井者是分服则计道里逺近以为朝贡之节分田则计田畆多寡以为赋禄之制也朱子曰丰镐去洛邑三百里长安所管六百里亦有横长处非若今世之为图画方也恐井田之制亦是类此又案书武成云列爵惟五分土惟三孟子及此经所言是也周礼大司徒诸公之地封疆方五百里其食者半诸侯方四百里诸伯方三百里其食者参之一诸子方二百里诸男方百里其食者四之一或曰孟子王制所言正封也周礼所言广封也诗云锡之山川土田附庸附庸者虚封土田者实封也或曰大司徒论公侯伯子男之地各以封疆言而其食者或半或参之一或四之一孟子王制专主田禄即周礼所谓食者也或曰三代尺度不同夏极大殷次小周极小故同此百里而周可言五百里四百里如同此百畆而夏可言五十畆殷可言七十畆也此亦求其说不得而姑云尔周礼为周公之书而在当时未必尽行必欲合孟子王制而一之即其说愈棼而终无确据如明堂位言封周公于曲阜地方七百里以开方法计之为方百里者四十九当得王畿千里之半是岂可信哉
　　天子之三公之田视公侯天子之卿视伯天子之大夫视子男天子之元士视附庸
　　此言制王朝有位者之禄也田谓所食之采邑三公师保傅也视犹比也天子之三公其田视公侯之百里天子之卿视伯之七十里天子之大夫视子男之五十里天子之元士视附庸之或四十里或三十里食邑之数以渐而差有内外无多寡也徐氏自明曰先王之制出为列国之君入则为王朝之臣故毕公保厘东土山甫徂齐式遄其归春秋以来郑武公为周司徒郑庄公为平王卿士盖出入均劳先王之一内外者如此所以内诸侯之禄即以外诸侯为凖也案周礼载师士田任近郊之地家邑之田任稍地小都之田任县地大都之田任畺地即此所谓视侯伯子男者
　　制农田百畆百畆之分上农夫食九人其次食八人其次食七人其次食六人下农夫食五人庶人在官者其禄以是为差也
　　此言制庶人在官者之禄以农为凖也百畆以周尺言之六尺为歩歩百为畆分谓分所当受者孟子作粪禄出于田之所入而数则起于农夫之百畆昔先王之制井田也以百畆为率百畆之分一夫受之而田之所入不同惟上农夫能食九人其次则食八人次则食七人又次则食六人下农夫止食五人其以力田之上下为所食之多寡如此彼庶人在官而为府史胥徒者其禄率以是为差也贾氏公彦曰王制言下士视上农夫食九人则府食八人史食七人胥食六人徒食五人其官并亚士故号庶人在官此是官长所除不命于天子国君者案古者爵起于士而禄起于农明乎授田之法则逆而推之凡制禄之等差俱可以坐而得也
　　诸侯之下士视上农夫禄足以代其耕也中士倍下士上士倍中士下大夫倍上士卿四大夫禄君十卿禄次国之卿三大夫禄君十卿禄小国之卿倍大夫禄君十卿禄
　　此言制列国君臣之禄也惟庶人在官者以农为差故诸侯之下士视上农夫禄盖足以代其耕也中士倍于下士上士倍于中士下大夫倍于上士卿四倍于大夫君则十倍于卿此公侯大国之制也次国之卿三倍于大夫其君伯之禄十倍于卿小国之卿倍于大夫其君子男之禄亦十倍于卿案孔疏自下士至小国之卿倍大夫禄皆据无采地者言之大夫以下位卑禄少故大小国不殊卿与君禄重位尊故禄随国之大小为节
　　次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫其有中士下士者数各居其上之三分
　　此言诸侯使卿大夫頫聘并防之事也其有中士下士者二句徐氏谓此错简当在上士二十七人之下国有大小之殊故其臣之等列亦异次国上卿之位当大国之中卿中卿当其下卿下卿当其上大夫而递降一等小国上卿之位当大国之下卿中卿当其上大夫下卿当其下大夫而递降二等其国有中士下士者则中士三倍于上士下士三倍于中士数各居其上之三分案孔疏同是卿则小国卿在大国卿下大国是大夫小国是卿则小国卿位大国大夫上知者以卿执羔大夫执雁卿絺冕大夫元冕卿不得在大夫下也
　　凡四海之内九州州方千里州建百里之国三十七十里之国六十五十里之国百有二十凡二百一十国名山大泽不以封其余以为附庸闲田八州州二百一十国
　　此言天子畿外封建之制也九州周之扬荆豫青兖雍冀幽并也凡四海之内有九州州之从横皆方千里毎一州建百里之国三十以封公侯七十里之国六十以封伯五十里之国百有二十以封子男总计其数凡有二百一十国境内之名山大泽则不以分封至建国之所余有已封人而不能五十里者则为附庸有未封人而待有功者则为闲田推之八州莫不皆然州各有二百一十国盖畿外之制如此案周礼九州之川泽山薮职方氏掌之而诸侯无所隶焉亦以与民同财不得障管也朱子曰封国之制只是汉儒立下一个算法其实不然建国必因山川形无截然可方之理若封王子弟必须有空地方可封左氏载齐地蒲姑氏因之而后太公因之若武王不得蒲姑之地即太公亦未有安放处
　　天子之县内方百里之国九七十里之国二十有一五十里之国六十有三凡九十三国名山大泽不以朌其余以禄士以为闲田
　　此言畿内封建之制也朌读曰班与颁通天子畿内与八州所建不同故以千里之地分为百县县内方百里之国九以为公之采邑七十里之国二十有一以为卿之采邑五十里之国六十有三以为大夫之采邑总计其数凡有九十三国名山大泽不以朌赐至制国之所余则以为元士视附庸者之禄或为闲田以待有功盖畿内之制如此案上节言封此言朌者疏谓畿外有封建之义畿内不世位惟有朌赐也
　　凡九州千七百七十三国天子之元士诸侯之附庸不与
　　此总言畿内外封建之制也凡四海之内九州八州各二百一十国合王畿七十三国总为千七百七十三国而天子之元士与诸侯之附庸皆不与盖国至五十里而止元士附庸惟不能五十里故取畿内外之闲田禄之也案先王众建诸侯而居中以治凡畿内外之定制无不可以数计而周知三代以来大畧如此
　　天子百里之内以共官千里之内以为御
　　此言畿内田税之所给也天子畿内之地有在百里之内者其租税所入以供官如郊庙社稷宾客燕享之类有司所供者是也有在千里之内者其赋税所入以为御如乗舆服膳匪颁赐予之类王所用者是也盖君子亷于奉已而严于事神人故其叙如此郑注以官为其文书财用恐非是
　　千里之外设方伯五国以为属属有长十国以为连连有帅三十国以为卒卒有正二百一十国以为州州有伯八州八伯五十六正百六十八帅三百三十六长八伯各以其属属于天子之老二人分天下以为左右曰二伯
　　此言畿外方伯畿内二伯之制也帅正伯皆长也老上公也千里之外设方伯以总之其制合五国以为属属则有长取其仁足以长人而聨属之也合十国以为连连则有帅取其帅人而连比之也合三十国以为卒卒则有正取其正人而萃聚之也合二百一十国以为州择一贤君加之一命为伯得专征伐总计八州凡有八伯伯之属为正者五十六为帅者百六十八为长者三百三十六八伯各以其属而上属于天子之老二人分天下以为左右而主之曰二伯则如周初周召之任是也案八伯各为一州之伯即曲礼所谓九州之长入天子之国曰牧也二伯为天下之伯即曲礼所谓五官之长曰伯也郑注云凡长皆因贤侯为之
　　千里之内曰甸千里之外曰采曰流
　　此言分服之制也王圻千里之内名曰甸服甸者治田之义凡治甸田者纳税常厚食甸邑者朝见常密以在畿内而综理为详也千里之外近曰采取供给王事之义逺曰流取流放罪人之义凡在采流之间者纳贡渐薄朝见渐疏以在畿外而经畧有序也案禹贡五服甸侯绥要荒甸服之外莫近于侯服而采在侯服内百里又其最近者莫逺于荒服而流在荒服外二百里又其最逺者举此则绥要在其中矣周礼职方氏九服侯甸男采卫蛮夷镇蕃大行人七服侯甸男采卫要蕃皆有采无流此节盖本禹贡而约言之
　　天子三公九卿二十七大夫八十一元士大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人此言设官之制也九卿谓三孤与六卿也畿内天子所治于是设公以论道经邦其数三取阳数也设卿以佐理承化其数九再倍于公也有大夫以服官政其数二十七又再倍于卿也有元士以理庶务其数八十一又再倍于大夫也王畿以外有公侯伯子男以分治其国而辅之者各有卿大夫士焉惟大国之三卿皆命于天子更有下大夫五人上士二十七人所以具其官也次国之三卿惟二卿命于天子一卿即命于其君其有下大夫五人上士二十七人犹之乎大国也下而小国则二卿皆命于其君其有下大夫五人上士二十七人亦犹之乎大国也案郑注小国亦三卿一卿命于天子二卿命于其君此文似误脱耳或者欲见畿内之国二卿与崔氏灵恩曰大国三卿者周制立司徒兼冢宰司马兼宗伯司空兼司寇故左传云季孙为司徒叔孙为司马孟孙为司空也下大夫五人者司徒之下置小卿二人一小宰一小司徒司空之下亦置二小卿一小司寇一小司空司马之下惟置一小卿小司马也夫诸侯之上大夫即卿矣故曰下大夫五人也前文言小国之中卿位当大国之上大夫下当其下大夫者崔氏谓小宰小司徒为上小司马小司寇小司空为下也司马事省惟置小司马而鲁又有夏父弗忌为宗伯或曰有礼事即转小司马为宗伯如燕射之转司马为司正也
　　天子使其大夫为三监监于方伯之国国三人
　　此言设监之制也三监官名方伯既属于天子之老二人矣又虑其地逺而不及周知也于是使王朝之大夫以为三监监临于方伯之国毎国三人所以佐方伯领诸侯也案方伯得专征伐而监以大夫即周大宰职所谓建其牧立其监者盖以轻权重而制威柄于天子也
　　天子之县内诸侯禄也外诸侯嗣也
　　此言世禄世爵之制也天子畿内之地百官之采邑在焉是内诸侯所以为食禄者也畿外之地五等之封建在焉是外诸侯所以为嗣守者也案寰内之公卿大夫受田视公侯伯子男故通称为诸侯至于世禄变而为世官则周礼之末失也
　　制三公一命卷若有加则赐也不过九命次国之君不过七命小国之君不过五命大国之卿不过三命下卿再命小国之卿与下大夫一命
　　此言内臣命服之制而因及外臣之命数也卷与衮同天子而下惟三公最尊以命服之制言之三公八命亦服七命之鷩冕其有功徳而加一命是为上公得服九旒九章之衮冕若更有加益则是君之特赐而不得过乎九命也次国侯伯之君服鷩冕而不过七命小国子男之君服毳冕而不过五命大国之上卿中卿服元冕而不过三命下卿服絺冕而为再命小国之卿与下大夫服爵弁而止一命皆以制有一定不容逾越也案此章所言君命与周礼典命同而卿大夫之命则异郑注云不着次国之卿者以大国之下互明之
　　凡官民材必先论之论辨然后使之任事然后爵之位定然后禄之爵人于朝与士共之刑人于市与众弃之是故公家不畜刑人大夫弗养士遇之涂弗与言也屏之四方唯其所之不及以政示弗故生也
　　此言官人与用刑之制也材质也凡民之材分不同官之者必先审论其徳行道艺之优劣论既辨而后使之能任事而后爵之位既定而后禄之皆所以程其实也夫人君之治天下赏与刑而已爵人者必于朝是与士共之而非私喜也刑人者必于市是与众弃之而非私怒也是故公家不畜被刑之人大夫弗养士遇之涂而弗与言也其当流者屏之四裔罪有重轻流有逺近惟其所之而不及以赋役之政以示不欲故生之意也
　　诸侯之于天子也比年一小聘三年一大聘五年一朝此记诸侯之朝聘以时也比年每嵗也诸侯受封在外而致臣节于天子于是有朝聘之礼比年使大夫一小聘三年使卿一大聘所以通好五年诸侯亲来一朝所以述职也案小聘曰聘大聘曰殷春秋传谓之殷聘礼是也
　　天子五年一廵守嵗二月东廵守至于岱宗柴而望祀山川觐诸侯问百年者就见之命大师陈诗以观民风命市纳贾以观民之所好恶志滛好辟命典礼考时月定日同律礼乐制度衣服正之
　　此言天子廵守和神人考法制之事也岱宗泰山也柴本作祡大师乐官之长典礼掌礼之官市典市者天子分土建国命诸侯以守之于是有廵守之礼五年一廵率以为常当廵守之嵗二月先东行而至于泰岱之下燔柴祭天望祀东方之山川遂接见诸侯问有百年者则就见之命大师采録民间之诗以观风俗之羙恶次命司市纳物价以观民之所好恶若民志奢滛则好尚邪辟而政教可知矣又次命典礼考其时之节气早晚月之望晦朔定其日之甲乙先后同其候气之律玉帛之礼鼓钟之乐及制度衣服之等级皆举而正之使协于一也
　　山川神祗有不举者为不敬不敬者君削以地宗庙有不顺者为不孝不孝者君绌以爵变礼易乐者为不从不从者君流革制度衣服者为畔畔者君讨有功徳于民者加地进律
　　此言东廵守黜陟之事也神祗谓羣祀君谓五等诸侯律谓爵命之等刑赏者天子所以驭诸侯也如诸侯于外祭之山川神祗有废其祀典而不举者是为慢神而不敬不敬者君削以地于内祭之宗庙有紊其昭穆而不顺者是为忘先而不孝不孝者君绌以爵礼乐由天子而出有变之易之者是为无法而不从不从者君流制度衣服由天子而定有革之者是为无上而畔畔者君讨如治国贤君有功徳于民则从而庸之而益其土地隆以爵命凡以示劝惩也
　　五月南廵守至于南岳如东廵守之礼八月西廵守至于西岳如南廵守之礼十有一月北廵守至于北岳如西廵守之礼归假于祖祢用特
　　此终言廵守之礼也假至也特一牛也天子于五月则南廵守至于南岳衡山其所举行皆如东廵守之礼八月西廵守至于西岳华山一如南廵守之礼十有一月北廵守至于北岳恒山一如西廵守之礼由是以归京师告至于祖祢之庙各用特牛而廵守之事毕矣案王者一嵗四廵而礼无不一所以明治化之无外并无私也出既造乎祢故归亦必假乎祖祢用特者礼从乎约推此则廵守之不为烦费如所谓兵卫省而徴求寡者从可知也
　　天子将出类乎上帝宜乎社造乎祢诸侯将出宜乎社造乎祢
　　此言天子诸侯将出而行祭告之礼也类宜造皆祭名天子为廵守而将出其事大其礼隆则类乎上帝天神逺而尊仿郊祭以致敬也宜乎社地社近人而亲随宜而告义与事称也造乎祢至庙而告其事如生时之出必告也诸侯因将出朝王与自相朝及防盟征伐之事亦必宜乎社造乎祢而后行盖天子有天下受天之命而为君故类乎上帝诸侯主社稷守君之土而为臣故宜乎社





　　日讲礼记解义卷十三
　　钦定四库全书
　　日讲礼记解义卷十四
　　王制
　　天子无事与诸侯相见曰朝考礼正刑一徳以尊于天子
　　此言诸侯相朝之事也列国诸侯当天子无征伐凶丧之事而彼此相见其名曰朝于是乎考礼制正刑法一徳行皆所以尊天子也案春秋书滕侯薛侯来朝谷梁传曰天子无事与诸侯相朝正也考礼脩徳所以尊天子也陈氏祥道据此以释诸侯相见之文而吴氏澄从之盖相见乃敌体之辞较之注疏谓诸侯朝天子者为胜也
　　天子赐诸侯乐则以柷将之赐伯子男乐则以鼗将之诸侯赐弓矢然后征赐鈇钺然后杀赐圭瓒然后为鬯未赐圭瓒则资鬯于天子
　　此言礼乐征伐之自天子出也柷鼗皆乐噐将之谓
　　使者执此将命也圭瓒以大圭为柄黄金为勺礼乐征伐天子所以治天下而诸侯不敢擅焉若诸侯有功徳而天子赐之以乐于公侯也则以柷将之于伯子男也则以鼗将之凡为诸侯者赐弓矢然后得专征赐鈇钺然后得专杀赐圭瓒然后得为鬯未赐圭瓒则必求鬯于天子此所以治出于一而为有道之时也案柷所以节一曲之始鼗所以节一曲之终事有广狭因以明爵之尊卑也礼八命作牧赐弓矢得专征九命作伯赐鈇钺得专杀祭必用鬯灌地以降神王以圭瓒侯以璋瓒上公九命得赐圭瓒而为鬯鬯即秬鬯秬黍一稃二米和气所生以为酒则芳香条鬯于上下也
　　天子命之敎然后为学小学在公宫南之左大学在郊天子曰辟雍诸侯曰頖宫
　　此言天子命诸侯立学及学名也辟雍頖宫皆大学名郑注辟明雍和也頖之言班也天子始封诸侯而命之教其民然后立为学小学方防而养之于内故在于公宫南之左大学已成而达之于外故在于郊地之不同如此天子之徳眀和于上而天下化之故其学曰辟雍诸侯为天子颁教令于国中故其学曰頖宫名之不同又如此张子曰此小学是教国子胄子之防小者未能入大学则其学在宫之左右天子诸侯所视之大学必在国中无在郊之理此大学即郊学对小学而言大耳非国子胄子俊造所居若四郊之学则乡遂大夫教之天子诸侯亦有时行礼于其闲使不帅教者观之案诗注天子大射行礼之处水旋邱如璧以节观者故谓辟雍诸侯乡射之宫东西南有水而北无水形如半璧故谓頖宫此盖言其形郑注则主其义而言之尔
　　天子将出征类乎上帝宜乎社造乎祢祃于所征之地受命于祖受成于学出征执有罪反释奠于学以讯馘告
　　此记天子出征始终之礼也祃师祭也天子奉天讨以正有罪则谓之征其将出之时必类祭而告于上帝宜祭而协于社造祭而告于祢又于行师之地于始造军法之神而行祃祭以为兵祷然犹不敢自用又必受命于祖以卜其吉受成于学以决其谋出征之慎重如此故执罪人而旋师则释奠于学以礼先师凡生而当问讯者死而割左耳者各具多寡之数告厥成功犹受成之意也案征者威武之事然先王用武以文任威以徳盖有非礼不行者黄氏震曰释奠即舍采周礼春入学舍采吕览仲春上丁命乐正习舞舍采盖贽见必先用币故事神亦先用币释置采帛而奠安神位之前此礼之最重者若菜则菹也物之薄而礼之末惟士子始入学用之学记皮弁祭菜是也
　　天子诸侯无事则嵗三田一为干豆二为宾客三为充君之庖无事而不田曰不敬田不以礼曰暴天物天子不合围诸侯不掩羣天子杀则下大绥诸侯杀则下小绥大夫杀则止佐车佐车止则百姓田猎
　　此言天子以下田猎之礼也杀获也获所驱之兽也绥者旂竿所建染鸟羽或旄牛尾为之诗云淑旂绥章是也下偃仆之也佐车即周礼驱逆之车驱以逐兽逆以迎兽也天子诸侯当其无事则毎嵗三田所谓三田者古者获禽择取三等自左膘而射达于右腢为上杀则以奉神而为干豆达右耳本为中杀则以奉人而待賔客射左髀达于右防为下杀则以充君之庖厨若无事而不田简祭祀畧賔客则曰不敬若田不以礼而多杀则曰暴天物是故天子之田不四面而围取之诸侯之田不举羣而袭取之天子既杀则下大绥诸侯既杀则下小绥大夫既杀则止佐车以示不复杀及佐车止而后以百姓之田猎终焉其秩然有序如此案春搜夏苖秋狝冬狩而谓之田者为田除害也故于取物以为用者见敬事之义又于其不尽取者见爱物之仁
　　獭祭鱼然后虞人入泽梁豺祭兽然后田猎鸠化为鹰然后设罻罗草木零落然后入山林昆虫未蛰不以火田不麛不卵不杀胎不殀夭不覆巢
　　此因田猎之礼而言取物之有节也梁絶水取鱼者谓水堰也罻罗皆捕鸟之网昆明也凡虫得阳而生故谓之昆虫王者之取物也未有不顺乎时序者故十月獭祭鱼然后虞人入泽为梁九月豺祭兽然后出而田猎杀气盛而鸠化为鹰然后设罻罗以捕鸟生气衰而草木零落然后入山林以取材木若昆虫未蛰则不焚林而田推之而不取兽之子不破鸟之卵不杀伤兽之孕者不断杀禽兽之稚者不倾覆鸟巢之在木者皆恐其生也案孔疏月令正月獭祭鱼孝经纬云兽蛰伏獭祭鱼则十月中也是獭一再祭鱼知此是十月者季春天子始乘舟荐鲔于寝庙以鲔先至而荐之则正月不得聼民渔也
　　冢宰制国用必于之杪五谷皆入然后制国用用地小大视年之丰耗以三十年之通制国用量入以为出此言制国用之法也冢宰于百官之职无所不统而国用至重尤在其所以制之必于一之末五谷皆入有成数可稽然后制国中来之用凡国用所由出本于地因于天计地之小大视年之丰耗积至于三十年之乆则通计之而大较可知以是而制国用量所入以为所出使所出之数常不得浮于所入之数而经制于是乎定矣案制国用必于之杪故周官于九赋之后以九式均节财用也其必合三十年之通者至此则极丰极耗之数无不见然后可以得其中制使入足供出而有余用也
　　祭用数之仂丧三年不祭唯祭天地社稷为越绋而行事丧用三年之仂丧祭用不足曰暴有余曰浩祭丰年不奢凶年不俭
　　此言丧祭之用各有常数也仂谓十之一也越犹躐也绋輴车索也国用以丧祭为重故行吉祭则总计一经费之数而用其十分之一不敢畧于神也有丧则三年不祭不以凶干吉也唯天地社稷则仍祭为越绋而行事不以卑废尊也丧三年而后除其闲礼事繁多则总计三年经费之数而用其十分之一以送死大事尤所不当畧也丧祭之用或不足而废礼则曰暴或有余而没礼则曰浩惟祭用数之仂故有常制而丰年不奢凶年不俭无所谓有余不足者而丧之用三年之仂也视此矣案丧三年不祭唯祭天地社稷为越绋而行事儒先皆以记礼者之言为不可从张子曰乆而哀杀可齐则便可祭程子曰越绋则是犹在殡宫于时无由可致齐又安能脱丧服衣祭服此皆难行纵天地之祀不可废则止可使冢宰摄尔
　　国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐
　　此言国用所系之重也饥而食菜则色病故云菜色杀牲盛馔曰举积贮者天下之大命也若国无九年之蓄则财匮而曰不足无六年之蓄则民不聊生而曰急无三年之蓄则危亡无日而国非其国矣是以国依于民而民依于食使民三年耕必余一年之食九年耕必余三年之食以三十年之通总而计之则蓄积饶多有备无患虽猝有凶旱水溢民皆足食而无菜色然后天子之食每日一举庶羞备礼即以乐侑之岂为过哉案周礼云王日一举鼎十有二物皆有爼以乐侑食又云大荒则不举而此云日举以乐者正以甚言蓄积之足恃也至于国虽有备遇灾而仍为贬损则又圣王畏天恤民之道也夫
　　天子七日而殡七月而葬诸侯五日而殡五月而葬大夫士庶人三日而殡三月而葬三年之丧自天子达此因上言丧葬而类及之也殡葬为送终之礼而备礼之难易不同故自天子以至庶人其迟速亦异天子至尊无上以七日而殡七月而葬降而诸侯则五日而殡五月而葬又降而为大夫士庶人则三日而殡三月而葬惟三年之丧自天子达不以贵贱异也案春秋传云天子七月而葬同轨毕至诸侯五月同盟至大夫三月同位至士逾月外姻至孔疏谓大夫除死月为三月士则数死月为三月正是逾越一月也
　　庶人县封葬不为雨止不封不树丧不贰事自天子达于庶人丧从死者祭从生者支子不祭
　　此亦类言丧祭之礼也上封同窆下如字庶人之葬不用碑繂惟县绳而下棺礼仪少故不为雨止卑无饰故不积土为封不标墓以树贱者不得同于贵也若夫居丧无二事以一志于亲则自天子达于庶人不以贵贱而异矣丧礼之衣衾棺椁从乎死者以分不可越使死者得安其分也祭礼之牲牢器币从乎生者以情不容己使生者得尽其情也支子不祭统于宗子也案丧不贰事故天子谅隂不言诸侯居庐未有命戒大夫既葬而致事士亦三年废业也卢氏植曰丧中之祭虞祔练祥仍从死者之爵故小记云士祔于大夫则易牲支子不祭不主祭也如宗子为士庶子为大夫则以上牲祭于宗子之家故曰士摄大夫惟宗子此亦祭从生者之义
　　天子七庙三昭三穆与大祖之庙而七诸侯五庙二昭二穆与大祖之庙而五大夫三庙一昭一穆与大祖之庙而三士一庙庶人祭于寝
　　此言庙制之有隆杀也大祖天子初受命诸侯始封大夫始有爵者也庶人之祭谓荐物也寝适寝也凡立庙之礼降杀以两天子有天下立七庙三昭三穆与大祖之庙合而为七诸侯有国立五庙二昭二穆与大祖之庙合而为五大夫有家立三庙一昭一穆与大祖之庙合而为三侯国之中下士唯一庙庶人则无庙而祭于寝马氏睎孟曰祖庙以功建百世不迁昭穆以亲崇亲尽则祧朱子曰凡庙主在本庙之室中皆东向及其祫于大庙之室中则惟大祖东向自如而为最尊之位羣昭之入乎此者皆列于北墉下而南向羣穆之入乎此者皆列于南牗下而北向南向者取其向明故谓之昭北向者取其深逺故谓之穆盖羣庙之列则左为昭而右为穆祫祭之位则北为昭而南为穆也又案此记言大夫三庙一昭一穆是祭不及髙曾也程子曰自天子至于庶人五服未尝有异皆至髙祖服既如是祭祀亦当如是七庙五庙亦止是祭及髙祖大夫士虽或三庙二庙一庙或祭寝庙虽异亦不害祭及髙祖若止祭祢而不及祖非人道也朱子曰程子以为髙祖有服不可不祭疑此最为得祭祀之本意盖程子推丧以定祭与中庸言上祀之礼达乎诸侯大夫士庶而引三年之丧以证之者正同所谓俟诸百世而不惑者矣
　　天子诸侯宗庙之祭春曰礿夏曰禘秋曰尝冬曰烝此言宗庙时祭之名也礿薄也禘者次第也烝众也进也天子诸侯因时以致祭于宗庙于春曰礿以物未成祭品鲜薄也于夏曰禘依时次第而祭也于秋曰尝谓新谷熟而尝之于冬曰烝谓物成而可进者众也案周礼大宗伯之职以祠春享先王以禴夏享先王以尝秋享先王以烝冬享先王诗小雅亦云禴祠烝尝于公先王禘自为殷祭与此皆不合故郑注疑为夏殷之祭名
　　天子祭天地诸侯祭社稷大夫祭五祀天子祭天下名山大川五岳视三公四渎视诸侯诸侯祭名山大川之在其地者天子诸侯祭因国之在其地而无主后者此言天子已下外祭之有异礼也五祀见曲礼视视其牲器之数天子有天下故祭天地诸侯有国故祭社稷大夫有家故祭五祀惟天子有天下故祭天下之名山大川而东南望祀于春夏西北望祀于秋冬其祭之之礼五岳则视三公四渎则视诸侯惟诸侯有国故祭名山大川之在其地者若夫天子诸侯有所因之国而无祭主者在王畿则天子祭之在侯国则诸侯祭之以其先尝有功徳于民故也案因国谓先代故地而因之以为国者如子产所云迁阏伯于商邱主辰商人是因迁实沈于大夏主参唐人是因是也
　　天子犆礿祫禘祫尝祫烝诸侯礿则不禘禘则不尝尝则不烝烝则不礿诸侯礿犆禘一犆一祫尝祫烝祫此言天子诸侯庙祭之有隆杀也犆与特同谓各祭其庙祫合也天子宗庙四时之祭于春犆礿而祫禘祫尝祫烝以为常诸侯之在南方者春礿毕而夏来朝则不禘在西方者夏禘毕而秋来朝则不尝其有尝则不烝烝则不礿者亦类此所以重王事也诸侯礿犆禘则一犆而一祫尝祫烝祫杀于天子也程子曰诸侯亦祭祫只是祠禴尝烝之祭为庙礼烦故每年于四祭之中三祭合食于祖庙惟春则祭诸庙也案禘与祫皆王者之大祭也禘者既立始祖之庙又推始祖所自出之帝祀之于始祖之庙而以始祖配之也祫者毁庙之主陈于大祖未毁庙之主皆升合食于大祖也礼纬云五年一禘三年一祫张子则谓禘也祫也郊也必有之岂容有三年五年之说盖圣人之事亲也如事天每必郊则毎必禘祫可知禘以献祼为主阳义也祫以馈食为主故谓之合食隂义也后汉张纯曰禘祭以夏四月祫祭以冬十月是皆用孟月也周礼司尊彛职四时之闲祀追享朝享郑司农云谓禘祫也禘有追逺之义故谓之追享祫则羣庙之主皆升于大庙有朝之义故谓之朝享二者闲于时祭之中故谓之闲祀也
　　天子社稷皆大牢诸侯社稷皆少牢大夫士宗庙之祭有田则祭无田则荐庶人春荐韭夏荐麦秋荐黍冬荐稻韭以卵麦以鱼黍以豚稻以鴈
　　此言天子诸侯之外祭大夫士庶人之内祭礼有隆杀也牢圈也牲畜于圈故曰牢天子之社稷主天下之土谷故皆祭以牛羊豕之大牢诸侯之社稷主一国之土谷故皆祭以羊豕之少牢下此而大夫三庙士一庙惟有功徳而赐圭田者则祭无田则荐时物而已至于庶人春荐以韭夏荐以麦秋荐以黍冬荐以稻韭则以卵麦则以鱼黍则以豚稻则以鴈取与新物相宜也案大夫士而有无田者谓诸侯之大夫士以牲杀器皿衣服有所不备故但荐而不祭士荐牲用特豚大夫已上用羔所谓羔豚而祭百官皆足也礼不下庶人荐于寝者事死如生有食味之道也
　　祭天地之牛角茧栗宗庙之牛角握宾客之牛角尺诸侯无故不杀牛大夫无故不杀羊士无故不杀犬豕庶人无故不食珍庶羞不逾牲燕衣不逾祭服寝不逾庙此言用牲物之礼也握谓长不出肤肤四指也故谓祭飨珍之名物见内则牲之用于神者贵诚用于宾者贵味故祭天地之牛用犊其角如茧如栗祭宗庙之牛角不出握燕宾客之牛角长尺君子之用牲也必有祭事乃为神杀有礼事乃为宾杀若诸侯无故则不杀牛大夫无故则不杀羊士无故则不杀犬豕庶人无故并不得食珍辨等威且惜物力也庶羞不逾祭牲燕居之衣不逾祭服寝室不逾庙事神宜丰处已宜俭也案孔疏诸侯祭以大牢得杀牛诸侯之大夫祭以少牢得杀羊天子大夫祭亦得杀牛其诸侯及大夫飨食宾得用牛也庶羞不逾牲郑注谓祭以羊则不以牛肉为羞不如叶氏谓庶羞是常荐于下二句为协
　　古者公田借而不税市廛而不税闗讥而不征林麓川泽以时入而不禁夫圭田无征用民之力不过三日田里不粥墓地不请
　　此详言恵民之政也古者仁政之行至为详备如公田以养君子但借民力以助耕而不复税其私田所以厚农也市则但赋其市地之廛以抑末而不征其货所以厚商也闗则但察异言异服之人以防奸而不征其税所以厚旅也林麓川泽但戒以时入而不禁其采取所以厚民也若夫圭田为卿大夫士供祭祀者则无征所以厚君子也凡有兴作用民之力虽丰年不过三日所以厚小人也田里受于公家有遂人主之者禁之使不得粥卖所以厚生者也冢墓以族葬有墓大夫掌之者禁之使不得请求所以厚死者也案洪范八政一曰食二曰货三曰祀四曰司空五曰司徒六曰司寇七曰宾八曰师王制自冢宰制国用以下至司寇其序正相合盖冢宰所司食货祀三者备矣然后以司空定民之居以司徒兴民之徳乐正司马因司徒所教而升之故附于司徒而以司寇明刑终焉宾师二者洪范次于后王制叙于前盖洪范言其切于民生之先后缓急则柔逺安邦之事宜居养教之后王制言其闗于建国之规模纲纪则礼乐征伐之柄必在庶政之先义各有所当也洪范作于夏而殷人守之注家以王制为夏殷之书意必有所受矣










</div>
    <div class="pagination">
<a href="日讲礼记解义_page10.html">上一页</a><span>...</span><a href="日讲礼记解义_page6.html">6</a><a href="日讲礼记解义_page7.html">7</a><a href="日讲礼记解义_page8.html">8</a><a href="日讲礼记解义_page9.html">9</a><a href="日讲礼记解义_page10.html">10</a><span class="current-page">11</span><a href="日讲礼记解义_page12.html">12</a><a href="日讲礼记解义_page13.html">13</a><a href="日讲礼记解义_page14.html">14</a><a href="日讲礼记解义_page15.html">15</a><a href="日讲礼记解义_page16.html">16</a><span>...</span><a href="日讲礼记解义_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
