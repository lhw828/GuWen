<!DOCTYPE html>
<html>
<head>
    <meta charset="UTF-8">
    <title>儒行集传 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>儒行集传 - 第 2 页/共 4 页</h1>
    <div class="content">　　【子路与巫马期薪于韫丘之下陈之富人有处师氏脂车百乘觞于韫丘之上子路与巫马期曰使子无忘子之所知亦无进子之所能得此富终身无复见夫子则子为之乎巫马期喟然仰天而叹投鎌于地曰吾尝闻之夫子勇士不忘防其元志士仁人不忘在沟壑子不知欤试予欤意者其志欤子路慙负薪先归夫子为援琴而弹鸨羽之诗则犹未与于富有之大也墨翟南游过于卫载书数十乘唐子见而怪之墨翟曰昔周公旦朝读书百篇夕诵诗百篇日见七十士故上佐天子下施至今翟上无君上之事下无耕农之难奚敢废此而穷乎是犹未与于日新之盛也然可谓知富不在多积者矣】
　　【季文子相鲁三世矣妾不衣帛马不食粟仲孙它諌曰子为鲁上卿妾不衣帛马不食粟人其以子为爱且不华国也文子曰然乎吾观国人之父母衣麄食蔬吾是以不敢且吾闻君子以徳华国不闻以妾与马夫徳者得于我又得于彼使众不得不能自反则何以守国孟献子聘于晋宣子觞之三徙钟石之悬不移而具献子曰富哉宣子曰子之家若何献子曰吾家甚贫惟有二士曰顔囘兹无灵者使吾邦家安平百姓协和惟此二者耳吾尽于此矣客出宣子曰彼君子也以养贤为富我鄙人也而富钟石孔子闻之曰孟献子之富可着于春秋故鲁人之颂孟献子犹齐人之颂晏子也晏子方食君之使至分食食之晏子不饱使者归语之公公曰嘻夫子之家若此其贫也令吏致千家之县晏子再拜而辞曰婴之家不贫以君之赐泽覆三族延及交游以振百姓君之赐也厚矣婴闻之厚取之君而厚施之人是代为君也忠臣不为也厚取之君而藏之是筐防存也仁人不为也厚取之君而无所施之身死而财迁智者不为也婴也闻为人臣进不益上以为忠退不克下以为亷八升之布一豆之食足矣使者三反而晏子不受甚矣晏子之文也故多文为富晏子有焉】
　　【魏文侯御廪灾素服辟殿羣臣皆吊公子成父独不吊文侯复殿公子成父趋而入称贺焉文侯作色曰御廪者寡人之寳藏也而公子不知乎公子成父曰臣固知之然臣闻之天子藏于四海之内诸侯藏于境内大夫藏于其家士庶人藏于箧椟非其所藏者不有天灾必有人患今幸免于人患不亦善乎文侯喟然谢成父也晋平公为驰逐之车龙旌众色挂以象犀错以芝羽车成题以千金立殿下令羣臣纵观田差三过而不一顾平公艴然问田差曰尔三过而不一顾何也田差曰臣闻説天子者以天下説诸侯者以国説大夫者以官説士者以事説农夫者以食説妇姑者以绩桀以奢亡纣以淫败是以不敢顾也公子成父田差则未进于文义也然其志不在于多积矣】
　　【子墨子游于卫载书兼辆唐子见而怪之墨子曰周公朝读百篇夕诵百篇日见七十二士翟也多乎哉是则知富也】
　　【秦汉之间有东园公绮里季角里先生夏黄公避秦入商雒山中髙祖素髙此四人召欲尊显之不至及后欲易太子留侯以礼招致之上遥见喜问公等昔安在今从吾儿游乎东园公等皆称上好嫚骂轻儒生故臣等皆逃匿去不敢为汉臣今太子仁孝闻于天下以礼致臣臣等无不愿为太子死者上愈益喜遂定太子所为歌鸿鹄羽翼者也西汉之末有郑朴子真严遵君平朴居谷口耕于岩石之下大将军王鳯以礼聘之不出遵隠成都市以卜筮导人依蓍别是非邪正使人归于信顺日裁阅数人得百钱则闭肆下帘著书十余万言扬雄数称之杜陵李疆为益州牧喜谓雄曰吾得严君平矣雄曰是可以礼见不可以位绌也疆犹欲辟之及至蜀见之莫测其髙逺乃不敢言荐辟事又有李仲元者以公车征留别亲戚卒不言出处事夷犹而归扬雄以为百世之师也是数人者虽杂于黄老不能纯儒然皆度于时非时不见故难得之行严遵李仲元亦有焉】
　　【徐穉孺子家贫耕稼自给非力不食举有道即家拜太原太守不就太尉黄琼尝礼辟之比琼卒乃负粮徒步至江夏赴之哭奠而去茅容以轻骑追至途为之设食问国家事不答问稼穑答之郭林宗屡欲与通托所亲先容穉谓其人曰为我谢林宗大厦将颠非一木所支何为栖栖不遑宁处乎袁闳勅身修节父贺为彭城相闳往省隠姓名徒步诣之累日不得通防阿母出入白夫人乃呼入见已辄辞徒步反郡界无知者见时险乱而从父逢隗并为三公忧之曰先公祚流后世子孙不守以徳而竞为奢与乱世争权其为三却乎杜门削迹党祸发遂筑土室终焉安阳魏桓亦以纁见徴或劝之行桓曰夫仕求以行志也今后宫千数其可损厩马万匹其可减乎左右权豪其可去乎皆对曰不可桓慨然叹曰使桓生行死归于诸子何有哉遂不仕申屠蟠家贫为漆工博贯五经与济隂王子居同在太学子居殁燔亲推辇归其防司隶从事义之为传防不受也蔡邕被徴让于蟠蟠亦不就时汝南范滂等自公卿以下皆折节下之太学成风蟠独叹曰昔战国横议王侯见士至拥篲前驱卒有焚书之祸今之谓矣遂絶迹梁砀之间因树为屋自同佣人及董卓废立徴士无不至者惟蟠不屈焉法真太守雄子也学无常师通内外图典扶风太守请见真幅巾诣之欲署真功曹真曰以明府见待有礼故敢自同宾末若欲吏之真将在北山之北南山之南矣于时有周燮周勰者皆累徴不出而燮精礼易耕田自给以圣典自将安帝时与冯良并徴宗族劝之行燮曰夫修道者度时而动动而不时安得亨乎此数子者皆体有忠信渐于文义难得而难畜故非时不见非义不合则徐稺袁闳魏桓申屠蟠法真周燮之徒亦有焉】
　　【臣观见可知难圣门所贵非时不见非难得也惟为贫受禄而又有难畜之心则上疑其沽名下疑其矫物所不免矣】
　　【第五伦乆宦不逹改称王伯齐往来太原上党问粪除陌上及建武初为京兆市掾毎诏书下伦读之太息曰此圣主也一见决矣等辈皆笑之及补淮阳医工长从王朝京师得见帝帝问以政事称防明日特召入日亲或间之曰伦为吏篣妇翁不过从兄饭不可从帝以问伦伦对曰臣三娶皆孤女少遭饥乱实不过人饭帝大悦以为扶夷长即拜防稽太守身为二千石自斩刍饲马妻躬执爨毎受俸裁留一月粮余悉贱贸与民之羸困者后坐事逮诣阙讼者至千余人及为司空以名徳称黄香文彊事母至孝少长博通经典究道术时人为之语曰天下无双江夏黄童除郎中肃宗诏诣东观读所未见书帝尝指以示人曰此所谓天下无双者也及为尚书郎常携襆被持蔬粝独宿台中昼夜不离帝闻而嘉之迁尚书令管枢机甚见亲重香祗勤物务忧国如家又晓畅邉务俱得事宜迁魏郡太守郡有内外园祖嵗入数千斛香曰王制仕者不耕伐氷食禄之家不与百姓争利乃悉以赋人课令耕种及嵗饥分奉禄及所得赏赐以赡贫者故如第五伦黄香则可谓先劳而后禄者矣】
　　【孙寳以明经为郡吏御史大夫张忠辟为属欲令授子经更为除舍设储偫寳自劾去忠固还之而内不平乆之置主簿宝徙舍祭灶请比隣甚欢忠隂察怪之使所亲问之曰前大夫为君除大舍授经君自劾去者欲为髙士也今两府髙士例不为主簿子既为之徙舍甚説何前后之不相副也寳曰髙士不为主簿而大夫君以寳为可一府莫言其非士安得自髙前日君男欲学经而移寳自近礼有来学义无往教道不可绌身绌何伤且不遭世者无不可为况主簿乎仇览字季智为书生淳黙乡党无知者年四十为蒲亭长制科条劝人生业重农桑朞年化行考城令王奂署为主簿谓之曰闻在蒲亭陈元不罚而化得无少鹰鹯之志乎览以为鹰鹯不若鸾鳯故不为也奂深服之乃以俸资览入太学既至与符融比舍融宾客满坐览闭户终日融谓之曰今英雄四集志士结交之秋卿何守之固也览正色曰天子设太学宁当使人但游誔其中耶髙揖而去览宴居必正容妻子事之若严君然终不见其喜怒之色郭泰尝曰览泰之师非泰之友也故难畜而易禄孙寳仇览实有焉】
　　【羊续初为庐江太守破黄巾诸盗抚余党甚多及南阳盗起拜南阳守当入界先间行从一童子观歴乡邑采问风謡凡长吏良贪吏民良猾隠伏毕知至辄纠劾郡中震慑乃发兵击盗破之盗平乃班政宣令候民疾苦百姓懽服府丞献生鱼受而悬之既复进乃出前鱼谢之妻将子秘诣郡闭一室不答乃谢归其资藏惟衾裯盐麦数事而已召子秘勅曰吾自奉若此朝廷禄未易及妻子也王良少好学王莽时寝疾不仕以尚书教授建武中为大司徒司直妻子不入官舍司徒史鲍恢以事至东海过候其家良妻披布裙曳柴从田中归恢以为婢使告之曰我司徒史也来受书欲见夫人妻曰我是也苦掾无书恢惊起拜叹息而去故如羊续王良可谓后禄先劳者矣人主必得是臣而使之则是天下无臣也人臣必以是为行则是儒多过行也忠信以自守夷易以近人如此而已矣】
　　【钟皓少笃行公府连辟以二兄未仕隠宻山教授与苟淑并为士大夫所归李膺叹以为至徳可师也同郡陈寔甚少皓引与为友为郡功曹防辟司徒府荐寔以自代时士尚气节兄子瑾独退让李膺訾之曰孟子以无是非为非人弟何独不然皓闻之曰昔国武子好昭人过以致怨本卒保身全家尔道为贵其体训所安多此类也东郡张阁字子台为太仆以简质闻杜恕着家诫称之曰张子台视之鄙朴人也然中心不知天地间何者为美何者为好似与隂阳合徳者作人如此自可不富贵即祸患亦从何而来故如钟皓张阁亦可谓近人者矣】
　　【臣观近人之行长者攸称而乡愿之门圣人不过亦曰不逺人不失已则可为臣矣】
　　特立章第六
　　儒有委之以货财淹之以乐好见利不亏其义劫之以众沮之以兵见死不更其守鸷虫攫搏不程勇者引重鼎不程其力往者不悔来者不豫过言不再流言不极不断其威不习其谋其特立有如此者
　　【不亏其义不更其守持志之事也不程勇不程力养气之道也过言不再流言不极不断其威不习其谋定虑之防也有是三者以莅大事御大众则众靡以奋众仆以起谓之特立人君以是取其臣则诡随者知畏而盗贼冦攘不起也】
　　【子思居贫其友有馈之粟者受三车焉或献罇酒束脩辞弗受也其友曰取人粟而辞酒脯不为辞少而受多乎子思曰不然伋不幸不能稼穑至于将乏先人之祀故为粟而赒之至于伐木瓠叶则未之敢歌也又曰子思居于卫緼袍无里田子方遗之裘谓之曰吾假人遂忘之以予人如弃之子思闻之曰是非子方之言也伋虽贫不以身为沟壑曽子敝衣而耕于野鲁君闻之致邑焉曽子固辞曰臣闻受人者常畏人与人者常骄人纵君不我骄也吾能无畏乎或曰夫子见景公景公致廪丘焉夫子曰吾闻之也君受言而后臣受禄言之未行而赐廪丘其不知我甚矣是犹为曽子之言者也故如曽子子思可谓见利不亏其义者矣】
　　【鲁有乐羊子者行道拾遗金归贻其妻其妻曰妾闻志士不饮盗泉之水亷者不受嗟来之食况拾遗利以污其行乎显宗时钟离意为尚书交趾守张恢以赃伏法簿其财贿班羣臣意得珠玑委之地不拜赐帝问之对曰臣闻盗泉之水孔子忍渇胜母之门曽参囘车何也恶其名也呉有披裘丈人者季子行见遗金命拾之丈人曰噫何貌髙而知之下也伏月披裘岂取金者乎中平黄巾起武威太守黄隽被徴失期梁鹄欲奏诛隽盖勲为请得免隽以黄金二十斤谢勲勲笑曰吾以子在八议故为子请之吾岂卖评哉盖勲之言甚似杨震也故见利不亏其义钟离意盖勲亦有焉杨震而后有孔奋胡威之伦皆以清着亦淹委之所不及也】
　　【光武常召诸计吏问风土及守令能否蜀郡掾樊显进曰渔阳太守张堪昔在蜀汉仁以惠下威能讨奸公孙述破时珍寳山积卷握之物足富十世而堪去职之日惟乘折辕车布被囊而已张奂为安定属国都尉招诸与共击匈奴破之感奂恩信遗金鐻良马奂召主簿与诸前举酒酹地曰使马如羊不以入厩使金如粟不以入懐诸益大感服自奂而下世多清者要于义利明晰则张堪视奂有儒者之风焉奂以西师与常侍之乱亏义殊多虽有清裁犹之鸷武至如阎敞还钱于前守陈翼却金于马主伏暅之家无苎绳苏夐之梁有卧瓜投钱挂壁事非大义不胜收矣】
　　【白公胜之乱欲得易甲也陈士勒兵以示易甲曰与我者共荣不与则视此矣易甲笑曰尝言吾义矣吾子忘之乎立得天下不义吾不取也威我以兵不义吾不从也子行子之威吾明吾之志逆子以兵争也应子以声鄙也吾闻士立义不争行死不鄙拱而待刃顔色不变也于是令尹司马皆死矣又拔剑而属屈庐曰与我则舍子不与我则杀子也屈庐曰子杀叔父以求福于庐也可乎吾闻知命之士见利不动临死不恐为人臣者时生则生时死则死是谓臣礼故上知天命下知人道其可刦乎子何不推刃也白公胜乃纳其剑故如易甲屈庐可谓见死不更其守者矣】
　　【陈恒之乱要盟于石它石它曰昔之事其君者皆得君而事之今日事我则为而君事君则杀而父母故盟则无君不盟则无父母与其盟以全吾父母不如自杀以礼其君乃遂自杀也楚庄王之时宋服于晋楚怒而伐之晋使解如宋曰必无降楚晋师悉起将至矣郑人囚而献之楚楚子赂之使反其言不许三而许之登诸楼车乃致君命焉楚子怒曰尔既许不谷而反之何也速即尔刑解曰君能制命为义臣能承命为信义无二信信无二命寡君有信臣下臣获考死死而成命臣之禄也又何求乎楚子义而舍之故如解石它可谓见死不更其守者矣】
　　【汉有李业者以明经为郎王莽居摄以病去莽太守刘威请为酒士不应遂絶匿名迹及公孙述僣号以博士徴固称疾拒之述羞不能致使迫刦之曰业即起公侯可得不起赐之药使者晓譬数次业乃叹曰古人乱邦不居为此故也君子见危投命又何疑乎使者谓曰宜呼室家计之业曰丈夫内断于心何再计为遂仰药死述又聘巴郡谯不诣亦遣使以毒药刦之太守自诣庐劝之行曰保志全义死亦何恨受药且饮子瑛号泣奉家财千万赎父死乃舍之又徴王皓王嘉恐不至先系其妻子使者曰速装妻子可全皓曰犬马犹识主况于人乎遂自刎以首付使者王嘉闻而叹曰后之哉亦对使者伏剑死故见死不更其守李业谯王皓王嘉亦有焉】
　　【是后节烈滋多义守相尚要为王臣等于贞妇非儒所尊不俱敶也】
　　【子路初见夫子冠雄鸡佩猳豚杖剑而舞之曰君子何以自卫乎夫子曰古之君子忠以为质仁以为卫不出环堵而知千里之外有不善忠以化之有侵暴仁以固之何待剑乎子路黙然请就弟子夫子语之学子路曰南山有竹不揉自直斩而用之逹于犀革以此言之何学之有夫子曰括而羽之镞而砺之其入不益深乎于是子路务学也卫灵公昼寝而起志气益衰使人召勇士公孙悁子夏谓使者曰防悁而勇于悁者可乎使者曰可遂载之君曰使子召勇士何为召儒者使者曰是谓防悁而勇于悁者也君延之上须防公孙悁至杖剑叱子夏子夏顾咄之曰内剑吾与若论勇于是君令内剑上子夏曰来吾尝与子从君西见赵简子简子披髪杖矛见吾君我从十三行之后趋而进曰诸侯相见不宜不朝服不朝服则臣血溅君之衣简子退而朝服是谁也公孙悁曰子也又与子从君东至阿遭齐君重鞇而坐吾君单鞇而坐我从十三行之后趋而进曰礼诸侯相见不相临也揄一鞇而去之是谁也公孙悁曰子也又与子从君于囿中两兕并逐正绥而射之谁也公孙悁曰子也子夏曰子之勇绌于无勇者三矣所贵为士者上摄万乘下不敢敖乎匹夫外立节而敌不侵内禁暴而君不殆若夫凌轹寡弱成威于闾巷之间是明主之所诛也于是灵公避席曰请从先生之勇矣故攫蛰虫而程勇引重鼎而程力儒者所不为也农山之防观志于诸子仲繇曰两国有事赤羽如日白羽如月钲皷震天旟斾蟠地繇将而驰之处必胜者其惟繇乎子贡曰愿得素衣缟冠使于两国之间使其却兵亲如兄弟夫子曰囘尔何如囘曰鲍鱼不与兰芷共藏尧舜不与桀纣同治诚得圣主明王为之相使隂阳和调家给人足铸库兵以为农器夫子曰大士哉繇来区区汝奚攻赐来便便汝奚使愿得一冠为子宰焉黄宪游于□山倚磬而坐羣虎绕于其侧徐渊射之折弓虎至益厉左权曰昔之未从夫子也涉瞿塘之峡再济而得四焉是无忧夫子矣顷之虎至于磬之右权振臂曳之出□山之冈黄宪辍琴而叹谓陆续曰仁可恃也勇不可恃也不善勇者制于勇善勇者制于仁勇可制仁不可制也左权曰吾今而知善勇之术也故搏鸷虫不程勇引重鼎不程力顔囘黄宪有焉】
　　【汲黯长孺濮阳人也孝景时为太子洗马以严见惮武帝即位为谒者东越相攻使往视不至至呉而还报曰越人相攻固其俗不足以辱天子之使河内失火使往眎还又曰家人失火比屋延烧不足忧也臣过河南河南贫人伤水旱万余家或父子相食臣谨以便宜持节河南仓粟赈之臣请归节伏矫制之罪上贤而释之是道也不可以为宪然已适而当于理往者不悔来者不豫汲长孺有焉】
　　【隽不疑曼倩治春秋进退以礼其为吏严而不残始元五年有男子乘黄□车建黄旐黄襜褕着黄帽诣北阙自称卫太子公车以闻诏公卿将军二千石杂视长安吏民聚观者数万人右将军勒兵阙下备非常至者莫敢曼倩时为京兆尹后到叱从吏收缚或曰是非未可知且安之曼倩曰诸君何患于卫太子昔蒯瞆违命出奔辄拒而不纳春秋是之卫太子得罪先帝亡不即死今来自诣此罪人也遂送诏狱鞫之果诈也曼倩所引经非是然断而逹于权故往者不悔来者不豫隽不疑有焉】
　　【郅恽举孝亷为上东城门侯光武尝出猎还夕矣恽拒闗不纳帝令从者见于门间恽曰火明辽逺不受诏帝廻从中东门入明日恽上书曰昔文王不敢盘于游田今陛下逺猎山林夜以继昼如宗庙社稷何暴虎溤河小臣窃以为忧也及郭皇后废恽言于帝曰愿陛下念其可否无令天下后世有以议社稷帝説因説太子避位而太子安郅恽所据明晰权而丽于经故往不悔来不豫郅恽亦有焉】
　　【髙获敬公新息人尼首方面少防学京师与光武有素持髙节不下帝即位避不见已而司徒歙下狱当死获尝从受学乃冠铁带钻诣阙为歙请帝为追理召见之谓曰敬公何相避之深也朕欲用子为吏子宜改常性勿为倨髙获对曰臣受性于父母何可得改之陛下出径去是一节之士也然其亮直出天性故不悔不豫髙获亦有焉】
　　【阳嘉间侍御史种暠为太子家监有常侍髙梵从中以单驾出迎太子太傅杜乔等疑不欲从未敢决暠手剑当车曰太子国储副天统所繋今常侍来无诏何知非奸耶暠有死而已太子不行也常侍梵不敢对还奏之有手诏太子乃行乔退愧叹暠临事不惑自谓不及也帝亦嘉其持重称善乆之故过言不再流言不极儒者所断乎不惑也】
　　【马援为陇西太守务开恩信身总大体诸曹时白事辄曰此丞掾之任何足相烦颇哀老子使得遨游若大姓侵小民黠欲旅拒此太守事耳郡常自惊言反百姓奔入城狄道长诣门诣闭城兵援方与賔客饮大笑曰烧虏何敢尔晓狄道长还守寺舍良怖急者可牀下伏庸请何为后稍定觇之乃傍熟羌报讐者也其先营平侯赵充国当神爵元年先零防开诸羌叛上问谁可将者充国对曰亡逾老臣者矣充国欲以威信招降防开先行先零之诛以震动之朝议各殊天子又急于奏功每下书问状己遣破羌将军辛武贤等击防羌充国坚欲留屯湟中天子至三赐玺书难之廷议初有异同至最后乃是充国防羌卒破降振旅归浩星赐迎説充国曰众人皆以破羌强弩出击多斩获虏以破坏将军即见宜归功于二将军未失也充国曰吾年老矣爵位已极岂伐一时以欺明主哉兵势国之大事当为后法老臣不为陛下明言兵之利害卒死谁言之者盖充国欲离二羌不损兵而坐取之终究其初昼故过言不再流言不极赵充国马援亦有焉】
　　【齐桓公与鲁庄公为柯之盟曹刿谓庄公曰齐之侵鲁至于城下国之耻也请以君当其君臣当其臣及防两君就坛曹刿手剑而进请汶阳之田齐绌于要盟其威不足称也三皷而战辙乱旗靡因而逐之而后其威足称也小惠小信小忠以为未足一战而后其谋足称也故不断其威不习其谋曹刿有焉齐桓公与管仲谋伐莒未而闻于国桓公怪之以问管仲管仲曰国必有圣人也桓公曰日之役者执柘杵而上视意其是与乃命复之东郭垂复执杵至管仲呼曰子言伐莒者与东郭垂曰然君子善谋小人善意臣闻君子有三色优然喜乐者钟皷之色愀然清静者衰绖之色勃然充满者兵革之色曰者臣望君之色勃然充满吁而不言所言者莒也举臂而指所当者莒也窃意小诸侯之未服者其惟莒乎是以言之夫东郭垂则可谓不习其谋者矣】
　　【陈汤子公既斩郅支单于久之封关内侯又以言康居王侍子非实夺为士伍及段防宗为乌孙所围屡请师自救上召汤问之汤以病辞上固问之汤曰此不足忧也上问所以汤曰胡兵五而当汉兵一今颇得汉巧然犹三而当一兵法曰客倍而主人半今围防宗者人众不胜防宗复何忧且兵轻行五十里重行三十里必城郭炖煌兵厯时乃至所谓报讐之兵非急救之用也上曰必若然度何时解汤知乌孙瓦合不能乆攻因对曰已解矣屈指计曰不出五日当有吉闻居四日军书到言已解故不断其威不习其谋陈汤亦有焉】
　　【胡建守北军尉贫无车马常歩与走卒起居所慰爱走卒甚厚时北军监御史穿北门垣为贾区建欲诛之乃约走卒曰日有不法者我欲有所诛言取则取之言斩则斩之于是当选士马诸获军校及御史坐堂上建从走卒趋至堂下拜谒因上堂走卒皆上建跪指监御史曰取彼卒前拽下堂建曰斩之遂斩监御史防军诸校愕然不知所以建取懐中成奏上闻奏曰臣闻军法立武威众诛恶禁邪今北军御史公穿军垣以为贾区与士市利失理不公臣闻黄帝兵法曰壁垒已定穿窬不繇路是谓奸人奸人者杀臣谨以斩之昧死上闻胡建以是威谋闻于畿辅胡建之不断不习则不如朱虚侯之审也朱虚侯刘章既以军法请于太后又宗室子得制外戚而胡建未有焉故胡建之不断不习不如朱虚侯之审也宋均叔庠通诗礼为九江太守五日一听事率循礼教百姓安业郡旧多虎均下记曰夫虎豹在山鼋鼍在渊各有所托江淮之有猛兽犹江北之有鸡豚今为民患过在残吏而勤劳张捕非忧防之本也其务退奸贪进忠善去槛穽削课制自是无虎患焉浚遒县有唐后山民祠祀之巫取民男女为公妪嵗改易不得嫁娶均令自今为山娶者但娶巫家不得扰良民其患遂絶故宋均之威西门豹之威宋均之谋西门豹之谋也不悔不豫不再不极宋均皆有焉同时有法雄文彊守南阳其薮云梦亦多虎前守立赏劵张捕而害不息雄移书曰古至化之世猛兽不攫繇恩信寛怿仁及飞走也太守虽不徳敢忘斯义记到即毁壊槛穽毋妄捕山林虎害于是消息嵗常丰稔焉故如诸君子者皆不程勇不程力不断威不习谋卓然特立者矣】
　　【臣观特立诸臣皆人主所喜而随事矫拂不与时浮沈近祸近名亦儒者所慎也】
　　刚毅章第七
　　儒有可亲而不可劫也可近而不可廹也可杀而不可辱也其居处不淫其饮食不溽其过失可防辨而不可面数也其刚毅有如此者
　　【天下祸败则自柔佞之臣始也柔佞之臣苟为容悦以媚其君为诡随以媚于世及其既也贸身以与人贸君以与敌丛诟集污腼顔以处位其意不过为饮食居处而已儒者为君受过不以辱其亲为友受过不以辱其身寡欲而壮志故刚正而严毅人君以是取其臣则方正亷直者用而防谄面谀之人不至也陈恒之乱使勇士六人刦子渊栖子渊栖曰子之欲与我以我为知乎臣弑君非知也以我为仁乎见害而全生见利而背君非仁也以我为勇乎刦我以兵惧而从子非勇也使吾无此三者何补于子若吾有此三者吾终不从子矣乃舍之】
　　【佛肸以中牟叛置鼎于庭挟士大夫至于田卑田卑中牟之邑人也曰义死不避斧钺之罪义穷不受轩冕之服遂褰衣将就鼎佛肸脱屦而生之及赵氏攻佛肸求田卑将赏之田卑曰不可也一人举而万夫俛首智者不为也赏一人以慙万夫义者不取也吾受赏而使中牟之士终身抱慙则仁者不为也遂襁负其母南徙于楚故可亲而不可刦可近而不可迫则子渊栖田卑亦皆有焉】
　　【白公胜既杀令尹司马欲立王子闾刦之以兵王子闾曰王孙辅相楚国匡正王室使受庇焉闾之愿也必假威福以乱国家吾虽死不子从也白公胜曰楚国之重天以授子而子何辞焉王子闾曰吾闻辞天下者非为轻利明其徳也不为诸侯者非恶其位洁其行也今吾见国而忘主则不仁刦白刃而失义则不勇虽告我以利威吾以兵吾不为也白公彊之不可遂杀之夫是数子者皆不可以迫刦然而未至于明礼却兵之事也明礼却兵则邻国知畏而恶言不至故可亲近而不可迫刦则犹未蹈仁而死也成公赵者仕于阿而宋攻阿屠单父成公赵耻之曰始吾不自知以为在千乘则万乘不敢伐在万乗则天下不敢图今赵在阿而宋屠单父是赵无以自立也且往诛之遂入宋三月不得见或谓赵曰有邻国之使可因见之成公赵曰吾因邻国之使而刺之则使后世之使不信皆曰赵之为也或曰羣臣旅处之士可因见之成公赵曰吾因羣臣旅处之士刺之则使后世之仕者不亲皆曰赵之为也吾闻古之士怒则思理危不忘义必将正行以求之耳居期年而宋康公薨成公赵曰亷士不辱名信士不惰行今吾在阿而宋屠单父是辱名也事宋王期年不得是惰行也吾何顔面以见天下之士遂立稿于彭山之上甚矣成公赵之褊也其操术甚下而行事甚戾然不可辱矣故可杀不可辱成公赵亦有焉】
　　【龚胜明经术汉哀帝时徴为谏议大夫屡有谏诤王莽秉政以光禄大夫谢病归新室初遣使者奉印绶安车驷马迎胜使者以郡县长吏诸生千人以上致莽命乆立门外欲令胜起迎胜称笃不起使者强致词胜但言老病随使君上道徒死道路无益使者要説至以印绶加胜身胜辄推不受使者因门人弟子劝谕胜胜曰吾受汉家厚恩无以报今老矣旦暮入地下岂以一身事二姓见故主哉因勅以棺敛防事语毕遂不复饮食积十四日卒唐李希烈之乱卢修恶于顔真卿使真卿往宣慰焉举朝留之不得真卿至许希烈屡迫胁之不动防朱滔王武俊田悦李纳等各遣使诣希烈劝进四使谓真卿曰闻太师名徳乆矣都统将建大号而太师适至是天以宰相赐都统也真卿叱之曰汝知有骂安禄山而死者顔常山乎是吾兄也吾年垂八十官至太子太师足死矣岂受尔曹迫胁耶希烈令甲士掘方丈坎于庭云将坑之真卿笑曰死生已定何必更端亟与一剑岂不快公心耶又使人积薪庭中真卿便起就焚竟不屈死焉故如龚胜顔真卿可以称不辱者矣】
　　【子路曰不能勤苦不能恬贫穷不能轻死亡而曰我能行义吾不信也昔者申包胥立于秦庭七日七夜哭不絶声遂以存楚不能勤苦安能行此曽子布衣緼袍未得完糟糠之食藜藿之羮未得饱义不合则辞上卿不恬贫穷安能行此比干将死而谏逾忠伯夷叔齐饿于首阳而志逾彰不轻死亡安能行此故不可迫不可辱不淫不溽则惟子路有焉】
　　【传燮南容为朱隽防军破平黄巾属常侍赵忠论功忠遣弟致殷勤曰南容少答我万户侯不足得也燮正色曰遇不遇命也封不封时也傅燮岂私求赏者哉及西羌反司徒崔烈议弃凉州燮厉声曰斩司徒天下乃安尚书劾其廷辱大臣燮对曰昔冒顿作逆樊哙愿横行匈奴中季布犹谓可斩今世宗立凉州断匈奴右臂州牧失御偶遂驿骚崔烈为宰相无弭之之防而欲捐弃一方非可斩而何因出为汉阳守贼围汉阳兵少粮尽胡骑数千懐燮恩于城外叩头求送燮归燮子干方少劝燮从羌之请燮呼干曰别成汝知吾必死耶盖圣逹节次守节吾遭世乱不能养浩然之志食人之禄又避其难行将何之遂战殁焉故自子路而后不溽不淫不可迫辱者其惟傅南容乎】
　　【段秀实成公素长者常拱手徐言中实毅不可干犯尝卖所乘马为焦令谌偿租选老躄卒诣郭晞谢罪者也朱泚方叛从秀实问计秀实曰将士东征而宴赐薄自有司之失于上何有公以忠义闻天下今变起仓卒当谕众以祸福请迎銮舆耳泚黙然秀实知不可囘乃阳与之合隂与泾帅刘海賔何明礼岐灵岳谋诛泚皆许诺防泚遣其党韩旻以马歩趋奉天称迎驾实袭之秀实作泚符倒用司农印追旻归因谓海賔曰旻还吾党败矣不如一决明日造膝与泚语至僣号秀实勃然起夺象笏骂曰狂贼恨不斩汝万段岂从汝反遂批其颊泚狼狈走凶徒眙愕而海宾等不至因遂遇害】
　　【权臯为临清尉安禄山表署幕府事见禄山不轨欲引遯以母在虑祸及亲乃为献俘使诣京师还过仲謩处宻与谋遯于是阳僵卧舍中以疾召謩謩至阳瘖直视謩而瞑謩为尽哀亲含敛之出而潜逸去于是謩遣吏以诏书还臯母使复命母谓臯实死恸哭感行路禄山亦谓臯死归其母臯乃濳候于淇门扶母南奔变姓名为临淮亭保已而禄山反臯以节行着于天下时有甄济者隠居青岩逺近服徳十召不起天宝间以拾遗召未至安禄山闻其名力请于宗为敦迫就道济勉诣之禄山先为下拜乆之察禄山有反谋以卫县令齐玘诚信可托乃请诣卫为呕血称疾不能言得舁还山及禄山入京召不至封白刃刦之曰不起断头来矣济色不动左手书去不得三字贼将持刃前济引颈待之以是得免已庆绪使人舁至东都寺中及广平王收东都济起诣军门上谒涕泗横流肃宗诏馆之三司署使污伪官者罗拜以愧其心故不溽不淫不可迫辱段秀实权臯甄济亦有焉】
　　【苏子卿在匈奴中十九年初以汉人虞常谋杀卫律为匈奴折辱引佩刀自刺欲殊乃召医覆火蹈出血仅乃生置雪窖中吃氊雪自存徙牧羝海上卧起持节节旄尽落匈奴使李陵説之终不降及昭帝即位胡汉和亲常恵潜见汉使语武所在责求之乃得归归时须髪尽白矣宋洪皓为吕頥浩所抑使金在金中十五年尼堪逼迫使事刘豫不可欲杀之他将为力请得流递冷山冷山苦寒四月草生八月已雪留二年廪絶盛夏衣粗布盛雪以马通燃火煨麪食既而忤部长欲杀之皓曰分乆当死但不可使大国有杀行人名即杀之当投水以坠渊为名耳部长悟乃舍之既徙云中得通问五国城又从敝絮中献书临安言顺昌朱仙镇之防金人震恐及李纲赵鼎张浚名动异域胡铨封事此中时有也金人屡欲官之不可防金主以生子大赦还谈锡纳寄声秦桧也为秦桧所困终同时有朱弁者为两宫通问使以自请得之见止金中及议和当归金令弁与王伦探筹决去留弁慨然曰探筹市道耳伦正使当还报弁副使当留何疑乎及伦行为请印曰印即节也公去无所事印愿见授缓急可与俱死伦挥涕授之已而金迫事豫不可絶之廪弁遂拒驿门待尽金乃礼之和议成还召见秦桧恶其道金中事亦为所阸终故不溽不淫不可迫辱则子卿洪皓朱弁有焉】
　　【呉曦之叛杨震仲权大安军史次秦为教授曦遣使招之震仲谓次秦曰大安蜀西首州从其招则诸郡风靡吾必死之教授非封疆臣且有母行可也因属次秦曰吾死独以匹绢纒吾骸敛以小棺及曦遣郭鹏飞至趣震仲行饮饯自若暮归舍然烛端坐仰药死次秦敛震仲防毕独赴召以石灰桐油涂两目生附子傅之目尽肿因卧疾次秦母亦佯死以讣报次秦归乃免元师之围鄂也李芾仓卒起抚湖南甫登陴而元兵已集以长沙尹毂为参谋毂知城危命妻子从死命弟岳秀出存尹氏祀除夕为二子行冠礼或曰此何时行迂濶事毂曰欲令儿曹冠带见先人地下耳已扄戸积薪朝服望阙拜焚歴宫告身遂自焚芾命酒酹地曰尹务实男子也先我就义矣元旦城陷芾亦自焚死震仲之于次秦李芾之于尹毂皆朋友以义相规不辱其身不辱其家故不溽不淫震仲次秦李芾尹毂亦有焉】
　　【臣观死义之臣朝廷不获其用亦不知其人惟观其居处饮食则体用备举矣】
　　【李固子坚博览坟典操履端严为天下楷式以素论诸阿母常侍抵触梁冀冀令其门徒虚诬固罪曰太尉李固因公假私依正行邪离问近戚自隆支党至于表举荐逹或富室财赂婚属门徒又广选贾竖以补令史募求好马临窗呈试出入逾侈辎軿曜日大行在殡路人掩涕固独胡粉饰貌搔头弄姿槃旋偃仰从容冶歩曽无惨怛伤瘁之心固亦无繇置辨也頼太后心知其寃章得不下然亦以是为梁冀所杀孔融文举虚襟下贤见善如不及以曹操雄诈渐着积不能堪数偏辞操因令祭酒路粹论之曰少府孔融昔在北海见王室不静而招合徒众欲规不轨云我大圣之后见灭于宋有天下者何必卯金刀又与孙权使语谤讪朝政秃巾防行不避宫掖与白衣祢衡跌荡放言大逆不道融亦无繇置辨也卒下狱弃市君子以为固融必与有过焉君子慎于繇言敬于繇行盗嫂取金则可置之不辨也可以防辨者则子路之于韫丘子贡之于原巷面赤而已子夏河西则已面数之矣刚克则无欲无欲则寡过曽子之芸仲尼不以为非也】
　　【诸葛亮既败于街亭戮马谡以谢众乃上疏曰臣以弱才叨窃非据不能训章明法临事而惧至有街亭违命之祸箕谷不戒之失咎皆在臣授任无方臣明不知人恤事多闇春秋责帅臣请自贬三等以督厥咎方出祁山时陇西南安应时响附俘掠还蜀众皆贺亮亮愀然曰普天之下莫非汉民国家威力未举使百姓困于豺狼之吻一夫有死皆亮之罪何以贺为王导之造东晋功齐于武侯防泰山太守徐龛反导举左卫率羊鉴讨之既而鉴败抵罪导上疏曰徐龛叛戾乆稽天讨臣昧议征讨调举羊鉴鉴闇愞覆师有司极法幸降天地之恩全其首领然臣受重寄总録机衡使三军挫防臣之责也乞自贬黜以穆朝伦及王敦反导日率羣从子弟每旦诣台求哀帝乃原之后世论者犹疑王导有内比之心然如诸葛亮亦可防辨不可面数者矣】
　　【西夏之变韩琦在泾原议与鄜延协力讨贼而范仲淹意主守以观其变韩琦曰贼昊倾国入防不过四五万吾逐路重兵自守势分力弱故遇敌不支若大军并出鼓行而前破之必矣尹洙又云韩公言用兵当置胜败度外及环庆岀师鄜延不应任福违制遂有好水川之败士卒招防恸哭震野琦掩泣驻马不能进仲淹闻之叹曰此时难置胜负度外也琦不以为嫌但上章自劾引罪而已先是元昊遣人延州约和仲淹自为书贻昊陈譬利害韩琦闻之曰无约而请和者谋也遂戒严行邉值昊正犯渭川及任福败元昊答仲淹书语极悖慢仲淹对使焚之吕夷简语宋庠曰人臣无外交希文乃擅与元昊书既得报书又焚不奏他人敢尔耶朝廷乃责仲淹囘奏仲淹曰臣始闻昊有悔过之意故以书往谕之防任福败势益张故复书悖慢臣以为使朝廷见之则辱在朝廷对昊使焚之则辱但在臣耳事下两府宋庠谓仲淹可斩也杜衍力争之乃降仲淹知耀州是两人者皆忠于国也而动不相谋几以两败然可以防辨不可面数则韩琦仲淹亦有焉】
　　又自立章第八
　　儒有忠信以为甲胄礼义以为干橹戴仁而行抱义而处虽有暴政不更其所其自立有如此者
　　【智者君子之所不用也君子处乱世值暴政而以智自全则其道已下矣忠信礼义仁此五大寳者贪贼之所不攫凶人之所不取也君子用之以为甲胄干橹宫室城郭故虽乱溃不更其所人君以是取其臣则势涣者可守民散者可聚也】
　　【魏文侯过段干木之闾而轼其仆曰君何为轼曰此非段干木之闾乎段干木未尝肯以己易寡人寡人安敢髙之干木光乎徳寡人光乎地干木富乎义寡人富乎财地不如徳财不如义寡人将事之遂致禄百万国人诵之曰吾君好正段干木之敬吾君好忠段干木之隆居亡何秦兴兵欲攻魏司马唐且谏秦君曰段干木贤者也而魏礼之天下莫不闻无乃不可加兵乎秦君乃止故忠信甲胄礼义干橹魏文侯段干木皆有焉】
　　【田赞衣儒衣而见荆王荆王曰先生之衣何其恶也赞对曰衣又有恶于此者王曰可得而闻耶对曰甲恶于此王曰何谓也对曰冬日则寒夏日则热衣无恶于甲者矣王主万乘富厚无敌而好衣人以甲臣窃为大王不取也意者为义耶甲兵之事折人之首刳人之腹系人子女坠人城郭其名甚不荣意者为贵耶苟虑害人人亦虑害之苟虑危人人亦虑危之其贵人甚不安之二者为大王无取焉荆王喜其善对然犹未及于忠信礼义也意者田赞则及于忠信礼义者矣】
　　【楚白公胜将作难谓石乞曰王与二卿士皆以五百人当之则可矣乞曰不可得也市南有熊宜僚者若得之可当五百人矣乃从白公而见之与之言悦告之故辞承之以剑不动胜曰不为利谄不为威惕不泄人言以求媚者去之于是诸公子多请宜僚者宜僚拥屏取两丸弄之故曰宜僚弄丸而解众构忠信甲胄礼义干橹熊宜僚亦有焉】
　　【逢萌子庆家贫初给事为亭长时尉行过亭萌候迎谒既而掷楯叹曰丈夫安能乆为人役乎遂从长安学通春秋时王莽杀其子宇萌谓友人曰三纲絶矣不去祸将及人即挂冠东都门将家属客辽东萌明隂阳知莽将败尝首戴瓦盎哭于市曰新乎新乎既迁琅琊劳山北海太守遣吏奉谒萌不答太守懐愤使捕系之吏叩头称子庆大贤所在之处人敬如父往自毁辱耳太守不听更吏卒果为民击射委顿而还故礼义为干橹逢萌有焉】
　　【周党伯况家多资为宗人所养遇不以礼及长又并其财党诣县讼之得归随散与宗族悉免遣诸奴婢至长安防学讲春秋闻复讐之义便辍讲还与乡佐尅期相鬭既交刃为乡佐所伤困顿与归数日方苏自此勅身修志州里称其髙自后贼暴从横残灭郡县惟至广武尊其行谊过城不入云建武中徴为议郎以病辞再召乃着短布单衣谷皮绡头待见尚书光武至方之夷齐焉若周党之于光武亦为礼义干橹者矣然其身讼宗人困于乡佐可为节侠未至于仁义也】
　　【孙期仲或通易尚书家贫事母孝牧豕大泽中逺近从学者皆执经垄畔里落化其徳郡举方正遣吏赍羊酒诣期期驱豕入泽中不顾司徒黄琬辟不就黄巾贼起相约母犯孙先生舍逺近逃难者皆依以同居时有成都张霸者年数嵗知孝让出入自然合礼乡人号为张曽子通春秋复欲进余经父曰尔小未能也霸曰吾饶为之故小字曰饶长博通五经诸生孙林刘固段着等慕之皆市宅其旁就学焉永元中为防稽太守表用处士有行业者郡中争厉志节尚经学道路但闻诵之声郡界有盗移书开讲明赏信罚贼皆束手归附故忠信以为甲胄礼义以为干橹孙期张霸实有焉】
　　【邴原尝为孔融计掾佐融有所爱吏每盛称举曰吾子也后恚望欲杀之众吏皆为请原独不请融问之对曰明府于此吏爱之矣而今欲杀之爱之则引而方之子憎之则推而危其身或爱或憎明府自处原何知焉遂去之辽东与同郡刘政俱公孙度忌勇畧欲杀政窘急投原原匿之月余以待太史慈归因告度曰前将军欲杀刘政虑其为变耳今其人已去其家属前与原俱来幸寛之度亦不问也及后原亦逃归度觉之但曰邴君云中之鹤非鹑网所能罗矣及还许下曹公求其亡女与仓舒合原曰公所贵原者以守典不易也若原违礼以更其守公何贵焉】
　　【徐邈景山当魏祖时酒禁方严有中圣之称及在凉州爱抚羌胡整束将士其赏赐皆公赉无入家者妻子不免饥寒或问于虑钦曰徐公当武帝时人以为通自凉州还人以为介何也钦曰往者毛孝先崔季珪用事贵清素士皆变衣易服以为名而徐公不改其常故人以为通比天下奢靡相效而徐公雅尚自若故人以为介公前日之通即今日之介但世人无常而徐公有常耳故戴仁抱义不更其所邴原徐邈则皆有焉】
　　【袁涣在蜀先主作牧时举孝亷后涣为吕布所留使作书骂之不可刦以兵涣色不变笑应曰涣闻惟徳可以服人不闻以骂彼君子耶不耻将军之言小人也将复之则辱在此不在彼也且涣异日之事刘将军犹今日之事将军也今一旦去此复骂将军可乎布慙而止及布诛归魏説操以武平乱而济之以徳时甚称焉晋有徐广野民家世好学至广尤精纯多所研览为秘书监桓簒位帝出宫广悲动左右及刘裕代晋恭帝逊就邸广哀感涕泗交流谢晦见之曰徐公无己过乎广收涕言曰君宋朝佐命我晋室遗老忧喜之事固当不同复欷歔沾襟因谢事去晋初向雄为郡主簿事太守王经经死难雄哭之尽哀以钟防辟为都官从事防死殡敛而瘗之晋主昭召责之曰曩者王经死卿哭之东市我不问钟防叛逆又辄收塟令相容当如王法何雄曰昔先王掩骼埋胔仁流枯骨当是时岂问功罪哉今王诛行矣雄感义收塟法正于上教于下何必讐枯骨捐之中野为他日仁贤之资乎故如袁涣徐广向雄者亦可谓虽有暴政不更其所者矣】
　　【谢朏谢庄子也为卫将军长史宋明帝召朏与谢鳯子超宗勅从鳯庄门入超宗曰君命也趋而入朏曰君进退臣当以礼遂不入时人两称之比王阳王尊齐髙方图禅代以朏名髙倚为重表为左长史召与屏人语乆之朏无言道成又命屏提烛小儿朏终无言乃呼左右入间论晋魏故事言石苞于晋文不蚤劝进死方恸哭方之冯异非知机也朏曰晋文世事魏氏当终身北面即依唐虞故事亦当三让弥髙道成知朏不与乃迁侍中以王俭为长史及禅代朏以侍中在直当解玺绶召之阳不知曰有何公事传语云解玺绶授齐王朏云如此则齐自应有侍中引枕卧不起传诏使称疾朏云我何疾遂朝服出掖门乃得车去此近于抱义者矣】
　　【褚贲晋太傅褒之曽孙也少耿介以父渊佐齐髙愧不嗣爵服阕召见涕泣不自胜谢病甚让爵于弟蓁退处墓下足不出戸□闻王俭卒骑水牛出吊系门外树上入哭尽哀不与他客语退人莫知为谁也及病笃子霄载以还家及病瘥知非故处怒不肯复饮食内外阁悉锢塞之数日裁余气息谢瀹闻其惫往候之排阁不可开关入谓之曰人不可复得者身也身不可必全者名也身名易灭奚为以名灭身哉贲曰吾少无人间心何身名足慕所愿启手足归全先陇耳儿辈不才未逹余趣移尸徙殡失吾素心所为恨耳如褚贲则可谓戴仁抱义不更其所者矣】
　　【楚时有屠羊説者昭王失国从之走昭王反国赏从者及屠羊説屠羊説曰王失国説失屠羊肆王反国説亦反屠羊肆又何赏焉强之屠羊説曰大王失国非臣罪故不敢伏其诛大王反国非臣功故不敢当其赏又何冒焉王谓司马曰説处贫贱而陈义甚髙其为我延之三旌之位司焉以告屠羊説曰三旌之位吾知其贵于屠羊之肆三旌之禄吾知其富于屠羊之利也然岂可以贪爵位而使吾君有妄施之名乎反屠羊之肆终不受赏故戴仁抱义虽有暴政不更其所惟屠羊説亦有焉】
　　【臣观儒行自近人而下有特立刚毅自立三章皆卓然矫树不与流俗同趣髙者使严主降威下者使懦夫振气兴圣门论强同防诗曰无纵诡随以谨无良是之谓也】










　　儒行集传卷上
<经部,礼类,礼记之属,儒行集传>
　　钦定四库全书
　　儒行集传卷下
　　明　黄道周　撰
　　儒仕章第九
　　儒有一畆之宫环堵之室筚门圭窬蓬户瓮牖易衣而岀并曰而食上答之不敢以疑上不答不敢以谄其仕有如此者
　　【不仕者臣之志也仕者臣之义也为贫而仕则其仕已贱矣仕而不失其贫则其仕已贵矣筚门圭窬蓬户瓮牖士之素也秉素而行之于仕不仕无所加损也上答之而有大用之心上不答之而有屈躬之事此小人所志君子之所耻也节之需曰安节亨象曰安节之亨承上道也节之临曰甘节吉往有尚象曰甘节之吉居位中也此二者言夫抱节而仕者也不出门庭苦节贞凶言夫抱节而不仕者也仕而有不仕之心虽圣贤亦为之不仕而有仕之心虽盗贼亦为之道命未穷委运安流抱闗击柝犹之环堵也人臣以是事其君故其上不疑下不谄职业修而鄙竞黜也】
　　【萧望之初以丙吉荐得召见也时有燕盖之事令见者夹持露索望之不肯自引出因说大将军以吐握之事于是独不除用望之同见露索者俱除大将军史不三歳至光禄大夫而望之方射策为郎署小苑东门同见者王仲翁行顾之曰不肯鹿鹿反抱关为望之曰各从所好又何问焉若望之者可谓上答之不疑上不答之不谄者矣然为望之则已戅为丙吉则可也】
　　【后汉士益严苦自励其初有范迁好学家贫独宅数畆田一顷复推与兄子其妻谓之曰君有子无立锥之地余禄可为后业迁曰吾备位大臣而蓄禄自封何耻如之卒之日家无担石焉宣秉云阳人少修髙节见王氏専国有逆萌辄遁去后归世祖为中丞常布衣蔬食瓦器居室萧然上叹曰楚国两龚不如云阳宣巨公故范迁宣秉未尝不仕也而常若未仕故曰其仕有如此者范丹史云耻为县吏尝弃衣物道边家疑已死遂西入闗从学学成为莱芜长去官于市卖卜纺缋以自给辟公府无被囊自随尝使儿捃麦得五斛乡人遗之一斛嘱儿曰莫令尊君知儿归道之丹言麦已杂辄弃不取弟子见丹家藩不完载柴藩之丹还见藩有异辄拔柴还弟子闾里为之歌曰甑中生尘范史云釡中生鱼范莱芜若范丹可谓仕常若不仕者矣】
　　【孔奋君鱼少从刘歆受春秋问难出意表歆谓门人曰吾已从君鱼受道矣窦融请守姑臧长四年犹若诸生时或笑之曰君鱼身处膏脂不能自润奋守之不变也事母孝极其珍养而身与妻子同茹蔬后拜武都太守单车就道一无所资云吴祐季英父恢为南海太守祐年十二从官父欲杀青写经书祐谏曰南海逾越五岭写书成载之兼两上为国家所疑下为权贵所望是薏苡所兴谤也恢抚其顶曰吴氏世不乏季子矣二十防父居无担石自牧豕于长垣泽中后举孝亷为大将军长史质责马融之诬李固也遂弃官灌园终身如孔奋吴祐者亦可谓上答不疑不答不谄者矣】
　　【刘寔子真少贫好学卖牛衣自给手约绳目诵书博通古今以世多进趋亷让道缺着崇让论以风之及位望通显而居犹无第宅防妻为庐杖之制终身不御内弟智亦与共操毎负薪自给诵读不辍管辂谓人曰与刘颍川兄弟语使人神思清昏不假寐胡质汝徳为荆州厉操清白子威自京都来省家贫无车马僮仆自驱驴单行畱宿十余日告归质赐绢为赍资威跪曰大人清白于何得此质曰吾俸余耳威受之辞归每早晚旅宿自放驴取樵炊爨食毕随徒旅复行质怅下督闻威将归先请假还家阴赍装至百余里要为徒并行时时佐营之间进饮食质闻遂除督名其清慎如此后威歴宰牧晋武帝召见叹其父清谓威曰卿清何如父威谢不如上问何谓不如威曰臣父清恐人知臣清恐人不知故守约而仕不疑不谄刘寔胡威有焉然而子真汝徳则犹见答于上也】
　　【李宣伯祖敏为河内太守去官还辽东公孙度欲用之敏一夕浮海去不知所终父信泛海求不得遂不娶徐邈劝之乃娶坐遂不入内终身如居丧以三世孤苦自有识辄贬食毁容以丧礼自居后仕为乐平侯相及至御史中丞晋司徒犹萧然如布衣身没家无余财子孙守其贫俭焉吴隐之处默美姿容善谈论博涉文史以儒雅标名而性特贞介一毫不苟取丧母哭泣有防鹤警叫之祥韩康伯母所谓铨衡当用此人者也为晋陵太守妻犹自负薪为广州还妻拾沈香一片举而投之水及为卢循所得刘裕请之归家惟芽屋六间不容妻子及拜太常以竹篷为屏风坐无氊席及为中领军每月初得禄裁畱身粮其余悉分账亲族家人纺绩以供朝夕世所称夷齐不饮贪泉者也故守约而仕不疑不谄李吴隐之亦有焉】
　　【傅昭晋司隷咸之孙也父琰善三礼以竟陵王事坐诛昭甫六歳哀毁如成人尝于朱雀桥鬻情神不凡为名流赏识丹阳尹袁粲辟为县主簿每经昭廨寂无声入其室俨如也入梁为安成内史异物毒虫不敢为害迁临海太守郡有蜜岩前后太守皆封为利昭与民公之县令来饷粟置绢其上昭笑而还之子妇家尝饷牛肉昭受而瘗之日端居以书史自娱无所请谒故虽身事三朝而清名不损云江革少孤贫无师资与弟观自相训勗吏部郎谢胱识之天大雪见革敝絮单席诵经史不倦因割半氊为充卧具而去建安王辟为参军弟不忍离请同行因署记室任昉叹曰雍府可谓御二龙矣后为广陵太守陷于魏王延明令为大八寺碑文厉色曰己誓不为人执笔及还朝上举酒属革曰卿何不畏王延明对曰臣谊当死又何畏乎既除武陵王长史门生故吏饷遗悉不受除都官尚书惟乗台舸济江舟人嫌舟轻革于西陵岸取石十余片之而济故虽尝陷魏而风操益厉如傅昭江革亦可谓不疑不谄矣而傅昭江革犹以此见答于上】
　　【元徳秀紫芝少孤事母孝将应举自负母偕之京师比入官自以板舆辇母行母亡庐墓侧食不盐酪无爪剪者三年伤居贫不及亲娶遂不肯婚足子在襁褓失母贫无乳徳秀自乳之居数日潼流比能食乃止仕为鲁山令京在东都命三百里内守令大合乐徳秀惟令乐工数十人连袂歌于蒍于宗闻之曰贤人之言也徳秀居所得俸悉以给孤遗歳满笥惟一缣驾柴车而去爱陆浑山水居焉不为墙垣扃钥家无婢仆歳饥或连不爨弹琴读书陶然也】
　　【阳城亢宗贫不能得书求隶集贤院窃院书读之昼夜不出户六年学益通去隐中条山与弟堦域友爱甚常易衣而出年长不肯娶谓弟曰吾与若孤惸相育既娶益疏吾不忍也尝有借丧欲省之不忍别遂三人偕往而还值絶粮奴出求米奴醉仆于路怪其久乃共负之归醒而跪谢城曰寒而饮又何谢李泌荐召为谏议大夫居数年犹未肯言及裴延龄倾陆贽坐贬乃帅诸言官守延英门论延龄奸佞贽等无罪宜召还防疏草为李繁所泄上大怒以为朋党欲罪之赖太子救得免上犹欲相延龄城以为傥相当取白麻裂之也迁国子司业以匿太学生唐约故出刺道州自署下考观察遣判官督赋行至州怪城不出迎以问吏吏曰刺史自以有罪先就狱矣判官惊立驰去其约已庇民如此元徳秀阳城皆古今髙行然率不娶诡于中道至其一亩环堵易衣并日信其志不迁于上儒者之难能也故不疑不谄则元徳秀阳城有焉】
　　【徐积仲车从胡安定学使读孝经以少失父辄流涕父名石终身不御石器行遇石时怵然避之事母处穷巷奉养隆备年逾壮未娶或勉之积曰娶非其人恐为母忧庐墓之后逢晦防风雨必哀伏号泣中屏居里次蓬茅不掩而农父樵夫瞻仰若神明以近臣荐授楚州教授每与学者言以治心养气为先曰言其所善行其所善思其所善如此而不为君子未之有也言其不善行其不善思其不善如此而不为小人未之有也侯可少倜傥不羁己自改笃学多通视贵势藐如也与申顔为友易衣而出营力均所入以给二家顔病徒步千里为求医归死矣目不瞑人曰其待侯君乎可抚之而瞑所代人营起人病者甚多家无担石顾乐善不倦如此后知化成县革其頽俗所为婚娶养送事甚具以韩魏公荐知泾阳凿渠溉田以劝学新民为任道虽未大行而不疑不谄不耽于利禄徐积侯可有焉】
　　【王樵淄川人咸平中契丹游骑渡河家为俘即弃妻子挺身入契丹访父母累年不还山东刻木招魂立祠祠事如生哀动行路又为家属之残于兵者次第成服已望北太息曰身世如此欲自比于人可乎遂论兵击剑游塞下一驴负装徒步辄千里晚年画策干何承矩耿望求灭辽复讐不用乃于城隅累砖自环谓之茧室病革掩户卒其中范汝为丰县人靖康之难家没于金思报讐上书陈边事假武功大夫奉国书遇完顔宗弼军将杀之汝为曰死不足辞然衔命出疆愿一逹国书死未晚乃解缚慰之命往见刘豫拒不可已金又致之豫汝为见豫陈祸福勉以忠义豫太息起立曰嗟乎君不见张邦昌乎使豫即自新南归人岂有直之者哉业至此复何言授同知曹州固辞久之亡归先是探金中机事辄蜡书闻已金知蜡书事召捕之秦桧欲械送金乃弃官变姓名为赵复徒步入蜀比桧死蜀中友人欲白其事汝为慨然曰吾结髪读书中遭乱思为君父复讐颇谬为名公所知今老矣新贵人无知我者庸自理何为王樵范汝为皆遭艰难未遑为禄仕也而秉直道滨死不悔上答之不疑上不答不谄则王樵范汝为亦皆有焉】
　　【马伸弱冠登第崇寜中禁元祐学术程门宿学老生有叛去者伸自吏部求官西京法曹往依焉程頥以非其时恐为累辞之伸执贽十往愈益恭且曰使伸得闻道死无憾况未必死乎且欲弃官而来先生叹曰能弃官则亦不须闻道也自是公暇虽风雨必造者三年同僚以飞语中之不顾也靖康之祸为书劝张邦昌极其恳切邦昌得书始定推戴之计髙宗即位以城陷不能救主迁不能死自劾帝慰谕之因言黄潜善汪伯彦不法十七事贬监濮酒税以襆被就道卒居常言沟壑丧元是人生本事又云有志行道者如为身名妻子则去道万里矣陈师道无已熈寜中士习王氏学遂絶意进取元祐中以苏轼傅尧俞荐起为太学博士论者以非科目绌之调彭泽令不赴家或断炊妻子愠见不恤也时章惇在枢府因秦观招之以不传贽不见王公为辞后以侍从交荐为徐州教授迁秘书正字从徽庙郊骤寒左丞赵挺之畀狐裘衣之师道鄙不受卒冻死故如马仲陈师道者可谓上答之不疑上不答之不谄者矣臣观古今清约诸臣上皆喜其洁躬而下多疑其矫物虽致用未宏而维风甚大圣门不以端木而绌原思则儒效可知矣】
　　忧思章第十
　　儒有今人与居古人与稽今世行之后世以为楷适弗逢世上弗援下弗推防谄之民有比党而危之者身可危也而志不可夺也虽危起居竟信其志犹将不忘百姓之病也其忧思有如此者
　　【弗逢世而犹忧世非儒者则不能也儒者以百姓为性以后世为命百姓危其起居后世坠其楷式则是儒者失其性命也故世有古今志无伸绌忧思与已而不为固忧思及人而不为佞异道之学全身避患则不能及此也人臣以是事其君故仁人志士着于世也】
　　【卫将军文子问于子贡曰吾闻夫子之施教也先以诗书道以孝悌悦之以义而观于礼成以文徳葢受教者七十有余人孰为贤也子贡辞以不知文子曰吾子学焉何为不知也子贡对曰夫子之门人葢三就焉赐有逮及有未及焉故不辩知文子曰吾子之所及请稽其行也子贡对曰夙兴夜寐讽诗崇礼行不贰过称言不苟是顔渊之行也夫子说之以诗诗云媚兹一人应侯顺徳故逢有徳之君世受显命以御于天子顔渊有焉在贫如客使其臣如借不迁怒不探怨不録旧罪是冉雍之行也夫子曰是有土君子足以使众也不畏彊御不侮矜寡其言曰性都其富任其戎是仲由之行也诗曰受小共大共为下国恂蒙何天之夫子欲以是文之也恭老恤孤不忘賔旅好学省物而不勤是冉求之行也夫子语之曰好学则智恤孤则恵恭老则近礼其称之也宜为国老志通而好文摈相两君之事其有礼节也是公西赤之行也夫子曰礼仪三百可能也威仪三千则难也二三子欲学賔客之礼则于赤也满而不满实如虚过之如不及先生难之不学其貌竟其徳敦其言于人无所不信其桥大人也常以皓皓是以眉夀是曾参之行也夫子曰孝徳之始也弟徳之序也信徳之厚也忠徳之正也参中夫四徳者矣业功不伐贵位不羡不侮可侮不佚可佚不敖无告是颛孙师之行也夫子曰其不伐则犹可能也其不弊百姓则仁也诗云岂弟君子民之父母学以深厉以断送迎必敬上友下交银手如断是卜商之行也夫子曰诗云式夷式已无小人殆商也可谓不险也贵之不喜贱之不怒苟于民利矣廉于事上以佐其下是澹台灭明之行也夫子曰独富独贵君子耻之夫人中之矣先成其虑及事而用之是故不忘是言偃之行也夫子曰欲能则学欲知则问欲善则讯欲给则豫偃也得之矣独居思仁公言言义一日三复白圭是南宫縚之行也夫子信其仁以为异姓自见夫子入户未尝越屦往来过人不履影开蛰不杀方长不折执亲之防未尝见齿是髙柴之行也夫子曰髙柴之执防为难能也开蛰不杀则天道也方长不折则恕也恕则仁也汤敬以恕是以日跻此赐之所亲睹也吾子有命赐则何足以知贤文子曰吾闻之也国有道则贤人兴焉中人用焉百姓归焉若吾子之语审茂则一诸侯之相也犹未逢明君也子贡归而述文子之问以质告孔子听然曰赐尔伟为知人子贡对曰赐焉能知人此赐所亲睹也孔子曰吾语尔耳之所未闻目之所未睹者乎子贡负墙而听孔子曰不克不忌不念旧恶葢伯夷叔齐之行也晋平公问于祁奚曰羊舌大夫晋之良大夫也其行何如祁奚对曰不知也公曰吾闻汝少长乎其所葢奄知之祁奚对曰其幼也恭而逊耻而不使其过宿也其为侯大夫也悉善则谦其端也其为公车尉也信而好直其功也其为和容也温良而好礼博闻而时出其志也公曰向者以为弗知何也祁奚对曰每位改变未知所止是以不知葢羊舌大夫之行也畏天而敬人服义而行信孝乎父而恭于兄好从善而斆往葢赵文子之行也其事君也不敢爱其死然亦不亡其身谋其身不遗其友君陈则进不陈则行而退葢随武子之行也其为人之渊泉也多闻而难诞也不内辞足以没世国有道其言足以生国无道其默足以容葢桐提伯华之行也外寛而内直自设于隐括之中直已而不直人以善存亡汲汲葢蘧伯玉之行也孝子慈幼允徳秉义约货去怨葢栁下恵之行也其言曰君虽不量于臣臣不可以不量于其君是故君择臣而使之臣择君而事之有道顺君无道横命晏平仲之行也徳恭而行信终日言不在尤之内在尤之外贫而乐也葢老莱子之行也易行以俟天命居下位而不援其上观于四方不忘其亲苟思其亲不尽其乐以不能学为已终身之忧葢介山子推之行也君子之稽古者如此故今人与居古人与稽卫文子子贡有焉】
　　【赵文子与叔誉观乎九原文子曰死者如可作也吾谁与归叔誉曰其阳处父乎文子曰行并植于晋国不没其身其知不足称也曰其舅犯乎文子曰见利不顾其君其仁不足称也我则随武子乎利其君不忘其身谋其身不遗其友晋人谓文子于是乎知人穆叔如晋范宣子郊迎问曰古之人有言死而不朽何谓也穆叔未对宣子曰昔匄之祖自虞为陶唐氏在夏为御龙氏在商为豕韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄非不朽也鲁有先大夫曰臧文仲既没其言立其是之谓乎豹闻之太上立徳其次立功其次立言虽久不废此之谓不朽若夫保姓受氏以守宗祊世不絶祀无国无之禄之大者不可谓不朽穆叔之智又不及叔誉矣以臧文仲之贤不及赵文子而髙自推许以陵大国宜其及矣虽然文子穆叔则犹有稽古之余焉】
　　【王烈彦方少师事陈仲弓敦义行着信于郷里有盗牛者主得之请曰刑戮自甘乞不使王彦方知烈闻使遗布一端谢焉或问其故烈曰盗惧吾闻其过是有耻心既懐耻恶必能改过故以此激之后有父老遗剑于道一人见而守之至暮父老还寻得剑不告姓名而去迹之则前盗牛者也其为乡里诵法如此其先有黄叔度宪年十四以成徳着闻颍川荀淑至慎阳遇于逆旅竦然异之揖与语移日不能去谓叔度曰子吾之师表也既前至袁闳所未及劳问逆谓之曰子国有顔子寜识之乎闳曰见吾叔度耶是时同郡戴良才髙倨傲而见叔度未尝不正容及归惘然如有失也其母问曰汝复从牛医儿来耶对曰良不见叔度不自谓不及既睹其人则瞻之在前忽焉在后难得而测矣同郡陈蕃周举常相谓曰旬日之间不见黄生则鄙谷之萌复存乎心及蕃为三公临朝叹曰若叔度在吾不敢先佩印绶矣故今世行之后世以为楷则黄宪王烈有焉】
</div>
    <div class="pagination">
<a href="儒行集传.html">上一页</a><a href="儒行集传.html">1</a><span class="current-page">2</span><a href="儒行集传_page3.html">3</a><a href="儒行集传_page4.html">4</a><a href="儒行集传_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
