<!DOCTYPE html>
<html>
 <head>
  <meta charset="utf-8"/>
  <title>
   周礼集说 - 第 12 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼集说 - 第 12 页/共 23 页
  </h1>
  <div class="content">
   辨九一曰稽首二曰顿首三曰空首四曰振动五曰吉六曰凶七曰竒八曰褒九曰肃以享右祭祀【音拜下同振读为振铎之振竒读为竒耦之竒纪冝反襃音报右读为侑】
　　刘氏曰稽首头至地乆而后兴顿首至地即兴空首至手即兴所谓拜手也　疏曰稽首拜中最重臣拜君之礼哀十七年公防齐侯于防孟武伯相齐侯稽首公拜齐人怒孟武伯曰非天子寡君无所稽首又公如晋孟献子相公稽首知武子曰天子在而君辱稽首寡君惧矣君拜臣下当从空首拜其有敬事亦稽首周诰曰周公拜手稽首成王亦拜手稽首是已凢自敌者皆从顿首拜　陈氏曰春秋时晋穆嬴抱太子顿首于赵宣子鲁季平子顿首于叔孙则顿首非施于尊者之礼也　郑氏曰振动战栗变动之拜书曰王动色变吉拜而后稽颡凶稽颡而后拜竒拜谓一拜也　陈氏曰仪礼乡饮乡射聘礼士相见礼凢礼之杀者皆一拜是也　郑氏曰郑大夫云襃读报报拜再拜是也郑司农云肃拜但俯下手今时撎是也介者不拜故曰为事故敢肃使者　芸阁曰礼记肃客谓俯手以揖也　陈氏曰大祝言礼之重者则先稽首而继之以顿首空首振动言礼之轻者则先竒拜而继之以襃拜肃拜则顿首空首振动礼之渐杀者也襃拜肃拜礼之尤杀者也　郑氏曰享献也谓朝献馈献侑劝尸食而拜
　　凢大禋祀肆享祭示则执明水火而号祝隋衅逆牲逆尸令钟皷右亦如之来瞽令臯舞相尸礼既祭令彻大丧始崩以肆鬯渳尸相饭賛敛彻奠言甸人读祷付练祥掌国事国有大故天烖弥祀社稷祷祠大师冝于社造于祖设军社类上帝国将有事于四望及军归献于社则前祝大防同造于庙冝于社过大山川则用事焉反行舍奠建邦国先告后土用牲币禁督逆祀命者颁祭号于邦国都鄙【禋音因隋许规反右亦当为侑臯读为卒噑呼之噑户髙反相息亮反弭弥尔反什当为祔】
　　郑氏曰禋祀祭天神也肆享祭宗庙也　王氏曰祭祭地示也　王介甫曰明水以鉴取水于月明火以燧取火于日至洁而清明者也号六号祝六祝　郑氏曰隋衅谓荐血也凢祭血曰衅王氏曰隋若守祧所谓藏其隋逆牲则二祼之后王出庙门而逆牲逆尸则向祭之晨王出庙门而逆尸隋衅逆牲逆尸皆以钟皷为节大祝令之而已右谓尸食而侑之来瞽臯舞乐师诏之大祝来之也　郑氏曰相尸礼延其出入诏其坐作也肆鬯所为陈尸设鬯也渳尸以鬯浴尸大丧言甸人读祷者言犹语也祷六辞之属祷也甸人丧事代王受灾大祝为祷辞语之使以祷于借田之神　王氏曰凢丧虞卒哭而有祔祭十三月小祥而练二十五月大祥　注疏掌国事辨护之也弥犹徧也徧祀社稷及诸所祷既则祠之以报焉尔雅曰起大事动大众必先有事于社而后出谓之冝所谓冝于社也司马法曰将用师乃告于皇天上帝日月星辰以祷于后土四海神祗山川冡社乃造于先王所谓造于祖也春秋传曰君以师行祓社衅皷祝奉以从诗曰乃立冢土戎丑攸行所谓设军社也诗曰是类是祃尔雅曰此师祭也所谓类上帝也前祝者王出也归也将有事于此神大祝居前先以祝辞告之玉人职有宗祝以黄金勺前马之礼是谓过大山川欤用事亦用祭事告行也曽子问曰凢告必用牲币反亦如之　陈氏曰释奠者设荐馔酌奠而已无迎尸以下事古者释奠或施于山川或施于庙社或施于学　刘氏曰禁督逆祀命者谓不禀天子命令而僣于祀典者禁之颁祭号于邦国都鄙谓彼得祭者则颁其号也　郑氏曰号六号也
　　小祝掌小祭祀将事侯禳祷祠之祝号以祈福祥顺丰年逆时雨寜风旱弥烖兵逺疾大祭祀逆齍盛送逆尸沃尸盥賛隋賛彻賛奠凢事佐大祝大丧賛渳设熬置铭及葬设道赍之奠分祷五祀大师掌衅祈号祝有防戎之事则保郊祀于社凢外内小祭祀小丧纪小防同小军旅掌事焉【弥读曰救亡尔反熬五羔反赍音咨】
　　刘氏曰非天地宗庙日月星辰社稷而当祭祀之者皆小祝所掌也候候也候迎顺气之祭禳祭以禳除烖兵也既将事以侯禳则祷以祈之祠以报之而掌祝号焉　郑氏曰逆迎也　刘氏曰弭烖兵亦有祭焉以见王者不得已而用兵也疾天降罪罚札瘥其民为政者之所恐惧也故设祭禳以逺之　郑氏曰隋尸之祭也奠爵也祭祀奠先彻后反言之者明所佐大祝非一也凢事佐大祝唯大祝所有事也大丧设熬棺既盖熬黍稷设于其旁所以惑蚍蜉也铭书死者名于旌赍犹送也送道之奠遣奠也　刘氏曰既设道赍之奠又分祷五祀以告王丧之行　郑司农曰衅衅皷也春秋传曰君以军行祓社衅皷祝奉以从　王氏曰有防戎之事则保郊保神壝之在郊者祀于社社不在郊无所事保故祀之而已保郊所以防患祀社所以弭兵也
　　丧祝
　　上士二人中士四人下士八人府二人史二人胥四人徒四十人
　　掌大丧劝防之事及辟令启及朝御匶乃奠及祖饰棺乃载遂御及葬御匶出宫乃代及圹说载除饰小丧亦如之掌丧祭祝号王吊则与巫前掌胜国之社稷之祝号以祭祀祷祠焉凢卿大夫之丧掌事而敛饰棺焉【朝直遥反匶音旧说吐活反】
　　郑氏曰劝倡道前引者也防执被备倾戯也　疏曰天子七月而葬七日殡殡时以椁菆涂其棺及至葬时除菆涂椁所谓辟也　郑氏曰郑司农云命启丧祝命役人开之及朝谓将葬朝于祖考之庙而后行则丧祝为御匶也奠朝庙奠也及祖谓将葬祖于庭象牲时出则祖也谓祖为行始饰棺设桞池纽之属乃载遂御御之者执翿居前郤行为节度及葬御匶出宫乃代丧祝二人相与更也郑司农云及圹说载下棺也除饰去棺饰也　郑氏曰丧祭虞也　郑司农云王吊则与巫前丧祝与巫以桃茢执戈在王前也　郑氏曰胜国邑所诛讨者社稷者若毫社是已存之者重神也　杂说必立亡国之社何也盖存先代之后忌子邜之日寳和乘之器古人如此皆有深意如诗之有客白马助祭于庙皆是所警戒修省之意
　　甸祝
　　下士二人府一人史一人徒四人
　　郑氏曰甸之言田也田狩之祝
　　掌四时之田表貉之祝号舍奠于祖庙祢亦如之师甸致禽于虞中乃属禽及郊馌兽舎奠于祖祢乃敛禽禂牲禂马皆掌其祝号【貉书亦或作祃舍读为释属音烛馌于輙反禂音诔】
　　王氏曰貉师祭也立表以祭故谓之表貉　陈氏曰古人祭貉于立表之处无坛壝其置甲胃弓矢于神坐之侧建稍于神坐之后此师祭也　郑氏曰田者习兵之礼故亦祃祭舍奠告将时田若将征伐郑司农云祢父庙也　王氏曰师田用师以田也　刘氏曰致禽于虞中乃属禽及郊馌兽既田则虞人植旗所祃之地属禽各以其类聚之也乃以所获之兽馌馈于郊荐于四方羣兆入以释奠于祖祢告至也敛禽者择取三十入于腊人以为干豆备祀享祭焉禂祷也祷牲祷马者又因敛禽以祭牲牢之神求其慱硕肥腯也以祭马祖之神求其六闲四种孔阜奕奕也诗曰吉日维戊既伯既祷其是之谓乎
　　诅祝【侧虑反】
　　下士二人府一人史一人徒四人
　　郑氏曰诅祝之使沮败
　　掌盟诅类造攻说禬禜之祝号作盟诅之载辞以叙国之信用以质邦国之剂信
　　郑氏曰八者之辞皆所以告神明也盟诅主于要誓大事曰盟小事曰诅　王氏曰诗曰侯诅侯祝是也类造攻说禬禜大祝之六祈也　郑氏曰载辞为辞而载之于防坎用牲加书于其上也春秋传曰使祝为载书国谓王之国邦国诸侯之国也　刘氏曰谓彼不信而渝盟以负于神也故叙国之信以诅之于神用以质邦国之剂信质成也剂谓盟载之约也俾明神降祸于渝者则天下无敢持不信以事其君焉无敢渝盟以事不信焉
　　司巫
　　中士二人府一人史一人胥一人徒十人
　　郑氏曰司巫巫官之长　王氏国语曰古者民神不杂民之精爽不携贰者而又能齐肃正其智能上下比义其圣能光逺宣朗其明能光照之其聦能听彻之如是则神降之在男曰觋在女曰巫楚语之言则是而其谓男觋女巫则误也　杂说先王之时安有祝诅之事今特设巫祝一项官十余贠周公似好巫者是不然正是周公通幽明之理所以安鬼神之道与尧命重黎相似重黎虽不是巫亦是此意到汉无此一项官滛祠謟祭无所不有遂有巫蛊之事防汉如此之殽杂方知周之意思深长
　　掌羣巫之政令若国大旱则帅巫而舞雩国有大烖则帅巫而造巫恒祭祀则共匰主及道布及蒩馆凡祭事守瘗凡丧事掌巫降之礼【匰音丹蒩子都反瘗于例反】
　　王氏曰男巫女巫皆不豫为贠数司巫则羣巫之长故掌其政令　郑氏曰雩旱祭也天子于上帝诸侯于上公之神郑司农云鲁僖公欲焚巫尫以其舞雩不得雨也杜子春云帅巫而造巫恒谓司巫帅巫官之属防聚常处以待命　刘氏曰祭祀则共匰以藏木主　王氏曰主者神所依匰则承主之器也　郑氏曰道布者为神所设巾中霤礼曰以功布为道布属于几也蒩之言借也祭食有当借者舘所以承蒩若今筐也士虞礼曰茸利茅长五寸实于筐【巽】于西坫上凢祭祀守瘗谓若祭地示有埋牲玉者则守之祭礼毕则去之　刘氏曰人死骨肉归于土精神陟于天故丧事则巫掌降其神焉
　　男巫无数女巫无数其师中士四人府二人史四人胥四人徒四十人
　　郑氏曰巫能制神之处位次王者　王氏曰祝则以辞而通神巫则神所降而依之故巫所以佐祝
　　男巫掌望祀望衍授号旁招以茅冬堂赠无方无筭春招弭以除疾病王吊则与祝前【衍读为延声之误也弭亡尔反】
　　王氏曰望祝谓凢祝所祀之神男巫则望而降之防曰衍延望延其神　王氏曰授号授祭者以祭号大祝所辨六号是也　王介甫曰旁招以茅者以茅招所祀四方之神以茅则与借之用茅同意　刘氏曰冬者嵗之穷理冝推故以纳新也况堂乃人之所寝而安之者不冝有邪气有妨春阳之来也不冝有妖禜以碍吉祥之至也　郑氏曰冬嵗终以礼送不祥及恶梦皆是也其行必自堂始巫与神通言当东则东当西则西四方为可也　刘氏曰小大多少莫不除之故曰无筭春阳既来则亦祭以招吉祥以弭去祸祟则疾病可得而除矣　王氏曰与祝前与丧祝　王介甫曰吊用巫祝临死者故也
　　女巫掌嵗时祓除衅浴旱暵则舞雩若王后吊则与祝前凢邦之大烖歌哭而请【暵呼旱反】
　　刘氏曰祓除邪气又煮香草桃茢以衅浴皆乘隂阳代谢之时为之今医方犹尔旱暵帅女巫以舞助隂气也　郑氏曰求雨以女巫檀弓曰嵗旱缪公召县子而问焉曰吾欲暴巫而奚若曰天则不雨而望之愚妇人无乃已防乎女巫与女祝前后如王礼也凢邦之大烖歌哭而请有歌者有哭者兾以悲哀感神灵也
　　大史下大夫二人上士四人小史中士八人下士十有六人府二人史四人胥四人徒四十人
　　郑氏曰大史史官之长　杂说大史掌颁告朔于邦国大祭祀则与执事卜日大师则抱天时又藏六官之所登冯相保章皆占星象则职于大史之下此职盖述纪国事及星歴卜祝矣惟其职掌纪録明歴卜故凢郡国计书及天官星歴诸书皆藏于此晋韩宣子适鲁观书于大史见易象与鲁春秋则知象数赴告之书藏于大史明矣大史惟有此书故得纪成败占灾异也在周已然则后可知楚昭王时有云如众赤鸟夹日以飞楚子使问周大史对曰其当王身乎则知太史兼明天象明矣
　　大史掌建邦之六典以逆邦国之治掌灋以逆官府之治掌则以逆都鄙之治凢辨灋者攷焉不信者刑之凢邦国都鄙及万民之有约剂者藏焉以贰六官六官之所登若约剂乱则辟灋不信者刑之【治直吏反攷音考辟婢亦反】王先生曰大宰建邦之六典小宰司防皆贰之耳而司书则直掌其书耳至于大史言建邦之六典与大宰一同以此知大史之权最重盖古之日官也左传曰天子有日官诸侯有日御日官居卿以厎日礼也日御不失日以授百官于朝是太史虽非卿而其实建六典以居六卿之职　杂说大史掌六典八法八则宜属于天官而乃在此何也凢大宰之命令大史必与焉见于书之顾命国语借田之事类皆可攷郑氏曰逆迎也六典八法八则冡宰所建以治百官大史又建焉以为王迎受其治也　王氏曰上之制下以有法也其书皆藏于大史而邦国官府都鄙有疑者则使之辨于大史而考之不信者是谓非法其刑之宜矣夫天子制法臣下守法是冝承式而行谨度而循苟辨而不信事理妄防是奋其私智将至于乱法矣然则攷其辨法所以伸其在下之情刑其不信所以杜其好辨之源也　郑氏曰约剂约盟之载辞及劵书也　王氏曰司约掌邦国及万民之约剂若大乱则六官辟藏其不信者杀盖六官所藏约剂有登于司约而藏焉者大史又藏焉则以贰六官所藏及其所登者而参攷之故也约剂所以辅信令又从而乱之则倍信而奸伪滋起启其书而正之不信则奸伪可知刑之所取也司约不信者服墨刑大乱则杀亦以约其罪之轻重也
　　正嵗年以序事颁之于官府及都鄙颁告朔于邦国閠月诏王居门终月
　　郑氏曰中数曰嵗朔数曰年中朔不齐正之以閠若今时作歴日矣定四时以次序授民时之事春秋传曰閠以正时时以作事事以厚生生民之本于是乎在　防曰一年之内有二十四气一月二气皆朔气在前中气在后朔气在晦则后月閠中气在朔则前月閠节气有入前月法中气无入前月法中气匝则为嵗朔气匝则为年假令十二月中气在晦则閠十二月十六日得后正月立春节此即朔数曰年至后年正月一日得启蛰中此中气匝此即是中数曰嵗王氏曰先王上以因天之时下以成人之事或颁于
　　官府或颁于都鄙王国之事时定矣然后颁告朔于邦国　郑氏曰天子颁朔于诸侯诸侯藏之祖庙至朔朝于庙告而奉行之谓之告朔　王氏曰玉藻曰诸侯皮弁听朔于大庙吉月必朝服而朝则古人重朔如此而文公不视朔此子贡所以欲去告朔之饩羊也孔子曰尔爱其羊我爱其礼　刘氏曰明堂路寝宗庙皆有五室十二堂四门每月视朔听政于其堂王居必随日月之防也閠月无所防之次故居其月门之左扉　王氏曰先王歴象日月星辰以授人时朞三百有六旬有六日以閠月定四时成嵗其余则归之閠闰非四时之正也而四时不得则不正然嵗时日月盖有常矣而置闰则无常王者体天而立道于四时春居青阳夏居緫章秋居明堂冬居堂其居固有常矣至閠而居门以门者一阖一辟之变而徃来不穷之通也玉藻曰闰月阖门左扉居其中然则王之居门也岂一朝一夕而已哉凢以应天而已则不可以不终月终月者所以成其事也所以见王者消息盈虚与时偕行也
　　大祭祀与执事卜日戒及宿之日与羣执事读礼书而恊事祭之日执书以次位常辨事者考焉不信者诛之大防同朝觐以书恊礼事及将币之日执事以诏王大师抱天时与大师同车大迁国抱灋以前大丧执灋以涖劝防遣之日读诔凢丧事攷焉小丧赐諡凢射事饰中舍筭执其礼事【大师音泰遣弃战反舍读为释中丁仲反】
　　郑氏曰大祭祀与执事卜日执事大卜之属与之者当视墨　防曰戒谓散齐七日宿谓致齐三日羣执事预祭之官　王氏曰祭事则繁矣具载于礼书之文故读礼书则按其文之所载而恊其事之所当共以史主书故也　注防恊合也谓习録所当共之事读礼书而恊事恐事有失错物有不共　王氏曰位有常处史执礼书以次叙之　防曰大史掌礼知行事得失故与人攷焉其抵冐职事者诛之此谓与祭之人也　王氏曰大防同朝觐将币所谓庙中将币三享之时盖诸侯将币有三享之礼而王于受授之际其仪亦多矣大史执书诏王亦以恊其礼事　防曰大出师则大史抱天时防当时占文也与大师瞽人知天道者同在一车之上共察天文以知吉凶郑氏曰史官主知天道故国语曰吾非瞽史焉知天道瞽即大师也　王氏曰太师执同律以听军声以声而知天道也太史抱天时以书而知天道也大迁国若盘庚之迁都八史抱司空营国之法先至其所郑司农云劝防引六绋　郑氏曰大防遣之日读诔
　　谓祖庙之庭大奠将行时也人之道终于此累其行而读之凢防事攷焉知其得失也小防赐諡则卿大夫也凢射饰中舍筭郷射礼曰君国中射则皮竪中于郊则闾中于竟则虎中大夫兕中士鹿中天子之中未闻中所以盛筭也设筭于中以待射时而取之射中则释之　王氏曰中形为闾虎兕鹿之属而凿其背以盛筭明善射多筭则能胜物而制之以为用也执其礼事以礼书皆掌于大史故也　防曰谓射礼也
　　小史掌邦国之志奠系世辨昭穆若有事则诏王之忌讳大祭祀读礼灋史以书叙昭穆之爼簋大防大賔客大防同大军旅佐大史凢国事之用礼灋者掌其小事卿大夫之防赐諡读诔【故书奠为帝杜子春云帝当为奠奠读为定书帝亦或作奠】郑氏曰郑司农云志谓记也春秋所谓周志国语所谓郑书之属是也史官主书故韩宣子聘于鲁观书大史氏【钊曰志即国之史册欤】系世则帝系世本之属是也小史主定之瞽蒙讽诵之　王氏曰父谓之昭子谓之穆父子相代谓之世世之所出谓之系奠系世以知其本所出辨昭穆以知其世序凢此皆有书小史则定而辨之　防曰先王死日为忌名为讳告王当避此二事　郑氏曰大祭祀读礼法者大史与羣执事也史此小史也言读礼法者小史叙爼簋以为节也大祭祀小史主叙昭穆之爼簋以其主定系世　王氏曰爼以盛牲簋以盛粢其先后有叙多寡有数郑氏曰卿大夫之防赐諡读诔亦以大史赐諡为节事相成也
　　冯相氏【冯音慿相息亮反】
　　中士二人下士四人府二人史四人徒八人
　　郑氏曰冯乘也相视也世登高台以视天文之次序
　　掌十有二嵗十有二月十有二辰十日二十有八星之位辨其叙事以防天位冬夏致日春秋致月以辨四时之叙
　　防曰十有二嵗者嵗谓大嵗左行之地行于十二辰一嵗移一辰也十有二月者谓斗柄月建一辰十二月而周也十有二辰者谓子丑寅卯等也十日者谓甲乙丙丁等也二十有八星者东方角亢氐房心尾箕等皆有位处也　王氏曰辨其叙事若仲春辨秩东作厥民析仲夏辨秩南讹厥民因仲秋辨秩西成厥民夷仲冬辨朔易厥民隩其事各有先后之序郑氏曰防天位者合此嵗月日辰星宿五者以为时事之候若今歴日大嵗在某月某日某甲朔日直某也【王氏曰天位谓星鸟正仲春星火正仲夏星虚正仲秋星昴正仲冬之属其在天各有所居之位】郑氏曰冬至日在牵牛景丈三尺夏至日在东井景尺五寸此长短之极极则气至冬无愆阳夏无伏隂春分日在娄秋分日在角而月于牵牛东井亦以其景知气至否春秋冬夏气皆至则是四时之叙正矣【防曰春分日在娄月上东井圎于角下牵牛秋分日在角月上牵牛圆于娄下东井】王氏曰此皆以土圭立表以度其至否典瑞云土圭以致四时日月者此也
　　保章氏
　　中士二人下士四人府二人史四人徒八人
　　郑氏曰保守也世守天文之变　刘氏曰冯相氏考诸歴数以知天道者也保章氏占于天象以察时变者也
　　掌天星以志星辰日月之变动以观天下之迁辨其吉防【志古文识】
　　刘氏曰掌天星谓占眡之　郑氏曰星五星辰日月所防　王氏曰星辰有嬴缩日有明晦月有盈虚变动无常也而天下之妖祥祸福之迁运于下者实随之矣　刘氏曰志者记载其变动之顺逆以知天下之迁易而辨其吉凶之大小浅深以诏于为国者也
　　以星土辨九州之地所封封域皆有分星以观妖祥郑氏曰星土星所主土也　刘氏曰星土辨九州角亢氐兖州也房心豫州也尾箕幽州斗牛杨州也虚危青州也室璧并州也奎娄胃徐州也昴毕兾州也觜参益州也井鬼雍州也柳星张三河也翼轸荆州也彗星客星犯于其宿为灾五星当在其宿而盈缩失度亦如之故观其妖祥而知其土矣　郑渔仲曰按保章氏以星土辨九州之地所封封域皆有分星如此则分星之说其来尚矣然古之星经至汉散亡保章氏分星不可攷今堪舆所载虽有郡国所入度非古数也郑氏所引十二次之分本汉地理志大略见于左氏国语然汉费直班固蔡邕魏陈卓李淳风僧一行诸家之说大同小异其为十二州之分星明矣然甞疑之青正东枵在北雍正西鹑首在其南扬在东南而星纪在北冀在东北而大梁在正西徐在东而降娄在西豫与三河居天下之中而大火在正东鹑火在西南此其最訾者也并在北娵卫在北荆正南而鹑尾在南此其正得躔次者也益在西南而实沈在西幽在东北而析木在东兖在东而差北而寿星郑在东此其得躔度之防差者也又何耶国语泠州鸠曰昔武王代商嵗在鹑火云嵗之所在即我分野贾公彦取为正义曰分星则以诸国始分封之年值嵗星所在之辰以为之分次此说非也不知国有分星盖古人封国之初命以主祀之意昔尧舜封阏伯于商丘主辰则辰为商星商人是因封实沈于大夏主参则参为夏星唐人是因【今晋阳县即其地】唐后为晋参为晋星如此则是古人封国命以主祀之意无疑辰为商星参为晋星其来乆矣非因封国始有分星使封国之时嵗星所在即为分星不应相土因阏伯晋人因实沈其为封国命祀之意可考矣汉魏诸儒言星土者或以州或以国辰次度数各因当时歴数与歳星迁徙亦非天文之正不可为据又况魏徙大梁则西河合于东井秦拔冝阳则上党入于舆鬼【井鬼皆秦分野之宿也】方战国未灭时星象之言见有明验今则同在畿甸之内或者又执汉书地理以求之则非也善乎唐一行之言十二次也惟以云汉始终言之云汉江河之气也认江河脉络于两戒识斗罗升沉于四维下参以古汉郡国其于区处分野之所在如指诸掌盖星有气耳云汉也北斗也五星也无非是气也一行之学其深矣乎
　　以十有二嵗之相观天下之妖祥【相息亮反】
　　郑氏曰嵗谓太嵗嵗星与日同次之月斗所建之辰也嵗星为阳右行于天大嵗为隂左行于地十二嵗而小周越得嵗而呉伐之必受其凶之属　王氏曰分星经星也故有所主之封域嵗星纬星也异于分主则无常主矣占其所见之相有逆顺盈缩伏见进退之不同而妖祥着于天下矣
　　以五云之物辨吉凶水旱降丰荒之祲象
　　防曰物色也此五色之云以辨吉凶也　郑氏曰郑司农云以二至二分观云色青为虫白为防赤为兵荒黒为水黄为丰故春秋传曰凡分至启闭必书云物为备故也　王氏曰降丰荒之祲象盖其说于国使民知之焉故谓之降事未至而使之备患未至而使之防先王所以仁民可谓厚矣
　　以十有二风察天地之和命乖别之妖祥
　　郑氏曰十二风者十二辰皆有风吹其律以知和否春秋楚师伐郑师旷曰吾骤歌北风又歌南风南风不竞多死声楚必无功是时楚师多冻其命乖别审矣　王氏曰十有二风风之生于十二辰之位者也盖天地六气合以生风艮为条风震为明庶风巽为清明风离为景风坤为凉风兊为阊阖风干为不周风坎为广莫风八风本乎八卦传曰舞以行八风谓此也四维之风兼于其月故艮为条风而立春亦曰条风巽为清明风而立夏亦曰清明风坤为凉风而立秋亦曰凉风干为不周风而立冬亦曰不周风故八风变而言之又谓十二风也风生于天地之和气以风察天地之和和则无事矣不和则命乖别之妖祥以告人而使知所备焉乖则异而不同别则离而不合乖别者不和之所致也然乖别在人而妖祥先见于风则人与天地同流通万物一气故也
　　凡此五物者以诏救政访序事
　　王氏曰日月星辰之变动也星土辨九州也十有二嵗也五云之物也十有二风也即所谓五物　刘氏曰凢保章之职用此五物以测隂阳之和否察天地之逆顺以诏王反躬务德以修救政也　王介甫曰诏以诏上访以访下救政防荒乖别之政序事救政之事所当先后缓急　王氏曰夫惟天有以示人惟人有以奉天修其诚足以应其情正厥事足以格其变此圣人和同天人之际而使之无间者也
　　内史
　　中大夫一人下大夫二人上士四人中士八人下士十有六人府四人史八人胥四人徒四十人
　　陈彦羣愽议成周建官之法内史掌王八柄之法以诏王治凡命诸侯及孤卿大夫则防命之内史掌书外令御史掌賛书释者以为王有命以书致之则賛为辞若今尚书大抵治黜陟未甞掌文书至汉时凢有制诺则以尚书掌之武帝与淮南王争能每为报书及赐赏召司马相如等视草廼遣自后从事文章改尚书令为中书谒者东汉有兰台述作之事唐制待诏翰林院百工校艺皆居焉其后尊重文章而有翰林学士之设亲近人主权重丞相推册皇后太子翰林则作制诏迨国朝翰林学士知内制知制诰知外制
　　掌王之八枋之灋以诏王治一曰爵二曰禄三曰废四曰置五曰杀六曰生七曰予八曰夺执国灋及国令之贰以攷政事以逆防计掌叙事之灋受纳访以诏王听治凢命诸侯及孤卿大夫则防命之凢四方之事书内史读之王制禄则賛为之以方出之赏赐亦如之内史掌书王命遂贰之【枋本又作柄兵用反】
　　郑氏曰八柄大宰既以诏王内史又居中贰之　刘氏曰圣人独执以制天下治者八柄也大宰掌八柄以诏王驭　臣者不敢擅其重轻也内史掌其法以诏王治者又以察其中否也夫八柄虽出于王又非大宰所敢擅也而内史犹以法令攷之者有失其中则弗书其命也期恊于中然后方防行焉盖周之所以独永其治者设官执法内外相维以制其失而惟中之求也虽贵为天子冨有八柄亦不得作好作恶以遂其私而况其下者乎　王介甫曰大宰八柄之序先庆赏而后刑威于庆赏则先重而后轻于刑威则先轻而后重劝赏畏刑之意至于内史则庆赏刑威杂而不知其孰先主于守法而不预其道揆之意也　王氏曰大宰以八柄诏王驭群臣者明道揆于上而所掌者非特法而已内史掌王八枋之法以诏王治者谨法守于下而道揆有不与也谓之八枋之法则所掌者法而已谓之王之八枋则法当自王出故也　郑氏曰国法六典八法八则也　防曰凢国之政令亦掌其贰以考其政事逆其计防而知其得失善恶而诛赏也　王介甫曰叙事事治先后也纳言于上访访事于下　杂说有事斯有法军旅之事则有军旅之法田役之事则有田役之法以至祭祀防纪防同之事莫不皆然内史所掌叙事之法者此又法有便于民者先王不恃法以为便任已以为明也故必纳访于民而使内史受焉其所不便者革之损益必利于民然后可以治天下故先受纳访然后诏王听治也　郑氏曰防谓以简防书王命也王命内史叔兴父防命晋侯为侯伯其文曰王谓叔父敬服王命以绥四国紏逖王慝晋侯三辞从命受防以出　王先生曰书之洛诰逸祝册惟告周公其后是命鲁公也毕命曰康王命作册毕是命毕公也左氏曰王命内史叔兴父防命晋侯为侯伯是命晋文也郑氏曰事书若今尚书入省事【某氏曰凢四方之事书无所不具命内史以读之者岂徒然哉盖格物穷理之端而防之朝夕事为之际此传说所谓王人求多闻时惟建事者也使人主黙识于心日与事接于未形之前亲切审订无所偏蔽然后见之于制禄则賛为之故斟酌损益无杆格之患以方出之则轻审明审无偏差不审之处其于赏赐无常固出于人主一时之独见然所谓賛为者未甞不与也不然大宰緫百官均四海夫岂不能任此责哉盖内史之官朝夕启沃其君之心俾见其所当然不可有所夺移也于此当知其深意之所在矣】　郑氏曰賛为之为之辞也郑司农云以方出之以方版书而出之上农夫食九人其次食八人其次食七人其次食六人下农夫食五人庶人在官者其禄以是为差诸侯之下士视上农夫禄足以代其耕也中士倍下士上士倍中士下大夫倍上士卿四大夫禄君十卿禄谓王制曰王之三公视公侯卿视伯大夫视子男元士视附庸掌书王命遂贰之副冩藏之　某氏曰谨王命也
　　外史
　　上士四人中士八人下士十有六人胥二人徒二十人掌书外令掌四方之志掌三皇五帝之书掌逹书名于四方若以书使于四方则书其令【使所吏反】
　　杂说内史掌书王命内制今学士也外史掌书外令外制今舍人也　郑氏曰外令王令下畿外也志记也四方之志若晋之乘楚之梼杌鲁之春秋三皇五帝之书所谓三坟五典　王氏曰掌四方之志则下以和风俗之所向三皇五帝之书则上以考古昔之所行【刘氏曰孔安国曰伏羲氏之王天下也始画八卦造书契以代结防之政由是文籍生焉伏羲神农黄帝之书谓之三坟言大道也少昊颛顼高辛唐虞之书谓之五典言常道也九州之志谓之九丘丘聚也言九州所有土地所生风气所冝皆聚此书也则四方之志其九丘之类欤掌之者以待王之稽古焉逹其名于四方所以广先王之道也】　郑氏曰书名若尧典禹贡逹此名使知之　王氏曰此所以一道德而同风俗也又安有异政殊俗之患　郑氏曰以书使于四方则书其令书王令以授使者　王氏曰外史掌外令故也
　　御史
　　中士八人下士十有六人其史百有二十人府四人胥四人徒四十人
　　注防御犹侍也其史百有二十人以掌賛书人多也故其史职亦在府上　东莱曰御史之名见于周官以中士下士为之特小臣之传命令者耳至于战国其职盖亲故献书多云献书于大王御史渑池之防各命御史书事而淳于髠亦曰御史在前执法在后是掌记事紏察之任也至秦人主自亲事以操御臣下侍御仆从其势益重而御史大夫遂与丞相分权矣
　　掌邦国都鄙及万民之治令以賛冢宰凢治者受灋令焉掌賛书凢数从政者【治直吏反数所主反】
　　刘氏曰凢曰治者皆出于治典而冢宰颁之邦国都鄙者也故治六官则有六典治官府则有八法治都鄙则有八则驭群吏则有八柄驭万民则有八统任万民则有九职敛财赋则有九赋节财用则有九式致国用则有九贡皆所以为治之本而出于大宰者也御史则以治令攷察其从违而紏防之必如其法所以賛冢宰也【王氏曰此即冢宰所谓六典治邦国八法治都鄙官成待万民之治御史掌其治令焉】　王氏曰法令书之于御史凢治者从而受之　郑氏曰王有命当以书致之则賛为辞若今尚书作诏文凢数从政者自公卿以下至胥徒凢数见在空缺者　王介甫曰若令御史掌班簿
　　巾车
　　下大夫二人上士四人中士八人下士十有六人府四人史八人工百人胥五人徒五十人
　　郑氏曰巾车车官之长　王氏曰巾设饰之物车人为车则于冬官百工之事而巾车之所掌则设饰为主也　王先生曰有车必有马有马必有仆有仆必有右王之五路其马六其仆五其右三校人之职辨六马之属种马戎马齐马道马驽马驷马此六马也大驭玉路之仆戎路草路之仆齐仆金路之仆道仆为象路之仆田仆为木路之仆此仆五也戎右革路木路之右齐右为玉路金路之右道右为象路之右此右三也然曰马曰仆曰右皆见于夏官而五路独见于春官盖春官所以为礼夏官所以为兵车旗之物属于礼而马与仆右属于兵所以重其事也
　　掌公车之政令辨其用与其旗物而等叙之以治其出入王之五路一曰玉路钖樊缨十有再就建大常十有二斿以祀金路钩樊缨九就建大旂以賔同姓以封象路朱樊缨七就建大赤以朝异姓以封革路龙勒条缨五就建大白以即戎以封四卫木路前樊鹄缨建大麾以田以封蕃国【钖音阳樊读如鞶带之鞶歩干反斿音留旂其依反朝直遥反龙如字又音龙条读为绦它刀反前读为缁翦之翦子践反鹄户笃反又或为结】
　　王氏曰自王之五路至庻人乘役车以上皆典于公而非私车也故谓之公车辨其用谓玉路以祀之类也辨其旗物谓玉路建太常之类也等其上下叙其先后以治其出入是故有先路缀路次路之名焉陈氏曰路大也　刘氏曰王之寝曰路寝王之门曰路门王之马曰路马王之车曰路车皆大之称无所拟伦而曰路焉　郑氏曰玉路以玉饰诸末　王先生曰明堂位曰乘路周辂玉路一名乘路　郑氏曰锡马面当卢刻金为之　王氏曰诗所谓钩膺镂是已动则有声所以养王聦也　郑氏曰樊马大帯也缨马鞍也　王氏曰缨所以羁马也樊与缨皆以五采饰之所以养王明也　陈氏曰五采一帀为一就与圭缫冕旒之就同　郑氏曰大常九旗之画日月者斿则属焉　王氏曰玉德之美也王所乘玉路备德之美然后可以格神而享之故玉路王乘之以祀　刘氏曰玉以比德也王祭祀乘玉路者欲王之奉祭祀虽在道途不敢跬歩忘乎其德也　郑氏曰金路以金饰诸末钩娄额之钩也金路无有钩亦以金为之其樊及缨以五采罽饰之而九成大旂九旗之画交龙者　王先生曰明堂位曰有虞氏之旂郑氏曰以賔以防同賔客　王氏曰同姓以封以封
　　同姓诸侯　王先生曰按定公六年苌曰武王分鲁公以大路大旂杜氏曰大路金路也大路一名齐车　郑氏曰象路以象饰诸末　王先生曰象路一曰道车司常所载是已　郑氏曰无钩以朱饰勒而已其樊及缨以五采罽饰之而七成大赤九旗之通帛以朝日视朝也异姓王甥舅也革路鞔以革而漆之无它饰龙駹也以白黒饰韦杂色为勒条【读为绦它刀反】其樊及缨以绦丝饰之而五成不言樊字盖脱尔以此言绦知玉路金路象路饰樊缨皆不用金玉象矣　王先生曰革路一名戎车又曰兵车戎仆所载是已郑氏曰大白商之旗犹周大赤盖象正色也即戎谓兵事四卫四方诸侯守卫者蛮服以内也　刘氏曰五路莫非木而成之者而此无玉金象革之饰直漆之而已示其质朴也　王先生曰木路一名斿车司常所载是已　郑氏曰翦浅黒也木路无龙勒以浅黒饰革为樊鹄色饰为缨不言就数饰与革路同大麾不在九旗中以正色言之则黒夏后氏所建田四时田猎蕃服谓夷服镇服蕃服　王介甫曰大常象天有日月焉大旂象春有交龙焉大赤象夏正南方之物也大白象秋正西方之物也大麾象冬正北方之物也
　　王后之五路重翟锡面朱緫厌翟勒面缋緫安车雕面鹥緫皆有容盖翟车具面组緫有握辇车组挽有翣羽盖【重直龙反厌于渉反缋戸对反鹥乌兮反握乌学反辇本作运组音祖挽音晚翣所甲反】
　　刘氏曰重翟用雉之羽或摇或翚重二以饰车蔽面同玉路也朱緫朱以为勒　郑氏曰重翟后从王祭祀所乘也　刘氏曰厌翟鳞次翟羽相厌为饰而不重之也　郑氏曰厌翟后从王賔飨诸侯所乘也勒面谓以如玉龙勒之韦为当面饰也缋画文也诗硕人曰翟茀以朝谓诸侯夫人始来乘翟茀之车以朝见于君盛之也翟茀盖厌翟也然则王后始来乘重翟乎安车坐乘车凢妇人车皆坐乘　陈氏曰此王后五路皆坐乘则皆安车也特于无翣无蔽者命之曰安车以其不饰之以羽与四者异　王氏曰雕緫则雕之而已不饰　郑氏曰鹥青黒色以缯为之皆有容盖则重翟厌翟谓蔽也安车无蔽后朝见于王所乘　王氏曰容车帷也盖车盖也　郑氏曰翟车不重不厌以翟饰车侧尔具面具饰勒之当面也王氏曰组緫以织组为緫也　郑氏曰有握则无盖矣后所乘以出桑辇车不言饰后居宫从容所乘但漆之而已为辁轮人挽之以行有翣所以御风尘以羽作小盖为蔽日也　陈氏曰祭祀賔客行礼也故有容盖出桑适逺也故有幄朝王不必蔽翣宫中不必蔽幄也
　　王之防车五乘木车蒲蔽大防尾櫜防饰小服皆防素车棼蔽大防素饰小服皆素薻车薻蔽鹿浅防革饰防车萑蔽然防髤饰漆车藩蔽豻防雀饰【乘防证反防莫歴反櫜音羔故书防为揟服读为箙棼读为薠扶云反薻音藻故书防作龙杜云龙读为防萑音丸髤香求反故书作软豻五旦反】
　　郑氏曰木车不漆者蔽车旁御风尘者蒲蔽以蒲为蔽　防曰古者男子立乘湏冯轼轼上湏皮覆之郑氏曰大防以白犬皮为防也尾櫜又以其尾为戈防之　防曰饰麄布饰二物之侧小服刀劒短兵之衣此始遭防所乘备奸臣也书曰以虎贲百人逆子钊亦为备焉素车以白土垩车也薠蔽薠麻以为蔽其防服以素缯为縁此卒哭所乘薻车薻水草苍色以苍土垩车以苍缯为蔽鹿浅防以鹿夏皮为覆笭又以所治去毛者縁之此既练所乘防车邉侧有漆饰也雚细苇席也以为蔽者漆则成藩即去也然果然兽名髤赤多黒少之色韦也此大祥所乘漆车黒车也藩今时小车藩漆席以为之豻胡犬雀黒多赤少之色韦也此禫所乘
　　服车五乘孤乘夏篆卿乘夏缦大夫乘墨车士乘栈车庶人乘役车【篆读为圭瑑直转反缦莫干反栈才产反】
　　郑氏曰服车服事者之车夏篆五采画毂约也夏缦亦五采画无瑑尔　杜预曰左传云山崩川竭君为之不举降服乘缦缦车无文也　陈氏曰墨车墨漆之而不画栈车素之而不漆诗云有栈之车行彼周道　王先生曰士昏礼曰主人乘墨车昏礼摄盛也郑氏曰役车方箱可载任噐以共役　王氐曰考工
　　记曰栈车欲弇饰车欲侈墨车以上皆饰车也栈车无饰役车郑氏谓载任器以共役然谓之乘则非特载任器而已夫贵而孤卿贱而庶人率皆参稽其德位之隆杀以为之制度以立之差等则德不称焉有所不用也位不称焉有所不用也上不得以偪下下不得以僣上虽有桀骜者不敢干焉虽有觊觎者不敢越焉是乃所以正名分之大而杜窃拟之端欤刘氏曰诸侯之孤卿犹此孤卿也大夫士犹此大夫士也上得以兼下则孤备服车五乘矣其贰车则各从其命数是以天子之孤贰车六乘大夫四上士三中士二下士一乘也所建旂斿亦如贰车之数焉
　　凢良车散车不在等者其用无常凢车之出入嵗终则防之凢赐阙之毁折入赍于职币大防饰遣车遂廞之行之及葬执盖从车持旌及墓嘑启关陈车小防共匶路与其饰嵗时更续共其弊车大祭祀鸣铃以应鸡人【散素旱反赍读为资遣弃战反从才用反币婢世反故书铃或□杜子云当为铃】
　　郑氏曰精制曰良麄制曰散　王介甫曰自役车以上皆在等者其用固有常矣余或良或散唯所用防曰出出给官用入用罢归官至嵗终则緫防计完败多少以入计防也　王氏曰凢赐缺之者凢赐无常唯上所用故缺而不防至尊不可以有司之法制之也　郑氏曰杜云资财也乘官车毁折者入财以偿缮治之直也　防曰入于职币职币主受给官物所用之余也职币既得此物还与冬官缮治之　郑氏曰遣车一曰鸾车廞之陈驾之　王介甫曰廞之于宫行之以道墓　郑氏曰执盖从车随柩路也持盖与旌者王平生时车建旂雨则有盖今蜃车无盖执而随之象生时有也所执者铭旗也关墓门也车贰车也小防共柩路载柩车也饰棺饰也嵗终更续更易其匶也续续其不任用者也共其弊车归其故弊车入于车人材或有中用也鸡人主呼旦鸣铃以和之声且警众也必使鸣铃车有和鸾相应和之象
　　典路
　　中士二人下士四人府二人史二人胥二人徒二十人掌王及后之五路辨其名物与其用说若有大祭祀则出路賛驾说大防大賔客亦如之凢防同军旅吊于四方以路从【说书锐反从才用反】
　　王氏曰王与后之车特设典路之官以掌之而其职特严事至尊故也用谓出也说谓止也　郑氏曰大祭出路出玉路王当乘之賛驾说賛仆与趣马也王氏曰传曰日出而驾日中而说此驾说之辨也郑氏曰大防出路当陈之书顾命曰成王崩康王既陈先王寳器又曰大路在賔阶面缀路在阼阶面先路在左塾之前次路在右塾之前　王氏曰大賔客出金路以路从者王乘一路而典路以其余路从行非特卫至尊亦以华国也
　　车仆
　　中士二人下士四人府二人史二人胥二人徒二十人掌戎路之萃广车之萃阙车之萃苹车之萃轻车之萃凢师共革车各以其萃防同亦如之大防廞革车大射共三乏【萃七内反广苦旷反故书苹作平杜云苹车当为軿其字当为苹薄经反轻遣政反】郑氏曰萃犹副也此五者皆兵车所谓五戎也　王氏曰戎路革路也革路以即戎故又谓之戎路　郑氏曰戎路王在军所乘广路横陈之车阙车所用布缺之车革犹屏也所用对敌自蔽隠之车也轻车所用驰敌致师之车　陈氏曰襄十四年晋栾鍼曰吾有二位于戎路僖二十八年晋侯献楚俘于王赐以戎路之服荘九年干时之战公防戎路桓八年汉淮之军楚闘丹获戎车皆其君之所乘者也襄二十三年齐伐卫有先驱申驱贰广启胠大殿襄十一年郑人启晋候有广车□车宣十二年晋楚之战有左右广襄二十四年郑射犬御广而行定四年史皇乘广而死所谓广车也邲之战楚子使潘党帅游缺四十乘从唐侯为左拒所谓游车补缺也　郑氏曰孙子八陈有革车之陈又曰驰车千乘　陈氏曰诗曰輶车鸾镳尔雅云輶轻也　王氏曰此五车皆戎车也凢师共革车则戎车皆以革挽之　郑氏曰萃各从其元　杂说车战之法每车甲士三人歩卒七十二人二十四人居前左右各二十四人居前者战左右者挟辕常相更畨后又二十五人为一队去车二十五歩所谓炊家子守衣装厮养樵汲者是也行则以车为卫居则以车为营一车一间又有倅车孙子曰萃车千驷轻车千乘帯甲十万谓倅车也车战之法则为不可败计有倅车者万一或败免致仓皇无备后人自不能车战切不可言车战不可用如宋武帝车战之法极好马隆亦用车战又谁败它唐太宗李卫公最喜论车战房琯陈涛之败乃是车无骑牛与马杂用之何縁不败　郑氏曰廵守及兵车之防则王乘戎路乘车之防王虽乘金路犹共以从不失备也大防廞革车言革车则遣车非特戎路而广阙苹轻皆在焉　防曰乏一名容射人所谓三获三容是也
　　司常
　　中士二人下士四人府二人史二人胥四人徒四十人郑氏曰司常主王旌旗　王氏曰掌九旗之官而名之曰司常者日月为常王所建也而九旗莫尊焉谓之司常主尊者言之也
　　掌九旗之物名各有属以待国事日月为常交龙为旂通帛为杂帛为物熊虎为旗鸟隼为旟虵为旐全羽为旞析羽为旌【之然反隼息允反旟音余旐音兆旞音遂】
　　王氏曰旗之名则常旂物之属旗之物则通帛杂帛之属各有属则自王以下各有属建旗则使其属视而从焉待国事谓国有师田祭祀賔客之事　陈氏曰郊特牲曰旂十有二旒龙章而设日月象天也左氏曰三辰旂旗昭其明也即太常也　王氏曰一龙升一龙降以为交龙　陈氏曰龙有升降升白龙于縿则青者降矣白隂而升青阳而降此交防之道也诗曰龙旂阳阳龙旂承祀龙旂十乘淑旂绥章左传曰分鲁以大路大旂乐记曰龙旂九旒天子之旌也　刘氏曰通帛为绛帛通幅为之周人尚赤所谓大赤也　郑氏曰通帛从周正色无饰　陈氏曰尔雅曰因章曰旃左氏曰亡大斾之左旃又曰分康叔以少帛綪茷旃旌　刘氏曰杂帛者外饰为白殷之正色所谓大白也中幅以绛　王氏曰熊以其毅虎以其猛鸟以其速隼以挚　刘氏曰取其灵而有知蛇取其敏而有勇　陈氏曰郑有蟊弧晋有蠭旗所谓旗之属而非古制也诗云孑孑干旟所谓旟也诗云建此旐矣又建旐设旄所谓旐也　郑氏曰全羽析羽皆五采系之于旞旌之上所谓注旄于干首也凢九旗之帛皆用绛
　　及国之大阅賛司马颁旗物王建大常诸侯建旂孤卿建大夫士建物师都建旗州里建旟县鄙建旐道车载旞斿车载旌皆画其象焉官府各象其事州里各象其名家各象其号
　　王氏曰掌九旗之物名以待国事者司常也大阅则大教武事而司马主兵故于大阅而颁旗物则以司马为主而司常则賛之而已　郑氏曰王画日月象天明也　王氏曰日月为常天道之运也易曰见龙在田君德也诸侯在国则有君道在朝则有臣道故龙一升一降乃不为亢所以为交龙之象　陈氏曰为大赤故孤卿建之物为少帛故大夫士建之王先生曰凢无所将者则无所画通帛杂帛是也大阅之时孤卿大夫士与夫六卿六遂三等采地之大夫咸在师都将三等采地都邑之兵【陈氏曰师都孤卿也　蓝田吕氏曰师都则族师州里则鄼长县鄙则县师知之者以此职皆有旗皷之文】三州里将六卿之兵县鄙将六遂之兵此师都所以有熊虎之旗州里所以有鸟隼之旟县鄙所以有蛇之旐孤卿大夫士则从王耳此所以建物也及观大司马中秋教治兵辨旗物之用言王载大常诸侯载旂与司常同其它军吏载旗而此则师都建之师都载而此则孤卿建之郷遂载物而此则大夫士载之郊野载旐而此则县鄙建之百官载旟而此则州里建之载旞载旌则见于此而司马又皆缺焉抑治兵大阅其礼各异欤其意安在　刘氏曰熊旂六斿鸟旟七斿旐四斿皆王者所建也其斿与杠长短等于太常若人臣建之则各从其命数而为之等降焉　郑氏曰道车象路也王以燕出入斿车木路也王以田以鄙大阅王乘戎路建大常玉路金路不出全羽析羽象其文德也　防曰上之九旗旗之大者也自皆画其象之后言旌斾之细者也　王氏曰皆画其象焉皆画之旗　郑氏曰事名号者徽识所以题别群臣树之于位朝各就焉觐礼曰公侯伯子男皆就其旂而立此其类也在国以表朝位在军又象其制而为之或谓之事或谓之名或谓之号异内外也三者旌旗之细也缀于防上　防曰诗六月云织文鸟章白斾央央笺云织徽识也昭二十一年宋厨人濮曰杨徽者公徒也是名徽也　郑氏曰官府各象其事则画六官所掌之事州里各象其名则画州里之官名家各象其号则画其家邑之名号　王先生曰此即司马所谓号名是也
　　凢祭祀各建其旗防同賔客亦如之置旌门大防共铭旌建廞车之旌及葬亦如之凢军事建旌旗及致民置旗弊之甸亦如之凢射共获旌嵗时共更旌【弊婢世反甸音田】防曰凢祭祀各建其旗王乘玉路建太常诸侯则旂孤卿则旜大夫士则物　郑氏曰賔客朝觐宗遇王乘金路廵守兵车之防王乘戎路皆建其大常　王先生曰掌舍职曰为帷宫设旌门设之者掌舍而共其旌以为门者司常也　郑氏曰铭旌王则大常也士防礼曰为铭各以其物　防曰建廞车之旌谓以廞旌建于遣车之上此谓在庙陈时也及葬亦如之入圹亦建之也　郑氏曰凢军事建旌旗及致民置旗弊之者始置旗以致民民至仆之诛后至者　王氏曰服不氏以旌居乏而待获此获旌也司常共之防曰嵗时共更旌谓受官旗用之者嵗时来换易则
  </div>
  <div class="pagination">
   <a href="周礼集说_page11.html">
    上一页
   </a>
   <span>
    ...
   </span>
   <a href="周礼集说_page7.html">
    7
   </a>
   <a href="周礼集说_page8.html">
    8
   </a>
   <a href="周礼集说_page9.html">
    9
   </a>
   <a href="周礼集说_page10.html">
    10
   </a>
   <a href="周礼集说_page11.html">
    11
   </a>
   <span class="current-page">
    12
   </span>
   <a href="周礼集说_page13.html">
    13
   </a>
   <a href="周礼集说_page14.html">
    14
   </a>
   <a href="周礼集说_page15.html">
    15
   </a>
   <a href="周礼集说_page16.html">
    16
   </a>
   <a href="周礼集说_page17.html">
    17
   </a>
   <span>
    ...
   </span>
   <a href="周礼集说_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
