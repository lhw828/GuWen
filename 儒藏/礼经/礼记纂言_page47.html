<!DOCTYPE html>
<html>
<head>
    <meta charset="UTF-8">
    <title>礼记纂言 - 第 47 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记纂言 - 第 47 页/共 50 页</h1>
    <div class="content">　　○子曰大臣不亲百姓不寜则忠敬不足而富贵已过也大臣不治而迩臣比矣故大臣不可不敬也是民之表也迩臣不可不慎也是民之道也君毋以小谋大毋以逺言近毋以内图外则大臣不怨迩臣不疾而逺臣不蔽矣叶公之顾命曰毋以小谋败大作毋以嬖御人疾荘后毋以嬖御士疾荘士大夫卿士【比毗志切毋音无叶舒渉切郑氏曰迩近也言近以见逺言大以见小互言比私相亲也民之道言民循从也图亦谋也言凡谋之当各于其党于其党知其过审也迩臣不疾疾犹非也叶公楚县公叶公子高也临死遗书曰顾命小谋小臣之谋也大作大臣之所为也嬖御人爱妾也荘后适夫人齐荘得礼者嬖御士爱臣也荘士亦谓士之齐荘得礼者今为大夫卿士孔氏曰大臣离贰不与上亲政教烦苛百姓不寜是臣不忠于君君不敬于臣所以致然由君与臣富贵已过极也大臣不肯为君理治职事由迩臣与上相亲比也君无与小臣而谋大臣之事无以远臣共言近臣之事无以内臣共谋外臣之事所以然者小大之臣意殊逺近之臣不同恐各为朋党彼此交争转相陷害故不圗谋若能如此则内外情通小大意合大臣不怨恨于君也近臣不为人所非毁逺臣不被障蔽也吕氏曰大臣不亲民疑于所任百姓所以不寜葢由臣之忠不足于君则君之敬不足于臣徒富贵之而无信任之意犹犬马畜之而弗敬也事至于此必有迩臣嬖夺大臣之柄而不得治其事故曰大臣不治而迩臣比矣表者民所望也道者民所从也大臣尊严国之政令存焉民之所望以为表不敬则国命轻矣迩臣眤君之好恶系焉民之所从以为道不慎则风俗坏矣使小臣谋大臣则大臣怨乎不以使远臣间近臣则近臣疾其君使内之宠臣图四方宣力之士则逺臣之贤蔽而不闻三者任臣之大害也叶公之顾命以证此三事长乐陈氏曰大臣权重常见谋于小臣小臣之谋得行则大臣退故怨近臣所亲任常见言于逺臣逺臣之言或聴则近臣疎故疾外臣逺于王易为内臣所圗矣内臣之圗得用则外臣之功业不上达于王故蔽谋者名实未审从而谋之圗如圗土地之圗合内外逺近而周图之小臣之于大臣不足以图之也其所以挤陷之可谋而已若内臣之于外臣则足以圗之故于小大言谋内外言圗怨生于心疾作于外疾不如怨之深也故于大臣言怨迩臣言疾方氏曰大臣者君之所尊待之不可不敬迩臣者君之所亲择之不可不慎马氏曰民之表者人之所资以为正民之道者民之所由也石林叶氏曰大臣牧伯也与之讣议未定不可以小谋败之近臣四辅三公也与之论道而有为亦不可以逺言间之外臣诸侯也与之同守天下以经理国亦不可以内宠图之葢任不贰则贤者得以尽其效故大臣不败谋则无怨于心近臣之言无间则不敢非其上外臣之议得以自通则不蔽于下山隂陆氏曰变夫人言后葢是时徐楚亦僣称后】
　　○子曰大人不亲其所贤而信其所贱民是以亲失而教是以烦诗云彼求我则如不我得执我亦不我力君陈曰未见圣若已弗克见既见圣亦不克由圣【郑氏曰亲失失其所当亲也教烦由信贱也贱者无壹德也诗言君始求我如恐不得我既得我持我然坚固亦不力用我是不亲信我也克能也由用也孔氏曰在上不亲任其所贤有德之人而信用其所贱无德者则民效于上失其所当亲唯亲羣小政教所以烦乱也所引诗书证不亲其所贤也方氏曰人失其所亲信而民化之亦然虽教之亦有所不胜秪所以为烦而已】
　　○子曰小人溺于水君子溺于口大人溺于民皆在其所防也夫水近于人而溺人德易狎而难亲也易以溺人口费而烦易出难悔易以溺人夫民闭于人而有鄙心可敬不可慢易以溺人故君子不可以不慎也大甲曰毋越厥命以自覆也若虞机张徃省括于厥度则释兊命曰惟口起羞惟甲胄起兵惟衣裳在笥惟干戈省厥躬大甲曰天作孽可违也自作孽不可以逭尹吉曰惟尹躬天见于西邑夏自周有终相亦惟终【夫音扶易去声费芳贵切兊音说孽鱼列切逭乎乱切天见天读作先相去声】
　　【郑氏曰皆在其所防人不溺于所敬者溺谓覆没不能自理出也水近人故或泳之游之防慢而无戒心以取溺焉费犹惠也言口多空言烦也过言一出驷马不能及不可悔也口舌所覆一如溺矣民不通于人道而心鄙诈难卒告谕人君敬慎以临之则可若陵虐而慢之分崩怨叛君无所尊亦如溺矣故君子不可不慎慎所可防乃不溺矣越之为言蹷也覆败也言无自颠蹷女之政教以自毁败虞主田猎之地者也机弩牙也度谓所拟射也虞人之射禽弩已张从机间视括与所射参相得乃后释发矢为政亦当以己心参于羣臣及万民可乃后施也兊命兊当为说傅说作书以命髙宗亦尚书篇名也羞犹辱也惟口起羞当慎言语也惟甲胄起兵当慎军旅之事也违犹避也逭逃也尹亦尹诰也天当为先忠信为周相助也谓臣也伊尹言见夏之先君臣皆忠信以自终伊尹始仕于夏此时就汤矣夏之邑在亳西吕氏曰小人谓民君子谓士大夫也大人谓王公也凡人所以覆没于患祸不能以自出者皆在其易而防之也水至柔之物民狎而翫之则虽巨川深渊而不戒此取溺之道也德易狎而难亲者谓水之德也先儒乃以是德为人之德谓有德者亦如水然易狎难亲岂德之谓邪方论溺水溺口溺民三者之别无庸以有德厠其间也与人交际不能无言古之君子辞达而已不费而烦于己则费于人则烦不能无过过言之甚至于害德丧身以覆家易出而不可悔非口之溺人乎民至愚至贱乃知者贵者之所易也唯愚也故闭于心而不可以理喻惟贱也故有鄙心多怨而无耻为王公者慢而不敬则轻身轻上无所不至此民之所以溺人也马氏曰德易狎而难亲此释水近于人而溺人之意也】
　　○子曰民以君为心君以民为体心荘则体舒心肃则容敬心好之身必安之君好之民必欲之心以体全亦以体伤君以民存亦以民亡诗云昔吾有先正其言明且清国家以寜都邑以成庻民以生谁能秉国成不自为正卒劳百姓君雅曰夏日暑雨小民惟曰怨资冬祁寒小民亦惟曰怨【雅音牙】
　　【方氏曰民以君为心者言好恶从于君也君以民为体者言休戚同于民也体虽致用于外然由乎心之所使故曰心好之身必安之心虽为主于内然资乎体之所保故曰心以体全亦以体伤孔氏曰诗人称昔吾之有先君正长其教令之言分明清洁国家所以安也都邑所以成也庻人所以生也此逸诗也郑氏曰谁能秉国成伤今无此人也成之八成也谁能秉行之不自以所为者正尽劳来百姓忧念之者与疾时大臣专功争美雅书作牙假借字也君牙周穆王司徒作尙书篇名也资当为至齐鲁之语也祁之言是也齐西偏之语也夏日暑雨小民怨天至冬是寒小民又怨天言民恒多怨为其君难陈氏曰为人上谓之先正以其正身而正天下也幽王不然权移于下故诗人伤之曰谁能秉国成不能秉国成则政出多门而不自为政矣政多门则多事百姓所以劳也天之于民厚矣而寒暑之过正雨之失中民犹怨咨则为上者可不敬乎】
　　○子曰下之事上也身不正言不信则义不壹行无也
　　【郑氏曰谓比式方氏曰身不正故义不壹言不信故行无不壹谓不能专于其身也无谓无以副于其言也长乐陈氏曰身正然后无好异之行是以行有身不正则动皆反常其形于可见之行者斯无言信然后有不可移之义是以义主于壹不信则德二三其见于事君之义者斯不一】
　　○子曰言有物而行有格也是以生则不可夺志死则不可夺名故君子多闻质而守之多志质而亲之精知略而行之君陈曰出入自尔师虞庻言同诗云淑人君子其仪一也【知如字】
　　【孔氏曰下之事上当守其一言须有徴验行须有法式言行不妄守死善道名志俱善欲夺不可也质而守之亲之略而行之皆谓闻见虽多执守简要也引君陈成王戒君陈之言诗曹风鸤鸠之篇证为政须齐一也吕氏曰多闻所闻欲博也多志多见而识之也质正也不敢信已质众人之所同然后用之也守之者服膺而勿失也亲之者问学不厌也由多闻多知而得之又当精思以求其至约而行之故曰精知略而行之略约也出入自尔师虞庻言同此言当谋之于众取其同然也淑人君子其仪一也此言君子之行卒归于一也】
　　○子曰唯君子能好其正小人毒其正故君子之朋友有乡其恶有方是故迩者不惑而逺者不疑也诗云君子好仇【正注读为匹】
　　【郑氏曰正当为匹匹谓知识朋友乡方喻辈也小人徼利其友无常也仇匹也孔氏曰此明朋匹之事以下云君子好仇故知正为匹君子所亲朋友及所恶之人皆有辈故善者与之交不以荣枯为异不善者则憎恶之言有常也好恶有定可望貌而知故近不惑而逺不疑也引周南关雎之诗断章以好人为匹也吕氏曰先儒以正为匹只作正字亦可胡氏曰君子正直是与故好之小人恶直丑正故毒之陈氏曰君子取友必端故能好其正小人其交皆其而已故毒其正君子好之小人毒之道相异也乡也方也言其所聚善恶各以而善不同于恶恶不同于善故能成其信是以朋友之迩者信而不惑逺者亦信而不疑迩者不惑儒行所谓并立则乐相下不厌也逺者不疑儒行所谓乆不相见闻流言不信其行也方氏曰君子非特其身正而已于正人又能好而与之小人非特身不正而已于正人又且毒而害之此君子小人好恶之辩也马氏曰君子之朋友有乡所谓直也谅也多闻也其恶有方所谓便辟也善柔也便佞也】
　　○子曰轻絶贫贱而重絶富贵则好贤不坚而恶恶不着也人虽曰不利吾不信也诗云朋友攸摄摄以威仪【孔氏曰此明朋友之道唯善是仇以威仪相摄佐也贤而贫贱则轻絶之是好贤不坚恶而富贵则重絶之是恶恶不着如此者是贪利之人】
　　○子曰私惠不归德君子不自留焉诗云人之好我示我周行
　　【郑氏曰私惠谓不以公礼相庆贺时以小物相问遗也言其物不可以为德则君子不以身留此人也相恵以防渎邪僻之物是为不归于德孔氏曰君子唯德是与不自留不用留意于此等之人也澄曰言虽有私防之恩惠而不归于徳行则君子不肯以身留于此也】
　　○子曰苟有车必见其轼苟有衣必见其敝人苟或言之必闻其声苟或行之必见其成葛覃曰服之无射【射音亦】
　　【郑氏曰言凡人举事必有后验也见其轼谓载也敝败衣也衣式在内新时不见孔氏曰人言行必慎其所终也吕氏曰登车而有所礼则凭式有式则有车无车则何所凭而式之乎衣之乆必有敝有衣然后可敝无衣则何敝之有言必有声行必有成亦犹是也葢诚者物之终始不诚无物服之无射言寔有是服乃可乆服而无厌也山隂陆氏曰轼言前敝计后澄曰此言君子之学先必有其声后必有其成乃为有其实也】
　　○子曰言从而行之则言不可饰也行从而言之则行不可饰也故君子寡言而行以成其信则民不得大其美而小其恶诗云白圭之玷尚可磨也斯言之玷不可为也小雅曰允也君子展也大成君奭曰昔在上帝周田观文王之德其集大命于厥躬【行从则行并去声寡音顾又如字奭音释周田观注读为割申劝今读为用申劝】
　　【郑氏曰从犹随也寡当为顾不得大其美而小其恶谓以行为验虚言无益于善也玷缺也言圭之缺尚可磨而平之言之缺无如之何允信展诚也奭召公名尚书篇名古文周田观文王为割申劝寜王今博士读为厥乱劝寜王古文似近之割之言葢也言文王有诚信之德天葢申劝之集大命于其身谓命之使王天下也孔氏曰言在于先而后随以行之则言须实行在于前言随于后则行须实言行皆不可虚饰也君子言行相副则人于美恶大小不得増减皆验于行也吕氏曰饰言而言者所言非信故不可行饰行而行者所行必伪故不可言陆氏曰寡读如字言之必践之是以寡民虽欲虚美隐恶不得也马氏曰言易以出故寡言行难以成故敏行君子寡言而行以成其信则有其寔也在上有其实则在下者亦以其实应美之小不敢大恶之大不敢小不敢诬其善恶之名也】
　　○子曰南人有言曰人而无恒不可以为卜筮古之遗言与筮犹不能知也而况于人乎诗云我既厌不我告犹兊命曰爵无及恶德民立而正事纯而祭祀是为不敬事烦则乱事神则难易曰不恒其德或承之羞侦妇人吉夫子防【与音余兊音悦侦音贞】
　　【孔氏曰南人殷掌卜之官筮犹不能得知无恒之人而况于凡人乎郑氏曰恒常也不可为卜筮言卦兆不能见其情定其吉凶也告犹犹道也厌之不告以吉凶之道也言君祭祀赐诸臣爵毋与恶德之人也民将立以为正言放效之疾事皆如是而以祭祀是不敬鬼神也恶德之人使事鬼神又难以得福纯或为烦羞犹辱也侦问也问正于人为侦妇人从人者也以问正为常德则吉男子当专行余事而以问正为常德是亦无恒之人也吕氏曰鬼神之理至虚而善应齐戒洁诚虚心以求之犹有不应将以二三不定之私意渎而求之其可得乎我既厌不我告犹所谓渎则不告所引说命之文与书不同又引恒六五爻辞与此篇义不类恐亦衍文澄曰为卜筮谓为卜筮之人与论语作巫医意同夫卜筮小技尔蓍无情此以诚感彼自灵应能知其理斯可使为其事无恒之人杂念不诚虽叩不验故不可使筮无情而易知者尚不能知况人有情而难知也则岂可使无恒之人为治人之事乎引诗证夫子之言谓亦厌此无恒者而不以吉凶告之恶德无恒者也纯作烦为是谓无恒之人行事烦杂以之为祭祀则为不敬葢事烦杂则心惑乱而不诚一故难以祀神也德谓妇人主中馈饮食妇人惟酒食是议其职有恒傥不恒其职则出而或有代其承进膳羞者矣故必能恒其饮食之事而正主之则为不失妇职而吉夫子凶者夫子非以主饮食为恒者也引书易又广夫子所以不取无恒者之义】
　　右记泛论之辞凡二十五节


　　礼记纂言卷三十三
　　钦定四库全书
　　礼记纂言卷三十四　　　　　元　吴澄　撰儒行
　　【孔氏曰夫子自卫反鲁哀公馆于孔子问以儒行记者録之以为儒行之篇孔子说儒凡十七条十五条皆明贤人之儒其第十六则明圣人之儒其十七条则夫子自谓也吕氏曰鲁哀公问孔子儒服孔子不对因问儒行孔子厯言之今考其书言儒者之行诚有是事也谓孔子言之则可疑也儒者之行一出于义理皆吾性分之所当为非以自多求胜于天下也此篇之説有矜大胜人之气少雍容深厚之风似与不知者力争于一旦窃意末世儒者将以自尊其教有道者不为也虽然其言儒者之行不合于义理者殊寡学者果践其言亦不愧于为儒矣此先儒所以存于篇今日讲解所以不敢废也】
　　鲁哀公问于孔子曰夫子之服其儒服与孔子对曰丘少居鲁衣逢掖之衣长居宋冠章甫之冠丘闻之也君子之学也博其服也乡丘不知儒服【与音余少诗照切衣逢于既切长知两切冠章古乱切】
　　【郑氏曰哀公馆孔子见其服与士大夫异又与庶人不同疑为儒服而问之也逢犹大也大掖之衣大袂禅衣也此君子有道艺者所衣也孔子生鲁长而之宋而冠焉宋其祖所出也衣少所居之服冠长所居之冠是之谓乡言不知儒服非哀公志不在于儒乃今问其服庻人禅衣袂二尺二寸袪尺二寸孔氏曰臣朝于君应着朝服而着常服者孔子自卫新还哀公馆之非是常朝故衣冠异也掖谓肘掖礼大夫以上其服侈袂郑注司服云侈之者半而益一袂三尺三寸袪尺八寸朝祭之服必表里不禅也孔子若依寻常侈袂之服则哀公无由怪之以其大袂襌衣异于士大夫常服故问之夫子着襌衣与庻人同其袂大与庻人异故谓衣缝掖是大深衣也吕氏曰逢掖鲁衣也章甫宋冠也少居鲁则衣鲁之衣长居宋则冠宋之冠因其俗而已非苟异于人也故曰其服也乡方氏曰学也博无狭其所居也其服也乡不忘其所本也】
　　哀公曰敢问儒行孔子对曰遽数之不能终其物悉数之乃留更仆未可终也【行下孟切后以意求之不再音遽其据切数色主切更古衡切郑氏曰遽犹卒也物犹事也仆大仆也君燕朝则正位当摈相更之者为乆将倦使之相代孔氏曰孔子答言儒行深逺非可造次若急说则不能尽事若委细悉说之则乃大乆仆侍疲倦宜更代之未可终也者若不代仆则未可尽也】
　　哀公命席孔子侍曰儒有席上之珍以待聘夙夜彊学以待问怀忠信以待举力行以待取其自立有如此者【郑氏曰为孔子布席于堂与之坐也君适其臣升自阼阶所在如主方氏曰命席与之坐也侍侍坐对之也席所以借物曲礼谓执玉有借席以借之则所借之物居上故谓之席上晏氏曰君子比德于玉故称珍方其藏器于身则玉韫于匵中及其待时而动则珍陈于席上故曰席上之珍以待聘日出而作夙在日出之前于此而学是先众人而有作也日入而息夜在日入之后于此而学是后众人而未息也席上之珍则其德可贵夙夜彊学则其道可尊二者有师道焉故曰待聘待问怀忠信则其言有物力行则其行有常二者有臣道焉故云待举待取虽有为师为臣之道而未尝屈道以伸身必待彼之聘问举取然后徐起而应之故曰自立吕氏曰席上之珍自贵而待贾者也讲学于闲燕从容乎席上而自贵以待天下之用彊学以待问懐忠信以待举力行以待取皆我自立而有待也德之可贵者人必礼之学之博者人必问之忠信可任者人必举之力行可使者人必取之此四者之别孔氏曰如此者言如此在上诸事也】
　　儒有衣冠中动作慎其大让如慢小让如伪大则如威小则如愧其难进而易退也粥粥若无能也其容貌有如此者【易以防切下险易同粥章六切】
　　【郑氏曰中中间谓不严厉也如慢如伪言之不愊怛也如威如愧如有所畏孔氏曰儒者所服衣冠在常人中不自异也人以大物与己已让此大物辞貌寛缓如傲慢然让小物如诈伪亦谓寛缓不急切言儒不以利动也如威如愧皆谓重慎自贬损粥粥柔弱专愚之貌郑注愊怛忽切之意吕氏曰衣冠中谓其服也乡不异于众不流于俗动作慎则非礼勿履辞其大者若自尊以骄人然非自尊也尊道也辞其小者若矫饰而不出于情然非矫饰也欲由礼也尊道而不屈于世若有所威由礼而不犯非礼若有所愧翔而后集非义则不就所以难进色斯举矣礼貌未衰言弗行也则去之所以易退其容貌如此非容貌之可贵德可贵而已张子曰衣冠中读为之仲反谓衣冠中于礼也事有大小如譲位让国是大让也诚然而让如汤之让天下岂为饰而已直是不受故似慢也若夫饮食辞辟之间是小譲也如伪为之以为仪耳未必实譲晏氏曰衣冠中者中于礼非先王之法服不敢服也动作慎者慎于事非先王之德行不敢行也大让者禄之以天下弗顾系马千驷弗视故如慢如威小譲者觞酒豆肉譲而受恶衽席之上让而就贱故如伪如愧难进者进以礼也礼主于敬故三揖而进不亦难乎伊尹之三聘是已易退者退以义也义主于断故一辞而退不亦易乎仲尼之不脱冕是已是皆动容周旋而可见者故曰容貌陆氏曰大则小则犹言大譲小让读如敬慎威仪维民之则之则澄曰则谓守法不逾闲也于事之大者如有所畏而不敢为于事之小者如有所耻而不肯为】
　　儒有居处齐难其坐起恭敬言必先信行必中正道涂不争险易之利冬夏不争隂阳之和爱其死以有待也飬其身以有为也其备豫有如此者【齐侧皆切难乃旦切】
　　【郑氏曰齐难齐荘可畏难也行不争道止不选防所以逺鬭讼孔氏曰涂路也行道路不与人争平易之地而避险阻以利己冬温夏凉是隂阳之和防此世人所竞惟儒者譲而不争也张子曰居处齐难齐者齐荘难者恭慎也其难其慎必先信思可信则言是先信也行必中正乃可行诸后是皆偹豫之道也陆氏曰难犹戒也洗心曰齐防患曰虽晏氏曰居防齐难者端荘而不敢易坐起恭敬者谨饬而不敢慢言必失信者无妄言行必中正者无诐行道涂不争险易之利者不以地利便已而移害于人冬夏不争隂阳之和者不以天道适已而移乖于人爱其死者非乐夀而哀夭也葢将以俟天之时故曰有待飬其身者非丰已而忘物也葢将以行己之道故曰有为方氏曰居防齐难则人斯齐难之矣坐起恭敬则人斯恭敬之矣言先信则人斯取信矣行中正则人斯取正矣以至不争其利故人资其利不争其和故人饮其和爱其死故足以有待飬其身故足以有为若是则非有待物之备先为之豫故不足以致此】
　　儒有不寳金玉而忠信以为寳不祈土地立义以为土地不祈多积多文以为富难得而易禄也易禄而难畜也非时不见不亦难得乎非义不合不亦难畜乎先劳而后禄不亦易禄乎其近人有如此者【畜许六切见贤遍切郑氏曰祈求也立义以为土地以义自居也难畜虽以非义乆留也劳犹事也积或为货孔氏曰儒怀忠信而与人交不贪金玉而与人竞人则亲而近之积积聚财物也非道之世则不仕是难得也先事后食是易禄也无义则去是难畜也胡氏曰立义以为土地非义不防也故君子履仁而防义晏氏曰易曰何以聚人曰财夫金玉土地多积与夫禄利皆财也众人之近人以此而已儒者之近人则异于是方氏曰众人之近人也或以金玉或以土地或以多积或见之不以时或合之不以义而儒者之近人则有异焉】
　　儒有委之以货财淹之以乐好见利不亏其义劫之以众沮之以兵见死不更其守鸷虫攫搏不程勇者引重鼎不程其力徃者不悔来者不豫过言不再流言不极不断其威不习其谋其特立有如此者【淹于廉切乐五孝切好呼报切劫居业切鸷音至攫俱缚切搏音博断音短】
　　【郑氏曰淹谓浸渍之劫劫胁也沮谓恐怖之也鸷虫猛鸟猛兽也字从鸟鸷省声也程犹量也重鼎大鼎也搏犹引重不量勇力堪之与否当之则徃也虽有负者后不悔也其所未见亦不豫备平行自若也不再犹不更也不极不问所从出也孔氏曰虫鸟兽通名以脚取之谓之攫以翼击之谓之搏攫搏引鼎喻儒者遇艰难之事遇则行之不豫度量也此挺特而立有异于众之事方氏曰货财也乐好也人之所利者见利而徇则亏其义矣不亏其义是不徇利也众言人之多兵言器之利见死而惧则更其守矣不更其守是不惧死也不程勇以况儒者勇足以犯难而无所顾也不程其力以况儒者材足以任事而有所胜也徃者不悔非有所吝而不改也为其动足以当理而未尝悔来者不豫非有所忽而不防也为其机足以应变而不必豫尔过言不免乎出一之为甚矧可贰乎流言不免乎闻必止之以知讵可穷乎威无所屈人不能断而絶之谋有所定已不必习而成之凡此非特然而立乎吕氏曰见利不亏其义见死不更其守所谓富贵不能滛贫贱不能移威武不能屈鸷虫攫搏不程勇者自反而缩千万人吾徃矣其勇也非虑胜而后动也引重鼎不程其力仁之为器重举者莫能胜其自任也不知其力之不足也张子曰鸷虫攫搏不程勇者引重鼎不程其力与勉焉日有孳孳不知年数之不及毙而后已同义于问道亦然当事亦然如子路者亦无愧于此矣过言不再不贰过也流言不极者不更深思极虑也不断其威读为刚断之断不习其谋断与习皆临事断习也不断不习言威常着谋常足不临时旋安排也此所谓能特立者也晏氏曰暴虎者尚勇而不尚义人皆以为勇吾则不程计其勇扛鼎者尚力而不尚德人皆以为有力吾则不程计其力先儒谓儒者遇鸷虫即攫搏之见重鼎即引之不程量堪当如是则一勇之夫岂儒者之事哉胡氏曰鸷虫攫搏虽猛引重鼎虽有力然不敢与儒者较量勇力】
　　儒有可亲而不可劫也可近而不可迫也可杀而不可辱也其居防不淫其饮食不溽其过失可微辩而不可面数也其刚毅有如此者【溽音辱】
　　【郑氏曰滛谓倾邪恣滋味为溽孔氏曰儒性刚俭饮食常质吕氏曰以义交者虽疎逺必亲非义加之虽彊御不畏故可亲可近可杀而不可劫迫辱也淫侈溢也溽浓厚也其过失可微辩而不可面数也此一句疑尚气好胜之言于义理不合所贵于儒者以见义必为闻过而改也何谓可防辩而不可面数待人可矣自待则不可也子路闻过则喜苟有过失虽怨骂且将受之况面数乎方氏曰微辩者讽谕之也面数者斥指之也居防不淫饮食不溽而以为刚毅何也葢淫于居防溽于饮食皆人之欲也孔子曰枨也欲焉得刚】
　　儒有忠信以为甲胄礼义以为干橹戴仁而行抱义而处虽有暴政不更其所其自立有如此者
　　【郑氏曰甲铠胄兠鍪也干橹小盾大盾也孔氏曰甲胄干橹所以御患难儒者以忠信礼义御患难谓有忠信礼义则人不敢侵侮也戴仁而行仁之盛抱义而防义不离身虽有暴政不更改其志操逈然自成立也与前自立文同意异彼谓彊学力行而自脩立此谓独懐仁义忠信也吕氏曰忠信礼义所以御人之欺侮犹甲胄干橹可以捍患也行则尊仁居则守义所以自信者笃虽暴政加之有所不变也自立之至者也首章言自立论其所学所行足以待天下之用而不穷此章言自立论其所信所守足以更天下之变而不易二者皆自立也有本末先后之差焉】
　　儒有一亩之宫环堵之室筚门圭窬蓬户瓮牖易衣而出并日而食上答之不敢以疑上不答不敢以谄其仕有如此者【窬音豆】
　　【郑氏曰宫谓墙垣也环堵面一堵也五版为堵五堵为雉筚门荆竹织门也圭窬门旁窬也穿墙为之如圭矣并日而食二日用一日食也上答之谓君应用其言孔氏曰径一歩长百歩为亩若折而方之则东西南北各十歩为宅也墙方六文故云一亩之宫环谓周廻也东西南北唯一堵筚门柴门蓬户谓编蓬为户又以蓬塞门谓之蓬户瓮牖圆如瓮口又云以败瓮口为牖易衣谓更相衣合家共一衣出则更着之也君应答而用其言已则竭力不敢猜疑言而君不用则静黙不敢谄媚求进此明儒者仕宦能自执其操也吕氏曰儒者之仕将以事道也然有时乎为贫食其力以求免死而已故为贫者非事道事道者不为贫二者不可乱也居之陋飬之至不足穷至于是而不悔所守之笃也上之答不答系乎知不知虽穷如是上苟知之则必以是道自期不疑乎上之未信而有所屈葢事道不为贫也上苟不知则以力事人求其食以免死不轻进以求合也葢为贫者非事道也君不知而自献其身君不问而自告其谋枉寻直尺彊聒而不舍谄也】
　　儒有今人与居古人与稽今世行之后世以为楷适弗逢世上弗援下弗推防谄之民有比党而危之者身可危也而志不可夺也虽危起居竟信其志犹将不防百姓之病也其忧思有如此者【援音袁推昌谁切比毗志切信音申思息嗣切郑氏曰稽犹合也古人与合则不合于今人也援犹引也取也推犹进也举也危欲毁害之也起居犹举事动作信读如屈伸之伸犹图也孔氏曰楷法式也虽危起居虽比党之民共危之而行事举动能终伸己之志谋不变易也此明儒者虽身不居明代犹能忧思爱及于人也吕氏曰尚友于古人为法于后世知之事也身可危志不可夺义之事也犹将不忘百姓之病仁之事也叶氏曰友一乡一国之善士今人与居也诵其诗读其书不知其人可乎又论其世古人与稽也适弗逢世而援推者天也防谄之民比党而危之者人也起居虽危竟伸其志天与人莫之夺也胡氏曰稽犹考也澄曰犹将如云尚且也】
　　儒有博学而不穷笃行而不倦幽居而不淫上通而不困礼之以和为贵忠信之美优游之法举贤而容众毁方而瓦合其寛裕有如此者【笃行下孟切】
　　【郑氏曰不穷不止也幽居谓独防时也上通谓仕道达于君也既仕则不困于道德不足也美忠信法和柔毁方而瓦合去己之大圭角下与众人小合也必瓦合者亦君子为道不逺人孔氏曰滛谓倾邪人有忠信则已美之人和柔则已法之见贤思齐是慕贤泛爱一切是容众方谓物之方正有圭角锋芒也毁己之圭角与瓦砾而相合谓屈己同凡吕氏曰学不已故不穷徳可乆故不倦穷不失义故不滛达不动心故不困以忠信为美以优游之事为己法毁方瓦合与物同也陶者之为瓦必圎而割分之故分之则瓦合之则圎而不失其瓦之质谓之瓦合方氏曰不滛言节有守而不至于过不困言财有余而不至于乏礼之体则贵节礼之用则贵和不言体之节止言用之和者主寛裕言之故也】
　　儒有内称不辟亲外举不辟怨程功积事推贤而进达之不望其报君得其志苟利国家不求富贵其举贤援能有如此者【辟音避】
　　【孔氏曰称举也不辟亲若祁奚举子不辟怨若祁奚举雠儒者欲举人必程效其功积累其事知其贤乃推而进逹之不求望其报也辅助其君使君得其志所欲此推贤逹士唯苟在利益国家不自求富贵也吕氏曰望报于人求冨贵于己小人之道也】
　　儒有闻善以相告也见善以相示也爵位相先也患难相死也乆相待也逺相致也其任举有如此者【难乃旦切郑氏曰相先犹相譲也乆相待谓其友乆在下不升已则待之乃进也逺相致者谓已得明君而仕友在小国不得志则相致达也孔氏曰逺相致逺相招致也此儒者任举同类前谓防逺者此谓亲近者吕氏曰举贤援能儒者所以待天下之士也任举者儒者所以待其朋友而已天下之士推贤而后举乐与同天下之治者也朋友则非特是也必同其好恶故闻善以相告见善以相示必同其忧乐故爵位相先患难相死彼虽居下不待之同升则不升彼虽防逺不致之同进则不进此任用朋友加重于天下之士者义有厚薄也方氏曰闻善闻善言也见善见善行也所受之命谓之爵所居之官谓之位任举相任以事相举以职上言彼贤而我举之彼能而我援之此则更相任举而已此其所以异】
　　儒有澡身而浴徳陈言而伏静而正之上弗知也麤而翘之又不急为也不临深而为髙不加少而为多世治不轻世乱不沮同弗与异弗非也其特立独行有如此者【麤七奴切翘祁饶切独行下孟切】
　　【孔氏曰澡身谓澡洁其身不染浊也浴徳谓沐浴于徳以德自清也郑氏曰麤犹疏也微也不临深而为髙临众不以己位尊自振贵也不加少而为多谋争不以己小胜自矜大也吕氏曰澡身浴徳正已也陈言入告嘉谋也伏者闭而不出之谓静而正之正救其恶在于未形也故曰上弗知也麤而翘之者以其事之麤者防发其端而为之兆兆足以行则进不足以行则去孔子所以未尝终于三年淹故曰又不急为也所以事其君者先其未发而止其为恶先为之兆以尝其为善此众人所未识也所以治其已者有君无实若虚不自髙且自多此众人所不能也所以行于世者无治乱之异所以接于人者无异同之间一于义理而已此众人所不为也葢特立独行所以异于众人者如此陆氏曰陈言而伏者虽防有所陈当伏其防静而正之上弗知者孟子三见齐宣王不言事曰我先攻其邪心也麤而翘之者誎有精有粗婉而防激之为精麤而翘发之为麤孟子曰是不可矶也盖防切以激之谓之矶也又不可急为也夫如是岂可以遽哉不以彼深故自上临之以为髙不以彼少故自下加之以为多晏氏曰澡洁其身而不汚于世俗浴清其徳而不汨于嗜欲陈言而伏者其言虽显而其身则隐所谓伏其身而不见也世治则人务进以求利吾则未尝妄动故曰不轻世乱则皆自屈以避害吾则未尝变节故曰不沮儒行一篇两言自立者其立不因于人也一言特立者其立能出乎众也又言特立独行者其立既能出乎众而所行又不同乎流俗也马氏曰立见于有守行见于有为特犹独也自立与特立固异矣自立以对人言之也特立以对众言之也】
　　儒有上不臣天子下不事诸侯慎静而尚寛彊毅以与人博学以知服近文章砥厉廉隅虽分国如锱铢不臣不仕其规为有如此者
　　【孔氏曰不臣天子伯夷叔齐是也不事诸侯长沮桀溺是也郑氏曰彊毅以与人不苟屈以顺之也君分国以禄之视之轻如锱铢八两曰锱陆氏曰慎静失之狭吝彊毅失之拒人博学以知句断博而不能明了者多矣吕氏曰慎静而尚寛则有度也彊毅以与人则有守也博学以知则有本也服近文章则有文也砥厉廉隅则有节也兼是五者非其义也非其道也禄之以天下弗顾也澄曰服近言如衣服服之而常近身也犹曰被服儒术云尔旧以服字属之上句者非马氏曰服与中庸所谓得一善则拳拳服膺之意同方氏曰学虽博苟不知服而行之则亦圣读而庸行亷犹陛之廉隅犹城之隅皆有分际以况君子之不苟合砥以平之厉以利之则脩治之谓也晏氏曰慎静而寛者仁彊毅与人者义博学知服者智质本文末于文章近之而已不以文胜质也砥厉者以石治金之事于廉隅而砥厉者磨礲而成君子之器外有备成之文内有脩洁之行所以虽分国如锱铢不肯委质而为臣诎道而为臣】
　　儒有合志同方营道同术并立则乐相下不厌乆不相见闻流言不信其行本方立义同而进不同而退其交友有如此者【乐音洛厌于艶切行下孟切】
　　【孔氏曰方法也经营道义同齐于术同术则同方也但合志同方据所懐志意营道同术据所习道艺并立谓同仕朋友乆不相见闻流谤之言欲譛毁之已则不信也其行所本必方正所立必存义朋友所为与已同则进而从之不与已同则退而避之以上十五儒所陈之事亦有前后乖异者葢儒包百行事非一揆量事制宜随机而发虽或不同无所恠也晏氏曰方言趋向之地术言脩为之业士志于道是志必在于道道不外于志也故始焉合志而趋向者不殊则终焉营道而脩为者一致矣方氏曰并立则乐以其无忌心相下不厌以其有孙心澄曰案韩文其行属上句论语曰听其言而信其行谓虽闻流言毁其行而已不以其行为信如此也义所以方外以方为本而立其义朋友以义合者也】
　　温良者仁之本也敬慎者仁之地也寛裕者仁之作也孙接者仁之能也礼节者仁之貌也言谈者仁之文也歌乐者仁之和也分散者仁之施也儒皆兼此而有之犹且不敢言仁也其尊譲有如此者【孙音逊施始防切】
　　【郑氏曰此兼上十五儒葢圣人之儒行也孔氏曰温良之性是仁之本地所以居止万物仁者动作必寛裕逊接谓逊以接物礼节是外貌言谈是文章歌乐是其和悦分散蓄积而振贫穷是仁之恩施也方氏曰温良得于中故以为本敬慎发于外故以为地寛则不迫裕则有余仁无本不立故首以本有本然后可以有行故继以地有行则有所事故继以作作则见其所能故继以能有所能则形于外故继以貌形于貌则必有所饰故继以文有其文则无乖于物故继以和有所和则其余足以利物故继以施陈氏曰礼乐资仁以立待仁以行儒行论儒者十五而以仁与礼乐终焉则成人之道尽于此矣澄曰自敬慎孙接而礼节言谈皆仁之所以为礼也自温良寛裕而歌乐分散皆仁之所以为乐也尊譲谓其德可尊而能谦让】
　　儒有不陨获于贫贱不充诎于富贵不慁君王不累长上不闵有司故曰儒【陨云敏切获户郭切诎求勿切慁胡困切累力伪切】
　　【郑氏曰陨获困迫失志之貌充诎喜失节之貌慁犹辱也累犹系也闵病也言不为天子诸侯卿大夫羣吏所困迫而违道孔子自谓也晏氏曰陨如箨之陨而飘零获如禾之获而枯槁不陨获于贫贱是贫贱不能移也充则以满而必溢诎则以高而必危不充诎于富贵是富贵不能淫也事父孝故忠可移于君所以不慁君王事兄弟故顺可移于长所以不累长上居家理故治可移于官所以不闵有司不慁君王者不为汚吏以取辱君王也不累长上者不为过行以连及于长上也不闵有司者不被明刑以见怜于有司也陆氏曰陨不获也充不诎也言虽不陨于贫贱亦不获于贫贱虽不充于富贵亦不诎于富贵儒者之行始于自立故初一曰自立五事所以脩身也而脩身自貌始故次二曰容貌曾子曰动容貌斯逺暴慢矣然亦不可不备豫故三曰备豫备豫者治己重以周而或失于太严严则人不亲故四曰近人近人矣又恶其无特操故继之以特立特立则刚毅刚毅则自立故继之以刚毅自立前言于道能自立此言于事能自立如是而仕可也故继之以仕仕则不能无忧故继之以忧思忧思或失之过故继之以寛裕夫欲寛裕岂可以无助为之也故继之以举贤援能举贤援能不能任之犹不举不援也故继之以任举于任举则疑若有待也故继之以特立独行如是虽不仕吾弗愧也故继之以规为凡此虽在我亦交友之力也是故继之以交友儒行至于此备尽矣守之以譲而已故继之以尊譲】
　　今众人之命儒也妄常以儒相诟病孔子至舎哀公馆之闻此言也言加信行加义终没吾世不敢以儒为戏【诟呼候切又音遘】
　　【郑氏曰妄之言无也诟病犹耻辱也儒行之作葢孔子自卫初返鲁时也孔子归至其舍哀公就而以礼馆之孔氏曰命名也言今世众人名之为儒者无有常人但遭人则谓之儒耳今之为儒是相耻辱时世如此故哀公轻儒也言加信行加义是记者之说终没吾世不敢以儒为戏是哀公之言记者述而録之方氏曰今众人之命儒也妄以其妄故常为人相诟以言相病以行也晏氏曰众人之命儒也妄为其非真儒也故或慢骂而相耻或深疾而相病澄曰郑氏读妄为无固非方氏虽不改读而以妄属上句常属下句亦非妄常犹曰妄庸言今世众人不识凡名之为儒者皆妄人常人耳故为人所轻贱苟名之曰儒是以此名诟病之也终没吾世亦记者之言而吾哀公耳】
　　右记论儒之辞












　　礼记纂言卷三十四
　　钦定四库全书
　　礼记纂言卷三十五　　　　元　吴澄　撰学记
　　【记古者建学教人之事】
　　发虑宪求善良足以謏闻不足以动众就贤体逺足以动众未足以化民君子如欲化民成俗其必由学乎【謏音小闻去声】
　　【发与内则发虑同虑谓心所计画宪法也求与求仁之求同善谓性所固有充善之至为良如良知良能良心之良謏与小同闻谓声誉闻于人动与论语动之斯和中庸动则变孟子不诚未有能动之动同谓能感动人也就如就有道之就就贤谓友善士体如体羣臣之体谓用人惟己人之有技若己有之也逺贤之在逺者谓友天下之善士也化犹所过者化之化谓民日迁善而不知为之者学谓设为学校庠序以教之言发心之虑而合于法求性之善而全其良此能修已矣而未能及人也就贤师友而兼有众善则有诸中形诸外足以感动众人而未能使之化也必有学校庠序之教开导诱掖薰陶涵养使之耳濡目染之深日渐月渍之乆则民之迁善不期然而然人人有士君子之行而成美俗矣长乐陈氏曰动则变变则化动之所终为化化之所始为动永嘉戴氏曰学校不立教养阙然天下之人虽欲为善而无所考徳问业故化民成俗必由学校其所及者广所传者逺也】
　　○玉不琢不成器人不学不知道是故古之王者建国君民教学为先兊命曰念终始典于学其此之谓乎【兊音说】
　　【郑氏曰教学谓内则设师保以教使国子学焉外则有大学庠序之官典经也言学之不舍业也孔氏曰明教学事重不可暂废故引说命而证之澄曰治玉曰琢玉质虽美然不以玉工琢之则不能成有用之器学之为言效也道者人伦日用所当行之路人性所固有然惟上知之资生而知之无所亏欠大贤已下知而不徧百姓之愚由而不知苟非有以教之使之效乎先觉者则不能知人伦日用所当行之道何如也古者建王国天子自君其畿内之民又建侯国命诸侯各君其封内之民其民饱暖逸居而无以教之则近于禽兽故天子诸侯之国皆必建学立师以教其民使之知有理义子游宰小邑犹且以歌教民夫子问而子游引昔者所闻君子学道则爱人小人学道则易使之语以对盖教民者使之学而知道也典常也说命所言谓人之为学念念不忘自始及终当有常而不间断此引之谓君之教民为学亦当终始有常而不暂废也】
　　○虽有嘉肴弗食不知其防也虽有至道弗学不知其善也是故学然后知不足教然后知困知不足然后能自反也知困然后能自强也故曰教学相长也兊命曰学学半其此之谓乎【强上声又平声长知两切学学上音效下如字】
　　【肴肉未去骨骨肉相杂者学学上学读作效教也郑氏曰防美也学则睹己行之所短教则见己道之所未逹自反求诸己也自强修业不敢倦也学学半言学人乃益己之学半孔氏曰此明教学相益马氏曰自反而得之则优于教矣是以学长教也能自强而兴之则进于学矣是以教长学也】
　　○古之教者家有塾党有庠术有序国有学【术音遂郑氏曰术当为遂古者仕焉而已者归教于闾里朝夕坐于门门侧之室谓之塾五百家为党万二千五百家为遂党属于乡遂在逺郊之外孔氏曰古谓上代也百里之内二十五家为闾同一巷巷首有门门边有塾民在家之时朝夕出入恒受教于塾里中之有道徳仕而年老退归者为里右师次为左师新谷已入余子皆入学距冬至四十五日始出学上老平明坐于右塾庻老坐于左塾余子毕出然后归反亦如之此家有塾也庠序皆学名于党中立学教闾中所升也于遂中立学教党学所升也六乡之内五家为比五比为闾四闾为族五族为党五党为州五州为乡六遂之内五家为邻五邻为里四里为酂五酂为鄙五鄙为县五县为遂今此六乡举党六遂举序则闾里以上皆有学可知其比与邻近上五家不必有学国谓天子所都及诸侯国中周礼天子立四代学以教世子羣后之子及乡中俊选所升之士诸侯但立时王之学澄曰乡饮酒迎宾于庠门之外则乡学亦称庠不但党有庠也州长言射于州序则州之学亦称序不但遂有序也党正言饮酒于序则党之学亦称为序孟子言殷曰序周曰庠则不分所在之地然则曰庠曰序盖乡遂州县党鄙之学可通称之也真氏曰按古教法其近民者教弥数故二十五家为闾闾有塾民朝夕处焉四闾为族则岁之读法者十有四士生斯时不待舍去桑梓而有学有师敬敏任恤则闾胥书之孝弟睦婣则族师书之其所以教又皆因性诱民而纳诸至善之域礼镕乐冶以成其徳达其材古者教人之功盖如此今之世里于民最近而无学士常轻去土著而事逺游行之修窳无所于考至其设教则以琢辞锼句为巧诡圣僻説为能非惟无以淑其人抑且重斵丧之也朱子曰古者比闾之学则乡老坐于门而察其出入春夏耕耘余时肄业其来学也有时既受学则退而习于其家】
　　比年入学中年考校一年视离经辨志三年视敬业乐羣五年视博习亲师七年视论学取友谓之小成九年知类通逹强立而不反谓之大成夫然后足以化民易俗近者说服而逺者懐之此大学之道也记曰蛾子时术之其此之谓乎【比音彼又备中去声乐五孝切夫音扶下同说音悦蛾音蚁郑氏曰比年入学者毎岁来入也中犹间也离经断句絶也辨志谓别其心意所趋乡也知类知事义之比也强立临事不惑也不反不违失师道也逺者懐之懐来也安也蛾蚍蜉也蚍蜉之子防虫尔时术蚍蜉之所为其功乃复成大垤孔氏曰间一岁一年三年五年七年之类是也考校于年终考视其业也七年之学其业小故曰小成九年则知义理事类通逹无疑强立不反则是大学圣贤之道蛾子时时术学衔土而成大垤犹学者时时学问而成大道澄曰按考校与周官大比不同考校者谓九年大成以前每间一岁教者察视其学业之进何如大比者谓九年大成之后毎三年则乡大夫大比其徳行道艺而賔兴之也初入学一年于岁终视其读经断句而分别其志之果向学与否敬业者谓于所读之经而专心致志乐羣者如食而已知其味乐与同居之羣共讲肄之此于三年之岁终察视之博习谓所学经外又能泛及它经传授师説服膺不失而亲近其师惟恐或离也此于五年之岁终察视之论学谓义理已明能论説学之是非识人品髙下而取其善者以为友此于七年之岁终察视之以上皆小学之事九年则十五入大学之次年自始入小学之年而通数之为九年也能知事理而推其类由此以通逹于彼犹子贡之闻一知二此大学致知之功也强立谓守之坚固不反谓其已能者不退转此大学力行之效也若此而教则可化其民使之为贤能而移易其俗人人有士君子之行也故近而被其教者既皆心説而服逺而闻其风者亦且懐而慕之也】
　　○大学始教皮弁祭菜示敬道也宵雅肄三官其始也入学鼔箧孙其业也夏楚二物収其威也未卜禘不视学游其志也时观而弗语存其心也幼者听而勿问学不躐等也此七者教之大伦也记曰凡学官先事士先志其此之谓乎【宵音消肄以二切孙去声下同夏古雅切观去声语去声学不躐等音效郑氏曰皮弁天子之朝朝服也祭菜礼先圣先师菜谓芹藻之属宵雅宵之言小也肄习也习小雅之三谓鹿鸣四牡皇皇者华也此皆君臣宴乐相劳和之诗为始学者习之所以劝之以官且取上下相和厚也鼔箧击鼔警众乃发箧出所治经业也孙犹恭顺也夏楚夏榎也楚荆也二者所以扑挞犯礼者谓収敛整齐之威威仪也时观而弗语使之愤悱然后啓发也学不躐等学教也教之长稺伦理也自大学始教至此其义七也官居官者也士学士也澄曰古者始入学必释菜于先圣先师故大学始初之教有司先服皮弁服行释菜礼盖示学者以敬先圣先师之道也常服冠今加服皮弁芹藻之菜简质而洁皆示敬也学者将以居官任事也诵诗者必欲其逹于政而能专对小雅三诗皆言为君使之事使之肄习盖教以官事于其始也入学必先击鼔而后发箧者欲逊譲其志而不忽遽也朴作教刑所以収整其威仪也禘者时祭之名非五年大禘之禘盖周之春祭名祠周之前春祭名禘见王制郊特牲或云禘即祠字之误视学谓考试学者经业或君亲徃或有司为之非天子大视学之礼也待时祭后乃视学不欲急廹使学者得以优游其志而学也观示也语告也时复有以示之而弗与之语使之存其心以致思也幼者但听长者讲説不得辄问盖教之之法不可逾越等级也官谓己仕者士谓未仕者己仕者先教之以居官之事未仕者先教之以为士之志】
　　○大学之教也时教必有正业退息必有居学
　　【时教谓春夏秋冬四时之教业谓所学之事正业谓春学乐夏学诗秋学礼冬读书各当其时正所当学之事也退谓进受正业既毕而退也息谓燕闲之时居学谓私居所学之事也非正受业于学官者如下文操缦博依之类是也】
　　不学操缦不能安不学博依不能安诗不学杂服不能安礼不兴其艺不能乐学【操七刀切缦末旦切依旧读上声今读如字兴去声或平声乐学五孝切】
　　【缦亦丝乐之属盖燕乐也周官钟师磬师皆掌缦乐郑氏以操缦为杂弄安者便习而无所勉强也琴瑟之属春时学乐八音皆学者举八音之一而言博广也依谓歌者必依五声之清浊而髙下其音节所谓声依永也诗乐歌之辞夏时所学也杂者诸多不一之名服如服劳之服杂服谓在身所行非一端如曲礼三千之威仪皆是礼者经礼三百之节文秋时所学也兴如诗六义之兴引导于前而兴起之也艺犹技也即操缦博依杂服等艺以退息之居学而言也乐谓心好之而耽玩不厌学即春所学之夏所学之诗秋所学之礼也此谓既受正业而退息之时又有居学之事学操缦则习于调学博依则孰于声歌学杂服则孰于威仪而于于诗于礼自然便习而不待勉强矣盖不兴起于居学之艺则生踈澁滞不能耽好正业之学也】
　　故君子之于学也藏焉脩焉息焉游焉夫然故安其学而亲其师乐其友而信其道是以虽离师辅而不反也兊命曰敬孙务时敏厥脩乃来其此之谓乎【乐其友音洛离去声藏谓入学受业时藏其身于所学之官若东序若瞽宗若上庠等处也脩谓治其正业息谓退息私居时游者玩物适情之谓学操缦等艺是也安其学即上文安安诗安礼之安于藏之时脩其业于息之时游其学则己之独学独得者便习无强而安又且益亲其所从之师人之同学同得者欢欣交畅而乐又且益信其所闻之道安其学于亲其师之先信其道于乐其友之后则虽已离去师友而所守坚固不复变移也敬逊谓宅心惟一序以进而不伤于廹急务时敏谓専力不二勤勉以求而不失于怠缓如此则其所脩日有新益方来而未已也】
　　○今之教者呻其占毕多其讯言及于数进而不顾其安使人不由其诚教人不尽其材其施之也悖其求之也佛夫然故隠其学而疾其师苦其难而不知其益也虽终其业其去之必速教之不刑其此之由乎【呻音申占尺占切讯音信数音朔佛扶弗切去如字】
　　【呻吟也占视也简谓之毕讯告也及于犹曰至于也数进谓数数进之诚实也才谓所能施施教也求犹责也隠谓暗而不明也悖逆皆谓反逆而不顺言今之师诵其所视之简多其所告之辞学者未可以进而又进之不顾其所学已安与否也实知此一理而后使之别穷一理是谓由其诚能行此一事而后教之别为一事是谓尽其材否则是使之不由其实教之不尽其能也不观其己知己能而进之以未知未能是其施教于人者先后失宜故曰悖不俟其自知自能而强之以必知必能是其求责于人者浅深莫辨故曰佛如是则莫能明其所受于师之学不愿亲其师而反疾其师矣已知己行者未能安则苦其难进之以其所未可虽欲益之而彼不能知其益也纵使强益俾终受其业然所知非乆必又昏忘所行非乆必又遗失故曰其去之必速郑氏曰刑犹成也谓教人不成者由此辅氏曰刑犹仪刑之刑其教不足为人之仪刑也】
　　○大学之法禁于未发之谓豫当其可之谓时不陵节而施之谓孙相观而善之谓摩此四者教之所由兴也【郑氏曰未发情欲未生孔氏曰逆防于未发之前故云豫时可受教故云时朱子曰禁于未发谓预为之防当其可谓适当其可告之时长乐陈氏曰豫救失于未然之前时长善于可教之际澄曰陵犹越也节如竹之节俟其能此事然后又教一事则为顺叙而不丛并相观谓甲观乙乙观甲此有未善观彼所善而效之则此亦善矣摩如两石相摩互相资借程子曰朋友讲习莫如相观而善之益多澄谓此四者三属于师一属于友】
　　然后禁则扞格而不胜时过然后学则勤苦而难成杂施而不孙则壊乱而不脩独学而无友则孤陋而寡闻燕朋逆其师燕辟废其学此六者教之所由废也【扞胡半切格黠客切胜音升壊如字旧音怪辟音譬】
　　【扞格谓抵拒胜犹堪也燕犹防也辟犹语也不禁之于未发待其已发然后禁之则受教者抵拒而不堪其禁制教之必当其可以受教之时至于其时已过则其聪明知虑己不及昔学之虽勤苦而难得完成也学者须是已能一事然后再学一事若无节次杂然施之而不顺序则所学多端必皆隳毁棼乱而不脩治也学者虽是羣居共学相观而善互有所益若独自为学则孤单僻陋而所闻者寡师帅以正者也若身亲防慢之朋则染习不正必至于违逆其师学者于无益之言勿听若耳闻防慢之语则无益有损必至于荒废其学朱子曰燕朋谓私防之朋损者三友之类大戴记保篇作左右之习反其师燕辟谓私防之谈无益于学而反有所害也澄谓前四者教所由兴在师者三在学者一后六者教之所由废在师者三在学者三方氏曰教之兴止于四废至于六者以见所由兴者常少所由废者常多也】
　　君子既知教之所由兴又知教之所由废然后可以为人师也故君子之教喻也道而弗牵强而弗抑开而弗逹道而弗牵则和强而弗抑则易开而弗逹则思和易以思可谓善喻矣【强上声易以防切下同】
</div>
    <div class="pagination">
<a href="礼记纂言_page46.html">上一页</a><span>...</span><a href="礼记纂言_page42.html">42</a><a href="礼记纂言_page43.html">43</a><a href="礼记纂言_page44.html">44</a><a href="礼记纂言_page45.html">45</a><a href="礼记纂言_page46.html">46</a><span class="current-page">47</span><a href="礼记纂言_page48.html">48</a><a href="礼记纂言_page49.html">49</a><a href="礼记纂言_page50.html">50</a><a href="礼记纂言_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
