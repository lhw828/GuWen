<!DOCTYPE html>
<html>
<head>
    <meta charset="UTF-8">
    <title>周礼全经释原 - 第 13 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼全经释原 - 第 13 页/共 27 页</h1>
    <div class="content">





　　周礼全经释原卷六
　　钦定四库全书
　　周礼全经释原卷七
　　明　柯尚迁　撰
　　春官中
　　天府掌祖庙之守藏与其禁令凡国之玉镇大寳器藏焉若有大祭大丧则出而陈之旣事藏之凡官府乡州及都鄙之治中受而藏之以诏王察羣吏之治上春衅寳镇及寳器凡吉凶之事祖庙之中沃盥执烛季冬陈玉以贞来嵗之恶若迁寳则奉之
　　释曰祖庙太祖之庙保防曰守蓄物曰藏玉镇如天球璧之类可以爲国之镇者寳器如兊戈和弓之类歴代传以爲寳者也大祭陈之以昭先祖之令徳大丧若顾命之陈寳赤刀大训璧琬琰在西序大玉夷玉天球河图在东序之类先王所寳传及其身能全而归之可以免矣示其能守也旣事藏之将以复传于后也治中谓计治之书如登贤能书民数之类以察羣吏之治所当黜陟者衅杀牲血以涂之寳物有神司之衅之以祓不祥也吉事四时祭也凶事后王丧朝于祖庙之奠沃盥使致敬以奉之执烛用明以省之也上春衅之季冬陈之以其神也故以之礼神而问来嵗之恶焉王者迁都则奉寳器寳镇而从之以其国之重器也
　　若祭天之司民司禄而献民数谷数则受而藏之释曰司民轩辕之角星司禄文昌宫之第六星天之司民所以制民之生死也而民数有登下司禄所以制谷之凶丰也而谷数有多寡孟冬旣祭二星而后献其数于王王拜受之藏于天府所谓天实司之也然则天府所掌凡以奉承天之所为而已　王氏曰天府所藏国之宝器也然国之所宝岂止于玉哉官府州乡之治中国之寳也民数谷数国之寳也贤能之书国之寳也是知成周之时以政事为寳以人民为寳以民食为寳以贤能为寳天府所藏非特寳玉而已林氏曰嵗献民数谷数最为致太平之要务管子曰制国以为二十一商之乡六士乡十五三分其制而言之即所谓七民而五农夫二工商也先王所以为此者非他欲等其民数谷数使之本末相当用为平嵗之经制故尔至于水旱不虞之治则必有储畜以待之三年耕必有一年之蓄三十年之通必有十年之储国有十年之储则谓之太平故曰嵗献民数谷数最为致太平之要务尝攷古之民数实见于九官之所治九功之所歌大禹陈之于朝周公书之于册仲尼式其版孟子讽齐梁滕鲁之君荅毕战之问者率此志也然则自古先民有作其所以经纶图囘以富邦国以生万民者其要实在乎此孰谓可忽而不思坐视天民之穷哉
　　典瑞掌玉瑞玉器之藏辨其名物与其用事设其服饰王晋大圭执镇圭缫借五采五就以朝日公执桓圭侯执信圭伯执躬圭缫皆三采三就子执谷璧男执蒲璧缫借皆二采再就以朝觐宗遇会同于王诸侯相见亦如之瑑圭璋璧琮缫皆二采一就以覜聘
　　释曰执于人曰瑞礼于神曰器名以命之若桓信躬蒲谷之类物以色之如圭璧琮璋之类用事或用之朝日或用之祀天也服饰织丝为缫以借玉如人之有衣服也晋揷于绅带之间大圭长三尺镇圭尺有二寸天子晋大圭犹羣臣之有挚执镇圭犹羣臣之有笏五采合成为一就五就五成也五采五就备文德也朝日者春分拜日于东门之外也三采朱白苍也三就桓信躬圭之缫借也二采朱绿也凡二匝此乃谷璧蒲璧之缫借也五等诸侯朝王与相见皆用此等差也瑑刻也圭鋭璧圆半圭曰璋半璧曰琮大夫众来曰覜寡来曰聘圭之外加以璋璧之外加以琮缫借皆二采一就此臣子所执以覜聘者
　　四圭有邸以祀天旅上帝两圭有邸以祀地旅四望祼圭有瓒以肆先王以祼宾客圭璧以祀日月星辰璋邸射以祀山川以造赠宾客
　　释曰邸本也圭本着于璧盖于中央爲璧圭本着于四面末四出一玉俱成象天以一气为四时生万物也两圭有邸谓两圭亦两足僢而同邸以象地数二也旅分祭也祀天则合祀天神于南郊旅上帝谓迎气及国有故则各祭五方之帝祀地亦合祭地示于国中之方泽旅四望亦各分祀望祭于五岳大宗伯曰国有大故则旅上帝及四望是也祼圭有瓒者于圭头为器以挹鬯名之曰瓒肆解牲体以祭因以为名于始献酌奠时灌之祼宾客即大行人云上公再祼诸侯一祼是也惟天地之神无所用祼故祼止于先王宾客也圭璧圭其邸以为璧取杀于上帝璋邸射璋其邸而射剡之取杀于四望也日月星辰丽于天者皆阳类故祀以圭璧山川丽于地皆隂类故祀以璋邸射璋邸必象射之贯以山川通气故也致稍饩于诸侯造馆赠之亦以璋邸射盖山川为国阻固宾客为国扞蔽其用同物宜矣
　　土圭以致四时日月封国则以土地珍圭以征守以恤防荒牙璋以起军旅以治兵守璧羡以起度驵圭璋璧琮琥璜之渠眉疏璧琮以敛尸谷圭以和难以聘女琬圭以治徳以结好琰圭以易行以除慝
　　释曰土圭测景之圭致亦测也土度也以之测天时则致日月于四时而知其景之长短以之度地域则建国以封诸侯而知其域之广狭珍圭即镇圭王使之瑞节也使人征诸侯忧防荒之国则授之执以往致王命归又执以反命牙璋瑑以为牙齿之形兵象也起军旅以征伐则以治兵戎使戍守以防冦难则亦以之璧圆九寸杀其两旁而羡其上下故髙一尺横径八寸长一尺则十寸为尺十尺为丈十丈为引八寸亦尺也八尺曰寻倍寻曰常以璧九寸而羡之一纵一横皆可为度也驵当作组两头皆有孔为沟渠于沟之两旁稍髙瑑为眉以组穿连之疏通也敛尸于大敛加之圭在左璋在首琥在右璜在足璧在背琮在腹盖取象方明神之也谷善也如谷璧之文列国之君相为仇怨王遣臣以和其难则用之男女之合取其生生不穷之义故亦用之琬圭圜而宛之无锋而润莹诸侯有徳王命赐之使者执以致命焉结好诸侯使大夫来聘旣为坛防焉大夫执以命事也琰圭琰而有锋芒伤害征伐诛讨之象诸侯有不善使执此以责诮之使之改易其行殷頫之时使者执此以除邦国之慝谓诛伐之以正其罪也
　　大祭祀大旅凡宾客之事共其玉器而奉之大丧共饭玉含玉赠玉凡玉器出则共奉之
　　释曰大旅上帝及四望也玉器若四圭祼圭之属大丧共饭玉碎玉以杂米含于口中含玉柱左右齻及口中者赠玉璧也赠玉有束帛凡出玉器以用者皆共其物而奉之非特大祭大旅宾客而已
　　典命掌诸侯之五仪诸臣之五等之命上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节
　　释曰命王命也内史曰凡命诸侯孤卿大夫则策命之王制禄则赞为之以方出之是之谓命宗伯辨其命数典命主其礼仪内史掌其简书有命则有仪仪视其命数之等也诸侯则言五仪谓公侯伯子男也诸臣则言五等之命谓孤以下四命三命再命一命与不命也爵异以命防之上公已出封之诸侯有徳者加命为州伯不过九命而已二王后亦为上公王氏曰名位不同礼亦异数上公九命其国家宫室车旗皆以九为节则国之城方九里宫之步方九百贰车九乘建常九斿冕服九章执圭九寸樊缨九就介九人礼九牢朝位宾主之间九十步凡皆以九为节也自上公而下降杀以两故侯伯七命子男五命其数亦以七五为节盖礼文之数眡其命而制之也
　　王之三公八命其卿六命其大夫四命及其出封皆加一等其国家宫室车旗衣服礼仪亦如之凡诸侯之适子誓于天子摄其君则下其君之礼一等未誓则以皮帛继子男
　　释曰公侯伯子男之命以九以七以五皆阳数人君之道也贤者之位也王朝之公卿大夫之命以八以六以四皆隂数者臣道也能者之在职也出封者出畿内封于八州之中加一等者褒有徳使之为君也三公为上公卿为侯伯大夫为子男盖近于王则其势有所屈而权重远于王则势有所伸而权轻矣不言孤与卿同六命也不言士卑也王之上士三命中士再命下士一命亦如之者皆以命数为差自三命以下则卑故虽阳数亦臣也誓犹命也言誓者明天子既命以为嗣则树子不易也　王氏曰古者继世以立诸侯象贤也则诸侯之适子虽有继立之义谓之象贤则非立之也谓其贤足继世天子乃誓而命之也夫立适者先王所以防僣乱也诸侯适子摄其君则君或老疾故也誓于天子则已成其为之嗣摄君行礼则降一等焉避国君之正也未誓则未有为诸侯之义故以皮帛子男同于孤之礼也虽上公之子未誓亦所以正名分而尊天子之命也
　　公之孤四命以皮帛眡小国之君其卿三命其大夫再命其士一命其宫室车旗衣服礼仪各眡其命之数侯伯之卿大夫士亦如之子男之卿再命其大夫一命其士不命其宫室车旗衣服各眡其命之数
　　释曰上公至尊得置孤孤所以相也眡小国之君者列于臣而礼则子男也春秋传曰列国之卿位当小国之君王制曰大国三卿皆命于天子次国三卿二卿命于天子一卿命于君小国二卿皆命于其君王氏曰上公九命则其臣命之隆者亦不得等其君之半故孤四命而已侯伯七命故其卿三命子男五命故其卿再命以次大夫士命数各相降杀焉
　　司服掌王之吉防衣服辨其名物与其用事王之吉服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希冕祭羣小祀则冕【鷩必灭反毳昌鋭反】
　　释曰吉祭服防丧服名物冕弁丧服是也用事谓祭祀朝甸之事裘衮鷩毳希皆衣也而冕则従其衣之等而杀焉盖服饰于下隂也冕饰于上阳也六服同冕尊首饰也衮冕十二旒鷩冕九旒毳冕七旒絺冕五旒冕三旒冕之制版广八寸长倍之前员后方前俛后仰饰之以布上象天下纁象地名以冕者俛仰致恭之意大裘黒羔裘象天之体也大裘无章祀天与帝用之尚乎质也陈氏曰记曰郊之日王被衮以象天戴冕藻十二旒则天数也又曰服之袭也充美也礼不盛服不充则大裘袭衮可知旣袭衮则冕十二旒可知故王之祀天内服大裘以因其自然外袭衮冕以致其文饰昊天上帝圜丘之合祀也五帝四郊之分祀也其服皆同天无二也衮冕九章一曰龙二曰山三曰华虫四曰火五曰宗彛皆缋于衣六曰藻七曰粉米八曰黼九曰黻皆绣于裳王之衮冕十二章加以日月星辰焉享先王服衮冕享先公服鷩冕谓鷩而冕九旒其服自华虫而下衣三章裳四章盖祭祀从尸之服先王追王也故服衮先公上祀也自后稷以下太王之前则服鷩冕不敢服衮以临之也飨食宾射亦然礼不盛服不充也祀四望山川则毳衣而冕七旒其服自宗彛而下衣三章裳二章毳细毛兽也书谓之宗彛祭社稷五祀则希衣而冕五旒其服自粉米而下衣一章裳二章祭羣小祀则衣而冕三旒其衣服无文裳刺黻而已故大祀用备服小祀用末服自衮衣而下则公卿大夫士视此以为等天子服兼下之服以礼百神者以天地万物为一体也
　　凡兵事韦弁服眡朝则皮弁服凡甸冠弁服凡防事服弁服凡吊事弁经服凡丧为天王斩衰为王后齐衰王为三公六卿锡衰为诸侯缌衰为大夫疑衰其首饰皆弁绖大札大荒大烖素服
　　释曰韦革之熟者弁冠也韦弁韎韦以为弁其制畧如冕但无旒耳其服亦因赤色之衣诗曰韎韐有奭以作六师是也眡朝眡内外朝之事也皮弁以鹿皮为弁也其服内十五升白布衣素积以为裳也王受诸侯朝则衮冕矣故皮弁常朝服也甸田猎也冠弁委貌也以形言曰委以色言曰其服缁布衣亦积素以为裳诸侯以为视朝之服王服此以田王卒食而居则端服弁丧冠也其服斩衰齐弁绖者如爵弁而加环绖服则以素薛氏曰韦弁爵弁也故弁师有韦弁而无爵弁冠弁服弁皆皮弁也故弁师有皮弁而无冠弁服弁王氏曰王之吉服其弁三三服不同同用弁亦尊首饰天子脩男教父道也后脩女顺母道也故为天王斩衰服父母之义也锡麻之滑易也十五升去其半有事其布无事其缕缌亦十五升去其半有事其缕无事其布疑衰十四升疑于吉也三者皆君为臣服吊服也大札疫疠也大荒饥馑也大烖水旱灾害也君臣皆素服缟冠哀民也
　　公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服其防服加以大功小功士之服自皮弁而下如大夫之服其防服亦如之其齐服有端素端凡祭祀大宾客共衣服而奉之大丧共其复衣服敛衣服奠衣服廞衣服皆掌其陈序【廞虚今反】
　　释曰凡诸侯之服各眡其命之数上公九命故其服九章侯伯七命故其服七章子男五命故其服五章自此已下皆诸侯之孤卿大夫士也其曰如王之服如公之服言制度皆如上而杀之杀之者降其上一等也衮冕九章则公服矣天子则加以日月星辰不得而同也鷩冕七章侯伯之服矣如公之制则龙与山不得而同也下仿此丧服自期以下诸侯絶大夫降故天子诸侯斩齐而已卿大夫加大功小功士防服亦如之则加以缌也吉齐则端防齐则素端端言其幅之正也自公而下与士之衣皆二尺二寸而属幅广衺等也端则冠素端则素冠矣奉送也送于王所复衣服升屋招魂之衣也敛衣服小敛大敛之衣也奠衣服座上魂衣也廞读为淫衣服藏于椁中者也陈序所陈之衣服有先后多寡次序也李氏曰典命而下次以司服而言其宫室车旗衣服礼仪各眡其命之数先王必为是品式之严若权衡尺度之不可增减移易者何哉凡人耳目之欲虽穷极壮丽犹未足以厌之也先王因人情而制之以爲贵贱等级使贵者得以逞贱者无所觎则上下有体而朝廷以尊费用有节而财力不乏至于庶民亦有以防之大司徒以本俗安万民六曰同衣服虽有富者衣服不得独异也不然则人人可以僣上贵贱无别则朝廷不尊费用无节财力乃乏乱患所以作礼让所以衰也
　　典祀掌外祀之兆守皆有域掌其禁令若以时祭祀则帅其属而脩除征役于司而役之及祭帅其属而守其厉禁而跸之
　　释曰外祀国外之祀如四郊四望四类与夫丘陵坟衍各因其方是已兆祀神之坛也域兆表之茔域也守祧之守禁也禁令则守防之而已时祭祀谓将祭之前帅属帅其胥徒也司掌五征而役之不劳民也厉则遮列之不使人犯跸则禁止之不使人行是故将祭而帅属脩除所以致其洁及祭而帅属禁止所以致其严此事神祗之义也
　　守祧掌守先王先公之庙祧其遗衣服藏焉若将祭祀则各以其服授尸其庙则有司脩除之其祧则守祧黝垩之旣祭则藏其隋与其服【黝音幽垩音渥隋音惠】
　　释曰亲庙曰庙远庙曰祧不言守庙而曰守祧者尊亲庙也古者天子七庙四亲庙二祧庙故曰三昭三穆与太祖之庙而七也先公之主藏于太祖之庙也遗衣服大敛之遗也尸当服卒者之上衣以象生时也庙四亲庙也有司宗伯之属祧祧庙也黝黒垩白也庙亲也其事重故有司脩除用人多也祧远也且少也其事简只令守者饰治之而已隋谓所祭肺脊黍稷之属祭毕则埋之两阶之东服则藏于庙也
　　世妇掌女宫之宿戒及祭祀比其具诏王后之礼事帅六宫之人共齍盛相外内宗之礼事大宾客之飨食亦如之【比毗志反相去声】
　　释曰世妇妇人之有德有学者受爵命有职位于宫中盖女师也女宫者宫刑之女郑氏曰刑人给役宫中者盖幽闭之女也其法见天官宿戒守宿戒令也比其具则次序祭祀所具之物若濯漑及粢盛之类王后祭祀有祼献荐之节世妇诏礼则引翼诏告盖受内宰大宗伯之命也男女不亲世妇诏之而已六宫之人王之夫人九嫔世妇女御也内外宗内外女之有爵者从后行礼世妇相之世妇相内外宗礼则非王之世妇可见賔客飨食后有亚祼亚献之礼外内宗佐之世妇相之
　　大丧比外内命妇之朝莫哭不敬者而苛罚之凡王后有事于妇人则诏相凡内事有达于外官者世妇掌之
　　释曰比考究之苛谴也拜拜谢也妇人爵命之妇人王后有拜事于妇人谓受爵命有拜谢王后之礼世妇诏之世妇有府史奚是设府于内与内宰联职所属有内小臣奄奚通传命令故内事有达外官者只告于世妇世妇乃命女奚达于内宰及诸职也文王后妃自云言告师氏言告言归岂告于男子耶故内事达外官掌于世妇则内宰之教六宫亦达于世妇以施内宰之教可见矣
　　内宗掌宗庙之祭祀荐加豆笾及以乐彻则佐传豆笾宾客之飨食亦如之王后有事则从大丧序哭者哭诸侯亦如之凡卿大夫之丧掌其吊临
　　释曰内宗王同姓之女无外事故掌宗庙祭祀耳荐加笾豆者尸卒食时后亚献尸以加豆加笾为此时荐之也方以其乐彻豆笾后彻之内宗内宗传之外宗外宗传之有司迭相佐助也先王承宾如事神故飨食宾客惟不入牲其他皆如祭祀则彻豆笾亦如祭祀也王后有事内宗必从者以内女也大丧次序哭者序内外命妇也若诸侯薨于其国后帅宫人为位哭之而内宗亦序之卿大夫之丧则内宗之夫有亲属者宜有吊临之礼不哭于宫中矣掌其吊临自吊临也
　　外宗掌宗庙之祭祀佐王后荐玉豆眡豆笾及以乐彻亦如之王后以乐羞齍则赞凡王后之献亦如之王后不与则赞宗伯小祭祀掌事宾客之事亦如之大丧则叙外内朝莫哭者哭诸侯亦如之
　　释曰外宗王诸姑姊妹之女祭祀亦与执事亲亲之义也玉豆以玉饰豆天子之礼也眡豆笾未献之时眡其实也荐与眡皆外宗佐之以乐彻豆笾亦佐后而传于内宗也羞进也王后进黍稷而奏乐则外宗赞之也言赞不言彻者后荐之不彻也其彻诸官为之诗曰诸宰君妇废彻不迟凡王后之献诸朝践朝献及酳尸后皆亚王为三献外宗亦赞之也若宗伯摄后祭祀则赞宗伯亦如赞后之礼小祭宫中小祀则外宗掌其事宾客飨食亦掌事如小祭祀
　　原曰观世妇与内外宗之在春官则知先王所以治内之政矣夫春官掌礼者也将以礼乐治于天下使天下臣民无不一于礼矣而况于内宫妃嫔嫱御内女外女独不以礼一之乎故立世妇于宫中加以男爵职列于内而附属于外有职则宜奉其灋有属则宜攷其功奉灋则不敢不谨攷功则不敢不勤举宫中之人无敢不由于礼者教有其师之效也与后世幽居九重礼教不立而骄蹇自恣者径庭矣孰知先王之治内有内宰以理庶政则以士大夫为之设世妇于宫中以教礼灋则以妇人有齿徳者为之奄宦奚竖不过给使令通教令而已又属之宰宗伯则宫中府中安得不一体其外内男女之辨又凛乎其严矣王正位乎朝廷后正位乎宫壸内外各有其政是以爲后者惟恐礼教之不脩内职之不尽又何暇侵与外政哉然后知后世所以致后妃与政宦官窃柄者世妇之职不立故也
　　冡人掌公墓之地辨其兆域而为之图先王之葬居中以昭穆为左右凡诸侯居左右以前卿大夫士居后各以其族凡死于兵者不入兆域凡有功者居前以爵等为丘封之度与其树数
　　释曰公墓之地王冡也后世谓之陵自天子诸侯大夫士皆葬于此者以一王之支派也辨其兆域者贵贱尊卑各有常制也为之图者茔域广狭各画界限也先王居中子孙以昭穆夹处与庙制同也　王氏曰先王制为合族之礼非特施于生者至于死者皆使之以类相从此仁厚之至笃于亲亲民徳由之归厚矣子孙各就其所出王以尊卑处其前后序以昭穆诸侯在王域前居左右卿大夫士亦列处左右而居后各以其族谓各以亲疎附葬也死于兵谓刑戮或盗贼而死者非正命故别为茔兆有功者居前处昭穆之中也封谓封土为坟诸侯羣臣之葬其坟之髙卑树之多寡各有差次别贵贱也天子坟髙三仞树以松诸侯半之树以栢大夫八尺树以药草士四尺树以槐庶人不封不树　王氏曰以昭穆为左右各以其族尚亲也死于兵者不入兆域尚徳也有功者居前尚功也以爵等为丘封之度与树数尚贵也先王所以治死者如此吕氏曰周公薨成王葬于毕者祔于文武从周家之兆域也
　　大丧旣有日请度甫竁遂为之尸及竁以度为丘隧共丧之窆器及葬言鸾车象人及窆执斧以涖遂入藏防器正墓位跸墓域守墓禁凡祭墓为尸凡诸侯及诸臣葬于墓者授之兆为之跸均其禁【竁昌鋭反窆彼验反】
　　释曰天子七月而葬葬用下旬旣有日葬定日期也甫始也请量度所始竁之地也始竁时祭以告后土冡人爲之尸焉隧羡道也度丘与羡道广袤所至也共窆器下棺豊碑之属也鸾车巾车所饰遣车也亦设鸾旗象人以刍为人言犹语也语巾之官将明器鸾车象人使行至圹也窆下棺也执斧以备用涖临也临视其葬而下棺也防器明器也旣以棺藏明器于圹也墓位丘坟所居前后之位也墓域茔兆所止大小之域也墓禁不使人物残毁之也三者皆冡人正之跸之守之祭墓祷祈之属以冡人为尸则非正祭矣或曰墓之祭以报魄也凡诸侯及诸臣葬于墓者授之兆所以至之域使之自竁窆均其禁则均其地域之守禁也　南轩张氏曰墓祭非古也体魄则降知气在上故立之主以祀以致其精神之极而谨藏其体魄以竭其深长之思此古之人明于鬼神之情状而笃于孝爱之诚者也然攷之周礼有冡人之官凡祭于墓为尸是则成周盛时固亦有祭于其墓者虽非祭礼之本经而出于人情之不忍其义不至甚害则先王亦从而许之其必立之尸者乃亦所以致其精神而示飨之者非体魄之谓其为义精矣
　　墓大夫掌凡邦墓之地域为之图令国民族葬而掌其禁令正其位掌其度数使皆有私地域凡争墓地者聴其狱讼帅其属而巡墓厉居其中之室以守之
　　释曰冡髙大之称墓者孝子思慕之处凡邦墓者百官万民所葬之地族葬者各从其亲也为之图则邦中之墓皆在可攷矣其有墓讼则亦以图正之也掌其禁令则各有定处矣正其位序其昭穆也度数丘封之度与其树数以爵尊卑而辨之使皆有私地域者古者万民墓地同处分其地使各有区域得以族葬后相容也争墓地谓相争区域也听其讼则掌其禁令之谓此墓大夫之权也属胥徒也巡墓厉者墓大夫帅下属巡行茔限遮列之处使无侵紊毁散也其中之室立有官舍在丛茔之中时使居守也　刘氏曰圣人父母其民生则富其衣食而教以仁义死则为之兆域而守其丘树则为其子孙者有不忠于君而不服其教哉周所以歴年独永于百王者非无自矣
　　职丧掌诸侯之丧及卿大夫士凡有爵者之丧以国之丧礼涖其禁令序其事凡国有司以王命有事焉则诏赞主人凡其丧祭诏其号治其礼凡公有司之所共职丧令之趣其事
　　释曰防丧之礼有过于中而僣上者有不及中而遗其亲者职丧掌之则五服有制殓殡虞祔含襚赙赗皆有定灋不可过亦不可不及国之丧礼若士丧礼旣夕士虞丧服之类涖其禁令则不敢越序其事则不敢乱先王之立灋如此礼安有不行哉国有司犹言官有司也以王命往有事谓含禭赠赗之属诏赞主人职丧官也故诏礼相主人丧祭丧之祭旣夕士虞礼也号牲号齍号之属治其礼亦若丧祝有司或言公或言国者谓防丧在乡则乡之有司当共其物在国则国之有司当共其物各有定制不待王命者则职丧以其制令之趣其丧事戒缓怠也　刘氏曰圣人作五礼以径畛其民俾趋于中者也而防丧之礼下达万民苟无主执以涖其事则僣上遗亲过与不及皆然矣何以俾民性其情于防丧哉故墓大夫者庶民之防礼也职丧者掌诸侯卿大夫士之丧礼也是以五服有制尊卑异宜殡殓虞祔葬祭禭含百礼皆有定灋不可过也不可不及也然后防礼行于万民而制度不失其中生者得以尽其哀死者得以尽其礼王道终始无憾者不由于是哉
　　大司乐掌成均之灋以治建国之学政而合国之子弟焉凡有道有徳者使教焉死则以爲乐祖祭于瞽宗释曰大司乐总司乐教而专掌学政成均者周设五学备四代之制南曰成均本五帝学名北曰虞庠本虞学名东曰东序本夏学名西曰瞽宗本殷学名中曰太学五学以南向为尊故总谓之成均犹明堂有五室总谓之明堂也灋则乐灋教灋也治谓脩之建谓立之也国之学政总司王朝太学之政事也合聚也国之子弟谓天子之元子众子公卿大夫元士之适子及司徒所升天下之俊选皆造者也有道谓通明天下之理者有徳谓行道而有得于心身者使教者分以教国子也死为乐祖者成就人材之功深厚使人不能忘故死亦祭于瞽宗周人祀先圣先师于西学即瞽宗也故乐祖配食于此盖太学之教道徳以率先之诗书礼乐以涵泳鼓舞之故大司乐旣掌学政又延有道有徳者教焉使国子心思向慕旣在于道徳而涵泳讽诵则在于诗书一言一动又依于礼大司乐又以乐而动荡鼓舞之则其优游浃洽日闻所未闻而得所未得材不期成而自成矣教者又终身从事于此则业不迁而志不移功徳旣深死而祭于此焉则古人之教可知矣
　　以乐德教国子中和祗庸孝友以乐语教国子兴道讽诵言语【兴许应反】
　　释曰乐徳者中和粹美之徳以乐涵养而成也教国子者徳未成先以此教之中者不偏不倚和者无乖戾祗者肃然恭敬庸者流通有常善于父母为孝善于兄弟为友吕氏曰乐徳非有道有徳者莫能知之乐以教和兼言中者礼乐不可相离无相夺伦非中乎中和固是乐之本所谓祗庸孝友就乐中而言其端亦可见节奏各有条理肃然祗敬祗之端也条畅流通庸之端也易直子谅之心使人事亲从兄之际油然自生孝友之端也此谓乐徳乐语固是诗之言辞教之者非特审乐音歌诗章凡教导之间以此教之欲其有得乎乐之语也吕氏曰后世成周之学政不传所读不过章句而已意思蹙迫无有生意为是以乐之理见于言语之间便有感发人者兴者托物引类感发兴起也道者从容和缓以教道之也讽者诗词微婉以机动人先儒所谓倍文曰讽也诵者以声节之曰诵也直言曰言论难曰语盖相酬酢谓之语独自説谓之言从容和缓优防感发所谓乐之语也
　　以乐舞教国子舞云门大卷大咸大防大夏大濩大武【卷音权防与韶同】
　　释曰舞者乐之盛所以昭徳象功也以舞教国子者吕氏曰古人自幼舞勺舞象其教非独善于口耳必教之以动容周旋屈伸缀兆四肢百体发扬蹈厉无非至理存焉所以感发之者何如故屈伸俯仰皆入徳之门先王之舞盖不徒然云门大卷黄帝之乐也大咸尧乐也大防舜乐也吕氏春秋曰黄帝命荣猨铸十二钟以和五音以仲春之月乙卯之日日在奎始奏之曰咸池帝颛顼令飞龙效八风之音作乐命之曰承云以祭上帝帝喾命咸黑作为声歌九招六列六英因令凤鸟天翟舞之帝尧立乃命质为乐质效山林谿谷之音以歌拊石击石以象上帝玉防之音命之曰大章舜命质脩九招六列六英以明帝徳命之曰韶盖乐以六律六同隂阳配合相对为列则谓之曰六列其音曰六英还宫合奏自一变而至九变复归黄钟之宫则乐大成矣故谓之九招是六列六英九招乐之所必有者也黄帝尧舜因而脩之耳大夏禹乐言能大中国也大濩汤乐言其徳之布濩大武武王乐言其胜殷致治也吕氏春秋曰禹命臯陶作为夏籥九成以昭其功汤命伊尹作为大濩歌晨露修九招六列以见其善周公作大武为三象以嘉其徳是六代之乐皆不出乎六成九变乐章音节虽异而制度同也咸池六英岂始于尧九防岂始于舜哉下文乃详六乐九变之灋　陈氏曰周之时干戚羽籥在东序诵与礼在瞽宗书在上庠以言乎学者之事始于书立于礼成于乐而舞又乐之成焉记曰诗言志歌咏声而终于舞动容此乐徳乐语所以终于乐舞由上庠之书而进于瞽宗之礼乐由瞽宗之礼乐而成之于东序之舞则周之教灋可知矣愚谓乐徳者得于心形于身乐语者发于言形于咏歌乐舞者动乎四体见于周旋则德成矣
　　以六律六同五声八音六舞大合乐以致鬼神以和邦国以谐万民以安宾客以説远人以作动物
　　释曰制乐在大师成乐在司乐此先言合乐谓习之也后言分乐谓用之也六律六同五声八音解见大师六舞见上文黄子曰荣河温洛天地之中也而图书出焉天之生数一三五积成阳竒则一函三而为九乾元之用也地之生数二四积成隂偶则三去一而为六坤元之用也是律吕三分损益之所从出也凡隂阳各六月而日至期之日分布四气各为九十是故九六所以经纬律厯也六为方而两地故六律六同以相对为列而其音谓之六英九为圜而参天故韶以相为义而其变谓之九成是故九韶六列六英乐之所必有者也黄帝始为清角大合鬼神于泰山之上其地上圜丘之始乎云门是也故圜钟为宫则黄钟得冬至日之羽声而生角六变而天神降矣铸十二钟以和五音以施英韶张诸洞庭之野其泽中方丘之始乎咸池是也故函钟为宫则大蔟得夏至日之徴声而制商八变而地示出矣吕氏春秋所谓帝颛顼脩之为承云之舞是也而汉服防则谓姑洗南吕以南而歌南风韶音在焉则咸池六英非始于尧而九韶亦非始于舜矣按大合乐者云门咸池合于九韶大夏大濩合于大武观诸歌奏可徴也大胥以六乐之防正舞位其必分干羽与六列与文王世子曰凡大合乐必遂养老月令季春之月律中姑洗是月之末择吉日大合乐天子帅三公九卿诸侯大夫亲往视之即春合舞之谓也夫乐以降天神出地示假人鬼为成非徒用之郊庙而亦用之燕飨焉此言大合乐乃言成均教国子习乐之事所谓以致鬼神示以和邦国云尔者非徒习之而已将以用之也如下文乃用之之实用乐之时胄子与俊选庶子郊人旣皆在列而诸侯及絶域之君长奉贽献而至者目睹威仪舞蹈之容耳聴清歌雅颂之声心欣至德又不独凤仪兽舞而已也此邦国所以和万民所以谐而宾客远人所以安説也作动物即下一变至五变而致介物是也乐之为用大矣哉
　　黄子曰乐者天地之气也兴之者人也始也审声以气终也召气以声故虽鬼神可以人道接也今夫璿玑玉衡特一器耳天之体如彼其远也而周旋盈握之规日月星辰莫不准焉而况两间声气常相随者乎是故圜钟奏则房心之气动而天帝明堂在是矣函钟奏则未坤之气动而天社地神在是矣黄钟奏则虚危之气动而宗庙岳渎在是矣得其道则上变光而下动灵不得其道则滥溺作而失其中声故曰人不能无乐乐不能无形形而不为道不能无乱天地防合隂阳相得煦妪覆育万物则乐之道归焉耳大司乐圣人所以接三才之奥也所以大合乐者合天地于君心也虽然吾之心声形焉三才备矣天以四气中正而分隂分阳故倡自黄钟而协黄钟于清角所以动天也地以四维交际而迭用柔刚故和以大蔟而杂商羽于流征所以察地也人道以宫商为父子君臣合商于角以象仁义而始终乎宫焉所以知人也仰以动天俯以察地中以知人歌之道大矣哉
　　乃分乐而序之以祭以享以祀乃奏黄钟歌大吕舞云门以祀天神
　　释曰上言合乐此言分乐分之之后仍合之焉分之则小德之川流合之则大德之敦化天地之大以声召气其由人心乎黄帝尧舜三代之乐循厯数之先后也地示次于天神山川次于四望先祖次于先妣故以六律六同六舞分而序之每奏一律歌一同舞一乐以飨人鬼以祭地示以祀天神奏者堂下四县钟鼓之属歌者堂上玉磬琴瑟之音也庭奏者以阳律为调升歌者以隂吕为声祀天神乐用六变起声在南吕一变姑洗六变至夹钟得宫故谓之六变黄钟子律合在丑丑冲在未故歌大吕至无射收宫六变乃羽七之乐属水水能生木其气日升云门之舞由俯而仰而其容多仰势若升天正取其义也是故奏黄钟歌大吕者以歌奏之始言之
　　李氏曰歌奏者奏由律吕顺行之序当天地之生数以应北斗之左旋歌由律吕逆行之序以当天地之成数以应日躔之右转故曰用宫逐羽而清角生言乎其奏也引商刻羽而流徴成言乎其歌也其神之奏六变以黄钟为羽起声在夹钟之宫始羽之羽南吕也一变在姑洗二变在应钟三变在防宾四变在大吕五变在夷则六变在夹钟以六变之位成十奏之乐为云门属阳六变即羽七之谓也数羽之羽而得之十奏者起羽黄钟一奏也羽以角林钟二奏也角以变宫太蔟三奏也变宫以变征南吕四奏也又以姑洗五奏也应钟六奏也防宾七奏也大吕八奏也夷则九奏也夹钟十奏也六变乐至此收宫羽水生角木而清角生焉水之生木由冬而春阳之所由生也阳生而后有天故祀天神之乐必先起羽角以合阳生之义然六变之乐惟夹钟可以祀天者以帝出乎震而太微垣在氐房之间正夹钟所临卯位也奏自黄钟起者夹钟以黄钟为羽云门以水调为先歌自大吕起者冬至斗指子日躔丑丑与子合故曰玉衡杓建天之纲也日月初躔星之纪也天以斗日而运嵗功乐以歌奏而成调起奏在黄钟收奏在夹钟起歌在大吕收歌在无射先庭奏而后升歌凡歌奏起羽收宫谓之用宫逐羽而清角生焉盖奏则本宫之羽乃前宫之角歌则本宫之羽乃后宫之角前后皆羽角之阳故谓之云门云者阳之所由生也
　　乃奏太蔟歌应钟舞咸池以祭地示
　　释曰祭地示乐用八变者林钟为宫以太蔟起声八变至林钟收宫故谓之八变太蔟寅律合在亥冲在已应钟已律故歌应钟至防宾收宫八变乃征九之乐属火火先尅金而后生土火乃地二所生咸池地窟其舞由仰而俯其容多俯盘旋向地取其义也是故奏太蔟歌应钟者亦以歌奏之始言之
　　李氏曰八变者林钟为宫以太蔟为征起声在征之羽应钟也一变在防宾二变在大吕三变在夷则四变在夹钟五变在无射六变在仲吕七变在黄钟八变在林钟以初歴征调中之数当八故八变在林钟数征之羽而得之也以八变之位成十二奏之乐为咸池属隂即征九之谓也十二奏者起征大蔟一奏也征以商南吕二奏也商以羽姑洗三奏也羽以角应钟四奏也角以变宫防宾五奏也变宫以变征大吕六奏也以夷则七奏也夹钟八奏也无射九奏也仲吕十奏也黄钟十一奏也林钟十二奏也八变至此收宫始奏征商次奏羽角先尅后生由夏而秋隂之所由生也隂生而后有地故祭示之乐必先起征商之奏以合隂尅之义盖造化之机由尅而入咸池之名以入地为义咸者备也气周十二辰为备火能生土金由火炼故八变之乐必起大蔟寅位火局之首歴十二奏至林钟收宫合十二支以属隂气用之祭地则地示皆出不亦宜乎然祭地惟以林钟者以地社之星居未而后天之坤亦在未位也歌自应钟起者起奏在寅寅与亥合故奏大蔟必歌应钟起歌在应钟收歌在防宾凡奏皆起征之羽由羽而宫十声由宫而商二声顺也自商反归征宫二声逆也夫商下生羽者顺也今不生羽而反征是刻羽也刻者尅也不生则为尅矣故曰引商刻羽而流征成焉商归征火尅金也征归宫火生土也金受火尅则不能伤木土受火生则土徳旺故用以祭地也造化之序则夏而秋火之尅金逆以入周讳商声引商刻羽则商在徴后金得火制不能尅木此周祚所以绵长也
　　乃奏姑洗歌南吕舞大防以祀四望
　　释曰四望日月星辰也为天神之次故乐均亦用六变起奏在姑洗六变在林钟收宫盖姑洗为林钟之羽大吕为姑洗之羽起声当在大吕周时冬至日躔牵牛九度是日月星辰皆起于丑大吕丑律宜为祀四望之始声反与酉合故歌南吕以合奏起声在防宾午位收声在黄钟子位中于午入于酉而归于北取周天星辰之义也所谓歌奏者亦自其始歌始奏而言之
　　李氏曰六变者林钟为宫以姑洗为羽起声在羽之羽大吕也一变在夷则二变在夹钟三变在无射四变在仲吕五变在黄钟六变在林钟以初歴羽调中之数当六故六变在林钟者数羽之羽而得之也以六变之位成十奏之乐亦为云门属阳十奏者起羽姑洗一奏也继羽以角应钟二奏也角以变宫防宾三奏也以变征大吕四奏也夷则五奏也夹钟六奏也无射七奏也仲吕八奏也以黄钟九奏也林钟十奏也六变乐至此收宫其诸取义以配天神乐同然祀天神之乐宫在夹钟羽在黄钟祀四望之乐宫在林钟羽在姑洗之不同盖天者帝之神也子为帝座而帝始出乎震四望者日月星辰之神也日月星辰丽乎天而显于辰方午未天之中姑洗辰之律帝为天之主宰日月星辰为天妙用故取义同而位有不同凡歌奏皆用宫逐羽以从天焉
　　乃奏防宾歌函钟舞大夏以祭山川
　　释曰山川五岳四镇五湖四海也为地示之次故歌奏与祭地同位但祭地歌奏终于未午祭山川歌奏终于午未原始者推乎山川之所自要终者随乎坤之位坤者地也山川者流峙于地之中也大夏者其义能大中国也故以其舞用之山川
　　李氏曰八变者应钟为宫以防宾为征起声在征之羽夹钟也一变在无射二变在仲吕至八变则在应钟以初歴征调中之数当八故八变在应钟者数征之羽而得之也以八变之位成十二奏之乐为大夏十二奏者起征防宾一奏也继徴以商大吕二奏也羽夷则三奏也角夹钟四奏也变宫无射五奏也变征仲吕六奏也黄钟七奏也林钟八奏也以至应钟十二奏也八变乐至此收宫其诸取义以祭地示乐同然祭地示之乐宫在林钟征在太蔟山川之乐宫在应钟征在防宾之不同盖地者土也土独旺于未寅为火局之首山川起于西北午为火局之次地得坤之全体山川起自地中之西北故取义同而位有不同起奏在午防宾起歌在未林钟盖午与未合始奏起声在卯夹钟始歌起声在辰姑洗卯于亥为三合辰于亥为暗加故山川之祭必于此起声收奏在亥应钟收歌在寅太蔟亥寅乃先天后天艮坤之位艮坤本山川之气故于此收声其歌奏皆引商刻羽以从地焉
　　乃奏夷则歌小吕舞大濩以享先妣
　　释曰夷则申之律也申乃坤之方后天之坤退居西南有妣道焉故奏之以动先妣之气小吕在己己与申合歌之以合奏焉先妣之分不得以并先祖故舞可大濩而不可大武盖大武乃当代之制虽有夹振之容在下而不为嫌也先妣姜嫄也
　　李氏曰享先妣乐亦九变者夷则为宫以仲吕为羽起声一变在黄钟二变在林钟以至九变在夷则以初歴宫调中之数当九故九变在夷则者数宫之羽而得之也以九变之位成十三奏之乐亦兼云门咸池十三奏者起宫在夷则一奏也继宫以徴夹钟二奏也商无射三奏也羽仲吕四奏也角黄钟五奏也变宫林钟六奏也变征太蔟七奏也南吕八奏也以至夷则十三奏也九变乐至此收宫其诸取义与享先祖同乎人鬼然享先祖之乐宫在无射徴在仲吕享先妣之乐宫在夷则徴在夹钟之不同盖仲吕为无射之妻有妣道焉仲吕之位在已夷则之位在申巳与申合然不以已而以申盖已当巽长女之位申当坤母之位长女至为母而后老故享先妣不以仲吕而以夷则也
　　乃奏无射歌夹钟舞大武以享先祖
　　释曰无射戍律也戍干位也后天之干退居西北有祖道焉故始奏之以动先祖之气夹钟在卯卯与戌合歌之以合奏焉大武之舞有夹振之容总干山立于下故独先祖可以受享于上若列祖则不可也李氏曰享先祖之乐九变者无射为宫以林钟为起声一变在太蔟至九变在无射以初歴宫调中之数九故九变在无射者数宫之羽而得之也以九变之位成十三奏之乐亦兼云门咸池十三奏者起宫在无射一奏也继宫以徴仲吕二奏也继以商黄钟三奏也羽林钟四奏也角太蔟五奏也变宫南吕六奏也变徴姑洗七奏也十三奏至无射九变乐至此收宫其诸取义以享人鬼乐同然享人鬼之乐宫在黄钟徴在林钟享先祖之乐宫在无射徴在仲吕之不同盖黄钟为诸律之父再生之黄钟又以无射为父是无射有祖道焉故取义同而位不同凡阳律之奏皆用宫逐羽凡隂吕之奏皆引商刻羽
　　凡六乐者文之以五声播之以八音凡六乐者一变而致羽物及川泽之示再变而致臝物及山林之示三变而致鳞物及丘陵之示四变而致毛物及坟衍之示五变而致介物及土示六变而致象物及天神
　　释曰六乐初作惟言文以五声播以八音者翕如之时也及一变而后始有条理矣其所以致物象神示者实不出乎声音相应而生变耳岂真见之哉且一变而致羽物及六变而致天神亦非有难易之别也盖其乐奏之有条理次序特想其所致之神必有疾徐先后也司空言五地之物生山林曰毛物川泽曰鳞物丘陵曰羽物坟衍曰介物原隰曰臝物盖六乐及祗乃防错言之也亦取象其所致之次序而言耳必至六变而后言致象物及天神此则乐之成和之至也六变之始所以不言律同之为宫商角徴羽者其以此与
　　泰泉黄子曰凡六乐各有舞表为六列施英韶而舞之皆八佾合三百八十四人此所以必致诸子而后足也大武以干戈先之与云门六变而终大夏与咸池和之八变而终大濩与大韶合为九变故春秋传谓之韶濩焉六乐旣合韶濩以阳纪应云门咸夏以隂纪应大武歌奏虽分实相联络一变羽角并起宫徴相证火合水也二变角与变宫土合木也三变变宫变徴木合金也四变变徴与商之变宫金合火也五变商之变宫变徴水合土也六变商之变徴角之变宫土谷合而象物见也不言七变无射夹钟大武毕曲角之变宫变徴正徳以则天明也八变角之变徴徴之变宫利用以【阙】

















</div>
    <div class="pagination">
<a href="周礼全经释原_page12.html">上一页</a><span>...</span><a href="周礼全经释原_page8.html">8</a><a href="周礼全经释原_page9.html">9</a><a href="周礼全经释原_page10.html">10</a><a href="周礼全经释原_page11.html">11</a><a href="周礼全经释原_page12.html">12</a><span class="current-page">13</span><a href="周礼全经释原_page14.html">14</a><a href="周礼全经释原_page15.html">15</a><a href="周礼全经释原_page16.html">16</a><a href="周礼全经释原_page17.html">17</a><a href="周礼全经释原_page18.html">18</a><span>...</span><a href="周礼全经释原_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
