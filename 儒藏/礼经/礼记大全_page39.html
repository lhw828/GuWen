<!DOCTYPE html>
<html>
<head>
    <meta charset="UTF-8">
    <title>礼记大全 - 第 39 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记大全 - 第 39 页/共 56 页</h1>
    <div class="content">　　则车不雕防【祈】甲不组縢食器不刻镂君子不履丝履马不常秣
　　雕刻缕之也防漆饰之畿限也縢者防约之名不用组以连甲及为紟带也以谷食马曰秣【山隂陆氏曰言国家靡敝则所乘所卫所养所履所御皆贬】










　　礼记大全卷十六
　　钦定四库全书
　　礼记大全卷十七
　　明　胡广等　撰
　　学记第十八
　　石梁王氏曰六经言学字莫先于説命此篇不详言先王学制与教者学者之法多是泛论不如大学篇教是教个甚学是学个甚
　　发虑宪求善良足以謏【小】闻【去声】不足以动众
　　发虑宪谓致其思虑以求合乎法则也求善良亲贤也此二者可以小致声誉不能感动众人
　　就贤体远足以动众未足以化民
　　就贤礼下贤徳之士也如王就见孟子之就体如中庸体羣臣之体谓设以身处其地而察其心也远疎远之臣也此二者可以感动众人未能化民也
　　君子如欲化民成俗其必由学乎
　　化民成俗必如唐虞之于变时雍乃为至耳然则舎学何以哉此学乃大学之道明德新民之事也【朱子曰动众谓耸动众听盖守常法用中材其效不足以致大誉远谓疏远之士下贤亲远足以耸动众听使知贵德而尊士然未有开导诱掖之方也故未足以化民唯教学可以化民使成美俗】
　　玉不琢不成器人不学不知道是故古之王者建国君民教学为先兊【说】命曰念终始典于学其此之谓乎建国君民谓建立邦国以君长其民也教学为先以立教立学为先务也兊命商书典常也【永嘉戴氏曰玉不琢而碔砆琢之则碔砆犹为可用玉盖不及也大抵资质之美不足恃资质之美而未尝学问其与资质不美者均尔】
　　虽有嘉肴弗食不知其防也虽有至道弗学不知其善也是故学然后知不足教然后知困知不足然后能自反也知困然后能自强【上声】也故曰教学相长也兊命曰学【效】学半其此之谓乎
　　学然后知不足谓师资于人方知己所未至也教然后知困谓无以应人之求则自知困辱也自反知反求而已自强则有黾勉倍进之意教学相长谓我之教人与资人皆相为长益也引说命斆学半者刘氏曰教人之功居吾身学问之半盖始之修己所以立其体是一半终之教人所以致其用又是一半此所以终始典于学成已成物合内外之道然后为学问之全功也【严陵方氏曰肴有味唯食之然后可以辨其味道有理唯学之然后可以穷其理然而味有防否唯肴之嘉者为防理有善恶唯道之至者为善人莫不饮食鲜能知味也此以食喻道者也以道之难明故所况如此若夫造道之全则淡乎其无味又岂肴之可比哉足则厌矣故学以不厌为知困则倦矣故教以不倦为仁知其不足然后能自反以求其足知其困然后能自强以济其困自反若所谓自反而仁之类自强若所谓自强不息之类教人之功得学之半故引说命之言以证之上学字冝读曰斆命亦作斆斆即教也孔子曰起予者商也又曰回也非助我者也于吾言无所不说岂非斆学半之谓乎○马氏曰能自强而兴之则进于学矣是以教长学也自反而得之则优于教矣是以学长教也○山隂陆氏曰所谓教学教之中有学学之中有教焉是之谓相长也】
　　古之教者家有塾党有庠术【当为州】有序国有学比【毗志反】年入学中【平声】年考校一年视离经辨志三年视敬业乐【五教反】羣五年视博习亲师七年视论学取友谓之小成九年知类通达强立而不反谓之大成
　　古者二十五家为闾同共一巷巷首有门门侧有塾民在家者朝夕受教于塾也五百家为党党之学曰庠教闾塾所升之人也术当为州万二千五百家为州州之学曰序周礼乡大夫春秋以礼会民而射于州序是也序则教党学所升之人天子所都及诸侯国中之学谓之国学以教元子众子及卿大夫士之子与所升俊选之士焉比年每嵗也每嵗皆有入学之人中年间一年也与小记中一以上之中同每间一年而考校其艺之进否也离经离絶经书之句读也辨志辨别其趋向之邪正也敬业则于所习无怠忽乐羣则于朋徒无睽贰博习则不以程度为限制亲师则于训诲知嗜好论学讲求学问之緼奥也取友择取益者而友之也能如此是学之小成也至于九年则理明义精触类而长无所不通有卓然自立之行而外物不得以夺之矣是大成也○朱子曰这几句都是上两字说学下两字说所得处如离经便是学辨志是所得处他仿此【延平周氏曰养人之有序故自家至国皆立之学○朱子曰辨志者自能分别其心所趋向如为善为利为君子为小人也敬业者专心致志以事其业也乐羣者乐于取益以辅其仁也博习者积累精专次第而徧也亲师者道同徳合爱敬兼尽也论学者知言而能论学之是非取友者知人而能识人之贤否也知类通达闻一知十能触类而贯通也强立不反知止有定而物不能移也盖考校之法逐节之中先观其学业之浅深徐察其德行之虚实读者冝深味之乃见进学之验○临川吴氏曰按考校与周官大比不同考校者谓九年大成以前每间一嵗教者察视其学业之进何如大比者谓九年大成之后每三年则乡大夫大比其德行道艺而宾兴之也初入学一年于嵗终视其读经断句而分别其志之果向学与否敬业者谓于所读之经而专心致志乐羣者如食而已知其味乐与同居之羣共讲习之此于三年之嵗终察视之博习谓所学经外又能泛及他经传授师说服膺不失而亲近其师惟恐或离也此于五年之嵗终察视之论学谓义理已明能论说学之是非识人品高下而取其善者以为友此于七年之嵗终察视之以上皆小学之事九年则十五入大学之次年自始入小学之年而通数之为九年也能知事理而推其类由此以通达于彼犹子贡之闻一知二此大学致知之功也强立谓守之坚固不反谓其已能者不退转此大学力行之效也】
　　夫然后足以化民易俗近者说服而远者怀之此大学之道也记曰蛾【鱼起反】子时术之其此之谓乎
　　前言成俗成其美俗也此言易俗变其污俗也以此大成之士而官使之其功效如此是所谓大学教人之道也蛾子虫之微者亦时时述学衘土之事而成大垤以喻学者由积学而成大道也此古记之言故引以证其说
　　大学始教皮弁祭菜示敬道也
　　始教学者入学之初也有司衣皮弁之服祭先师以苹藻之菜示之以尊敬道艺也【临川吴氏曰古者始入学必释菜于先圣先师故大学始初之教有司先服皮弁服行释菜礼盖示学者以敬先圣先师之道也常服冠今加服皮弁芹藻之菜简质而洁皆示敬也】
　　宵雅肄【异】三官其始也
　　当祭菜之时使歌小雅中鹿鸣四牡皇皇者华之三篇而肄习之此三诗皆君臣燕乐相劳苦之辞盖以居官受任之美诱谕其初志故曰官其始也○朱子曰圣人教人合下便要他用便要用贤以治不贤举能以教不能所以公卿大夫在下思各举其职【临川吴氏曰学者将以居官任事也诵诗者必欲其达于政而能专对小雅三诗皆言为君使之事使之肄习盖教以官事于其始也】
　　入学鼓箧孙【去声】其业也
　　入学时大胥之官击鼓以召学士学士至则发箧以出其书籍等物警之以鼓声使以逊顺之心进其业也书言惟学逊志
　　夏【古雅反】楚二物收其威也
　　夏榎也楚荆也榎形圆楚形方以二物为扑以警其怠忽者使之收敛威仪也【庆源辅氏曰示敬道也所以使之立为学之诚官其始也所以使之知教者之意学者之诚立教者之意明然后可以教之矣故孙其业而使之有受道之质然又虑其怠也则又收其威而使之有勉强之意夫然故可与进于道矣】
　　未卜禘不视学游其志也时观而弗语【去声】存其心也幼者听而弗问学【石梁王氏曰此学字如字读】不躐等也此七者教之大伦也记曰凡学官先事士先志其此之谓乎
　　禘五年之大祭也不五年不视学所以优游学者之心志也此又非仲春仲秋视学之礼使观而感于心不言以尽其理欲其自得之也故曰存其心幼者未必能问问亦未必知要故但听受师说而无所请亦长幼之等当如是不可逾躐也○刘氏曰自皮弁祭菜至听而弗问凡七事皆大学为教之大伦大伦犹言大节耳官先事士先志窃意官是已仕者士是未仕者谓已仕而为学则先其职事之所急未仕而为学则未得见诸行事故先其志之所尚也子夏曰仕而优则学是已居官而为学也王子垫问士何事孟子曰尚志是未仕而学则先尚志也然大学之道明德新民而已先志者所以明德先事者所以新民七事上句皆敎者之事下句皆学者之志【严陵方氏曰皮弁无经纬之文织纴之功祭菜无牺牲之味黍稷之实宵雅肄习必兼以三诱其志也习必以雅欲其正也止以小雅欲其有渐也以其始教故曰官其始也官者主治之谓也学以孙志为事故教者必扑之以收其威也禘盖五年之祭未五年不视学所以优游学者之志故也且中年考校则再考校乃当视学之年五年视学则再视学乃当学者大成之年矣视学见文王世子解以言传道则学者止得于耳闻以黙识道则学者乃得于意会时观而弗语则欲其黙识之存其心则得于意会矣观者不可过也不可不及也当其可而已故以时言之游其志所以俟其自成存其心所以使之自得庄子曰美成在久则未卜禘不视学者久之谓也孟子曰思则得之则时观而弗语者思之谓也夫入道有序进学有时所谓等也居幼而为长者之事则为躐等矣谓之伦先后不可乱者然教亦多术矣岂止如是亦其大略尔夫官所冶者事士所尚者志方其学居官则以事为先方其学为士则以志为先故教之大伦为是而已】
　　大学之教也时教必有正业退息必有居学【句】不学操缦【莫半反】不能安不学愽依【上声】不能安诗不学杂服不能安礼不兴【去声】其艺不能乐【五教反】学故君子之于学也藏焉修焉息焉游焉
　　旧说大学之教也时句絶退息必有居句絶今读时字连下句学字连上句谓四时之教各有正业如春秋教以礼乐冬夏教以诗书春诵夏之类是也退而燕息必有燕居之学如退而省其私亦足以发是也也诗也礼也此时教之正业也操缦愽依杂服此退息之居学也凡为学之道贵于能安安则心与理融而成熟矣然未至于安则在乎为之不厌而不可有作辍也操缦操弄琴瑟之也初学者手与未相得故虽退息时亦必操弄之不废乃能习熟而安于也诗人比兴之辞多依托于物理而物理至愽也故学诗者但讲之于学校而不能于退息之际广求物理之所依附者则无以验其实而于诗之辞必有疑殆而不能安者矣杂服冕弁衣裳之类先王制作礼各有服极为繁杂学者但讲之于学而不于退息时游观行礼者之杂服则无以尽识其制而于礼之文必有彷佛而不能安者矣兴者意之兴起而不能自已者艺即三者之学是也言退息时若不兴此三者之艺则谓之不能好学矣故君子之于学也藏焉修焉之时必有正业则所习者专而志不分息焉游焉之际必有居学则所养者纯而艺愈熟故其学易成也○朱子曰古人服各有等降若理会得杂服则于礼思过半矣【山隂陆氏曰正业言时教之所教也若春诵夏春秋教以礼乐冬夏教以诗书是也居学言退息之所学也若不学操缦不能安不学愽依不能安诗是也○严陵方氏曰操之而急纵之而缓者操缦之谓也之理亦若是而已依则依物之理以为言焉多识于鸟兽草木之名则愽依之谓也诗之理亦若是而已服虽杂而繁亦君子之所不惮焉以服亦无非礼也艺虽成而下亦君子之所不废焉以艺亦无非学也】
　　夫然故安其学而亲其师乐其友而信其道是以虽离师辅而不反也兊命曰敬孙【去声】务时敏厥修乃来其此之谓乎
　　承上文而言藏修游息无不在于学是以安亲乐信虽离师友亦不畔于道也时敏无时而不敏也厥修乃来言其进修之益如水之源源而来也【金华应氏曰深攷自大学之教至此章则自比年入学至九年大成其所学大略可见盖时教之正业即所习者经也至于亲其师乐其友乃所谓乐羣亲师也至于知类通达则虽离师辅而强立不反矣】
　　今之教者呻【申】其占【觇】毕多其讯言及于数进而不顾其安使人不由其诚教人不尽其材其施之也悖其求之也佛【弗】夫然故隠其学而疾其师苦其难而不知其益也虽终其业其去之必速教之不刑其此之由乎呻吟讽之声也占视也毕简也讯问也言今之教人者但吟讽其所占视之简牍不能通其緼奥乃多发问辞以讯问学者而所言又不止一端故云言及于数也不顾其安不恤学者之安否也不由其诚不肯实用其力也不尽其材不能尽其材之所长也夫多其讯而言及于数则与时教必有正业者异矣使人不由其诚教人不尽其材则与退息必有居学者异矣惟其如此是以师之所施者常至于悖逆学者之所求每见其拂戾也隠其学不以所学自表见也终业而又速去之以其用工间断卤莽灭裂而不安不乐故也刑成也○朱子曰横渠作简与人言其子日来诵书不熟且教他熟诵以尽其诚与材他解此两句只作一意觧言人之材足以有为但以不由于诚则不尽其材【延平周氏曰孔子曰求也退故进之由也兼人故退之盖进之必顾其所安而使之进也使漆雕开仕曰吾斯之未能信孔子说盖使之必由其诚而不强其中心之所不欲也于门人问仁问孝之类其答皆不同盖教之必尽其材故所答虽有难易而未尝不随其材之大小也后之教人者反此故曰其施之也悖其求之也佛而其教之者卒不见其诚故曰隐其学而疾其师苦其难而不知其益虽终其业而去之必速】
　　大学之法禁于未发之谓豫当其可之谓时不陵节而施之谓孙相观而善之谓摩此四者教之所由兴也豫者先事之谓时者不先不后之期也陵逾犯也节如节候之节礼有礼节乐有乐节人有长幼之节皆言分限所在不陵节而施谓不教幼者以长者之业也相观而善如称甲之善则乙者观而效之乙有善可称甲亦如之孙以顺言摩以相厉而进为言也○方氏曰若七年男女不同席不共食幼子常视母诳则可谓之豫矣若十年学书计十三年舞勺成童舞象可谓之时矣○石梁王氏曰注专以时为年二十之时非也【严陵方氏曰夫旣发而后禁则为无及未发而先禁乃为有备幼子常视母诳亦可谓之豫矣未可以教而教则欲速而不达可以教而不教则虽悔而不可追若十年学书讣十三年舞勺成童舞象则可谓之时矣不陵节而施则理顺而不悖故谓之孙若孔子言可与共学未可与适道可与立未可与权则可谓之孙矣以此之善而见彼之不善以彼之不善而见此之善所谓相观也有见于上则知善之可慕有见于下则知不善之可戒荀子所谓见善翛然必以自存见不善愀然必以自省则可谓之摩矣夫旣有以防其情又有以成其性旣有以因其才又有以辅其仁则教之之道尽矣故曰所由兴也○朱子曰禁于未但谓豫为之防其事不一不必皆谓十五时也当其可谓适当其可告之时亦不当以年为断相观而善但谓观人之能而于己有益如以两物相摩而各得其助也○临川吴氏曰陵犹越也节如竹之节俟其能此事然后又教一事则为顺叙而不丛并相观谓甲观乙乙观甲此有未善观彼所善而效之则此亦善矣摩如两石相摩互相资借程子曰朋友讲习莫如相观而善之益多澄谓此四者三属于师一属于友】
　　发然后禁则扞格【胡客反】而不胜【升】时过然后学则勤苦而难成杂施而不孙则坏【恠】乱而不修独学而无友则孤陋而寡闻燕朋逆其师燕辟【僻】废其学此六者教之所由废也
　　扞拒扞也格读如冻之谓如地之冻坚强难入也不胜不能承当其教也一读为去声谓教不能胜其为非之心亦通杂施谓躐等陵节也燕私之朋必不责善或相与以慢其师燕游邪僻必惑外诱得不废其业乎此燕朋燕辟之皆由于发然后禁以下四者之失皆与上文四者相反也○郑氏曰燕犹防也防其朋友防师之譬喻【永嘉戴氏曰发然后禁非不禁也特禁之不得其要尔时过然后学非不学也特学之不得其道尔杂施而不逊则固尝施之矣施之不得其统犹不施也独学则固尝自学矣而无其友犹不学也燕游私昵之谓也燕朋谓昵于朋比如孺子其朋之朋燕辟谓昵于敖辟如师也辟之辟昵于朋比则人自为学不顾其师昵于敖辟则自以为是不力于学教之不行由此其故也○严陵方氏曰教之兴止于四废至于六者以见所由兴者常少所由废者常多也】
　　君子旣知教之所由兴又知教之所由废然后可以为人师也故君子之教喻也道而弗牵强而弗抑开而弗达道而弗牵则和强而弗抑则易【异】开而弗达则思和易以思可谓善喻矣
　　示之以入道之所由而不牵率其必进作兴其志气之所尚而不沮抑之使退开其从入之端而不竟其所通之地如此则不扞格而和不勤苦而易不杂施以乱其心有相观以辅其志而思则得之矣【庆源辅氏曰知所由兴则行之知所由废则防之然后可以为人师道而弗牵则和强而弗抑则易所谓优而柔之使自求之也先儒谓至道恳切固是诚意若迫切不中理则反为不诚则教者亦岂可不知此理哉开谓开其端绪开其端绪则自不能已于致思故可以致于自得之地于教喻而如此谓之善】
　　学者有四失教者必知之人之学也或失则多或失则寡或失则易【异】或失则止此四者心之莫同也知其心然后能救其失也教也者长善而救其失者也
　　方氏曰或失则多者知之所以过或失则寡者愚之所以不及或失则易贤者之所以过或失则止不肖者之所以不及多闻见而适乎邪道多之失也寡闻见而无约无博寡之失也子路好勇过我无所取材易之失也冉求之今女画止之失也约我以礼所以救其失之多愽我以文所以救其失之寡兼人则退之所以救其失之易退则进之所以救其失之止也【长乐陈氏曰失之多者孔子谓之狂而失之寡者孔子谓之简古之教者观性以知心因心以救失多者约之以礼寡者愽之以文易者抑之以自反止者勉之以自强此长善救失之道也○东莱吕氏曰多才有余者寡才不足者易俊快者止钝滞者四者心之莫同病各自别知其心然后能救其失譬如医者要识他病处方始随证用药】
　　善歌者使人继其声善教者使人继其志其言也约而达微而臧罕譬而喻可谓继志矣
　　约而达辞简而意明也微而臧言不峻而善则明也罕譬而喻比方之辞少而感动之意深也继志谓能使学者之志与师无间也【朱子曰继声继志者皆谓微发其端而不究其说使人有所玩索而自得之也约而达防而臧罕譬而喻三者皆不务多言而使人自得之意○永嘉戴氏曰善歌艺也犹使人继其声善教者可不使人继其志乎然继志之学不在言语之间曰约曰微曰罕譬其为辞甚简曰达曰臧曰喻其见理甚明教者之辞简学者之理明若此可谓能继志矣○临川呉氏曰善于歌者倡起其声而不终曲使人和而叹之以继续其声然后歌者之声终善于教者开示其志而不尽言使人思而绎之以继续其志然后教者之志尽故教者之言虽至约不繁而能使人通之虽至微不显而能使人善之虽少所取譬而能使人晓之达之为通如樊迟未达之达臧之为善如王曰善哉言乎之善喻之为晓如夷子怃然曰命之矣是也三者皆不尽言而使学者自思绎而得之者约微罕譬教者之不尽言也达臧喻学者之能自得也如此可谓能使人继其志者矣】
　　君子知至学之难易而知其美恶然后能愽喻能愽喻然后能为师能为师然后能为长能为长然后能为君故师也者所以学为君也是故择师不可不慎也记曰三王四代唯其师其此之谓乎
　　至学至于学也钝者至之难敏者至之易质美者向道不美者叛道知乎此然后能愽喻谓循循善诱不拘一涂也周官太宰长以贵得民师以贤得民长者一官之长君则一国之君也言为君之道皆自务学之三王四代之所以治以能作之君作之师尔周子曰师道立则善人多善人多则朝廷正而天下治矣【张子曰知学者至于学之难易及知其资质之美恶故能教人○长乐陈氏曰学有精粗故其至有难易质有美恶则其喻有浅深知美而喻之则有以长人之善知恶而喻之则有以救人之失○朱子曰能为师以教人则能为君以治人择师不可不慎言能为君者其人难得故不可不择○延平周氏曰知其至学之难易者言其才而知其美恶者言其性知其才知其性然后能不以一类喻之不以一类喻之然后能为师盖师者有为长之道长者有为君之道】
　　凡学之道严师为难师严然后道尊道尊然后民知敬学是故君之所不臣于其臣者二当其为尸则弗臣也当其为师则弗臣也大学之礼虽诏于天子无北面所以尊师也
　　严师如孝经严父之义谓尊礼严重之也无北面不处之以臣位也○石梁王氏曰诏于天子无北面注引武王践祚出大戴礼【严陵方氏曰严即尊也严师即虽诏于天子无北面是矣以一人之贵而师匹夫之贱以四海之冨而师环堵之贫此严师所以为难也严师者人严之也人严其师则师道严矣师所以传道故师严然后道尊学所以为道故道尊然后民知敬学以神言之故为尸则弗臣以道言之故为师则弗臣○庆源辅氏曰凡学之道则非独君也严师为难盖言尽严师之道为难尔能尽严师之道则师始严师所以传道师严则道自尊道未甞不尊因其尊而尊之则系乎人之严师也】
　　善学者师逸而功倍又从而庸之不善学者师勤而功半又从而怨之善问者如攻坚木先其易者后其节目及其久也相说【如字】以解【下介反】不善问者反此善待问者如撞钟叩之以小者则小鸣叩之以大者则大鸣待其从【舂】容然后尽其声不善答问者反此此皆进学之道也
　　庸功也感师之有功于己也相説以解旧读説为恱今从朱子说读如字○疏曰从读为舂者舂谓击也以为声之形容言钟之为体必待其击每一舂而为一容然后尽其声善答者亦待其一问然后一答乃尽説义理也愚谓从容言优游不迫之意不急疾击之则钟声之小大长短得以自尽故以为善答之喻朱子曰説字人以为恱恐只是字先其易者难
　　处且放下少间见多了自然相证而解解物为解自解释为解恐是相证而晓解也【延平周氏曰善问者知先后之序善待问者小以成小大以成大○马氏曰切问而近思所谓善问也于吾言无所不说所谓相说以解者也】
　　记问之学不足以为人师必也其听语乎力不能问然后语【去声】之语之而不知虽舎之可也
　　记问谓记诵古书以待学者之问也以此为学无得于心而所知有限故不足以为人师听语听学者所问之语也不能问则告之不知而舎之以其终不可入德也不以三隅反则不复亦此意【李氏曰君子之教人或听之或语之或舎之其欲成之一也○庆源辅氏曰记问之学据己所有以告人听语者因人之所疑以启之】
　　良冶之子必学为裘良弓之子必学为箕始驾马者反之车在马前君子察于此三者可以有志于学矣疏曰善冶之家其子弟见其父兄陶铸金铁使之柔合以补治破器故此子弟能学为袍裘补续兽皮片片相合以至完全也箕柳箕也善为弓之家使干角桡屈调和成弓故其子弟亦观其父兄世业学取栁条和软桡之成箕也马子始学驾车之时大马驾在车前将马子系随车后而行故云反之所以然者此驹未曾驾车若忽驾之必惊奔今以大马牵车于前而系驹于后使日日见车之行惯习而后驾之不复惊矣言学者亦须先教小事如操缦之属然后乃示其业则易成也○应氏曰冶鑛难精而裘软易纫弓劲难调而箕曲易制车重难驾而马反则易驯皆自易而至于难自粗而至于精习之有渐而不可骤进学之以类而不可泛求是之谓有志矣【庆源辅氏曰良冶之子必学为裘良弓之子必学为箕至于马之子则不能然也虽然茍有以调习之则亦无不能也此见人兽之异君子而能察夫弓冶之贱必学为箕裘之业马之子异于人矣而有以调习之亦皆安于牵驾之事则可以有志于学矣盖学乃君子当为之事也可以勉之之辞】
　　古之学者比【妣】物丑类鼓无当【去声】于五声五声弗得不和水无当于五色五色弗得不章学无当于五官五官弗得不治师无当于五服五服弗得不亲
　　比物丑类谓以同类之事相比方也当犹主也鼓声不宫不商于五声本无所主然而五声不得鼓则无谐和之节水无色不在五色之列而缋画者不得水则不章明五官身口耳目心之所职即洪范之五事也学于吾身五者之官本无所当而五官不得学则不能治师于弟子不当五服之一而弟子若无师之教诲则五服之属不相和亲○陈氏曰类者物之所同丑之为言众也理有所不显则比物以明之物有所不一则丑类以尽之然后因理以明道而善乎学矣总而论之鼓非与乎五声而五声待之而和水非与乎五色而五色待之而章学非与乎五官而五官待之而治师非与乎五服而五服待之而亲是五声五色五官五服虽不同而同于有之以为利鼓也水也学也师也虽不一而一于无之以为用然则古之学者比物丑类而精微之意有寓于是非穷理之至者孰能与此【金华应氏曰声以鼓而震色以水而身以学而治族以师而亲皆若缓而甚急若不相闗而不可废也】
　　君子曰大德不官大道不器大信不约大时不齐察于此四者可以有志于本矣
　　大德大道大信皆指圣人而言大时天时也不官不拘一职之任也不器无施而不可也不约不在期约之末也元化周流一气屈伸不可以截然分限求之故方荣之时而有枯者焉寂之时而有旉者焉惟其不齐是以不可穷凡此四者皆以本原盛大而体无不具故变通不拘而用无不周也君子察于此可以有志于学而洪其本矣【临川呉氏曰小徳亦有可取如官之各有所职徳之大者无所不冝非如一官之但专一职而已故曰不官小道亦有可观如器之各有所用道之大者无所不可非如一器之但适一用而已故曰不器人之有信许诺盟誓事事必须要约此信之小者尔圣贤心徳相孚相契是谓大信何以要约为哉天之有时春夏秋冬嵗嵗齐同此时之小者尔古今气运或治或乱是谓大时岂可齐同测哉然则不官者官之本不噐者器之本不约者约之本不齐者齐之本君子察此则可以有志于本矣】
　　三王之祭川也皆先河而后海或源也或委【去声】也此之谓务本
　　河为海之源海乃河之委承上文志于本而言水之为物盈科而后进放乎四海有本者如是也君子之于学不成章不达故先务本【朱子曰先河后海者以其或是源故先之或是委故后之疏有二説此説是也　永嘉戴氏曰河流入海三王祭川先小后大重本也学记之论由末以造本大学之论自本以徂末其为教则一也　临川吴氏曰河海皆川也水之来处曰源水之聚处曰委夏商周三王之世其祭川也皆先祭河而后祭海盖以其或为源或为委故也河在海之上流为川之源故先之海受河之下流为川之委故后之源即本也此又言本之当先以申上文大徳大道大信大时之意】







　　礼记大全卷十七
<经部,礼类,礼记之属,礼记大全>
　　钦定四库全书
　　礼记大全卷十八
　　明　胡广等　撰
　　乐记第十九【临川吴氏曰礼经之仅存者犹有今仪礼十七篇乐经则亡矣其经疑多是声音乐舞之节少有辞句可读诵记识故秦火之后无传诸儒不过能言乐之义而已而刘向所得乐记二十三篇又与河间献王所撰二十四卷不同其二十三篇内之十一合为一篇者盖亦删取要略非全文也】
　　凡音之起由人心生也人心之动物使之然也感于物而动故形于声声相应故生变变成方谓之音比【毗至反】音而乐【如字】之及干戚羽旄谓之乐
　　凡乐音之初起皆由人心之感于物而生人心虚灵不昧感而遂通情动于中故形于言而为声声之辞意相应自然生清浊高下之变变而成歌诗之方法则谓之音矣成方犹言成曲调也比合其音而播之乐器及舞之干戚羽旄则谓之乐焉干戚武舞也羽旄文舞也【延平黄氏曰乐之实木于性根于心故凡音之起由人心生非作于外物也外物为之感而已人之心其犹柷欤有物触其中则鸣非柷求鸣于物也声者心以应物者也单出曰声杂比曰音单出未之变也五声相应而变生焉声成文谓之音此言声有所变变成方谓之音此言变有所归惟其有所归在故其始作翕如也从之纯如也皦如也绎如也以成无方则不可比矣○严陵方氏曰宫变生征征变生商商变生羽羽变生角上下相通而成方则杂比之矣故谓之音○山隂陆氏曰音八音也虽有金石丝竹而无舞焉不得谓之乐】
　　乐者音之所由生也其本在人心之感于物也是故其哀心感者其声噍【焦】以杀【色介反】其乐【洛】心感者其声啴【昌展反】以缓其喜心感者其声以散其怒心感者其声粗以厉其敬心感者其声直以廉其爱心感者其声和以柔六者非性也感于物而后动
　　方氏曰人之情得所欲则乐丧所欲则哀顺其心则喜逆其心则怒于所畏则敬于所恱则爱噍则竭而无泽杀则减而不隆盖心丧其所欲故形于声者如此啴则阐而无余缓则纡而不迫盖心得其所欲故形于声者如此则生而不穷散则施而无积盖顺其心故形于声者如此直则无委曲廉则有分际盖心有所畏故形于声者如此和则不乖柔则致顺盖心有所恱故形于声者如此○愚谓粗以厉者髙急而近于猛暴也六者心感物而动乃情也非性也性则喜怒哀乐未发者也
　　是故先王慎所以感之者故礼以道其志乐以和其声政以一其行【去声】刑以防其奸礼乐刑政其极一也所以同民心而出治道地
　　刘氏曰慎其政之所以感人心者故以礼而道其志之所行使必中节以乐而和其声之所言使无乖戾政以教不能而一其行刑以罚不率而防其奸礼乐刑政四者之事虽殊而其致则一归于慎其所以感之者所以同民心而出治道也【长乐陈氏曰圣人之于易制礼于谦作乐于豫明政于贲致刑于丰则礼乐者政刑之本政刑者礼乐之辅古之人所以同民心出治道使天下如一家中国如一人者不过举而错之而已夫奸声感人而淫乐兴焉正声感人而和乐兴焉先王必慎所以感之故礼自外作而道志于内乐由中出而和声于外政以一不齐之行刑以防不轨之奸慎所以感之之术也其极则一于同民心使之无悖逆诈伪之心一于出治道使之无淫泆作乱之事慎所以感之之效也此因人心之感物而动故先王慎所以感之而以礼乐刑政出治道下文因人之好恶无节故先王以人为之节而以礼乐刑政备治道盖相为终始故也】
　　凡音者生人心者也情动于中故形于声声成文谓之音是故治世之音安以乐其政和乱世之音怨以怒其政乖亡国之音哀以思其民困声音之道与政通矣此言音生于人心之感而人心哀乐之感由于政治之得失此所以慎其所以感之者也治世政事和谐故形于声音者安以乐乱世政事乖戾故形于声音者怨以怒将亡之国其民困苦故形于声音者哀以思此声音所以与政通也○诗疏曰杂比曰音单出曰声哀乐之情发见于言语之声于时虽言哀乐之事未有宫商之调惟是声耳至于作诗之时则次序清浊节奏高下使五声为曲似五色成文即是为音此音被诸管乃名为乐【长乐陈氏曰心以感物而动为情情以因动而形为声声者情之所自而音者又杂比而成者也治世以道胜欲其音安以乐雅颂之音也政其有不和乎乱世以欲胜道其音怨以怒郑衞之音也政其有不乖乎亡国之音则桑间濮土非特哀以思而已其民亦已困矣由是观之世异异音音异异政夫岂声音自与政通邪盖其道本于心与情然也书曰八音在治忽国语曰政象乐亦斯意欤】
　　宫为君商为臣角为民徴为事羽为物五者不乱则无怗【觇】懘【昌制反】之音矣
　　刘氏曰五声之本生于黄钟之律其长九寸每寸九分九九八十一是为宫声之数三分损一以下生徴则去二十七得五十四也徴三分益一以上生商则加十八得七十二也商三分损一以下生羽则去二十四得四十八也羽三分益一以上生角则加十六得六十四也角声之数三分之不尽一筭其数不行故声止于五此其相生之次也宫属土用八十一丝为最多而声至浊于五声独尊故为君象商属金用七十二丝声次浊故次于君而为臣象角属木用六十四丝声半清半浊居五声之中故次于臣而为民象徴属火用五十四丝其声清有民而后有事故为事象羽属水用四十八丝为最少而声至清有事而后用物故为物象此其大小之次也五声固本于黄钟为宫然还相为宫则其余十一律皆可为宫宫必为君而不可下于臣商必为臣而不可上于君角民徴事羽物皆以次降杀其有臣过君民过臣事过民物过事者则不用正声而以半声应之此八音所以克谐而无相夺伦也然声音之道与政相通必君臣民事物五者各得其理而不乱则声音和谐而无怗懘也怗懘者敝败也
　　宫乱则荒其君骄商乱则陂【畀】其臣坏角乱则忧其民怨徴乱则哀其事勤羽乱则危其财匮五者皆乱迭相陵谓之慢如此则国之灭亡无日矣
　　此言审乐以知政若宫乱则乐声荒散是知由其君之骄恣使然也余四者例推○陈氏曰五声含君臣民事物之象必得其理方调得律吕否则有臣陵君民过臣而谓之夺伦矣此却不比汉儒附会效法之言具有此事毫髪不可差设或乐声夺伦即其国君臣民物必有不尽分之事如州鸠师旷皆能以此知彼正是乐与政通【延平黄氏曰其君不骄则其宫不乱其宫不乱则其音不荒其财不匮则其羽不乱其羽不乱则其音不危故曰五者不乱则无怗懘之音矣】
　　郑衞之音乱世之音也比【毗至反】于慢矣桑间濮【卜】上之音亡国之音也其政散其民流诬上行私而不可止也此慢字承上文谓之慢而言比近也桑间濮上衞地濮水之上桑林之间也史记言衞灵公适晋舎濮上夜闻琴声召师防听而写之至晋命防为平公奏之师旷曰此师延靡靡之乐武王伐纣师延投濮水死故闻此声必于濮水之上也政散故民罔其上民流故行其淫荡之私也○张子曰郑衞地濵大河沙地土薄故其人气轻浮其地平下故其质柔弱其地肥饶不费耕耨故其人心怠惰其人情性如此其声音亦然故闻其乐使人如此懈慢也○朱子曰郑声之淫甚于衞夫子论为邦独以郑声为戒盖举重而言也【延平黄氏曰诬上则天下之诚心丧行私则天下之和心丧此亡国之音所以作也】
　　凡音者生于人心者也乐者通伦理者也是故知声而不知音者禽兽是也知音而不知乐者众庶是也唯君子为能知乐是故审声以知音审音以知乐审乐以知政而治道备矣是故不知声者不可与言音不知音者不可与言乐知乐则几于礼矣礼乐皆得谓之有德德者得也
　　伦理事物之伦类各有其理也○方氏曰凡耳有所闻者皆能知声心有所识者则能知音道有所通者乃能知乐若瓠巴鼔瑟游鱼出听伯牙鼓琴六马仰秣此禽兽之知声者也魏文侯好郑衞之音齐宣王好世俗之乐此众庶之知音者也若孔子在齐之所闻季札聘鲁之所观此君子之知乐者也　应氏曰伦理之中皆礼之所寓知乐则通于礼矣不曰通而曰几者辨析精防之极也【金华邵氏曰惟君子知乐故审噍杀之声则知其为志防噍杀之音审啴缓之声则知其为啴谐慢易繁文简节之音如此之类所谓审声以知音也审寛裕肉好顺成和动之音则知和乐兴焉审流辟邪散狄成涤荡之音则知淫乐兴焉若此之类所谓审音以知乐也审乐之和则知其政之和审乐之乖则知其政之乖若此之类所谓审乐以知政也吾能自知音以至于知政伦理贯通则于为治音乐不敢缺一茍一有缺则声与音音与乐必形见于此矣故不知声不可与言音不知音不可与言乐茍能知乐则于礼为几盖礼者理也乐通伦理故于礼为几论至于此则礼乐岂二理哉】
　　是故乐之隆非极音也食【嗣】飨之礼非致味也清庙之瑟朱而疏越【如字】壹倡而三叹有遗音者矣大飨之礼尚酒而俎腥鱼大【泰】羮不和【去声】有遗味者矣是故先王之制礼乐也非以极口腹耳目之欲也将以教民平好【去声】恶【去声】而反人道之正也
　　乐之隆盛不是为极声音之美食飨禘祫之重礼不是为极滋味之美盖乐主于移风易俗而祭主于报本反始也鼓清庙之诗之瑟练朱丝以为丝不练则声清练之则声浊疏通也越瑟底之孔也疏而通之使其声迟缓瑟声浊而迟是质素之声非要妙之音也此声初一倡之时仅有三人从而和之言和者少也以其非极声音之美故好者少然而其中则有不尽之余音存焉故曰有遗音者矣尊以酒为尚俎以生鱼为荐太羮无滋味之调和是质素之食非人所嗜恱之味也然而其中则有不尽之余味存焉故曰有遗味者矣由此观之是非以极口腹耳目之欲也教民平好恶谓不欲其好恶之偏私也人道不正必自好恶不平始好恶得其平则可以复乎人道之正而风移俗易矣○朱子曰一倡而三叹谓一人倡而三人和今解者以为三叹息非也【金华邵氏曰礼乐皆得而谓之德者岂自外来哉得之于我而非强探力索始可谓德耳是以乐之隆虽钟鼔管磬干戚羽籥莫不具陈而非得乎乐者故非极音食飨之礼虽笾豆簠簋体荐饔饩莫不毕备而非得乎礼者故非致味至文王清庙之瑟声浊而迟倡者一而和者三其音盖有遗矣而后世必贵焉者以文王之瑟有得于乐故音虽不足而德则有余也大飨之礼酒腥鱼大羮其味盖有遗矣而后世必重焉者以大飨之礼有得于礼故味虽不足而德则有余也然则礼乐之理岂假于外亦贵其自得于吾身而已○严陵方氏曰饮食以行礼非极口腹之欲歌舞以作乐非极耳目之欲礼以节之则民之好恶平而无过乐以和之则民之好恶平而无乖好得其平则好也人之所同是恶得其平则恶也人之所同非好恶止于一故能反人道之正焉】
</div>
    <div class="pagination">
<a href="礼记大全_page38.html">上一页</a><span>...</span><a href="礼记大全_page34.html">34</a><a href="礼记大全_page35.html">35</a><a href="礼记大全_page36.html">36</a><a href="礼记大全_page37.html">37</a><a href="礼记大全_page38.html">38</a><span class="current-page">39</span><a href="礼记大全_page40.html">40</a><a href="礼记大全_page41.html">41</a><a href="礼记大全_page42.html">42</a><a href="礼记大全_page43.html">43</a><a href="礼记大全_page44.html">44</a><span>...</span><a href="礼记大全_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
