<!DOCTYPE html>
<html>
 <head>
  <meta charset="utf-8"/>
  <title>
   仪礼经传通解 - 第 18 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   仪礼经传通解 - 第 18 页/共 47 页
  </h1>
  <div class="content">
   仪礼集传集注卷二十八
　　钦定四库全书
　　仪礼集传集注卷二十九
　　宋　朱子　撰
　　王朝礼六
　　王制之乙【制国】
　　凡建王国大司徒以土圭之灋测土深正日景以求地中日南则景短多暑日北则景长多寒日东则景夕多风日西则景朝多隂【深尺鸩反　土圭所以致四时日月之景也测犹度也不知广深故曰测故书求为救杜子春云当为求郑司农云测土深谓南北东西之深也日南谓立表处大南近日也日北谓立表处大北逺日也景夕谓日昳景乃中立表处大东近日也景朝谓日未中而景中立表处大西逺日也谓昼漏半而置土圭表隂阳审其南北景短于土圭谓之日南是地于日为近南也景长于土圭谓之日北是地于日为近北也东于土圭谓之日东是地于日为近东也西于土圭谓之日西是地于日为近西也如是则寒暑隂风偏而不和是未得其所求凡日景于地千里而差一寸】日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉制其畿方千里而封树之【景尺有五寸者南戴日下万五千里地与星辰四游升降于三万里之中是以半之得地之中也畿方千里取象于日一寸为正树树木沟上所以表助阻固也郑司农云土圭之长尺有五寸以夏至之日立八尺之表其景适与土圭等谓之地中今頴川阳城地为然　今按自唐以来以浚仪岳台晷景为地中】　量人掌营国城郭营后宫量市朝道巷门渠造都邑亦如之【量音亮朝直遥反　建立也立国有旧法式若匠人职云分国定天下之国分也后君也言君容王与诸侯】　匠人营国方九里旁三门【营谓大尺其大小天子十二门通十二子疏云王城当十二里】国中九经九纬经涂九轨【国中城内也经纬谓涂也经纬之涂皆容方九轨轨谓辙广乗车六尺六寸旁加七寸凡八尺是为辙广九轨积七十二尺则此涂十二步也旁加七寸者辐内二寸半辐广三寸半绠三分寸之二金辖之间三分寸之一】左祖右社面朝后市【王宫所居也祖宗庙面犹乡也王宫当中经之涂也】市朝一夫【方各百步】夏后氏世室堂修二七广四修一【广古旷反　世室者宗庙也鲁庙有世室牲有白牡此用先王之礼脩南北之深也夏度以步令堂修十四步其广益以四分修之一则堂广十七步半】五室三四步四三尺【堂上为五室象五行也三四步室方也四三尺以益广也木室于东北火室于东南金室于西南水室于西北其方皆三步其广益之以三尺土室于中央方四步其广益之以四尺此五室居堂南北六丈东西七丈】九阶【南面三三面各二】四旁两夹防【防助户为明每室四户八防】白盛【蜃灰也盛之言成也以蜃灰垩墙所以饰成宫室】门堂三之二【门堂门侧之堂取数于正堂今堂如上制则门堂南北九步二尺东西十一步四尺尔雅曰门侧之堂谓之塾】室三之一【两室与门各居一分】殷人重屋堂修七寻堂崇三尺四阿重屋【重直龙反　重屋者王宫正堂若大寝也其修七寻五丈六尺放夏周则其广九寻七丈二尺也五室各二寻崇髙也四阿若今四注屋重屋复笮也　笮侧白反】周人明堂度九尺之筵东西九筵南北七筵堂崇一筵五室凡室二筵【度徒洛反下同　则堂者明政教之堂周度以筵亦王者相改周堂髙九尺殷三尺则夏一尺矣相参之数禹卑宫室谓此一尺之堂与此三者或举宗庙或举王寝或举明堂互言之以明其同制】室中度以几堂上度以筵宫中度以寻野度以步涂度以轨【周文者各因物宜为之数室中举谓四壁之内】庙门容大扄七个【扄古荧反下同个古贺反　大扄牛鼎之扄长三尺每扄为一个七个二丈一尺】闱门容小扄参个【庙中之门曰闱小扄膷鼎之扄长二尺三个六尺】路门不容乗车之五个【乗去声　路门者大寝之门乗车广六尺六寸五个三丈三尺言不容者是两门乃容之两门乃容之则此门半之丈六尺五寸】应门二彻参个【正门谓之应门谓朝门也二彻之内八尺三个二丈四尺】内有九室九嫔居之外有九室九卿朝焉【嫔音频朝直遥反　内路寝之里也外路门之表也九室如今朝堂诸曹治事处九嫔掌妇学之法以教九御六卿三孤为九卿】九分其国以为九分九卿治之【九分其国分国之职也三孤佐三公论道六卿治六官之属】王宫门阿之制五雉宫隅之制七雉城隅之制九雉【阿栋也宫隅城隅谓角浮思也雉长三丈髙一丈度髙以髙度广以广】经涂九轨环涂七轨野涂五轨【广狭之差也故书环或作轘杜子春云当为环环涂谓环城之道】门阿之制以为都城之制【都四百里外距五百里王子弟所封其城隅髙五丈宫隅门阿皆三丈】宫隅之制以为诸侯之城制【诸侯畿以外也其城隅制髙七丈宫隅门阿皆五丈礼器曰天子诸侯台门】环涂以为诸侯经涂野涂以为都经涂【经亦谓城中道诸侯环涂五轨其野涂及都环涂野涂皆三轨】
　　记明堂者古有之也凡九室一室而有四户八牖凡三十六户七十二牖以茅盖屋上圆下方赤缀户也白缀牖也二九四七五三六一八【记用九室谓法文故取此数以明其制也】堂髙三尺东西九筵南北七筵九室十二堂室四户户二牖其宫方三百步在近郊近郊三十里【淳于登説明堂在国之阳三里之外七里之内丙巳之地韩诗説明堂在南方七里之郊然三十里无所取也】此天子之路寝也不齐不居其室待朝在南宫揖朝出其南门【齐侧皆反朝直遥反下同　大戴礼】　昔者周公朝诸侯于明堂之位【朝直遥反　周公摄王位以明堂之礼仪朝诸侯也不于宗庙辟王也】天子负斧依南乡而立【依于岂反乡去声　天子周公也负之言背也斧依为斧文屏风于户牖之间周公于前立焉】三公中阶之前北面东上诸侯之位阼阶之东西面北上诸伯之国西阶之西东面北上诸子之国门东北面东上诸男之国门西北面东上九夷之国东门之外西面北上八蛮之国南门之外北面东上六戎之国西门之外东面南上五狄之国北门之外南面东上九采之国应门之外北面东上四塞世告至此周公明堂之位也【塞失代反　朝之礼不于此周公权用之也朝位之上上近主位尊也九采九州之牧典贡职者也正门谓之应门二伯帅诸侯而入牧居外而纠察之也四塞谓夷服镇服蕃服在四方为蔽塞者新君即位则乃朝周礼侯服嵗一见甸服二嵗一见男服三嵗一见采服四嵗一见卫服五嵗一见要服六嵗一见九州之外谓之蕃国世一见】明堂也者明诸侯之尊卑也【朝于此所以正仪辨等也　明堂位】　内宰凡建国佐后立市设其次置其叙正其肆陈其货贿出其度量淳制祭之以隂礼【量音亮淳诸允反　市朝者君所以建国也建国者必面朝后市王立朝而后立市隂阳相承之义次司次也叙介次也陈犹处也度丈尺也量豆区之属郑司农云佐后立市者始立市后立之也祭之以隂礼者市中之社先后所立社也故书淳为敦杜子春读敦为纯纯谓幅广也制谓匹长谓纯制天子巡狩礼所云制币丈八尺纯四与隂礼妇人之祭礼】
　　王畿千里以防里任国中之地以场圃任园地以宅田士田贾田任近郊之地以官田牛田赏田牧田任逺郊之地【防直连反贾音古　司马法曰王国百里为郊二百里为州三百里为野四百里为县五百里为都杜子春云五十里为近郊百里为逺郊谓防里者若今云邑里居矣防民居之区域也里居也以防里任国中而遂人职授民田夫一防田百畮是防里不谓民之邑居在都城者与圃树果蓏之属季秋于中为场樊圃谓之园宅田致仕者之家所受田也士相见礼曰宅者在邦则曰市井之臣在野则曰草茅之臣士读为仕仕者亦受田所谓圭田也孟子曰自卿以下必有圭田圭田五十畮贾田在市贾人其家所受田也官田庶人在官者其家所受田也牛田者以养公家之牛赏田者赏赐之田牧田者牧六畜之田牛田牧田牧者之家所受田也】以公邑之田任甸地【公邑谓六遂余地天子使大夫治之自此以外皆然二百里三百里其上大夫如州长四百里五百里其下大夫如县正是以或谓二百里为州四百里为县云遂人亦监焉】以家邑之田任稍地【稍所教反　家邑大夫之采地】以小都之田任县地【小都卿之采地】以大都之田任畺地【畺居良反　大都公之采地王子弟所食邑也畺五百里王畿界也皆言任者地之形寔不方平如图受田邑者逺近不得尽如制其所生育赋贡取正于是耳　凡王畿内方千里积百同九百万夫之地也有山陵林麓川泽沟渎城郭宫室涂巷三分去一余六百万夫又以田不易一易再易上中下相通定受田者三百万家也逺郊之内地居四同三十六万夫之地也三分去一其余二十四万夫六乡之民七万五千家通不易一易再易一家受二夫则十五万夫之地其余九万夫防里也圃也宅田也士田也贾田也官田也牛田也赏田也牧田也九者亦通受一夫焉则半农人也定受田十二万家也食货志云农民户一人已受田其家众男为余夫亦以口受田如比士工商家受由五口乃当农夫一人今余夫在遂地之中如此则士工商以事入在官而余夫以力出耕公邑甸稍县都合居九十六同八百六十四万夫之地城郭宫室差少涂巷又狭于三分所去六而存一焉以十八分之十三率之则其余六百二十四万夫之地通上中下六家而受十三夫定受田二百八十八万家也其在甸七万五千家为六遂余则公邑　疏曰此一经论任土之法但天子畿内千里中置国城四面至畺各五百里百里为一节封授不同今则从近向逺发国中为始也但自逺郊百里之内置六乡七万五千家自外余地有此防里以至牧里九等所任也云以公邑之田任甸地者郊外曰甸甸在逺郊之外其中置六遂七万五千家余地既九等之人所受以为公邑也但自此以至畿畺四处皆有公邑故据此而言也云以家邑之田任稍地者谓天子大夫各受采地二十五里在三百里之内也云以小都之田任县地者谓天子之卿各受五十里采地在四百里县地之内也云以大都之田任畺地者谓三公及亲王子母弟各受百里采地在五百里畺地之中也名三百里地为稍者以大夫地少稍稍给之故云稍也四百里为县者以四百里采地之外地为公邑主之者尊卑如县正故司马法亦名四百里为县也五百里为畺者以外畔至五百里畿畺故以畺言之　今按郊地四同六乡井田在内甸地十二同六遂公邑在内稍地二十同家邑公邑在内县地二十八同小都公邑在内畺地三十六同大都公邑在内甸地之外皆谓之野公邑家邑小都大都皆谓之都鄙　载师】　六乡之法五家为比使之相保五比为闾使之相受四闾为族使之相塟五族为党使之相救五党为州使之相赒五州为乡使之相宾【比毗志反赒音周　此所以劝民者也使之者皆谓立其长而教令使之保犹任也救救凶灾也宾宾客其贤者故书受为授杜子春云当为受谓民移徙所到则受之所去则出之又云赒当为纠谓纠其恶谓受者宅舍有故相受寄托也赒者谓礼物不备相给足也闾二十五家族百家党五百家州二千五百家乡万二千五百家　大司徒】　六遂之法五家为邻五邻为里四里为酂五酂为鄙五鄙为县五县为遂皆有地域沟树之使各掌其政令刑禁以嵗时稽其人民而授之田野简其兵器教之稼穑【酂作管反　邻里酂鄙县遂犹郊内比闾族党州乡也郑司农云田野之居其比伍之名与国中异制故五家为邻谓异其名者示相变耳遂之军法追胥起徒役如六乡】辨其野之土上地中地下地以颁田里上地夫一防田百畮莱五十畮余夫亦如之中地夫一防田百畮莱百畮余夫亦如之下地夫一防田百畮莱二百畮余夫亦如之【畮与亩同　莱谓休不耕者郑司农云户计一夫一妇而赋之田其一户有数口者余夫亦受此田也防居也杨子云有田一防谓百畮之居也谓防城邑之居孟子所云五畮之宅树之以桑者也六遂之民竒受一防虽上地犹有莱皆所以饶逺也王莽时城郭中宅不树者为不毛出三夫之布】凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿【畛之忍反洫况逼反浍古外反　十夫二邻之田百夫一酂之田千夫二鄙之田万夫四县之田遂沟洫浍皆所以通水于川也遂广深各二尺沟倍之洫倍沟浍广二寻深二仞径畛涂道路皆所以通车徒于国都也径容牛马畛容大车涂容乗车一轨道容二轨路容三轨都之野涂与环涂同可也万夫者方三十三里少半里九而方一同以南亩图之则遂从沟横洫从浍横九浍而川周其外焉去山陵林麓川泽沟渎城郭　遂人】　凡造都鄙制其地域而封沟之以其室数制之不易之地家百畮一易之地家二百畮再易之地家三百畮【都鄙王子弟公卿大夫采地其界曰都鄙所居也王制曰天子之县内方百里之国九七十里之国二十有一五十里之国六十有三此盖夏时采地之数周未闻矣春秋传曰迁郑焉而鄙留城郭之宅曰室诗云嗟我妇子曰为改嵗入此室处以其室数制之谓制丘甸之属王制曰凡居民量地以制邑度地以居民地邑民居必参相得郑司农云不易之地嵗种之地美故家百畮一易之地休一嵗乃复种地薄故家二百畮再易之地休二嵗乃复种故家三百畮　大司徒】乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事【此谓造都鄙也采地制井田异于乡遂重立国小司徒为经之立其五沟五涂之界其制似井之字因取名焉孟子曰夫仁政必自轻界始经界不正井地不均贡禄不平是故暴君奸吏必慢其经界经界既正分田制禄可坐而定也郑司农云井牧者春秋传所谓井衍沃牧隰臯者也谓隰臯之地九夫为牧二牧而当一井今造都鄙授民田有不易有一易有再易通率二而当一是之谓井牧昔夏少康在虞思有田一成有众一旅一旅之众而田一成则井牧之法先古然矣九夫为井者方一里九夫所治之田也此制小司徒经之匠人为之沟洫相包乃成耳邑丘之属相连比以出田税沟洫为除水害四井为邑方二里四邑为丘方四里四丘为甸甸之言乗也读如衷甸之甸甸方八里旁加一里则方十里为一成积百井九百夫其中六十四井五百七十六夫出田税三十六井三百二十四夫治洫四甸为县方二十里四县为都方四十里四都方八十里旁加十里乃得方百里为一同也积万井九万夫其四千九十六井三万六千八百六十四夫出田税二千三百四井二万七百三十六夫治洫三千六百井三万二千四百夫治浍井田之法备于一同今止于都者采地食者皆四之一其制三等百里之国凡四都一都之田税入于王五十里之国凡四县一县之田税入于王二十五里之国凡四甸一甸之田税入于王地事谓农牧衡虞也贡谓九谷山泽之材也赋谓出车徒给徭役也司马法曰六尺为步步百为畮畮百为夫夫三为屋屋三为井井十为通通为匹马三十家士一人徒二人通十为成成百井三百家革车一乗士十人徒二十人十成为终终千井三千家革车十乗士百人徒二百人十终为同同方百里万井三万家革车百乗士千人徒二千人小司徒】　匠人为沟洫【主通利田间之水道】耜广五寸二耜为耦一耦之伐广尺深尺谓之田首倍之广二尺深二尺谓之遂【耜音嗣广古旷反下同耦音偶古犬反古者耜一金两人并发之其垄中曰上曰伐伐之言发也畎也今之耜歧头两金象古之耦也田一夫之所佃百亩方百步地遂者夫间小沟遂上亦有径】九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍【此畿内采地之制九夫为井井者方一里九夫所治之田也采地制井田异于乡遂及公邑三夫为屋屋具也一井之中三屋九夫三三相具以出赋税共治沟也方十里为成成中容一甸甸方八里出田税缘边一里治洫方百里为同同中容四都六十四成方八十里出田税缘边十里治浍采地者在三百里四百里五百里之中载师职曰园防二十而一近郊十一逺郊二十而三甸稍县都皆无过十二谓田税也皆就夫税之轻近重逺耳滕文公问为国于孟子孟子曰夏后氏五十而贡殷人七十而助周人百亩而彻其实皆什一也彻者彻也助者借也龙子曰治地莫善于助莫不善于贡贡者校数嵗之中以为常文公又问井田孟子曰请野九一而助国中什一使自赋卿以下必有圭田圭田五十亩余夫二十五亩死徙无出乡乡田同井出入相友守望相助疾病相扶持则百姓亲睦方里而井井九百亩其中为公田八家皆私百亩同养公田公事毕然后敢治私事所以别野人也又曰诗云雨我公田遂及我私惟助为有公田由此观之虽周亦助也鲁哀公问于有若曰年饥用不足如之何有若对曰盍彻与曰二吾犹不足如之何其彻也春秋宣公十五年秋初税亩传曰非礼也谷出不过借以丰财也此数者世人谓之错而疑焉以载师职及司马法论之周制畿内用夏之贡法税夫无公田以诗春秋论语孟子论之周制邦国用殷之助法制公田不税夫贡者自治其所受田贡其税谷助者借民之力以治公田又使収敛焉畿内用贡法者乡遂及公邑之吏旦夕从民事为其促之以公使不得恤其私邦国用助法者诸侯专一国之政为其贪暴税民无艺周之畿内税有轻重诸侯谓之彻者通其率以什一为正孟子云野九夫而税一国中什一是邦国亦异外内之法耳圭之言珪絜也周谓之士田郑司农説以春秋传曰有田一成又曰列国一同　冬官】　王制方一里者为田九百亩【一里方三百步】方十里者为方一里者百为田九万亩方百里者为方十里者百为田九十亿亩【亿今十万】方千里者为方百里者百为田九万亿亩【万亿今万万也】　自恒山至于南河千里而近【恒胡登反冀州域】自南河至于江千里而近【豫州域】自江至于衡山千里而遥【荆州域】自东河至于东海千里而遥【徐州域】自东河至于西河千里而近【亦冀州域】自西河至于流沙千里而遥【雍州域】西不尽流沙南不尽衡山东不尽东海北不尽恒山凡四海之内断长补短方三千里为田八十万亿一万亿亩【断音短　九州之大计】方百里者为田九十亿亩山陵林麓川泽沟渎城郭宫室涂巷三分去一其余六十亿亩【麓音鹿渎音读去起吕反　以一大国为率其余所以授民也山足曰麓　率音律】古者以周尺八尺为步今以周尺六尺四寸为步古者百亩当今东田百四十六亩三十步古者百里当今百二十一里六十步四尺二寸二分【周尺之数未详闻也案礼制周犹以十寸为尺盖六国时多变乱法度或言周尺八寸则步更为八八六十四寸以此计之古者百亩当今百五十六亩二十五步古者百里当今百二十五里】　司空执度度地【度度上如字下徒洛反　司空冬官卿掌邦事者度丈尺也】居民山川沮泽时四时【沮将虑反　观寒暖燥湿沮谓莱沛】量地逺近【制邑井之处】兴事任力【事谓筑邑庐宿市也】　凡居民材必因天地寒暖燥湿【暖乃管反　使其材艺堪地气也】广谷大川异制【谓其形象】民生其间者异俗【谓其所好恶】刚柔轻重迟速异齐【齐才细反　谓其情性缓急】五味异和【和胡卧反谓香臭与咸苦】器械异制【械户戒反　谓作务之用】衣服异宜【谓毡裘与絺绤】脩其教不易其俗齐其政不易其宜【教谓礼义政谓刑禁】凡居民量地以制邑度地以居民地邑民居必参相得也【得犹足也】无旷土无游民食节事时民咸安其居乐事劝功尊君亲上然后兴学【乐音洛　立小学大学】　古者公田借而不税【借在亦反借之言借也借民力治公田美恶取于此不税民之所自治也孟子曰夏后氏五十而贡殷人七十而助周人百亩而彻则所云古者谓殷时】市防而不税【防市物邸舍税其舍不税其物】闗讥而不征【讥讥异服识异言征亦税也周礼国凶札则无门闗之征犹讥也】林麓川泽以时入而不禁【麓山足也】夫圭田无征【夫犹治也征税也孟子曰卿以下必有圭田治圭田者不税所以厚贤也此则周礼之士田以任近郊之地税什一】田里不粥墓地不请【粥音育皆受于公民不得私也粥卖也请求也】用民之力嵗不过三日【治宫室城郭道渠】其用之也任老者之事食壮者之食【寛其力饶其食　王制】
　　传季康子欲以一井田出法赋焉使访孔子子曰丘弗识也冉有三发卒曰子为国老待子而行若之何子不言孔子不对而私于冉有曰求汝来汝弗闻乎先王制土借田以力【田有税收借力以治公田也】而底其逺近【底平平其逺近俱十一而中】赋里以入而量其有无【里防里有税度其有无以为多少之入也】任力以夫而议其老幼【力作度之事丁夫任其老幼或重或轻】于是瘝寡孤疾老者军旅之出则征之无则已【瘝古顽反　于军旅之役则鳏寡孤疾或有所取无军事则止也】其嵗收田一井出获禾秉缶米刍藁不是过【缶方有反　其嵗军旅之嵗一把曰秉四秉曰棱穗连藁刍不可分故曰步缶十六斗曰庾也】先王以为之足君子之行必度于礼施取其厚【度徒洛反施尸豉反施以厚为德也】事举其中【事以十一为节】敛从其薄若是其以丘亦足矣【敛力艳反丘十六井】　不度于礼而贪冐无厌则虽赋田将有不足且子季孙若以行之而取法则有周公之典在若欲犯法则茍行之又何访焉【冐宻北反厌于盐反　家语】　孟子曰夏后氏五十而贡殷人七十而助周人百亩而彻其实皆什一也彻者彻也助者借也【彻敕列反借子夜反　夏时一夫受田五十亩而每夫计其五亩之入以为贡商人始为井田之制以六百三十亩之地画为九区区七十亩中为公田其外八家各受一区但借其力以助耕公田而不复税其私田周时一夫授田百亩乡遂用贡法十夫有沟都鄙用助法八家同井耕则通力而作收则计亩而分故谓之彻其实皆什一者贡法固以十分之一为常数惟助法乃是九一而商制不可考周制则公田百亩中以二十亩为庐舍一夫所耕公田实计十亩通私田百亩为十一分而取其一盖又轻于十一矣窃料商制亦当似此而以十四亩为庐舍一夫实耕公田七亩是亦不过什一也彻通也均也借借也】龙子曰治地莫善于助莫不善于贡贡者校数嵗之中以为常乐嵗粒米狼戾多取之而不为虐则寡取之凶年粪其田而不足则必取盈焉为民父母使民盻盻然将终嵗勤动不得以养其父母又称贷而益之使老稚转乎沟壑恶在其为民父母也【乐音洛盻五礼反从目从兮或音普苋反者非养去声恶平声　龙子古贤人狼戾犹狼藉言多也粪拥也盈满也盻恨视也勤动劳苦也称举也贷借也取物于人而出息以偿之也益之以足取盈之数也稚幼子也】诗云雨我公田遂及我私惟助为有公田由此观之虽周亦助也【雨于付反　诗小雅大田之篇雨降雨也言愿天雨于公田而遂及私田先公而后私也当时助法尽废典籍不存惟有此诗可见周亦用助故引之也】夫仁政必自经界始经界不正井地不均谷禄不平是故暴君污吏必慢其经界经界既正分田制禄可坐而定也【夫音扶　经界谓治地分田经画其沟涂封植之界也此法不修则田无定分而豪强得以兼并故井地有不均赋无定法而贪暴得以多取故谷禄有不平此欲行仁政者之所以必从此始而暴君污吏则必欲慢而废之也有以正之则分田制禄可不劳而定矣】无君子莫治野人无野人莫养君子【养去声　分田制禄之法不可偏废也】请野九一而助国中什一使自赋【此分田制禄之常法所以治野人使养君子也野郊外都鄙之地也九一而助为公田而行助法也国中郊门之内乡遂之地也田不井授但为沟洫使什而自赋其一盖用贡法也周所谓彻法者盖如此以此推之当时非惟助法不行其贡亦不止什一矣】卿以下必有圭田圭田五十亩【此世禄常制之外又有圭田所以厚君子也圭洁也所以奉祭祀也不言世禄者滕已行之但此未备耳】余夫二十五亩【程子曰一夫上父母下妻子以五口八口为率受田百亩如有弟是余夫也年十六别受田二十五亩俟其壮而有室然后更受百亩之田愚按此百亩常制之外又有余夫之田以厚野人也】死徙无出乡乡田同井出入相友守望相助疾病相扶持则百姓亲睦【死谓葬也徙谓徙其居也同井者八家也友犹伴也守望防冦盗也】方里而井井九百亩其中为公田八家皆私百亩同养公田公事毕然后敢治私事所以别野人也【养去声别彼列反　此详言井田形体之制乃周之助法也公田以为君子之禄而私田野人之所受先公后私所以别君子野人之分也不言君子据野人而言省文耳上言野及国中二法此独详于治野者国中贡法当世已行但取之过于什一尔　滕文公上】古者曷为什一而借【什一以借民力以什与民自取其一为公田】公羊
　　子曰什一者天下之中正也多乎什一大桀小桀【奢泰多取于民比于桀也】寡乎什一大貉小貉【貉亡伯反　蛮貉无社稷宗庙百官制度之费税薄】什一者天下之中正也什一行而颂声作矣何休曰圣人制井田之法而口分之一夫一妇受田百亩以养父母妻子五口为一家井田之义一曰无泄地气二曰无费一家三曰同风俗四曰合巧拙五曰通货财因井田以为市故俗语曰市井种谷不得种一谷以备灾害田中不得有树以妨五谷还庐舍种桑荻杂菜畜五母鸡两母豕果种疆畔女工蚕织老者得衣帛焉得食肉焉死者得葬焉多于五口名曰余夫以率受田二十五亩十井共出兵车一乗司空谨别田之髙下善恶分为三品上田一嵗一垦中田二嵗一垦下田三嵗一垦肥饶不得独乐墝埆不得独苦故三年一换土易居财均力平兵车素定是谓均民力彊国家在田曰疆在邑曰里一里八十户八家共一巷中里为校室选其耆老有髙德者名曰父老其有辩防伉健者为里正皆受倍田得乗马父老比三老孝弟官属里正比庶人在官之吏民春夏出田秋冬入保城郭田作之时春父老及里正旦开门坐塾上晏出后时者不得出莫不持樵者不得入五谷毕入民皆居宅里正趋缉绩男女同巷相从夜绩至于夜中故女功一月得四十五日作从十月尽正月止男女有所怨恨相从而歌饥者歌其食劳者歌其事男年六十女年五十无子者官衣食之使之民间求诗乡移于邑邑移于国国以闻于天子故王者不出户牖尽知天下所苦不下堂而知四方十月事讫父老教于校室八嵗者学小学十五者学大学其有秀者移于乡学乡学之秀者移于庠序庠序之秀者移于国学学于小学诸侯嵗贡小学之秀者于天子学于大学其有秀者命曰造士行同而能偶别之以射然后爵之士以才能进取君以考功授官三年耕余一年之蓄九年耕余三年之积三十年耕有十年之储虽遇唐尧之水殷汤之旱民无近忧四海之内莫不乐其业故曰颂声作矣【养去声荻音狄衣乗并去声别彼列反垦康很反乐音洛墝苦交反埆完角反校胡教反莫音暮趋音促食音嗣　宣公十四年公羊传】齐桓公亲逆管仲于郊与之坐而问焉管仲对曰昔者圣王之治天下也参其国而伍其鄙【参三也国郊以内也伍五也鄙郊以外也谓三分国都以为三军五分其鄙以为五属圣王谓若汤武也】定民之居成民之事【谓使四民各居其职所也若工就官府农就田野所以成其事也】陵为之终【以为葬也】而慎用其六柄焉【柄本也六柄生杀贫富贵贱也】桓公曰成民之事若何管仲对曰四民者勿使杂处【四民谓士农工商】杂处则其言哤其事易【哤莫江反　哤乱貌易变易也】公曰处士农工商若何管子对曰昔圣王之处士也使就闲燕【间音闲士讲学道艺者闲燕犹清净也】处工就官府处商就市井处农就田野今夫士羣萃而州处【夫音扶　萃集也处聚也】闲燕则父与父言义子与子言孝其事君者言敬其幼者言悌少而习焉其心安焉不见异物而迁焉【少去声　物事也迁移也】是故其父兄之教不肃而成【肃疾也】其子弟之学不劳而能夫是故士之子恒为士今夫工羣萃而州处审其四时【夫音扶恒胡登反下同　言四时各有其宜也谓死生凝释之时也】辨其功苦【辨别也功牢也苦脆也】权节其用【权平也视其平沈之均也节节其大小轻重也】论比协材【论择也比比其善恶也协和也和其刚柔也】旦莫从事施于四方【施其物用于四方也】以饬其子弟【饬教也】相语以事相示以巧相陈以功【陈亦示也功成功也功善则有赏】少而习焉其心安焉不见异物而迁焉是故其父兄之教不肃而成其子弟之学不劳而能夫是故工之子恒为工今夫商羣萃而州处察其四时【四时所用者预资之也】而监其乡之资【监居陷反　监视也资财也视其贵贱有无】以知其市之贾负任担荷【任如深反荷下可反　背曰负肩曰担任抱也荷揭也】服牛轺马【轺余招反　服谓牛服车也轺马车也诗云睆彼牵牛不以服箱】以周四方【周徧也】以其所有易其所无市贱鬻贵【鬻音育　市取也鬻卖也】旦莫从事于此以饬其子弟相语以利相示以赖【赖赢也】相陈以知贾【贾音价】少而习焉其心安焉不见异物而迁焉是故其父兄之教不肃而成其子弟之学不劳而能夫是故商之子恒为商今夫农羣萃而州处察其四时【四时树艺各有宜也】权节其用耒耜枷芟【耜音似枷音加芟师衔反　权平也平节其器用小大倨句之宜也枷拂也所以击草也芟大鎌所以芟草也】及寒击菒除田【菒音杲　寒谓季冬大寒之时也菒枯草也】以待时耕【时耕谓立春之后】及耕深耕而疾耰之以待时雨【耰音忧疾速也耰摩平也时雨至当种之也】时雨既至挟其枪刈耨镈【枪千羊反耨奴遘反镈音博　在掖曰挟枪桩也刈鎌也耨镃錤也镈鉏也】以旦暮从事于田野脱衣就功首戴茅蒲身衣袯襫【袯芳末反襫音适　脱解也茅蒲防笠也袯襫蓑薜衣也茅或作萌竹萌之皮所以为笠也】霑体涂足【霑濡也】暴其髪肤尽其四支之敏【敏犹材也】以从事于田野少而习焉其心安焉不见异物而迁焉是故其父兄之教不肃而成其子弟之学不劳而能是故农之子恒为农野处而不防【防近也】其秀民之能为士者必足赖也【秀民民之秀出者也赖恃也】有司见而不以告其罪五【有司掌民之官也罪在五刑也】有司已于事而竣【竣且旬反　已毕也竣退伏也】桓公曰定民之居若何管子对曰制国以为二十一乡【唐尚书云四民之所居也昭谓国国都城郭之域也惟士工商而已农不在焉】桓公曰善管子于是制国以为二十一乡【二千家为一乡二十一乡凡四万二千家此管仲所制非周法也】工商之乡六【工商各三也二者不从戍役也】士乡十五【唐尚书云士与农共十五乡昭谓此士军士也十五乡合三万人是为三军农野处而不防不在都邑之数则下所云五鄙是也】公帅五乡焉【五乡万人是谓中军公所帅也】国子帅五乡焉髙子帅五乡焉【国子髙子皆齐上卿各帅五乡为左右军也】参国起按以为三官【参三也按界也分国事以为三也】臣立三宰【三宰三卿也使掌羣臣也】工立三族【族属也晋赵盾为旄车之族上言工商之乡六则各三也】市立三乡【市商也商处市井故曰市】泽立三虞【用礼有泽虞之官虞度也掌度知川泽之大小及所生育者】山立三衡【周礼有山虞林衡之官衡平也掌平其政也】桓公曰伍鄙若何【管子上言参其国而伍其鄙内政既备故复问伍鄙之事】管子对曰制鄙三十家为邑邑有司【制野鄙之政也此以下与郊内之制异也】十邑为卒卒有卒帅十卒为乡乡有乡帅三乡为县县有县帅十县为属属有大夫五属故立五大夫各使治一属焉【帅所类反　五属四十五万家也】立五正【正长也】各使听一属焉是故正之政听属【正五正也听大夫之治也】牧政听县【牧五属大夫也听县帅之治】下政听乡【下政县帅也听乡帅之治也】桓公曰各保治尔所无或淫怠而不听治者【齐语】　楚蒍掩为司马子木使庀赋【庀匹婢反庀治】数甲兵【数色主反阅数之】蒍掩书土田【书土地之所宜】度山林【度徒洛反　度量山林之材以共国用】鸠薮泽【薮素口反　鸠聚也聚成薮泽使民不得焚燎之欲以备田猎之处】辨京陵【辨别也絶髙曰京大阜曰陵别之以为冡墓之地】表淳卤【卤音鲁　淳卤埆薄之地表异轻其赋税】数疆潦【数色主反潦音老　疆界有流潦者计数减其租入】规偃猪【偃于建反　偃猪下湿之地规度其受水多少】町原防【町徒顷反　广平曰原防隄也隄防间地不得方正如井田别为小顷町】牧隰臯【隰臯水涯下湿为刍牧之地】井衍沃【衍以善反　衍沃平美之地则如周礼制以为井田六尺为步步百为亩亩百为夫九夫为井】量入脩赋【量九土之所入而治理其赋税】赋车籍马【籍疏其毛色嵗齿以备军用】赋车兵【车兵甲士】徒卒【步卒】甲楯之数【楯食准反　使器杖有常数】既成以授子木礼也【襄二十五年左氏传】














　　仪礼集传集注卷二十九
　　钦定四库全书
　　仪礼集传集注卷三十
　　宋　朱子　撰
　　王朝礼七
　　王制之丙【王礼】
　　天子者与天地参故德配天地兼利万物与日月并明明照四海而不遗微小其在朝廷则道仁圣礼义之序【恐当作言】燕处则听雅颂之音行步则有环佩之声升车则有鸾和之音居处有礼进退有度百官得其宜万事得其序诗云淑人君子其仪不忒正是四国此之谓也【参七南反朝直遥反忒吐得反　道犹言也环佩佩环佩玉也所以为行节也玉藻曰进则揖之退则扬之然后玉锵鸣也环取其无穷止玉则比德焉孔子佩象环五寸人君之环其制未闻也鸾和皆铃也所以为车行节也韩诗内传曰鸾在衡和在式故升车则马动马动则鸾鸣鸾鸣则和应居处朝廷与燕也进退行步与升车也】发号出令而民説谓之和上下相亲谓之仁民不求其所欲而得之谓之信除去天地之害谓之义义与信和与仁帝王之器也有治民之意而无其器则不成【説音悦器谓所操以作事者也义信和仁皆存乎礼　经解】　是以天子之礼有五门曰臯门曰雉门曰库门曰应门曰路门三朝曰外朝曰治朝曰内朝【应应对之应朝直遥反　郑司农云王有五门外曰臯门二曰雉门三曰库门四曰应门五曰路门路门一曰毕门外朝在路门外内朝在路门内左九棘右九棘左嘉石右肺石明堂位説鲁公宫曰库门天子臯门雉门天子应门言鲁用天子之礼所名曰库门者如天子臯门所名曰雉门者如天子应门此名制二兼四则鲁无臯门应门矣檀弓曰鲁庄公之丧既葬而绖不入库门言其除丧而反由外来是库门在雉门外必矣如是王五门雉门为中门雉门设两观与今之宫门同阍人防出入者穷民盖不得入也郊特牲讥绎于库门内言逺当于庙门庙在库门之内见于此矣小宗伯职曰建国之神位右社稷左宗庙然则外朝在库门之外臯门之内与今司徒府有天子以下大防殿亦古之外朝哉周天子诸侯皆有三朝外朝一内朝二内朝之在路门内者或谓之燕朝　秋官朝士注】　朝士掌外朝之法左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶在其后左嘉石平罢民焉右肺石达穷民焉【朝直遥反长丁丈反罢音疲　树棘以为位者取其赤心而外刺象以赤心三刺也槐之言懐也懐来人于此欲与之谋羣吏谓府史也州长乡遂之官】帅其属而以鞭呼趋且辟【辟匹亦反　趋朝辟行人执鞭以威之】禁慢朝错立族谈者【慢朝谓临朝不肃敬也错立族谈违其位僔语也　僔子损反】小司冦掌外朝之政以致万民而询焉一曰询国危二曰询国迁三曰询立君【朝直遥反　外朝朝在雉门之外者也国危谓有兵冦之难国迁谓徙都改邑也立君谓无冡适选于庶也郑司农云致万民聚万民也询谋也诗曰询于蒭荛书曰谋及庶人】其位王南乡三公及州长百姓北面羣臣西面羣吏东面【乡音向长丁丈反　羣臣卿大夫士也羣吏府史也其孤不见者孤从羣臣卿大夫在公后】小司冦摈以叙进而问焉以众辅志而弊谋【摈必刅反　摈谓揖之使前也叙更也辅志者尊王贤明也】司士掌治朝之法正其朝仪之位辨其贵贱之等王南乡三公北面东上孤东面北上卿大夫西面北上王族故士虎士在路门之右南面东上大仆大右大仆从者在路门之左南面西上【朝直遥反乡音向大仆大右之大音泰从才用反此王日视朝事于路门外之位王族故士故为士晚退留宿卫者未尝仕虽同族不得在王宫大右司右也大仆从者小臣祭仆御仆仆】司士摈【诏王出揖公卿大夫以下朝者】孤卿特揖大夫以其等旅揖士旁三揖王还揖门左揖门右【特揖一一揖之旅众也大夫爵同者众揖之公及孤卿大夫始入门右皆北面东上王揖之乃就位羣士及故士大仆之属发在其位羣士位东面王西南乡而揖之三揖者士有上中下王揖之皆逡遁既复位郑司农云卿大夫士皆君之所揖礼春秋传所谓三揖在下】大仆前【大音泰　前正王视朝之位】王入内朝皆退【朝直遥反　王入入路门也王入路门内朝朝者皆退反其官府治处也王之外朝则朝士掌焉玉藻曰朝服以日视朝于内朝朝辨色始入君日出而视之退适路寝听政使人视大夫大夫退然后适小寝谓诸侯也王日视朝皮弁服其礼则同】　王眡燕朝则大仆正位掌摈相【眡音视相去声燕朝朝于路寝之庭王图宗人之嘉事则燕朝国语合神事于内朝　记公族朝于内朝　大仆】
　　王六寝后六宫【陈祥道曰王大寝一小寝五大寝听政向明而治也故在前小寝释服燕息也故在后先儒谓王小寝五而一寝在中四寝于四角春居东北夏居东南秋居西南冬居西北土王之月居中后之六宫亦正宫在前五宫在后其制如王之五寝　礼书】　小宰之职掌建邦之宫刑以治王宫之政令凡宫之纠禁【杜子春云宫皆当为官谓宫刑在王宫中者之刑建明布告之纠犹割也察也若今御史中丞】正嵗以宫刑宪禁于王宫【宪谓表县之若今新有法令云】士师掌宫禁宰夫正嵗以法警戒羣吏令脩宫中之职事【警勑戒之言】宫正掌王宫之戒令纠禁【纠犹割也察也】以时比宫中之官府次舍之众寡【比毗志反官府之在宫中者若膳夫王府内宰内史之属次诸吏直宿若今部署诸庐者舍其所居寺】辨外内而时禁【郑司农云分别外人内人禁其非时出入】稽其功绪纠其德行【行下孟反稽犹考也计也功吏职也绪其志业】防其出入均其稍食【稍所教反　郑司农云防其出入若今时宫中有罪禁止不得出亦不得入及无引籍不得入宫司马殿门也谓防呵其衣服持操及疏数者稍食禄禀】去其淫怠与其竒衺之民【去起吕反竒音羁衺似嗟反　民宫中吏之家人也淫放滥也怠解慢也竒衺谲觚非常】会其什伍而教之道艺【五人为伍二伍为什防之者使之辈作辈学相劝率且寄宿卫之令郑司农云道谓先王所以教道民者艺谓礼乐射御书数】宫伯掌王宫之士庶子凡在版者【郑司农云庶子宿卫之官版名籍也以版为之今时乡户籍谓之户版谓王宫之士谓王宫中诸吏之适子也庶子其支庶也】掌其政令行其秩叙作其徒役之事【秩禄禀也叙才等也作徒役之事大子所用】授八次八舍之职事【郑司农云庶子夏官诸子所领国子之倅而掌其教治者也国子之倅谓公卿大夫士之子是父之副贰教治谓使之脩德学道也国有大事则授之车甲合其卒伍以军法治之祭祀用乐则大胥以鼔徴之而序其宫中之事八次八舍卫王宫者必居四角四中于徼候便也次其宿卫所在舍其休沐之处】诸子国有大事则帅国子而致于大子唯所用之若有兵甲之事则授之车甲合其卒伍置其有司以军法治之司马弗正【大子之大音泰正音征　军法百人为卒五人为伍弗不也国子属大子司马虽有军事不赋之】凡国之政事国子存游倅使之脩德学道春合诸学秋合诸射以攷其艺而进退之【倅七内反　游倅倅之未仕者学大学也射射宫也王制曰春秋教以礼乐冬夏教以诗书王大子王子羣后之大子卿大夫元士之适子国之俊选皆造焉】虎贲氏掌虎士八百人以先后王而趋以卒伍【贲音奔　王出将虎贲士居前后虽羣行亦有局分　将子匠反】舍则守王闲【舍王出所止宿处闲梐枑】王在国则守王宫【为周卫】国有大故则守王门旅贲氏夹王车而趋【贲音奔】阍人掌守王宫之中门之禁【阍音昏中门于外内为中若今宫阙门郑司农云王有五门外曰臯门二曰雉门三曰库门四曰应门五曰路门路门一曰毕门谓雉门三门也春秋传曰雉门灾及两观】丧服凶器不入宫潜服贼器不入宫竒服怪民不入宫【丧服衰绖也凶器明器也潜服若衷甲者贼器盗赋之任器兵物皆有刻识竒服衣非常春秋传曰尨竒无常怪民狂易】司掌罪蛮闽貉夷各百有二十人使各服其邦之服执其邦之兵以守王宫与野舍之厉禁【闽亡巾反貉孟百反】师氏亦使其属帅四翟之各以其服守王门保氏使其属守王闱膳夫掌王之食饮膳羞凡王之馈食用六谷膳用六牲饮用六清羞用百有二十品珍用八物酱用百有二十罋【罋屋贡反　进物于尊者曰馈此馈之盛者王举之馔也六牲马牛羊豕犬鸡也羞出于牲及禽兽以备滋味谓之庶羞公食大夫礼内则下大夫十六上大夫二十其物数备焉天子诸侯有其数而物未得尽闻珍谓淳熬淳母炮豚炮牂捣珍渍熬肝膋也酱谓醯醢也王举则醢人共醢六十罋以五韲七醢七菹二臡实之醢人共韲菹醯物六十罋郑司农云羞进也六谷稌黍稷粱麦苽苽雕胡也六清水浆醴防医酏】王日一举鼎十有二物皆有俎【杀牲盛馔曰举王日一举以朝食也后与王同庖鼎十有二牢鼎九陪鼎三物谓牢鼎之实亦九俎】以乐侑食膳夫授祭品尝食王乃食【侑犹劝也祭谓刌肺脊也礼饮食必祭示有所先品者毎物皆尝之道尊者也】卒食以乐彻于造【造作也郑司农云造谓食之故所居处也已食彻置故处】王齐日三举【齐侧皆反　郑司农云齐必变食】酒正掌五齐一曰泛齐二曰醴齐三曰盎齐四曰缇齐五曰沈齐【齐才细反盎乌浪反缇音体　泛者成而滓浮泛泛然如今宜成醪矣醴犹体也成而汁滓相将如今恬酒矣盎犹翁也成而翁翁然葱白色如今酂白矣缇者成而红赤如今下酒矣沈者成而滓沈如今造清矣自醴以上尤浊缩酌者盎以下差清其象类则然古之法式未可尽闻杜子春读齐皆为粢又云礼器曰缇酒之用酒之尚谓齐者毎有祭祀以度量节作之】三酒之物一曰事酒二曰昔酒三曰清酒【郑司农云事酒有事而饮也昔酒无事而饮也清酒祭祀之酒谓事酒酌有事者之酒其酒则今之醳酒也昔酒今之酋久白酒所谓旧醳者也清酒今中山冬酿接夏而成】四饮之物一曰清二曰医三曰浆四曰酏【医于已反酏以支反　清谓醴之泲者医内则所谓或以酏为醴凡醴浊酿酏为之则少清矣医之字从殹从酉省也浆今之酨浆也酏今之粥内则有黍酏酏饮粥稀者之清也郑司农云以内则曰饮重醴稻醴清黍醴清粱醴清或以酏为醴浆水臆后致饮于宾客之礼有医酏糟糟音声与相似医与臆亦相似文字不同记之者各异耳此皆一物】　有太府以受其货贿之入闗市之赋以待王之膳服邦中之赋以待宾客四郊之赋以待稍秣家削之赋以待匪颁邦甸之赋以待工事邦县之赋以待币帛邦都之赋以待祭祀山泽之赋以待丧纪币余之赋以待赐予凡邦国之贡以待吊用凡万民之贡以充府库凡式贡之财以共玩好之用而金玉玩好玉府掌之良兵良器内府掌之王及后世子之衣服之用则外府掌之【大音泰稍削并所教反颁音班予音与好呼报反】　王之吉服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希冕祭羣小祀则冕凡兵事韦弁服眡朝则皮弁服凡甸冠弁服凡凶事服弁服凡吊事弁绖服【鷩必灭反毳昌鋭反希本又作絺陟里反眂音示朝直遥反绖徒结反　注并见器服篇　司服】　五路一曰玉路建大常以祀金路建大旂以宾同姓以封象路建大赤以朝异姓以封革路建大白以即戎以封四卫木路以田以封蕃国【大常音泰朝直遥反注见器服篇　巾车】　　宗祝在庙三公在朝三老在学王前巫而后史卜筮瞽侑皆在左右王中心无为也以守至正【朝直遥反　此所以达礼于下也教民尊神慎居处也宗宗人也瞽乐人也侑四辅也　礼运】天子出户而巫觋有事出门而宗祝有事【觋胡的反　出户谓出内门也女曰巫男曰觋有事祓除不祥出门谓车驾出国门宗者主祭祀之官有事谓祭行神也】　古者天子必有四邻前曰疑后曰丞左曰辅右曰弼天子有问无以对责之疑可志而不志责之丞可正而不正责之辅可扬而不扬责之弼其爵视卿其禄视次国之君也【尚书大传】周公作立政以戒成王曰虎贲缀衣趣马小尹【贲音奔缀丁卫反趣七口反趣马掌马之官言此三者虽小官长必慎择其人】左右携仆百司庶府【虽左右携持器物之仆及百官有司主劵与藏吏亦皆择人】继自今立政其勿以憸人其惟吉士用劢相我国家【劢音迈相息亮反　立政之臣惟以吉士勉治我国家　立政】　昔成王与弟叔虞戏削桐叶为珪以与叔虞曰以此封若史佚因请择日立叔虞成王曰吾与之戏耳史佚曰天子无戏言言则史书之礼成之乐歌之于是遂封叔虞于唐【佚音逸通鉴】　曾子问于夫子曰敢问从父之令可谓孝乎子曰是何言与是何言与昔者天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家士有争友则身不离于令名父有争子则身不陷于不义故当不义则子不可以不争于父臣不可以不争于君故当不义则争之从父之令又焉得为孝乎【与音余争音诤离力智反焉于防反　孝经】　冡宰以八柄诏王驭羣臣一曰爵以驭其贵二曰禄以驭其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诛以驭其过【驭音御予音与行下孟反　柄所秉执以起事者也诏告也助也爵谓公侯伯子男卿大夫士也诗云诲尔序爵言教王以贤否之第次也班禄所以富臣下书曰凡厥正人既富方谷幸谓言行偶合于善则有以赐予之以劝后也生犹养也贤臣之老者王有以养之成王封伯禽于鲁曰生以养周公死以为周公后是也五福一曰寿夺谓臣有大罪没入家财者六极四曰贫废犹放也舜殛鲧于羽山是也诛责让也曲礼曰齿路马有诛凡言驭者所以敺之内之于善】以八统诏王驭万民一曰亲亲二曰敬故三曰进贤四曰使能五曰保庸六曰尊贤七曰达吏八曰礼宾【统所以合牵以等物也亲亲若尧亲九族也敬故不慢旧也晏平仲久而敬之贤有善行也能多才艺者保庸安有功者尊贵尊天下之贵者孟子曰天下之达尊者三曰爵也德也齿也祭义曰先王之所以治天下者五贵有德贵贵贵老敬长慈幼达吏察举勤劳之小吏也礼宾宾客诸侯所以示民亲仁善邻】　荀卿子曰人主者天下之利势也得道以持之则大安也大荣也积美之源也不得其道以持之则大危也大累也有之不如无之及其綦也求为匹夫不可得也【累去声綦或为其谓穷极之时】










　　仪礼集传集注卷三十
&lt;经部,礼类,通礼之属,仪礼经传通解&gt;
　　钦定四库全书
　　仪礼集传集注卷三十一
　　宋　朱子　撰
　　王朝礼八
　　王制之丁【王事】
　　舜典嵗二月东巡守至于岱宗柴【守诗救反下同　诸侯为天子守土故称守巡行之既班瑞之明月乃顺春东巡岱宗泰山为四岳所宗燔柴祭天告至】望秩于山川【东岳诸侯境内名山大川如其秩次望祭之谓五岳牲礼视三公四渎视诸侯其余视伯子男】肆觐东后【遂见东方之国君】协时月正日同律度量衡【量力尚反　合四时之节气月之大小日之甲乙使齐一也律法制及尺丈斛斗斤两皆均同】修五礼五玉【修吉凶宾军嘉之礼五等诸侯执其玉】三帛二生一死贽【贽音至　三帛诸侯世子执纁公之孤执附庸之君执黄二生卿执羔大夫执鴈一死士执雉玉帛生死所以为贽以见之】如五器卒乃复【卒终复还也器谓圭璧如五器礼终则还之三帛生死则否】五月南巡守至于南岳如岱礼【南岳衡山自东岳南巡五月至】八月西巡守至于西岳如初【西岳华山初谓岱宗】十有一月朔巡守至于北岳如西礼【北岳恒山】归格于艺祖用特【巡守四岳然后归告至文祖之庙艺文也言祖则考着特一牛】五载一巡守羣后四朝【朝直遥反　各防朝于方岳之下凡四处故曰四朝将説敷奏之事故申言之尧舜同道舜摄则然尧又可知】敷奏以言明试以功车服以庸【敷陈奏进也诸侯四朝各使陈进治理之言明试其言以要其功功成则赐车服以表显其能用】　王制诸侯之于天子也比年一小聘三年一大聘五年一朝【比毗志反朝直遥反　比年每嵗也小聘使大夫大聘使卿朝则君自行然此大聘与朝晋文霸时所制也虞夏之制诸侯嵗朝周之制侯甸男采卫要服六者各以其服数来朝】天子巡守问百年者就见之【守诗救反就见老人】命大师陈诗以观民风【大音泰　陈诗谓采其诗而视之】命市
　　纳贾以观民之所好恶志淫好辟【贾音嫁好恶并去声辟音僻　市典市者贾谓物贵贱厚薄也质则用物贵淫则侈物贵民之志淫邪则其所好者不正】命典礼考时月定日同律礼乐制度衣服正之【同隂律也】山川神祗有不举者为不敬不敬者君削以地【举犹祭也】宗庙有不顺者为不孝不孝者君绌以爵【绌丑律反　不顺者谓若逆昭穆】变礼易乐者为不从不从者君流【流放也】革制度衣服者为畔畔者君讨【讨诛也】有功德于民者加地进律【律法也】归假于祖祢用特【假音格祢乃礼反　假至也特特牛也祖下及祢皆一牛】天子将出类乎上帝宜乎社造乎祢诸侯将出宜乎社造乎祢【造七报反　帝谓五德之帝所祭于南郊者类宜造皆祭名其礼亡】天子无事与诸侯相见曰朝【朝直遥反事谓征伐】考礼正刑一德以尊于天子　周制六年五服一朝【朝直遥反下同　五服侯甸男采卫六年一朝防京师】又六年王乃时巡考制度于四岳【周制十二年一巡守春东夏南秋西冬北故曰时巡考正制度礼法于四岳之下如虞帝巡守然】诸侯各朝于方岳大明黜陟【觐四方诸侯各朝于方岳之下大明考绩黜陟之法周官】　　大行人王之所以抚邦国诸侯者嵗徧存三嵗徧覜五嵗徧省七嵗属象胥谕言语恊辞命九嵗属瞽史谕书名听声音十有一嵗达瑞节同度量成牢礼同数器脩法则十有二嵗王巡守殷国【徧音遍覜通吊反省悉井反属音烛量音亮守诗救反　抚犹安也存覜省者王使臣于诸侯之礼所谓间问也嵗者巡守之明嵗以为始也属犹聚也自五嵗之后遂间嵗徧省也七嵗省而召其象胥九嵗省而召其瞽史皆聚于天子之宫教习之也故书恊辞命作叶词命郑司农云象胥译官也叶当为汁词当为辞书或为叶辞命谓胥读为谞王制曰五方之民言语不通嗜欲不同达其志通其欲东方曰寄南方曰象西方曰狄鞮北方曰译此官正为象者周始有越重译而来献是因通言语之官为象胥云谞谓象之有才知者也辞命六辞之命也瞽乐师也史大史小史也书名书之字也古曰名聘礼曰百名以上至十一嵗又徧省焉度丈尺也量豆区釜也数器铨衡也法八法也则八则也达同成脩皆谓赍其法式行至则齐等之也成平也平其僭逾者也王巡守诸侯防者各以其时之方书曰遂觐东后是也其殷国则四方四时分来如平时】时聘以结诸侯之好殷覜以除邦国之慝【好去声慝吐得反　此二事者亦以王见诸侯之臣使来者为文也时聘者亦无常期天子有事诸侯使大夫来聘以礼见之礼而遣之所以结其恩好也天子无事则已殷覜谓一服朝之嵗也慝犹恶也一服朝之嵗五服诸侯皆使卿以聘礼来覜天子天子以礼见之命以政禁之事所以除其恶行也】间问以谕诸侯之志归脤以交诸侯之福贺庆以赞诸侯之喜致禬以补诸侯之烖【间间厠之间脤上忍反禬音防　此四者王使臣于诸侯之礼也间问者间嵗一问诸侯谓存省之属谕诸侯之志者谕言语谕书名其类也交或往或来者也赞助也致禬凶礼之吊礼禬礼也补诸侯烖者若春秋澶渊之防谋归宋财】　小行人达六节山国用虎节土国用人节泽国用龙节皆以金为之道路用旌节门闗用符节都鄙用管节皆以竹为之【此谓邦国之节也达之者使之四方亦皆赍法式以齐等之也诸侯使臣行覜聘则以金节授之以为行道之信也虎人龙者自其国象也道路谓乡遂大夫也都鄙者公之子弟及卿大夫之采地之吏也凡邦国之民逺出至他邦他邦之民若来入由国门者门人为之节由闗者闗人为之节其以征令及家徙乡遂大夫及采地吏为之节皆使人执节将之以达之亦有期以反节管节如今之竹使符也其有商者通之以符节如门闗门闗者与市联事节可同也亦所以异于畿内也凡节有天子法式存于国】若国札丧则令赙补之若国凶荒则令赒委之若国师役则令槁禬之若国有福事则令庆贺之若国有祸烖则令哀吊之凡此五物者治其事故【赙音附槁苦报反禬音防　故书赙作槁为槀郑司农云赙补之谓丧家补助其不足也若今时一室二尸则官与之棺也槀当为犒谓犒师也谓师役者国有兵冦以匮病者也使邻国合防财货以与之春秋定五年夏归粟于蔡是也宗伯职曰以禬礼哀围败祸烖水火】及其万民之利害为一书其礼俗政事教治刑禁之逆顺为一书其悖逆暴乱作慝犹犯令者为一书其札丧凶荒厄贫为一书其康乐和亲安平为一书凡此五物者每国辨异之以反命于王以周知天下之故【悖必内反慝吐得反札侧八反厄乌隔反乐音洛　慝恶也犹图也】司仪将合诸侯则令为坛三成宫旁一门【合诸侯谓有事而防也为坛于国外以命事宫谓壝土以为墙处所谓为坛壝宫也天子春帅诸侯拜日于东郊则为坛于国东夏礼日于南郊则为坛于国南秋礼山川丘陵于西郊则为坛于国西冬礼月四凟于北郊则为坛于国北既拜礼而还加方明于坛上而祀焉所以教尊尊也觐礼曰诸侯觐于天子为宫方三百步四门坛十有二寻深四尺是也王巡守殷国而同则其为宫亦如此与郑司农云三成三重也尔雅曰丘一成为孰丘再成为陶丘三成为昆仑丘谓三重】诏王仪南乡见诸侯土揖庶姓时揖异姓天揖同姓【乡音向　谓王既礼方明诸侯上介皆奉其君之旂置于宫乃诏王升坛诸侯皆就其旂而立诸公中阶之前北面东上诸侯东阶之东西面北上诸伯西阶之西东面北上诸子门东北面东上诸男门西北面东上王揖之者定其位也庶姓无亲者也土揖推手小下之也异姓昬姻也时揖平推手也卫将军文子曰独居思仁公言言义其闻诗也一日三复白圭之玷是南宫縚之行也夫子言其仁以为异姓谓妻之也天揖推手小举之】及其摈之各以其礼公于上等侯伯于中等子男于下等【摈必刅反　谓执玉而前见于王也摈之各以其礼者谓摈公者五人侯伯四人子男三人也上等中等下等者谓所奠玉处也坛三成深四尺则一等一尺也坛一十有二寻方九十六尺则堂上二丈四尺每等丈一尺与诸侯各于其等奠玉降拜升成拜明臣礼也既乃升堂授王玉】其将币亦如之【将币享也皆于其等之上】　掌客王合诸侯而飨礼则具十有二牢庶具百物备诸侯长十有再献【长丁丈反　飨诸侯而用王礼之数者以公侯伯子男尽在是兼飨之莫敌用也诸侯长九命作伯者也献公侯以下如其命数】王巡守殷国则国君膳以牲犊令百官百牲皆具从者三公眂上公之礼卿眂侯伯之礼大夫眂子男之礼士眂诸侯之卿礼庶子壹眂其大夫之礼【守诗救反从才用反眂音示　国君者王所过之国君犊茧栗之犊也以膳天子贵诚也牲孕天子不食也祭帝不用也凡宾客则皆角尺令者掌客令主国也百牲皆具言无有不具备】　职方氏王将巡守则戒于四方曰各脩平乃守攷乃职事无敢不敬戒国有大刑【守诗救反　乃犹女也守谓国境之内职事所当共具】及王之所行先道帅其属而巡戒令【先道先由王所从道居前行其前日所戒之令】王殷国亦如之【殷犹众也十二嵗王若不巡守则六服尽朝谓之殷国其戒四方诸侯与巡守同】　土训诵训王巡守则夹王车土方氏树王舍【为之藩罗】　天子适诸侯曰巡狩巡狩者巡所守也诸侯朝于天子曰述职述职者述所职也无非事者春省耕而补不足秋省敛而助不给夏谚曰吾王不游吾何以休吾王不豫吾何以助一游一豫为诸侯度【狩舒救反省悉井反　述陈也省视也敛收获也给亦足也夏谚夏时之俗语也豫乐也巡所守巡行诸侯所守之土也述所职陈其所受之职也皆无有无事而空行者而又春秋循行郊野察民之所不足而补助之故夏谚以为王者一游一豫皆有恩惠以及民而诸侯皆取法焉不敢无事慢游以病其民也　梁惠王下】入其疆土地辟田野治养老尊贤俊杰在位则有庆庆以地入其疆土地荒芜遗老失贤掊克在位则有让一不朝则贬其爵再不朝则削其地三不朝则六师移之【辟音辟掊蒲侯反朝直遥反庆赏也益其地以赏之也掊克聚敛也让责也移之者诛其人而变置之也自入其疆至则有让言巡狩之事自一不朝至六师移之言述职之事　告子下】　神农之法曰丈夫丁壮而不耕天下有受其饥者妇人当年而不织天下有受其寒者故身自耕妻亲织以为天下先【原闗】　昔者天子为借千亩冕而朱纮躬秉耒诸侯为借百亩冕而青纮躬秉耒以事天地山川社稷先古以为醴酪齐盛于是乎取之敬之至也【纮音宏酪音洛齐音资盛音成借借田也先古先祖　祭义】　内宰中春诏后帅外内命妇始蚕于北郊以为祭服【中音仲　蚕于北郊妇人以纯隂为尊郊必有公桑蚕室焉】嵗终则防内人之稍食稽其功事【防古外反稍所教反　内人主谓九御】佐后而受献功者比其小大与其麤良而赏罚之【比毗志反　献功者九御之属郑司农云烝而献功谓典妇功曰及秋献功】上春诏王后帅六宫之人而生穜稑之种而献之于王【穜直龙反稑音六　六宫之人夫人以下分居后之六宫者古者使后宫藏种以其有传类蕃孳之祥必生而献之示能育之使不伤败且以佐王耕事共禘郊也郑司农云先种后熟谓之穜后种前熟谓之稑王当以耕种于借田谓诗云黍稷穜稑是也夫人以下分居后之六宫者毎宫九嫔一人世妇三人女御九人其余九嫔三人世妇九人女御二十七人从后唯其所燕息焉从后者五日而沐浴其次又上十五日而徧云夫人如三公从容论妇礼】民之大事在农【谷民之本故农为大事也】上帝之粢盛于是乎出【粢子私反盛音成　出于农也器实曰粢在器曰盛】民之蕃庶于是乎生【蕃息也庶众也】事之供给于是乎在【供具也给足也】和协辑睦于是乎兴【协和也辑聚也睦亲也】财用蕃殖于是乎始【殖长也】敦庬纯固于是乎成【庬莫江反　敦厚也庬大也】是故稷为大官【民之大事在农故稷之职为大官也】古者太史顺时覛【覛音脉】土阳瘅【瘅丁佐反】愤盈土气震发【覛视也瘅厚也愤积也盈满也震动也发起也】农祥晨正【农祥房星也晨正谓立春之日晨中于午也农事之候故曰农祥也】日月底于天庿【底至也天庿营室也孟春之月日月皆在营室也】土乃脉发【脉理也农书曰春土冒橛陈根可拔耕者急发】先时九日【先先立春日也】太史告稷曰自今至于初吉【初吉二月朔日也诗云二月初吉】阳气俱蒸土膏其动【蒸升也膏润也其动润泽欲行也】弗震弗渝脉其满谷乃不殖【震动也渝变也灾也言阳气俱升土膏欲动当即发动变写其气不然则脉萌气结更为灾疫谷乃不殖也】稷以告【以太史之言告王】王曰史帅阳官以命我司事【史太史阳官春宫司事主农事官也】曰距今九日土其俱动【距去也】王其祗祓监农不易【祓音弗　祗敬也祓齐戒祓除也不易不易物土之宜也】王乃使司徒咸戒公卿百吏庶民【百吏百官庶民甸师氏所掌之民也主耕耨王之借田者】司空除坛于借【司空掌地也】命农大夫咸戒农用【农大夫田畯也农用田器也】先时五日【先耕时也】瞽告有协风至【瞽乐大师知风声者也协和也风气和时侯至也立春曰融风也】王即齐宫【齐侧皆反　所齐之宫也】百官御事各即其齐三日【御治也】王乃淳【淳之纯反】濯飨醴【淳沃也濯溉也飨饮也谓王沐浴饮醴酒也】及期【期耕日也】郁人荐鬯【鬯音畅　郁郁金香草宜以和鬯酒也周礼郁人掌祼器凡祭祀宾客和郁鬯以实彝而陈之共王之齐鬯也】牺人荐醴【牺人司樽掌共酒醴】王祼鬯飨礼乃行【祼灌也灌鬯饮醴皆所以自香絜也】百吏庶民毕从及借后稷监之【监察也】膳夫农正陈借礼【膳夫上士也掌王之饮食膳羞之馈食农正田大夫也主敷陈借礼而祭其神为农祈也】大史赞王【赞导也】王敬从之王耕一墢【鉢伐二音】班三之【班次也王耕一墢一耜之发也耜广五寸二耜为耦一耦之发广尺深尺三之下各三其上也王一墢公三卿九大夫二十七也】庶民终于千亩【终尽耕之也】其后稷省【省息井切】功太史监之司徒省民大师监之毕宰夫陈飨膳宰监之【宰夫下大夫膳宰膳夫也】膳夫賛王王歆大牢【歆飨也】班尝之【公卿大夫也】庶人终食【终毕也】是日也瞽帅音官以省风土【音官乐官风土以音律省土风风气和则土气养也】廪于借东南钟而藏之【廪御廪也一名神仓东南生长之处钟聚也谓为廪以藏王所借田以奉粢盛也】而时布之于农【布赋也】稷则徧诫百姓纪农协功【纪谓综理也协同也】曰隂阳分布震雷出滞【隂阳分布日夜同也滞蛰虫也明堂月令曰日夜分雷乃发声始震电蛰虫咸动启户而出也】土不备垦辟在司冦【垦发也辟罪也在司冦司冦行其事也】乃命其旅曰徇【旅众也徇行也】农师一之【一之先往也农师上士也】农正再之【农正后稷之佐田畯也故次农师】后稷三之【农官之君也故次农正】司空四之【司空主道路沟洫故次后稷也】司徒五之【司徒省民故次司空也】大保六之大师七之【大保大师天子三公佐王论道泛监众官不特掌事故次司徒也】大史八之【大史掌逆官府之治故次大师也】宗伯九之【宗伯卿官掌相王之大礼若王不与祭则摄位故次大史也】王则大徇【大徇帅公卿大夫亲行农也】耨获亦如之【如之如耕时也】民用莫不震动恪防于农【用谓田器也】修其疆畔日服其镈不解于时【疆境也畔界也镈锄属】财用不乏民用和同是时也王事惟农是务无有求利于其官以干农功【求利谓变易役使干乱农功】三时务农而一时讲武【三时春夏秋一时冬也讲习也】故征则有威守则有财而和于民矣【周语】　古者天子诸侯必有公桑蚕室近川而为之筑宫仭有三尺棘墙而外闭之及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之【昕许斤反奉芳勇反种章勇反　大昕季春朔日之朝也诸侯夫人三宫半王后也风戾之者及早凉脆采之风戾之使露气燥乃以食蚕蚕性恶湿】嵗既单矣世妇卒蚕奉茧以示于君遂献茧于夫人夫人曰此所以为君服与遂副袆而受之因少牢以礼之【茧古典反与音余注同袆音晖少诗照反　嵗单谓三月月尽之后也言嵗者蚕嵗之大功事毕于此也副祎王后之服而云夫人记者容二王之后与礼之礼奉茧之世妇】及良日夫人缫三盆手遂布于三宫夫人世妇之吉者使缫遂朱缘之黄之以为黼黻文章服既成君服以祀先王先公敬之至也【缫悉刀反黼音甫黻音弗　祭义】　是故天子亲耕于南郊以共齐盛王后蚕于北郊以共纯服诸侯耕于东郊亦以共齐盛夫人蚕于北郊以共冕服天子诸侯非莫耕也王后夫人非莫蚕也身致其诚信诚信之谓尽尽之谓敬敬尽然后可以事神明此祭之道也【共音恭齐子私反盛音成　祭统】　王后亲织紞【紞丁感反　説云紞冠之垂前后者昭谓紞所以悬瑱当耳者也】公侯之夫人加之以纮綖【纮音宏綖音延　既织紞复加之纮綖也冕曰纮纮缨之无緌者也从下而上不结綖冕上覆之者也】卿之内子为大带【卿之适妻为内子大带缁带也】命妇成祭服【命妇大夫之妻也祭服衣纁裳也】列士之妻加之以朝服【朝直遥反　列士元士也既成祭服又加之以朝服也朝服天子之士皮弁素积诸侯之士端委貌】自庶士以下皆衣其夫【衣去声　庶士下士也下至庶人也】社而赋事烝而献功【社春分祭社也事农桑之属也冬祭曰烝烝而献五谷布帛之功也】男女効绩愆则有辟古之制也【辟婢亦反　绩功也辟罪也】君子劳心小人劳力先王之训也自上以下谁敢淫心【鲁语】太宰以九职任万民一曰三农生九谷二曰园圃毓
　　草木三曰虞衡作山泽之材四曰薮牧养蕃鸟兽五曰百工饬化八材六曰商贾阜通货贿七曰嫔妇化治丝枲八曰臣妾聚敛疏材九曰间民无常职转移执事【大音泰毓古育字薮素口反蕃扶元反贾音古嫔音频枲丝里反间音闲　任犹倳也郑司农云三农平地山泽也九谷黍稷秫稻麻大小豆大小麦八材珠曰切象曰瑳玉曰琢石曰磨木曰刻金曰镂革曰剥羽曰析间民谓无事业者转移为人执事若今佣赁也谓三农原隰及平地九谷无秫大麦而有梁苽树果蓏曰圃园其樊也虞衡掌山泽之官主山泽之民者泽无水曰薮牧牧田在逺郊皆畜牧之地行曰商处曰贾阜盛也金玉曰货布帛曰贿嫔妇人之美称也尧典曰厘降二女嫔于虞臣妾男女贫贱之称晋惠公卜懐公之生曰将生一男一女男为人臣女为人妾生而名其男曰圉女曰妾及懐公质于秦妾为宦女焉疏材百草根实可食者疏不熟曰馑】以九赋敛财贿一曰邦中之赋二曰四郊之赋三曰邦甸之赋四曰家削之赋五曰邦县之赋六曰邦都之赋七曰闗市之赋八曰山泽之赋九曰币余之赋【削所教反　财泉谷也郑司农云邦中之赋二十而税一各有差也币余百工之余谓赋口率出泉也今之算泉民或谓之赋此其旧名与乡大夫以嵗时登其夫家之众寡辨其可任者国中自七尺以及六十野自六尺以及六十有五皆征之遂师之职亦云以征其财征皆谓此赋也邦中在城郭者四郊去国百里邦甸二百里家削三百里邦县四百里邦都五百里此平民也闗市山泽谓占防百物币余谓占卖国中之斥币皆末作当増赋者若今贾人倍算矣自邦中以至币余各入其所有谷物以当赋泉之数毎处为一书所待异也】以九式均节财用一曰祭祀之式二曰宾客之式三曰丧荒之式四曰羞服之式五曰工事之式六曰币帛之式七曰刍秣之式八曰匪颁之式九曰好用之式【秣音末颁音班好呼报反　式谓用财之节度荒凶年也羞饮食之物也工作器物者币帛所以赠劳宾客者刍秣养牛马禾谷也郑司农云匪分也颁读为班布之班谓班赐也谓王所分赐羣臣也好用燕好所赐予】以九贡致邦国之用一曰祀贡二曰嫔贡三曰器贡四曰币贡五曰材贡六曰货贡七曰服贡八曰斿贡九曰物贡【嫔故书作宾　郑司农云祀贡牺牲包茅之属宾贡皮帛之属器贡宗庙之器币贡绣帛材贡木材也货贡珠贝自然之物也服贡祭服斿贡羽毛物贡九州之外各以其所贵为挚肃慎氏贡楛矢之属是也谓嫔贡丝枲器贡银鐡石磬丹漆也币贡玉马皮帛也材贡櫄榦栝栢篠簜也货贡金玉龟贝也服贡絺纻也斿读如囿游之游斿贡燕好珠玑琅玕也物贡杂物鱼盐橘柚】　太府掌九贡九赋九功之贰以受其货贿之入颁其货于受藏之府颁其贿于受用之府【大音泰　九功谓九职也受藏之府若内府也受用之府若职内也凡货贿皆藏以给用耳良者以给王之用其余以给国之用或言受藏或言受用又杂言货贿皆互文】凡官府都鄙之吏及执事者受财用焉凡颁财以式灋授之闗市之赋以待王之膳服邦中之赋以待宾客四郊之赋以待稍秣家削之赋以待匪颁邦甸之赋以待工事邦县之赋以待币帛邦都之赋以待祭祀山泽之赋以待丧纪币余之赋以待赐予【稍削并所教反秣音末颁音班予音与待犹给也此九赋之财给九式者膳服即羞服也稍秣即刍秣也谓之稍稍用之物也丧纪即丧荒也赐予即好用也郑司农云币余使者有余来还也谓币余占卖国之斥币】凡邦国之贡以待吊用【此九贡之财所给也给吊用给凶礼之五事】凡万民之贡以充府库【此九职之财充犹足】凡式贡之余财以共玩好之用【好呼报反　谓先给九式及吊用足府库而有余财乃可以共玩好明玩好非治国之用言式言贡互文】凡邦之赋用取具焉【赋用用赋】嵗终则以货贿之入出会之【防古外反】　遗人掌邦之委积以待施惠乡里之委积以恤民之囏阨门闗之委积以养老孤郊里之委积以待宾客野鄙之委积以待羇旅县都之委积以待凶荒【遗于伪反委于伪反积子赐反施式豉反囏古艰字羇居宜反　委积者廪人仓人计九谷之数足国用以其余共之所谓余法用也职内邦之移用亦如此也皆以余财共之少曰委多曰积乡里乡所居也艰阨犹困乏也门闗以养老孤人所出入易以取饩廪也羇旅过行寄止者待凶荒谓邦国所当通给者也故书艰阨作槿阨羇作寄杜子春云槿阨当为艰阨寄当为羇】凡国野之道十里有庐庐有饮食三十里有宿宿有路室路室有委五十里有市市有候馆候馆有积【庐若今野候徙有庌也宿可止宿若今亭有室矣候馆楼可以观望者也一市之间有三庐一宿】　均人凡均力政以嵗上下丰年则公旬用三日焉中年则公旬用二日焉无年则公旬用一日焉【政音征　丰年人食四鬴之嵗也人食三鬴为中嵗人食二鬴为无嵗嵗无赢储也公事也旬均也读如防防原隰之防易坤为均今书亦有作旬者】凶札则无力政无财赋【札侧入反　无力政恤其劳也无财赋恤其乏困也财赋九赋也】不收地守地职不均地政【政音征　不收山泽及地税亦不平计地税也非凶札之嵗当收税乃均之耳】三年大比则大均【比毗志反　有年无年大平计之若久不脩则数或阙】　旅师掌聚野之耡粟屋粟间粟【耡音鉏间音闲　野谓逺郊之外也耡粟民相助作一井之中所出九夫之税粟也屋粟民有田不耕所罚三夫之税粟间粟间民无职事者所出一夫之征粟】而用之以质剂致民平颁其兴积施其惠散其利而均其政令【剂一随反积子赐反　而读为若声之误也若用之谓恤民之艰阨委积于野如遗人于乡里也以质剂致民案入税者名防而贷之兴积所兴之积谓三者之粟也平颁之不得偏颇有多少县官征聚物曰兴今云军兴是也是粟县师征之旅师敛之而用之以赒衣食曰惠以作事业曰利均其政令者皆以国服为之息】凡用粟春颁而秋敛之【困时施之饶时收之】凡新甿之治皆听之使无征役以地之媺恶为之等【甿莫耕反媺音美　新甿新徙来者也治谓有所求乞也使无征役复之也王制曰自诸侯来徙于家期不从政以地美恶为之等七人以上授以上地六口授以中地五口以下授以下地与旧民同旅师掌敛地税而又施惠散利是以属用新民焉】　太史典礼执简记奉讳恶【恶去声　简记策书也讳先王名恶忌日若子卯】天子齐戒受谏【齐侧皆反　嵗终羣臣奏嵗事谏王当所改为也】司防以嵗之成质于天子【防古外反司防冡宰之属掌计要者成计要也质犹平也平其计要】冡宰齐戒受质【赞王受之】大
　　乐正大司冦市三官以其成从质于天子【大乐正于周宗伯之属市司市也于周司徒之属从于司防也】大司徒大司马大司空齐戒受质百官各以其成质于三官大司徒大司马大司空以百官之成质于天子【百官此三官之属】百官齐戒受质【受平报也】然后休老劳农【劳力报反飨养之】成嵗事【断计要也】制国用【王制】　冡宰制国用必于嵗之杪五谷皆入然后制国用【杪亡少反　制国用如今度支经用杪末也】用地小大视年之丰耗【耗呼报反　小国大国丰凶之年各以嵗之收入制其用多少多不过礼少有所杀】以三十年之通制国用量入以为出【量音亮　通三十年之率当有九年之蓄出谓所当给为】祭用数之仂【仂音勒下同算今年一嵗经用之数用其什一】丧用三年之仂【丧大事用三嵗之什一】丧祭用不足曰暴有余曰浩【暴犹耗也浩犹饶也】祭丰年不奢凶年不俭【常用数之仂】国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐【菜色食菜之色民无食菜之饥色天子乃日举乐以食　王制】礼国有饥人人主不飱【飱音孙】国有冻人人主不裘报囚之日人主不举乐嵗凶杀不登台扉榭彻于侯马不食谷驰道不除食减膳飨祭有阙故礼自行之义养民之道也【新书】　受计之礼主所亲拜者二闻生民之数则拜之闻登谷则拜之诗曰君子乐胥受天之祜夫忧民之忧者民亦忧其忧乐民之乐者民亦乐其乐与士民若此者受天之福矣【乐音洛夫音扶　新书】　古者聚货不妨民衣食之利聚马不害民之财用【货珠玉之属自然物也货马多则养求者众妨财用力也】国马足以行军【国马民马也十六井为丘有戎马一匹牛三头足以行军也】公马足以称赋【公马公之戎马称举也赋兵赋也】不是过也公货足以宾献【宾飨献贡也】家货足以共用【共音供　家大夫也】不是过也【楚语】　古者税什一【宣十五年注详矣】丰年补败【败谓凶年】不外求而上下皆足也虽累凶年民弗病也【庄公二十八年谷梁传】　古之君人者必时视民之所勤民勤于力则功筑罕【罕希】民勤于财则贡赋少民勤于食则百事废矣【凶荒杀礼】冬筑微春新延廏以其用民力为已悉矣【庄公二十九年谷梁传】　天子不言多少诸侯不言利害大夫不言得丧【丧息浪反　皆谓言货财也】士不通货财【士贱虽得言之亦不得贸迁如商贾也】有国之君不息牛羊【息蕃育也】错质之臣不息鸡豚【错七路反质音至　错置也质读为贽孟子曰出疆必载质盖古字通耳置贽谓执贽而置于君士相见礼曰士大夫奠贽于君再拜稽首礼记曰畜马乗者不察于鸡豚或曰置质犹言委质也言凡委质为人臣则不得与下争利】冡卿不修币大夫不为园【冡卿上卿不修币谓不修财币贩息之也治稼穑曰树菜蔬曰园谓若公仪子不夺园夫工女之利也】从士以上皆羞利而不与民争业乐分施而耻积臧然故民不困财贫屡者有所窜其手【乐音洛臧音藏屡读为寠窜容也谓有所容其手而力作也】多积财而羞无有【羞贫】重民任而诛不能【使民不能胜任而复诛之】此邪行之所以起刑罚之所以多也上好羞则民闇饰矣【行好并去声下同　好羞贫而事奢侈则民闇自修饰也】上好富则民死利矣二者乱之衢也【衢道】民语曰欲富乎忍耻矣倾絶矣絶故旧矣与义分背矣【背蒲内反　忍耻不顾亷耻倾絶谓倾身絶命而求也分背如人分背而行】上好富则人民之行如此安得不乱【原阙】嵗凶年谷不登【登成也】君膳不祭肺马不食谷驰道不除祭事不县大夫不食粱士饮酒不乐【县音悬　皆自为贬损爱民也礼食杀牲则祭先有虞氏以首夏后氏以心殷人以肝周人以肺不祭肺则不杀也天子食日少牢朔月大牢诸侯食日特牲朔月少牢除治也不治道为妨民取蔬食也县乐器钟磬之属也粱加食也不乐去琴瑟　曲礼】　国家靡敝则车不雕防甲不组縢食器不刻镂君子不履丝屦马不常秣【靡亡皮反防音祈组音祖縢大登反镂音漏秣音末　靡敝赋税亟也雕画也防附纒为沂鄂也组縢以组饰之及紟带也诗云公徒三万贝胄朱綅亦铠饰也　少仪】　五谷不升为大饥【升成也】一谷不升谓之嗛【嗛去簟反嗛不足貌】　二谷不升谓之饥二谷不升谓之馑四谷不升谓之康【馑音近康虚】五谷不升谓之大侵【侵伤】大侵之礼君食不兼味台榭不涂【涂垩饰】弛侯廷道不除【弛式氏反　弛废也侯射侯也废侯不燕射廷内道路不修除】百官布而不制【官职修列不可阙废不更有造作】鬼神祷而不祀【周书曰大荒有祷而无祀】此大侵之礼也【襄公二十四年谷梁传】　大丧则不举大荒则不举大札则不举天地有烖则不举邦有大故则不举【札侧八反烖音灾　大荒凶年大札疫疠天烖日月晦食地烖崩动大故冦戎之事郑司农云大故刑杀也春秋传曰司冦行戮君为之不举　膳夫】　大札大荒大烖素服【大荒饥馑也大烖水火为害君臣素服缟冠若晋伯宗哭梁山之崩　司服】　至于八月不雨君不举【为旱变也此谓建子之月不雨尽建未月也春秋之义周之春夏无雨未能成灾至其秋秀实之时而无雨则雩雩而得之则书雩喜祀有益也雩而不得则书旱明灾成也】　年不顺成君衣布搢本闗梁不租山泽列而不赋土功不兴大夫不得造车马【搢音荐　皆为凶年变也君衣布者谓若卫文公大布之衣大帛之冠是也搢本去珽荼佩士笏也士以竹为笏饰本以象闗梁不租此周礼也殷则闗恒讥而不征列之言遮列也虽不赋犹为之禁不得非时取也造谓作新也荼音舒】　　年不顺成天子素服乗素车食无乐【自贬损也以上并玉藻】　古者有灾者谓之厉君一时素服使有司吊
　　死问疾忧以巫毉匍匐以捄之汤粥以方之善者先乎矜寡孤独及疾不能相养死无以葬埋者葬埋之【匍音蒲匐蒲北反矜古顽反】　孔子在齐大旱春饥景公问于孔子曰如之何孔子曰凶年则乗驽马力役不兴驰道不脩【驽音奴　驰道君行之道】祈以币玉【君所祈请用币及玉不用牲也】祭事不县【县音悬不作乐也】祀以下牲【当用大牢者用少牢】此则贤君自贬以救民之礼也【家语】　鲁大旱公欲焚巫尫【尫乌黄反后同　巫尫女巫也主祈祷请雨者或以为尫非巫也瘠病之人其面上向俗谓天哀其病恐雨入鼻故为之旱是以公欲焚之】臧文仲曰非旱备也修城郭贬食省用务穑劝分【穑俭也劝分有无相济】此其务也巫尫何为【僖公二十一年左氏传】　嵗旱穆公召县子而问然【县音悬　然之言焉也凡穆或作缪】曰天久不雨吾欲暴尫而奚若【暴蒲卜反　尫者面向天觊天哀而雨之】曰天则不雨而暴人之疾子虐毋乃不可与【与音余　锢疾人之所哀暴之是虐】然则吾欲暴巫而奚若曰天则不雨而望之愚妇人于以求之毋乃己疏乎【己犹甚也巫主接神亦觊天哀而雨之春秋传説巫曰在女曰巫在男曰觋周礼女巫旱暵则舞雩】徙市则奚若曰天子崩巷市七日诸侯薨巷市三日为之徙市不亦可乎【为去声　徙市者庶人之丧礼今徙市是忧戚于旱若丧　檀弓下】　日有食之天子不举【去盛馔】伐鼓于社【责羣隂伐犹击也】诸侯用币于社【社尊于诸侯故请救而不敢责之】伐鼓于朝【退自责】以昭事神训民事君【天子不举诸侯用币所以事神尊卑异制所以训民】示有等威古之道也【等威威仪之等差　文公十五年左氏传】　国主山川【主谓所主祭】故山崩川竭君为之不举【为去声去盛馔】　降服【损盛服】乗缦【缦武旦反车无文】彻乐【息八音】出次【舍于郊】祝币【陈玉帛】史辞【自罪责】以礼焉【礼山川　成公五年左氏传】　天反时为灾【寒暑易节】地反物为妖【羣物失性】民反德为乱乱则妖灾生故文反正为乏【文字　宣公十五年左氏传】　军有忧则素服哭于库门之外【忧谓为敌所败也素服者缟冠也】赴车不载櫜韔【櫜音羔韔勑亮反　兵不戢示当报也以告丧之辞言之谓还告于国櫜甲衣韔弓衣　檀弓】　有焚其先人之室则三日哭【谓人烧其宗庙哭者哀精神之有亏伤】故曰新宫火亦三日哭【火人火也新宫火在鲁成三年　檀弓下】　国亡大县邑公卿大夫士皆厌冠哭于大庙三日君不举【厌于业反大庙大音泰军败失地以丧归也厌冠今丧冠其服未闻】或曰君举而哭于后土【后土社也】孔子恶野哭者【为其变众周礼衔枚氏掌禁野叫呼叹呼于国中者行歌哭于国中之道者　檀弓上】　孔子为大司冦国廏焚子退朝而之火所乡人有自为火来者则拜之士一大夫再子贡曰敢问何也孔子曰其来者亦相吊之道吾为有司故拜之【廏居又反自为于伪反　言拜之者为其来吊已宗伯职曰以吊礼哀祸灾　家语】













　　仪礼集传集注卷三十一
　　钦定四库全书
　　仪礼集传集注卷三十二
　　宋　朱子　撰
　　王朝礼九
　　王制之戊【设官】
　　昔者黄帝氏以云纪故为云师而云名【黄帝轩辕氏姬姓之祖也黄帝受命有云瑞故以云纪事百官师长皆以云为名号缙云氏盖其一官也】炎帝氏以火纪故为火师而火名【炎帝神农氏姜姓之祖也亦有火瑞以火纪事名百官】共工氏以水纪故为水师而水名【共音供　共工氏以诸侯霸有九州者在神农前大皡后亦受水瑞以水名官】大皥氏以龙纪故为龙师而龙名【大音泰皥胡老反下同大皥伏羲氏风姓之祖也有龙瑞故以龙命官】少皥挚之立也凤鸟适至故纪于鸟为鸟师而鸟名凤鸟氏歴正也【少诗照反挚音至凤鸟知天时故以名歴正之官】鸟氏司分者也【鸟燕也以春分来秋分去】伯赵氏司至者也【伯赵伯劳也以夏至鸣冬至止】青鸟氏司启者也【青鸟鸧鷃也以立春鸣立夏止】丹鸟氏司闭者也【丹鸟鷩雉也以立秋来立冬去入大水为蜃上四鸟皆歴正之属官】祝鸠氏司徒也【祝鸠防鸠也防鸠孝故为司徒主教民】瞗鸠氏司马也【瞗七徐反鴡鸠王鴡也騺而有别故为司马主法制】鸤鸠氏司空也【鸤音尸　鸤鸠鴶鵴也鸤鸠平】
　　【均故为司空平水土也】爽鸠氏司冦也【爽鸠鹰也鸷故为司冦主盗贼】鹘鸠氏司事也【鹘胡骨反　鹘鸠鹘雕也春来冬去故为司事】五鸠鸠民者也【鸠聚也治民生聚故以鸠为民】五雉为五工正【五雉雉有五种西方曰鷷雉东方曰鶅雉南方曰翟雉北方曰鵗雉伊洛之南曰翚雉】利器用正度量夷民者也【量音亮夷平也】　九扈为九农正【扈音户　扈有九种也春扈鳻鶞夏扈窃秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鷃鷃以九扈为九农之号各随其宜以教民事】扈民无淫者也【扈止也止民使不淫放】自颛顼以来不能纪逺乃纪于近为民师而命以民事则不能故也【颛音专顼许玉反　颛顼氏代少皥者德不能致逺瑞而以民事命官　春秋左氏传昭公十七年】
　　传叔孙昭子问于郯子曰少皥氏鸟名官何故也【少皥金天氏黄帝之子己姓之祖也问何故以鸟名官】郯子曰吾祖也我知之仲尼闻之见于郯子而学之【于是仲尼年二十八】既而告人曰吾闻之天子失官学在四夷犹信【失官官不修其职也传言圣人无常师春秋左氏传昭公十七年】
　　古者大挠作甲子黔如作虏首【黔其占反】容成作厯羲和作占日尚仪作占月后益作占嵗胡曹作衣夷羿作弓【羿五计反】祝融作市仪狄作酒髙元作室虞姁作舟伯益作井赤兾作臼乗特作驾寒哀作御王氷作服牛史皇作图巫彭作医巫咸作筮【蓍筮】
　　传曰此二十官者圣王之所以治天下也圣王不能二十官之事然而使二十官尽其巧毕其能圣王作上故也【圣王在上官使人人故尽毕其巧能也】圣王之所不能也【用其人得其任故所不能】其不知也所以知之也【老子曰不知乃知之此之谓也】养其神脩其德而已矣【无所思虑劳神是养神也无状而能化育万物谓之德】岂必劳形愁心弊耳目哉
　　唐虞稽古建官惟百内有百揆四岳外有州牧侯伯【尧舜考古以建百官内置百揆四岳象天之有五行外置州牧十二及五国之长上下相维外内咸治言有法】庶政惟和万国咸宁【官职有序故众政惟和万国皆安所以为至治】夏商官倍亦克用乂【禹汤建官二百亦能用治言不及唐虞之清要　周官】　夏商之制天子三公九卿二十七大夫八十一元士大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人【命于天子者天子选用之如今诏书除吏矣小国亦三卿一卿命于天子二卿命于其君此文似误脱耳或者欲见畿内之国二卿与王制】　制三公一命卷若有加则赐也不过九命次国之君不过七命小国之君不过五命【卷俗读也其通则曰衮三公八命矣复加一命则服龙衮与王者之后同多于此则赐非命服也虞夏之制天子服有日月星辰周礼曰诸公之服自衮冕而下如王之服】大国之卿不过三命下卿再命小国之卿与下大夫一命【不着次国之卿者以大国之下互明之此卿命则异大夫皆同周礼公侯伯之卿三命其大夫再命子男之卿再命其大夫一命　王制】　制农田百亩百亩之分上农夫食九人其次食八人其次食七人其次食六人下农夫食五人庶人在官者其禄以是为差也【分扶问反食音似　农夫皆受田于公田肥墝有五等收入不同也庶人在官谓府史之属官长所除不命于天子国君者分或为粪】诸侯之下士视上农夫禄足以代其耕也中士倍下士上士倍中士下大夫倍上士卿四大夫禄君十卿禄次国之卿三大夫禄君十卿禄小国之卿倍大夫禄君十卿禄【此班禄尊卑之差】次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫【此诸侯使卿大夫覜聘并防之序也其爵位同小国在下爵异固在上耳　春秋传小国无上大夫下当其六字】其有中士下士者数各居其上之三分【谓其为介若特行而并防也居犹当也此据大国而言大国之士为上次国之士为中小国之士为下士之数国皆二十七人各三分之上九中九下九以位相当则次国之上士当大国之中中当其下小国之上士当大国之下凡非命士亦无出防之事春秋传谓士为微　王制】　诸侯之下士禄食九人中士食十八人上士食三十六人下大夫食七十二人卿食二百八十八人君食二千八百八十人次国之卿食二百一十六人君食二千一百六十人小国之卿食百四十四人君食千四百四十人次国之卿命于其君者如小国之卿天子之大夫为三监监于诸侯之国者其禄视诸侯之卿其爵视次国之君其禄取之于方伯之地方伯为朝天子皆有汤沐之邑于天子之县内视元士【食音似监古陷反监于古衔反为于伪反朝直遥反　给斋戒自洁清之用浴用汤沐用潘　王制】
　　传曰古者天子三公每一公三卿佐之每一卿三大夫佐之毎一大夫三士佐之故天子三公九卿二十七大夫八十一元士所与为天下者若此而已【自三公至元士凡百二十此夏时之官周之官三百六十礼志曰有虞氏之官五十夏后百殷二百周三百近之未得其实也据夏周推其差则有虞氏之官六十夏后氏百二十殷二百四十周二百六十为有所法】
　　周礼以九仪之命正邦国之位【毎命异仪贵贱之位乃正春秋传曰名位不同礼亦异数】壹命受职【始见命为正吏谓列国之士于子男为大夫王之下士亦一命郑司农云受职治职事】再命受服【郑司农云受服受祭衣服为上士谓此受冕之服列国之大夫再命于子男为卿卿大夫自冕而下如孤之服王之中士亦再命则爵弁服】三命受位【郑司农云受下大夫之位谓此列国之卿始有列位于王为王之臣也王之上士亦三命】四命受器【郑司农云受祭器为上大夫谓此公之孤始得有祭器者也礼运曰大夫具官祭器不假声乐皆具非礼也王之下大夫亦四命】五命赐则【郑司农云则者法也出为子男谓则地未成国之名王之下大夫四命出封加一等五命赐之以方百里二百里之地者方三百里以上为成国王莽时以二十五成为则方五十里合今俗説子男之地独刘子骏等识古有此制焉】六命赐官【郑司农云子男入为卿治一官也谓此王六命之卿赐官者使得自置其臣治家邑如诸侯春秋襄十八年冬晋侯以诸侯围齐荀偃为君祷河既陈齐侯之罪而曰曽臣彪将率诸侯以讨焉其官臣偃实先后之】七命赐国【王之卿六命出封加一等者郑司农云出就侯伯之国】八命作牧【谓侯伯有功德者加命得专征伐于诸侯郑司农云一州之牧王之三公亦八命】九命作伯【上公有功德者加命为二伯得征五侯九伯者郑司农云长诸侯为方伯宗伯】　　诸侯之五仪曰上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节【上公谓王之三公有德者加命为二伯二王之后亦为上公国家国之所居谓城方也公之城盖方九里宫方九百步侯伯之城盖方七里宫方七百步子男之城盖方五里宫方五百步大行人职则有诸侯圭借冕服建常樊缨贰车介牢礼朝位之数焉】王之三公八命其卿六命其大夫四命及其出封皆加一等其国家宫室车旗衣服礼仪亦如之【四命中下大夫也出封出畿内封于八州之中加一等褒有德也大夫为子男卿为侯伯其在朝廷则亦如命数耳王之上士三命中士再命下士一命】凡诸侯之适子誓于天子摄其君则下其君之礼一等未誓则以皮帛继子男【适音嫡　誓犹命也言誓者明天子既命以为之嗣树子不易也春秋桓九年曹伯使其世子射姑来朝行国君之礼是也公之子如侯伯而执圭侯伯之子如子男而执璧子男之子与未誓者皆次小国之君执皮帛而朝防焉其宾之皆以上卿之礼焉】诸臣五等之命曰公之孤四命以皮帛眡小国之君其卿三命其大夫再命其士壹命其宫室车旗衣服礼仪各眡其命之数侯伯之卿大夫士亦如之子男之卿再命其大夫壹命其士不命其宫室车旗衣服礼仪各眡其命之数【眡音示视小国之君者列于卿大夫之位而礼如子男也郑司农云九命上公得置孤卿一人春秋传曰列国之卿当小国之君固周制也　典命】　周立太师太傅太保兹惟三公论道经邦燮理隂阳【变息列反　师天子所师法傅相天子保保安天子于德义者此惟三公之任佐王论道以经纬国事和理隂阳言有德乃堪之】官不必备惟其人【三公之官不必备员惟其人有德乃以处之】少师少傅少保曰三孤【少诗照反　此三官名曰三孤孤特也言卑于公尊于卿特置此三者】贰公化寅亮天地弼予一人【副贰三公大道化敬信天地之教以辅我一人之治】宰掌邦治统百官均四海【天官卿称大宰主国政治统理百官均平四海之内邦国言任大】司徒掌邦教敷五典扰兆民【地官卿司徒主国教化布五常之教以安和天下众民使小大协睦】宗伯掌邦礼治神人和上下【春官卿宗庙官长主国礼治天地神祗人鬼之事及国之吉凶军宾嘉五礼以和上下尊卑等列】司马掌邦政统六师平邦国【夏官卿主戎马之事掌国征伐统正六军平治王邦四方国之乱者】司冦掌邦禁诘奸慝刑暴乱【慝吐得反秋官卿主冦贼法禁治奸恶刑强暴作乱者夏司马讨恶助长物秋司冦刑奸顺时杀】司空掌邦土居四民时地利【冬官卿主国空土以居民士农工商四人使顺天时分地利授之土能吐生百谷故曰土】六卿分职各率其属以倡九牧阜成兆民【倡昌亮反六卿各率其属官大夫士治其所分之职以倡道九州牧伯为政大成兆民之性命皆能其官则政治】　周礼之畧惟王建国【建立也周公居摄而作六典之职谓之周礼营邑于土中七年致政成王以此礼授之使居雒邑治天下司徒职曰日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉】辨方正位【辨别也郑司农云别四方正君臣之位君南面臣北面之属谓考工匠人建国水地以县置以县视以景为规识日出之景与日入之景昼参诸日中之景夜考之极星以正朝夕是别四方召诰曰越三日戊申太保朝至于洛卜宅厥既得卜则经营越三日庚戌太保乃以庶殷攻位于雒汭越五日甲寅位成正位谓此定宫庙】体国经野【体犹分也经谓为之里数郑司农云营国方九里国中九经九纬左祖右社面朝后市野则九夫为井四井为邑之属是也】设官分职【郑司农云置冢宰司徒宗伯司马司冦司空各有所职而百事举】以为民极【极中也合天下之人各得其中不失其所　今按极谓标凖也】　乃立天官宰使帅其属而掌邦治以佐王均邦国【掌主也邦治王所以治邦国也佐犹助也郑司农云邦治谓总六官之职也故大宰职曰掌建邦之六典以佐王治邦国六官皆总属于宰故论语曰君薨百官总已以听于冢宰言冢宰于百官无所不主尔雅曰冢大也冢宰大宰也】大宰卿一人【大音泰后同　掌建邦之六典以佐王治邦国以八法治官府以八则治都鄙以八柄诏王驭羣臣以八统诏王驭万民以九职任万民以九赋敛财贿以九式均节财用以九贡致邦国之用以九两系邦国之民】小宰中大夫二人【掌宫刑及王宫之政令纠禁掌六典八法八则九贡九赋九式之贰六叙六属六职六联八成六计】宰夫下大夫四人【掌治朝之法羣吏之治辨八职】宫正【掌王宫之戒令纠禁宫官之长也】宫伯【掌王宫士庶子之政令】　膳夫【掌王之食饮膳羞以养王及后世子食官之长也】庖人【庖扶交反　掌共膳羞之物】内饔【饔于容反下同掌王及后世子之割亨煎和】外饔【掌外祭祀之割亨及宾客之飱饔飨食】亨人【亨普庚反掌爨亨煮】　甸师【甸田遍反　掌耕王籍共齍盛萧茅果蓏薪蒸共野物官之长也】兽人【掌罟田兽】人【音鱼　掌以时】鳖人【掌取互物】腊人【掌干肉】　医师【掌医之政令医官之长也】食医【掌和王之食饮膳羞】疾医【掌养万民之疾病】疡医【疡音羊掌疗疡】兽医【掌疗兽】酒正【掌酒之政令酒官之长也其属皆奄奴唯凌人用士】酒人【掌为酒齐】浆人【掌共六饮】凌人【凌力证反掌氷】笾人【掌笾实】醢人【醢呼在反掌豆实】醯人【醯呼西反掌凡醯物】盐人【掌盐之政令】幂人【幂莫歴反掌共巾幂】　　宫人【掌王之六寝之修寝舍之长也】掌舍【掌王防同之舍】幕人【掌帷幕幄帟绶】掌次【次自脩正之处】　大府下大夫【掌九贡九赋九功之贰以受颁其货贿治藏之长也】玉府【掌王金玉玩好兵器凡良货贿之藏】内府【掌受九贡九赋九功之货贿良兵良器】外府【掌邦布之入出】　司防中大夫【防古外反　掌六典八法八则之贰九贡九赋九功九式之法计官之长也】司书【掌六典八法八则九职九正九事邦中之版土地之图】职内【掌邦之赋入】职嵗【掌邦之赋出】职币【掌式法以敛币】司裘【掌为裘及射侯与邦之皮事】掌皮【掌敛颁皮革】　内宰下大夫【掌王】
　　【内之政令教隂礼教妇职賛后礼佐后立市诏后蚕及王穜稑之种宫中官之长也】内小臣【掌王后之命奄士也】阍人【阍音昏　掌守王宫中门之禁】寺人【掌内人及女宫之戒令】内竖【竖音树掌内外之通令凡小事】九嫔【嫔音频　掌妇学之法不列三夫人者犹三公之无职也】世妇【掌祭祀宾客丧纪之事】女御【掌御叙于王之燕寝】女祝【掌王后之内祭祀祷祠之事】女史【掌礼职内治之贰以诏后治内政】　典妇功【掌妇式之法主妇功官之长也】典丝【掌丝之入出】典枲【枲丝里反　掌布缌缕纻麻草之物】　内司服【掌王后之六服外内命妇之服主宫中裁缝官之长也】缝人【缝扶用反　掌王宫缝线之事】染人【染如艶反掌染丝帛】　追师【追丁回反　掌王后及外内命妇之首服】屦人【掌王及后之服屦辨外内命夫妇之屦】夏采【掌染鸟羽及大丧之复】　乃立地官司徒使帅其属而掌邦教以佐王安扰邦国【教所以亲百姓训五品有虞氏五而周十有二焉扰亦安也言饶衍之】大司徒卿一人【掌建邦之土地之图与其人民之数辨邦国都鄙之数而制其畿疆社稷以土防之法辨五地之物生因此以施十二教以土宜之法辨十二土而相民宅辨十二壤而知其种以土均之法辨五物九等而制地征以土圭之法建王国制邦国造都鄙以荒政十二聚万民以保息六养万民以本俗六安万民颁十二职于邦国都鄙以乡三物五礼六乐教万民以乡八刑纠万民】小司徒中大夫二人【掌建邦之教法以稽国中及四郊都鄙之夫家九比之数防万民之卒伍以起军旅作田役比追胥令贡赋均土地以知其民数经土地而井牧其田野】乡师下大夫四人【各掌所治乡之教】　乡老二乡则公一人乡大夫每乡则卿一人【万二千五百家为乡凡六乡乡大夫掌其乡之政教禁令】州长每州中大夫一人【长丁丈反　二千五百家为州凡三十州州长各掌其州之教治政令】党正毎党下大夫一人【五百家为党凡百五十党党正各掌其党之政令教治】族师毎族上士一人【百家为族凡七百五十族族师各掌其族之戒令政事】闾胥毎闾中士一人【二十五家为闾凡三千闾闾胥各掌其闾之征令】比长五家下士一人【比毗志反　五家为比凡一万五千比比长各掌其比之治】封人【掌设王社壝及畿封树邦国都邑之社稷封域】鼓人【教六鼔四金之音以节声乐和军旅】
　　【正田役】舞师【教兵舞恢舞羽舞皇舞野舞】牧人【牧祭祀之牲】牛人【养公牛】充人【系祭祀之牲】　载师【掌任土之法税官之长也】闾师【掌国中四郊人民六畜之数以任其力征其赋】县师【掌邦国都鄙人民田莱之数征野之赋贡】遗人【遗于季反　掌委积以待施惠】均人【掌均地政地守地职】　师氏中大夫【掌以诏王以德行教国子居虎门以司王朝帅四以守王门谏教官之长也】保氏下大夫【掌谏王恶以六艺六仪教国子守王闱】司谏【纠万民之德正其行而强之道艺】司救【掌万民之衺恶过失而诛让之】调人【司万民之难而谐和之】媒氏【掌万民之判令嫁娶听隂讼】　司市下大夫【掌市之治教政刑量度禁令市官之长也】质人【掌成市之货贿质剂书契度量淳制】廛人【廛直连反掌敛市布】　胥师【各掌其次之政令】贾师【贾音古　各掌其次之货贿之治】司虣【虣音暴　掌宪市之禁令】司稽【掌巡市而察其犯禁不物者】胥【各掌所治之政】肆长【长丁丈反　各掌其肆之政令】泉府【掌敛市之滞货以待买与賖贷者】　司门下大夫【掌授管键以启闭国门防出入不物者】司闗【掌国货之节】掌节【掌守邦节以辅王命】　遂人中大夫【掌经田野造县鄙之地域沟树使各掌其政令简其兵器教之稼穑以令贡赋师田政役之事六遂都鄙官之长也】遂师下大夫四人【各掌其遂之政令戒禁以征财征作役事】遂大夫每遂中大夫一人【万二千五百家为遂凡六遂大夫各掌其遂之政令教稼穑简稼器修稼政】县正每县下大夫一人【二千五百家为县县正各掌其县之政令征比趋其稼事】鄙师每鄙上士一人【五百家为鄙鄙师各掌其鄙之政令祭祀】鄼长毎鄼中士一人【鄼作管反百家为鄼鄼长各掌其鄼之政令】里宰毎里下士一人【二十五家为里里宰掌比其邑之众寡六畜兵器合耦于耡以治稼穑】邻长五家一人【五家为邻邻长掌相纠相受】　旅师【掌聚野之粟春颁而秋敛之】稍人【稍所教反　掌兵乗之政令】委人【委于伪反　掌敛野之赋敛薪刍木材】土均【掌平土地之政】草人【掌土化之法】稻人【掌稼下地】　土训【掌道地图道地慝】诵训【掌道方志道方慝】　山虞【掌山林之政令而为之厉禁】林衡【掌巡林麓而平其守】川衡【掌巡川泽而平其守】泽虞【掌国泽之政令】迹人【掌邦田之政令】卝人【卝虢猛反　掌金玉锡石之地】角人【征齿角】羽人【征羽翮】掌葛【征絺绤】掌染草掌炭掌荼掌蜃囿人场人【掌场圃】　廪人下大夫【掌九谷之数谷官之长也】舍人【掌平宫中之谷】仓人【掌粟入之藏】司禄司稼【掌巡野观稼以年上下出敛法】舂人【共米】饎人【饎尺志反共盛】槀人【槀苦报反　共内外朝冗食者之食】　乃立春官宗伯使帅其属而掌邦礼以佐王和邦国大宗伯卿一人【掌以吉礼事鬼神示以凶礼哀邦国之忧以宾礼亲邦国以军礼同邦国以嘉礼亲万民以九仪之命正邦国之位以六瑞等邦国以六挚等诸臣以六器礼天地四方以中礼和乐教万民事鬼神致百物】小宗伯中大夫二人【掌建国之神位掌五礼之禁令辨庙祧之昭穆辨五服车旗宫室辨三族之亲疏掌其门子之政令毛六牲辨六齍六彞六尊】肆师下大夫四人【掌立国祀之礼序其祭祀】　郁人【郁于物反　掌祼器和郁鬯】鬯人【鬯勑亮反共秬鬯】鸡人【共鸡牲夜嘑旦】司尊彛【掌六尊六彜】司几筵【掌五几五席】天府【掌祖庙之守藏】典瑞【掌玉瑞玉器之藏】典命【掌诸侯五仪诸臣五等之命】司服【掌王之吉凶衣服】典祀【掌外祀之兆守】守祧【守先王先公之庙祧】　世妇毎宫卿二人下大夫四人【掌女宫宿戒及祭祀】内宗【掌宗庙之祭祀荐加豆笾】外宗【掌宗庙之祭祀佐后荐豆笾】　冡人下大夫【掌公墓】墓大夫下大夫【掌邦墓】职丧【掌凡有爵者之防】　大司乐中大夫【掌成均之法以治建国之学政以乐德乐语乐舞教国子以六律六同五声八音六舞大合乐以致鬼神示和邦国谐万民作动物禁淫声乐官之长也】乐师下大夫【掌国学之政教国子小舞教乐仪】大胥【掌学士之版以待致诸子】小胥【掌学士之征令而比之】大师下大夫【掌六律六同教六诗】小师【掌教鼔鼗祝敔箫管歌】瞽蒙【蒙音蒙　掌鼗鼔祝敔埙箫琴瑟及九德六诗之歌】眡了【眡音视了音了掌凡乐事相瞽】　典同【掌为乐器】磬师钟师笙师镈师【镈音博】韎师【韎音妹教韎乐】　旄人【教舞散乐夷乐】籥师【教国子舞吹籥】籥章【掌土鼔豳籥以逆暑迎寒祈年祭蜡】鞮鞻氏【鞮丁兮反鞻九具反　掌夷乐】典庸器【掌藏庸器乐器】司干【掌舞器】　大卜下大夫【掌三兆三易三梦之法以邦事作八命卜筮官之长也】卜师【掌开之四兆】人【掌六之属取之攻之衅之】棰氏【棰时髓反掌共燋契】占人【掌占簭】簭人【簭音筮　掌三易以辨九簭】占梦【占六梦】眡祲
　　【祲子鸩反又且祍反掌十煇以观妖祥】　大祝下大夫【掌六祝六祈作六辞辨六号九祭九祝官之长也】小祝【掌小祭之祝号】防祝【掌大防劝防之事】甸祝【掌表貉之祝号】诅祝【掌盟诅类造攻説禬禜之祝号】　司巫【掌羣巫之政巫官之长也】男巫女巫　大史下大夫【掌建邦之典法则正嵗年以序事颁告朔于邦国史官之长也】小史【掌邦国之志】冯相氏【冯音凭相息亮反　掌嵗月辰日星之位】保章氏【掌志星辰日月之变】内史中大夫【掌八柄以诏王治书王命】外史【掌书外令四方之志三皇五帝之书达书名于四方】御史【掌邦国都鄙万民之治令以賛冢宰】　巾车下大夫【掌公车之政令】典路【掌五路】车仆【掌车路之萃】司常【掌九旗】　都宗人【掌都祭祀之礼】家宗人【掌家祭祀之礼】凡以神仕者无数　乃立夏官司马使帅其属而掌邦政以佐王平邦国大司马卿一人【掌建邦国之九法以佐王平邦国以九伐之法正邦国以九畿之籍施邦国之政教振旅茇舍治兵大阅大合军以行禁令以救无辜伐有罪】小司马中大夫二人军司马下大夫四人舆司马行司马　军将命卿【将去声　万二千五百人为一军】师帅中大夫【帅所类反下同二千五百人为师】旅帅下大夫【五百人为旅】卒长上士【长丁丈反百人为卒】　两司马中士【二十五人为两】伍长【长丁丈反五人为伍】　　司勲【掌六乡赏地以等功】马质【掌质马】量人【量音亮　掌建国之法】小子【掌祭祀羞羊肆羊殽肉豆】羊人【掌羊牲】司爟【爟古唤反　掌行火之政令】　掌固【掌脩城郭沟池树渠之固而颁其守】司险【掌九州山林川泽之阻设沟涂而树之皆有守禁】掌疆候人【各掌其方之道治】　环人【掌致师察军慝】挈壶氏【挈壶以令军井】　射人下大夫【掌公卿大夫将射见王之位以射法治射仪】　服不氏【养猛兽】射鸟氏【射食亦反】罗氏【罗乌鸟】掌畜【畜许六反　养鸟】　司士下大夫【掌羣臣之版正朝仪之位卫官之长也】诸子下大夫【掌国子之倅】司右【掌羣右之政令】虎贲氏下大夫【贲音奔　掌先后王而趋】旅贲氏【贲音奔夹王车】　节服氏【维王之太常】方相氏【掌时难】　太仆中大夫【掌正王之服位出入王之大命建路鼔以达穷者及遽令仆官之长也】小臣【掌王之小命相王之小法仪】祭仆【掌眡祭祀而警戒其有司】御仆【掌羣吏之逆庶民之复】仆【掌庙寝埽除粪洒之事】　弁师【掌五冕】　司甲下大夫【兵官之长也】司兵【掌五兵五盾】司戈盾【盾常允反】　司弓矢下大夫【司弓官之长也】缮人【掌王之用弓弩】槀人【槀古老反　掌赍弓矢之工】　戎右中大夫【古参乗也掌戎车之兵革】齐右下大夫【齐侧皆反掌前齐车】　道右【掌前道车】　大驭中大夫【驭音御　掌驭玉路】戎仆中大夫【掌驭戎车】齐仆【齐侧皆反掌驭金路】　道仆【掌驭象路】田仆【掌驭田路】驭夫【掌驭贰车从车使车】　校人中大夫【校户教反　掌玉马之政马官之长也】趣马【趣七走反　掌賛正良马】巫马【掌养疾马】牧师【掌牧地】廋人【廋所求反掌十有二闲之政教】圉师【圉鱼吕反下同　教养马】圉人【掌养马】　职方氏中大夫四人下大夫八人【掌天下之图辨九州九服之国主四方官之长也】土方氏【掌土圭之法以相宅建邦国都鄙】懐方氏【掌来逺民】合方氏【掌达道路同数器】训方氏【掌道四方之政事】形方氏【掌制邦国之地域】山师【掌山林名物】川师【掌川泽名物】邍师【邍音元　掌四方之地名名物】匡人【掌逹法则匡邦国】撢人【撢他南反　掌诵王志巡邦国】都司马【掌都之车马兵甲】家司马　乃立秋官司冦使帅其
　　属而掌邦禁以佐王刑邦国大司冦卿一人【掌建三典以诘四方以五刑纠万民以圜土教罢民以两造禁民讼以雨剂禁民狱以嘉石平罢民以肺石达穷民】小司冦中大夫二人【掌外朝之政以询万民以五听求民情以八辟附刑罚以三刺断狱讼】士师下大夫四人【掌以五禁左右刑罚以五戒先后刑罚掌士之八成】乡士【各掌其乡之狱讼】遂士【各掌其遂之狱讼】县士【各掌其县之狱讼】方士【掌都家之狱讼】讶士【掌四士之狱讼】朝士【朝直遥反　掌外朝之法】　司民【掌登万民之数】　司刑【掌五刑之法】司刺【掌三刺三宥三赦之法】　司约【约于妙反　掌邦国万民之约剂】司盟【掌盟载之法】职金【掌凡金玉锡石丹青之戒令】司厉【掌盗贼之任器货贿】　犬人【掌犬牲】　司圜【收教罢民】掌囚【守盗贼】掌戮【掌杀戮】司【掌五】罪【役百官府】蛮【役校人】闽【闽莫申反役畜养鸟】　夷【役牧人】貉【貉孟百反役服不氏】　布宪【掌宪刑禁】禁杀戮【掌司斩杀戮者】禁暴氏【掌禁庶民之乱暴】野庐氏【掌达道路】蜡氏【蜡清预反掌除骴】雍氏【雍于勇反　掌沟渎浍池之禁】萍氏【掌水禁防酒谨酒】司寤氏【掌夜时】司烜氏【烜音毁　掌取明水火修火禁】条狼氏【条音涤　掌执鞭以趋辟】脩闾氏【掌比国中宿互者】冥氏【掌攻猛兽】庶氏【庶音煮除毒蛊】　穴氏【攻蛰兽】翨氏【翨音翅失豉反　攻猛鸟】柞氏【柞侧百反攻草木】薙氏【薙他计反杀草】硩蔟氏【硩音摘蔟仓独反覆夭鸟之巢】翦氏【除蠧物】赤犮氏【犮音跋除墙屋】　蝈氏【蝈古获反去鼃黾】壶涿氏【涿陟角反除水虫】庭氏【射夭鸟】衔枚氏【司嚻】伊耆氏【共杖咸】　大行人中大夫【掌大宾大客之礼仪以亲诸侯此以下皆主宾客之官】小行人下大夫【掌礼籍以待四方之使者逹六节成六瑞合六币】司仪【掌九仪以诏賔客摈相仪容辞令揖让之节】行夫【掌邦国传遽之小事】环人【掌送迎賔客】象胥【掌以节与币巡诸侯及万民】掌客掌讶掌交掌察掌货贿朝大夫【朝直遥反　掌都家之国治】都则都士家士　冬官司空亡考工之属攻木之工轮人【为轮为盖】舆人【为车】车人【为车为耒】辀人【辀张留反为辀】庐人【为庐器】匠人【建国营国为沟洫】弓人【为弓】梓人【为侯为笋虡为饮噐】攻金之工筑氏【为削】冶氏【为杀矢】鳬氏【为钟】防氏【防古栗字为量】段氏【段丁乱反　为鏄】桃氏【为劒】攻皮之工函人【为甲】鲍人韗人【韗音运为臯陶】　韦氏裘氏设色之工画缋钟氏【染羽】筐人【筐音匡】防氏【防莫黄反湅丝】刮摩之工【刮古八反】玉人楖人【楖侧笔反】雕人磬氏【为磬】矢人【为矢】抟埴之工【抟音团一音博埴时职反】陶人【为甗】旊人【瓦甫往反为簋】　凡执技以事上者祝史射御医卜及百工【言技谓此七者】凡执技以事上者不贰事不移官【欲专其事亦为不徳】出乡不与士齿【贱也于其乡中则齿亲亲也】仕于家者出乡不与士齿【亦贱】

　　仪礼集传集注卷三十二
&lt;经部,礼类,通礼之属,仪礼经传通解&gt;
　　钦定四库全书
　　仪礼集传集注巻三十三
　　宋　朱子　撰
　　王朝礼十
　　王制之已【建侯】
　　凡建邦国大司徒以土圭土其地而制其域【见王制篇其与周礼不同者郑氏已言之矣】土方氏以土地相其宅【相息亮反　土地犹度地知东西南北之深而相其可居者宅居也】量人以建国之法量其城郭宫室市朝道巷门渠【量音亮朝直遥反　立国有旧法式若匠人职云】太祝先告后土用牲币【后土社神也】封人设其社稷之壝而封其四疆【壝维癸反】匠人营国方九里　郑氏曰公之城方九里宫广九百步侯伯之城方七里宫广七百步子男之城方五里宫广五百步　费誓曰鲁人三郊三遂【费音秘疏曰三郊三遂谓鲁人三军周礼司徒万二千五百家为乡司马法万二千五百人为军小司徒云凡起徒役无过家一人是家出一人一乡为一军天子六军出自六乡则诸侯大国三军亦当出自三乡也周礼又云万二千五百家为遂遂人职云以嵗时稽其人民简其兵器以起征役则六遂亦当出六军乡为正遂为副耳郑众云六遂之地在王国百里之外然则王国百里为郊乡在郊内遂在郊外释地云邑外谓之郊孙炎曰邑国都也设百里之国去国十里为郊则诸侯之制亦当乡在郊内遂在郊外此言三郊三遂者三郊谓三乡也盖使三乡之民分在四郊之内三遂之民分在四郊之外乡近于郊故以郊言之】书大传曰古者百里之国三十里之遂二十里之郊九里之城三里之宫七十里之国二十里之遂九里之郊三里之城一里之宫五十里之国九里之遂三里之郊一里之城以城为宫【遂郊之门执禁以讥异服讥异言城或疑焉匠人云国方九里谓天子城也今大国九里则与天子同春秋传曰中五之一小九之一以此推说小国大都之城方百步中都之城六十步小都之城三十三步三分之一非也然则大国七里之城小国三里之城焉为近可也或者天子实十二里城诸侯大国九里次国七里小国五里】　诸侯之宫三门三朝其外门曰皋门次曰应门又次曰路门【应应对之应郑氏曰有库雉无皋应】其皋门内曰外朝应门内曰内朝路门内曰路寝之朝记曰诸侯朝服以日视朝于内朝退适路寝听政郑氏曰天子诸侯皆三朝此内朝者路门外之正朝犹天子之治朝也路寝则犹天子之内朝而中门之外又自有外朝也【朝直遥反】
　　命诸侯王位设黼依依前南乡设莞筵纷纯加缫席画纯加次席黼纯左右玉几【黼音甫依于岂反乡音向莞音官纯章允反缫音早　斧谓之黼其绣白黑采以绛帛为质依其制如屏风然于依前为王设席左右有几优至尊也郑司农云纷读为豳又读为和粉之粉谓白绣也纯读为均服之均纯縁也缫读为藻率之藻次席虎皮为席书顾命曰成王将崩命大保芮伯毕公等被冕服凭玉几谓纷如绥有文而狭者缫席削蒲蒻展之编以五采若今合欢矣画谓云气也次席桃枝席有次列成文】宗伯傧【傧必刅反　傧进之也王将出命假祖庙立依前南乡傧者进当命者延之命使登内史由王右以防命之降再拜稽首登受防以出此其畧也诸侯爵禄其臣则于祭焉】内史防命之【郑司农说以春秋传曰王命内史叔兴父防命晋侯为侯伯防谓以简防书王命其文曰王谓叔父敬服王命以绥四国纠逖王慝】
　　传卫子鱼曰武王克商成王定之选建明徳以蕃屏周故周公相王室以尹天下【蕃方元反相息亮反　尹正也】于周为睦【睦亲厚也以盛徳见亲厚】分鲁公以大路大旂【鲁公伯禽也此大路金路锡同姓诸侯车也交龙为旂周礼同姓以封】夏后氏之璜【璜音黄　璜美玉名】封父之繁弱【父音甫　封父古诸侯也繁弱大弓名】殷民六族条氏徐氏萧氏索氏长勺氏尾勺氏使帅其宗氏辑其分族将其类丑【索素各反勺示灼反辑音集　丑众也】以法则周公用即命于周【即就也使六族就周受周公之法制】是使之职事于鲁【共鲁公之职事】以昭周公之明徳【昭显也】分之土田陪敦【陪步囬反　陪増也敦厚也】祝宗卜史【大祝宗人大卜大史凡四官】备物典防【典防春秋之制】官司彞器【官司百官也彞器常用器】因商奄之民【商奄国名也与四国流言或迸散在鲁皆令即属鲁懐柔之】命以伯禽【伯禽周公世子时周公唯遣伯禽之国故皆以付伯禽　今按下文康诰唐诰则伯禽亦书名】而封于少皥之虚【少诗照反皥胡老反虚起居反　少皥虚曲阜也在鲁城内】分康叔【康叔卫之祖】以大路少帛綪茷旃旌【少诗照反綪七见反茷步贝反旃章然反　少帛杂帛也綪茷大赤取染草名也通帛为旃析羽为旌】大吕【钟名】殷氏七族陶氏施民繁氏锜氏樊氏饥氏终葵氏封畛土略自武父以南及圃田之北竟【繁步河反锜鱼岂反畛之忍反父音甫竟音境　畛涂所径也畧界也武父卫北界圃田郑薮名】取于有阎之土以共王职【共音恭　有阎卫所受朝宿邑盖近京畿】取于相土之东都以防王之东搜【相息亮反　为汤沐邑王东巡狩以助祭泰山】季授土【乃甘反季周公弟司空】陶叔授民【陶叔司徒】命以康诰而封于殷虚【虚起居反　康诰周书殷虚朝歌也】皆啓以商政疆以周索【皆鲁卫也啓开也居殷故地因其风俗开用其政疆理土地以周法索法也】分唐叔【唐叔晋之祖】以大路密须之鼔【密须国名】阙巩【巩九勇反甲名】姑洗【洗息典反钟名】懐姓九宗职官五正【懐姓唐之余民九宗一姓为九族职官五正五官之长】命以唐诰而封于夏虚【虚起居反　唐诰诰命篇名也夏虚大夏今太原晋阳也】啓以夏政【亦因夏风俗开用其政】疆以戎索【太原近戎而寒不与中国同故自以戎法　今按防命晋文公乃为侯伯非封国也伯禽唐诰之篇今亦亡逸而康诰又非防命唯微子蔡仲之命乃封国防命之词也　左氏定公四年】
　　冢宰施六典于邦国建其牧立其监设其参傅其伍陈其殷置其辅【监古防反参七南反傅音附　侯伯有功徳者加命作州长谓之牧所谓八命作牧者监谓公侯伯子男各监一国参谓卿三人伍谓大夫五人殷众也谓众士也王制诸侯上士二十七人其中士下士各居其上之三分辅府史庶人在官者　余按监疑谓天子大夫为三监者盖谓之邦国则固已有君矣但建牧立监以总之设卿大夫士吏以辅之耳】
　　牧誓曰司徒司马司空左氏曰鲁季孙为司徒叔孙为司马孟孙为司空内则曰后王命冢宰降徳于众兆民左氏又曰宋华元为右师鱼石为左师荡泽为司马华喜为司徒公孙师为司城向为人为大司冦鳞朱为少司冦向带为太宰鱼府为少宰【华胡化反向所亮反少诗照反　今按牧誓所言盖未克商时侯国之官故内则以冢宰敷教而郑氏以为诸侯并六卿为三故以司徒兼冢宰皆诸侯三卿之证也唯宋得备六官说者以为二王之后得用天子制度理或然也】
  </div>
  <div class="pagination">
   <a href="仪礼经传通解_page17.html">
    上一页
   </a>
   <span>
    ...
   </span>
   <a href="仪礼经传通解_page13.html">
    13
   </a>
   <a href="仪礼经传通解_page14.html">
    14
   </a>
   <a href="仪礼经传通解_page15.html">
    15
   </a>
   <a href="仪礼经传通解_page16.html">
    16
   </a>
   <a href="仪礼经传通解_page17.html">
    17
   </a>
   <span class="current-page">
    18
   </span>
   <a href="仪礼经传通解_page19.html">
    19
   </a>
   <a href="仪礼经传通解_page20.html">
    20
   </a>
   <a href="仪礼经传通解_page21.html">
    21
   </a>
   <a href="仪礼经传通解_page22.html">
    22
   </a>
   <a href="仪礼经传通解_page23.html">
    23
   </a>
   <span>
    ...
   </span>
   <a href="仪礼经传通解_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
