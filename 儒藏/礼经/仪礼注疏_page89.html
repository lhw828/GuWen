<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 89 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 89 页/共 117 页</h1>
    <div class="content">　　○注“兄弟”至“两施”。
　　○释曰：知“兄弟，有服亲”者，《丧服传》云：“凡小功以下为兄弟。”既言兄弟，明有服亲者也。知非大功以上者，以大功以上有同财之义，无致奠之法。云“可且且奠，许其厚也”者，若然，此所知许其，不许其奠，兄弟许其贰兼奠，而上经亦宾而有、有奠、有赙三者，彼亦不使并行俱见之。见三礼之中，有则任行其一，故总见之。云“奠於死生两施”者，以下经云“知死者赠，知生者赙”，注云：“各主於所知。”此奠不偏言所主，明於生死两施也。
　　所知，则而不奠。（所知，通问相知也，降於兄弟。奠，施於死者为多，故不奠。）
　　[疏]“所知”至“不奠”。
　　○注“所知”至“不奠”。
　　○释曰：云“所知，通问相知也”者，言所知，明是朋友通问相知。言“降於兄弟”者，许不许奠也。云“奠，施於死者为多，故不奠”者，但与奠皆生死两施，其奠虽两施，施於死者为多，知者，以其言奠为死者而行，故知（元缺一字）所知为疏不许行之也。
　　知死者赠，知坐者赙。（各主於所知。）
　　[疏]“知死”至“为赙”。
　　○注“各主於所知”。
　　○释曰：云“各主於所知”者，以其赠是玩好施於死者，故知死者行之。赙是补主人不足，施於生者，故知生者行之，是各施於所知也。
　　书於方，若九，若七，若五。（方，板也。书奠赙赠之人名与其物於板。每板若九行，若七行，若五行。）
　　[疏]“书”至“若五”。
　　○注“方版”至“五行”。
　　○释曰：以宾客所致，有赙、有、有赠、有奠，直云“书”者，举首而言，但所送有多少，故行数不同。
　　书遣於策。（策，简也。遣犹送也。谓所当藏物茵以下。）
　　[疏]“书遣於策”。
　　○注“策简”至“以下”。
　　○释曰：云“策，简”者，编连为策，不编为简，故《春秋左氏传》云南史氏执简以往，上书云方，此言书遣於策，不同者，《聘礼》记云“百名以上书於策，不及百名书於方”，以宾客赠物名字少，故书於方，则尽遣送死者。明器之等并赠死者玩好之物，名字多，故书之於策。策书明器之物，应在上文，而於此言之者，遣中并有赠物，故在宾客赠贿与之下特书也。
　　乃代哭如初。（棺柩有时将去，不忍绝声也。初，谓既小敛时。）
　　[疏]“乃代哭如初”。
　　○注“棺柩”至“敛时”。
　　○释曰：案《丧大记》大夫以上官代哭，士无官，以亲疏代哭。云“初谓既小敛时”者，案《丧大记》小敛之後乃代哭，初死直主人哭不绝声，士二日小敛，小敛主人懈怠，容更代而哭也。
　　宵，为燎于门内之右。（为哭者为明。）
　　[疏]“宵为”至“之右”。
　　○注“为哭者为明”。
　　○释曰：燎，大烛，必於门内之右门东者，奠於柩车西，鬼神尚幽ウ，不须明。柩车东有主人，阶有妇人，故於门右照之，为明而哭也。
　　厥明，陈鼎五于门外，如初。（鼎五，羊、豕、鱼、腊、鲜兽各一鼎也。士礼，特牲三鼎，盛葬奠加一等，用少牢也。如初，如大敛奠时。）
　　[疏]“厥明”至“如初”。
　　○注“鼎五”至“奠时”。
　　○释曰：自此尽“主人要节而踊”，论葬日之明，陈大遣奠於庙门外之事。知五鼎是“羊豕鱼腊鲜兽各一鼎”者，以下经云羊左胖，豕亦如之，鱼、腊、鲜兽皆如初，与少牢礼同，故知也。云“士礼，特牲三鼎”者，《特牲馈食礼》陈三鼎，故知也。云“盛葬奠加一等，用少牢也”者，以其常祭用特牲，今大遣奠与大夫常祭用少牢，同是盛此葬奠，故加一等用少牢也。云“如初，如大敛奠时”者，以其上迁祖奠时，云如殡谓如大敛，明此云如初亦如大敛，在庙门外及东方之馔也。虽如大敛，鼎数仍不同，以其大敛三鼎，此则五鼎。然大小敛时无黍稷，朔月则有黍稷，此葬奠又无黍稷者，大敛前无黍稷者，以其初死，至朔月乃有之，故郑注云至此乃有黍稷。今葬奠更无黍稷者，以其始死至殡，自启至葬，其礼同，故无黍稷亦同也。凡牢鼎数或多或少不同，若用特豚者，或一鼎，或三鼎，若《士冠礼》醮子及《婚礼》盥馈并小敛之奠，与朝祢之奠皆一鼎也。三鼎者，《婚礼》同牢，《士丧》大敛朔月迁祖及祖奠，皆三鼎，而以鱼、腊配之是也。其用少牢者，或三鼎，或五鼎，三鼎者，则《有司彻》云：“陈三鼎，如初。”以其绎祭杀之於正祭，故用少牢而鼎三也。五鼎者，少牢五鼎，大夫之常事，此葬奠，士摄之奠用少牢，亦五鼎。《聘礼》致飧，众介皆少牢，亦五鼎。《玉藻》诸侯朔月少牢，亦五鼎。其用大牢者，或七，或九，或十，或十二。其云七鼎九鼎者，《公食大夫》下大夫大牢鼎七，上大夫鼎九是也。鼎十与十二者，《聘礼》致飧於宾，饪一牢，鼎九，羞鼎三，是十二也。又云上介饪一牢，鼎七，羞鼎三，是其十。若然，案《郊特牲》云“鼎俎奇而笾豆偶”，以象阴阳，鼎有十与十二者，以其正鼎与陪鼎各别，数则为奇数也。
　　其实：羊左胖，（反吉祭也。言左胖者，体不殊骨也。）
　　[疏]“其实羊左胖”。
　　○注“反吉”至“骨也”。
　　○释曰：云“反吉祭也”者，以其《特牲》、《少牢》吉祭皆升右胖，此云“左胖”，故云反吉祭也。云“言左胖者，体不殊骨也”者，既言左胖，则左边共为一段，故云体不殊骨。虽然，下云“髀不升”，则除髀以下，专胳仍升之，则与上肩胁脊别升，则左胖仍为三段矣。而云体不殊骨，据脊胁以上，专胳已下，共为一，亦得为体不殊骨也。
　　髀不升，（周贵肩贱髀。古文髀作脾。）
　　[疏]“髀不升”。
　　○注“周贵肩贱髀”。
　　○释曰：云“髀不升”者，则专已上去之，取专胳已下。云“周贵肩贱髀”者，案《祭统》云：“殷人贵髀，周人贵肩。”故云髀不升。
　　肠五，胃五，（亦盛之也。）
　　[疏]“肠五胃五”。
　　○注“亦盛之也”。
　　○释曰：“亦盛之”者，以其不用《特牲》，而用《少牢》，是盛葬奠。案《少牢》用肠三，胃三，今加至五，亦是盛此奠也。
　　离肺。（离，扌奎。）
　　[疏]“离肺”。
　　○注“离扌奎”。
　　○释曰：此非直升肠胃，又升离肺者，案《少仪》云“牛羊之肺，离而不提心”，注云：“提犹绝也。奎刂离之，不绝中央少者，使易绝以祭耳。”此为食而举，亦名举肺也。
　　豕亦如之，豚解，无肠胃。（如之，如羊左胖，髀不升，离肺也。豚解，解之如解豚，亦前肩、後肫、脊、胁而已。无肠胃者，君子不食溷腴。）
　　[疏]“豕亦”至“肠胃”。
　　○注“如之”至“溷腴”。
　　○释曰：云“亦如之”，郑云“如之，如羊左胖，髀不升，离肺也”者，谓豕与羊同者左胖，虽同，仍与羊异，以其羊则体不殊骨，上下共为二段，此豕之左胖则为四段矣，故别云“豚解”。豚解总有七段，今取左胖仍为四段矣。云“亦前肩、後肫、脊、胁而已”者，郑欲为四段与羊异也。云“君子不食溷腴”者，《礼记少仪》文。彼郑注云：“谓犬豕之属，食米者也。腴有似人秽。”引之者，证不取肠胃之义也。
　　鱼、腊，鲜兽，皆如初。（鲜，新杀者，士腊用兔。加鲜兽而无肤者，豕既豚解，略之。）
　　[疏]“鱼腊”至“如初”。
　　○注“鲜新”至“略之”。
　　○释曰：云“士腊用兔”者，谓此腊是其乾者。云“鲜，新杀”者，二者皆用兔。必知“士腊用兔”者，虽无正文，案《少牢礼》，大夫腊用麋，郑云：“大夫用麋，士用兔与？”以无正文，故云“与”以疑之。此亦云士腊用兔，虽不云与，亦同疑可知。但士腊宜小，故疑用兔也。云“加鲜兽而无肤”者，豕既豚解略之者，以葬奠用少牢，摄盛则当有肤，与少牢同以豕，既豚解四段，丧事略，则无肤者，亦略之而加鲜兽也。
　　东方之馔：四豆，脾析、蜱醢、葵菹、蠃醢；（脾，读为鸡脾此之脾。脾析，百叶也。蜱，奉也。今文蠃为蜗。）
　　[疏]“东方”至“蠃醢”。
　　○注“脾读”至“为蜗”。
　　○释曰：陈鼎既讫，又陈东方之馔于主人之南，前辂之东，其豆有四：脾析一，蜱醢二，葵菹三，蠃醢四。案《周礼》郑注《醢人》云：“细切为诽齑，全物若为菹。”又云“齑菹之称，菜肉通。”又经不云菹者，类皆是齑，则此经云“脾析”者，即齑也。云“脾读为鸡脾比之脾”者，郑读之，欲见此脾虽与脾肾之脾同，正谓百叶名为脾析，故读音从鸡脾比之脾。时俗有此语，故读从之也。案《醢人》注云：“脾析，牛百叶也。”此不云牛者，彼天子礼，容有牛，此用少牢无牛，当是羊百叶，故不云牛也。云“蜱，奉也”者，即蛤也，知蜱即蛤者，以《周礼醢人》云“{庳虫}醢”，注云：“{庳虫}，蛤也。”此注云蜱，奉也。以蜱、{庳虫}是一物，故知蜱奉即{庳虫}蛤也。
　　四笾：枣、糗、栗、脯；（糗，以豆糗粉饵。）
　　[疏]“四笾枣糗栗脯”。
　　○注“糗以豆糗粉饵”。
　　○释曰：云“糗，以豆糗粉饵”者，案《笾人》云：“羞笾之实，糗饵粉。”郑云“此二物皆粉，稻米、黍米所为也。合蒸曰饵，饼之曰。糗者，捣粉熬大豆为饵，之粘著以粉之耳。饵言糗，言粉，互相足”者，此本一物，饵言糗，谓熬之亦粉之；言粉，捣之亦糗之。不言互文而云互相足者，凡言互文者，是二物各举一边而省文，故云互文。此糗与粉唯一物分为二，文皆语不足，故云互相足也。又案《笾人》羞有二边，糗饵及粉。此经直言糗，则举糗以见饵，而无，故郑云糗以豆糗粉饵也。
　　醴、酒。（此东方之馔，与祖奠同，在主人之南，当前辂，北上，巾之。）
　　[疏]“醴酒”。
　　○注“此东”至“巾之”。
　　○释曰：郑知义然者，案下记云：“祝馔祖奠于主人之南，当前辂，北上，巾之。”注云：“既祖祝乃馔。”以此言之，祝馔祖奠即是还柩乡外，乃馔之于主人之南，自还柩车，至此馔葬奠，柩车未动，则此葬奠，东方之馔亦馔于主人之南，当与前同处，故注云“与祖奠同，在主人之南”。但祖奠与大敛奠同二豆二笾，此葬奠四豆四笾，笾豆虽不同，而同处耳。云“北上”者，盖两С在北，次南馔四豆，豆南馔四笾也。
　　陈器。（明器也。夜敛藏之。）
　　[疏]“陈器”。
　　○注“明器”至“藏之”。
　　○释曰：陈馔已讫，又陈明器也。本作夜敛，似写误，云“敛”者，以其上朝祖之日已陈明器，此复陈之者，由朝祖至夜敛藏之，至此厥明更陈之也。
　　灭燎。执烛，侠辂，北面。（彻与葬奠也。）
　　[疏]“灭燎至北面”。
　　○注“彻与葬奠也”。
　　○释曰：昨日朝祖，日至夕云“宵为燎于门内之右”，至此灭燎。既灭，二人执烛侠辂北面，一人在辂东，一人在辂西，辂西者祖奠，辂东者葬奠之馔，故注云“彻与葬奠也”。
　　宾入者，拜之。（明自启至此，主人无出礼。）
　　[疏]“宾入者拜之”。
　　○注“明自”至“出礼”。
　　○释曰：此时有吊葬之宾，主人皆不出迎，但在位拜之。所以不出迎者，既启之後，既睹尸柩，不可离位以迎宾，唯有君命乃出，故注云“明自启至此，主人无出礼”也。
　　彻者入，丈夫踊。设于西北，妇人踊。（犹阼阶升时也，亦既盥乃入。入由重东，而主人踊，犹其升也。自重北西面而彻，设於柩车西北，亦由序西南。）
　　[疏]“彻者”至“人踊”。
　　○注“犹阼”至“西南”。
　　○释曰：云“彻者入”者，谓将设葬奠，先彻祖奠，故云彻者入。入谓祝与执事彻祖奠者，亦既盥乃入，由重东而主人踊，至彻讫，设柩车西北，则妇人踊也。云“犹阼阶升”者，谓彻小敛奠者，门外盥讫，入，升自阼阶，丈夫踊。今彻者亦门外盥讫，入由重东，主人踊，故云“犹其升”也。云“自重北西面而彻，设於柩车西北，亦犹序西南”者，此彻祖奠设於柩车西北，亦犹小敛、大敛、朔月奠设于序西南也。
　　彻者东。（由柩车北，东葬奠之馔。）
　　[疏]“彻者东”。
　　○注“由柩”至“之馔”。
　　○释曰：以其彻讫当设葬，奠故彻者由柩车北，东葬奠之馔，取而设于柩车西也。知由柩车北而东者，以其彻者设于柩车西北而云彻者东，若柩车南不得云彻者东，故知在柩车北，东行也。
　　鼎入。（举入陈之也。陈之盖於重东北，西面北上如初。）
　　[疏]“鼎入”。
　　○注“举入”至“如初”。
　　○释曰：以其彻者既祖，当设葬奠，故五鼎皆入陈也。云“陈之也，盖於重东北西面北上如初”者，以其上篇小敛奠，举鼎入阼阶前，西面错。大敛奠云举鼎入西面，北上。又朔月奠云鼎入皆如初。其迁祖奠云陈鼎皆如殡，则皆在阼阶下西面，北上。今此但云“鼎入”，不言如初，无正文，故云“盖”以疑之。既疑而知在东北西面北上者，以其奠祭在室，掌设者皆陈鼎於阼阶下西面，如大、小敛，故知也。
　　乃奠，豆西上，纟青。笾，蠃醢南，北上，纟青。（笾蠃醢南，辟醴酒也。）
　　[疏]“乃奠”至“上纟青”。
　　○注“笾蠃”至“酒也”。
　　○释曰：云“笾蠃醢南，辟醴酒也”者，如上所馔，则先馔脾析於西南，次北脾醢，次东葵菹，次南蠃醢，陈设要方，则四笾宜亦设於脾析，已南纟青之为次。今不於脾析已南为次，而发蠃醢已南为次，故知辟醴酒。醴酒当设在脾析之南可知也。
　　俎二以成，南上，不纟青，特鲜兽。（成犹并也。不纟青者，鱼在羊东，腊在豕东。古文特为俎。）
　　[疏]“俎二”至“鲜兽”。
　　○注“成犹”至“为俎”。
　　○释曰：知俎二以并不纟青者，若纟青，则宜先设羊於西南，次北设豕，次东设鱼，次南设腊。今於西南设羊，次北豕，以鱼设于羊东，设腊于鱼北，还从南为始，是不纟青也。其鲜兽在北，北无偶，故云“特”也，是以郑云“不纟青者鱼在羊东，腊在豕东”也。
　　醴酒在笾西，北上。（统於豆也。）
　　[疏]“醴酒”至“北上”。
</div>
    <div class="pagination">
<a href="仪礼注疏_page88.html">上一页</a><span>...</span><a href="仪礼注疏_page84.html">84</a><a href="仪礼注疏_page85.html">85</a><a href="仪礼注疏_page86.html">86</a><a href="仪礼注疏_page87.html">87</a><a href="仪礼注疏_page88.html">88</a><span class="current-page">89</span><a href="仪礼注疏_page90.html">90</a><a href="仪礼注疏_page91.html">91</a><a href="仪礼注疏_page92.html">92</a><a href="仪礼注疏_page93.html">93</a><a href="仪礼注疏_page94.html">94</a><span>...</span><a href="仪礼注疏_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
