<!DOCTYPE html>
<html>
<head>
    <meta charset="UTF-8">
    <title>仪礼经传通解 - 第 14 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼经传通解 - 第 14 页/共 47 页</h1>
    <div class="content">　　司射犹挟一个去扑与司马交于阶前适阼阶下北面请释获于公【犹守故之辞于此言之者司射既诱射恒执弓挟矢以掌射事备尚未知当教之也今三耦卒射众足以知之矣犹挟之者君子不必也】公许反搢扑遂命释获者设中以弓为毕北面【北面立于所设巾之南当视之也乡射礼曰设中南当楅西当西序】太史释获小臣师执中先首坐设之东面退太史实八算于中横委其余于中西兴共而俟【先犹前也命大史而小臣师设之国君官多也小臣师退反东堂下位乡射礼曰横委其余于中西南末　疏曰此不见执算之人按乡射释获者执鹿中一人执算以从之彼臣礼官少释获者自执中设之尚使人执算况国君官臣多太史不自执中岂得自执算明亦使人执之但文不备也】司射西面命曰中离维纲扬触梱复公则释获众则不与【离犹过也猎也侯有上下纲其邪制躬舌之角者为维或曰维当为绢绢为纲耳触者谓矢中他物扬而触侯也梱复谓矢至侯不着而还复复反也公则释获优君也众当中鹄而着古文梱作魁　疏曰离维纲离犹过也猎也谓矢过猎因着维与纲也维者谓上躬上舌下躬下舌两头皆有角以小绳缀角而系之于植纲者谓上纲下纲皆出舌八尺亦用绳为之所以系侯于植者然则纲与维皆用绳为之故矢或离纲或离维也或曰维当为绢绢纲耳者郑更为一义谓非是缀角之绳乃止下纲之耳也按纲耳即笼纲以布为之梓人谓之縜而此谓之绢字虽异而音则同】唯公所中中三侯
　　皆获【值中一侯则释获　疏曰云中三侯皆释获则离维纲及扬触梱复亦释之不言者以中为主也】释获者命小史小史命获者【传告服不使知此司射所命　疏曰据在大侯而言告服不则参侯干侯告可知举逺见近】司射遂进由堂下北面视上射命曰不贯不释上射揖司射退反位【贯犹中也射不中鹄不释算古文贯作关疏曰按上文公则释获言之则此据除君而言也】释获者坐取中之八算改实
　　八算兴执而俟【执所取算】乃射若中则释获者毎一个释一算上射于右下射于左若有余算则反委之【委余算礼贵异】又取中之八算改释八算于中兴执而俟三耦卒射右再射释获
　　宾降取弓矢于堂西【不敢与君并俟告取之以升俟君事毕　疏曰下云司射告射于公小射正取公之决拾并授弓拂弓是君得告乃取弓矢是不敢与君并俟告也云取之以升俟君事毕者按下又云公将射则宾降适堂西袒决遂执弓搢三挟一个升自西阶是君事毕乃尔今此但取之以俟非即袒决遂也葢去射时尚逺不可以即袒】诸公卿则适次继三耦以南【言继三耦明在大夫北　疏曰言适次者但射位在堂东次在洗东南今诸公卿东南适次前北至三耦之南以次西面立明在大夫之北也】公将射则司马师命负侯皆执其旌以负其侯而俟【君尊若始焉　疏曰按上始时司马命负侯三耦将射司马命去侯今三耦卒射君将射司马师更命负侯是君尊若始焉】司马师反位仆人埽侯道【新之】司射去扑适阼阶下告射于公公许适西阶东告于宾【告当射也今文曰阼阶下无适】遂搢扑反位小射正一人取公之决拾于东坫上一小射正授弓拂弓皆以俟于东堂【授弓当授大射正拂弓去尘　疏曰据此经上下或云大射正或云司射或云小射正当是大射正一人为上司射次之司射或谓之小射正若然大射正与司射各一人据其行事小射正不止一人而已如此文既云小射正一人又云一小射正则小射正二人也云授弓当授大射正者下云大射正执弓以袂以授弓明此授弓者当授大射正也】公将射则宾降适堂西袒决遂执弓搢三挟一个升自西阶先待于物北北一笴东面立【不敢与君并笴矢干东面立乡君也　疏曰前文宾降适堂西取弓矢无宾升堂之文但文不具其实即升矣是以此文云宾降笴矢干按周礼矢人矢干长三尺则此宾立于物北三尺矣】司马升命去侯如初还右乃降释弓反位【还右还君之右也犹出下射之南还其后也今文曰右还疏曰知还右为还君之右者按上文初射时司马立于物间南扬弓命去侯讫出于下射之南还其后降自西阶释弓反位今此宾为上射君为下射故知为还君之后也】公就物小射正奉决拾以笥大射正执弓皆以从于物【笥萑苇器大射正舍司正亲其职】小射正坐奠笥于物南遂拂以巾取决兴赞设决朱极三【极犹放也所以韬指利放也以朱韦为之三者食指将指无名指无极放契于此指多则痛小指短不用】小臣正赞袒公袒朱襦卒袒小臣正退俟于东堂小射正又坐取拾兴赞设拾以笥退奠于坫上复位【旣袒乃设拾拾当以韝襦上　疏曰拾当拾敛肤体宜在朱襦之上故既袒乃设拾乡射云袒决遂以其无襦故遂与决得俱时设若大夫对士射袒纁襦设遂亦当在袒后】大射正执弓以袂顺左右隈上再下壹左执弣右执箫以授公公亲揉之【顺放之也隈弓渊也揉宛之观其安危也今文顺为循古文揉为纽　疏曰以袂向下于弓隈顺放之考工记弓人云其弓安其弓危以弓弱者为危弓强者为安则此云观安危者谓试弓之强弱】小臣师以巾内拂矢而授矢于公稍属【内拂恐尘及君也稍属不搢矢】大射正立于公后以矢行告于公【若不中使君当知而改其度】下曰留上曰扬左右曰方【留不至也扬过去也方出旁也】公旣发大射正受弓而俟拾发以将乘矢【公下射也而先发不留尊也疏曰按上三耦射者上射射讫乃次下射故郑云尔】公卒射小臣师以巾退反位大射正受弓【受弓以授有司于东堂】小射正以笥受决拾退奠于坫上复位大射正退反司正之位小臣正赞袭公还而后宾降释弓于堂西反位于阶西东面【阶西东面宾降位　疏曰上文宾受献讫降立于阶西东面】公即席司正以命升宾宾升复筵而后卿大夫继射诸公卿取弓矢于次中袒决遂执弓搢三挟一个出西面揖揖如三耦升射卒射降如三耦适次释弓说决拾袭反位众皆继射释获皆如初【诸公卿言取弓矢众言释获互言也　疏曰此公与宾复升即位者公卿以下当继射公与宾当观之故升就位也】卒射释获者遂以所执余获适阼阶下北面告于公曰左右卒射【司射不告者释获者于是有事宜终之也余获余算也无余算则无所执古文曰余算】反位坐委余获于中西兴共而俟司马袒执弓升命取矢如初负侯许诺以旌负侯如初司马降释弓如初小臣委矢于楅如初【司马司马正于是司马师亦坐乘矢　疏曰皆言如初故郑按上文而言也】宾诸公卿大夫之矢皆异束之以茅卒正坐左右抚之进束反位【异束大夫矢尊殊之也正司马正也进前也又言束整结之示亲也　疏曰公卿皆异束但言大夫者公卿自相对其矢俱束之及其脱之亦拾取但三耦之内大夫以士耦之士矢不束大夫束之故曰尊殊之】宾之矢则以授矢人于西堂下【是言矢人则纳射器之有司各以其器名官职不言君矢小臣以授矢人于东堂下可知　疏曰知者以小臣取矢明取之以授矢人】司马释弓反位而后卿大夫升就席【此言其升前小臣委矢于楅　疏曰按上文司马降释弓如初在小臣委矢之上其司马降释弓之时卿大夫即升就席委矢当依司马命取矢之下不失其次故不即见卿大夫升事是以于此特言司马降释弓与卿大夫升为节耳故郑亦言其次第也】
　　右公及诸公卿大夫射　记君射则为下射上射退于物一笴既发则答君而俟【答对也此以下杂记也今文君射则为下】君乐作而后就物君袒朱襦以射【君尊】小臣以巾执矢以授【君尊不搢矢不挟矢授之稍属】若饮君如燕则夹爵【谓君在不胜之党也宾饮君如燕宾媵觚于公之礼则夹爵夹爵者君既卒爵复自酌】君国中射则皮树中以翿旌获白羽与朱羽糅【国中城中也谓燕射也皮树兽名以翿旌获尚文徳也今文皮树为繁竖糅为縚古文无以】于郊则闾中以旌获【于郊谓大射也大射于大学王制曰小学在公宫之左大学在郊闾兽名如驴一角或曰如驴歧蹄周书曰北唐以闾析羽为旌】于竟则虎中龙旜【于竞谓与邻国君射也画龙于旜尚文章也通帛为旜】大夫兕中各以其物获【兕兽名似牛一角】士鹿中翿旌以获【谓小国之州长也用翿为旌以获无物也古文无以获】唯君有射于国中其余否【臣不习武事于君侧也古文有作又今文无其余否】君在大夫射则肉袒【不袒纁襦厌于君也今文无射　此一节并乡射记文今移在此】
　　司射适阶西释弓去扑袭进由中东立于中南北面视算【释弓去扑射事已也　疏曰矢亦去之是以下文司射执弓挟一个搢扑明此时去矢后更挟之】释获者东面于中西坐先数右获【固东面矣复言之者少南就右获】二算为纯【纯犹全也耦隂阳也】一纯以取实于左手十纯则缩而委之【缩从也于数者东西为从古文缩皆作蹙】毎委异之【易校数】有余纯则横诸下【又异之也自近为下】一算为竒竒则又缩诸纯下【乂从之】兴自前适左【从中前北也更端故起】东面坐【少北于故】坐兼敛算实于左手一纯以委十则异之【变于右也】其余如右获【谓所缩所横者】司射复位释获者遂进取贤获执之由阼阶下北面告于公【贤获胜党之算也执之者齐而取其余】若右胜则曰右贤于左若左胜则曰左贤于右以纯数告若有竒者亦曰竒【告曰某贤于某若干纯若干竒】若左右钧则左右各执一算以告曰左右钧还复位坐兼敛算实八算于中委其余于中西兴共而俟
　　右取矢视算
　　司射命设丰【当饮不胜者射爵】司宫士奉丰由西阶升北面坐设于西楹西降复位胜者之弟子洗觯升酌散南面坐奠于丰上降反位【弟子其少者也不授者射爵犹罚爵略之　疏曰自此以上其疏见于乡射于此不复言按献酬之爵皆手授罚爵不手授此饮射爵亦不手授故云犹罚爵略之也然大夫已上皆手授尊之故下注云授爵而不奠丰尊大夫也其三耦之内虽大夫亦取于丰者以其作三耦与众耦同事故不复殊之】司射袒执弓挟一个搢扑东面于三耦之西命三耦及众射者胜者皆袒决遂执张弓【执张弓言能用之也右手挟】不胜者皆袭说决拾郤左手右加弛弓于其上遂以执弣【固袭説决拾矣复言之者起胜者也不胜者执弛弓言不能用之也两手执弣无所挟也　疏曰射毕之时皆就次袭说决拾矣今以胜者更袒决遂故复言不胜袭说决拾欲与胜者相起发也】司射先反位【居前侯所命入次而来饮】三耦及众射者皆升饮射爵于西阶上【不胜之党无不饮　疏曰大射者所以择士以助祭适不幸而在不胜之党虽数中亦受罚及论其艺虽饮射爵亦得助祭或但在胜党不饮罚爵若不数中亦不得助祭葢饮罚据一党而言助祭取一身之艺义故不同也】小射正作升饮射爵者如作射一耦出揖如升射及阶胜者先升堂少右【先升尊贤也少右辟饮者亦因相饮之礼然　疏曰乡饮酒乡射献酬之礼献者在右酬者在左故云亦也】不胜者进北面坐取丰上之觯兴少退立卒觯进坐奠于丰下兴揖【立卒觯不祭不拜受罚不备礼也右手执觯左手执弓　疏曰按乡饮酒皆祭坐卒爵拜既爵故此决以受罚不备礼也云右手执觯左手执弓者以其执弛弓不释于地明知未饮时两手执弓今受罚爵右手执爵为便左手执弓可知】不胜者先降【后升先降略之不由次也降而少右复并行　疏曰少右辟升者在左】与升饮者相左交于阶前相揖适次释弓袭反位仆人师继酌射爵取觯实之反奠于丰上退俟于序端【仆人师酌者君使之代弟子也自此以下辩为之酌】升饮者如初三耦卒饮若宾诸公卿大夫不胜则不降不执弓耦不升【此耦谓士也诸公卿或阙士为之耦者不升其诸公卿大夫相为耦者不降席重耻尊也　疏曰大夫坐于上士立于下故知此耦谓士也】仆人师洗升宾觯以授宾诸公卿大夫受觯于席以降适西阶上北面立饮卒觯授执爵者反就席【虽尊亦西阶上立饮不可以已尊枉正罚也授爵而不奠丰尊大夫也】若饮公则侍射者降洗角觯升酌散降拜【侍射宾也饮君则不敢以为罚从致爵之礼也　疏曰用觯即兕觥罚爵也以兕角为之容三升此谓宾自酌用之如饮君即下文所言象觯亦从献宾之爵不敢用罚爵也】公降一等小臣正辞宾升再拜稽首公答再拜宾坐祭卒爵再拜稽首公答再拜宾降洗象觯升酌膳以致下拜小臣正辞升再拜稽首公答再拜公卒觯宾进受觯降洗散觯升实散下拜小臣正辞升再拜稽首公答再拜【宾复酌自饮者夹爵也但无致爵则无以异于燕也夹爵亦所以耻公也所谓若饮君燕则夹爵】宾坐不祭卒觯降奠于篚阶西东面立【不祭象射爵】摈者以命升宾实升就席【摈者司正也今文席为筵】若诸公卿大夫之耦不胜则亦执弛弓特升饮【此耦亦谓士也特犹独也以尊为耦而又不胜使之独饮若无伦匹孤贱也】众皆继饮射爵如三耦射爵辩乃彻丰与觯【彻除也】
　　右饮不胜者【若饮君则夹爵见前章】
　　司宫尊侯于服不之东北两献酒东面南上皆加勺设洗于尊西北篚在南东肆实一散于篚【为大侯获者设尊也言尊侯者获者之功由侯也不于初设之者不敢必君射也君不射则不献大侯之获者散爵名容五升　疏曰按上张侯先设大侯以大射者为祭择士人君不可不亲故夺其尊使之必射而豫张大侯至于设大侯之尊必俟君射讫乃设之者许其自优暇容有不射之理是以不射则不设射乃设之也云散爵名容五升者按韩诗传云一升曰爵二升目觚三升曰觯四升曰角五升曰散是其散容五升也】司马正洗散遂实爵献服不【言服不者着其官尊大侯也服不司马之属掌养猛兽而数扰之者洗酌皆西面　疏曰自此已前皆以事名之于此始着其官是尊大侯也服不掌养猛兽教之使扰驯人意象王者服不服诸侯使归服王者云洗酌皆西面者以其设尊设洗皆东面故知洗爵酌酒皆西面向之也若然献旅食尊后酌者为背君此西面不嫌背君以其南统于侯故也】服不侯西北三歩北面拜受爵【近其所为献　疏曰服不得献由侯所为故不近乏而近侯】司马正西面拜送爵反位【不俟卒爵略贱也此终言之献服不之徒乃反位疏曰服不祭侯而后卒爵今司马反位在未祭侯之前是略贱也虽不俟卒爵然亦必兼献其徒而后始反位葢大侯尊服不与其徒皆在获所既献服不必兼献其徒但经文不具故郑谓反位者必该其终言之非止于献一人下注云司马正皆献之是也】宰夫有司荐庶子设折俎【宰夫有司宰夫之吏也乡射记曰获者之俎折脊胁肺】卒错获者适右个荐俎从之【不言服不言获者国君大侯服不负侯其徒居乏待获变其文容二人也司马正皆献之荐俎已错乃适右个明此献己已归功于侯也适右个由侯内乡射记曰东方谓之右个疏曰按上注云天子服不氏下士一人徒四人掌以旌居乏待获郑言容二人者欲见服不与徒二人皆得】
　　【献故郑云司马正皆献之云适右个由侯内者以其既祭左个次祭右个乃祭于中故云适右个由侯内】获者左执爵右祭荐俎二手祭酒【祭俎不奠爵不备礼也二手祭酒者获者南面于俎北当为侯祭于豆间爵反注为一手不能正也此荐俎之设如于北面人焉天子祝侯曰唯若寜侯无或若女不寜侯不属于王所故抗而射女彊饮彊食贻女曾孙诸侯百福诸侯以下祝辞未闻　疏曰祭俎者谓祭俎上肺但肺有二种此云祭是祭肺也非是离肺知者按乡射记云获者之俎折脊胁肺臑又曰释获者之俎折脊胁肺皆有祭则此俎祭肺亦离肺若然凡祭祭肺皆不奠爵是其常云此不奠爵不备礼者但祭肺离肺两有祭肺不奠爵若空有祭肺亦不奠爵今祭俎不奠故云不备礼】适左个祭如右个中亦如之【先祭个后中者以外即之至中若神在中乡射礼曰献获者俎与荐皆三祭　疏曰以其左右及中故三祭非谓一处有三祭】卒祭左个之西北三歩东面【北乡受献之位也不北面者嫌为侯卒爵　疏曰前服不受献之时侯西北面者欲归功于侯故也今卒爵虽同旧处而东面者以其前受献为已今卒爵还为已卒爵故东面是以云不北面者嫌为侯卒爵也】设荐俎立卒爵【不言不拜旣爵司马正已反位不拜可知也乡射礼曰获者荐右东面立饮】司马师受虚爵洗献仆人与巾车获者皆如大侯之礼【仆人埽侯道巾车张大侯及参侯干侯之获者其受献之礼如服不也仆人巾车于服不之位受之功成于大侯也不言量人者此自后以及先可知　疏曰巾车张大侯者举尊者而言其参侯干侯亦张之上文司马遂命量人巾车张三侯是也云及参侯干侯之获者以上文已献大侯获者明此是糁侯豻侯之获者可知云仆人巾车于服不之位受之者以仆人巾车素无其位而经云如大侯之礼明就大侯之位受献是以郑云功成于大侯也】卒司马师受虚爵奠于篚【获者之篚】获者皆执其荐庶子执俎从之设于乏少南【少南为复射妨旌也仆人巾车量人自服不而南　疏曰知自服不而南者虽无正文以其受献于服不之位明继服不而南可知】服不负侯而俟右献服不
　　司射适阶西去扑适堂西释弓说决拾袭适洗洗觚升实之降献释获者于其位少南【献释获者与获者异文武不同也去扑者扑不升堂也少南辟中　疏曰以其献获者于侯西北面受献归功于侯是其武献释获者升堂酌酒东面献之就释算之所是其文故云文武不同】荐脯醢折俎皆有祭【俎与服不同唯祭一为异　疏曰云俎与服不同者以其俱用一俎云唯祭一为异者上祭侯之俎有三此释获者正唯一祭耳】释获者荐右东面拜受爵司射北面拜送爵释获者就其荐坐左执爵右祭脯醢兴取肺坐祭遂祭酒【祭俎不奠爵亦贱不备礼】兴司射之西北面立卒爵不拜旣爵司射受虚爵奠于篚释获者少西辟荐反位【辟荐少西之者为复射妨司射视算亦辟俎也】右献释获
　　司射适堂西袒决遂取弓挟一个适阶西搢朴以反位【为将复射】司射倚扑于阶西适阼阶下北面请射于公如初【不升堂宾诸公卿大夫既射矣闻之可知】反搢朴适次命三耦皆袒决遂执弓序出取矢【向言拾是言序互言耳】司射先反位【言先先三耦也司射既命三耦以入次之事即反位三耦入次袒决遂执弓挟矢乃出反次外西面位向不言司射先反位三耦未有次外位无所先也　疏曰向谓第一番之时但言司射反位而不言先是以决之】三耦拾取矢如初小射正作取矢如初【小射正司射之佐作取矢礼杀代之】三耦既拾取矢诸公卿大夫皆降如初位与耦入于次皆袒决遂执弓皆进当楅进坐说矢束上射东面下射西面拾取矢如三耦【皆进当楅进三耦揖之位也凡继射命耦而已不作射不作取矢从初　疏曰云凡继射命耦而已不作射不作取矢从初者言凡继射命耦者前三耦卒射后大夫降至三耦之南西面北上司射东面于大夫西比耦大夫与大夫命上射曰某御于子命下射曰子与某子射卒遂比众耦云云至公即席后宾升阶复位还筵而后卿大夫继射后众皆继射释获皆如初注云诸公卿言取弓矢众言释获互言也既司射注司射所作唯上耦是此文小射正但作三耦拾取矢公以下亦无作拾文故曰不作取矢从初从三耦法也】若士与大夫为耦士东面大夫西面大夫进坐说矢束退反位【说矢束自同于三耦谦也　疏曰三耦是士之束既是大夫若束则异于三耦故云说矢束自同于三耦谦也】耦揖进坐兼取乘矢兴顺羽且左还毋周反面揖【兼取乘矢不敢与大夫拾】大夫进坐亦兼取乘矢如其耦北面搢三挟一个揖进大夫与其耦皆适次释弓说决拾袭反位诸公卿升就席【大夫反位诸公卿乃升就席大夫与已上下位　疏曰诸公卿大夫自为耦者拾取矢在前大夫与士耦者说矢束拾取矢在后今待大夫反位公卿乃升就席者葢公卿乃上大夫与大夫同爵但上下有异耳故上大夫待下大夫反位乃后升就席】众射者继拾取矢皆如三耦遂入于次释弓矢说决拾袭反位司射犹挟一个以作射如初一耦揖升如初司马升命去侯负侯许诺司马降释弓反位
　　右三请射
　　司射与司马交于阶前倚扑于阶西适阼阶下北面请以乐于公公许【请奏乐以为节也始射获而未释获复释获复用乐行之君子之于事也始取苟能中课有功终用成法教化之渐也射用应乐为难孔子曰射者何以聼循声而发发而不失正鹄者其唯贤者乎疏曰云请奏乐以为节也者谓若天子驺虞九节诸侯貍首七节大夫采苹士采蘩皆三节云始射获而未】
　　【释获者谓第一番三耦射中时虽唱获未释算云复释获者谓第二番众耦皆射释算未作乐云复用乐行之者谓第三番射非直释算复用乐焉云射用应乐为难者但礼射其容体比于礼其节比于乐又须中于侯名为应乐节】司射反搢扑东面命乐正曰命用乐【言君有命用乐射也乐正在工南北面　疏曰此时工在洗东西面乐正在工南北面司射在西阶下东面经云命乐正者东面遥命之】乐正曰诺司射遂堂下北面眡上射命曰不鼓不释【不与鼔节相应不释算也鼔亦乐之节学记曰鼔无当于五声五声不得不和凡射之鼔节投壶其存者也周礼射节天子九诸侯七卿大夫以下五　疏曰射之鼔节多少无文今礼记投壶篇图出鲁鼔薛鼓云取半以下为投壶节尽用之为射节是其投壶存者也】上射揖司射退反位乐正命大师曰奏貍首间若一【乐正西面受命左还东面命大师以大射之乐章使奏之也貍首逸诗曾孙也貍之言不来也其诗有射诸侯首不朝者之言因以名篇后世失之谓之曾孙曾孙者其章头也射义所载诗曰曾孙侯氏是也以为诸侯射节者采其既有弧矢之威又言小大莫处御于君所以燕以射则燕则誉有乐以时防君事之志也间若一者调其声之疏数重节　疏曰重节谓必疏数如一者重此乐节故也】大师不兴许诺乐正反位奏貍首以射三耦卒射宾待于物如初公乐作而后就物稍属不以乐志其他如初仪【不以乐志君之射仪迟速从心其发不必应乐辟不敏也志意所拟度也春秋传曰吾志其目　疏曰春秋传定八年公侵齐门于阳州其时鲁人顔息射人中眉退曰我无勇吾志其目也是志是意所拟度也】卒射如初宾就席诸公卿大夫众射者皆继射释获如初卒射降反位释获者执余获进告左右卒射如初右三射用乐
　　司马升命取矢负侯许诺司马降释弓反位小臣委矢司马师乘之皆如初司射释弓视算如初释获者以贤获与钧告如初复位
　　右取矢视算
　　司射命设丰实觯如初遂命胜者执张弓不胜者执弛弓升饮如初卒退丰与觯如初司射犹袒决遂左执弓右执一个兼诸面镞适次命拾取矢如初【侧持矢曰执面犹尚也兼矢于尚镞将止变于射也疏曰上文皆云挟一个此经云执一个方持矢曰挟以其将射故也侧持矢曰执谓兼矢于而镞向上将止变于射也按乡射礼云矢不挟兼诸弣彼不言面镞而此言面镞彼言兼弣而此不言兼弣各举一邉省文之义】司射反位三耦及诸公卿大夫众射者皆袒决遂以拾取矢如初矢不挟兼诸面镞退适次皆授有司弓矢袭反位【不挟亦谓执之如司射】卿大夫升就席司射适次释弓说决拾去扑袭反位司马正命退楅解纲小臣师退楅巾车量人解左下纲司马师命获者以旌与荐俎退【解犹释也今文司马师无司马】司射命释获者退中与算而俟【诸所退射器皆俟备君复射释获者亦退其荐俎　疏曰射已三番于后或射或否臣不敢必君射故备拟之也前辟荐俎今既退中与算荐俎不可虚留明亦退之可知】
　　右饮不胜者
　　公又举奠觯唯公所赐若宾若长以旅于西阶上如初大夫卒受者以虚觯降奠于篚反位
　　右公为大夫举旅
　　司马正升自西阶东楹之东北面告于公请彻俎公许【射事既毕礼杀人倦宜彻俎燕坐】遂适西阶上北面告于宾宾北面取俎以出诸公卿取俎如宾礼遂出授从者于门外【自其从者】大夫降复位【门东北面位　疏曰大夫虽无俎以宾及公卿皆送俎不可独立于堂故降复位云门东北面位者谓初小臣纳卿大夫门东北面揖位】庶子正彻公俎降自阼阶以东【降自阼阶若亲彻也以东去藏】
　　右彻俎
　　宾诸公卿皆入门东面北上【诸公卿不入门而右以将燕亦因从宾】司正升宾宾诸公卿大夫皆说屦升就席公以宾及卿大夫皆坐乃安【向命以我安臣于君尚犹踧踖至此乃敢安】羞庶羞【羞进也庶众也所进众羞谓肝膋狗胾醢也或有炮龞脍鲤雉兎鹑鴽　疏曰大射先行燕礼燕法其牲唯有狗又按内则云肝膋取狗肝一幪之以其膋濡炙之举燋其膋不蓼注云膋肠间脂故知此羞中有肝膋也又知有狗胾醢者以公食大夫有牛胾炙羊胾炙豕胾炙此燕无三牲故知胾醢亦用狗】大夫祭荐【燕乃祭荐不敢于盛成礼疏曰此大夫卑不敢与公卿同时于盛成礼也】司正升受命皆命公曰众无
　　不醉宾及诸公卿大夫皆兴对曰诺敢不醉皆反位坐【皆命者命宾命诸公命卿大夫皆乡其位也兴对必降席敬也司正退立西序端　疏曰此经直云兴不言降席郑知降席者以云反坐故知降席也上文以我安宾不降席者彼直云安未尽殷勤故不降此命使醉是尽殷勤故兴降加敬也知司正退立西序端者按司正监酒此将献士事未讫亦如乡饮酒监旅时立于西序端也】
　　右燕
　　主人洗酌献士于西阶上士长升拜受觯主人拜送【献士用觯士贱也今文觯作觚　疏曰上献大夫已上用觚觚二升觯三升用大者贱用小者尊故云士贱也】士坐祭立饮不拜旣爵其他不拜坐祭立饮【其他谓众士升不拜受爵疏曰上云长谓士中之长次云士谓长已下下云其他谓众士者以下经旅食谓庶人在官故知此非府史】
　　【以下】乃荐司正与射人于觯南北面东上司正为上【司正射人士也以齿受献旣乃荐之也司正大射正也射人小射正略其佐　疏曰按燕礼荐司正与射人一人司士一人执幂二人此小射正执事非一人皆当同荐不言其数者略之故文不具】辩献士士既献者立于东方西面北上乃荐士【士既献易位者以卿大夫在堂臣位尊东也毕献荐之略贱】祝史小臣师亦就其位而荐之【亦者亦士也辩献乃荐也祝史门东北面东上】主人就士旅食之尊而献之旅食不拜受爵坐祭立饮【主人既酌西面士旅食北面受之不洗者于贱略之　疏曰知主人既酌西面士旅食北面受之者以其不可背君南面授故知位之如此若然太史等亦北面则亦西面授酒也其小臣师等按上文位在阼阶东南自然北面授】主人执虚爵奠于篚复位
　　右献士及祝史
　　宾降洗升媵觯于公酌散下拜公降一等小臣正辞宾升再拜稽首公答再拜【宾受公赐多矣礼将终宜劝公序厚意也今文觯为觚公答拜无再拜　疏曰上文为宾为卿为大夫举旅皆臣自致爵今此其宾为士举旅行酬因得为宾致爵于君故郑云序宾厚意也】宾坐祭卒爵再拜稽首公答再拜宾降洗象觚升酌膳坐奠于荐南降拜小臣正辞宾升成拜公答拜宾反位【反位反席也此觚当为觯　疏曰自此以前宾位在西阶下东面无席户牖之间位则有席此宾升成拜不言降反位明反位者反于户牖之间席位觚当为觯者凡旅酬皆用觯献士尚用觯故知觚当为觯下经觚亦当为觯】公坐取宾所媵脉兴唯公所赐受者如初受酬之礼降更爵洗升酌膳下再拜稽首小臣正辞升成拜公答拜乃就席坐行之【坐行之若今坐相劝酒】有执爵者【士有盥升主酌授之　疏曰下文云士有执膳爵者有执散爵者故知士有盥升主酌授之】唯受于公者拜【公所赐者拜其余则否】司正命执爵者爵辩卒受者兴以酬士【欲令均　疏曰以堂上公卿大夫旅徧并堂下之士也】大夫卒受者以爵兴西阶上酬士士升大夫奠爵拜士答拜【兴酬士者士立堂下与上坐者异也　疏曰向来堂上相旅皆坐相酬执爵者行之大夫未受酬者当与士相酬士立堂下与上坐者异故大夫兴而立酬也】大夫立卒爵不拜实之士拜受大夫拜送士旅于西阶上辩【祝史小臣师旅食皆及焉】士旅酌【旅序也士以次自酌相酬无执爵者】
　　右宾为士举旅
　　若命曰复射则不献庶子【献庶子则正礼毕后无事疏曰献酬之礼庶子以下最后得献复射在献庶子之前】司射命射唯欲【司射命宾及诸公卿大夫射欲者则射不欲者则止可否之事从人心也】卿大夫皆降再拜稽首公答拜【拜君乐与臣下执事无已不言宾宾从羣臣礼在上　疏曰初酬宾直言宾再举旅言若长不专于宾第三举旅云唯公所赐若宾若长至宾士举旅直云唯公所赐复不言若宾若长宾至此降没不言宾是宾礼以渐而杀且从羣臣礼在上矣】壹发中三侯皆获【其功一也而和者益多尚欢乐也矢扬触或有参中者　疏曰上文唯公得中三侯皆释获至此礼杀臣与君同是以郑云和者益多尚欢乐也云矢扬触或有参中者卿大夫主射参侯士主射豻侯其或扬触容中别侯皆与释】
　　右复射
　　主人洗升自西阶献庶子于阼阶上如献士之礼辩献降洗遂献左右正与内小臣皆于阼阶上如献庶子之礼【庶子既掌正六牲之体又正舞位授舞器与膳宰乐正联事又掌国子戒令教治世子之官也左右正谓乐正仆人正也位在中庭之左右小乐正在颂磬之北右也工在西即北面工迁于东则东面大乐正在笙磬之北左也工在西则西面工迁于东则北面仆人正相大师工升堂与其师士降立于小乐正之北北上工迁于东则陪其工后国君无故不释县二正君之近官也内小臣奄人掌君隂事隂令后夫人之官也献三官于阼阶别内外臣也同献更洗以时事不联也献正下及内小臣则磬人钟人镈人鼓人仆人师仆人士尽献可知也庶子内小臣位在小臣师之东少退西上　疏曰云小乐正在颂磬之北右也工在西即北面者工在西谓迁乐于下时大师少师上工立于鼔北也云工迁于东则东面者按上迁乐于东之时直云太师少师上工皆东坫之东不见小乐正从之明畱在西县之北东面向工矣云大乐正在笙磬之北左也工在西则西面者按上文司射东面命乐正单言乐正者谓大乐正既东面命之则大乐正元立于东矣以其工在西阶下故知西面向之矣云工迁于东则北面者按上文乐正反位大师既西面明乐正北面可知是以乡射工迁于东西面北上乐正北面立于其南此亦与彼同北面也云国君无故不释县二正君之近官也言此者人君路寝之廷乐县不释乐正与仆人正同掌乐事是君之近官也云同献更洗以时事不联也者以其虽同献于阼阶上献有前后故更爵洗之是以云时事不聫也云庶子内小臣位在小臣师之东者按公食堂上夹北有宰夫内宰在东北此射礼堂上夹北无宰位又按执事者堂上又非乐人不得在乐正位以其与小臣师同名小臣故知小臣师之东也又云少退西上者见公食在宰东北少退故知此亦少退知西上者以此位皆西上故也】右献庶子左右正内小臣
　　无算爵【算数也爵行无次数唯意所劝醉而止】士也有执膳爵者有执散爵者执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公答再拜【席下席西】受赐爵者以爵就席坐公卒爵然后饮【酬之礼爵代举今爵并行嫌不代也并行犹代者明劝从尊者来　疏曰凡行酬之法转爵逓饮今膳散两有宜得即饮犹待公卒爵乃饮犹代饮然明惠从公来嫌得即饮不代故必卒爵然后饮】执膳爵者受公爵酌反奠之【燕之欢在饮酒成其意也疏曰更酌反奠于公所拟公更赐爵是其欢燕成君意也】受赐者兴授执散爵者执散爵者乃酌行之【与其所劝者】唯受于公者拜卒爵者兴以酬士于西阶上士升大夫不拜乃饮实爵【乃犹而也　疏曰郑转乃为而者乃是缓辞于理不切故为之也】士不拜受爵大夫就席士旅酌亦如之公有命彻幂则宾及诸公卿大夫皆降西阶下北面东上再拜稽首【命彻幂者公意殷勤欲尽酒】公命小臣正辞公答拜大夫皆辟升反位【升不成拜于将醉正臣礼疏曰于例臣于堂下再拜稽首得小臣正以君命辞其拜不成当升成礼今直升不成拜者以其拜于下是臣之正也】士终旅于上如初【卿大夫降而爵止于其反席卒之　疏曰上文卿大夫酬辩始酬士公命彻幂公卿以下降而爵止是以卿大夫升反席士以下相酬而卒之】无算乐【升歌间合无次数唯意所乐】宵则庶子执烛于阼阶上司官执烛于西阶上甸人执大烛于庭阍人为烛于门外【宵夜也烛燋也甸人掌共薪蒸者庭大烛为其位广也为作也作烛俟宾出】
　　右无算爵
　　宾醉北面坐取其荐脯以降【取脯重得君之赐】奏陔【陔夏乐章也其歌颂类也以钟鼓奏之其篇今亡】宾所执脯以赐钟人于门内霤遂出【必赐钟人钟人以钟鼓奏陔夏赐之脯明虽醉志礼不忘乐　疏曰按乡饮酒乡射宾出无取脯赐钟人之事者彼是臣礼此为君法故详略不同】卿大夫皆出【从宾出】公不送【臣也与之安燕交欢嫌亢礼也疏曰向来安燕交欢若又送之是亢礼也】公入骜【骜夏亦乐章也以钟鼓奏之其诗今亡此公出】
　　【而言入者射宫在郊以将还为入燕不骜者于路寝无出入也　疏曰按周礼钟师有九夏皆乐章其中有骜夏如陔夏故云亦乐章也天子射在虞庠周之小学在西郊按乡射记于郊则闾中郑注云诸侯大学在郊是诸侯大射所此篇所解多不具者以其诸侯大夫射先行燕礼大射三番多依乡射是以与礼同者于此不复重释之也】
　　右宾出公入
　　邦国礼二之下
　　大射义
　　记
　　古者诸侯之射也必先行燕礼卿大夫士之射也必先行乡饮酒之礼故燕礼者所以明君臣之义也乡饮酒之礼者所以明长幼之序也【言别尊卑老穉而后射以观徳行也】故射者进退周旋必中礼内志正外体直然后持弓矢审固持弓矢审固然后可以言中此可以观徳行矣【内正外直习于礼乐有徳行者也正鹄之名出自此也】其节天子以驺虞为即诸侯以貍首为节卿大夫以采苹为节士以采蘩为节驺虞者乐官备也貍首者乐防时也采苹者乐循法也采蘩者乐不失职也是故天子以备官为节诸侯以时防天子为节卿大夫以循法为节士以不失职为节故明乎其节之志以不失其事则功成而徳行立徳行立则无暴乱之祸矣功成则国安故曰射者所以观盛徳也【驺虞采苹采蘩今诗篇名貍首逸下云曾孙侯氏是也乐官备者谓驺虞曰壹发五豝喻得贤者多也于嗟乎驺虞叹仁人也乐防时者谓貍首曰小大莫处御于君所乐循法者谓采苹曰于以采苹南涧之濵循涧以采苹喻循法度以成君事也乐不失职者谓采蘩曰被之童童夙夜在公】　射者男子之事也因而饰之以礼乐也故事之尽礼乐而可数为以立徳行者莫若射故圣王务焉【选士者先徳行乃后决之于射男子生而有射事学礼乐以饰之】古者天子之制诸侯嵗献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有让数有庆而益地数有让而削地是以诸侯君臣尽志于射以习礼乐夫君臣习礼乐而以流亡者未之有也【流犹放也书曰流共工于幽州】故诗曰曾孙侯氏四正具举大夫君子凡以庶士小大莫处御于君所以燕以射则燕则誉言君臣相与尽志于射以习礼乐则安则誉也是以天子制之而诸侯务焉此天子所以养诸侯而兵不用诸侯自为正之具也【此曾孙之诗诸侯之射节也四正正爵四行也四行者献宾献公献卿献大夫乃后乐作而射也莫处无安居其官次者也御犹侍也以燕以射先行燕礼乃射也则燕则誉言国安则有名誉誉或为与】　天子将祭必先习射于泽泽者所以择士也已射于泽而后射于射宫射中者得与于祭不中者不得与于祭不得与于祭者有让削以地得与于祭者有庆益以地进爵绌地是也【泽宫名也士谓诸侯朝者诸臣及所贡士也皆先令习射于泽已乃射于射宫课中否也诸侯有庆者先进爵有让者先削地】












　　仪礼经传通解卷二十一
<经部,礼类,通礼之属,仪礼经传通解>
　　钦定四库全书
　　仪礼经传通解卷二十二
　　宋　朱子　撰
　　邦国礼三之上
　　聘礼
　　【郑注目録云大问曰聘诸侯相于乆无事使卿相问之礼小聘使大夫周礼曰凡诸侯之邦交岁相问也殷相聘也世相朝也　疏曰下记云乆无事则聘焉注云事谓盟会之属若有事事上相见也小聘使大夫者下经云小聘曰问其礼如为介三介是也周礼大行人云岁问殷聘聘义所云比年小聘三年大聘是也大行人又云上公九介侯伯七介子男五介又云凡诸侯之卿其礼各下其君二等聘义上公七介侯伯五介子男三介是诸侯之卿介各下其君二等者也若小聘曰问使大夫又下其卿二等此聘礼是侯伯之卿大聘以其经云五介上介奉束锦士介四人皆奉玉锦又云入竟张旜孤卿建旜也】
　　经八【此篇属賔礼大戴第十四小戴第十五别録第八】
　　记乆无事则聘焉【聘匹正反访也事谓盟防之属】　　诸侯使大夫问于诸侯曰聘【曲礼】　周礼大行人凡诸侯之邦交岁相问也殷相聘也世相朝也【小聘曰问殷中也乆无事又于殷朝者及而相聘也父死子立曰世凡君即位大国朝焉小国聘焉郑司农云春秋传孟僖子如齐殷聘　疏曰僖子如齐事见昭公九年左氏传注云殷中也自襄二十年叔老聘于齐至今积二十一年故中复盛聘与此数不相当然其礼则同也今按春官殷见曰同郑注云殷犹泉也十二岁王如不巡守则六服尽朝大行人所谓殷同殷国是也此亦郑注乃训殷为中与众义异其云于殷朝者及而相聘则又与众义同盖以为一二年而一大聘也疏旣以为中又云盛聘则与众义略同盖如防礼殷奠之类今未详其孰是也】
　　聘礼　君与卿图事【图谋也谋聘故及可使皆谋事者必因朝其位君南面卿西面大夫北面士东面　朝直遥反　疏曰故谓有事故或因聘或特行记云若有故则卒聘束帛加书将命是因聘者也晋侯使韩穹来言汶阳之田之类是特行者也可使者谓于三卿之中选可使者也谋事必因朝者欲取询众之意诸侯三朝燕朝燕礼是也又射朝大射是也路门外正朝不见疑当与二朝面位同故此以燕礼大射仪约之知正朝面位然也若天子三朝射人见射朝司士见正朝不见燕朝以诸侯正朝与燕朝同明天子燕朝亦与正朝同也】遂命使者【使所吏反下以意推之　遂犹因也既谋其人因命之也聘使卿疏曰知使卿者以下经云及竞张旜而周礼司常则孤卿建旜也】使者再拜稽首辞【辞以不敏】君不许乃退【退反位也受命者必进】既图事戒上介亦如之【既已也戒犹命也已谋事乃命上介难于使者易于介　易以豉反】宰命司马戒众介众介皆逆命不辞【宰上卿贰君事者也诸侯谓司徒为宰众介者士也士属司马周礼司马之属司士掌作士适四方使为介逆犹受也　疏曰天子有六卿天地四时之官诸侯兼官但有三卿地官司徒兼冡宰夏官司马兼春官冬官司空兼秋官是以左氏杜泄云季孙为司徒叔孙为司马孟孙为司空余已见内则篇首不辞者贱不敢辞】
　　右图事命使介
　　宰书币【书聘所用币多少也宰又掌制国之用】命宰夫官具【宰夫宰之属也命之使众官具币及所宜赍】
　　右具赍币　记小行人合六币圭以马璋以皮璧以帛琮以锦琥以绣璜以黼此六物者以和诸侯之好故【琮才宗反琥音虎璜音黄好呼报反　合同也六币所以享也五等诸侯享天子用璧享后用琮其大各如其瑞皆有庭实以马若皮皮虎豹皮也用圭璋者二王之后也二王后尊故享用圭璋而特之礼器曰圭璋持义亦通于此其于诸侯亦用璧琮耳子男于诸侯则享用琥璜下其瑞也凡二王后诸侯相享之玉大小各降其瑞一等及使卿大夫覜聘亦如之　覜通吊反后同　疏曰小行人司冦之属掌邦国賔客之礼言合者以两两相配合也皮马二者本非币总云六币者以用之当币处也享献也云五等诸侯享玉各如其瑞者玉人云璧琮九寸诸侯以享天子言九寸据上公之礼上公既如其瑞则侯伯子男亦如其瑞可知知子男享天子亦用璧琮者觐礼总称侯氏用璧明五等同也云二王后用圭璋享者上经六玉皆所以享上公只用璧琮而圭璋未见所用则二王后尊用之可知云特之者既无束帛之加皮马又不上于堂也礼器所云盖据朝聘之玉无束帛之加而其义亦通于此其于诸侯亦用璧琮者上公相享用璧琮降天子一寸明二王后相享不可同天子用圭璋则用璧琮可知云子男于诸侯享用琥璜者觐礼总称侯氏用璧琮琥璜未见所用明自相享退用琥璜可知且子男朝时用璧自相享宜退一等则用琥璜益明矣云二王后诸侯相享之玉大小各降其瑞一等者玉人云瑑琮八寸诸侯以享夫人礼更无八寸之法明上公九寸降一等至八寸上公既降明二王后与侯伯子男各降一寸可知云使卿大夫覜聘亦如之者玉人云瑑圭璋八寸璧琮八寸以覜聘此据上公之臣圭璋璧琮皆降一等与相享之玉同其余侯伯子男降一寸明矣其子男之臣不得过君则用琥璜四寸亦与相享之玉同也云皆有庭实以马若皮者觐礼奉束帛匹马卓上九马随之是以马也聘礼庭实皮则摄之是以皮也皮马相间二经各言其一耳知虎豹皮者以郊特牲云示服猛也】　凡诸侯之交各称其邦而为之币以其币为之礼【称尺证反丰币享币也于大国则丰小国则杀主国礼之如其丰杀谓贿用束纺礼用玉帛乘皮及赠之属　杀去声纺芳往反　司仪】　多货则伤于徳【货天地所化生谓玉也君子于玉比徳焉朝聘之礼以为瑞节重礼也多之则是主于货伤败其为徳】币美则没礼【币人所造成以自覆币谓束帛也爱之斯欲衣食之君子之情也是以享用币所以副忠信美之则是主于币而礼之本意不见也】　既受行出遂见宰问几月之资【几居岂反　资行用也占者君臣谋宻革创未知所之逺近问行用当知多少而已古文资作赍　赍子兮反　今按上言与卿图事则固已知所之矣此但言与宰计度资费之多寡而已注言未知所之非是】
　　及期夕币【及犹至也夕币先行之日夕陈币而视之重聘也】使者朝服帅众介夕【视其事也古文帅皆作率】管人布幕于寝门外【幕音莫　管犹馆也馆人谓掌次舎帷幕者也布幕以承币寝门外朝也古文管作官今文布作敷　疏曰天官之属有掌舍掌次幕人掌帷幕幄帟绶之事郑云在旁曰帷在上曰幕幕或在地展陈于上即此布幕是也寝门外朝谓路门外即正朝之处】官陈币皮北首西上加其奉于左皮上马则北面奠币于其前【奉所奉以致命谓束帛及纁也马言则者此享主用皮或时用马马入则在幕南皮马皆乘古文奉为卷今文无则　纁许云反乗絶证反　疏曰官即上文官具者也陈者陈于幕上所奉以致命者下文享时致束帛加璧以享君纁加琮以享夫人者是也郑不言璧琮者璧琮不陈厥明乃授之也国无皮者乃用马皆乘者下宾觌时总乘马又云乘皮也】使者北面众介立于其左东上【既受行同位也位在幕南　疏曰未受命已前卿大夫士面位各异是以记云使者既受行日朝同位币在其上使者须视币故在幕南也】卿大夫在幕东西面北上【大夫西面辟使者　辟音避　疏曰此谓处者大夫常北面今与卿同西面故云辟使者】宰入告具于君君朝服出门左南乡【乡许亮反下以意求之　入告入路门而告　疏曰朝在路门外君在路寝听政】史读书展币【展犹校録也史幕东西面读书贾人坐抚其币毎者曰在必西面者欲君与使者俱见之也　贾音嫁后同掌物价之官　疏曰贾人主币行者故使抚币受之　其币谓官具之者非直所奉而已】宰执书告备具于君授使者使者受书授上介【史展币毕以书还授宰宰既告备以授使者其受授皆北面　疏曰三者皆北面向君也】公揖入【揖礼羣臣】官载其币舎于朝【待旦行也　疏曰官谓官人从实行者与前官陈币者异】上介视载者【监其安处之毕乃出　监古衔反　疏曰注言上介出不言余人出则舎于朝以守币也】所受书以行【为当复展　为于伪反复扶又反下以意求之　疏曰所受书谓宰所授者】
　　右授使币　记使者既受行日朝同位【谓前夕币之间同位者使者北面介立于左少退别其处臣也】
　　厥明宾朝服释币于祢【祢乃礼反　告为君使也宾使者谓之宾尊之也天子诸侯将出告羣庿大夫告祢而已凡绎币设洗盥如祭　疏曰卿大夫朝服祭告亦朝服大夫三庙降天子不得并告直告祢而已下记云筮一尸若昭若穆容父在父在则祭祖父卒则祭祢然则初行时若父在则释币于祖庙也曾子问云凡告用牲币注云牲当为制则告无牲直用币而已但奉币湏洁当有洗以盥手其设洗法见士冠礼篚在洗西】有司筵几于室中祝先入主人从入主人在右再拜祝告又再拜【更云主人者庿中之称也祝告告以主人将行也　称尺证反】释币制纁束奠于几下出【祝释之也凡物卜曰束纁之率居三纁居二朝贡礼云纯四只制丈八尺　率音律只音纸　疏曰三纁二率皆如此也纯谓幅之广狭制谓舒之长短周礼赵商问只长八寸四八三十二幅广三尺二寸大广非其度郑答云古积画误为四当为三三咫则二尺四寸矣杂记云纳币一束束五两两五寻然则毎卷二丈若作制币者每卷丈八尺为制合卷为匹也】主人立于户东祝立于牖西【少顷之间示有俟于神】又入取币降卷币实于笲埋于西阶东【笲音烦器名　又入者祝也埋币必盛以器若藏之然　盛音成】又释币于行【告将行也行者之先其古人之名未闻天子诸侯有常祀在冬大夫三祀曰门曰行曰厉防礼有毁宗躐行出于大门则行神之位在庙门外西方不言埋币可知也今时民春秋祭祀有行神古之遗礼乎　躐力涉反　疏曰行者之先谓古始教行路之人天子诸侯有常祀在冬者月令祀行是也大夫虽有行无常祀因行使始出有告礼而已然此谓平地道路之神至于出城又有軷祭祭山川之神喻无险难也祭山川之神有軷坛此祭行神亦当有軷壤月令注云行在庙门外之西为軷坛厚二寸广五尺轮四尺是也】遂受命【宾须介来乃受命也言遂者明自是出不复入　疏曰若然则待介于门矣】上介释币亦如之【如其于祢与行】
　　右释币于祢及行
　　上介及众介俟于使者之门外【俟待也待于门外东面北上　疏曰依宾客门外之位】使者载旜帅以受命于朝【旜之然反　旜旌旗属也载之者所以表识其事也周礼曰通帛为旜又曰孤卿建旜至于朝门使者北面东上古文旜皆为膳　识如字疑当音志　疏曰诸侯三门臯应路路门外有常朝位下文君使卿进使者乃入至朝即此朝门者臯门外矣】君朝服南乡卿大夫西面北上君使卿进使者【进之者使者谦不敢必君之终使已】使者入及众介随入北面东上君揖使者进之上介立于其左接闻命【进之者有命宜相近也接犹续也　近附近之近】贾人西面坐啓椟取圭垂缫不起而授宰【椟大木反函也缫音早注璪同　贾人在官知物贾者缫所以借圭也其或拜则奠于其上今文缫作璪　疏曰注云其或拜则奠于其上者觐礼记云奠圭于缫上是也但缫有二种一者以木为中干以韦衣之天子五采公侯伯三采子男二采采为再行下记及典瑞皆有其文此为缫也下记云绚纽尺及曲礼下文执玉其有籍者则杨郑亦谓之缫若韦版为之者奠玉于上此则无垂缫屈缫之事若绚组为之者所以系玉于韦版使不失坠此乃有屈垂之法则此经所云者是也注皆以韦版缫借解之者郑意以承玉及系玉二者所用相将又同名为缫是以和合解之也　今按在官上疑有庶人二字】宰执圭屈缫自公左授使者【屈缫者饺之礼以相变为敬也自公左赞币之义　曲礼曰诏辞自右赞币自左】使者受圭同面垂缫以受命【同面者宰就使者北面并授之既授之而君出命矣凡授受者授由其右受由其左　疏曰据乡饮酒乡射燕礼献酢酬皆授由其右受由其左若有所因则有授由左受由右是以使者反命之时宰自公左受玉宾授觌时士受马适右受郑皆以为由便又乡饮酒云受酬者自介右郑云尊介使不失故位如此者皆是变例也】既述命同面授上介【述命者循君之言重失误】上介受圭屈缫出授贾人众介不从【贾人将行者在门外北面　疏曰上介送圭出与贾人讫当复入故众介不从以待之注言将行者以别上文贾人出玉是留者也】受享束帛加璧受夫人之聘璋享纁束帛加琮皆如初【璋音章　享献也既聘又献所以厚恩惠也帛今之璧色缯也夫人亦有聘享者以其与已同体为国小君也其聘用璋取其半圭也君享用璧夫人用琮天地配合之象也圭璋特达瑞也璧琮有加往徳也周礼曰瑑圭璋璧琮以頫聘　缯自陵反瑑大转反　疏曰此经中三事上经已受聘君圭此经受享君束帛加璧又受聘夫人璋又受享夫人琮前官陈币不陈圭璧琮是以至此始言受之而复连言束帛纁以其是相配之物也璧色缯周礼宗伯以苍璧礼天下云牲币各放其器之色言今时者汉亦用周制但未知此聘享之圭果用何色耳云特违谓以朝聘不加束帛也言瑞者大宗伯以玉作六瑞公执圭以下是也璧琮有加谓加于束帛之上也住徳谓往致其徳也瑑圭璋璧琮臣出聘所用也不为六瑞之制但瑑之而已又所执皆降其君一等】
　　右受命于朝　记通帛为旜【通帛谓大赤从周正色与餙　疏曰通体尽用绛无他物之饰】孤卿建旜【孤卿不画言奉王之政教而已疏曰不画异物帛而已以其直有时王改教故云奉王之政教而已　司常】　瑑圭璋璧琮缫皆二采一就以覜聘【璋以聘后夫人以琮享之也大夫众来曰覜寡来曰聘郑司农云瑑有圻鄂瑑起　疏曰本君亲自朝则执栢圭之等此盖遣臣行聘之所执者公侯伯之臣则执圭璋子男之臣不得过本君用圭璋亦用璧琮缫皆朱緑二采共为一就璋以聘后与夫人而琮享之圭以聘天子与诸侯而璧享之郑不言天子诸侯者以聘后夫人文隐故持举之也大宗伯时聘曰问殷頫曰视众来则元年七年十一年一服朝之岁来者众也特来则天子有事乃来亦无常期故云寡也瑑有圻鄂瑑起是不为信躬蒲谷之文直瑑之而已　典瑞】　瑑圭璋八寸璧琮八寸以覜聘【瑑文饰也覜视也聘问也众来曰覜特来曰聘聘礼曰凡四器者唯其所寳以聘可也　疏曰此谓上公之臣执以覜聘于天子及后聘用圭璋而享用璧琮也两诸侯相聘亦执之侯伯之臣宜六寸子男之臣宜四寸并不得执君之圭之等直瑑为文饰耳　玉人】　所以朝天子圭与缫皆九寸剡上寸半厚半寸博三寸缫三采六等朱白苍【圭所执以为瑞节也剡上象天圜地方也杂采曰缫以韦衣木版饰以三色再就所以荐玉重慎也九寸上公之圭也古文缫或作藻今文作璪　疏曰周礼掌节有玉节之节即是节与瑞别矣但节不得言瑞瑞亦是节信故连言节也下不剡象地方上剡象天圜杂记云圭剡上左右各寸半尊卑同之惟长短依命数不同凡言缫者皆象水草之文天子五采公侯伯三采子男二采皆是杂色也木版大小一如玉制然后以韦衣之三色再就者即六等也一采为再就三采即六等也郑注典瑞又云一匝为一就又有虽再匝并为一就者如典瑞所谓侯伯三采三就之类是也杂记疏云三采六等以朱白苍画之再行也者案聘礼记云朝天子圭与缫皆九寸缫三寸六等朱白苍朱白苍是也既重云朱白苍是一采为二等相间而为六等也若五等诸侯皆一采为一就典瑞云公侯伯皆三采三就谓一采为一就故三采三就其实采别二就三采则六等也典瑞又云子男皆二采再就一采谓朱緑也二采故二就其实采别二就二采则四等也典瑞又云瑑圭璋璧琮缫皆二采一就以覜聘此谓卿大夫毎采唯一等是二采共一就也与诸侯不同其天子则典瑞云缫五采五就亦一采为一就五采故五就其实采别二就五采则十等也今按上记只有朱白苍三字而杂记疏所引乃重有之不知何时传冩之误失此三字兼其言采就之説详明今皆着于上览者详之】问诸侯朱绿缫八寸【二采再就降于天子也于天子曰朝于诸侯曰问记之于聘文互相备　疏曰上云三采六等此二采不云四就者臣礼与君礼异子男亦同二采但一采为一匝二采为再匝共四等今臣一采为一就二采共为再就是二采当君一采之处典瑞云瑑圭璋璧琮缫皆二采一就以覜聘亦是臣二采当君一采之处上公朝天子圭与缫皆九寸则自相朝亦九寸上公遣臣相问圭与缫皆八寸则遣臣问天子亦八寸是记于聘文互相备也】皆纁系长尺绚组【系音计又胡帝反长直亮反绚呼县反又胥伦反又音巡组音祖　采成文曰绚系无事则以系玉因以为饰皆用五采组上以下以绛为地今文绚作□　□音巡　疏曰上文缫借尊卑不同此之组系尊卑一等无事谓在椟之时亦以系玉因以为饰经言纁而注言绛者周礼尔雅皆云三入为纁郭注云纁绛也明二色同也】　凡四器者唯其所寳以聘可也【言国独以此为寳也四器谓圭璋璧琮】　凡执玉无借者袭【借谓缫也缫所以緼借玉】　执玉其有借者则裼无借者则袭【借在夜反下同禓星厯反　借藻也裼袭文质相变耳有藻为文裼见美亦文无藻为质袭充美亦质圭璋特而袭璧琮加束帛而裼亦是也　疏曰借者借玉之藻也郑氏云缫所以借玉以采色画韦衣于木版之上广袤各如其玉之大小前后垂之觐礼云瑞玉有缫是也又有五采组绳以为系其组上下黄长尺无事则以系玉有事则垂为饰聘礼记云纁系长尺绚组是也又曰礼説含文嘉云天子三公诸侯皆以三帛荐玉宋均注云其殷礼三帛谓朱白苍又此聘礼璧琮加束帛亦是借也又曰裼袭者凡衣近体有袍襗之属其外有裘夏月则衣葛其上有禓衣禓衣上有袭衣袭衣之上有常着之服则皮弁之属也掩而不开则谓之为袭若开此皮弁及中衣左袒出其禓衣谓之为禓又曰此章之义则皇氏云凡执玉之时必有其藻以承于玉若尽饰见美之时必垂藻于两端令垂向于下谓之有借当时所执之人则去体上外服以见在内禓衣故云有借者则禓也其事质充美之时承玉之藻不使下垂屈而在手谓之无借当时所执之人则掩其上服袭盖禓衣谓之无借者则袭此谓执玉之人朝聘行礼或有禓时或有袭时也又云圭璋特而袭者上公享王圭以马享后璋以皮皮马既不上于堂其上唯特有圭璋圭璋既是寳物不可露见必以物覆袭之故云圭璋特而袭也云璧琮加束帛而禓者谓侯伯子男享天子璧以帛享后琮以锦既有帛锦承玉上唯用轻细之物蒙覆以禓之故云璧琮加束帛而禓也此明非但人有禓袭其玉亦有禓袭之义熊氏则云采色画韦衣版之藻借则常有今言无者据不垂之也其垂藻之时则须禓屈藻之时则须袭案聘礼宾至主人庙门之外贾人东面坐啓椟取圭垂缫不起而授上介注云不言禓袭者贱不禓也以贾贱故不言禓明贵者垂藻当裼也又云上介不袭执圭屈缫授宾注上介不袭者以盛礼不在于已明屈缫合袭也又云宾袭执圭又云公袭受玉于时圭皆屈藻故宾与公执玉皆袭是屈藻之时皆袭则所谓无借者袭是也聘礼又云宾出公授宰玉禓降立是授玉之后乃禓也又云宾禓奉束帛加璧享是有借者禓凡朝之与聘宾与主君行礼皆屈而袭至于行享之时皆禓也知者以聘礼行聘则袭受享则禓凡享时其玉皆无借藻故崔灵恩云初享圭璋特故有藻其余则束帛加璧既有束帛不须藻　曲礼　陈祥道云玉有以缫为之借有以束帛为之借有借则禓无借则袭特施于束帛而已聘宾袭执圭公袭受玉及享则宾禓奉束帛加璧盖聘特用玉而其礼严享借以帛而其礼杀此袭禓所以不同先儒以垂缫为有借屈缫为无借此説非也陆佃曰无借若圭璋特是也经言缫又别言借则借非缫着矣借若璧以帛琮以锦之类所谓公降借受玉于中堂此无借者之玉也即束帛加璧禓矣今按郑説两义词太简略指不分明疏家所引皇氏熊氏始以垂屈言之但熊氏所云今言无者据垂之也乃与经文及皇氏并已説上下文皆相反疑其据字之下当脱一不字今已辄为补之矣至于圭璋璧琮之义则皇氏为失而熊氏得之但周礼典瑞云璧琮缫皆二采一就而熊氏亦自谓以韦衣版之借则皆有而又引崔灵恩云璧琮既有东帛则不须藻似亦抵牾疑璧琮虽有藻而屈之当为无借特以加于束帛故从有借之例而执之者禓耳陈氏陆氏则但取郑注后説而用熊氏之义似亦有理然今未敢断其是非故悉着其説以俟知者】
　　遂行舎于郊【于此脱舍衣服乃即道也曲礼曰凡为君使已受命君言不宿于家　疏曰言遂行者受命即行不留停脱舍衣服者上文宾朝服告祢及遂朝君受命至此衣服未改郑注云吉时道路深衣则此脱舍朝服服深衣而行矣】敛旜【此行道耳未有事也敛藏也】
　　右遂行　记凡为君使者已受命君言不宿于家【急君使也言谓有故所问也聘礼曰若有言则以束帛如享礼　疏曰君言或问其臣或问他人已受宜急去不得畱停宿于家也　曲礼　今按注引聘礼有言以释言字迂滞不通】　出祖释軷祭酒脯乃饮酒于其侧【祖始也既受聘享之礼行出国门止陈车骑释酒脯之奠于軷为行始也诗传曰軷道祭也谓祭道路之神春秋传曰軷渉山川然则軷山行之名也道路以险阻为难是以委土为山或伏牲其上使者为軷祭酒脯祈告也卿大夫处者于是饯之饮酒于其侧礼毕乘车轹之而遂行舎于近郊矣其牲犬羊可也古文軷作袚骑其义反难乃旦反饯在浅反轹力狄反袚芳弗反　疏曰凡道路之神有一在国内释币于行者谓平适道路之神出国门释奠于軷者谓山行道路之神祀行之礼北面设主于軷上国外祀山行之神为軷瓖大小与之同郑注夏官大驭云封土为山象以菩刍棘柏为神主既祭以车轹之而去喻无险难也云或伏牲其上者案周礼犬人掌供犬牲伏瘗亦如之郑注云伏谓伏犬以王车轹之是也诗云取羝以軷是用羊也是犬羊各用其一未必并用之言可者人君有牲大夫无牲直用酒脯】　问大夫之币俟于郊为肆又赍皮马【赍子兮反注同　肆犹陈列也赍犹付也使者既受命宰夫载问大夫之礼待于郊陈之为行列至则以付之也使者初行舍于近郊币云肆马云赍因其宜亦互文也不于朝付之者辟君礼也必陈列之者不夕也古文肆为肄行户郎反肄以二反】
　　若过邦至于竟使次介假道束帛将命于朝曰请帅奠币【至竟而假道诸侯以国为家不敢直径也将犹奉也帅犹道也请道已道路所当由　请道之道音导】下大夫取以入告出许遂受币【言遂者明受其币非为许故也容其辞让不得命也　为于伪反　疏曰币本为行礼非为求许若因许道受币当云出许受币不须言遂今云遂是已许道尚辞让此币不得命遂受之故云遂也】饩之以其礼上宾大牢积唯刍禾介皆有饩【饩许气反积子赐反　凡赐人以牲生曰饩饩犹禀也给也以其礼者尊卑有常差也常差者上宾上介牲用大牢羣介用少牢米皆百筥牲陈于门内之西北面米设于中庭上宾上介致之以束帛羣介则牵羊焉上宾有禾十车刍二十车禾以秣马　少时照反秣音末】士帅没其竟【没尽】誓于其竟宾南面上介西面众介北面东上史读书司马执防立于其后【防音策　此使次介假道止而誓也宾南面专威信也史于众介之前北面读书以勑告士众为其犯礼暴掠也礼君行师从卿行旅从司马主军法者执策示罚　掠音亮从才用反　疏曰此誓当在使次介假道之时止而誓言今在士帅没其竟之后言之者以上文设彼国礼此更却本而言之也】
　　右过他国
　　未入竟壹肄【肄以二反　谓于所聘之国竟也肄习也习聘之威仪重失误】为壝坛画阶帷其北无宫【壝以垂反一以癸反坛大丹反封土曰坛画音获注同　壝土象坛也帷其北宜有所乡依也无宫不壝土画外垣也　垣音袁　疏曰案觐礼与司仪同为坛三成宫方三百步此坛止壝土为之无成又无尺数是象之也不壝土以画外垣是无宫也】朝服无主无执也【不立主人主人尊也不执玉不敢亵也徒习其威仪而已】介皆与北面西上【与音预　入门左之位也古文与作豫　疏曰大门外内及庙门内之礼威仪少故略之但习入庙聘享布币受玉之礼是以直云北面西上之位也】习享士执庭实【士士介也庭实必执之者皮则有摄张之节　疏曰知所执是皮者以其金竹箭之等皆列之于地不执之所执者唯有皮而已下聘时执皮者张之是有摄张之节也】习夫人之聘享亦如之习公事不习私事【公事致命者也　疏曰私事者谓私觌于君私面于卿大夫】
　　右习仪
　　及竟张旜誓【及至也张旜明事在此国也张旜谓使人维之　疏曰大夫杠五刅齐于较较崇八尺人又长八尺人维得手及之者盖以物接之乃得维持之案节服氏六人维王之大常郑云维之以缕诸侯四人不依命数大夫或一人或二人】乃谒关人【谒告也古者竟上为关以讥异服识异言　疏曰周礼司关上士二人中士四人毎关下士二人盖上士中士六人总主诸关下士二人各主一关也】关人问从者几人【从才用反几居岂反　欲知聘问且为有司当共委积之具　委于伪反积子赐反疏曰关人所问为卿行旅从若大夫小聘亦当百人也共具者宾客入竟当于庐宿市设少曰委多曰积】
　　以介对【以所与受命者对谦也聘礼上公之使者七介侯伯之使者五介子男之使者三介以其代君交于列国是以责之周礼曰凡诸侯之卿其礼各下其君二等　疏曰不以五百人百人对而但以所与同受命者对是谦也】君使士请事遂以入竟【请犹问也问所为来之故也遂以入因道之疏曰君子不必人故知而犹问也】
　　右及竟
　　入竟敛旜乃展【复校録币重其事敛旜变于始入】布幕宾朝服立于幕东西面介皆北面东上贾人北面坐拭圭【拭音式　拭清也侧幕而坐乃开椟　清或才姓反　疏曰宾西面者虽不对君由是臣道异于前誓时也】遂执展之【持之而立告在　疏曰所告者告宾】上介北面视之退复位【言退复位则视圭进达位】退圭【圭璋尊不陈之】陈皮北首西上又拭璧展之防诸其币加于左皮上上介视之退【防合也诸于也古文曰陈币北首】马则幕南北面奠币于其前【前当前幕上】展夫人之聘享亦如之贾人告于上介上介告于宾【展夫人聘享上介不视贬于君也贾人既拭璋琮南面告于上介上介于是乃东面以告宾亦所谓放而文之类　放方往反疏曰礼器云有放而文也注云谓若天子服日月以至黼黻是天子衣放象日月以下而为文今夫人聘享上介不视但贾人告上介上介告宾是亦放象君礼而为文变也】有司展羣币以告【羣币私觌及大夫者有司载币者自展自告】及郊又展如初【郊逺郊也周制天子畿内千里逺郊百里以此差之逺郊上公五十里侯伯三十里子男十里也近郊各半之　疏曰周礼畿方千里商颂云邦畿千里夏时禹贡方千里曰甸服据唐虞畿内是也公五百里中置国城面二百五十里故逺郊五十里自此已下差之可知云近郊约周天子之法亦无正文尚书郑注云周之近郊五十里今河南洛阳相去则然】及馆展币于贾人之馆如初【馆舍也逺郊之内有候馆可以小休止沐浴展币不于宾馆者为主国之人有劳问已者就焉使疾也　劳力到反疏曰周礼遗人职云十里有庐三十里有宿五十里有市市有候馆畿内道路皆有候馆郑据此候馆在逺】
　　【郊之内不谓于此独有也】
　　右三展币　记诸公之臣相为国客【谓相聘也】则三积皆三辞拜受【受者受之于庭也侯伯之臣不致积　疏曰此在道之礼于路馆致之亦有束帛若诸公云登即是登堂此不云登故知受于庭也案本经五介张旜是侯伯之卿经不云积明不致积可知但不以束帛行礼致之岂于道全无积乎明有也　司仪】　凡侯伯子男之臣以其国之爵相为客而相礼其仪亦如之【爵卿也大夫也士也　疏曰郑注掌客云爵卿也则飱二牢饔饩五牢大夫也则飱太牢饔饩三牢士也则飱少牢饔饩大牢也此降小礼丰大礼也以命数则参差难等略于臣用爵而已以此三等相礼也云其仪亦如之者亦以三等相差七十步七介五十步五介三十步三介小聘使大夫又降杀也】凡四方之賔客礼仪辞命饩牢赐献以二等从其爵而上下之【上下犹丰杀也疏曰此与大行人云诸侯之卿各下其君二等大夫士亦如之义同大夫下卿士下大夫凡礼皆以其】
　　【爵而降杀以两如鼎五鼎五牢三牢之类是也　司仪】
　　宾至于近郊张旜君使下大夫请行反君使卿朝服用束帛劳【请行问所之也虽知之谦不必也士请事大夫请行卿劳称尊实也其服皆朝服　疏曰入近郊张旜者示将有事以自表也】上介出请入告宾礼辞迎于舎门之外再拜【出请出门西面请所以来事也入告入北面告賔也毎所及至皆有舎其冇来者与皆出请入告于此言之者宾弥尊事弥録　疏曰前士请事大夫请行亦当出请入告于此始言之者先士次大夫后卿以是先卑后尊今复见此言故云賔弥尊事弥録也　今按注中与字陆氏音余监本作此者非疑词不当音余复出者字亦无义理窃疑本介字也】劳者不答拜【凡为人使不当其礼疏曰聘宾亦初入大门主君拜宾辟不答拜也如此之类皆然故云凡以该之至后傧劳者与之答拜为已故也】宾揖先入受于舎门内【不受于堂此主于侯伯之臣也公之臣受劳于堂　疏曰按下记登聴命知受劳于堂】劳者奉币入东面致命【东面郷宾】宾北面聴命还少退再拜稽首受币劳者出【北面聴命若君南面然少退象降拜　疏曰归饔饩大夫东面致命宾降阶西面再拜稽首是此象之也又讶受法归饔饩时堂上北面受币此在庭亦当北面讶受币劳者南面可知也】授老币【老宾之臣　疏曰大夫家臣称老若赵魏臧氏老之类也】出迎劳者【欲傧之】劳者礼辞宾揖先入劳者从之乘皮设【乘绳证反后此类皆同设于门内也物四曰乘皮麋鹿皮也　疏曰庭实当三分庭一在南设之今以傧劳者在庭故设于门内也知用麋鹿皮者案郊特牲诸侯朝享天子法用虎豹此臣聘君降于享天子故齐语云齐桓公使诸侯轻其币用麋鹿皮四张亦一隅也】宾用束锦傧劳者【傧必刅反　言傧者宾在公馆如家之义亦以来者为宾】劳者再拜稽首受【稽首尊国宾也　疏曰稽首首至地臣拜君法顿首头扣地平敌相于法空首首至手君答臣下拜法郊特牲云大夫之臣不稽首非尊家臣以辟君也今劳者与宾同类而稽首故云尊国宾也宾亦稽首送者以是为君使故报之也】宾再拜稽首送币【受送拜皆北面象阶上　疏曰案归饔饩宾傧大夫时宾楹间北面授币大夫西面受此宾宜与彼同北面授还北面拜送当云授拜送皆北面盖据宾而言受字误也　今按西面当作南面】劳者揖皮出乃退宾送再拜【揖皮出东面揖执皮者而出　疏曰执皮者在门内当门劳者在执皮者之西故知东面拆也公食礼云公侑食以束锦庭实设乘皮宾出揖庭实出郑云揖执皮者若亲受云上介受宾币从者讶受皮则此劳者之从者亦当讶受也】夫人使下大夫劳以二竹簠方被纁里有盖【簠音甫或作簋外圆内方曰簠内圆外方曰簋　竹簠方者器名也以竹为之状如簋而方如今寒具筥筥者圜此方耳　圜音圆　疏曰簋皆用木而圆受斗二升此则用竹而方故云如簋而方寒具见笾人先郑注云清朝未食先进寒具口实以冬食故谓之寒具又案玉人云案十有二枣栗十有二列诸侯纯九大夫纯五夫人以劳诸侯彼谓王后故有五案此诸侯夫人故无之也】其实枣蒸栗择兼执之以进【兼犹两也右手执枣左手执栗　疏曰案下文则此大夫先度右手乃以左手授栗便也亦见士虞礼】宾受枣大夫二手授栗【受授不游手慎之也疏曰初两手俱用既授枣而不两手共授栗则是游暇一手为不慎矣】賔之受如初礼【如卿劳之仪】傧之如初下大夫劳者遂以宾入【出以束锦授从者因东面释辞请道之以入然则宾送不拜　疏曰经言遂以宾入明知有辞请导之虽无文郑以意言之宾送不拜者以其云遂以宾入即从之明宾送不拜谓若公食大夫使人戒宾不拜遂从之其类也案上君使士请遂以宾入郑云因导之不言宾送不拜者请事无币宾亦不傧故其请导宾无拜送之理此大夫劳傧与卿同有拜送之理故云宾送不拜也觐礼大夫劳侯氏侯氏即从大夫入拜送大夫天子使尊故虽从亦拜送与此异】
　　右郊劳　记诸公之臣相为国客及大夫郊劳旅摈三辞拜辱三让登聴命下拜登受宾使者如初之仪及退拜送【登聴命宾登堂也宾当为傧劳用束帛傧用束锦侯伯之臣受劳于庭　疏曰旅摈不传辞宾使各陈七介而已云三辞拜辱者宾从馆内出于大门拜使者辱命来于外云三让者让升堂云宾使者如初之仪者谓使传命讫礼毕出门宾以束帛傧使者如初行劳时之仪前宾受币今使者受币受币虽异威仪则同敬主君使者也　司仪】　辞曰非礼也敢对曰非礼也敢【辞辞不受也对答问也二者皆卒曰敢言不敢疏曰辞谓宾辞主人答谓宾答主人介则在旁曰非礼也敢　今按诸本下句末有辞字注无复出辞字永嘉本张淳识误曰以注疏考之经下羡一辞字注上合更有一辞字盖传写误以注文为经文也当依注疏减经以还注其説为是今从之】
　　至于朝主人曰不腆先君之祧既拚以俟矣【腆他典反拚方问反谓埽酒　宾至外门下大夫入告出释此辞主人者公也不言公而言主人主人接宾之辞明至欲受之不敢稽宾也腆犹善也迁主所在曰祧周礼天子七庙文武为祧诸侯五庙则祧始祖也是亦庙也言祧者祧尊而庙亲待宾客则上尊者　疏曰周礼守祧掌守先王先公之庙祧郑注云庙谓大祖之庙及三昭三穆迁主所藏曰祧先公之迁主藏于后稷之庙先王之迁主藏于文武之庙云奄八人庙有一奄周立七庙通姜嫄庙为八故奄八人祭法郑注云祧之言超也超上去意也不毁之也云迁主所藏曰祧天子有二祧以藏先王之迁主诸侯无之但迁主藏于大祖庙故此亦以名大祖庙为祧也下文迎宾及庙门受聘享皆在庙明是大祖庙可知既于大庙受聘享以尊之若享食则于祢庙燕又在寝弥相亲也此郑义若孔君王肃则以高祖之父及祖为二祧非郑义也】宾曰俟间【间如字刘音闲　宾之意不欲奄卒主人也且以道路悠逺欲沐浴斋戒俟间未敢闻命　卒寸忽反斋例皆反　疏曰命即上主人之命】
　　右至朝
　　大夫帅至于馆卿致馆【致至也宾至此馆主人以上卿礼致之所以安之也　疏曰觐礼云侯氏遂从之天子赐舍辞曰赐伯父舍侯氏再拜稽首受傧之束帛乘马注云王使人以命致馆无礼犹傧之者尊王使也无礼谓无束帛此云以上卿礼明有束帛致也】宾迎再拜卿致命宾再拜稽首卿退宾送再拜【卿不俟设飱之毕以不用束帛致故也不用束帛致之者明为新至非大礼也　飱音孙注同熟食曰飱　疏曰下直云宰夫朝服设飱不言致则此卿致馆兼致飱矣致馆有束帛致飱空以辞致君命无束帛下记云飱不致是也然此侯伯之卿礼其公之臣亦以币帛致案司仪云云又曰其臣致飱无币其五等诸侯致飱则有币案司仪诸侯相于致飱如致积有币知致飱亦有币也今案此致止谓致馆耳章首目其事而下详其节也上无飱字而但云致命注疏何以见其为致飱耶详又】
　　【见下章】
　　右致馆【注疏云兼致飱今按非是详见上下文】　记诸公之臣相为国客致馆如初之仪【如郊劳也不傧耳侯伯之臣致馆于庭不言致飱者君于聘大夫不致飱也下记曰飱不致宾不拜　疏曰郑知不傧者本经致馆无束帛宾亦无傧知此亦然也君于聘大夫不致飱者本经致馆之下即云宰夫设飱此致馆下亦不云致飱是五等之臣皆无致飱也　司仪今按注云无傧未知其何以知之若谓上经致馆不言束帛亦不言宾傧之事此亦当然则当并与无束帛言之不当只言无傧也且郊劳有币此礼既如郊劳则亦有币而郑注司仪诸公致馆亦云凡云致者皆有币以致之此亦言致不得独无币也疏于上经亦云以上卿礼明有束帛致而于此乃迁就其説自相抵牾览者详之】　卿馆于大夫大夫馆于士士馆于工商【馆者必于庙不馆于敌者之庙为大尊也自官师以上有庙有寝工商则寝而已　疏曰祭法云适士二庙官师一庙郑云官师谓中士下士周礼仆郑注云五寝五庙之寝天子七庙唯祧无寝盖前曰庙后曰寝也尔雅云室有东西厢曰庙注云夹室前堂又云无东西厢有室曰寝注云但有大室自士以上有庙者必有寝庶人在官者工商之等有寝者则无庙故祭法云庶士庶人无庙祭于寝是也又曰曾子问云公馆与公所为曰公馆郑注云公馆若今县官舎也彼是正客馆彼此两言之者若朝聘使少则皆于正客馆若使多则有在大夫庙　今按疏引曾子问之文如此而下经还玉宾负右房而立是不必于庙也明矣郑注不通当从疏説】管人为客三日具沐五日具浴【馆人掌客馆者也客谓使者下及士介也】
　　宰夫朝服设飱【食不备礼曰飱诗云不素飱兮春秋传曰方食鱼飱皆谓是　疏曰云不备礼者对饔饩而言饔饩则生腥饪皆具而又多余物飱则唯腥饪而已】饪一牢在西鼎九羞鼎三腥一牢在东鼎七【饪而审反　中庭之馔也饪熟也熟在西腥在东象春秋也鼎西九东七凡其鼎实与其陈如陈饔饩羞鼎则陪鼎也以其实言之则曰羞以其陈言之则曰陪　疏曰鼎西九东七者九谓正鼎九牛羊豕鱼腊肠胃肤鲜鱼鲜腊东七者腥鼎无鲜鱼鲜腊故七如陈饔饩者如其死牢故掌客云诸侯之礼饔饩九牢七牢五牢其死牢如飱之陈凡介行人皆有飱饔饩此则如介礼也是飱之死牢与饔饩死牢实与飱陈同亦于东阶西阶也陪鼎三则下云膷臐膮是也】堂上之馔八西夹六【八六者豆数也凡馔以豆为本堂上八豆八簋六铏两簠八壶西夹六豆六簋四铏两簠六壶其实与其陈亦如饔饩　铏音刑】门外米禾皆二十车【禾稾实并刈者也诸侯之礼车米视生牢禾视死牢牢十车大夫之礼皆视死牢而已虽有生牢不取数焉米陈门东禾陈门西　稾古老反刈鱼废反　疏曰注説皆约一归饔饩知之后仿此】薪刍倍禾【各四十车凡此之陈亦如饔饩】上介饪一牢在西鼎七羞鼎三堂上之馔六门外米禾皆十车薪刍倍禾【西鼎七无鲜鱼鲜腊】众介皆少牢【亦饪在西鼎五羊豕肠胃鱼腊新至尚孰堂上之馔四豆四簋两铏四壶无簠　疏曰知鼎五者以宾九上介七众介当五降杀以两】右设飱　记凡诸侯之卿大夫士为国客则如其介之礼以待之【言其特来聘问待之礼如其为介时也然则聘礼凡所以礼宾是亦礼介　疏曰诸侯相朝众臣从君凡介行人宰史皆有飱饔饩以其爵等为之礼惟上介有禽献今不从君而特来聘问者其待之礼亦如其从君为介之时也大聘曰聘则卿为宾大夫为上介士为众介小聘曰问则大夫为宾介皆士故此歴言卿大夫士也详见诸侯相朝礼】凡礼宾客国新杀礼凶荒杀礼札防杀礼祸烖杀礼在野在外杀礼【皆为国省用爱费也国新新建国也凶荒无年也祸烖新有兵冦水火也　疏曰在野在外杀礼者以其野外怱遽礼物不可卒备故亦杀之　掌客】上公飱五牢食四十簠十豆四十铏四十有二壶四十鼎簋十有二牲三十有六皆陈凡介行人宰史皆有飱以其爵等为之牢礼之陈数侯伯飱四牢食三十有二簠八豆三十有二铏二十有八壶三十有二鼎簋十有二腥二十有七皆陈凡介行人宰史皆有飱以其爵等为之礼子男飱三牢食二十有四簠六豆二十有四铏十有八壶二十有四鼎簋十有二牲十有八皆陈凡介行人宰史皆有飱以其爵等为之礼【铏音刑　飱客始至致小礼也公侯伯子男飱皆饪一牢其余牢则腥食者其庶羞美可食者也其设盖陈于楹外东西不过四列簠稻粱器也公十簠堂上六西夹东夹各二也侯伯八簠堂上四西夹东夹各二子男六簠堂上二西夹东夹各二豆菹醢器也公四十豆堂上十六西夹东夹各十二侯伯三十二豆堂上十二西夹东夹各十子男二十四豆堂上十二西夹东夹各六礼器曰天子之豆二十有六诸公十有六诸侯十有二上大夫八下大夫六以此聘礼差之则堂上之数与此同铏羮器也公铏四十二侯伯二十八子男十八公之数太悬絶非差衰也二十八书或为二十四亦非也其于衰公又当三十于言又为无施礼之大数铏少于豆推其衰公铏四十二宜为三十八盖近之矣则公铏堂上十八西夹东夹各十侯伯堂上十二西夹东夹各八子男堂上十西夹东夹各四壶酒器也其设于堂夹如豆之数鼎牲器也簋黍稷器也鼎十有二者饪一牢正鼎九与陪鼎三皆设于西阶前簋十二者堂上八西夹东夹各二合言鼎簋者牲与黍稷俱食之主也牲当为腥声之误也腥谓鼎于侯伯云腥二十有七其故腥字也诸侯礼盛腥鼎有鲜鱼鲜腊毎牢皆九为列设于阼阶前公腥鼎三十六腥四牢也侯伯腥鼎二十七腥三牢也子男腥鼎十八腥二牢也皆陈陈列也飱门内之实备于是矣亦有车来禾刍薪公飱五牢米二十车禾三十车侯伯四牢米禾皆二十车子男三牢米十车禾二十车刍薪皆倍其禾凡介行人宰史众臣从宾者也行人主礼宰主具史主书皆有飱饔饩尊其君以及其臣也以其爵等为之牢礼之陈数爵卿也则飱二牢饔饩五牢大夫也则飱大牢饔饩三牢士也则飱少牢饔饩大牢也此降小礼丰大礼也以命数则参差难等略于臣用爵而已　差初住反又初宜反衰初危反差哀谓降杀等级也】凡诸侯之卿大夫士为国客则如其介之礼以待之【言其特来聘问侍之礼如其为介时也然则聘礼凡所以礼宾是亦礼介　疏曰此介指上诸侯相见之介若此聘礼则自有介大聘则卿为宾大夫为上介士为众介小问则大夫为賔介皆士也故此歴言卿大夫士也　掌客】　飱不致【不以束帛致命草次馔飱具轻】宾不拜【以不致命】沐浴而食之【自洁清尊主国君赐也记此重者沐浴可知　陆佃曰飱不致者设之而已】
　　厥明讶宾于馆【讶五嫁反　此讶下大夫也以君命迎宾谓之讶讶迎也亦皮弁】宾皮弁聘至于朝宾入于次【服皮弁者朝聘主相尊敬也诸侯视朔皮弁服入于次者俟办也次在大门外之西以帷为之　办蒲苋反办具之办疏曰视朔皮弁服本玉藻文若朝天子则用冕服】乃陈币【有司入于主国庙门外以布幕陈币如展币焉圭璋贾人执椟而俟】卿为上摈大夫为承摈士为绍摈摈者出请事【摈谓主国之君所使出接宾者也绍继也其位相承继而出也主君公也则摈者五人侯伯也则摈者四人子男也则摈者三人聘义曰介绍而传命君子于其所尊不敢质敬之至也既知其所为来之事复请之者宾来当与主君为礼为其谦不敢斥尊者启发以进之于是时宾出次直闑西北面上摈在闑东阈外西面其相去也公之使者七十步侯伯之使者五十步子男之使者三十步此旅摈耳不传命上介在宾西北东面承摈在上摈东南西面各自次序而下末介末摈旁相去三丈六尺上摈之请事进南面揖宾俱前宾至末介上摈至末摈亦相去三丈六尺止揖而请事还入告于公天子诸侯朝觐乃命介绍传命耳其仪各乡本受命反面传而下及末则乡受之反面传而上又受命传而下亦如之此三丈六尺者门容二彻参个旁加各一步也今文无摈　所为于伪反下为其皆同闑鱼列反阈音域而上之上时掌反　疏曰此摈陈在主国大门外主君之摈与宾之介东西相对南北陈之云其位相承继而出者从门向南陈为继而出摈者人数本周礼大行人文但天子尊得分别诸侯尊卑以待之诸侯卑故止据己国大小而为摈数注云上摈在闑东阈外西面者主位在东故宾在闑西上摈在闑东以摈位并门东西面故上摈亦西面向君也此旅摈耳者桑司仪云三问旅摈郑云旅陈陈摈介不传辞故郑此云不传命然上下注又皆引介绍而传命之语者盖交摈传命则是宾介传命此旅摈传命者直是宾至末介下对上摈传本君之命也其介相绍继则交摈旅摈同唯传命不传辞有异是以司仪云及将币交摈郑注亦引介绍传命为证以其皆是相连继于位也云上介在宾西北东面承摈在上摈东南西面此谓宾直闑西北面主君在门内南面列位时云西北东南者据宾西北望上介介仍向正北陈之矣上摈东南望承摈等仍向正南陈之矣不谓介西北邪陈摈东南向邪陈也云各自次序而下者宾之介或七或五或三从南向北次序上次下至末介主人之摈或五或四或三从承摈向南上次下至末摈也东西相去三丈六尺云上摈之请事进南面揖宾俱前者谓上摈入向公前北面受命出门南面遥揖宾使前摈者渐南行宾至末介北东面上摈至末摈南西面东西相去亦三丈六尺云止揖而请事者二人俱立定乃揖而请所为来之事注又举朝觐礼以证交摈然觐礼无迎法飨食有迎法故斋仆云朝觐宗遇飨食各以其等为车送逆之节云其仪各向本受命反面传而下者虽言各乡本受命非一时之事先上摈入受命出传与承摈承摈传与末摈此是上摈乡本受命反面传而下末介向末摈边受命传与次介次介传与上介上介传与宾是及其末则乡受之反面传而上也云又它命传而下亦如之者此乃发宾传向主君一如前发主君传而向下故云亦如之如此三迥为交摈三辞此则司仪云诸公相为实交摈三辞者也一彻参个者辙广八尺参个三八二十四门容二丈四云傍加各一步也者此无正文但人之进退周旋不遇再举足一步故门傍各空一步丈二添二丈四尺为三丈六尺】公皮弁迎宾于大门内大夫纳宾【公不出大门降于待其君也大夫上摈也谓之大夫者上序可知从大夫摠无所别也于是宾主人皆禓　别彼列反禓西歴反　疏曰待其君则如司仪所谓公皮弁交摈车迎拜辱出大门故此知是降也春秋之义卿称大夫王制云上大夫卿是总无别也玉藻云不文饰也不禓又云执龟玉袭下行聘时执玉皆袭此未执玉正是文饰之时故宾主皆裼也】宾入门左【内宾位也众介随入北面西上少退摈者亦入门而右北面东上上摈进相君　相息亮反　疏曰此注亦多约下入庙行聘享文入门之后每事皆上摈相君也】公再拜【南面拜迎】宾辟不答拜【辟音避下以意推之　辟位逡遁不敢当其礼　疏曰奉君命使不敢宾故辟酬亢之礼】公揖入毎门毎曲揖【毎门辄揖者以相人偶为敬也凡君与宾入门宾必后君介及摈者随之并而鴈行既入则或左或右相去如初玉藻曰君入门介拂闑大夫中枨与闑之间士介拂枨宾入不巾门不履阈此宾谓聘卿大夫也门中门之正也不敢与君并由之敬也介与摈者鴈行卑不逾尊者之迹亦敬也宾之介犹主人之摈　后户豆反下同行户郎反枨直庚反尔雅谓之楔门两傍木也　疏曰诸侯三门臯应路则应门为中门左宗庙右社稷入大门东行即至庙门其间得有毎门者诸侯有五庙大祖之庙居中二昭居东二穆居西庙皆别门门外两边皆有南北隔墙隔墙中夹通门若然祖庙已西隔墙有三则閤门亦有三东行经三门乃至大祖庙门中则相逼人门则相逺是以毎门皆有曲即相揖故毎曲揖也言凡君与宾入门实必后君者非只聘享向祖庙若飨食向祢庙燕礼向路寝皆当然也自君入门至不履阈亦是通法又曰以一闑言之君最近闑亦拂之而过上介则随君而行拂闑而过所以与君同行者臣自为一列主君既出迎宾主君与宾并入主君于东闑之内宾于西闑之内并行而入上介于西闑之外上摈于东闑之外皆拂闑次介次摈皆大夫中枨与闑之间末介末摈皆士各自拂枨如是得君入中门之正上摈上介俱得拂闑又得不逾尊者之迹矣云门中门之正也者谓两闑之间云卑不逾尊者之迹者士以大夫为尊大夫以上介为尊上介以君为尊也　今按江都集礼庙制诸侯立庙宜在中门外之左古者宗庙之制外为都宫内各有寝庙别有门垣太祖在北左昭右穆以次布南与此疏之说不同未知孰是门闑之説与玉藻注疏亦不同今见下记】及庙门公揖入立于中庭【公揖先入省内事也既则立于中庭以俟宾不复出如此得君行一臣行二于礼可矣公迎宾大门内卿大夫以下入庙门即位而俟之　疏曰省内事谓如曲礼主人请入为席之类君行一臣行二者见君行近臣行远尊者宜逸卑者宜劳也初命迎宾于馆之时卿大夫士固在朝矣及宾来大门外陈介之时主君之摈亦在大门外之位君在大门内时其卿大夫不以无事乱有事当于庙中在位矣又当行事之时公授宰玉士受皮宰夫授公几皆不见此官等入庙之文明此官已先在位而俟也又曰君行一臣行二出齐语晏子辞　今按齐语无此辞今见曲礼杂记章】宾立接西塾【接犹近也门侧之堂谓之塾立近塾者已与主君交礼将有出命俟之于此介在币南北面西上上摈亦随公入门东东上少进于士　塾音熟近附近之近　疏曰云介北面西上者以上文入竟展币时宾立于幕东故介东上今此陈币宾在门西故介西上皆统于宾也】几筵既设摈者出请命【有几筵者以其庙受宜依神也宾至庙门司宫乃于依前设之神尊不豫事也席西上上摈待而出请受宾所以来之命重停宾也至此官命事弥至言弥信也周礼诸侯祭祀席蒲筵缋纯右雕几依前之依于岂反本人作扆缋户内反纯章允反疏曰知在扆前者案司几筵云大朝觐大飨射王位依前南乡设筵几尔雅云牖户之间谓之扆但天子以屏风设于扆诸侯无屏风为异席亦不同也上入竟士请事近郊下大夫请行皆是谦问不敢以必来之己国不正言之至此正问之而言请命是其事至言信矣云周礼至雕几者周礼司几筵文彼诸侯祭祀席三重上更有加莞筵纷纯不引之者文略可知引之者证此所设者设常祭祀之席也】贾人东面坐啓椟取圭垂缫不起而授上介【贾人乡入陈币东面俟于此言之就有事也授圭不起贱不与为礼也不言禓袭者贱不禓也缫有组系也　乡音向下同】上介不袭执圭屈缫授宾【上介北面受圭进西面授宾不袭者以盛礼不在于已也屈缫并持之也曲礼曰执玉其有借者则禓无借者则袭疏曰引曲礼者彼记人据此绚组尺为缫借不据韦皮衣木版画以五采之缫借也云执玉其有借者则裼】
　　【据此贾人垂缫以授上介上介不袭受之时也云其无借者则袭者据此上介屈缫以授宾宾袭受之时也记人直记禓袭之义不论盛礼在已之意故各举一边而言也】宾袭执圭【执圭盛礼而又尽饰为其相蔽敬也玉藻曰服之袭也充美也是故尸袭执玉龟袭也　尽津忍反　疏曰臣于君所合裼以尽饰今旣执圭以瑞为敬若又尽饰而裼则掩蔽执玉之敬故不得裼也充犹覆也】摈者入告出辞玉【摈者上摈也入告公以宾执圭将致其聘命圭贽之重者辞之亦所以致尊让也】纳宾宾入门左【公事自闑西】介皆入门左北面西上【随宾入也介无事止于此今文无门　疏曰案司仪云诸公之臣相为国客及将币毎门止一相及庙唯君相入注云唯君相入客臣也相不入矣此介皆入不同者彼云毎门止一相郑云絶行在后耳非是全不入庙又云唯若相入首谓前相君礼须入故言之臣相不前相礼故不言入其实皆入与此同也　今按疏説与此不通当阙】三揖【君与宾也入门将曲揖既曲北面又揖当碑揖　疏曰前云公揖入立于中庭三分庭一在南宾后独入得云入门将曲揖者谓公先在庭南面宾入门将曲之时既曲北面之时主君皆向宾揖之再揖讫主君乃东面向堂涂北行当碑乃得宾主相向之揖是以得君行一臣行二非谓宾入门时主君更向内霤相近而揖也　今按疏説盖印本差误今以文义考之更定如此】至于阶三让【让升】公升二等【先宾升二等亦欲君行一臣行二　先悉荐反　疏曰诸侯阶有七等公升二等在上仍有五等而得云君行一臣行二者但君行少臣行多大判而言】宾升西楹西东面【与主君相乡】摈者退中庭【郷公所立处退者以公宜亲受宾命不用摈相也】宾致命【致其君之命也】公左还北乡【当拜】摈者进【进阼阶西释辞于宾相公拜也】公当楣再拜【楣亡悲反　拜贶也贶惠赐也楣谓之梁】宾三退负序【三退三逡遁也不言辟者以执圭将进授之】公侧袭受玉于中堂与东楹之间【侧犹独也言独见其尊宾也佗日公有事必有赞为之者凡袭于隐者公序坫之间可知也中堂南北之中也入堂深尊宾事也东楹之间亦以君行一臣行二　见贤遍反下以意求之坫丁念反疏曰案大射云公卒射小臣正赞袭是其赞为之也】摈者退负东塾而立【反其等位无事】宾降介逆出【逆出由便】宾出【聘事毕】公侧授宰玉【使藏之授于序端】裼降立【裼者免上衣见裼衣凡当盛礼者以充美为敬非盛礼者以见美为敬礼尚相变也玉藻曰裘之裼也见美也又曰麛裘青豻襃绞衣以裼之论语曰素衣麛裘皮弁时或素衣其裘同可知也裘者为温表之为其防也寒暑之服冬则裘夏则葛凡襢禓者左降立俟享也亦于中庭古文裼皆作赐　麛音迷或作麑同豻五旦反胡地野犬也褎本又作褏详又反绞户交反为温为其皆去声襢音但　疏曰凡服四时不同假令冬有裘衬身襌衫又有襦袴襦袴之上有裘裘上有裼衣裼衣之上又有上服皮弁祭服之等若夏则以絺绤絺绤之上则有中衣中衣之上复有上服皮弁祭服之等若春秋二时则衣袷褶袷褶之上加以中衣中衣之上加以上服也诸侯与其臣视朔与行聘礼皆服麛裘但君则麛裘还用麛襃臣则不敢纯如君麛裘则青豻襃裼衣君臣亦有异时在国则君臣同素衣聘时主君亦素衣唯臣用绞衣为裼也杂记云朝服十五升布皮弁亦天子朝服与诸侯朝服同用十五升布亦同素积以为裳白舄臣用白屦也】
　　右行聘礼　记卿大夫讶大夫士讶士皆有讶【讶五嫁反卿使者大夫上介也士众介也讶主国君所使迎待宾者如今使者防客　疏曰大聘使卿主人使大】
</div>
    <div class="pagination">
<a href="仪礼经传通解_page13.html">上一页</a><span>...</span><a href="仪礼经传通解_page9.html">9</a><a href="仪礼经传通解_page10.html">10</a><a href="仪礼经传通解_page11.html">11</a><a href="仪礼经传通解_page12.html">12</a><a href="仪礼经传通解_page13.html">13</a><span class="current-page">14</span><a href="仪礼经传通解_page15.html">15</a><a href="仪礼经传通解_page16.html">16</a><a href="仪礼经传通解_page17.html">17</a><a href="仪礼经传通解_page18.html">18</a><a href="仪礼经传通解_page19.html">19</a><span>...</span><a href="仪礼经传通解_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
