<!DOCTYPE html>
<html>
<head>
    <meta charset="UTF-8">
    <title>钦定礼记义疏 - 第 10 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定礼记义疏 - 第 10 页/共 122 页</h1>
    <div class="content">　　正义郑氏康成曰席横奉之令左昂右低如有首尾然【孔疏所奉席头令左昂右低如桥之衡衡横也左尊故昂右卑故垂也但席舒则有首尾卷则无首尾此谓卷席奉之法故注云如有首尾】桥井上桔槔衡上低昂　陈氏栎曰少为长者横奉其卷席左昂右低如桔槔之横也
　　存异胡氏铨曰如桥衡取中平而两头下　应氏镛曰桥桥梁也衡即横也或曰平也桥横于水至平而桥之横木尤平奉席者正平无欹其状亦然　朱氏申曰衡权衡也如桥言奉席之髙如衡言奉席之平案古无桥梁名诗无逝我梁在彼淇梁造舟为梁孟子徒杠舆梁是梁或名杠不名桥也史禹山行乘桥亦作檋盖直辕车殷纣钜桥之粟盖积粟仓士昏礼笲加于桥盖横格架是名桥者皆非梁也史记秦昭王初作河桥则以梁为桥殆自秦始又衡字与横字通用不止权衡故衡字有取于平者如上衡中衡有但取于横者如夏而楅衡卷席必横奉之而微有低昂则低右昂左不必正平亦不能使两头屈下则郑説为是而必改之者反多误也
　　请席何乡请衽何趾【乡去声下竝同】
　　正义郑氏康成曰顺尊者所安也【孔疏既奉席来当随尊者所欲眠坐也】坐问乡卧问趾【孔疏席坐席乡面也衽卧席趾足也】因于隂阳【孔疏坐为阳故问面欲何所乡面亦阳也卧是隂故问足欲何所指足亦隂也皆从所安也】
　　案士昏礼御衽于奥媵衽良席在东皆有枕北止古文止作趾是卧席常北趾也管子曰俶衽则请有常则否则请以何趾者非常卧之所也又设衽曰衽犹置尊曰尊布筵曰筵必有请者总见弟子致敬而不敢専之意也
　　总论孔氏頴达曰凡为长者至为上眀为尊者埽除布席之仪
　　席南乡北乡以西方为上东乡西乡以南方为上正义郑氏康成曰布席无常此其顺之也上谓席端坐在阳则上左坐在隂则上右　孔氏颖达曰此据平常布席如此若礼席则不然案乡饮酒礼賔席牖前南面主人席阼阶上西面介席西阶上东面与此不同　吕氏大临曰南乡东乡皆坐在隂南乡以西为右东乡以南为右北乡西乡皆坐在阳北乡以西为左西乡以南为左　应氏镛曰古人布席于地礼毕则敛而收之四方异乡盖其堂室之面或不同则酌地宜其方位之旋转或不同则顺天道顺其方之所重为其位之所尊
　　案下文若非饮食之客则此乃寻常主客防集之席而饮食亦在其中西乡北乡主家之席南乡东乡则亲友异姓之席
　　总论邵氏渊曰自此至足毋蹶大率有四始奉席次请席三布席四就席奉席则欲顺席之理次请席问其欲坐卧之地次布席则平常之席讲问之席各有其仪至就席又有就席之仪賔主之闲安得不敬乎
　　若非饮食之客则布席席闲圅丈【圅胡南反】
　　正义郑氏康成曰非饮食谓讲问之客也圅犹容也讲问宜相对容丈足以指画也【孔疏布席中闲相去使容一丈之地文王世子云侍坐扵大司成逺近闲三席席之制三尺三寸三分寸之一三席是一丈也】饮食之客布席于牖前【孔疏饮食燕飨则賔位在室外牖前列筵南乡布席不湏相对讲説之席不在牖前或在于室】丈或为杖【王氏肃曰古人讲説用杖指画故或容杖也】
　　存疑陈氏澔曰两席并中闲空地共一丈　应氏镛曰席闲圅丈其地寛则足以揖逊回旋而不至于迫其分严则足以致敬尽礼而不至于防非若饮食之客徒欲便于劝酬以为懽也
　　案闲犹容也圅亦容也郑注云容丈足以指画注世子云容三席则得指画分眀所谓圅丈也孔疏亦云中间相去使容一丈之地盖曰圅曰闲但指中间空地而言非并两席计之共成一丈也陈氏改之非其质矣
　　主人跪正席客跪抚席而辞客彻重席主人固辞客践席乃坐【重直龙反】
　　正义郑氏康成曰主人跪正席者虽来讲问犹以客礼待之异于弟子客跪抚席者荅主人之亲正彻去也去重席谦也再辞曰固客践席乃坐客安主人乃敢安也讲问宜坐　孔氏頴达曰抚谓以手按止之不听主人之正席也客彻重席者礼器云诸侯三重大夫再重又乡饮酒礼公三重大夫再重是尊者多卑者少故主人为客设多重席客谦而自彻主人固辞者再辞止客之彻也尊卑有数而客必彻之者既来讲説夲以徳义相接不以尊卑为用故虽尊犹自彻也践犹履也主人止客彻席故客还履席将坐主人待客坐乃坐也　吕氏大临曰主人敬客故跪正席客敬主人则彻重席主敬客则客辞客敬主则主辞賔主之礼所以荅也　徐氏师曾曰此与下节皆蒙讲説之客而言賔主之礼也
　　通论陈氏祥道曰公食大夫之礼賔卷加席而公不辞大夫相食之礼賔卷加席而主人辞或辞或否以其敌与不敌故也
　　案燕礼司宫筵賔于戸西东上无加席小臣设公席于阼阶上设加席大射小臣设公席于阼阶上西乡司宫设賔席于戸西南面有加席是席以多为贵也故主人敬客则跪正席客敬主人则彻重席賔主各致其辞而客乃践席者践重席也
　　主人不问客不先举
　　正义郑氏康成曰客不先举者客自外来宜问其安否无恙及所为来故　孔氏颖达曰举亦问也　陈氏澔曰席坐既定主人先问客乃荅之客不当先举言也
　　将即席容毋怍两手抠衣去齐尺衣毋拨足毋蹶【怍才洛反抠苦侯反齐音咨】
　　正义郑氏康成曰怍顔色变也齐谓裳下缉也拨貌蹶行遽貌　孔氏颖达曰即就也弟子讲问初来就席顔色宜荘不得变动抠提挈也衣谓裳也将就席时以两手当裳前提挈使起令裳下缉去地一尺恐衣长转足蹑履之　吕氏大临曰怍者愧赧不安之貌愧赧不安失之野也衣毋拨收敛之不使旁有触足毋蹶不怱遽使之踬三者谓之行容也统而言虽裳亦衣也
　　存疑刘氏彛曰将即席湏详缓而谨容仪毋使有失而可愧怍坐后更湏整叠前面衣衽毋使拨开又古人以膝坐乆则膝不安而易以蹶动坐而足动亦为失容故戒以毋动管寕坐席久惟两膝着处皆穿是足不动故然耳
　　案朱子谓此古人为韵语以教小儿则不必故为求深孔氏谓弟子讲问初来就席则亦不得混入賔主之礼也徐説文怍心动作也小儿心易动故色易变将即席而不抠衣则坐而下衣必分散足必如蹶蹶谓颠仆也此皆以戒即席将坐之容
　　先生书策琴瑟在前坐而迁之戒勿越
　　正义郑氏康成曰在前谓当行之前戒勿越广敬也孔氏頴达曰策篇简也坐亦跪也坐名通跪跪名
　　不通坐　吕氏大临曰书策琴瑟之为物先生之所常御也物犹加敬人可知也
　　通论陈氏祥道曰臣之于君至于路马不敢齿路马之刍不敢蹙见几杖则起遭乗舆则下子妇之于父母舅姑至于衾簟枕几不敢传杖履不敢近弟子之于师至于书策琴瑟不敢越皆因其人而敬之故也于物犹然则凡所爱之人可知矣
　　存疑孔氏颖达曰越逾也弟子将行若遇师诸物或当已前则跪而迁移之勿得逾越也
　　案越者播散之意坐而迁之必有次序不得凌乱或谓跨之而过恐无此理
　　虚坐尽后食坐尽前坐必安执尔顔长者不及毋儳言【尽津忍反儳藏鉴反】
　　正义郑氏康成曰尽后谦也尽前为污席执犹守也儳犹暂也非类杂也【案周礼注立而以物求市曰儳言未及而参错以进如之】孔氏颖达曰凡坐各有法虚空也空谓非饮食坐也尽后而不敢近前玉藻云徒坐不尽席尺是也食坐谓饮食坐也古者地铺席而俎豆皆陈于席前之地若坐近后则溅污席玉藻云食齐豆去席尺是也凡坐好自摇动故戒之令必安坐乆坐好异故戒之宜如乡者毋怍顔容长者正论甲事未及乙事少者不得辄以乙事暂然错杂之　彭氏汝砺曰坐久或顔色怠慢故戒使执尔顔执有持守之义
　　正尔容听必恭毋説毋雷同必则古昔称先王【初交反】正义郑氏康成曰聼先生之言既说又敬【孔疏方受先生之道当正已矜荘聼师长之说宜必恭敬】犹擥也谓取人之说以为己説【孔疏语当称师友而言毋得擥取人之説以为己语】雷之声物无不同时应者人之言当各由已不当然也孟子曰无是非之心非人也【孔疏凡为人之法当自立心防其是非不得闻他人之语辄附而同之若闻而辄同则似万物之生闻雷声无不同应者】称先王者言必有依据【孔疏虽不雷同又不得専辄故必法于古昔之正而所言之事必称先王也】　孔氏颖达曰正谓矜荘也顔容通语尔　陈氏栎曰聼长者言必恭敬虽不当茍同于人又不当茍异于古也此一节言弟子事师长讲问之节　陈氏澔曰上言执尔顔谓顔色无或变异此言正尔容则正其一身之容貌也聼必恭亦谓聼长者之言也　杨氏鼎熙曰説则蹈袭之心胜而少独得之见雷同则附和之意多而少折衷之词必字正与二毋字相应
　　通论胡氏铨曰犹抄也襄二十五年崔庆之盟杜预云读书未终晏子抄荅易其辞是谓説
　　余论方氏慤曰言古则不止于昔言昔则未至于古若合而言之古亦可谓之昔昔亦可谓之古
　　案是节皆就坐之时説正尔容者坐如尸也聼必恭者毋侧聼也不説以掠美雷同以徇人而或好为新竒藐前哲为不足道则又不可故必则法古昔而述先王之实事以证之
　　侍坐于先生先生问焉终则对
　　正义郑氏康成曰不敢错乱尊者之言　陈氏澔曰问终而后对欲尽闻所问之防且不敢杂乱尊者之言也
　　请业则起请益则起
　　正义郑氏康成曰尊师重道也起若今抠衣前请也【孔疏汉时受学有抠衣前请之法】业谓篇卷也益谓受说不了欲师更明説之子路问政请益是也　吕氏大临曰业谓所学于先生者如诗书礼乐之类是也益谓所问未明或欲卒学或欲少进也有所请必起敬业也敬业所以敬师敬师所以敬道　陈氏澔曰请业者求当习之事请益者再问未尽之蕴起所以致敬也通论方氏慤曰孔子与曽参言复坐吾语汝则弟子之于先生有所请必起可知
　　父召无诺先生召无诺唯而起【唯于癸反】
　　正义郑氏康成曰唯诺皆应辞唯恭于诺　孔氏頴达曰父与先生呼召称诺则似寛缓骄慢　吕氏大临曰弟子之事师犹子事父父召无诺则先生召亦无诺诺者许而未行也唯而起闻召即徃也玉藻曰父命呼唯而不诺手执业则投之食在口则吐之陈氏祥道曰诺者应之缓唯者应之速以道则唯诺无殊以礼则缓速有辨
　　通论陈氏祥道曰内则应唯敬对事父之礼也论语曾子曰唯事师之礼也为人臣者君命召在内不俟屦在外不俟车亦唯而起之意也
　　侍坐于所尊敬无余席见同等不起
　　正义郑氏康成曰无余席必尽其所近尊者之端为有后来者见同防不为私敬　孔氏颖达曰先生坐一席己坐一席己必坐于近尊者之端欲得亲近先生似若扶持然又备拟先生顾问不可过逺且拟后人之来故阙在下空处以待之也己之同防后来任其坐在下空处不为之起以尊敬先生不敢曲为私敬也　方氏慤曰无余席欲其近而应对之审也同等不起与己无上下之间故也
　　通论方氏慤曰经有曰侍先生侍所尊敬侍君子侍长者何也曰先生以敎称之也曰所尊敬以道称之也曰君子以徳称之也曰长者以年称之也
　　存疑吴氏澄曰吕氏以所尊敬三字相属不若从旧所尊句防为是　彭氏丝曰一説侍坐于所尊敬者当坐席之末不可使席有空余
　　案方氏所尊敬为句惟吴氏谓惟敬之故近之以敬字属下句然旧实未有此防句至彭氏所述别说则与注疏全背防不可从
　　烛至起食至起上客起
　　正义郑氏康成曰烛至异昼夜食至为馔变上客起敬尊者　孔氏颖达曰上客谓尊者之上客尊者见之则起侍者宜从之起食与烛至起则尊者不起刘氏彛曰食至起不敢妨其食也　张子曰非上客则主不起坐者亦不敢私修敬故无二尊也烛至起事之变也始虚坐至设食则起二者皆变于外也下欠伸撰杖屦亦变也故起
　　案刘氏谓食至起不敢妨其食是此侍坐者不侍食也张子谓虚坐尽后设食则起而尽前是此侍坐者即侍食也二者皆应有之
　　烛不见跋【见贤遍反跋骈末反】
　　正义郑氏康成曰跋夲也烛尽则去之嫌若烬多有厌倦也【孔疏跋夲把处也古者未有蜡烛唯呼火炬为烛火炬易尽则藏所然残夲若积聚残夲客见之则知夜深虑主人厌倦或欲辞退也】　吕氏大临曰烛者童子所执烛尽则更之不以残夲示人使客不敢安也存疑刘氏彛曰烛不见跋趾也将至跋而退不敢及其更
　　案烛不见跋从郑説则主人敬客夜饮有当阳之礼从刘説则客避主人火继非卜昼之常然此烛不见跋为执烛以侍者言从郑为是
　　尊客之前不叱狗
　　正义郑氏康成曰主人于尊客之前不敢倦叱狗嫌若风去之【孔疏有尊客而叱狗则似厌客欲去之也卑客亦当然举尊为甚】　吕氏大临曰狗于尊者之前不敢叱者嫌于客也　方氏慤曰不以至贱骇尊者之聼
　　案尊客之前肃容柔声安得有此不叱狗谓虽狗亦不叱敬之至也
　　让食不唾【唾汤卧反】
　　正义郑氏康成曰唾嫌有恶　吕氏大临曰譲食之际不敢唾者嫌若訾主人食亦不敬也　杨氏鼎熙曰让食辞让以食之时
　　侍坐于君子君子欠伸撰杖屦视日蚤莫侍坐者请出矣【欠丘剑反撰仕转反屦纪具反莫与暮同】
　　正义郑氏康成曰撰犹持也请出以君子有倦意也孔氏颖达曰志疲则欠体疲则伸君子自执杖在
　　坐着屦升堂时杖屦在侧若倦则自起持之瞻视庭影望日蚤晚也礼卑者贱者请进不请退退由尊者今见尊者为上诸事皆是欲起之渐故侍坐者得请出　吕氏大临曰君子示以倦则请出不敢勤君子也
　　侍坐于君子君子问更端则起而对
　　正义郑氏康成曰起对谓离席而对敬异事也君子必令复坐　孔氏颖达曰更端别事也谓乡语已毕更问他事　吕氏大临曰起而对因事有所变而起敬也　朱氏申曰问者异事则对者异仪
　　通论陈氏栎曰君子更前事而别问一端则不敢坐对如曾子侍坐子问至徳要道曾子避席而对子命之复坐是也
　　侍坐于君子若有告者曰少间愿有复也则左右屏而待【间音闲屏必领反】
　　正义郑氏康成曰复白也言欲湏少空间有所白也屏犹退也隐也　孔氏颖达曰左右避之不得廹也吕氏大临曰屏而待不敢干其私也间谓闲隙聘
　　礼賔曰俟间亦此意也　方氏慤曰少间愿有复则机事之欲密者也故左右屏而待焉既屏而又待者防君子之有所召　杨氏鼎熙曰必待者以君子未命退也
　　余论戴氏溪曰夫礼少事长求进不求退故必长者有欲退之意而后少者敢求退焉大抵少者虽劳不惮而长者不可使少劳也少者虽乆立无而长者不可使乆坐也
　　案此以上杂举侍坐之礼盖子之侍父弟子之侍师凡于所尊者大略同也
　　毋侧聼毋噭应毋淫视毋怠荒【噭古吊反】
　　正义郑氏康成曰噭呼号之声也淫视睇眄也怠荒放散身体也【孔疏噭谓声高急应荅宜徐徐而和也淫谓流移也目当直瞻视不得邪眄怠荒谓放纵不自拘敛】　陈氏栎曰此言通戒敬身者当如是也毋倾侧其耳以聼与不倾聼同　陈氏澔曰上言聼必恭侧耳以聼非恭也应荅之声宜和平髙急者悖戾之所也淫视流动邪眄也怠荒谓容止纵慢存疑郑氏康成曰侧聼耳属于垣嫌探人之私也【孔疏侧聼谓壁聼旁人私言也】　孔氏颖达曰已下亦侍君子之法案此数节谓人容貌之常皆当敬而不可敖慢邪辟即不侍君子亦当然也郑以侧聼为耳属于垣恐非正义
　　游毋倨立毋跛坐毋箕寝毋伏【倨音据跛彼义反又波我反】
　　正义郑氏康成曰跛偏任也【孔疏跛谓挈举一足一足踏地立宜如齐】伏覆也【孔疏寝卧也卧当或侧或仰而不可覆也】　孔氏颖达曰箕谓舒展两足状如箕舌也　朱氏申曰游宴逰也倨傲也跛足不正也寝毋伏伏则失仰侧之莭也　徐氏师曽曰行当恭谨立当整齐坐必敛足寝不如尸皆敬也【案徐训逰为行良是揖者行容之俯逰者行容之仰逰则易倨故戒之】
　　通论胡氏铨曰坐毋箕尉佗箕踞而坐
　　敛发毋髢【髢徒细反】
　　正义郑氏康成曰髢髲也毋垂余发如髲也【孔疏古人垂发以纚韬之不使垂如髲　案纚长六尺以之韬发安得复有垂余如髲疑女人以发多为美故加髢而后以纚韬之男子但取敛发不得加髢嫌为妇饰也】
　　冠毋免劳毋袒暑毋褰裳【免如字袒徒旱反】
　　正义郑氏康成曰免去也【孔疏冠常着在首不可脱】褰袪也皆为其不敬也【孔疏虽炎热不得褰袪取凉】　孔氏颖达曰袒露也虽有疲劳之事厌患其衣而不得袒露身体
　　通论陈氏祥道曰立毋跛而鲁之有司跛倚者礼之所弃坐毋箕而原壤夷俟孔子之所非古之飬老则袒而割牲祭祀则袒而迎牲丧礼以袒踊为孝丧服以袒免为制士虞则钩袒取黍稷大射则袒决遂执弓然则袒岂先王之所不为以为无故而袒则非礼也盖先王以人不知服饰之为礼也为之冠以旌其首为之屦以重其足为之衣以充其身束则有带佩则有玉深衣毋见肤絺绤必有表凡恶其无文而已余论方氏慤曰冠固有时而可免若居丧之类则冠可免矣劳固有时乎可袒若割牲之类则劳可袒矣防氏桂曰人之所患在徇其意之所安而不由于
　　正人之所安其病有五曰倾邪曰放纵曰惰偷曰倨慢曰轻易侧聼淫视倾邪者也怠荒及立而跛冠而免劳而袒暑而褰裳惰偷者也噭应敛发而髢轻易者也逰而倨坐而箕寝而伏放纵倨傲者也此五者礼之所禁也君子持身未论其他独于视聼游行坐立卧起衣冠之际而自克焉斯过半矣
　　总论吕氏大临曰头容欲直故毋侧聼声容欲静故毋噭应目容欲端故毋淫视气容欲肃故毋怠荒足容欲重故逰毋倨立如齐故毋跛坐如尸故毋箕正其衣冠故敛发毋髢冠毋免劳毋袒暑毋褰裳
　　侍坐于长者屦不上于堂解屦不敢当阶【上时掌反】
　　正义郑氏康成曰屦贱空则不陈于尊者之侧不敢当阶为妨后升者　孔氏颖达曰长者在堂故屦脱于阶下若长者在室则得着屦上堂不得入室解脱也觧屦綦也初升时觧屦置阶侧　吕氏大临曰屦云觧者屦有繋也士礼夏屦冬白屦【案此句误礼缁布冠端黑屦皮弁服白屦爵弁服纁屦冬则皮屦可也】组綦繋于踵言有繋也　胡氏铨曰不当阶自卑防也
　　存疑林氏光朝曰屦着綦屦之有繋欲足之加敛也觧屦而后登堂不敢凟也古人觧屦则结袜而前徐氏师曽曰此言初至解屦之法
　　案古人无所为袜诗邪幅在下则君亦见其邪幅矣左传带裳偪舄昭其度也褚师声子以足疾袜而登席其君怒之欲斮其足则袜非礼服无疾不用可知或谓履字从舟袜字从栰皆取载义韩非子言文王袜繋自结之汉魏人辞赋中所言袜皆指女人似袜薄轻而履重厚袜即屦非今人所谓袜也林氏解屦则结袜而前未知何据
　　就屦跪而举之屏于侧
　　正义郑氏康成曰就屦谓独退也就犹着也屏亦不敢当阶【孔疏屏退于侧不当阶也】　孔氏颖达曰若独暂退则先往阶侧跪举取之
　　案屏于侧仍不敢当阶与同退乡长者而屦异盖此一人独退长者未必视之也
　　乡长者而屦跪而迁屦俯而纳屦【乡去声】
　　正义郑氏康成曰不得屏迁之而已俯俛也纳内也迁或为还【孔疏少者礼毕退去则就阶侧跪取屦移前近既取因俯身乡长者而纳足着之】孔氏颖达曰纳屦不跪者跪则足乡后不便故但
　　俯也虽不竝跪亦坐左纳右坐右纳左　徐氏师曽曰此终退纳屦之法面乡长者而着之恐背尊也将屦之时则就阶侧跪取稍移近前欲便着也方屦之时则不跪而但俯身纳之亦便着也
　　通论陈氏祥道曰礼凡祭于室中堂上无跣燕则有之故特牲少牢馈食自主人以至凡执事皆不脱屦而尸坐亦不脱屦以其侍神不敢燕惰也若夫登坐于燕饮侍坐于长者无不脱屦以其尽欢致亲不敢不跣也故在堂则屦不上于堂在室则屦不入于户排阖脱屦于户内者一人而已有尊长在则否然则君屦不下于堂不出于室矣解屦必屏于侧取屦必隐辟纳屦必乡长者迁之必跪纳之必俯脱之必主人先左賔先右纳之必坐左纳右坐右纳左则屦之脱纳皆有仪矣屦之为物有以不脱为敬有以脱为敬乡饮乡射礼未毕不脱屦祭祀尸未谡不脱屦此以不脱为敬也及升堂燕私则脱焉此以脱为敬也昔褚师声子袜而登席其君防手而怒之此知脱屦而不知跣也后世人臣脱屦然后升堂此知致敬而不知非坐不脱屦也
　　余论王氏炎曰解屦取屦其事甚小古人至谨如此敬长之心诚一举足而不敢忘矣
　　存疑郑氏康成曰乡长者而屦谓长者送之也辨正朱子曰注云长者送之恐非是但谓虽降阶出户犹乡长者不敢背耳【案侍坐者羣退则长者亦自送之故必乡长者而屦不敢背也】
　　离坐离立毋往参焉离立者不出中闲
　　正义郑氏康成曰为干人私也离两也　孔氏颖达曰见彼或二人并坐或并立恐密有所论已不得辄往参预二人并立当已行路则辟之不得辄当其中间出也　方氏慤曰两相丽之谓离三相成之谓参彼坐立者两人而我一人往焉则成为参矣
　　案两相丽之谓离即未必有私而我往参其间亦非慎以持己谦以待人之道故记戒之
　　男女不杂坐不同椸枷不同巾栉不亲授【椸羊支反枷与架同】正义郑氏康成曰此以下皆为重别防淫乱也不杂坐谓男子在堂女子在房也椸可以枷衣者　孔氏颖达曰不亲授者男女有物不亲相授也内则云其相授则以篚无篚则皆坐奠之而后取之　陈氏栎曰施衣其上曰椸加衣其上曰枷　朱氏申曰以拭物而上下通用者谓之巾以治发而疎密有节者谓之栉　陈氏澔曰内则注云植者曰楎横者曰椸枷与架同置衣服之具也巾以涗洁栉以理发此四者皆所以逺私防之嫌
　　嫂叔不通问诸母不漱裳【漱悉侯反】
　　正义郑氏康成曰通问谓相称谢也诸母庶母也漱澣也庶母贱可使漱衣不可使漱裳裳贱尊之者亦所以逺别　孔氏颖达曰诸母谓父之诸妾有子者朱氏申曰不通问礼问不敢防也　陈氏澔曰不
</div>
    <div class="pagination">
<a href="钦定礼记义疏_page9.html">上一页</a><span>...</span><a href="钦定礼记义疏_page5.html">5</a><a href="钦定礼记义疏_page6.html">6</a><a href="钦定礼记义疏_page7.html">7</a><a href="钦定礼记义疏_page8.html">8</a><a href="钦定礼记义疏_page9.html">9</a><span class="current-page">10</span><a href="钦定礼记义疏_page11.html">11</a><a href="钦定礼记义疏_page12.html">12</a><a href="钦定礼记义疏_page13.html">13</a><a href="钦定礼记义疏_page14.html">14</a><a href="钦定礼记义疏_page15.html">15</a><span>...</span><a href="钦定礼记义疏_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
