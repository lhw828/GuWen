<!DOCTYPE html>
<html>
 <head>
  <meta charset="utf-8"/>
  <title>
   仪礼经传通解 - 第 15 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   仪礼经传通解 - 第 15 页/共 47 页
  </h1>
  <div class="content">
   【夫讶小聘使大夫主人使士讶谓初行聘及飨食燕皆迎之故郑君无所指定】　宗人授次次以帷少退于君之次【主国之门外诸侯及卿大夫之所使者次位皆有常处疏曰上公九十步侯伯七十步子男五十步使其臣聘使大聘小聘又各降二等其次皆依其步数就西方而置之未行礼之时止于其中将行礼乃出也今按周礼幕人掌相防共帷幕掌次掌张幕此宗人字恐误】　诸公之臣相为国客及将币旅摈三辞拜逆客辟三揖毎门止一相及庙唯君相入三让客登拜客三辟授币下出毎事如初之仪【客辟逡巡不答拜也唯君相入客臣也相不入矣拜主君拜客至也客三辟三退负序也每事享及有言　疏曰上经云宾三退负序注云不言辟者以执圭将进授之此亦执圭将授言辟者仪礼是委曲行事此周礼据大摠而言故不同也　司仪】　君入门介拂闑大夫中枨与闑之间士介拂枨【此谓两君相见也枨门楔也君入必中门上介夹闑大夫介士介鴈行于后示不相防也君若迎聘客摈者亦然　楔古八先结二反　疏曰君必中门者谓当枨闑之中主君在闑东宾在闑西主君上摈在君之后稍近西而拂闑宾之上介在宾之后稍近东而拂闑大夫摈介各当君后在枨闑之中央】宾入不中门不履阈【辟尊者所从也此谓聘客也阈门限】公事自闑西【聘享也】私事自闑东【觌面也　疏曰闑谓门之中央所竖短木又谓之门橛枨谓门两旁长木所谓门楔也　玉藻　今按此云门只有一闑唯上经贾疏独云门有二闑故中门之处及君与宾介行之次第皆有不同未知孰是当更考之】　大夫见于国君国君拜其辱【自外来而拜拜见也自内来而拜拜辱也　疏曰公在门在拜是拜其辱也　曲礼】　君若迎拜则还辟不敢答拜【嫌与君抗宾主之礼迎拜谓君迎而先拜之聘礼曰大夫入门再拜君拜其辱　疏曰聘宾初至主国大门外主君迎而拜之前经宾入门左公再拜宾辟不答拜是也故郑引聘礼者初入门主君再拜其辱也　曲礼】　唯大聘有几筵【谓受聘享时也小聘轻虽受于庙不为神位】　礼不拜至【以宾不于是始至今文礼为醴　疏曰前者请行礼宾言俟间故今不是始至也】　辞无常孙而説【孙音逊説音悦孙顺也大夫使受命不受辞辞必顺且説】辞多则史少则不达【史谓防祝】辞苟足以达义之至也【至棰也今文至为砥】　辞曰子以君命在寡君寡君拜君命之辱【此赞君拜聘享辞也在存也】　上介执圭如重授宾【慎之也曲礼曰凡执主器执轻如不克　疏曰此当聘在主君庙门外上介屈缫授宾之容】宾入门皇升堂让将授志趋【皇自庄盛也让谓举手平衡也志犹念也念趋谓审行步也孔子之执圭鞠躬如也如不胜上如揖下如授勃如战色足蹜蹜如有循古文皇皆作王　胜音升上示掌反蹜所六反　疏曰授谓授玉志趋谓念乡入门在庭执玉徐趋今当亦然若降堂后趋则疾而翼如也平衡谓与心平曲礼国君则平衡是也足蹜蹜如有循谓徐趋】授如争承下如送君还而后退【争争鬭之争　重失队也而后犹然后也　队直类反　疏曰授玉之时如与人争接取物恐失队也聘享毎讫君实不送而宾之敬如君送然退谓出庙门更行后事非出大门也】下阶发气怡焉再三举足又趋【发气舍息也再三举足自安定乃复趋也至此云举足则志趋卷豚而行也孔子之升堂鞠躬如也屏气似不息者出降一等逞顔色怡怡如也没阶趋进翼如也　卷去阮反豚大本反　今按趋进进字街卷豚义见曲礼卷转也豚之言若有循】及门正焉【容色复故此皆心变见于威仪】执圭入门鞠躬焉如恐失之【记异説也】　皇且行入门主敬升堂主慎【复记执玉异説】　凡执主器执轻如不克【重慎之也主君也克胜也】执主器操币圭璧则尚左手行不举足车轮曵踵【重慎也尚左手尊左也车轮谓行不絶地　曲】礼
　　摈者出请【不必宾事之有无】宾裼奉束帛加璧享摈者入告出许【许受之】庭实皮则摄之毛在内内摄之入设也【摄之涉反　皮虎豹之皮摄之者右手并执前足左手并执后足毛在内不欲文之豫见也内摄之者两手相乡也入设亦参分庭一在南言则者或以马凡者于臣臣于君麋鹿皮可也　并必性反或如字　疏曰郊特性云虎豹之皮示服猛也束帛加璧往徳也文无所属则天子诸侯皆得用之入设参分庭一在南者见昬礼记但此右首彼左首者昬礼象生故与此异也凡君于臣谓使者归若使卿赠如觌币及食飨以侑币酬币庭实皆有皮臣于君谓私觌庭实设四皮及介用俪皮此皆有麋鹿皮】宾入门左揖让如初升致命张皮【张者释外足见文也】公再拜受币士受皮者自后右客【自由也从东方来由客后西居其左受皮也执皮者既授亦自前西而出】宾出当之坐摄之【象受于宾】公侧授宰币皮如入右首而东【如入左在前皮右首者变于生也　疏曰如入左在前者皮四张三人入门时先者北面在左西头为上余取皮向东者亦左在前向东为次第也云皮右首者变于生也者曲礼云执禽者左首士相见挚用雉左头奉之下大夫执鴈上大夫执羔如执雉皆左首】右享礼　记及享发气焉盈容【发气舍气也孔子之于享礼有容色】众介北面跄焉【跄七羊反皃容貌舒扬　疏曰曲礼云大夫济济士跄跄】　凡庭实随入左先皮马相间可也【间厠之间　随入不并行也间犹代也土物有宜君子不以所无为礼畜兽同类可以相代古文间作干疏曰云左先者以皮马以四为礼北面以西头为上故左先入陈也云君子不以所无为礼者案礼器云天不生地不养君子不以为礼言当国有马而无虎豹皮则用马或有虎豹皮并有马则以皮为主而用皮也】宾之币唯马出其余皆东【马出当从廐也余物皆东藏之内府】　若君不见【君有疾若他故不见使者】使大夫受【受聘享也大夫上卿也】自下聴命自西阶升受负右房而立宾降亦降【此仪如还圭然而宾大夫易处耳今文无而　疏曰此时升降皆与下经还玉之仪同但彼宾自大夫左受之此大夫于宾左受之此为易处也】不礼【辟正主也古文礼作醴】
　　聘于夫人用璋享用琮如初礼【如公立于中庭以下】
　　右聘享夫人　辞君以社稷故在寡小君拜【此赞拜夫人聘享辞也言君以社稷故者夫人与君体敌不敢当其惠也其卒亦曰寡君拜命之辱　疏曰夫人与君敌体今夫人使致礼来主人不敢当故云以社稷故明夫人同主社稷彼国亦得聘之其惠不由已也然其卒亦自当之曰寡君拜命若下文问卿则与君不敌故敢当之云君贶寡君延及二三老也】
　　若有言则以束帛如享礼【有言有所告请若有所问也记曰有故则束帛加书以将命春秋臧孙辰告籴于齐公子遂如楚乞师晋侯使韩穿来言汶阳之田皆是也无庭实也】
　　右有言　记若有故则卒聘束帛加书将命百名以上书于策不及百名书于方【故谓灾患及时事相告请也将犹致也名书文也今谓之字防简也方版也　疏曰简据一片策是众简相连郑作论语序云易诗书礼乐春秋策皆尺二寸孝经谦半之论语八寸策者三分居一又谦焉是其策之长短郑注尚书三十字一简之文服防注左氏云古文篆书一简八字是一简之字数　今按此简之长及字数皆未详或六经之策皆二尺四寸乃与下数合当更考之】主人使人与客读诸门外【受其意既聘享宾出而读之不于内者人稠处严不得审悉主人国君也人内史也书必玺之　稠直由反处昌虑反玺音徙　疏曰左传襄二十九年有玺书杜注云玺印也】
　　摈者出请事宾告事毕【公事毕】宾奉束锦以请觌【觌见也乡将公事是欲交其欢敬也不用羔因使而见非特来　疏曰乡将公事者聘享是也此行私礼为交欢敬也卿初仕见己君及卿皆见以羔若诸侯相朝其臣从君亦得执羔见主君左传公会晋师于瓦范献子执羔即其事也】摈者入告出辞【客有大礼未有以待之　疏曰大礼谓聘享未有以待之谓未礼宾故止客请觌而下文先行宾礼也】请礼宾宾礼辞聴命摈者入告【告宾许也】宰夫彻几改筵【宰夫又主酒食者也将礼宾彻神几改神席更布也宾席东上公食大夫礼曰蒲筵常缁布纯加萑席寻帛纯此筵上下大夫也周礼曰筵国宾于牖前莞筵纷纯加缫席画纯左彤几者则是筵孤也孤彤几卿大夫其漆几与　萑音完与音余　疏曰宾席东上对前为神而西上也司几筵有五几从上向下序之天子玉几诸侯雕几孤彤几卿大夫漆几下有素几防事所用】公出迎宾以入揖让如初【公出迎者已之礼更端也　疏曰前聘享俱是公礼故聘讫而享公不出迎此礼宾是私礼故云更端而出迎也】公升侧受几于序端【漆几也今文无什】宰夫内拂几三奉两端以进【内拂几不欲尘坋尊者以进自东箱来授君　坋蒲闷反　疏曰按觐礼几俟于东箱】公东南乡外拂几三卒振袂中摄之进西乡【进就宾也疏曰宰夫奉几两端故公中摄之复拟宾用两手自公手外取之故也】摈者告【告宾以公授几】宾
　　进讶受几于筵前东面俟【未设也今文讶为梧　梧五故反　疏曰未设者俟公拜送乃设之】公壹拜送【公尊也古文壹作一　疏曰宾再拜稽首公乃壹拜当空首故云公尊也　今按此经云公拜送而下文乃云宾答再拜此疏反云宾再拜而公乃拜误矣其言空首则得之】宾以几辟【辟位逡遁】北面设几不降阶上答再拜稽首【不降以主人礼未成也凡宾左几　疏曰礼未成者乡饮酒云啐酒成礼也设几主为啐酒今未啐醴故云礼未成也宾左几者对神右几也】宰夫实觯以醴加柶于觯面枋【柶音四枋彼命反酌以授君也君不自酌尊也宰夫亦洗升实觯以醴自东箱来不面擸不讶授也　擸以涉反　疏曰宰夫上授几时自下而升东箱今当亦然经不言者略贱也不讶授者盖面向宾宰夫来公傍侧并授与公故不面擸也】公侧受醴【将以饮宾饮于鸩反】　宾不降壹拜进筵前受醴复位公拜送醴【宾壹拜者醴质以少为贵　疏曰礼器云礼有以少为贵者今宾于上下皆再拜稽首独此一拜故郑据大古之醴质无酒配之故壹拜以少为贵也】宰夫荐笾豆脯醢宾升筵摈者退负东塾【事未毕摈者不退中庭以有宰夫也　疏曰按上文摈者退当在中庭今退负塾者以有宰夫相已无事故也若无宰夫则在中庭矣】宾祭脯醢以柶祭醴三庭实设【庭实乘马】降筵北面以柶兼诸觯尚擸坐啐醴【啐七内反尚与上通　降筵就阶上　疏曰以左手执觯右手以柶祭醴讫降筵北面以柶兼并于觯两手捧之就阶上者以乡饮酒献酬卒爵各于其阶明此亦在西阶之上】公用束帛【致币也言用尊于下也亦受之于序端　疏曰凡言用者皆敬而尊之之意此君亲用束帛礼宾故言用尊于下也前公受几于序端此亦当然】建柶北面奠于荐东【糟醴不啐】摈者进相币【相息亮反赞以辞】宾降辞币【不敢当公礼也】公降一等辞【辞宾降也】栗阶升聴命【栗阶趋君命尚疾不连步　疏曰凡栗阶者其始升亦连步于上栗阶不过二等今云不连步者谓不从下向上皆连步其始升连步则有之也】降拜【拜受】公辞【不降一等杀也杀所界反】升再拜稽首受币当东楹北面【亦讶受而北面者礼主于己巳臣也　疏曰前行聘享时宾东面主君西面讶授受但以奉君命故宾不北面此以主君礼己巳臣也故北面受也上受几受醴亦是已之礼以礼未成故不北面也】退东面俟【俟君拜也不北面者谦若不敢当阶然】公壹拜宾降也公再拜【不俟公再拜者不敢当公之盛也公再拜者事毕成礼也疏曰此宾主俱谦公本欲再拜宾见公一拜则降不敢当公不止遂再拜也事毕成礼者前受几及醴公皆一拜今事毕成礼不可亦自尊故送币亦再拜也】宾执左马以出【受尊者礼宜亲之也效马者并左右靮授之余三马主人牵者从出也　靮丁歴反疏曰曲礼云效马效羊者右牵之效犹呈见故谓牵马人为效马者也】上介受宾币从者
　　讶受马【从才用反从者士介】
　　右礼宾　记醴尊于东箱瓦大一有丰【大音泰　瓦大瓦尊丰承尊器如豆而卑卑刘音婢】荐脯五膱祭半膱横之【膱音职　膱脯如版然者或谓之脡皆取直貌焉　脡大顶反】祭醴再扱始扱一祭卒再祭【扱初洽反卒谓后扱】主人之庭实则主人遂以出宾之士讶受之
　　【此谓余三马也左马宾执以出矣士士介从者】　诸公之臣相为国客及礼再拜稽首君答拜【礼以醴礼客　疏曰知以醴礼客者案上经礼客用醴齐异于君鬰鬯也司仪】
　　宾觌奉束锦緫乘马二人赞入门右北面奠币再拜稽首【不请不辞乡时已请也觌用束锦辟享币也緫者緫八辔牵之赞者居马间扣马也入门而右私事自闑右奠币再拜以臣礼见也赞者贾人之属介特觌也辟音避扣音口　疏曰宾緫八辔在前牵之二人赞者各居两马间各用左右手手扣一匹也入门而右私事在闑右者玉藻云公事自闑西郑注云聘享也私事自闑东注云觌面也此行觌礼故引之也】摈者辞【辞其臣】宾出【事毕】摈者坐取币出有司二人牵马以从出门西面于东塾南【将还之也赞者有司受马乃出凡取币于庭北面　疏曰云赞者有司受马乃出者宾出之时赞扣马者未得出待人受马乃得出所以然者币可奠之于地其马不可散置】摈者请受【请以客礼受之】宾礼辞聴命【宾受其币赞者受马】牵马右之入设【庭实先设客礼也右之欲人居马左任右手便也于是牵马者四人事得申也曲礼曰效马效羊者右牵之】宾奉币入门左介皆入门左西上【以客礼入可从介】公揖让如初升公北面再拜【公再拜者以其初以臣礼见新之也】宾三退反还负序【反还者不敢与授圭同】振币进授当东楹北面【不言君受略之也】士受马者自前还牵者后适其右受【还户串反　自由也适牵者之右而受之也此亦并授者不自前左由便也便其已授而去也受马自前变于受皮】牵马者自前西乃出【自由也　疏曰四马并北面牵马者皆在马西士既受马其最西头者便即出门不湏由马之前其次东三匹者皆由西于马前而出故云牵马者自前西乃出据三人而言也】宾降阶东拜送君辞【拜送币于阶东以君在堂乡之疏曰此言宾拜送币者私觌已物故也前享币不拜送者致君命非已物故也】拜也君降一等辞【君乃辞之而宾由拜敬也】摈者曰寡君从子虽将拜起也【此礼固多有辞矣未有着之者是其志而焕乎未敢明説　疏曰唯此及公食皆着其辞焕然可见又云未敢明説者谓余辞固可以类推但疑事无质故上注毎云其辞未闻也】栗阶升公西乡宾阶上再拜稽首【成拜】公少退【为敬】宾降出公侧授宰币马出【庙中宜清】公降立
　　右私觌　记私觌愉愉焉【愉羊朱反　容貌和敬疏曰享时盈容舒于聘时之战色私觌又舒于盈容】出如舒鴈【威仪自然而有行列舒鴈鵞也　疏曰出人舒于愉愉也】既觌宾若私献奉献将命【时有珍异之物或宾奉之所以自序尊敬也犹】
　　【以君命致之　疏曰臣统于君虽是私献已物亦以君命致之故云将命】摈者入告出礼辞【辞其献也】宾东面坐奠献再拜稽首【送献不入者奉物礼轻　疏曰君以私献入则是主于货伤害于享觌】摈者东面坐取献举以入告出礼请受【东面坐取献者以宜并受也其取之由宾南而自后右客也　疏曰傧者从门东适南方西行于宾北东面坐取币入告于君及出一请于宾而受之傧者与宾敌故云宜并受也】宾固辞公答再拜【拜受于宾也固亦衍字　疏曰上文摈者礼请受不云固明知宾亦不固辞故云衍也】摈者立于阈外以相拜宾辟【相赞也古文阈为蹙】摈者授宰夫于中庭【东藏之既乃介觌】若兄弟之国则问夫人【兄弟谓同姓若昬姻甥舅有亲者问犹遗也谓献也不言献者变于君也非兄弟献不及夫人】　诸公之臣相为国客私面【私面私觌也郑司农云説私面以春秋传曰楚公子弃疾见郑伯以其良马私面】私献【既觌则或有私献者】再拜稽首君答拜【司仪】
　　摈者出请上介奉束锦士介四人皆奉玉锦束请觌【玉锦锦之文纤缛者也礼有以少文为贵者后言束辞之便也　缛音辱】摈者入告出许上介奉币俪皮二人赞【俪犹两也上介用皮变于宾也皮麋鹿皮　俪音丽　疏曰宾用马今介用皮故云变也】皆入门右东上奠币皆再拜稽首【皆者皆众介也赞者奠皮出】摈者辞【亦辞其臣】介逆出【亦事毕也】摈者执上币士执众币有司二人举皮从其币出请受【此请受请于上介也摈者先即西面位请之释辞之时众执币者随立门中而俟　疏曰言随者谓相随从故昬礼记云纳征执皮随入注云为门中阨狭记云凡庭实随入左先明此出时亦随出而立也案匠人云庙门容大扄七个注大扄牛鼎之扄长三尺七个则二丈一尺闑东明不得并出也今按闑东下当有脱字】委皮南面【摈者既释辞执众币者进即位有司乃得委之南面便其复入也委皮当门　复扶又反疏曰皮入右首右先故南面横委于门中当门北上执皮者北面受之而乃入便也】执币者西面北上摈者请受【请于上介也上言其次此言其位互约文也　疏曰此言西面北上则上当有北面东上之文下云士介觌币时士三人东上坐取币立是也此宜有士执众币立于南面之文如是者互文也言约者虽互见其文文犹不备上当言摈者执币士四人北面东上坐取币从有司二人坐举皮从其币出随立于门中摈者出门西面于东塾南请受士执币者进立摈南西面北上执皮者南面委皮于门中北上如是乃为文备也】介礼辞听命皆进讶受其币【此言皆讶受者嫌摈者一一授之　疏曰享币无门外授先后之法故不言皆】上介奉币皮先入门左奠皮【先皮者介随执皮者而入也入门左介至揖位而立执皮者奠皮以有不敢授之义古文重入　重直用反　疏曰宾觌时奉币入门左介皆入门左西上公揖让升宾至此待揖而后进明此介亦至揖位而立】公再拜【拜中庭也不受于堂介贱也疏曰上云降立别无更进退之文自受享以来皆在中庭也】介振币自皮西进北面授币退复位再拜稽首送币【进者北行参分庭一而东行当君乃复北行也　疏曰介初在揖位君在中庭奠皮近西故介发揖位经皮西北出三分一乃东行北向当君乃北行至君所乃授币】介出宰自公左受币【不侧受介礼轻　疏曰宰自公左受即是侧不云侧者当有赞者于公受辀授宰故云介礼轻也】有司二人坐举皮以东摈者又纳士介【纳者出道入也　道音导】士介入门右奠币再拜稽首【终不敢以客礼见】摈者辞介逆出摈者执上币以出礼请受宾固辞【礼请受者一请受而聴之也宾为之辞士介贱不敢以言通于主君固衍字当如面大夫也疏曰案下士介面大夫时摈者执上币出礼请受宾辞无固字故知此固衍字】公答再拜摈者出立于门中以相拜【摈者以宾辞入告还立门中阈外西面公乃遥答拜也相者赞告之】士介皆辟【辟于其东面位逡遁也】士三人东上坐取币立【俟摈者执上币来也】摈者进【就公所也】宰夫受币于中庭以东【使宰夫受于士士介币轻也受之于公左宾币公侧授宰上介币宰受于公左士介币宰夫受于士敬之差】执币者序从之【序从者以宰夫当一一受之】
　　右介私觌　记君于士不答拜也非其臣则答拜之【不臣人之臣　疏曰君于已士以其贱故不答拜然士介聘还亦旅答拜者敬其奉使而还士相见礼答拜者以其初为士敬之故也此他国之士非已尊所加故答之　曲礼】
　　摈者出请宾告事毕【宾既告事毕众介逆道宾而出也疏曰逆道者介为首宾为尾也知必逆出者上经聘讫下经聘夫人私觌皆介逆出此亦当然也】摈者入告公出送宾【公出众摈亦逆道绍摈及宾并行间亦六步】及大门内公问君【乡以公礼将事无由问也宾至始入门之位北面将揖而出众介亦在其右少退西上于此可以问君居处何如序殷勤也时承摈绍摈亦于门东北面东上上摈往来传君命南面蘧伯玉使人于孔子孔子问曰夫子何为此公问君之类也　蘧其居反　今按所引论语非聘事意略相类耳】宾对公再拜【拜其无恙公拜宾亦辟　恙羊亮反疏曰尔雅恙忧也】公问大夫宾对公劳宾宾再拜稽首公答拜
　　【劳力到反注及下同劳以道路之勤】公劳介介皆再拜稽首公答拜宾出公再拜送宾不顾【公既拜客趋辟君命上摈送宾出反告宾不顾于此君可以反路寝矣论语説孔子之行曰君召使摈色勃如也足躩如也宾退必复命曰宾不顾矣　行下孟反躩屈缚反又驱碧反　疏曰按送宾用上摈孔子为下大夫而得为上摈者君使摄也】宾请有事于大夫【请问问卿也不言问聘聘亦问也嫌近君也上摈送宾出宾东面而请之摈者反命因告之　近附近之近疏曰从朝以来行聘享行礼宾之事事已烦矣今日即请未可即行故云反命因告之告之使知而已是以宾至馆行劳宾介及受饔饩终日有事明日乃行问卿之礼也宾所请问卿宜云有事于某子故下记云币之所及皆劳郑云所以知及不及者宾请有事固曰某子某子是也】公礼辞许【礼辞一辞】宾即馆【小休息也即就也】
　　右公送宾问君劳宾介　记诸公之臣相为国客出及中门之外问君客再拜对君拜客辟而对君问大夫客对君劳客客再拜稽首君答拜趋辟【中门之外即大门之内也问君曰君不恙乎对曰使臣之来寡君命臣于庭大夫曰二三子不恙乎对曰寡君命使臣于庭二三子皆在劳客曰道路悠悠客甚劳劳介则曰二三子甚劳问君客再拜对者为敬慎也　疏曰问君以下未知郑所出何文或云是孔子聘问之辞未知然否　司仪】大夫士见于国君君若劳之则还辟再拜稽首【谓见君既拜矣而后见劳也聘礼曰君劳使者及介君皆答拜　疏曰案聘劳宾之前不见宾先拜此云宾既拜矣谓宾初行私觌之时已拜主君矣在后始主君劳故曰既拜已而后见劳引聘礼者证君劳宾再拜之事熊氏以为唯云大夫士谓小聘夫夫为宾士为介也今谓大聘小聘皆然故郑引聘礼以证之此大夫之中则含卿也　曲礼】　宾即馆讶将公命【使已迎待之命　疏曰案秋官掌讶职云宾入馆次于舍门外待事于客注云次如今宫府门外更衣处待事于客通其所求索将公命有事通传于君】又见之以其挚【又复也复以私礼见者讶将舍于宾馆之外宜相亲也大夫讶者执鴈士讶者执雉】
　　卿大夫劳宾宾不见【以已公事未行上介以宾辞辞之疏曰聘享虽毕而问大夫等事犹未行也】大夫奠鴈再拜上介受【不言卿卿与大夫同执鴈下见于国君周礼凡诸侯之卿见朝君皆执羔疏曰周礼约掌客文】　劳上介亦如之
　　右卿大夫劳　记币之所及皆劳不释服【以与宾接于君所宾又请有事于已不可以不速也所不及者下大夫未尝使者也不劳者以先是宾请有事于已同类既闻彼为礼所及则已往有嫌也所以知及不及者宾请有事固曰某子某子】
　　君使卿韦弁归饔饩五牢【变皮弁服韦弁敬也韦弁韎韦之弁兵服也而服之者皮韦同类取相近耳其服盖韎布以为衣而素裳牲杀曰饔生曰饩今文归或为馈　韎音昧又亡拜反　疏曰自此尽皆再拜稽首论主君使卿归饔饩于宾之事周礼春官司服王之吉服有九祭服之下先云兵事韦弁服后云视朝皮弁服则韦弁尊于皮弁韎即赤色以赤韦为弁也皮韦同类取相近耳者有毛则曰皮去毛熟治则曰韦本是一物云其服盖韎布以为衣而素裳者此无正文但正服则郑注司服云韦弁以韎韦为弁又以为衣裳又晋却至衣韎韦之跗注郑注解跗为幅以注为属谓制韦如布帛之幅而连属为衣及裳今此异者郑意此为宾馆于大夫士之庙既为入庙之服不可纯如兵服故为韎布为衣而素裳郑志兵服与皮弁同白舄故言素裳此亦同也然无正文故云盖以疑之】上介请事宾朝服礼辞【朝服示不受也受之当以尊服】有司入陈【入宾所馆之庙陈其积　疏曰记云卿馆于大夫大夫馆于士皆是大夫士之庙下文又云揖入及庙郑据此而言明陈之于庙孔子又云公馆与公所为曰公馆郑注云公馆若今县官舍也彼是正客馆彼此两言之者若朝聘使少则皆于正客馆若使多则有在大夫庙】饔【谓饪与腥】饪一牢鼎九设于西阶前陪鼎当内廉东面北上上当碑南陈牛羊豕鱼腊肠胃同鼎肤鲜鱼鲜腊设扄鼏膷臐膮盖陪牛羊豕【腊音昔扄古萤反鼏亡狄反膷音香牛也臐许云反羊也膮许尧反豕也　陪鼎三牲臛膷臐膮陪之庶羞加也当内廉辟堂涂也肠胃次腊以其出牛羊也肤豕肉也唯燖者有肤此馔先陈其位后言其次重大礼详其事也宫必有碑所以识日景引阴阳也凡碑引物者宗庙则丽牲焉以取毛血其材宫庿以石窆用木　火各反字林火郭反燖刘音寻一本作爓音潜窆彼验反　疏曰案公食大夫庻羞非正馔故在正鼎后而言加也辟堂涂者正鼎九虽大判继阶而言其云于阶前则阶东稍逺故陪鼎犹当内廉而辟堂涂之内也君子不食圂腴犬豕曰圂故牛羊有肠胃而无肤豕则有肤而无肠胃也豚亦无肤以其皮薄故也言宫必有碑者案诸经云三揖者郑注皆云入门将曲揖既曲北面揖当碑揖若然士昬及此聘礼是大夫士庙内皆有碑矣乡饮酒乡射言三揖则庠序之内亦有碑矣祭义云君牵牲丽于碑则诸侯庙内有碑明矣天子庙及庠序有碑可知但生人寝内不见有碑虽无文两君相朝燕在寝岂不三揖乎明亦当有碑矣言所以识日景者观碑景邪正以知日之早晚也引阴阳者又观碑景南北长短十一月日南至景南北最长阴盛也五月日北至景南北最短阳盛也二至之间景之盈缩阴阳进退可知其材则虽无正文然葬碑取县绳繂暂时之间往来运载当用木而已其宫庙之碑取其妙好又须乆长用石为之　今按注内景下引字疑当作别又今禹墓窆石尚存高五六尺广二尺厚一尺许其中有窍以受綍引棺者也然则窆亦用石矣檀弓云公室视丰碑三家视楹岂天子诸侯以石故谓之碑大夫以下用木故谓之楹欤庙中同谓之碑则固皆谓石也】腥二牢鼎二七无鲜鱼鲜腊设于阼阶前西面南陈如饪鼎二列【有腥者所以优宾也　疏曰案下文士四人无腥是不优之也】堂上八豆设于户西西陈皆二以并东上韭菹其南醓醢屈【韭音九菹庄居反醓他感反　户室户也东上变于亲食宾也醓醢汁也屈犹错也今文并皆为并疏曰醓醢西昌本昌本西麋臡麋臡西菁菹菁菹北鹿臡鹿臡东葵菹葵菹东蜗醢蜗醢东韭菹案周礼天】
　　【官醢人朝事之豆有八韭菹醓醢昌本麋臡菁菹鹿臡茆菹麏臡案公食大夫公亲食宾云宰夫自东房荐豆六设于酱东西上此云东上是变于亲食宾也】八簋继之黍其南稷错【黍在北疏曰继豆以西陈之次第亦与豆同故郑云屈犹错也但豆之实各别直次第陈之则得相变故云屈簋惟有黍稷虽屈陈之亦间杂必错陈使当行间错不相并乃得相变故郑下注凡屈错要相变是也】六铏继之牛以西羊豕豕南牛以东羊豕【铏羹器也　疏曰此不言防屈错者防文自具故不言之也案此文上下防屈错似各别郑此注屈犹错士防礼陈衣于房中南领西上防注云防犹屈又似不别者云防屈二者下手陈之少异屈者句而屈陈之防者直屈陈之不为句陈讫则相似错者间杂而陈之与防屈同】两簠继之粱在北【簠不次簋者粱稻加也凡馔屈错要相变　疏曰凡豆及簋之数皆耦两自相对而陈之屈错不相对者要得相变不使相当其六铏防者牛及豕二者相变羊豕相当不相变以其大牢牛羊豕不耦故牛豕不得变也　今按六铏之位东北牛东南豕北羊南羊西北豕西南牛是牛豕常相变不相当惟羊一物自相当疏云牛及豕二者相变是也而下乃云羊豕相当不相变未详何谓】八壶设于西序北上二以并南陈【壶酒尊也酒盖稻酒粱酒不错者酒不以杂错为味　疏曰下夫人归礼醙黍清各两壶此若与彼同有黍各两壶止成六壶各三壶则成九壶皆不合八数故知止是稻粱但无正文故云盖以疑之知非稻黍者以稻粱是加相对之物也又曰此陈饔饩堂上及东西夹簋有二十簠六上文设飱时与此堂上及西夹其对则簋十四簠四案掌客设飱公侯伯子男簋同十二公簠十侯伯簠八子男簠六又皆陈饔饩其死牢如飱之陈如何此中飱之簋数及饔饩之簠数皆多于君彼是君礼自上下为差此乃臣礼或多或少自是一法不可以彼相并又此中致饔饩于宾醯醢百罋米百筥周礼上公罋筥百二十侯伯罋筥百子男罋筥八十子男少于此卿大夫礼礼或损之而益此其类也】西夹六豆设于西墉下北上韭菹其东醓醢屈六簋继之黍其东稷错四铏继之牛以南羊羊东豕豕以北牛两簠继之粱在西皆二以并南陈六壶西上二以并东陈【东陈在北墉下统于豆　疏曰六豆者先设韭菹其东醓醢又其东昌本南麋臡麋臡西菁菹又西鹿臡此陈还取朝事之豆其六簋四铏两簠六壶东陈其次可知义复与前同也】馔于东方亦如之【东方东夹室】西北上【亦韭菹其东醓醢也　疏曰云西北上者则于东壁下南陈西北有韭菹东有醓醢次昌本次南麋臡次西有菁菹次北有鹿臡亦屈错也云西北上者恐东夹馔从东壁南陈以东北为上其西有醓醢与西夹相对陈之故云西北上见虽东夹其陈亦与西夹同】壶东上西陈【亦在北墉下统于豆今按凡言北上者皆南陈西上者皆东陈此经西夹六豆设于西墉下北上至两簠下结云皆二以并南陈】
　　【又云六壶西上东陈馔于东方亦如之西北上壶东上西陈则是东西之馔自簠以上皆南陈惟壶东西陈之疏于东夹之豆亦云于东壁下南陈其布置之次序亦是南陈下又云虽东夹其陈亦与西夹同凡此皆与经文合而布置西夹之豆乃东陈之又以簋铏簠皆与壶东陈不惟与经文不合而亦自相抵牾殊不可晓览者详之】醯醢百罋夹碑十以为列醯在东【罋乌弄反　夹碑在鼎之中央也醯在东醯谷阳也醢肉阴也　疏曰罋瓦器其容亦盖一觳瓬人云簋实一觳又云豆实三而成觳四升曰豆则罋与簋同受斗二升也】饩二牢陈于门西北面东上牛以西羊豕豕西牛羊豕【饩生也牛羊右手牵之豕束之寝右亦居其左　疏曰案特牲云牲在其西北首东足郑注云东足者尚右也与此不同者彼祭礼法用右胖故寝左上右士虞记云陈牲于庙门外北首西上寝右郑注寝右者当升左胖也变吉故与此生人同也】米百筥筥半斛设于中庭十以为列北上黍粱稻皆二行稷四行【筥居吕反行户郎反下同　庭实固当庭中言当中庭者南北之中也东西为列列当醯醢南亦相变也此言中庭则设碑近如堂深也　疏曰上享时庭实入设不言中庭则在东西之中其南北三分庭一在南此更言中庭欲明南北之中也知北上东西为行者以经云北上黍粱稻皆两行稷四行若南北纵陈止得言东西不得言北上何者以黍粱稻及稷当行皆一种无上下故也明横陈可知黍两行在北次粱两行次稻两行次南稷四行所以不用稻为上者稻粱是加黍稷是正故黍为上端稷为下端以见上下而稻粱居其间设碑近如堂深也者陈鼎上当其碑南向陈之醯醢夹碑在鼎中央亦向南陈之今米为筥在醯醢之南北之中则碑近北可知言堂深者犹若设洗南北以堂深相似若然碑东当洗矣】门外米三十车车秉有五防设于门东为三列东陈【防刘色缕反一音速注不数之数同卷末放此　大夫之礼米禾皆视死牢秉防数名也秉有五防二十四斛也防读若不数之数今文防或为逾　逾刘音余后同説文大沟反　疏曰上文饪一牢腥二牢是三牢死米禾皆三十车是视死牢也下记云十斗曰斛十六斗曰防十防曰秉若然一秉十六斛又有五防为八斛总二十四斛也】禾三十车车三秅设于门西西陈【秅丁故反四百秉为秅字林文加反秅数名也三秅千二百秉】薪刍倍禾【倍禾者以其用多也薪从米刍从禾四者之车皆陈北辀凡此所以厚重礼也聘义曰古之用财不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉尔　辀丁畱反车辕　疏曰薪可以炊爨故从米陈之刍可以食马故从禾陈之】宾皮弁迎大夫于外门外再拜大夫不答拜【大夫使者卿也】揖入及庙门宾揖入【宾与使者揖而入使者止执币宾俟之于门内谦也古者天子适诸侯必舍于大祖庿诸侯行舍于诸公庿大夫行舍于大夫庿大祖之大音泰　疏曰聘时主君揖入立于庭尊卑法此宾与使者币故宾在门内谦也云门内即宁下故下宾问卿云及庙门大夫揖入郑注入者省内事也既而俟于宁下是也礼运云天子适诸侯必舍其祖庙下记云卿馆于大夫大夫馆于士士馆于工商郑注云不馆于敌者之庙为大尊也以此差之诸侯无正文郑注舍于诸公庙者诸公大国之孤云大夫行舍于大夫庙者谓卿舍于大夫也若无孤之国诸侯舍于卿庙也　今按疏内者下币字疑当作敌】大夫奉束帛【执其所以将命】入三揖皆行【皆犹并也使者尊不后主人　疏曰宾所在若主人非谓君也】至于阶让大夫先升一等【让不言三不成三也凡升者主人让于客三敌者则客三辞主人乃许升亦道宾之义也使者尊主人三让则许升矣今使者三让则是主人四让也公虽尊亦三让乃许升不可以不下主人也古文曰三让　下户嫁反后下君下朝皆同　疏曰宾三让大夫即升无三辞则不成三也经虽言让大夫先升大夫之让不明故郑君两言之但使尊终先升若主人三让使人亦三让主人又一让使者乃升故郑复言此也案周礼司仪云诸公之臣相为国客大夫郊劳三让登聴命又云致饔饩如劳之礼即得行三让之礼此中古文云三让与彼合郑不从者周礼举其大率而云三让此仪礼据屈曲行事观此经直云让大夫先升是主人或三让大夫无三让故不从古文也公为主人亦有三让公尊必三让者不下宾客主人之义故也】宾从升堂北面聴命【北面于阶上也】大夫东面致命宾降阶西再拜稽首拜饩亦如之【大夫以东帛同致饔饩也宾殊拜之敬也重君之礼也　疏曰宾拜饔三牢及庭实又别拜饩二牢及门外米禾】大夫辞升成拜【尊宾】受币堂中西北面【趋主君命也堂中西中央之西】大夫降出宾降授老币出迎大夫【老家臣也宾出迎欲傧之】大夫礼辞许入揖让如初宾升一等大夫从升堂【宾先升敌也皆北面】庭实设马乗【乗四马也】宾降堂受老束锦大夫止【止不降使之余尊】宾奉币西面大夫东面宾致币【不言致命非君命也】大夫对北面当楣再拜稽首【稽首尊君客也致对有辞也　疏曰既行敌礼当顿首今稽首是拜君礼故也礼当有辞今文不具】受币于楹间南面退东面俟【宾北面授尊君之使　疏曰凡敌体授受之义授由其右受由其左】宾再拜稽首送币大夫降执左马以出【出庙门从者亦讶受之】宾送于外门外再拜明日宾拜于朝拜饔与饩皆再拜稽首【拜谢主君之恩惠于大门外周礼曰凡宾客之治令讶聴之此拜亦皮弁服　疏曰上受时皮弁故知此拜亦皮弁按公食大夫若不亲食使大夫致之则宾受以朝服及拜亦以朝服】　上介饔饩三牢饪一牢在西鼎七羞鼎三【饪鼎七无鲜鱼鲜腊也宾介皆异馆　疏曰自此尽两马东锦论主君使下大夫归饔饩于上介之事】腥一牢在东鼎七堂上之馔六【六者宾西夹之数】西夹亦如之筥及罋如上宾【凡所不贬者尊介也言如上宾者明此宾客介也　疏曰案下云宾之公币私币皆陈上介公币陈是上介有不与宾同者独此饔饩大礼西夹筥及罋如上宾以其客此上介如上宾之礼也】饩一牢门外米禾视死牢牢十车薪刍倍禾凡其实与陈如上宾【凡凡饪以下】下大夫韦弁用束帛致之上介韦弁以受如宾礼【介不皮弁者以其受大礼似宾不敢纯如宾也】傧之两马束锦　【疏曰此下大夫使者受上介之傧礼如卿使者受宾傧礼当庭同】士介四人皆饩大牢米百筥设于门外【牢米不入门略之也米设当门亦十为列北上牢在其南西上　疏曰自此至无傧论使宰夫归饩于众介之事云牢在其南西上者以此饩本设于庭在门内由士介贱不得入门且宾与上介门东有米三十车薪六十车门西禾三十车刍六十车皆统门为上此饩本非门外东西之物制不在门外东西宜当门陈之宾上介饩在米南门西东上明知此牢亦在米南而西上为异耳】宰夫朝服牵牛以致之【执纼牵之东面致命朝服无束帛亦略之士介西面拜迎　纼直轸反　疏曰上宾与上介米禾皆视死牢且有刍薪米禾此士直有生饩无死牢则无刍薪米禾矣】士介朝服北面再拜稽首受【受于牢东拜自牢后适宰夫右受由前东面授从者　疏曰前君使士受私觌之马适其右受之知此亦在右受也若然君使士受私觌由前此由牢后与受马不同者牛畜扰驯与马有异故得从其后适宰夫右取便也】无摈【既受拜送之矣明日众介亦各如其受之服从宾拜于朝　疏曰知众介明日礼如此者以下夫人归礼大略同其注云于是乃言宾拜明介从拜然则君归饔饩介皆从拜可知】右归飨饩　记聘日致飨【急归大礼】　上公饔饩九牢其死牢如飱之陈牵四牢米百有二十筥醯醢百有二十罋车皆陈车米眡生牢牢十车车秉有五防车禾眡死牢牢十车车三秅刍薪倍禾皆陈侯伯饔饩七牢其死牢如飱之陈牵三牢米百筥醯醢百罋皆陈米三十车禾四十车刍薪倍禾皆陈子男饔饩五牢其死牢如飱之陈牵二牢米八十筥醯醢八十罋皆陈米二十车禾三十车刍薪倍禾皆陈凡介行人宰史皆有饔饩以其爵等为之礼【饔饩致大礼也宰史众臣从宾者也爵卿也饔饩五牢大夫也饔饩三牢士也则饔饩大牢也】凡诸侯之卿大夫士为国客则如其介之礼以待之　致饔饩如劳之礼【疏曰同使卿威仪进止皆如郊劳　司仪】　十斗曰斛十六斗曰防十防曰秉【秉十六斛今江淮之间量名有为防者今文防为逾　量音亮】二百四十斗【谓一车之米秉有五防】四秉曰筥【此秉谓刈禾盈手之秉也莒穧名也若今莱易之间刈稻聚把有名为筥者诗云彼有遗秉又云此有不敛穧　穧才计反　疏曰穧即此筥即今人谓之一铺两铺也】十筥曰稯十稯曰秅四百秉为一秅【一车之禾三秅为千二百秉三百筥三十稯也古文稯作緵　稯宰孔反字林子工反緵音緫】　赐饔唯羮饪筮一尸若昭若穆【羮饪谓饪一牢也肉谓之羮唯是祭其先大礼之盛者也筮尸若昭若穆容父在父在则祭祖父卒则祭祢腥饩不祭则士介不祭也士之初行不释币于襧不祭可也古文羮为羔饪作腍　腍而甚反刘音审　疏曰古者天子诸侯行载庙木主大夫虽无木主亦以币帛主其神是以受主国饔饩故筮尸祭然后食之尊神以求福故也昭穆言若者以其昭穆不定故】仆为祝祝曰孝孙某孝子某荐嘉礼于皇祖某甫皇考某子【祝祝上之六反下之又反　仆为祝者大夫之臣摄官也　疏曰若然诸侯不摄官使祝祝策矣但定四年祝佗又云嘉好之事君行师从卿行旅从则臣无事若君到主国祭饔之时得不摄官乎但大夫使仆摄祝则是本无祝官与诸侯异耳】如馈食之礼【如少牢馈食之礼不言少牢今以大牢也今文无之　疏曰案少牢礼有尊爼笾豆鼎敦之数陈设之仪阴厌阳厌之礼九饭三献之法上大夫又有正祭于室傧尸于堂此等皆宜有之至于致爵加爵及献兄弟弟子等固当略之矣】假器于大夫【不敢以君之器为祭器】朌肉及廋车【朌音班廋所求反　朌犹赋也廋廋人也车巾车也二人掌视车马之官也赋及之明辩也古文朌作纷疏曰此谓祭讫归胙所及廋人巾车见周礼】士无饔无饔者无摈【谓归饩也】　无饔者无飨礼【士介无飨礼】　凡宾拜于朝讶聴之【拜拜赐也唯稍不拜　疏曰案经云宾三拜乘禽于朝讶聴之遂行舍于郊又案司仪云明日客拜礼赐遂行是临行大小礼皆拜赐则知唯米禀刍薪等不拜也】　归大礼之日既受飨饩请观【聘于是国欲见其宗庿之好百官之富若尤尊大之焉】讶帅之自下门入【帅犹道也从下门外入游观非正也】
　　宾朝服问卿【不皮弁别于主君卿毎国三人　疏曰三卿皆以币问之其主国下大夫曾使向已国者乃得币问之与卿异】卿受于祖庙【重宾祖也祖王父也　疏曰大夫三庙有别子者立大祖庙非别子者并立曾祖庙王父即祖庙也今不受于大祖庙及曾祖庙而受于祖庙者以其天子受于文王庙诸侯受于太祖庙大夫下君故受于王父庙】下大夫摈【无士摈者既接于君所急见之】摈者出请事大夫朝服迎于外门外再拜宾不答拜揖大夫先入毎门毎曲揖及庙门大夫揖入【入者省内事也既而俟于宁也　宁直吕反　疏曰大夫二门入大门东行即至庙门未及庙门而有毎门者大夫三庙毎庙两旁皆南北竖墙墙皆閤门假令王父庙在东则有毎门毎曲之事省内事者曲礼云请入为席是也俟于宁者门屋宁也下云宾入三揖皆行郑注云皆犹并也是俟于宁乃得与宾并行三揖不俟于庭者下君也】摈者请命【亦从入而出请不几筵辟君也　疏曰君受聘时摈者从君而入几筵既设摈者出请此摈者亦从卿而入省内然后出请】庭实设四皮【麋鹿皮也】宾奉束帛入三揖皆行至于阶让【皆犹并也古文曰三让　疏説见前】宾升一等大夫从升堂北面聴命【宾先升使者尊】宾东面致命【致其君命】大夫降阶西再拜稽首宾辞升成拜受币堂中西北面【于堂中央之西受币趋聘君之命】宾降出大夫降授老币无摈【不摈宾辟君也】
　　右问卿　记聘日致饔明日问大夫【不以残日问人崇敬也古文曰问夫人也】大夫不敢辞君初为之辞矣【疏曰宾聘享讫出大门请有事于大夫君礼辞许是君初为之辞故卿不辞也　注曰此宜在明日问大夫下　今依注移入】　辞君贶寡君延及二三老拜【此赞拜问大夫之辞贶赐也大夫曰老　疏曰是与君不敌敢当之也】
　　摈者出请事宾面如觌币【面亦见也其谓之面威仪质也　见如字　疏曰觌面并文其面为质若散文面亦为觌故郑司仪注云私面私觌也】宾奉币庭实从【庭实四马】入门右大夫辞【大夫于宾入自阶下辞迎之】宾遂左【见私事也虽敌宾犹谦入门右为若降等然曲礼曰客若降等则就主人之阶主人兴辞于客然后客复就西阶　疏曰主人是大夫客是士降等法士就东阶】庭实设揖让如初【大夫至庭中旋并行　疏曰回旋与宾揖而并行北出言如初者大夫不出门唯有庭中一揖至碑又揖再揖而已】大夫升一等宾从之【大夫先升道宾】大夫西面宾称面【称举也举相见之辞以相接】大夫对北面当楣再拜受币于楹间南面退西面立【受币楹间敌也宾亦振币进北面授　疏曰曲礼云乡与客并然后受注云于堂上则俱南面礼敌者并授此是敌者之常礼也虽是敌者于两楹之间或有讶受者皆是相尊敬之法则此云大夫南面宾北面授虽是敌礼是尊大夫故讶受】宾当楣再拜送币降出大夫降授老币
　　右宾私面于卿
　　摈者出请事上介特面币如觌介奉币【特面者异于主君士介不从而入也君尊众介始觌不自别也上宾则众介皆从之疏曰介初觌主君之时不敢自尊别与众介同执币而入今私面于邻国卿不与众介同而特行礼焉】皮二人赞【亦俪皮也】入门右奠币再拜【降等也】大夫辞【于辞上介则出】摈者反币【出还于上介也】庭实设介奉币入大夫揖让如初【大夫亦先升一等今大曰入设】介升大夫再拜受【亦于楹间南面而受】介降拜大夫降辞介升再拜送币【介既送币降出也大夫亦授老币】摈者出请众介面如觌币入门右奠币皆再拜大夫辞介逆出摈者执上币出礼请受宾辞【宾亦为士介辞　为于伪反】大夫答再拜摈者执上币立于门中以相拜士介皆辟老受摈者币于中庭士三人坐取羣币以从之摈者出请事宾出大夫送于外门外再拜宾不顾【相息亮反　不顾言去】摈者退大夫拜辱【拜送也】
　　右介私面于卿
　　下大夫尝使至者币及之【尝使至已国则以币问之也君子不忘旧】上介朝服三介问下大夫下大夫如卿受币之礼【上介三介下大夫使之礼也　疏曰据此篇大聘使卿五介小聘使大夫三介若大国之卿七介小聘使大夫五介小国之卿三介小聘使大夫一介也曲礼云儗人必于其伦故问下大夫还使上介是各于其爵易以相尊敬者也】其面如宾面于卿之礼
　　右宾问尝使者　记币之所及皆劳不释服【以与宾接于君所宾又请有事于已不可以不速也所不及者下大夫未尝使者也不劳者以先是宾请有事于已同类既闻彼为礼所及则已往有嫌也所以知及不及者宾请有事固曰某子某子】
　　大夫若不见【有故也】君使大夫各以其爵为之受如主人受币礼不拜【各以其爵主人卿也则使卿大夫也则使大夫不拜代受之耳不当主人礼也】右主国大夫有故　记既将公事宾请归【谓已问大夫事毕请归不敢自专谦也主国留之飨食燕献无日数尽殷勤也】　宾既将公事复见讶以其挚【既已也公事聘享问大夫复报也使者及上介执鴈羣介执雉各以见其讶　疏曰讶者乡以贽私见已今还私以贽报见之知执鴈者上文主国卿大夫劳宾同执鴈则此使者及上介同执鴈可知各以见其讶者谓使者见大夫之讶者上介见士之讶者士介亦见士讶者】
　　夕夫人使下大夫韦弁归礼【今文归作馈下及记同夕问卿之夕也使下大夫下君也君使之云夫人者以致辞当称寡小君　疏曰案春秋公羊传何休注云礼妇人无外事故知此使下大夫归礼者是君使之可知】堂上笾豆六设于户东西上二以并东陈【笾豆六者下君礼也臣设于户东又辟馔位也其设脯其南醢屈六笾六豆　疏曰辟君馔位自室户东为首二以并东陈先于北设脯即于脯南设醢又于醢东设脯以次屈而陈之皆如上也】壶设于东序北上二以并南陈醙黍清皆两壶【醙所九反　醙白酒也凡酒稻为上黍次之粱次之皆有清白以黍间清白者互相备明三酒六壶也先言醙白酒尊先设之　间间厠之间】大夫以束帛致之【致夫人命也此礼无牢下朝君也】宾如受饔之礼傧之乘马束锦上介四豆四笾四壶受之如宾礼【四壶无稻酒也不致牢下于君也　疏曰无稻酒者从上去之也】傧之两马束锦明日宾拜礼于朝【于是乃言宾拜明介从拜也今文礼为醴　从才用反　疏曰于上介受礼后始言宾拜明介从拜可知也】
　　右夫人归礼于宾　记聘日致饔明日问大夫夕夫人归礼【与君异日下之也今文归作馈】
　　大夫饩宾大牢米八筐【其陈于门外黍粱各二筐稷四筐二以并南陈无稻牲陈于后东上不馔于堂庭辟君也　疏曰云牲陈于后东上者此与君饩士介略同饩士介时不言门东西郑注云当门则知此门外亦当门君饩宾米在庭牲在门西虽不正当米南亦得牲在其南故知此牲陈亦在米南可知知东上者君馈宾时陈于门西东上也】宾迎再拜老牵牛以致之宾再拜稽首受老退宾再拜送【老室老犬夫之贵臣　疏曰案防服传曰室老士贵臣其余皆众臣也郑注云室老家相也士邑宰也】上介亦如之众介皆少牢米六筐皆士牵羊以致之【米六筐者又无粱也士亦大夫之贵臣　疏曰士邑宰见上】右大夫饩宾介　记凡饩大夫黍粱稷筐五斛【谓大夫饩宾上介也器寡而大略　疏曰君归饔饩于宾与大夫介筥米小而多者是尊者所致以多器为荣今大夫致礼于宾介器寡而大是略之于卑者也】
　　公于宾壹食再飨【食音嗣注及下同　飨谓亨大牢以饮宾也公食大夫礼曰设洗如飨则飨与食互相先后也古文壹皆为一今文飨皆为乡亨普庚反饮于鸩反　疏曰公侯伯子男大聘使卿主君一食再飨小聘使大夫则主君一食一飨若然案掌客子男一食一飨子男之卿再飨多于君者以其君臣各自相望不得以君决臣也飨礼与食礼同食礼既亨大牢明飨礼亨大牢可知但以食礼无酒飨礼有酒故以饮宾言之此经先言食后言飨则食在飨前公食言设冼如飨礼则飨在食前此其先后出于主君之意故不定也】燕与羞俶献无常数【俶昌叔反始也　羞谓禽羞鴈鹜之属成熟煎和也俶始也始献四时新物聘义所谓时赐无常数由思意也古文俶作淑　鹜音木】宾介皆明日拜于朝上介壹食壹飨【飨食宾介为介从飨献矣复特飨之客之也】若不亲食使大夫各以其爵朝服致之以侑币如致饔无傧【侑音又君不亲食谓有疾及他故也必致之不废其礼也致之必使同班敌者易以相亲敬也致礼于卿使卿致礼于大夫使大夫非必命数也无傧以已本宜往古文侑皆作宥　疏曰饔饩之等不宜召宾故君便人致礼宾则傧使者此飨食之礼主君无故合速宾之来就主君入庙宾无傧礼今主君有故生致于宾亦无傧故云本宜往】致飨以酬币亦如之【酬币飨礼酬宾劝酒之币也所用未闻也礼币束帛乘马亦不是过也礼器曰琥璜爵葢天子酬诸侯　琥音虎】
　　右食飨燕羞献　记凡诸侯之礼上公乘禽日九十双殷膳大牢以及归三飨三燕若弗酌则以币致之侯伯之礼乘禽日七十双殷膳大牢三飨再燕子男之礼乘禽日五十双壹飨壹燕介行人宰史唯上介有禽献凡诸侯之卿大夫士为国客则如其介之礼以待之【乘绳证反注同　乘禽乘行羣处之禽谓雉鴈之属于礼以双为数殷中也中又致膳示念宾也若弗酌谓君有故不亲飨食燕也不飨则以酬币致之不食则以侑币致之　疏曰中又致膳者盖于牢礼之外见宾中间未去故又示无倦也】　飨食如将币之仪【飨食亦谓君不亲而使大夫以币致之　疏曰知飨食是君不亲者以其与还圭共文同是致之也致飨及还玉宾主皆是大夫其将币主君与使臣行礼大槩虽同而迎拜升降亦不尽如之也　司仪】　其介为介【飨宾有介者宾尊行敌礼也　疏曰飨宾于庙之时还以其上介为介上经上介一食一飨则是从宾为介之外复别飨也】　凡致礼皆用其飨之加笾豆【凡致礼谓君不亲飨宾及上介以酬币致其礼也其其宾与上介也加笾豆谓其实也亦实于罋筐飨礼今亡　疏曰案上经宾介皆有食飨唯士介不言故知其中唯有宾与上介】各以其爵朝服【此句宜在凡致礼下　今依注移入】　大夫来使无罪飨之【乐与嘉宾为礼】过则饩之【饩之腥致其牢礼也其致之辞不云君之有故耳聘义曰使者聘而误主君不亲飨食所以愧厉之也不言罪者罪将执之　疏曰春秋之义聘宾有罪皆执之】　有大客后至则先客不飨食致之【卑不与尊者齐礼】　燕则上介为宾宾为苟敬【飨食君亲为主尊宾也燕私乐之礼崇恩杀敬也宾不欲主君复举礼事礼已于是辞为宾君聴之从诸公之席命为苟敬苟敬者主人所以小敬也更降迎其介以为宾介大夫也虽为宾犹卑于君君则不与亢礼也主人所以致敬者自敌以上　疏曰飨食在庙为宾故君亲为主至后燕礼在寝又以醉为度崇于恩杀于敬故宾辞而使介为宾也阼阶西近主为位诸公坐位故云小敬对户牖南面为大敬介在庙门内西北面降至庭迎之云不与亢礼也者略取燕义文解君不亲为献主而使宰夫之意也云人所以致敬者自敌以上者谓两君相见两大夫两士以上则主人亲献也】宰夫献【为主人代公献】　既致饔旬而稍宰夫始归乘禽日如其饔饩之数【稍所教反　稍禀食也乘谓乘行之禽也谓鴈鹜之属其归之以双为数其宾与上介也古文既为饩】士中日则二双【中犹间也不一日一双大寡不敬也】凡献执一双委其余于面【执一双以将命也面前也其受之止上介受以入告之士举其余从之宾不辞拜受于庭上介执之以相拜于门中乃入授人上介受亦如之士介拜受于门外　疏曰自上介受至授人约私献文云上介受亦如之者以其受饔饩之时上介受已如宾礼故知受乘禽亦如宾也云士介拜受于门外者以其受饩在门外此受乘禽在门外可知】禽羞俶献比【比放也其致之礼如乘禽也禽羞谓成孰有齐和者俶献四时珍美新物也俶始也言其始可献邑聘义谓之时赐】
　　大夫于宾壹飨壹食上介若食若飨若不亲飨则公作大夫致之以酬币致食以侑币【作使也大夫有故君必使其同爵者为之致之列国之宾来荣辱之事君臣同之　疏曰此直言飨食不言燕其实亦有也】
　　右大夫飨食宾介
　　君使卿皮弁还玉于馆【玉圭也君子于玉比徳焉以之聘重礼也还之者徳不可取于人相切厉之义也皮弁者始以此服受之不敢不终也】宾皮弁袭迎于外门外不拜帅大夫以入【迎之不拜示将去不纯为主也帅道也今文曰迎于门外古文帅为率　疏曰上归饔饩时宾拜迎】大夫升自西阶钩楹【钩楹由楹内将南面致命致命不东面以宾在下也必言钩楹者宾在下嫌楹外也　疏曰上归饔饩时大夫东面致命行聘时宾亦东面致命初行聘时在堂上楹内故今嫌在楹外也】　宾自碑内听命升自西阶自左南面受圭退负右房而立【聴命于下敬也自在南面右大夫且并受也必并受者若乡君前耳退为大夫降逡遁今文或曰由自西阶无南面　乡许亮反　疏曰宾受礼时公用束帛宾西阶上聴命归饔饩时宾阼阶上聴命此时于下聴命故云敬也本国君前受圭璋时北面并受今还南面并受面位不同并受不异退为大夫降逡遁者以大夫降为之逡遁而退因即负右房南面而立大夫士直有东房西室天子诸侯左右房今或不在大夫庙而舍于正客馆故有右房也今按或舍于大夫庙中则当退于堂之西北负室牖而立】大夫降中庭宾降自碑内东面授上介于阼阶东【大夫降出言中庭者为宾降节也授于阼阶东者欲亲见贾人藏之也宾还阼阶下西面立】上介出请宾迎大夫还璋如初入【出请请事于外以入告也宾虽将去出入犹东唯升堂由西阶凡介之位未有改也】宾裼迎大夫贿用束纺【贿呼罪反纺敷罔反贿予人财之言也纺纺为之今之缚也所以遗聘君可以为衣服相厚之至　缚息绢反一作绸刘音须説文云缚鲜支也居掾反声类以为今正绢字　疏曰此未知何用之财若是报享之物不应在礼玉之上今言束纺者以其上圭璋是彼国之物下云礼玉束帛报聘君之享物彼君厚礼于此此亦当厚礼于彼故特加此束纺是以郑云相厚之至也郑注周礼云布帛曰贿是贿为财物与人则谓之贿又注周礼内司服云素纱者今之白也则此束纺者素纱也故据汉法况之】礼玉束帛乘皮【礼礼聘君也所以报享也亦言玉璧可知也今文礼皆作醴　疏曰上文聘宾行享之时束帛加璧束帛加琮今报享物亦有璧琮致之故云亦言王璧可知比玉则琮也以其经言玉故以玉言之若然经言束帛兼有束锦夷】皆如还玉礼大夫出宾送不拜
　　右还玉报享　记贿在聘于贿【贿财也于读曰为言主国礼实当视宾之聘礼而为之财也宾客者主人所欲丰也若苟丰之是又伤财也周礼曰凡诸侯之交各称其邦而为之币以其币为之礼古文贿皆作悔　称尺证反】　无行则重贿反币【无行谓独来复无所之也必重其贿与反币者使者归以得礼多为荣所以盈聘君之意也反币谓礼玉束帛乘皮所以报聘君之享礼也昔秦康公使西乞术聘于鲁辞孙而説襄仲曰不有君子其能国乎厚贿之此谓重贿反币者也今文曰贿反币　疏曰独来复无所之谓特来非歴聘也歴聘则吴公子札聘于上国聘齐聘鲁是也】　客将归使大夫以其束帛反命于馆【为书报也】明日君馆之【既报馆之书问尚疾也　疏曰昨日为书报之今日君始就馆送客故云书问尚疾也】　还圭如将币之仪【还以本圭故云如也疏见飨食下　司仪】
　　公馆宾【为宾将去亲存送之厚殷勤且谢聘君之意也公朝服　疏曰初在庙行聘享尊重故皮弁拜胡稍轻故朝服】宾辟【不敢受主国君见已于此馆也此亦不见言辟者君在庙门敬也凡君有事于诸侯臣之家车造庙门乃下　造七到反　疏曰上文宾即馆卿大夫劳宾宾不见以其不见故遣上介聴命故知此宾亦不见凡言辟者将见而不见则谓之辟此本不见而言辟者以其君在庙门外虽不见而言辟故郑云敬也案公食记云宾之乘车在大门外又曲礼云客车不入大门以此言之君车入大门矣大夫士有两门入门东行则是庙门矣既至庙门须与宾行礼】上介聴命【聴命于庙门中西面如相拜然也摈者毎赞君辞则曰敢不承命告于寡君之老　疏曰案前受士介币之时宾固辞公答再拜摈者出立于门中以相拜注云立门中阈外西面此中宾不见使介聴命明如相拜然取其视外便也必知在门中西面者以其君来如宾礼东面介西面向公可知玉藻云摈者曰寡君之老注云摈者之辞主于见他国君今上介当摈者之处故知告于宾称告于寡君之老】聘享夫人之聘享问大夫送宾公皆再拜【拜此四事公东面拜摈者北面】公退宾从请命于朝【宾从者实为拜主君之馆已也言请命者以已不见不敢斥尊者之意　为于伪反】公辞宾退【辞其拜也退还馆装驾为且将发也周礼曰宾从拜辱于朝明日客拜礼赐遂行疏曰彼注云礼赐者谓乘禽此见下文】
　　右主君就宾馆　记君馆客客辟介受命遂送客从拜辱于朝【君馆客者客将去就省之尽殷勤也遂送君拜以送客】明日客拜礼赐遂行如入之积【积子赐反　礼赐谓乘禽君之加惠也如入之积则三积从来至去司仪】　又拜送【拜送宾也其辞盖云子将有行寡君敢拜送宜承上君馆之下　今依汪】
　　【移入】
　　宾三拜乘禽于朝讶聴之【发去乃拜乗禽明已受赐大小无不识】遂行舎于郊【始发且宿近郊自展軨　軨力丁反】
　　右宾拜赐遂行　记宾于馆堂楹间释四皮束帛宾不致主人不拜【宾将遂去是馆留礼以礼主人所以谢之也不致不拜不以将别崇新敬也　疏曰若乡饮酒送宾宾不答礼有终相类也】
　　公使卿赠如觌币【赠送也所以好送之也言如觌币见为反报也今文公为君　好呼报反见贤遍反】受于舍门外如受劳礼无傧【劳力到反　不入无傧明去而宜有已也如受劳礼以赠劳同节　疏曰归饔饩则入设而有傧矣】使下大夫赠上介亦如之使士赠众介如其觌币大夫亲赠如其面币无傧赠上介亦如之使人赠众介如其面币士送至于竟
　　右赠送　记凡宾客送逆同礼【谓郊劳郊送之属疏曰郊劳是逆郊送是送尊卑不同二者一也　司仪】
　　使者归及郊请反命【郊近郊也告郊人使请反命于君也必请之者以已久在外嫌有罪恶不可以入春秋时郑伯恶其大夫高克使之将兵逐而不纳此盖请而不得入　恶乌路反】朝服载旜【行时税舍于此郊今还至此正其故行服以俟君命敬也古文旜作膳】禳乃入【禳如羊反　禳祭名也为行道累歴不祥禳之以除灾凶】乃入陈币于朝西上上宾之公币私币皆陈上介公币陈他介皆否【皆否者公币私币皆不陈此币使者及介所得于彼国君卿大夫之赠赐也其或陈或不陈详尊而畧卑也其陈之及卿大夫处者待之如夕币其礼于君者不陈上宾使者公币君之赐也私币卿大夫之币也他介士介也言他容众从者　从才用反　疏曰宾之公币有八郊劳币一也礼宾币二也致饔饩三也夫人归礼币四也侑食币五也再飨币六也夕币七也赠贿币八也此八者皆主君礼赐使者皆用束锦故云公币宾之私币略有十九主国三卿五大夫皆一食有侑币飨有酬币皆用束锦则是十六有三卿郊赠十九也其上介公币则有五致饔饩一也夫人致礼币二也侑食币三也飨酬币四也郊赠币五也降于宾者以其上介无郊赠币又无礼宾币又阙一飨币故宾八上介五也上介私币有十一主国三卿五大夫或飨或食不备要有其一则其币八也又三卿皆有郊赠如其面币通前则十一也主国下大夫尝使已国者聘亦有币及之则亦有报币之事其数不定士介四人且有郊赠报私币主国卿大夫报士介私面士介私币数不甚明礼于君者谓贿用束纺礼用束帛乘皮之类也知不陈者以宾介所陈之币皆是主国之君礼于已者故各陈之若是于礼聘君之物则当统于宾不得众介皆有也盖礼于君者是其正故不陈礼于已者以其荣故陈之也又聘君以币问卿而无报币以尊卑不敌不敢报也　今按经文主国礼赐无有夕币疏于上介公币云无郊赠及无礼宾币又阙一飨币故宾八上介五则前公币中夕字当是飨字之误而其次亦当在再飨之前】　束帛各加其庭实皮左【不加于其皮上荣其多也】公南乡【亦宰告于君君乃朝服出门左南乡疏曰此陈币当如初夕币之时管人布幕于寝门外使者北面众介立于其左东上卿大夫在幕东西面北上宰告于君君朝服出门左南郊】卿进使者使者执圭垂缫北面上介执璋屈缫立于其左【此主于反命士介亦随入并立东上　疏曰案上行聘礼之时上介屈缫授宾宾袭受之今此宾执圭垂缫宾则裼变于彼国致命时也上介执璋屈缫者变于宾故也必变之者反命致敬少于邻国致命时故宾于君前得裼见美为敬也】反命曰以君命聘于某君某君受币于某宫某君再拜以享某君某君再拜【君亦揖使者进之乃进反命也某君某国名也某宫若言桓宫僖宫也某君再拜受也必言此者明彼君敬君已不辱命　疏曰聘享在太祖庙不在亲庙此大略举庙而言耳】宰自公左受玉【亦于使者之东同面并受也不右使者由便也　疏曰凡并授者授由其右受由其左此受由其右者因东藏之便】受上介璋致命亦如之【变反言致者若云非君命也致命曰以君命聘于某君夫人某君再拜以享于某君夫人某君再拜不言受币于某宫可知略之】执贿币以告曰某君使某子贿授宰【某子若言髙子国子凡使者所当以告君者上介取以授之贿币在外也】礼玉亦如之【亦执束帛加璧也告曰某君使某子礼宰受之士随自后左士介受乘皮如初上介出取玉束帛士介后取皮也　疏曰士随自后谓自士介后其在东上者不须云自后其余三人皆后乃得左之必左士介者取向东藏之便故也享时宾奉束帛加璧是上介取以授宾明士介从取皮可知】执礼币以尽言赐礼【尽津忍反礼币主国君初礼宾之币也以尽言赐礼谓自此至于赠　疏曰谓从郊劳已后至于赠贿八度礼宾皆有币是自郊劳为初也】公曰然而不善乎【善其能使于四方而犹女也　女音汝】授上介币再拜稽首公答再拜【授上介币当拜公言也不授宰者当复陈之　复扶又反　疏曰此币皆先陈之今宾执以告君宾释辞君曰勤劳使于四方故授上介币当拜答君言此币入于己者故不授宰】私币不告【亦略卑也】君劳之再拜稽首君答再拜【劳之以道路勤苦】若有献则曰某君之赐也【言此物某君之所赐予为惠者也其所献虽珍异不言某为彼君服御物谦也其大夫出反必献忠孝也】君其以赐乎【不必其当君也献不拜者为君之答已也】上介徒以公赐告如上宾之礼【徒谓空手不执其币】君劳之再拜稽首君答拜劳士介亦如之【士介四人旅答壹拜又贱也　疏曰君劳上介上介再拜稽首君答拜不言再拜则君答上介一拜矣劳士亦如之不言皆则摠答一拜矣答宾再拜答士介一拜介已贱矣士介四人共答一拜故云又贱也此一拜则周礼大祝九拜七曰奇拜彼注云一拜答臣者是也曲礼云君于士不答拜此以其新行反命而劳苦之故异于常也】君使宰赐使者币使者再拜稽首【以所陈币赐之也礼臣子人赐之而必献之君父不敢自私服也君父因以子之则拜受之如更受赐也既拜宰以上币授之】赐介介皆再拜稽首【士介之币皆载以造朝不陈之耳与上介同受赐命俱拜既拜宰亦以上币授上介】乃退【君揖入皆出去　疏曰初宾将行君前受命讫君揖入揖宾介出故知此君退者亦反命讫宾介出】介皆送至于使者之门【将行俟于门反又送于门与尊长出入之礼也　长丁丈反】乃退揖【揖别也】使者拜其辱【随谢之也再拜上介三拜士介】
　　右归反命
　　释币于门【门大门也主于闑布席于闑西阈外东面设洗于门外东方其余如初于襧时出于行入于门不两告告所先见也　疏曰案特牲筮时云席于门中闑西阈外故知此亦席于闑西阈外知东面者神居东面为正故也云设洗于门外东方者以其庙学设洗皆云洗当东荣故在门外亦在东方也】乃至于襧筵几于室荐脯醢【告反也荐进也　疏曰亦司宫设席于奥东面右几】觞酒陈【主人酌进奠一献也言陈者将复有次也先荐后酌祭礼也行释币反释奠略出谨入也　疏曰主人一献当言奠今不言奠而言陈者以其下仍有室老及士献以备三献故言陈陈有次第之言以其三时次第皆列于坐者也祭礼见特牲少牢皆先荐馔乃后献奠于铏南出时以祷祈入时以祠报故不同也】席于阼【为酢主人也酢主人者祝取爵酌不酢于室异于祭疏曰祭时皆于室内受酢有尸其酢又以尸爵此皆异】荐脯醢【成酢礼也】三献【室老亚献士三献也毎献奠辄取爵酌主人自酢也　疏曰正祭有尸三献皆献尸讫尸酢主人主妇宾长今此无尸皆自酢】一人举爵【三献礼成更起酒也主人奠之未举也】献从者【从才用反注同　从者家臣从行者也主人献之劳之也皆升饮酒于西阶上不使人献之辟国君也　辟音避　疏曰案特牲礼献众宾及兄弟之等皆升饮于西阶上故此献从者亦于阶上可知云不使人献之避国君者若正祭虽国君亦自献故祭统云尸饮五君洗玉爵献卿尸饮七君洗瑶爵献大夫之等告祭非常故献从者从燕法如使宰夫为献主而不亲献】行酬乃出【主人举奠酬从者下辩室老亦与焉也　辩音遍】上介至亦如之
　　右礼门及祢
　　聘遭丧入竟则遂也【遭丧主国君薨也入竞则遂国君以国为体士既请事已入竞矣关人未告则反】不郊劳【子未君也】不筵几【致命不于庿就尸柩于殡宫又不神之　疏曰鬼神所在曰庙则殡宫亦得为庙则设几筵亦可矣但始死不忍异于生不神之故于殡傍无几筵也曾子问云君薨世子生告殡殡东有几筵者郑云明继体也】不礼宾【防降事也】主人毕归礼【宾所饮食不可废也礼谓饔饩飨食　食音嗣】宾唯饔饩之受【受正不受加也　疏曰飨食之等是其加也】不贿不礼玉不赠【防杀礼为之不备　杀色界反】遭夫人世子之防君不受使大夫受于庙其他如遭君防【夫人世子死君为丧主使大夫受聘礼不以凶接吉也其他谓礼所降疏曰服问云君所主夫人妻太子适妇】遭防将命于大夫主人长衣练冠以受【遭防谓主国君薨夫人世子死也此三者皆大夫摄主人长衣素纯布衣也去衰易冠不以纯凶接纯吉也吉时在里为中衣中衣长衣继皆掩尺表之曰深衣纯袂寸半耳君防不言使大夫受子未君无使臣义也　纯诸允反又之闰反去起吕反衰七囘反　疏曰此长衣则与深衣同布但袖长素纯为异去哀易冠者谓脱去斩衰之服而着长衣脱去六升九升之冠而着练冠故云去衰易冠也礼为君三升衰裳六升冠为夫人世子六升哀裳九升冠三衣皆十五升练冠亦九升】右遭主国防　记遭主国之防不受飨食受牲礼【牲亦当为腥声之误也有防不忍煎亨正礼飱饔饩当孰者腥致之也　煎子然反亨普庚反　掌客】
　　聘君若薨于后入竟则遂【既接于主国君也　疏曰关人告君君使士请事是接于主君矣】赴者未至则哭于巷衰于馆【未至谓赴告主国君者也哭于巷者哭于巷门未可为位也哀于馆未可以凶服出见人其聘享之事自若吉也今文赴作讣】受礼【受饔饩也】不受飨食【亦不受加】赴者至则衰而出【礼为邻国阙于是可以凶服将事也　疏曰春秋左氏传云杞孝公卒晋悼夫人防之平公不彻乐非礼也礼为邻国阙服注云邻国尚为之阙乐况舅甥之亲乎若然赴者至主国君使者衰而出则主国可以阙乐矣凶服将事谓主人所归礼则宾可以凶服受之其正行聘享则着吉服矣故杂记云执玉不麻是也】唯稍受之【稍禀食也　疏曰礼君行师从卿行旅从从者既多不可阙于稍食案周礼毎云稍事皆谓米禀以其稍稍给之故谓米禀为稍】归执圭复命于殡升自西阶不升堂【复命于殡者臣子之于君父存亡同　案礼记奔父母之防升自西阶此复命于殡亦升自西阶法生时出必告反必面故云臣子于君父存亡同也】子即位不哭【将有告请之事宜清浄也不言世子者君薨也诸臣待之亦皆如朝夕哭位　疏曰案公羊传君存称世子君薨称子某既葬称子逾年称君奔防云奔父之防在家者侍之皆如朝夕哭位】辩复命如聘【自陈币至于上介以公赐告无劳】子臣皆哭【使者既复命子与羣臣皆哭】与介入北乡哭【北乡哭新至别于朝夕　别彼列反　疏曰使者升阶复命讫不见出文而言与介入者以其复命之时介在币南北面去殡逺复命讫除去币宾更与介前入近殡北乡哭乡内为入新至别于朝夕者朝夕哭位在阼阶下西面今于殡前北乡】出袒括发【悲哀变于外臣也括古活反　疏曰案奔防云至于家入门左升自西阶东面哭括发袒于殡东是于内者子故也此使者出门袒括发变于外者臣故也】入门右即位踊【从臣位自哭至踊如奔防礼　疏曰案奔防云袒括发于西阶东即位踊袭绖于序东此门外袒括发入门右即位踊亦当袭绖于序东故郑云自哭至踊如奔防礼也】
　　右聘君薨
　　若有私防则哭于馆衰而居不飨食【私防谓其父母哭于馆衰而居不敢以私防自闻于主国凶服干君之吉使春秋传曰大夫以君命出闻防徐行而不反　疏曰哀而居谓服衰居馆行聘享则皮弁吉服大夫以下春秋公羊传文何氏注闻大防而不反重君命也徐行者为君当使人追代之以此言之使虽未出国境闻父母之防逆行不敢以私废王事君使人代之可也以此言之明至彼所使之国虽闻父母之防不反可知】归使众介先衰而从之【已有齐衰之服不忍显然趋于往来其在道路使介居前归又请反命已犹徐行随之君纳之乃朝服既反命出公门释服哭而归其佗如奔防之礼吉时道路深衣　疏曰朝服反命出门去朝服还服吉时深衣三日成服乃去之】
　　右私防　记宾客有防唯刍稍之受【不受飨食饔食加也防谓父母死也客则又有君焉刍给牛马稍人廪也其正礼飱饔饩主人致之则受　疏曰防谓父母死也者据正宾而言若诸侯正应母死而有父者或始封之君旧为卿大夫容有父或父有废疾不立已受位于祖亦云有父也云客则又有君焉者谓介己下非直有父母又有君防以其俱三年　掌客　今按此周礼文以君为宾臣为客也】
　　宾入竟而死遂也主人为之具而殡【为于伪反又如字下为之棺同　具谓始死至殡所当用　疏曰注文如此明不殡于馆但取其至殡为节耳以其大敛讫即殡故连言殡下文归介复命之时柩止门外明敛于馆而已　今按下记周礼注疏云权殡于棺此疏非是】介摄其命【为致聘享之礼也初时上介接闻命　为于伪反】君吊介为主人【虽有臣子亲姻犹不为主人以介与宾并命于君尊也　疏曰古者宾聘家臣适子皆从行是以延陵季子聘于齐其子死葬于嬴博之间】主人归礼币必以用【当中奠赠诸防具之用不必如宾礼　疏曰主人所归礼与币必以中防者之用之物不必如常时宾礼盖饔飱纺帛之类或不堪防者之用也防具谓袭与小敛大敛所用也】介受宾礼无辞也【介受主国宾已之礼无所辞也以其当陈之以反命也有宾防嫌其辞之】不飨食归介复命柩止于门外【门外大门外也必以柩造朝达其忠心疏曰国君有三门臯应路又有三朝内朝在路寝庭正朝在路门外应门外无朝外朝当在臯门外经直云止于门外无入门之言明知止于大门外外朝之上】介卒复命出奉柩送之君吊卒殡【卒殡成节乃去　疏曰卒复命谓复命讫送之谓从大门外送至宾之家殡防之大节卒殡而后君与介乃去也】若大夫介卒亦如之【不言上介者小聘上介士也　疏曰案此据大聘上介是大夫而言今郑以经不言上介则大夫介卒中兼有聘使大夫其卒亦如之故郑云不言上介小聘上介士也欲兼见小聘之法也若小聘上介末介皆士则入下文士介死中以其下文更不见小聘宾介死法故此兼言之也】士介死为之棺敛之【敛力艶反　不具他衣服也自以时服也】君不吊焉【主国君使人吊不亲往】若宾死未将命则既敛于棺造于朝介将命【未将命谓俟间之后也以柩造朝以已至朝志在达君命　间音闬又如字】若介死归复命唯上介造于朝若介死虽士介宾既复命往卒殡乃归【往谓送柩】
　　右宾介卒　记凡宾客死致礼以防用【死则主人为之具而殡矣防用者馈奠之物　疏曰若诸侯出行则以三年之戒以椑从死时除棺之外主人皆备之若从者死棺物皆共之殡者在馆权殡还日以柩行馈奠之物者小敛时豚一鼎大敛时特豚三鼎之类是也　掌客】为君使而死公馆复私馆不复公馆者公宫与公
　　所为也私馆者自卿大夫以下之家也【复谓始死以衣升屋招防复魄也　公宫若今县官宫也公所为君所命使舍己者　杂记曽子问】大夫士死于道则升其乘车之左毂以其绥复如于馆死则其复如于家【绥亦緌也大夫复于家以冕士以爵弁服　杂记】
　　小聘曰问不享有献不及夫人主人不筵几不礼面不升不郊劳【享本又作飨　记贬于聘所以为小也献私献也面犹觌也　疏曰不享者谓不以束帛加璧献国所有云不礼者聘讫不以齐酒礼宾面不升者谓私觌庭中受之不升堂】其礼如为介三介【如为介如为大聘上介】
　　右小聘
　　邦国礼三之下
　　聘义
　　【疏曰聘礼谓大聘使卿是侯伯之卿此义盖东子男而论之】
　　记
　　聘礼上公七介侯伯五介子男三介所以明贵贱也【此皆使卿出聘之介数也大行人职曰凡诸侯之卿其礼各下其君二等　疏曰上公亲行则九介其卿降二等故七介侯伯子男以次差之】介绍而传命君子于其所尊弗敢质敬之至也【质谓正自相当】三让而后传命三让而后入庙门三揖而后至阶三让而后升所以致尊让也【此揖让主谓宾也三让而后传命宾至庙门主人请事时也宾见主人陈摈以大客礼当已则三让之不得命乃传其君之聘命也三让而后入庙门让主人庙受也小行人职曰凡四方之使者大客则摈小客则受其币聴其辞　疏曰知此揖让主谓宾者以三让而后传命及三让而后入庙门皆宾先让也三揖至阶三让而后升虽主人为首皆宾让而后至于主人若宾不让则不至于三是揖让之事皆宾为主故云此揖让主谓宾也云三让而后传命宾至庙门主人请事时也者郑解三让而后传命之节正当宾至主人大门主人请事之时案聘礼宾至大门主人陈介而请事此云庙门者有庙字者误也云三让而后入庙门者案聘礼入庙门之时无三让之文不备也】君使士迎于竟大夫郊劳君亲拜迎于大门之内而庙受北面拜贶拜君命之辱所以致敬也【贶赐也宾致命公当楣再拜拜聘君之恩惠辱命来聘者也】敬让也者君子之所以相接也故诸侯相接以敬让则不相侵陵【君子之相接宾让而主人敬也】卿为上摈大夫为承摈士为绍摈君亲礼宾宾私面私觌致饔饩还圭璋贿赠飨食燕所以明宾客君臣之义也【设大礼则宾客之也或不亲而使臣则为君臣也】故天子制诸侯比年小聘三年大聘相厉以礼使者聘而误主君弗亲飨食也所以愧厉之也诸侯相厉以礼则外不相侵内不相陵此天子之所以养诸侯兵不用而诸侯自为正之具也【比年小聘所谓嵗相问也三年大聘所谓殷相聘也　疏曰行聘之时礼有错误则君不亲接宾使之愧耻自勉劝厉】以圭璋聘重礼也已聘而还圭璋此轻财而重礼之义也诸侯相厉以轻财重礼则民作让矣【圭瑞也尊圭璋之类也用之还之皆为重礼礼必亲之不可以已之有遥复之也财谓璧琮享币也受之为轻财者财可遥复重贿反币是也　疏曰以器言之谓之圭执以行礼谓之瑞瑞信也谓与人为尊卑之信验也瑞圭之类故亦尊之也行礼之义必亲自为之若已亲往彼国则可以已国之有执往行礼今主国之君既不亲往彼国则不以已国所有宾玉遥复偿他国所来圭璋故还归之也此聘礼以圭璋为聘璧琮为享若二王后享天子用圭璋则亦为财而受之不归也】主国待客出入三积饩客于舎五牢之具陈于内米三十车禾三十车刍薪倍禾皆陈于外乘禽日五双羣介皆有饩牢壹食再飨燕与时赐无数所以厚重礼也【厚重礼厚此聘礼也　疏曰三积谓上公之臣聘礼是侯伯之臣则不致积】古之用财者不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉尔【不能均如此言无则从其实也言尽之于礼欲令冨者不得过也　疏曰天子制此聘礼诸侯务而行焉】聘射之礼至大礼也质明而始行事日几中而后礼成非强有力者弗能行也故强有力者将以行礼也【几音畿又音基　礼成礼毕也或曰行成　行下孟反】酒清人渴而不敢饮也肉干人饥而不敢食也日莫人倦齐庄正齐而不敢解惰以成礼节以正君臣以亲父子以和长防此众人之所难而君子行之故谓之有行有行之谓有义有义之谓勇敢故所贵于勇敢者贵其能以立义也所贵于立义者贵其有行也所贵于有行者贵其行礼也故所贵于勇敢者贵其敢行礼义也故勇敢强有力者天下无事则用之于礼义天下有事则用之于战胜用之于战胜则无敌用之于礼义则顺治外无敌内顺治此之谓盛德故圣王之贵勇敢强有力如此也勇敢强有力而不用之于礼义战胜而用之于争鬭则谓之乱人刑罚行于国所诛者乱人也如此则民顺治而国安也【渴苦葛反干音干莫音暮齐侧皆反解佳卖反惰徒卧反长丁丈反有行下孟反下有行同治直吏反陈直靳反　胜克敌也或为陈　今按疏云此虽终结聘射然自酒清肴干日莫成礼父子长防之语似据射乡而言恐射乡之义失次在此或相因而言欤】　定王六年使单襄公聘于宋【单襄公王卿士单朝也聘问也问者王之所以抚万国存肖之】遂假道于陈以聘于楚【假道自宋适楚经陈也是时天子微弱故以诸侯相聘之礼假道也聘礼若过国至于境使次介假道束帛将命于庙】火朝觌矣道茀不可行也【火心星也觌见也草秽塞路为茀朝见谓夏正十月晨见于辰】候不在疆【候候人也掌送迎宾客者疆境也】司空不视涂【司空卿官掌道路也】泽不陂【陂障也古不窦泽故鄣之】川不梁【流曰川梁渠梁古不防川故梁之】野有庾积【唐尚书云十六防曰庾昭谓此庾露积谷也诗云曾孙之庾如坻如京是也】功未毕【治未毕也诗云九月筑圃】道无列树【古者列树以表道且为城守之用】垦田若蓺【发田曰垦蓺犹莳也言其稀少犹若蓺物】膳宰不致饩【膳宰膳夫也掌宾客之牢礼生曰饩】司里不授馆【司里里宰也掌授客馆】国无寄寓【寓亦寄也无寄寓者不为庐舎可以寄覊旅之客】县无施舎【四甸为县县方六十里施舍者所以施舍宾客负任之处】民将筑台于夏氏【民陈国之民台观台也夏氏陈大夫夏徴舒之家】及陈陈灵公与孔宁仪行父南冠以如夏氏留宾弗见【及至也陈灵公舜后恭公之子灵公平国也孔宁仪行父陈之二卿南冠楚冠也如之也往之征舒家淫夏姬宾单襄公也】单子归告王曰陈侯不有大咎国必亡【单子襄公也卿大夫称子于其私士称公】王曰何故对曰夫辰角见而雨毕【辰角大辰仓龙之角角星名也见者朝见东方建戌之初寒露节也雨毕者杀气日盛而气尽也】天根见而水涸【天根亢氐之间也涸竭也谓寒露雨毕之后五日天根朝见水潦尽竭也月令仲秋水始涸天根见乃尽竭也】本见而草木节解【本氐也谓寒露之后十日阳气尽草木之枝节皆理解也】驷见而陨霜【驷天马房星也陨落也谓建戌之中霜始降】火见而清风戒寒【谓霜降之后清风先至所以戒人为寒备也】故先王之教曰雨毕而除道水涸而成梁【教谓月令之属也九月雨毕十月水涸】草木节解而备藏【备收藏也月令季秋农事毕收】陨霜而冬裘具【孟冬则天子始表故九月可以其之】清风至而脩城郭宫室【谓火见之后建亥之初也】故夏令曰九月除道十月成梁【夏令夏后氏之令周所因也除道所以便行旅成梁所以便民使不涉也】其时儆曰收而功偫而畚挶【时儆时所以儆告其民也收而功使人脩囷仓也偫具也畚器名土笼也挶舁土之器具汝畚挶将以筑作也】营室之中土功其始【定谓之营室谓建亥小雪之中定星昬正于午土功可以始也诗云定之方中作于楚宫】火之初见期于司里【期会也致其筑作之具会于司里之宫】此先王之所以不用财贿而广施德于天下者也【施徳谓因时警戒谨盖藏成筑功也】今陈国火朝觌矣而道路若塞野若弃泽不陂障川无舟梁【舟梁以舟为梁也】是废先王之教也周制有之曰列树以表道立鄙食以守路【制法也表识也鄙四鄙十里有庐庐有饮食】国有郊牧【国外曰郊牧放牧之地】疆有寓望【疆境也境界之上有寄寓之舎候望之人】薮有圃草【泽无水曰薮圃大也必有茂大之草以备财用】囿有林池【囿苑也林积木也池积水也】所以御灾也【御备也灾饥兵也】其余无非谷土民无县耜【言常用也入土曰耜耜柄曰耒】野无奥草【皆垦辟也奥深也】不夺民时不蔑民功【蔑弃也】有优无匮有逸无罢国有班事【国城邑也班次也执事有次】县有序民【县鄙之民从事有序】今陈国道路不可知田在草间【不垦者多】功成而不收【野若弃也】民罢于逸乐【罢于为国君作逸乐之事】是弃先王之法制者也周之秩官有之【秩官周常官篇名】曰敌国宾至关尹以告【敌位敌也关尹司关掌四方宾客叩关则为之告聘礼曰及境谒关人关人问从者几人遂以入境】行理以节逆之【理吏也逆迎也执瑞节为信而迎之也行理小行人】候人为导【导宾至于朝出送之境】卿出郊劳【聘礼曰宾至于近郊君使卿朝服用束帛劳】门尹除门【门尹司门也除门埽除门庭也】宗祝执祀【宗宗伯祝太祝也执祀宾将有事于庿则宗祝执祭祀之礼】司里授馆【司里授客所当馆次于卿也聘礼卿致馆】司徒具徒【具徒役修道路之委积】司空视涂【视险易也】司冦诘奸【禁诘奸盗】虞人入材【虞人掌山泽之官祭祀宾客各供其材】甸人积薪【甸人掌薪蒸之官也】火师监燎【火师司火燎庭燎也】水师监濯【水师掌水监涤濯之事者】膳宰致饔【熟食曰饔】廪人献饩【生曰饩禾米也】司马陈刍【司马掌帅圉人养马故陈刍圉人职属司马】工人展车【展省客车补伤败也】百官官以物至宾入如归是故小大莫不怀爱【小大谓宾介也】其贵国之宾至则以班加一等益防【贵国大国也班次也】至于王使则皆官正莅事【正长也莅临也】上卿监之【监视也】若王巡守则君亲监之【周礼王十二岁一巡守】今虽朝也不才有分族于周【朝单子之名有分族王之亲族也】承王命以为过宾于陈【假道为过宾】而司事莫至是蔑先王之官也【蔑欺也】先王之令有之曰【文武之教】天道赏善而罚淫故凡我造国无从非彜【造为也彜常也】无即慆淫【即就也慆慢也】各守尔典以承天休【典常也休庆也】今陈侯不念续之常弃其伉俪妃嫔【伉对也俪偶也】而帅其卿佐以淫于夏氏不亦渎姓矣乎【卿佐孔仪也征舒之父御叔即陈公子夏之子灵公之从祖父妫姓也而灵公淫其妻是为亵渎其姓】陈我大姬之后也【大姬周武王之女虞胡公之妃陈之祖妣也】弃衮冕而南冠以出不亦简彞乎【衮卷龙之衣冕大冠也公之盛服简略也彞常也言其弃礼简略常服也】是又犯先王之令也【先王之令无从非彞】昔先王之敎茂帅其徳也犹恐陨越【言勉帅其徳犹恐落坠】若废其敎而弃其制蔑其官而犯其令将何以守国【无礼则危】居大国之间【大国晋楚】而无此四者其能乆乎【四者谓敎制官令也】八年陈侯杀于夏氏九年楚子入陈【事见国语】　子产相郑伯以如晋【子产郑大夫名侨】晋侯以鲁防故未之见也子产使尽坏其馆之垣而纳车马焉士文伯让之【相息亮反尽子忍反坏音怪垣音袁文伯晋大夫名匄字伯瑕　匄古本及释例作丏俗作匄非】曰敝邑以政刑之不脩冦盗充斥【充满斥见言其多见贤遍反】无若诸侯之属辱在寡君者何是以令吏人完客所馆【令力呈反馆舎也】髙其闬闳【闬户旦反闳获耕反　疏曰闬闳皆是门名言高为其门耳】厚其墙垣以无忧客使【使所吏反　无令客使忧冦盗】今吾子坏之虽从者能戒其若异客何以敝邑之为盟主缮完葺墙【葺侵入反　葺覆也　疏曰周礼葺屋盖以草覆此葺墙亦是以草覆也　顔师古曰完当作宇字之误也】以待宾客若皆毁之其何以共命寡君使匄请命【共音恭匄古害反　请问毁垣之命】对曰以敝邑褊小介于大国【介间也】诛求无时【诛责也】是以不敢宁居悉索敝赋以来防时事【随时来朝防】逢执事之不间【间音闲】而未得见【见贤遍反】又不获闻命未知见时不敢输币亦不敢暴露【暴步卜反】其输之则君之府实也非荐陈之不敢输也【荐陈犹献见也】其暴露之则恐燥湿之不时而朽蠧以重敝邑之罪【燥素早反蠹丁故反虫败也重直用反】侨闻文公之为盟主也宫室卑庳【庳音婢】无观台榭【观古乱反疏曰四方而高曰台有屋谓之榭】以崇大诸侯之馆馆如公寝库廐缮脩司空以时平易道路【易以豉反易治也】圬人以时塓馆宫室【圬本又作杇同音乌塓莫歴反　圬人涂者塓涂也　疏曰镘一名杇涂工作具也因名其人塓亦泥也】诸侯宾至甸设庭燎【庭燎设火于庭】仆人巡宫【巡宫行夜】车马有所【有所处】賔从有代【代客役】巾车脂辖【辖户八反　巾车主车之官】人牧圉各瞻其事【瞻之廉反　瞻视客所当得】百官之属各展其物【展陈也谓羣官各陈其物以待宾】公不留宾而亦无废事【宾得速去则事不废】忧乐同之事则巡之【巡行也】敎其不知而恤其不足宾至如归无宁菑患【言见遇如此宁当复有菑患邪无宁宁也】不畏冦盗而亦不患燥湿今铜鞮之宫数里【鞮丁兮反数所具反　铜鞮晋离宫】而诸侯舍于人【舍如人舍】门不容车而不可逾越【门庭之内迫迮又有墙垣之限】盗贼公行而天疠不戒【疠犹灾也言水潦无时】宾见无时命不可知若又勿坏是无所藏币以重罪也敢请执事将何所命之【问晋命已所止之宜】虽君之有鲁防亦敝邑之忧也【言郑与鲁亦有同姓之忧】若获荐币【荐进也】脩垣而行【行去也】君之惠也敢惮勤劳文伯复命【反命于晋君】赵文子曰信【信如子产言】我实不德而以人之垣以赢诸侯【赢音盈　嬴受也　疏曰贾服王杜皆读为盈盈是满也故皆训为受】是吾罪也使士文伯谢不敏焉晋侯见郑伯有加礼【礼加敬】厚其宴好而归之乃筑诸侯之馆【事见鲁襄公三十一年左氏春秋传】　楚子西子期伐吴及桐汭【宣城广德县西南有桐水出白石山西北入丹阳湖】陈侯使公孙贞子吊焉【吊为楚所伐】及良而卒【良吴地】将以尸入【聘礼若宾死未将命则既敛于棺造于朝介将命疏曰左传注曰尸者未葬之通称】　吴子使太宰嚭劳且辞曰以水潦之不时无乃廪然陨大夫之尸以重寡君之忧寡君敢辞【劳力报反廪力甚反陨于敏反　廪然倾动貌】上介芋尹盖对曰寡君闻楚为不道荐伐吴国【芋于付反荐在徧反盖陈大夫贞子上介荐重也　今按上介二字属下句释文云属上句误也】灭厥人民寡君使盖备使吊君之下吏【备犹副也】无禄使人逢天之慼大命陨队絶世于良【絶世犹言弃世】废日共积【积子赐反又如字　废行道之日以共具殡敛所积聚之用】一日迁次【一日使迁次言不敢留君命】今君命逆使人曰无以尸造于门是我寡君之命委于草莾也且臣闻之曰事死如事生礼也于是乎有朝聘而终以尸将事之礼【朝聘道死以尸行事】又有朝聘而遭防之礼【遭所聘之防】若不以尸将命是遭防而还也无乃不可乎以礼防民犹或逾之今大夫曰死而弃之是弃礼也其何以为诸侯主【谓盟主也】先民有言曰无秽虐士【虐士死者】备使奉尸将命苟我寡君之命达于君所虽陨于深渊则天命也非君与涉人之过也吴人内之【内如字音纳　传言芋尹盖知礼　哀公十五年左氏春秋传　今按疏曰案礼宾入竟而死则以尸入殡于馆而介摄其命宾至已朝主人将欲行礼宾请间之后而宾死则以柩造朝以尸将事今公孙贞子卒于竟内依礼唯可以尸而入殡于宾馆芋尹乃欲以柩造朝以尸将事而吴人纳之杜注又以为知礼皆失之矣】













　　仪礼经传通解卷二十二
&lt;经部,礼类,通礼之属,仪礼经传通解&gt;
　　钦定四库全书
　　仪礼经传通解卷二十三
　　宋　朱子　撰
　　邦国礼四之上
　　公食大夫礼
　　【食音嗣　郑目録曰主国君以礼食小聘大夫之礼疏曰郑知是小聘大夫者案下文云宰夫自东房荐豆六于酱东设黍稷六簋又设庶羞十六豆此等皆是下大夫小聘之礼下乃别云上大夫八豆八簋又云上大夫庶羞二十豆是食上大夫之法故知此篇据小聘大夫也若然聘礼据侯伯之大聘此篇据小聘大夫者周公设经互见为义案篇末云鱼肠胃伦肤若九若十有一下大夫则若七若九郑注云此以命数为差九谓再命者十一谓三命者七谓一命者九或上或下者再命谓小国之卿次国之大夫也卿则曰上大夫则曰下大国之孤视子男以此言之鱼肠胃伦肤皆七者谓子男小聘之大夫此公食序在聘礼之下是因聘而食之不言食宾与上介直云大夫者若云食宾与上介则小聘使下大夫上介乃是士是以直云大夫兼得大夫聘宾与上介亦兼小聘之宾若然聘礼据大聘因见小聘后言大聘者欲见大聘小聘或先或后不常之义】
　　经九【注曰公食于五礼属嘉礼大戴第十五小戴第十六别録第九】
　　公食大夫之礼　使大夫戒各以其爵【戒犹告也告之必使同班敌者易以相亲敬　易以豉反　疏曰此篇虽据子男大夫为正兼见五等诸侯大聘使卿之事故云各以其爵也】上介出请入告【问所以为来事　为于伪反下为既为从为公为宾同　疏曰大夫至宾馆之门外宾使上介出请大夫所为来之事】三辞【三息暂反又如字　为既先受赐不敢当　疏曰聘日已受饔饩大礼故今辞食不敢当之受饔之时礼辞而已至于饔食皆当三辞】宾出拜辱【拜使者屈辱来迎已】大夫不答拜将命【不答拜为人使也将犹致也】宾再拜稽首【受命】大夫还【复于君】宾不拜送遂从之【不拜送者为从之不终事　疏曰案乡饮酒主人拜送宾不答拜云礼有终此宾不拜送为从之不终事若然乡饮酒乡射戒宾遂从之而云拜辱拜送者以其主人先反不相随故得拜辱拜送觐礼使者劳宾于门外侯氏再拜遂从之使者既不先反犹拜送者尊天子使故也】宾朝服即位于大门外如聘【于是朝服则初时端如聘亦入于次俟疏曰云如聘者则宾主设摈介以相待如聘时也云于是朝服则初时端者谓宾初在馆拜所戒大夫即】
　　【端宾遂从至君大门外入次乃去端着朝服出次即位不若聘礼重宾发馆即皮弁也云亦入于次俟者亦如聘时俟主人办也】
　　右戒宾宾从　记不宿戒【食礼轻也此所以不宿戒者谓前期三日之戒申戒为宿谓前期一日　疏曰大射前期三日宰夫戒宰及司马又少牢辟人君有前期一日之宿此虽人君礼以食礼轻与乡饮酒乡射礼同当日为之故皆不言日数下注云食宾之朝宿兴戒之宾则从戒而来不复召是也】戒不速【食宾之朝夙兴戒之宾则从戒者而来不复召】宾之乘车在大门外西方北面立【宾车不入门广敬也凡宾即朝中道而往将至下行而后车还立于西方宾及位而止北面卿大夫之位当车前凡朝位宾主之间各以命数为逺近之节也　疏曰云凡宾即朝中道而往者内则云男子由右女子由左车从中央故宾乘车中道云车还立于西方者少仪云仆于君子始乘则式君子下行然后还立注云还车而立以俟其去是还立于西方乡外云宾及位而止北面者玉藻云宾立不当门彼亦谓聘使也云卿大夫之位当车前者大行人云上公立当轵俟伯立当前疾子男立当衡又云大国之孤朝位当车前者则卿大夫立亦与孤同一节兼云大夫者小聘曰问使下大夫立与孤卿同当车前故连言也云凡朝位宾主之间各以命数为逺近之节者大行人云上公朝位宾主之间九十步侯伯七十步子男五十步注云朝位谓大门外宾下车及王车出迎所立处又云凡诸侯之卿其礼各下其君二等以下及大夫士皆如之是臣亦各依其君命数而降之故郑搃以命数言之也】
　　即位具【主人也摈者俟君于大门外卿大夫士序及宰夫具其馔物皆于庙门之外　疏曰君迎宾入始言卿大夫以下庙内之位则知此具馔物时皆在庙门外也故下注云自卿大夫至此不先即位从君而入者明助君飨食宾自无事故不在大门内是其义也】羮定【定多佞反　肉谓之羮定犹孰也着之者下以为节　疏曰与下文陈鼎之节为目】甸人陈鼎七当门南面西上设扃鼏鼏若束若编【编必绵反　七鼎一大牢也甸人冢宰之属兼亨人者南面西上以其为宾统于外也扄鼎扛所以举之者也凡鼎鼏盖以茅为之长则束本短则编其中央今文扄作古文鼏皆作密　疏曰聘礼致飱与饔饩皆九鼎此亦一大牢而七鼎者此食礼轻无鲜鱼鲜腊与聘礼腥一牢鼎七同也天官有甸师氏兼有亨人皆属冢宰亨人职云掌共鼎镬甸师职云掌帅其徒以薪蒸役外内饔之事诸侯比天子不备官故使甸人兼亨人陈鼎也鼎鼏诸文皆不言所用之物此经虽言若束若编亦不指所用之体郑以茅是洁白之物故拟用之而云盖也】设洗如飨【必如飨者先飨后食如其近者也飨礼亡燕礼则设洗于阼阶东南古文飨或作乡】小臣具槃匜在东堂下【匜以支反　为公盥也公尊不就洗小臣于小宾客飨食掌正君服位　疏曰夏官小臣职云小祭祀宾客飨食如大仆之法此诸侯之聘客飨食故亦小臣掌之也】宰夫设筵加席几【设筵于户西南面而左几公不宾至授几者亲设湆酱可以略此　疏曰云设筵于户西南面而左几者以其宾在户牖之间南面又生人左几异于神右几故也云公不宾至授几者亲设湆酱可以略此者决聘礼礼宾时公亲授几者以无设湆酱之事故也故下记云不授几郑云异于醴也】无尊【主于食不献酬】饮酒浆饮俟于东房【饮酒清酒也浆饮酨浆也其俟奠于豊上也饮酒先言饮明非献酬之酒也浆饮先言浆别于六饮也　疏曰云饮酒清酒也者按周礼酒正注先郑云清酒祭祀之酒后郑从之则此宾客用之者优宾故也云浆饮酨浆也者酨之言载以其汁滓相载故云酨汉法有此名故也云奠于豊上也者下云饮酒宾于觯加于豊是也此云奠即彼加也云饮酒先言饮明非献酬之酒也者以其乡饮酒燕礼等献酬之酒皆不言饮饮之可知此拟酳口故言饮是异于献酬酒故也云浆饮先言浆别于六饮也者按浆人云共王六饮水浆醴凉医酏彼先云六饮后云水浆与此先云浆不同故云先云浆别于六饮必别于六饮者彼六饮为渴而饮此浆为酳口故异之】凡宰夫之具馔于东房【凡非一也饮食之具宰夫所掌也酒浆不在凡中者虽无尊犹嫌在堂　疏曰以其酒浆常在堂若不特言之则凡中不含之言谓酒浆仍在堂故上特言之】
　　右陈器馔　记不授几【异于醴也　疏曰决礼宾时公亲授几也】无阼席【公不坐】亨于门外东方【必于门外者大夫之事也东方者主阳　疏曰按上经甸人亨人之等亨人是七官不得言大夫之事言大夫之事者解亨在门外之礼也燕礼注云亨于门外臣所掌也言臣亦是大夫事少牢廪爨饔爨皆在门外亦大夫事特牲云主妇视饎爨于西堂下者以其无廪人主之故在内若然乡饮酒虽是大夫之事以其取祖阳气之始故亦于门内】司宫具几与蒲筵常缁布纯加萑席寻帛纯皆卷自末【司宫大宰之属掌宫庙者也丈六尺曰常半常曰寻纯缘也萑细苇也末经所终有以识之必长筵者以有左右馔也今文萑皆为莞　疏曰燕礼注司宫天子曰小宰与此不同其义则一盖彼是设尊故以小宰解之此设几席故以太宰之属解之按太宰之下有宫人掌宫中除污秽之事即此司宫彼不言设几席者以天子具官别有司几筵又有小宰诸侯兼官故司宫兼司几筵及小宰也云丈六尺曰常半常曰寻者此皆无正文按周礼考工记云车有六等之数云轸崇四尺谓之一等又云戈长六尺六寸既建而迆之崇于轸四尺谓之二等人长八尺崇于戈四尺谓之三等殳长寻有四尺崇于殳四尺谓之四等车防常崇于殳四尺谓之五等酋矛常有四尺崇于防四尺谓之六等自轸至矛皆以四尺为差以是约之即知常是丈六尺寻是八尺也云萑细苇者以类言之其实全别此萑又与莞席之莞不同彼莞谓蒲也云有以识之者席无异物为记但织之自有首尾可为记识耳云必以长筵者以有左右馔者宾在户牖之间南面正馔在左庶羞在右虽不在席上皆陈于席前当席左右其间容人故必长筵也】宰夫筵出自东房【筵本在房宰夫敷之也天子诸侯左右房　疏曰上云司宫具几筵具之在房宰夫敷之而已天子诸侯左右房以其言东房对西房若大夫士直有东房而已故直云在房也】
　　公如宾服迎宾于大门内【不出大门降于国君　疏曰周礼司仪云将币交摈三辞车逆拜辱宾车进答拜又云致饔饩飨食皆如将币之仪是国君来则出迎也】大夫纳宾【大夫谓上摈也纳宾以公命】宾入门左公再拜宾辟再拜稽首【左西方宾位也辟逡遁不敢当君拜也】公揖入宾从【揖入道之】及庙门公揖入【庙穪庙也疏曰仪礼之内单言庙者皆据祢庙昬礼纳采云至于庙记云凡行事必用昬昕受诸祢庙是也若非祢庙则言庙祧若聘礼云不腆先君之祧问卿云受于祖庙之类是也但受聘在祖庙食飨在襧燕轻于食飨又在寝是其差次也】宾入三揖【毎曲揖及当碑揖相人偶】至于阶三让【让先升　疏曰曲礼云客若降等则就主人之阶主人固辞然后客复就西阶此亦降等初即就西阶者此君与客食礼礼之正彼谓大夫士以小小燕食之礼故与此不同也】公升二等宾升【逺下人君　疏曰亦取君行一臣行二之义也】大夫立于东夹南西面北上【东夹南东西节也取节于夹明东于堂　疏曰此谓主国卿大夫立位序西为正堂序东有夹室立于夹室之南是东于堂也】士立于门东北面西上【统于门者非其正位辟宾在此　疏曰燕礼大射士在西方东面北上不统于门今在门东西上宜东统于君而统于门者以宾在门西辟宾在此非正位故也】小臣东堂下南面西上宰东夹北西面南上【宰宰夫之属也古文无南上疏曰宰在北堂之南与夹室相当故云夹北也云宰宰夫之属者以经云南上则非止一人下文宰夫之官皆在其内亦于此立可知但宰尊官反在小臣之下者以其小臣位在北堂南故先见之非谓尊卑先后为次也】内官之士在宰东北西面南上【夫人之官内宰之属也自卿大夫至此不先即位从君而入者明助君飨食宾自无事　疏曰周礼天官内宰下大夫掌王后已下彼天子内官诸侯未必有内宰以其言内官之士以士为之明当天子内宰故郑举内宰况之也前聘时君迎客于大门内时卿大夫已下入庙即位者受聘事重非飨食之事故先入庙即位此已下虽有宰及宰夫者皆有事及大夫匕牲士庶羞之等皆助君食宾非已之事故后入也】介门西北面西上【西上自统于宾也然则承摈以下立于士西少进东上　疏曰介统于宾而西上则摈统于君而东上可知承摈以下既是有事之人又是大夫尊于士故知少进东上不言上摈者上摈有事其位不定故不言】
　　右迎宾即位
　　公当楣北乡至再拜宾降也公再拜【楣谓之梁至再拜者兴礼俟宾嘉其来也公再拜宾降矣　疏曰至再拜者公方一拜宾即降公再拜者宾降后又一拜虽一拜本当再拜故皆以再拜言之犹下侑币之时公一拜宾降公再拜注云宾不敢俟成拜也郑云公再拜宾降矣者谓至再拜则宾降也】宾西阶东北面答拜【西阶东少就主君敬也　疏曰答拜也并据公未降之前宾始一拜公降一等间在一辞之中又辞而宾犹终降再拜稽首知者以下文宾栗阶升不拜是已拜于下也摈者辞拜于下之时其位在下故下记云卿摈由下】摈者辞【辞拜于下】拜也公降一等辞曰寡君从子虽将拜兴也【宾降再拜公降摈者释辞矣宾犹降终其再拜稽首兴起也】宾栗阶升不拜【自以己拜也栗寔栗也不拾级连步趋主国君之命不拾级而下曰辵辵勑略反　疏曰于堂下终为再拜稽首故于堂上不拜也云栗寔栗也者谓疾之意也云不拾级连步者曲礼云拾级聚足连步以上郑注云涉级聚足谓前足蹑一等后足从之并此涉级也连步谓足相随不相过也其连步据足而言涉级据阶而説其实一也此等寻常升法此栗阶据趋君命而上按燕礼记云凡君所辞皆栗阶注云栗蹙也谓越等急趋君命也又曰凡栗阶不过二等注云其始升犹聚足连步越二等左右足各一发而升堂是栗阶之法也云不拾级而下曰辵者几升降有四种云辵者君臣急誎诤则越三等为辵阶越一等为歴阶又有栗阶又有连步为四等也】命之成拜阶上北面再拜稽首【宾降拜主君辞之宾虽终拜于主君之意犹为不成　疏曰案论语孔子云拜下礼也今拜乎上泰也是以上文主君虽辞宾犹终拜于下尽臣之礼为成拜而主君之意犹以为不成故命之升成拜宾遂主君之意故升更拜也】
　　右拜至　记卿摈由下【不升堂也　疏曰此谓上摈摈诏宾主升降周还之事】
　　士举鼎去鼏于外次入陈鼎于碑南南面西上右人抽扃坐奠于鼎西南顺出自鼎西左人待载【入由东出由西明为宾也今文奠为委古文待为持疏曰次入谓序入也】　雍人以俎入陈于鼎南旅人南面加匕于鼎退【旅人雍人之属旅食者也雍人言入旅人言退文互相备也出入之由亦如举鼎者匕俎毎器一人诸侯官多也　疏曰云旅人雍人之属者即燕礼云尊士旅食于门西郑云庶人在官者是也云诸侯官多者按少牢云鼎序入雍正执一匕以从雍府执四匕以从司士合执二俎以从司士赞者二人皆合执二俎以相从是大夫官少故毎人兼执也】大夫长盥洗东南西面北上序进盥退者与进者交于前卒盥序进南面匕【长以长防也序犹更也前洗南　疏曰按乡饮酒乡射宾盥北面则此大夫亦皆北面可知云长以长幼也者若燕礼云命长之类皆据长幼为长不谓众中之长者也】载者西面【载者左人也亦序自鼎东西面于其前大夫匕则载之　疏曰前云左人待载其时鼎东南面今大夫鼎北面南匕之左人当载故序自鼎东西面于其前矣俎正当鼎南则载者在鼎南稍东也】鱼腊饪【饪孰也食礼宜孰飨有腥者疏曰上云羮定肉谓之羮恐鱼腊不在羮定之中故此特着鱼腊饪以食礼尚孰故皆饪也又曰国语云王飨用体荐体荐则腥矣乐记云大飨而俎腥鱼是享礼有腥也】载体进奏【体谓牲与腊也奏谓皮肤之理也进其理本在前下大夫体七个　疏曰三牲与腊皆载体直言体不辨体形及数以下鱼肠胃伦肤皆言七则此亦七体故郑云下大夫体七个按士虞记云升左肩臂臑肫骼脊胁七体彼防礼用左又按乡饮酒乡射记皆云右胖进腠则此亦用右胖肩臑臂肫骼脊胁可知既用右胖则左胖为庶羞其庶羞者此下大夫十六豆上大夫二十豆是也若致飱及归饔饩腥鼎皆无庶羞乡饮酒乡射燕礼大射虽同用狗一牲以其亨亨亦皆有庶羞也云进其理本在前者此谓生人食法故进本本谓之上者若祭祀则进末少牢云进下郑云变于食生是也】鱼七缩俎寝右【右首也寝右进鬐也干鱼近腴多骨鲠　疏曰缩纵也鱼在俎为纵于人亦横宾在户牖之间南面俎则东西陈之鱼在俎首在右腹腴乡南鬐脊也进脊在北乡宾是取脊少骨鲠者以优宾也若祭祀则进腴以鬼神尚气腴者气之所聚故少牢进腴是也】肠胃七同俎【以其同类也不异其牛羊腴贱也此俎实凡二十八　疏曰牛羊同是畜类又其腹腴贱故略之同俎也牛羊各有肠胃肠胃各七四七二十八也但此肠胃与牲或同鼎同俎或别鼎别俎何者据此下文七鼎肠胃与牲别鼎别俎是其正法取其鼎俎奇也少牢五俎肠胃与牲同鼎者以其有鲜兽若肠胃别鼎则六不得奇故并肠胃与牲同鼎有司彻亦然此肠胃七者以其与牲体别鼎故取数于牲亦七少牢并肠胃于牲鼎故云肠三胃三取数于脊胁各三也宾尸礼杀于正祭故肠胃各一既夕盛葬奠故肠胃五也】伦肤七【伦理也谓精理滑脆者今文伦或作论　疏曰伦肤谓豕之皮革为之但此公食大夫为宾用为美故肤与肠胃皆别鼎俎特牲腥有三鼎鱼腊不同鼎故肤从牲同鼎有司彻虽同少牢亦止三鼎而已羊豕鱼皆一鼎故肤还从于牲鼎也又此肤与牲体之数亦七而少牢肤九者此食礼故肤从体数少牢大夫之祭肤出下牲故取数于牲之体而九也】肠胃肤皆横诸俎垂之【顺其在牲之性也肠胃垂及俎拒疏曰肠胃得在牲而垂肤亦言顺牲之性者从多而言云垂及俎拒者少牢云肠三胃三垂及俎拒是也】大夫既匕匕奠于鼎逆退复位【事毕宜由便也士匕载者又待设爼　疏曰上文云士举鼎又云左人待载下文云士设俎于豆南是载者又待设俎可知也】
  </div>
  <div class="pagination">
   <a href="仪礼经传通解_page14.html">
    上一页
   </a>
   <span>
    ...
   </span>
   <a href="仪礼经传通解_page10.html">
    10
   </a>
   <a href="仪礼经传通解_page11.html">
    11
   </a>
   <a href="仪礼经传通解_page12.html">
    12
   </a>
   <a href="仪礼经传通解_page13.html">
    13
   </a>
   <a href="仪礼经传通解_page14.html">
    14
   </a>
   <span class="current-page">
    15
   </span>
   <a href="仪礼经传通解_page16.html">
    16
   </a>
   <a href="仪礼经传通解_page17.html">
    17
   </a>
   <a href="仪礼经传通解_page18.html">
    18
   </a>
   <a href="仪礼经传通解_page19.html">
    19
   </a>
   <a href="仪礼经传通解_page20.html">
    20
   </a>
   <span>
    ...
   </span>
   <a href="仪礼经传通解_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
