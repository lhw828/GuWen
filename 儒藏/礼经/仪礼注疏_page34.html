<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 34 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 34 页/共 117 页</h1>
    <div class="content">　　[疏]“射人纳宾”。
　　○注“射人”至“摈者”。
　　○释曰：自此至“宾以虚爵降”，论宾升堂主人献宾之事。案《大射》“大射正摈”，此云射人为摈，与上射人请宾义同，还是小射正也。
　　宾入，及庭，公降一等揖之。（及，至也。至庭，谓既入而左北面时。）
　　[疏]“宾入”至“揖之”。
　　○注“及至”至“面时”。
　　○释曰：郑知“至庭，谓既入而左北面时”者，以其云“宾入及庭”，宾入谓入门时，及庭谓宾入门而出堂涂北面，是其当公降揖之节，故知北面时也。
　　公升就席。（以其将与主人为礼，不参之也。）
　　[疏]“公升就席”。
　　○注“以其”至“之也”。
　　○释曰：郑知“将与主人为礼，不参之”者，下经云宾升，主人亦升。是其宾与主人为礼，不得相参之也。
　　宾升自西阶，主人亦升自西阶，宾右北面至再拜，宾答再拜。（主人，宰夫也。宰夫，大宰之属，掌宾客之献饮食者也。其位在洗北西面。君於其臣虽为宾，不亲献，以其尊，莫敢伉礼也。至再拜者，拜宾来至也。天子膳夫为献主。）
　　[疏]“宾升”至“再拜”。
　　○注“主人”至“献主”。
　　○释曰：知主人是宰夫者，案《礼记燕义》云“使宰夫为献主”是也。云“宰夫，大宰之属”者，案《天官》云：“大宰卿一人，小宰中大夫二人，宰夫下大夫四人。”宰夫属大宰，故云“大宰之属”。云“掌宾客之献饮食者也”者，案《宰夫职》云：“凡朝觐、会同、宾客，掌其牢礼、委积、膳献、饮食。”引之者，证宰夫为主人之义。云“其位在洗北西面”者，案下文献大夫下，胥荐主人于洗北西面是也。云“君於其臣虽为宾，不亲献，以其尊，莫敢伉礼也”者，此略取《燕义》文。设宾主饮酒之礼，使宰夫为献主，臣莫敢与君伉礼也。不以公卿为宾，而以大夫为宾，为疑，明嫌之义也，是君不亲为主人之事也。云“天子膳夫为献主”者，案《膳夫职》云“王燕饮酒则为献主”是也。案《燕义》注云“天子使膳宰为主人”，则是膳宰、膳夫一人也。上文注云“膳宰，天子曰膳夫”者，欲见天子、诸侯之臣名异，其实同也。
　　主人降洗，洗南，西北面。（宾将从降，乡之。）
　　[疏]“主人”至“北面”。
　　○释曰：此宰夫代君为献主，升降不由阼阶，与宾同，由西阶升降，故降自西阶，当洗南北面。今西北面者，郑云“宾将从降，乡之”，当辞宾降故也。案《乡饮酒》、《乡射》主人降，洗爵，在阶下辞宾降者，彼宾主异阶，故在阶下，不在洗南也。
　　宾降，阶西，东面。主人辞降，宾对。（对，答。）
　　主人北面盥，坐取觚洗。宾少进，辞洗。主人坐奠觚于篚，兴对。宾反位。（宾少进者，又辞，宜违其位也。献不以爵，辟正主也。古文觚皆为觯。）
　　[疏]“主人”至“反位”。
　　○注“宾少”至“为觯”。
　　○释曰：“宾少进者，又辞，宜违其位也”者，言又辞，对前主人辞降，今又宾辞洗。言少进者，前宾降，宾在阶下，《曲礼》云“揖人必违其位”，以其宾又辞洗，宜违本位也。云“献不以爵，避正主也”者，此宰夫为主人，非正主，故用觚，对《乡饮酒》、《乡射》是正主，皆用爵。
　　主人卒洗，宾揖，乃升。（宾每先升，尊也。）
　　[疏]“主人”至“乃升”。
　　○注“宾每先升尊也”。
　　○释曰：“每先升”者，前宾初升时，先云宾升自西阶，後云主人亦升自西阶。此宾揖乃升，下云主人升，故云“宾每先升”。宾先升者，尊宾故也。
　　主人升，宾拜洗。主人宾右奠觚答拜，降盥。（主人复盥，为拜手分尘也。）
　　[疏]“主人”至“降盥”。
　　○注“主人”至“尘也”。
　　○释曰：言“复盥”者，前盥为洗爵，此盥为污手。
　　宾降，主人辞，宾对。卒盥，宾揖升，主人升，坐取觚。（取觚，将就瓦大酌膳。）
　　执幂者举幂，主人酌膳，执幂者反幂。（君物曰膳，膳之言善也。酌君尊者，尊宾也。）
　　[疏]注“君物”至“宾也”。
　　○释曰：言“君物曰膳，膳之言善也”者，言君物，总众物之名。上云设膳篚，设膳尊，膳之言善，所以别於臣子之尊篚也。云“酌君尊者，尊宾也”者，大夫为宾，宾亦臣子，而酌膳尊，尊宾故也。必尊之者，立宾以对君故也。
　　主人筵前献宾，宾西阶上拜，筵前受爵，反位。主人宾右拜送爵。（宾既拜，前受觚，退复位。）
　　膳宰荐脯醢，宾升筵。膳宰设折俎。（折俎，牲体骨也。《乡饮酒》记曰：“宾俎，脊、胁、肩、肺。”）
　　[疏]“膳宰”至“折俎”。
　　○注“折俎”至“肩肺”。
　　○释曰：引《乡饮酒》记者，《燕礼》不言宾之牲体之数，此《燕礼》既与《乡饮酒》同用狗，则与此宾之牲体数同，故引以为证也。
　　宾坐，左执爵，右祭脯醢，奠爵于荐右，兴，取肺，坐绝祭，哜之，兴，加于俎，坐扌兑手，执爵，遂祭酒，兴，席末坐，啐酒，降席，坐奠爵，拜，告旨，执爵兴。主人答拜。（降席，席西也。旨，美也。）
　　[疏]“宾坐”至“答拜”。
　　○注“降席”至“美也”。
　　○释曰：云“降席，坐奠爵拜”，郑云“降席，席西”，不言面，案前体例降席，席西，拜者皆南面，拜讫则告旨。
　　宾西阶上北面坐卒爵，兴，坐奠爵，遂拜。主人答拜。（遂拜，拜既爵也。）
　　[疏]“宾西”至“答拜”。
　　○注“遂拜拜既爵也”。
　　○释曰：经云“坐卒爵”，又云“兴坐奠爵遂拜”，遂拜之文，隔坐奠辞，嫌遂拜不为拜既爵，故郑明之，云“遂拜拜既爵也”。
　　宾以虚爵降。（将酢主人。）
　　[疏]“宾以虚爵降”。
　　○注“将酢主人”。
　　○释曰：自此已下尽“序内东面”，论宾酢主人之事。郑知“将酢主人”者，下经论酢主人之事，故知也。
　　主人降。宾洗南坐奠觚，少进，辞降。主人东面对。（上既言爵矣，复言觚者，嫌易之也。《大射礼》曰：“主人西阶西，东面少进对。”今文从此以下，觚皆为爵。）
　　[疏]“主人”至“面对”。
　　○注“上既”至“为爵”。
　　○释曰：云“上既言爵矣，复言觚者，嫌易之也”者，上文主人洗觚献宾，云“宾以虚爵降”，此经又云“坐奠觚”，中言爵者，欲见对文。一升曰爵，二升曰觚，散文即通，觚亦称爵，以此言之，此觚即前爵。周公作经，嫌易之，故复言觚也。引《大射礼》者，此经直有“主人降”，又云“主人东面对”，不辨主人立处，又无少进之文，《大射》先行燕礼，与此同，故引以为证。
　　宾坐取觚，奠于篚下，盥洗。（篚下，篚南。）主人辞洗。（谦也。今文无洗。）
　　宾坐奠觚于篚，兴对，卒洗，及阶，揖，升。主人升，拜洗如宾礼。宾降盥，主人降，宾辞降。卒盥，揖升，酌膳，执幂如初，以酢主人于西阶上。主人北面拜受爵，宾主人之左拜送爵。（宾既南面授爵，乃之左。）
　　[疏]“宾坐”至“送爵”。
　　○注“宾既”至“之左”。
　　○释曰：郑云“宾既南面授爵，乃之左”，郑知南面授爵与主人者，以经言“主人北面拜受爵”，明宾於东楹之西，东面酌膳讫，向西阶南面授主人，可知授爵讫，乃之主人之左，北面拜送爵，故郑云南面授爵乃之左也。
　　主人坐祭，不啐酒，（辟正主也。未荐者，臣也。）
　　[疏]“主人坐祭不啐酒”。
　　○注“辟正”至“臣也”。
　　○释曰：案《乡饮酒》、《乡射》皆是正主，经直云“祭如宾礼”，亦不见有啐酒之事，未知正主有啐不？此云“不啐”，辟正主者，案文可知。以《燕礼》、《大射》啐酒、告旨并不为者，经云“不啐酒”、“不告旨”，并言不。《乡饮酒》、《乡射》直云“不告旨”，不言“不啐酒”，明主人啐矣。《有司彻》傧尸之礼，尸酢主人，云“席末坐啐酒”。《特牲》、《少牢》尸酢主人，主人皆有啐酒，是其虽不告旨，唯有啐酒之事。云“未荐者臣也”者，对宾礼献讫，则荐脯醢。此主人是臣，故献讫不荐，至献大夫下，胥荐主人于洗北是也。
　　不拜酒，不告旨。（主人之义。）
　　[疏]“不拜酒不告旨”。
　　○注“主人之义”。
　　○释曰：拜酒，主人为告旨。但告旨者，宾拜讫，主人告酒美。《乡饮酒》、《乡射》正主人不拜酒，不告旨，主人无自告美，故此主人代君为主，不得直云“主人”，故云“主人之义”。
　　遂卒爵，兴，坐奠爵，拜，执爵兴。宾答拜。主人不崇酒，以虚爵降奠于篚。（崇，充也。不以酒恶谢宾，甘美君物也。）
　　宾降，立于西阶西。（既受献矣，不敢安盛。）
　　射人升宾，宾升，立于序内，东面。（东西墙谓之序。《大射礼》曰：“摈者以命升宾。”）
　　[疏]“射人”至“东面”。
　　○注“东西”至“升宾”。
　　○释曰：“东西墙谓之序”者，《尔雅》文。引《大射礼》者，证此经云“射人升宾”之时，亦得君命。
　　主人盥，洗象觚，升实之，东北面献于公。（象觚，觚有象骨饰也。取象觚者东面。）
　　[疏]“主人”至“于公”。
　　○注“象觚”至“东面”。
　　○释曰：自此下尽“奠于膳篚”，论主人献公之事。云“取象觚者东面”者，以膳篚南有臣之篚，不得北面取，又不得南面背君取，从西阶来，不得篚东西面取，以是知“取象觚者东面”也。
　　公拜受爵。主人降自西阶，阼阶下北面拜送爵。士荐脯醢，膳宰设折俎，升自西阶。（荐，进也。《大射礼》曰：“宰胥荐脯醢，由左房。”）
　　[疏]“公拜”至“西阶”。
　　○注“荐进”至“左房”。
　　○释曰：凡此篇内，公应先拜者，皆後拜之，尊公故也。是以下举旅行酬，皆受酬者先拜，公乃答拜。此公先拜受爵者，受献礼重故也。是以下云主人受公酢，得酌膳，燕上欢故也。《大射》主人受公酢者，辨尊卑故也。云“士荐脯醢，膳宰设折俎”者，案前献宾荐脯醢，及设折俎皆使膳宰者，宾卑故也。今於公士荐脯醢，膳宰设折俎异人，以其士尊於膳宰，君尊，故使士荐。必知士尊於膳宰者，以其诸侯膳宰当天子膳夫，上士二人，诸侯降等，膳宰则卑，故下记云“羞膳者与执幂者皆士也”，郑注云：“尊君也，膳宰卑於士。”是其士尊也。《大射》主於射，略於饮酒，故公及宾同使宰胥荐脯醢，庶子设折俎。此《燕礼》燕私，主於羞，故宾之荐俎，庶羞同使膳宰，君之脯醢，庶羞同使士，尊官为之。《大射》必使庶子设折俎者，案《周礼》庶子下大夫，《大射》序尊卑变於《燕礼》，故尊官为之。引《大射礼》者，证此经脯醢从左房而来，天子诸侯有左右房，故得言“左房”。大夫士无右房，故言东房而已。
　　公祭如宾礼，膳宰赞授肺，不拜酒，立卒爵，坐奠爵，拜，执爵兴。（凡异者，君尊，变於宾也。）
　　[疏]“公祭”至“爵兴”。
　　○注“凡异”至“宾也”。
　　○释曰：云“凡异者，君尊，变於宾也”者，云“凡”非一，谓膳宰赞授肺，立卒爵。又上文士荐脯醢，皆是异於宾，故言凡以广之。
　　主人答拜，升，受爵以降，奠于膳篚。
　　更爵，洗，升，酌膳酒以降，酢于阼阶下，北面坐奠爵，再拜稽首，公答再拜。（更爵者，不敢袭至尊也。古文更为受。）
　　[疏]“更爵”至“再拜”。
　　○释曰：自此已下尽“主人奠爵于篚”，论主人受公酢之事。主人受公酢而自酌者，不敢烦公，尊君之义。
　　○注“更爵”至“为受”。
　　○释曰：献君自酢同用觚，必更之者，袭因也。不敢因君之爵，《丧服传》云：“君至尊也。”故以君为至尊也。
　　主人坐祭，遂卒爵，再拜稽首。公答再拜，主人奠爵于篚。
　　主人盥洗，升，媵觚于宾，酌散，西阶上坐奠爵，拜宾。宾降筵，北面答拜。（媵，送也，读或为扬，扬，举也。酌散者，酌方壶酒也，於膳为散。今文媵皆作腾。）
　　[疏]“主人”至“答拜”。
　　○释曰：自此尽“东南面立”，论主人酬宾之事。案前受献讫，立于序内以来，未有升筵之事。案《乡饮酒》、《大射》酬时皆主人西阶上，坐奠爵，拜，宾西阶上北面答拜，酬前宾皆无逆在席者，又以下文宾奠于荐东、宾降筵西，东南面立。以此约之，则此无升筵之事，或言降筵者，盖误。
　　○注“媵送”至“作腾”。
　　○释曰：云“媵，送也，读或为扬，扬，举也”者，案《礼记檀弓下》云：“知悼子卒，未葬。平公饮酒，师旷、李调侍，鼓锺。杜蒉自外来，升酌，曰：旷饮斯。又酌曰：调饮斯。”注云：“皆罚平公。”曰：“寡人亦有过焉，酌而饮寡人。杜蒉洗而扬觯。”注云：“举爵於君也。《礼》扬作媵，扬，举也，媵，送也，扬近得之。”若然，此注今文媵作腾，腾与媵皆是送义，读从《檀弓》杜蒉扬觯之扬，扬训为举，义胜於媵送，故读从之也。
　　主人坐祭，遂饮，宾辞。卒爵，拜，宾答拜。（辞者，辞其代君行酒，不立饮也。此降於正主酬也。）
</div>
    <div class="pagination">
<a href="仪礼注疏_page33.html">上一页</a><span>...</span><a href="仪礼注疏_page29.html">29</a><a href="仪礼注疏_page30.html">30</a><a href="仪礼注疏_page31.html">31</a><a href="仪礼注疏_page32.html">32</a><a href="仪礼注疏_page33.html">33</a><span class="current-page">34</span><a href="仪礼注疏_page35.html">35</a><a href="仪礼注疏_page36.html">36</a><a href="仪礼注疏_page37.html">37</a><a href="仪礼注疏_page38.html">38</a><a href="仪礼注疏_page39.html">39</a><span>...</span><a href="仪礼注疏_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
