<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 97 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 97 页/共 169 页</h1>
    <div class="content">　　案宾长亦献祝献佐食次宾燔从尸祝亦备焉佐食其祭酒而不卒爵乎以三献毕尸将起故也
　　右宾长三献
　　妇人复位
　　正义郑氏康成曰复堂上西面位【贾疏上云妇人及内兄弟即位于堂明复位者还复此位也】事已尸将出当哭踊
　　案尸将出而哭踊其节与尸入同也故复堂上位以竢焉吉祭无堂上位丧祭有之为哭踊也主人不由阼不位于东序亦以辟妇人也
　　祝出户西面告利成主人哭
　　正义郑氏康成曰西面告告主人也【贾疏主人东面故祝西面对而告之】利犹养也成毕也言养礼毕也不言养礼毕于尸闲嫌也【贾疏若言养礼毕于尸中闲即嫌讽去之也或本闲作闲音以养礼事毕而尸空闲嫌讽去之】
　　通论敖氏继公曰上云主人升堂复位而此云祝出户西面告利成则主人虞祭与反哭之位皆入堂深矣　李氏如圭曰告利成致尸意于主人也
　　案告利成则尸将出矣人子之心见尸如见亲事亡如存也故事已而哀不已所谓自致者也
　　皆哭
　　正义郑氏康成曰丈夫妇人于主人哭斯哭矣【贾疏上言主人哭则主人之外缌麻以上凡在位者皆哭矣故注总言丈夫妇人】
　　案皆哭则无服者亦哭可知不哭者惟尸与祝耳尸不自哭祝则接神也疏言缌麻以上拘已
　　右祝告利成
　　祝入尸谡【谡疏屋反古文谡或为休】
　　正义郑氏康成曰谡起也祝入而无事尸则知起矣不吿尸者无遣尊者之道也　敖氏继公曰祭既毕矣尸必俟祝入乃起者礼之节当然也
　　从者奉篚哭如初
　　正义郑氏康成曰初哭从尸
　　案从者即前衰绖从尸之一人
　　祝前尸出户踊如初降堂踊如初出门亦如之
　　正义郑氏康成曰前道也如初者出如入降如升三者之节悲哀同【贾疏上文尸入门丈夫踊妇人踊尸升宗人诏踊如初尸入户踊如初是以三者皆如之】　敖氏继公曰祝前者道尸也踊如初者丈夫先妇人后也云降堂者明其方降于阶上而即踊也
　　右尸出
　　祝反入彻设于西北隅如其设也几在南厞用席【厞附胃反刘音非】
　　正义郑氏康成曰改设馔者不知鬼神之节改设之庶防歆飨也几在南变右文眀东面也【贾疏上文飨神时设几席于室中东面右几今云几在南明其同皆东面也】厞隐也于厞隐之处从其幽闇【贾疏谓以席为障使之隐也】　贾氏公彦曰祝反入谓送尸出门而反入也彻者彻神前之馔改设于西北隅也如其设谓设于西北隅次第一如奥中东面设也敖氏继公曰设于西北隅者亦以尊者之盛馔未可遽彻去之故改设于此也盖微与彻丧奠而改设于序西南之类者同意祝改设之亦变于吉
　　存疑郑氏康成曰不南面渐也【贾疏特牲吉礼东面右几今虞为丧祭设几与吉祭同示乡吉有渐也】　敖氏继公曰几在南在馔之南也厞用席者以席之一端倚于几一端倚于俎则足以障蔽其馔矣如是者明其非为求神
　　案郑氏隂厌阳厌之説陆佃陈祥道俱不然之敖继公亦为别解详见特牲虞祭所举牲体尸哜而不食则无与于厌饫之义明矣
　　右改设
　　祝荐席彻入于房祝自执其俎出
　　正义郑氏康成曰彻荐席者执事者也祝荐席初自房来【贾疏祝之荐席设与彻不言其人知执事者凡主人之事不言官者皆其为之也上文神席在西序下此祝荐席经记俱不言知自房来者公食大夫记云筵出自房士昏礼士冠礼席皆在于房故此祝席亦自房来今还于房也】
　　赞阖牖户
　　正义郑氏康成曰鬼神尚居幽闇或者逺人乎【贾疏或者远人乎礼记郊特牲文】赞佐食者【贾疏室中行事惟有祝与佐食上云祝自执其俎出故知阖牖户者是佐食也】
　　主人降宾出
　　正义郑氏康成曰宗人诏主人降宾则出庙门
　　主人出门哭止皆复位
　　正义郑氏康成曰门外未入位【敖氏继公曰谓殡宫门外未入时之位也】
　　宗人吿事毕宾出主人送拜稽颡
　　正义郑氏康成曰送拜者眀于大门外也【贾疏上云复位是殡门外未出大门此云送拜是出大门可知】宾执事者皆去则彻室中之馔者兄弟也【贾疏宾即执事出则室中无执事之人惟有兄弟故知彻室中之馔者兄弟也】敖氏继公曰送此宾亦稽颡者为徒劳之故重拜其辱也吉祭之宾有俎主人则但拜送之而已盖仪物相为隆杀也
　　通论李氏如圭曰荀子曰几筵馈荐吿祝如或飨之物取而皆祭之如或尝之毋利举爵主人有尊如或觞之宾出主人拜反易服即位而哭如或去之谓丧祭也毋利举爵谓佐食不献尸主人有尊谓纳一尊于西北隅易服杨倞谓易祭服反丧服盖谓练祥之祭也当攷
　　右事毕



　　钦定仪礼义疏卷三十二
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷三十三
　　士虞礼第十四之二
　　记虞浴不栉【注今文曰沐浴】
　　正义郑氏康成曰浴者将祭自洁清不栉未在于饰也惟三年之丧不栉期以下栉可也【敖氏继公曰郑从古文原无沐字今夲记与注首皆云沐浴盖传写者误衍之】
　　陈牲于庙门外北首西上寝右
　　正义郑氏康成曰言牲腊在其中西上变于吉【贾疏士虞惟一豕而云西上知兼腊也少牢二牲东上今西上是变吉也】寝右者当升左胖也【贾疏特牲牲在西尚右今反吉故寝右为升左胖也】檀弓曰旣反哭主人与有司视虞牲　敖氏继公曰陈之亦在西方而当陈鼎之南略如特牲礼也西上腊在东也腊与豕序则不在棜矣北首寝右谓牲也吉时腊东首则此时西首与
　　存疑郑氏康成曰腊用棜【贾疏特牲棜南顺实兽于其上东首】
　　案记不言棜郑氏据特牲例之未必然也不用棜亦别于吉也
　　日中而行事
　　正义郑氏康成曰朝葬日中而虞【贾疏以朝有事故用日中而行虞事】再虞三虞皆质明
　　存疑郑氏康成曰君子举事必用辰正也【贾疏辰正谓朝夕日中也】
　　存异敖氏继公曰日中行事亦变于吉祭也三虞皆然至祔乃质明行事以其始用吉祭也
　　案凡祭皆用质明始虞用日中有为为之耳且或葬事稍迟不及日中即日昃犹可期于亟安其神而已揆之夕奠逮日或然也注谓必用辰正恐未然
　　杀于庙门西主人不视豚解【注今文无庙】
　　正义郑氏康成曰主人视牲不视杀凡为丧事略也【贾疏特牲主人视侧杀】豚解解前后胫脊胁而已孰乃体解升于鼎也【贾疏体解如下文七体是也】　敖氏继公曰庙门亦庙门外也主人不视亦变于吉
　　存异敖氏继公曰主人不视杀则陈牲之时可知案敖意谓陈牲主人亦不视也旣反哭主人与有司视虞牲记有明文明接时而为之也敖不信檀弓耳
　　羮饪升左肩臂臑肫骼脊胁离肺肤祭三取诸左膉上肺祭一实于上鼎【饪而甚反臑乃报反肫音纯骼音格膉音益】
　　正义郑氏康成曰肉谓之羮【贾疏尔雅释器文】饪熟也【贾疏释言文】脊胁正脊正胁也【贾疏特牲注云不贬正脊不夺正也此丧祭体数虽略亦不夺正故知正脊正胁也】丧祭略七体耳【贾疏特牲尸俎右肩臂臑肫骼正脊二骨横脊长胁二骨短胁注云士之正祭礼九体贬于大夫有并骨二亦得十一之名合少牢之体数此所升惟七体故云略】离肺举肺也【贾疏特牲注云离犹防也小而长午割之亦不提心谓之举肺】少牢馈食礼曰举肺一长终肺祭肺三皆刌【贾疏引此证离肺举肺不异】膉脰肉也【贾疏少牢饔人伦肤九实于一鼎注云伦择也肤胁革肉择之取美者今用脰肉贬于吉也】　敖氏继公曰惟云脊胁则是各一骨耳脊胁各一而又但用一骨逺别于吉祭也离肺乃与脊同举者也肺言离见其制与絶祭者同肤祭三以为神祭肺祭一以为尸祭
　　通论李氏如圭曰肩臂臑肫骼脊胁为七体特牲则增横脊短胁而为九少牢又増脡脊代胁而为十一
　　升鱼鱄鲋九实于中鼎【鱄市专反鲋音附】
　　正义郑氏康成曰差减之也【贾疏特牲鱼十有五今用九故云差减】通论敖氏继公曰凡士之丧奠用鱼则九
　　升腊左胖髀不升实于下鼎【髀步礼反又必尔反】
　　正义郑氏康成曰腊亦七体牲之类【贾疏左肩臂臑肫骼脊胁牲之七体今升腊左胖亦然特牲记云腊如牲骨】　敖氏继公曰腊亦体五骨二所谓腊如牲骨也
　　皆设扃鼏陈之【注今文扃作古文鼏作宻】
　　正义郑氏康成曰嫌旣陈乃设扃鼏也【贾疏经云陈三鼎后言设扃鼏有嫌故记人辨之】
　　载犹进柢鱼进鬐【鬐渠之反注今文柢为胝古文鬐为耆】
　　正义郑氏康成曰犹犹士丧既夕言未可以吉也【贾疏士丧礼小敛进柢大敛鱼进鬐腊进柢又奠云如初皆未异于生也】柢本也鬐脊也敖氏继公曰丧奠于牲则进柢鱼则进鬐始者但
　　以不忍异于生之故而为之其后遂因之以别于吉祭故三虞之时虽祭而不奠犹未变于初也
　　通论贾氏公彦曰鬐柢二者皆变于吉是以少牢升豕其载如羊皆进下腊一纯而俎亦进下鱼用鲋十有五而俎缩载右首进腴皆与此反也乡饮酒乡射记则皆云右体进腠
　　祝俎髀脰脊胁离肺陈于阶闲敦东【脰音豆】
　　正义郑氏康成曰不升于鼎贱也【贾疏对上户俎羮饪升于鼎为贵者也】祭以离肺下尸【贾疏以尸祭用刌肺祝用离肺故云下尸也】　敖氏继公曰髀亦左髀也脊胁其亦脡胁代胁与离肺哜肺也祝祭以离肺者是礼主于饮故不因尸之食礼也此俎实自镬而径载于俎不复升于鼎者不敢与神俎同也尸三俎用豕鱼腊祝之俎实惟用豕者亦变于吉也阶闲执事之俎所陈之常处也特牲馈食礼曰执事之俎陈于阶闲二列北上则于阶闲而陈是俎吉凶同也阶闲先有黍稷敦故记又明着其所焉云敦东者言其相直也
　　案离肺举肺哜肺一物而三名者与脊同举则曰举肺祭而哜之则曰哜肺若祭肺则祭之而不哜也食礼用祭肺士昏及公食以及凡祭祀之有黍稷者是也饮礼用离肺乡饮乡射燕礼大射是也敦东言其节耳注谓明神惠则特牲敦在西堂而执事之俎在阶闲何以云乎
　　存疑郑氏康成曰统于敦明神惠也【贾疏上文馔黍稷二敦于阶闲西上是神之黍稷今陈祝馔于神馔之东统于神物明惠由神也】
　　右记牲鼎俎实
　　淳尸盥执槃西面执匜东面执巾在其北东面宗人授巾南面【淳章纯反】
　　正义郑氏康成曰槃以盛弃水为浅汚人也执巾者不授巾卑也　贾氏公彦曰经直云淳尸盥宗人授巾不云执授等之面位故记人明之　敖氏继公曰淳尸盥执匜者也此执盥器者之面位亦皆变于吉
　　主人在室则宗人升户外北面
　　正义郑氏康成曰当诏主人室事【贾疏经惟言宗人告有司具及诏主人踊皆堂下之事今主人入室则当诏室中之事故升堂也】
　　佐食无事则出戸负依南面【依于岂反】
　　正义郑氏康成曰室中尊不空立户牖之闲谓之依【贾疏尔雅文谓户西南面也】　敖氏继公曰依如负斧依之依亦谓如屛风然者也然则自天子至于士其户牖之闲皆设依惟天子则饰以斧形耳负依南面明与宗人不相统也佐食室中无正位故是时立于此特牲记曰佐食当事则户外南面无事则中庭北面此礼三献而止佐食无中庭之位故但以事之有无为言虽当事犹云无也
　　右记执事者面位
　　铏芼用苦若薇有滑夏用葵冬用荁有柶【荁音丸注古文苦为枯今文或作芐】
　　正义郑氏康成曰苦苦荼也荁蓳类也干则滑【贾疏内则蓳荁枌榆同为滑物】夏秋用生葵冬春用干荁【贾疏秋与夏同有生葵春初未生者约与冬同是以经直云冬明举夏以兼秋举冬以兼春也】　敖氏继公曰若苦若薇亦各随其时之所有而用之有柶所以祭而尝之也
　　通论贾氏公彦曰公食记牛藿羊苦豕薇各用其一若一牲容兼用其二
　　豆实葵菹菹以西蠃醢笾枣烝栗择【蠃力禾反】
　　正义敖氏继公曰经惟言菹醢此则见其所用之物也言以西则指其馔时惟言枣烝栗择则是笾豆之类皆未变也此时尸用苇席素几主人酳以废爵则其他可知矣
　　存疑郑氏康成曰枣烝栗择则菹刌也枣烝栗择则豆不楬笾有縢也【贾疏大敛楬豆两其实葵菹芋蠃醢两笾无縢栗不择至此乃云枣烝栗择则菹亦切矣豆笾有饰可知】
　　案枣烝栗择稍变于奠耳非必尽易之也敖説为长右记铏豆笾
　　尸入祝从尸
　　正义敖氏继公曰入谓入门也言祝从尸者嫌如迎尸之时犹先行也祝始出迎尸先行入门及尸入祝乃居后而从之少牢祝先入门右尸入门左亦辟尸使先行也入门如是则入户亦从尸可知
　　案尸入祝从是于奉篚一人之后从之也及阶祝延尸特牲少牢注皆云从后诏侑曰延足以证之矣经惟言一人衰绖奉篚从尸而未言祝之先后故记眀之
　　存疑郑氏康成曰祝在主人前也嫌如初时主人倚杖入祝从之【贾疏隂厌之初主人先祝入户至此迎尸祝在主人前先后有异故记人眀之】初时主人之心尚若亲存宜自亲之今既接神祝当诏侑尸也【贾疏尸神象故云接神诏侑即上祝命佐食迩敦祝酌授尸及祝出告利成祝入尸谡等是也】
　　案注疏専指入室不如敖説之该先飨神而后迎尸祝皆有事焉且吉祭之所同也注尚若亲存宜自亲之今既接神祝当诏侑皆非经意
　　尸坐不説屦【説他活反注今文説为税】
　　正义郑氏康成曰侍神不敢燕惰也【贾疏乡饮酒燕礼之等凡坐降説屦乃升坐今不説屦为侍神不敢燕惰】　敖氏继公曰尸久坐于室中嫌或説屦也礼有敬事则不説屦而坐少仪云凡祭于室中堂上无跣燕则有之
　　尸谡祝前乡尸【乡许亮反下竝同】
</div>
    <div class="pagination">
<a href="钦定仪礼义疏_page96.html">上一页</a><span>...</span><a href="钦定仪礼义疏_page92.html">92</a><a href="钦定仪礼义疏_page93.html">93</a><a href="钦定仪礼义疏_page94.html">94</a><a href="钦定仪礼义疏_page95.html">95</a><a href="钦定仪礼义疏_page96.html">96</a><span class="current-page">97</span><a href="钦定仪礼义疏_page98.html">98</a><a href="钦定仪礼义疏_page99.html">99</a><a href="钦定仪礼义疏_page100.html">100</a><a href="钦定仪礼义疏_page101.html">101</a><a href="钦定仪礼义疏_page102.html">102</a><span>...</span><a href="钦定仪礼义疏_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
