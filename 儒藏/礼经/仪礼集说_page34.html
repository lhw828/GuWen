<!DOCTYPE html>
<html>
<head>
    <meta charset="UTF-8">
    <title>仪礼集说 - 第 34 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 34 页/共 95 页</h1>
    <div class="content">　　小臣师执中先首坐设之东面退大史实八算于中横委其余于中西兴共而俟【共音拱】
　　注曰先犹前也命大史而小臣师设之国君官多也小臣师退反东堂下位乡射礼曰横委其余于中西南末
　　继公谓此不言执算者又不言大史受算则是大史自执算矣实算则坐故于后言兴是时大史位于中西小史之位亦冝近之
　　司射西面命曰中离维纲扬触梱复公则释获众则不与【中丁仲反与音预】
　　注曰离犹过也猎也侯有上下纲其邪制躬舌之角者为维或曰维当为绢绢纲耳扬触者谓矢中他物扬而触侯也梱复谓矢至侯不着而还复复反也公则释获优君也众当中鹄而着
　　继公谓西面亦于中东离丽也中而丽于维纲言其去鹄逺也扬触梱复言其非正中又且不必在鹄也二者甚不冝释获而于君则释之优君也不与谓不在此释获之科也此特承上文而言耳其实众之所射非正中其鹄者皆不释也或曰维谓躬与舌也躬舌所以维持侯未知是否　案注之绢字恐是縜字之误梓人云縜寸焉
　　惟公所中中三侯皆获【中皆丁仲反】
　　此愈优君也中亦兼离维纲与扬触梱复者而言皆获者中一侯则其侯之获者主获之也此命亦传告于获者故以获言之上云释获下云获互文也
　　释获者命小史小史命获者
　　获者三侯之获者也司射所命之辞言众则不与又言中三侯皆获故须徧命之
　　司射遂进由堂下北面视上射命曰不贯不释上射揖司射退反位释获者坐取中之八算改实八算兴执而俟乃射若中则释获者毎一个释一算上射于右下射于左若有余算则反委之又取中之八算改实八算于中兴执而俟三耦卒射【若中之中丁仲反】
　　乡射礼曰若中则释获者坐而释获
　　賔降取弓矢于堂西
　　注曰不敢与君并俟告取之以升俟君事毕
　　继公谓此言降而不言升似有阙文賔降取弓矢以升者明其将侍君射
　　诸公卿则适次继三耦以南
　　注曰言继三耦明在大夫北
　　继公谓不言降者可知也
　　公将射则司马师命负侯皆执其旌以负其侯而俟注曰君尊若始焉
　　司马师反位
　　位盖司马正之南
　　隷仆人埽侯道
　　注曰新之
　　司射去扑适阼阶下告射于公公许适西阶东告于賔【去起吕反】
　　注曰告当射也
　　继公谓告射轻于请射故不升堂
　　遂搢扑反位小射正一人取公之决拾于东坫上一小射正授弓拂弓皆以俟于东堂
　　注曰拂弓去尘
　　继公谓授当作受受弓者受于有司也受弓亦于东堂皆皆二小射正也云小射正一人又云一小射正则小射正亦多矣周官天文射人下大夫二人上士四人然则诸侯之大射正上士亦二人小射正中士亦四人与
　　公将射则賔降适堂西袒决遂执弓搢三挟一个升自西阶先待于物北北一笴东面立
　　注曰东面立乡君也
　　防曰前文賔降适堂西取弓矢无賔升堂之文但文不具耳其实即升矣是以此文云賔降
　　继公谓北一笴物北空一笴地也必退于物北一笴者逺下君亦为司马当由后物而适物闲也
　　司马升命去侯如初还右乃降释弓反位【还戸贯反】
　　还右谓围右物也既命去侯则由右物之南适其右乃降来由物北去适物右是还之也不还左物者以君将为下射故也是时君未立于物而先辟之敬之至也
　　公就物小射正奉决拾以笥大射正执弓皆以从于物【笥息嗣反】
　　笥盖竹器决拾在坫上时亦冝用笥至是始见之耳射时大射正为司正如故至是暂舍其职而为君执弓重其事也弓射器之主也
　　小射正坐奠笥于物南遂拂以巾取决兴賛设决朱极三
　　注曰极犹放也所以韬指利放也以朱韦为之三者食指将指无名指无极放契于此指多则痛小指短不用
　　继公谓拂者拂决极与拾也賛设决与极者为君设之也下言賛者放此君极朱而用三若臣则用二其物色亦未闻士丧礼曰纩极二盖死时变用纩而数则与生时同极之名义未详
　　小臣正賛袒公袒朱襦卒袒小臣正退俟于东堂此袒于设决之后亦异于臣
　　小射正又坐取拾兴賛设拾以笥退奠于坫上复位注曰设拾以鞲襦上
　　继公谓此言设拾而不言遂者以与设决之节不相属乃更端为之非因事之意也小射正之位未详
　　大射正执弓以袂顺左右隈上再下壹左执弣右执箫以授公公亲揉之【隈乌回反揉而九反】
　　注曰衣袖谓之袂顺放之也隈弓渊也揉宛之观其安危也今文顺为循
　　疏曰以乡下于弓隈顺放之考工记弓人云其弓安其弓危则此观安危者谓试弓之强弱
　　继公谓隈者弓之曲处也考工记曰凡角之中恒当弓之畏畏也者必挠是也顺之之意未详或曰顺之者所以审其厚薄而验其强弱也详上而略下以其上下之厚薄均
　　小臣师以巾内拂矢而授矢于公稍属【属之欲反】
　　注曰内拂恐尘及君也
　　继公谓授矢亦以巾也燕礼记曰小臣以巾授矢凡授弓矢皆当于公右
　　大射正立于公后以矢行吿于公
　　注曰若不中使君当知而改其度
　　下曰留上曰扬左右曰方
　　注曰留不至也扬过去也方出旁也
　　继公谓左右曰方者左则曰左方右则曰右方也
　　公既发大射正受弓而俟拾发以将乗矢【拾其劫反】
　　俟者将复授之也云拾发以将乘矢则是賔先公后亦如其他上下射之为也乡射与此篇于上耦之初射其文正与此同皆据下射而言也足以见之矣
　　公卒射小臣师以巾退反位大射正受弓
　　注曰受弓以授有司于东堂
　　小射正以笥受决拾退奠于坫上复位
　　云以笥受决拾是公自说之也
　　大射正退反司正之位
　　云反司正之位是射时其位自若也然则此司正之位不当东西之中而与乡饮酒者异明矣
　　小臣正賛袭
　　賛为之袭也
　　公还而后賔降释弓于堂西反位于阶西东面【还音旋】注曰阶西东面賔降位
　　继公谓公退云还是其进退亦不由物前也賔因降而不敢即升若以是时未有上事也不言説决拾袭亦文省
　　公即席司正以命升賔賔升复筵而后卿大夫继射诸公卿取弓矢于次中袒决遂执弓搢三挟一个出西面揖揖如三耦升射卒射降如三耦适次释弓説决拾袭反位众皆继射释获皆如初【説吐活反】
　　上言诸公卿适次此复言取弓矢于次中者明其又深入也反位亦在次于取弓矢之处为少北耳众谓大夫而下此不分别士与大夫为耦之仪是如三耦也其以君在故耦不得尽其尊大夫之礼与释获皆如初亦指君以下言也众皆继射说见前篇
　　卒射释获者遂以所执余获适阼阶下北面告于公曰左右卒射反位坐委余获于中西兴共而俟【共音拱】
　　右再射
　　司马袒执弓升命取矢如初负侯许诺以旌负侯如初司马降释弓如初小臣委矢于楅如初
　　小臣委矢于楅如初盖蒙司马正兴反位以上之文而言也与乡射所云者异矣
　　賔诸公卿大夫之矢皆异束之以茅卒正坐左右抚之进束反位
　　注曰异束之尊殊之也正司马正也进前也又言束整结之示亲也
　　继公谓此文主于束矢而言盖见其不在如初之中者也束之以茅小臣盖于委矢之时则为之司马正既抚而进束则抚者抚其末与卒字衍
　　賔之矢则以授矢人于西堂下
　　注曰是言矢人则纳射噐之有司各以其噐名官职不言君矢小臣以授矢人于东堂可知
　　继公谓授之亦小臣也此节恐在未乗之前
　　司马释弓反位而后卿大夫升就席
　　注曰此言其升前小臣委矢于楅
　　继公谓至是乃见之者为其不可以乱如初之文故终言上事而后及之耳
　　右再取矢
　　司射适阶西释弓去扑袭进由中东立于中南北面视算释获者东面于中西坐先数右获二算为纯一纯以取实于左手十纯则缩而委之毎委异之有余纯则横诸下一算为竒竒则又缩诸纯下兴自前适左东面坐【去起吕反数色主反竒并居冝反下同】
　　此坐字衍文乡射无之
　　坐兼敛算实于左手一纯以委十则异之其余如右获司射复位释获者遂进取贤获执之由阼阶下北面告于公若右胜则曰右贤于左若左胜则曰左贤于右以纯数告若有竒者亦曰竒若左右钧则左右各执一算以告曰左右钧还复位坐兼敛算实八算于中委其余于中西兴共而俟【共音拱】
　　右告获
　　司射命设丰
　　亦适堂西命之也命设丰乃不搢扑者以尊者亦或饮此丰上之觯故也在不胜之党而不用罚爵者唯君尔
　　司宫士奉丰由西阶升北面坐设于西楹西降复位司宫士司宫之属也此时之位亦当在堂西
　　胜者之弟子洗觯升酌防南面坐奠于丰上降反位司射遂袒执弓挟一个搢扑东面于三耦之西命三耦及众射者胜者皆袒决遂执张弓
　　注曰执张弓右手挟
　　继公谓司射袒亦决遂文省耳东面命之于次中
　　不胜者皆袭说决拾却左手右加弛弓于其上遂以执弣司射先反位三耦及众射者皆升饮射爵于西阶上【说吐活反】
　　此目下事也
　　小射正作升饮射爵者如作射
　　司射所命者执弓之仪耳故小射正于此复作其升饮
　　一耦出揖如升射及阶胜者先升升堂少右不胜者进北面坐取丰上之觯兴少退立卒觯进坐奠于丰下兴揖不胜者先降与升饮者相左交于阶前相揖适次释弓袭反位
　　惟言释弓袭亦文省
　　仆人师继酌射爵取觯实之反奠于丰上退俟于序端注曰自此以下辩为之酌
</div>
    <div class="pagination">
<a href="仪礼集说_page33.html">上一页</a><span>...</span><a href="仪礼集说_page29.html">29</a><a href="仪礼集说_page30.html">30</a><a href="仪礼集说_page31.html">31</a><a href="仪礼集说_page32.html">32</a><a href="仪礼集说_page33.html">33</a><span class="current-page">34</span><a href="仪礼集说_page35.html">35</a><a href="仪礼集说_page36.html">36</a><a href="仪礼集说_page37.html">37</a><a href="仪礼集说_page38.html">38</a><a href="仪礼集说_page39.html">39</a><span>...</span><a href="仪礼集说_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
