<!DOCTYPE html>
<html>
 <head>
  <meta charset="utf-8"/>
  <title>
   周礼全经释原 - 第 12 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼全经释原 - 第 12 页/共 27 页
  </h1>
  <div class="content">
   典路中士二人下士四人府二人史二人胥二人徒二十人
　　释曰路一作辂巾车兼掌天下车典路则専掌王及后五路也
　　车仆中士二人下士四人府二人史二人胥二人徒二十人
　　释曰仆犹御也掌其副车以备乏用也
　　司常中士二人下士四人府二人史二人胥四人徒四十人
　　释曰司常主王旌旗者也以常名官者日月为常王所建也九旗莫尊焉谓之司常主尊者言
　　叶氏曰车旗所以彰徳而辨等藏礼而正名一毫不容僣越也巾车掌车司常掌旗二职虽分而实通故其官相聫巾车曰掌公车之政与其旗物而辨之则车旗之职通矣盖王后之路有等而孤卿大夫士庶人之车亦有等王与诸侯之旗有名而卿大夫士师田州里县鄙之旗亦有名名物之颁等级之叙章其有徳之别而礼存焉此巾车司常所以属于礼官也
　　都宗人上士二人中士四人府二人史四人胥四人徒四十人
　　释曰都谓王子弟及公卿之采地宗典祀者祭于其都则有宗人掌其礼盖王子母弟不出封者及王朝公卿皆身居王朝而立宗庙社稷于其都邑故立宗人以掌其礼事
　　家宗人如都宗人之数凡以神仕者无数以其艺为之贵贱之等
　　释曰家谓大夫所食之采邑也祭于家亦有宗人掌其礼神仕谓明神理而仕者　国语曰能知四时之生牺牲之物玉帛之类采服之仪彛器之量次主之度屏摄之位坛之所上下之神氏姓之出而必率由旧典者有即入之不为常数其艺髙者为上士次者为中士又其次者为下士
　　原曰古人治神之法详矣是故以神仕者以其艺为贵贱之等其灋以三辰之灋由隂阳之精以推之而辨其所命之名所色之物则其居可图所以鬼神之情状不能隠也国语曰在男曰觋在女曰巫是以所制神之次主而为之牲器时服今之巫祝既暗其义何明之见何灋之行正神不降惑于邪厉苟贪食货遂诬人神噫此异端之所以害道也必欲辟异端必先明圣人治神之道以开明俗溺不过礼乐而已礼乐明备神人得所矣
　　春官上
　　大宗伯之职掌建邦之天神人鬼地示之礼以佐王建保邦国【示与祗同】
　　释曰建立也三礼立国之本也神一也天曰神人曰鬼地曰示祭一也天曰祀人曰享地曰祭此三礼虽属吉礼然天地祖宗国之本也有天下则可祀之所以建邦国也祭之则受天下之福所以保邦国也宗伯典其礼与王行之所以佐王也唐氏曰虞书巡守修五礼臯陶谟言自我五礼舜命官曰有能典朕三礼盖五礼兼神人三礼则事神之礼也故宗伯先言建邦天神人鬼地示之礼则三礼也次之以吉凶賔军嘉则五礼也成周盖祖述虞舜命官之意为宗伯之职掌也
　　原曰三礼五礼之一也宗伯掌礼五礼其实也而首言建邦専掌三礼何也曰天之胙君实为神主君之受命惟典神天商辛惟不祀上帝神祗遗厥先宗庙不祀此天所以致罚于商武王所以数罪于受也故曰天之厯数在尔躬明天位由天所命也安得不以三礼为本卦或曰五礼非所以治天下乎曰五礼礼之文也三礼礼之本也故五礼施之于事三礼存之于心施之事者百官有司能辨之矣存之心者惟王也故三礼敬而已敬弗至礼弗达也仁孝弗极则鬼神弗享也惟敬为能尽仁惟敬为能尽孝非仁非孝礼文虽具虚而已矣故曰诵诗三百不足以一献一献之礼不足以大飨大飨之礼不足以大旅大旅具矣不足以飨帝孔子曰明乎郊社之礼禘尝之义治国其如示诸掌乎然则非三礼又何有五礼也
　　以吉礼事邦国之鬼神示以禋祀祀昊天上帝以实柴祀日月星辰以槱燎祀司中司命飌师雨师【飌古风字】释曰祭祀之礼曰吉礼者受福之义也其别十有二事谓祀之享之祭之也上以神鬼示言上下也此以鬼神示言内外也禋之言禋周人尚臭烟气之臭闻者昊天言其总名南郊合祀是也五帝谓之上帝四郊分祀曰旅上帝是也天以形体言帝以主宰言黄氏曰国语云精意以享谓之禋盖日月星辰有象者也山林川泽有形者也有象者以物之声臭祀之有形者以物之形体祭之惟天也无形不可荐之以味无象不可达之以气惟诚意以动之精意以接之人之意粗则交于物精则交于神盖其理也有无之间帝之神用在焉故定之以七日之戒齐之以三日之宿以恭致荘以黙致静然后思道以致其虚此所以致精而接于帝也其精意以享之谓与愚谓祀天以禋祭之礼也精意以享祭之诚也祭天以升禋为本故下实柴槱燎皆升烟事也实柴谓实牲于柴而燔之使气臭上达也星谓五纬之星辰谓日月所防十二次日月星辰有象者故以气臭达之槱积也燎燔也谓积柴而燔之不实以牲也司中文昌第五星司命文昌第四星主人间妖祥故祀之也或曰天文虚宿下有司命星主人之夀夭司中天枢北极天之正中主天之中气故祀之若文昌六星自主天子文徳不当与此混也月离于箕风必扬沙风师箕也月离于毕俾滂沱矣雨师毕也三祀皆积柴实牲于上或有玉帛燔燎而升烟所以报阳也阳祀自烟起故于祀天言之此三者祀天神
　　以血祭祭社稷五祀五岳以貍沈祭山林川泽以疈辜祭四方百物【貍音埋疈宇逼反】
　　释曰血祭者取牲血以祭贵气臭也地有幽隂之义故求之以血社即祭地也以土示为义变地言社者神之也犹天曰昊天稷谷神祭地必以稷配明养人之功与地并也五祀五行之神有虞以稷并五行为六府周以稷并于社复立五行之祀故曰五祀月令以门户井灶中霤为五祀非也或曰五帝之祀正主五行流行之主宰配以五人神其礼至隆其余祀典若山林于木川泽于水司爟于火乡州之社无非五行之祀故此之五祀当从月令也愚谓五方帝实天之分山林川泽乃地之分非五行也五行星在于天运行不息气行于地变化无穷今日月有祀五行之气在地故祭地之下即祭之主于民用为切故也五岳东岱南衡西华北恒中嵩也古人之祭天地也以其濶逺故以人配焉郊则配其祖虞喾而夏顼殷契而周稷此配天也共工氏之子曰勾龙能平九州名曰后土以配社厉山氏之子曰农能植百谷以配稷后更以弃故名稷此配地也五方之神祀于四郊曰五祀其配也少昊之子重为勾芒食于木司春该为蓐收食于金司秋修及熈为防食于水司冬颛顼氏之子曰黎为祝融食于火土司夏及中央五祀亦以人配也祭山林之牲埋之祭川泽之牲沈之既有五岳复有山林川泽之祭者小宗伯曰兆五帝于四郊四望四类亦如之则五岳五祀亦在四郊矣曰望者望而祭之又曰兆山川丘陵坟衍各因其方此则貍沈之祭也　南轩张氏曰古者祭山川以其气之所蒸能出云润泽万物故为之坛壝立之祝史设之牲币所以致祷祀之实而交孚乎隠显之际诚之不可掩如此后世固亦有山川之祠而人其形宇其地则其失也久矣疈牲胸也肆而磔之谓之疈制而磔之谓之辜此蜡祭也合聚四方百物而索享之先啬一也司啬二也农三也邮表畷四也猫虎五也坊六也水庸七也昆虫八也皆于腊月而祭之亦地类　此三者皆祭地示
　　胡氏曰成身莫大于礼礼莫大于祭祭祀所以立吾诚也鬼神之物非他即吾之诚而已王者继天而为之子独主万化故祭天于郊祭地于社祭名山大川五祀各于其方后世礼学失传儒者论祭天地之礼于天则曰昊天上帝有五方帝有感生帝夫土不可有二王而天可以有七帝乎于地则或立方丘或立方泽或立北郊与天敌体是犹家有二主也且子事父母父在为母齐衰期不敢见其父者尊无二上也王者父事天母事地而可崇地以抗天乎是故夫独制义于家而家道正矣君独出令于国而天下定矣天独徤而无息地道顺承而无成太极立矣王者父事天而精一其徳故兆于南郊埽地而祭者昊天上帝而已天言其气帝言其性也社祭土所以神地道也名山大川者寳货财用之所出而四方之所依据也五祀者谷水火金木也人所日用莫过五材不是之报而顾报行与门户举失轻重岂礼也哉
　　以肆献祼享先王以馈食享先王以祠春享先王以禴夏享先王以尝秋享先王以烝冬享先王
　　释曰肆者进所解牲体谓荐熟也献者献醴谓荐血腥也祼者以郁鬯之酒灌地降神也馈食言有黍稷也宗庙有祼鬯礼既祼而献有荐腥礼既荐而肆有荐熟礼既肆而馈有荐黍稷馈食礼然禘以祼为重祫以馈食为重四时之享则四礼并用焉故以肆献祼言可知是禘也以馈食言可知是祫也故冠于四时祭之上而四时之祭必用四礼也故各举祭名言之春物生未有以享也其享也以熟为主故曰祠夏则阳盛矣其享也以乐为主故夏曰禴秋则物成而可尝矣故曰尝冬物毕成可进者众故曰蒸　王氏曰按司尊彛春祠夏禴秋尝冬烝皆用祼今以肆献祼言者取其歆神之始也天神之祀以禋为歆神之始地示之祭以血为歆神之始人鬼之享以祼为歆神之始其实天神同于禋地示同于血人鬼同于祼也　六者皆享人鬼
　　原曰天子宗庙之礼有禘有祫有四时之祭诸侯有祫无禘四时之祭废其一大夫无祫无禘四时之祭废其二大传曰大夫有大事省于君于祫及其髙祖春秋传曰大夫三年之祭则曰殷殷以少牢则大夫亦时有祫亦至始爵之祖而止耳是故禘以祼为重孔子曰禘自既灌而往者吾不欲观之矣祫以馈食为重故大夫祭礼名为馈食之礼四时则兼用之故总名之曰享先王也分而言之天子月祭于祢四时祭于祖春秋祭于太庙三年大祫祧庙之主于太祖之庙五年朝诸侯祀始祖所自出于明堂所自出谓天也既曰始祖矣又何所自出非天而何禘者从示从帝祀帝于明堂配以父祖故曰不王不禘也周礼虽未明言宗庙六享必兼禘祫以理推之当如此耳
　　以凶礼哀邦国之忧以丧礼哀死亡以荒礼哀凶札以吊礼哀祸烖以禬礼哀围败以恤礼哀冦乱【襘户外反】释曰凶礼凡五哀谓救患分烖也丧制为复袭殡敛之式衰麻哭踊之度赗赙含禭之仪袝祥禫之节君卿大夫士庶人各有品式所以哀天下之死亡也始死则曰死既则曰亡曲礼曰嵗凶年不登君膳不祭肺马不食谷驰道不除祭事不县大夫不食粱士饮酒不乐是其礼也司徒有荒政十二是其政也凶谓嵗歉札谓民病吊慰问也祸谓殃咎烖谓水火若宋大水鲁荘公使人吊焉曰天作淫雨害于粢盛若之何不吊此亦相吊之道也禬者防合财物以补其所丧行人云若国师役则命犒禬之是也围者国围于敌败者兵衂于外恤忧也兵作于外为冦于内为乱恤礼则出兵师以救其危也　按凶礼以丧为重仪礼有士丧礼三篇而天子之礼则阙丧大记推君大夫士之品节可推以补王朝大丧之阙荒吊禬恤其礼亦简可以因时行之不用着其仪也
　　以賔礼亲邦国春见曰朝夏见曰宗秋见曰觐冬见曰遇时见曰防殷见曰同时聘曰问殷覜曰视【頫音眺】释曰賔者賔主相敬之礼其别有八亲者使之相亲附也朝犹朝也欲其来之早宗尊也义在尊王也觐犹勤也欲其勤于王事遇偶也欲其不期而俱至也刘氏曰賔礼者天子为主而用是礼以待诸侯之
　　来见也朝觐宗遇此王畿之外诸侯每服分为四时逓来朝见于天子一嵗而遍者侯服也再嵗而遍者甸服也三嵗而遍者男服也四嵗而遍者卫服也六嵗而周者要服也其朝见疏数之节如此时见者言无常期诸侯有不顺服者王将有征讨之事则既朝觐王为坛于国外合诸侯而命事焉春秋传曰有事而防是也殷犹众也十二嵗王如不巡狩则六服尽朝朝礼既毕王亦为坛合诸侯以命政焉谓之同者以期而来必相同也时聘亦无常期天子有事则诸侯遣卿以问于天子王制曰比年一小聘三年一大聘殷覜谓殷同之嵗不当朝则遣卿以覜视于天子此二者诸侯使臣见于天子之礼也　按朝觐宗遇防同各有其礼太史大防同执书读礼而协事今仪礼无之可知其亡矣独有觐礼一篇王礼五礼独此而已然賔礼其制见于行人其仪掌于司仪其牢礼见于掌客参而互之六礼备矣问视之礼亦阙独聘礼一篇又诸侯相问之礼也
　　以军礼同邦国大师之礼用众也大均之礼恤众也大田之礼简众也大役之礼任众也大封之礼合众也释曰军兵众之名其礼之别有五同谓齐之以灋使其和同也征伐之时有师旅卒两之制有坐作进退之灋有鼓铎镯铙之节所以用其命令也因地以令赋因家以起役地有肥硗而赋有轻重家有上下而役有多寡所以优恤其民也兵事不习则不和车徒不简则不精春以教振旅夏以教茇舍秋以教治兵冬以教大阅所以简其能否也城郭道涂之修宫室营造之役帅其民而至家无过一人丰年则公旬三日焉中年二日无年一日焉所以任其力也公旬上所役作之期旬也正其畿疆使地有定域平土地使民有定业合聚其众以成其功也　按军礼有五惟大田之礼见于大司马大役之礼则见于各聫职大封如山甫营齐召伯营谢之类不过简稽卒伍之灋而已惟大师之礼其法则见于大司马其用则见于九伐其庙算征战之方师律行阵之灋则阙或曰司马灋或是古军礼田穰苴所作中亦有九伐之说曰此乃军礼之传耳
　　以嘉礼亲万民以饮食之礼亲宗族兄弟以婚冠之礼亲成男女以賔射之礼亲故旧朋友以飨燕之礼亲四方之賔客以脤膰之礼亲兄弟之国以贺庆之礼亲异姓之国
　　释曰嘉善也因人心所善而为之礼也亲相亲睦也不曰亲邦国而曰亲万民者以宗族兄弟男女故旧朋友非邦国事也民者下之义以君臣言之则是宗族以下皆治之所及故曰万民人君有与宗族饮食之礼所谓族食世降一等是也　陈氏曰先王之于同姓有时燕焉有因祭而燕焉国语曰时燕而不淫此时燕也诗曰诸父兄弟备言燕私记曰因其酒肉聚其宗族以教民睦此因祭而燕也其礼之详虽不可考要之服皮弁服即事于路寝宰夫为主异姓为賔王与族人燕于堂后帅内宗之属燕于房其物殽蒸所以合好也其食世降一等所以辨亲踈也昭穆以序之所以明世次也夜饮以成之所以别异姓也若夫几席之位升降之仪脱屦而坐立监相礼羞庶羞以尽爱爵乐无算以尽欢大率与诸侯燕礼不异诸侯燕族人与父兄齿虽王之尊亦不以至尊废至亲也婚姻之礼所以亲男女之情冠笄之礼所以成男女之徳仪礼有士冠礼士婚礼而王朝冠婚则阙记曰天子无冠礼而有其婚礼大抵婚冠亦自士礼而推之于朝廷耳射礼虽王亦立賔主也王之故旧朋友为世子时共学者天子亦有友诸侯之义此天子賔射之礼也盖賔礼燕也射礼大射之礼也射以燕必立主賔故曰賔射飨有体荐所以训恭俭燕有折爼所以示慈惠賔客诸侯来朝谓之賔遣臣来聘谓之客大行人云上公三飨三燕侯伯再飨再燕子男一飨一燕社稷之胙曰脤宗庙之胙曰膰成肃公受脤于社刘子曰祀有执膰戎有受脤此其验也兄弟之国者盖同姓诸侯有共先王者诸侯不敢祖天子大夫不敢祖诸侯公庙设于私家非礼也故王子母弟虽出封而庙不敢立于其国未出封则从王而祭既居国则天子有脤膰之礼天王使石首来归脤是已此礼亦只灋例而已不用仪也行人曰贺庆以賛诸侯之喜遣人賛之曰庆加之以物曰贺异姓之国则王之婚姻甥舅也嘉礼之行于异姓诸侯者独贺庆而已亲踈之辨也
　　原曰成周盛时鹿鸣以下治内天保以上治外行苇之忠厚既醉之太平则知五礼之所以行矣小宗伯掌五礼之禁令辨其用等六官之中各有聫职以行五礼之事则五礼者诚治乱之本国家安危所系观之变风变雅所作何莫不由五礼之不举也哉太史大祭祀朝觐防同执书读礼而协事今仪礼之中独阙王朝之礼则太史所掌五礼之书诚亡矣今考之吉礼如郊社之仪宗庙六享诚不可阙者其经则畧见于聫职其传则郊特牲等篇颇存其意凶礼大丧亦畧见之聫职丧大记一篇分君大夫士之礼纲纪畧具宜取以补之朝觐宗遇防同聘问今只有觐礼一篇而已其余聫职行人司仪畧为备之军礼则见于司马而大役大均大封可依此推之嘉礼飨燕賔射则有大射燕礼可推矣族食冠昏脤膰贺庆亦不必着其仪也由此言之则王朝之五礼亦可推矣后世如不欲兴行王道则亦已矣有志复古者其可不推寻以补其书援据以行其礼哉
　　以九仪之命正邦国之位壹命受职再命受服三命受位四命受器五命赐则六命赐官七命赐国八命作牧九命作伯
　　释曰仪即宫室车旗衣服之礼仪命即内史凡命诸侯卿大夫则防命之之命每命异宜贵贱之位乃定宗伯辨其命数多寡正其位分也公侯伯之士子男之大夫天子之下士皆一命固已受职治事矣子男之士不命其他所未命者府史皆官长自辟非王官故无命数子男之卿公侯伯之大夫天子之中士皆再命受服者谓弁服也卿大夫服爵弁命于君则得自为也公侯伯之卿王之上士始有列位于朝以论爵也王之大夫公之孤三命以下祭器不备假而用之惟四命始有田禄具祭器则八则以治都鄙也王朝出封之大夫子男之君始得操八则之权以治其邑也王朝之六卿有都得置官属治其采地如诸侯故曰赐官王之卿出封加一命或加子男为侯伯盖子男未成国加至侯伯始得建国立军侯伯之有功徳者赐之属国如五百里四百里三百里之类非其实封谓之九州长入天子之国曰牧得征伐于其属国王之三公八命是上公矣有功徳则加一命为二伯得征五侯九伯公羊传曰自陕以东周公主之自陕以西召公主之是曰东伯西伯也　薛氏图云凡王之臣命数其三公八命卿六命大夫四命上士三命中士再命下士一命诸侯之君命数则上公九命侯伯七命子男五命诸侯之臣命数则上公之孤四命卿三命大夫再命士一命侯伯之卿三命大夫再命士一命子男之卿再命大夫一命士不命有定命之数有加命之数定命之数典命掌之加命之数宗伯掌之加命非定命故谓之九仪之命而已
　　原曰大司徒以度教节则民知足易之履君子以辨上下定民志大宗伯掌礼即于五礼之下次以九仪何也盖人心之欲无穷耳目口鼻之奉品秩名位之崇虽逓逾分限其心未肯以为足也不有礼度以为之节民志何由而定乎是以九仪之命以宗伯掌之典命司之行人又以九仪而辨诸侯之礼小行人又以九仪而协賔客之位司仪又以九仪而诏賔相之仪如权衡之悬而铢两不可损益如绳墨之设而分毫不可逾越是以贱不逾贵卑不抗尊上不敢陵而下不敢僣周人世守之是以东迁之后威令不逮小国之诸侯尚能维持四百年之久非周公制礼之功乎
　　以玉作六瑞以等邦国王执镇圭公执桓圭侯执信圭伯执躬圭子执谷璧男执蒲璧【信音申】
　　释曰四圭两璧为六瑞等辨其等级也自王至子男所执之符信镇安也镇圭尺有二寸以山为瑑饰取其镇安四方也故王执之双植为桓桓圭九寸以桓楹为瑑饰取其柱石国家也故公执之信圭七寸以身形为瑑饰示其直身事上尊而不屈也故侯执之躬屈也躬圭七寸以躬形为瑑饰示其鞠躬以事上也故伯执之谷所以养人其璧五寸以谷为瑑饰示其有养人之象也故子执之蒲所以安人其璧五寸以蒲为瑑饰示有安人之义故男执之刘氏曰璧有虚中所以受益也有循环所以勤道也治民之徳未大成而不可以忘其进则其执璧宜矣　丘氏曰圭制下方上员取象天地内有孔谓之好好有玉谓之肉肉倍好为璧好倍肉为环圭形直者为信曲者为躬
　　以禽作六挚以等诸臣孤执皮帛卿执羔大夫执鴈士执雉庶人执鹜工商执鸡【鹜音木】
　　释曰挚之言至也所执以自致瑞挚皆所以等贵贱尊卑挚必用禽者致其养也孤卿大夫士通天子诸侯之臣言凡爵名同则其挚同臣于君以挚见者受而膳之所以享臣子之奉也相见交接之始等级以定明少当事长贱当事贵也孤特立之称皮虎豹皮示服猛也帛金璧色缯也盖束帛而加之以皮羔小羊取其羣而不党跪乳而有礼欲其恭也诗曰委蛇委蛇亦羔羊之义也鴈往来顺时行列有序大夫以道进退欲其知时也雉有五彩介而守死士欲其有文而守节也鹜水鸟取其不能飞迁安其业也鸡知时而鸣工商执之欲其守时而动也　王氏曰六等之玉谓之瑞六等之禽谓之挚曰瑞曰挚有用饰者有不用饰者有用享者有不用享者六瑞则有缫籍之饰皮帛则束帛而以虎豹之皮为饰羔鴈则以缋布为饰自士执雉以下皆无饰矣以其尊卑不同故也五等诸侯有挚有享圭璧挚也玉币享也行人上云成六瑞下云合六挚圭以马璋以皮璧以帛琮以琇璜以黼郑氏谓五等诸侯享天子用璧享后用琮皆以庭实若马与皮是已自六挚以下则不用享以六瑞受而复之三帛二生一死皆受而不复故也
　　以玉作六器以礼天地四方以苍璧礼天以黄琮礼地以青圭礼东方以赤璋礼南方以白琥礼西方以璜礼北方皆有牲币各放其器之色
　　释曰刘氏曰玉者纯阳之精气而天地之至寳也将礼于天地四方而无以归其诚乃以玉作六器既象天地四方之色又拟其形以瑑之为柴槱烟燎埋沈之所用以荅其神之降飨也璧圆中虚以象天之形其色苍以象天之色此冬至郊玉也琮方八面象地之形其色黄则象地之色故夏至礼地于大社东方其帝大皥圭锐其首象出震而生物其色青则以象木之色此东郊之礼也南方其帝炎帝半圭曰璋明也象物之相见乎离赤者象火之色此南郊之礼也西方其帝少皥琥以玉刻伏虎形象威也秋之气肃白则金色此西郊之礼也北方其帝颛顼半璧曰璜黄色也象物藏于黄宫也则水之色此北郊之礼皆迎气旅上帝也刘氏曰玉作六器所以放神示之徳也牲币又放其器之色欲因其类以荅其飨也故能建神示于无形而收礼敬于色象必受其福焉　王氏曰有礼神之玉有祀神之玉以苍璧礼天至璜礼北方则是礼玉始告神时荐于神坐若书所谓植璧是也四圭无邸以祀天两圭有邸以祀地则是祀玉若书云植圭是也
　　以天产作隂徳以中礼防之
　　释曰天产者日月星辰风雨霜露之类隂徳者地之徳也地以生物为徳故曰隂徳然非以天产之物烜之润之散之濡之则物不能生非以天产作隂徳乎然物生众盛羙恶杂居非得圣人裁成辅相则陵乱无统三才不立矣故制为礼以约之中若种谷去草穿牛络马宫居粒食乃礼之本原以中礼防之者礼者不过制其过与不及使归之中而已故谓之中礼防之者若制生事祭之礼以明父子之亲辨上下等级朝觐聘问之礼以立君臣之义为养老慈幼事长使众之礼以序长幼之伦昏姻冠笄以别男女射乡食飨以正交接皆所以防之使天地万物各得其所也
　　以地产作阳徳以和乐防之
　　释曰地产地之所生之物如金石丝竹匏土革木之类八音之器虽人所制然皆地之隂徳所产也阳徳者声音是也声所以鼓动天地之气凡声阳也声而成音则为徳矣气触物而声出焉虽天籁之自鸣亦以物触之而成声圣人以地产之物吹之鼓之搏之拊之而成声非以地产作阳徳乎以和乐防之者声音虽为阳之徳然髙下清浊长短疾徐不相为用则不和矣不和则天地不位万物不得其平矣圣人作乐以宣畅其和声故制为六律六同以齐其声使清浊髙下长短疾徐合天地之自然循环不穷以和其声然后作为和乐使五声成文而不乱八音从律而不奸始也审声以气终也召气以声故鬼神虽幽可以人道接人情虽戾可以和平感万物虽逺可以声气召盖以两间声气常相随故也　按礼本乎天之自然圣人因自然之道而经制之则为礼故以天产者天以之乐由人所作圣人因声音而节制之则为乐故以地产者人以之天以之者先天也人以之者后天也故曰礼先而乐后礼典至此乃以制作礼乐之本言之
　　以礼乐合天地之化百物之产以事鬼神以谐万民以致百物
　　释曰天地之化即隂徳阳徳也百物之产即天产地产也然必礼乐以合之盖礼自隂作乐自阳来一礼一乐相须并作则天地之化以合百物之产以遂中和致而天地位万物育矣由是以事鬼神则六变而天神降八变而地示出九变而人鬼享礼仪卒度而神降之福也以谐万民合父子之亲明长幼之序四海之内合敬同爱也以之而致百物则飞潜动植各若其性凤凰来仪百兽率舞矣礼乐感应之机何其深妙若此哉其理见之乐记其制度见之大司乐
　　凡祀大神享大鬼祭大示帅执事而卜日宿眡涤濯涖玉鬯省牲镬奉玉齍诏大号治其大礼诏相王之大礼若王不与祭祀则摄位凡大祭祀王后不与则摄而荐豆笾彻大賔客则摄而载祼朝觐防同则为上相大丧亦如之王哭诸侯亦如之王命诸侯则傧【省息井反镬户郭反齍音咨】
　　释曰天神地示人鬼正所典三礼故为至大执事有职于祭者宿视涤濯谓祭之前夕躬视洗事溉祭器也玉礼神之玉鬯鬰鬯之酒也郊社有玉而无鬯宗庙有鬯而无玉始临视之祭又奉之也镬釜属牲镬在庙门之外所以省牲备熟献兼省之焉玉齍即玉敦盛黍稷器大号所以诏太祝为祝辞治大礼谓纪纲其大体也其大礼仪则诏相于王使无失礼王若有故不与祭则大宗伯代王行其礼事也大祭祀宗庙之事也荐彻豆笾王后之事不与亦宗伯摄而代之载承之以往也言酌郁鬯载璋瓉往而礼賔君无酌臣之礼故使宗伯摄酌献焉王不亲为主拜送则王也相诏王礼也出接賔曰摈入诏礼曰相朝觐防同宗伯为王相而賛王礼大丧宗伯主賛其礼哭诸侯谓薨于国为位而哭之胡氏曰周制王哭诸侯则大宗伯为上相司服为王制缌麻宰夫掌邦之吊事戒令与其币器财用是王所以懐诸侯也傧进之也郑氏曰王命诸侯将出命假祖庙立扆前南乡傧者进当命者延之命使登内史承王命以防命之降再拜稽首登受防以出此其略也封国天子大权非诸侯所得擅行焉
　　国有大故则旅上帝及四望王大封则先告后土乃颁祀于邦国都家乡邑
　　释曰大故凶灾也旅众也谓各分其类而祭之上帝四郊之五帝也四郊之帝止四时迎气之时礼之而已冬至则合祀于南郊若有凶灾则随时各祭所司权之帝以禳灾也旅四望谓五岳四渎于其地有祭夏至望祀合于大社而祭之及有凶灾则各随名山大川所在而祭之故曰旅上帝及四望郑康成以旅为合祭之名合祭只冬夏至有合祭有故则宜分祭也且旅字岂可以合字训之哉后土大社也大封则分人以土必告于社示不敢专也刘氏曰王大封诸侯则先告大社然后割其方之土白茅包而赐之俾立社于其国又随其命数颁之祀典颁祀谓颁社稷之祀典邦国诸侯也诸侯祭其境内名山大川都大都小都家采地鄙邑立社亦如邦国乡一乡也立社祀一乡之土谷之神邑自闾里以上皆谓之邑皆有社祀如州社党禜族酺是也　天尊而在上其体浑沦运转不息不可分也故惟天子得以祭之天子统天地气类相感也宗伯颁祀于邦国都家乡邑则地之祭诸侯卿大夫士庶皆得祭之盖土亲也民资生焉故皆得因其所有而祭之所以报其徳也孔子曰天子祭天地诸侯祭社稷是也
　　原曰语云明则有礼乐幽则有鬼神礼乐鬼神其宗伯之职掌与是故事不离于道而礼乐者道也五官所掌皆事也治非礼不制教非礼不立刑无礼则淫事无礼则乱宗伯所掌五礼六瑞九仪本天下之事而归于制作礼乐之功所以节其过引其不及而纳之于中者也非所以道天下之明者乎然天人之际幽明之理未尝不相感通其召变致祥捷于影响人所难知惟圣人洞于幽明之故制为天神地示人鬼之三礼以祀以祭以享而感格之作为声乐以感召之其始也以人而事天其终也天亦不违乎人至于天人合一精神流通而三才各得其所矣故五官所掌皆人也而宗伯之三礼所以理天下之幽者礼乐鬼神幽明得所此设立宗伯之本意是皆出于天叙天秩感应自然而非出于人为者也
　　小宗伯之职掌建国之神位右社稷左宗庙兆五帝于四郊四望四类亦如之兆山川丘陵坟衍各因其方释曰大宗伯曰事鬼神示而已小宗伯则建其神位即鬼神示之位也位社稷于右右隂也地道之所尊故地示居之位宗庙于左左阳也人道之所乡事死如事生之义也故人鬼居之先言地示人鬼而后及天神者内外之别也兆为坛之营域也五帝五方之帝兆之各因其方东青帝南赤帝西白帝北黒帝中央黄帝同位于南火土相生也故五帝曰四郊不言兆昊天上帝于南郊者四郊则南在其中也四望谓五岳四渎与凡名山大川之在四方者皆望而祭之四类日月星辰运行无常兆日于东郊兆月与风师于西郊兆司中司命于南郊兆雨师于北郊盖以气类为之位也王氏曰五岳四渎在地而成形故祭谓之望日月星辰在天而成象故祭谓之类凡天下之山川丘陵坟衍能兴云雨出财用也各随其所在之方而祭之其兆域不在四望之中也
　　原曰观小宗伯之为郊兆则知天地各有分祀合祀之礼后世南郊北郊之论合祀天地之非可见矣礼运曰祭帝于郊所以定天位也祀社于国所以列地利也天尊也地亲也天有四时地有四方不有合祭无以昭统体之全不有分祀无以别司权之令是故立方泽于雉门之右以祭地合岳渎而望祭之社即地也此地之合祭也立圜丘于南郊合日月星辰而类祀之此天之合祭也故曰冬至祭天于圜丘夏至祭地于方泽见于大司乐可知矣五岳河海各于其地而立兆天子巡守五岳柴望祭告此地之分祀也立四郊之兆于四方日月风雨司中司命为坛为坎而类附焉四时迎气国有大故则旅上帝及四类此天之分祀也由是观之则天地各有分合之祀社即地也经每言郊社之礼天而曰郊地而曰社所以神之也世言既有昊天与后土合祭矣又有社祭不亦异乎
　　掌五礼之禁令与其用等辨庙祧之昭穆
　　释曰五礼大宗伯司其纲若禁其不当为令其当为与其所用牲器之等则小宗伯掌之四亲之庙曰庙五世以上宜祧别立二庙以藏祧主曰祧庙故天子七庙三昭三穆与太祖之庙而七也周以文王武王亲尽不当祧宜与太祖百世不迁故立文世室武世室于祧庙之上故曰九庙昭明也穆深逺也古者庙制南为堂后为室室东户西牖室西北隅为最尊之位故太祖东向自如自始祖之后父曰昭坐北而南向子曰穆坐南而北向故父子不同列而孙附于祖则无嫌矣而生者亦因其世次以别昭穆焉
　　原曰辨庙祧之昭穆言庙复言祧者何也曰存庙曰庙毁庙曰祧祧亦有庙故守庙者名曰守祧或云祧庙在三昭三穆之外与曰刘歆云天子七庙三昭三穆与太祖之庙而七宗不在数中郑康成云后稷始封文武受命而王故三庙不毁与亲庙四而七朱子曰祧庙之主藏于太庙之东西夹室及文武世室既立为百世不迁三昭三穆之上有祧主则藏于二世室之夹室故庙数天子三昭三穆诸侯二昭二穆大夫一昭一穆士一庙然皆以天子六世而祧其主藏于夹室也窃意三年之丧达乎天子四代之祭通乎庶人君子之泽五世而斩小人之泽五世而斩庙数虽别而四亲则同别以明礼同以称情也经文有守祧之职辨庙祧之昭穆者盖北面髙曽之上一昭一穆为祧庙四亲并二祧而数之为三昭三穆也自古称髙曽祖考为五服今云天子三昭三穆则五世六世之祖当何称乎故四亲庙各藏一代之主祧庙则合凡祧主皆藏之无有五世六世各自立庙而祧主藏于夹室之礼亦无有止二昭二穆并二世室为七庙而祧主亦藏于世室之云也故无祧庙而祧主藏于太庙夹室者诸侯之礼也大夫则昭穆二代同庙士则五代同庙庶人无庙祭四代于寝夫礼有隆杀情无贵贱天下之大义也父昭子穆有常数者礼也祖功宗徳百世不毁者义也九庙之制以义起也
　　辨吉凶之五服车旗宫室之禁掌三族之别以辨亲踈其正室皆谓之门子掌其政令
　　释曰吉之五服衮冕鷩冕毳冕絺冕冕是也凶之五服谓斩衰齐衰锡衰缌衰疑衰是也有以辨之则吉服不可下僣上凶服不可重降轻也车旗宫室之等以九以七以五为节各依品秩上得兼下下不得僣上也三族父族已族子族也以父亲祖以子亲孙以三为五之谓也以祖亲曽髙祖以孙亲曽孙以五为九之谓也上杀下杀旁杀而亲疎之义尽矣正室适室门子适子以其代父当门故谓之门子掌其政令所以辨嫡庶定继袭也王氏曰古人重立嫡天子曰太子诸侯曰世子皆以嫡立也三族之嫡亦皆有嫡子在曲礼曰孤子当室名其嫡也文王世子曰正室守太庙是以正室名其嫡也此曰正室谓之门子则其重嫡之意深矣
　　原曰礼别于五自然之等实存乎其间故其度数等降之不同特辅其自然者以等之而已用等之不同有尊卑焉于是辨其庙祧之昭穆有贵贱焉于是辨其衣服车旗宫室之等有亲疎焉于是辨其三族之别故昭穆辨则尊卑明矣五服辨则情分明矣车旗宫室有禁则贵贱明矣三族之亲疎辨则爱敬兴而宗灋立矣天下之治亦曰礼以辨分明于上则道义之俗兴于下矣
　　毛六牲辨其名物而颁之于五官使共奉之辨六齍之名物与其用使六宫之人共奉之辨六彛之名物以待果将辨六尊之名物以待祭祀賔客掌衣服车旗宫室之赏赐掌四时祭祀之序事与其礼若国大贞则奉玉帛以诏号
　　释曰毛者择其毛色也辨六牲之名号与其物也颁之五官者司徒主牛宗伯主鸡司马主马及羊司冦主犬司空主豕太宰賛王牲事不奉牲在器曰齍六齍黍稷稻粱麦苽也六宫之人世妇云女宫之宿戒是也王氏曰祭祀之事莫重于牺牲粢盛牲天产也故属乎阳粢地产也属乎隂故王牵牲后荐玉齍牲必共奉于五官以五官所以续王之事而终以成外治者粢必共奉于六宫者以六宫之人所以续后之事而终之以成内治者也六彛鸡彛鸟彛彛黄彛虎彛蜼彛盛郁鬯也果与祼同将送也名既不同所用亦异故辨之六尊牺尊象尊壶尊着尊大尊山尊也王氏曰尊彛皆以用祭祀賔客于彛言果将于尊言祭祀賔客相备而已言彛祼将则尊酌献可知也衣服车旗宫室王以赏赐有功者书曰车服以庸祭之序事先后所当行之事其礼有隆杀之别大贞以事之大者而卜以贞之贞以问问以知吉凶若卜立君卜大封及迁都之类奉玉帛所以礼神号神号即太祝之六号小宗伯诏之
　　大祭祀省牲眡涤濯祭之日逆齍省镬告时于王告备于王凡祭祀賔客以时将瓉果诏相祭祀之小礼【省所景反瓉才旦反果音贯】
　　释曰充人系牲执事涤濯祭器小宗伯省之眡之饎人奉粢盛以入簠簋小宗伯逆之烹人烹牲省之时谓当祭之时备谓祭物之备小宗伯以告于王瓉天子圭瓉诸侯璋瓉祼谓以圭瓉或郁鬯而祼之也祭祀以时而授王賔客以时而授宗伯祭祀小礼未祭则诏之既祭则相之
　　凡大礼佐大宗伯赐卿大夫士爵则傧小祭祀掌事如大宗伯之礼大賔客受其将之赍
　　释曰诏相大礼者大宗伯也小宗伯但佐之而已王命诸侯则大宗伯傧故赐卿大夫爵则小宗伯傧进之也小祭祀则小宗伯専之赍持送也谓所赍来贡献之物也诸侯来朝礼毕于庙贡国所有行三享之礼以玉币致享既讫其庭实之物小宗伯受之
　　若大师则帅有司而立军社奉主车若军将有事则与祭有司将事于四望【与音预】
　　释曰有司太祝也出师立社主曰军社奉社主以行曰主车古者大师则先有事于社与庙然后载社主与迁庙之主以行故书云用命赏于祖不用命戮于社军将有事谓与敌合战也主将有事则小宗伯以当与祭于军中司马之官实典焉四望之祭则遣其所属之有司往行事焉谓军祭四望也
　　若大甸则帅有司而馌兽于郊遂颁禽大烖及执事祷祠于上下神示【甸读曰田馌于辄反】
　　释曰大甸大田猎也有司大司马之属官馌馈也谓以兽而馈四方之神也颁禽谓以予群臣禽虽多择取三十焉每等得十为三等其余以予士大夫习射于泽宫中而分之既馌兽于神乃颁于人先神后人也献神用其大故曰兽颁禽用其小故曰禽大灾水火之类执事大祝也求福曰祷报祭曰祠先王靡神不举要与民同患而已
　　王崩大肆以秬鬯渳及执事涖大敛小敛帅异族而佐县衰冠之式于路门之外及执事眡献器遂哭之卜兆甫竁亦如之既诏相丧祭之礼成而祭墓为位【渳亡婢反敛力艶反县音衰七雷反竁充芮反或读为穿】
　　释曰大肆陈尸而伸之也渳浴也以秬鬯浴尸也涖临视也异族佐敛使疏者以相助也县衰冠之式欲其制度之齐也及执事视器者执事梓匠之属至将献明器之材又献素献成皆于殡门外王不亲哭有官代之小宗伯是也卜兆卜墓之营域也甫始也竁穿地为圹皆如上哭之既坎已掩也丧祭谓虞祔以安之也檀弓曰日虞弗忍一日离也是日也以虞易奠卒哭日成事是日也以吉祭易丧祭明日祔于祖父成丘已封也天子之冡不一日而毕位坛位也谓祠后土于墓左也以为王体魄托于此地祀其神以安之也
　　凡王之防同军旅甸役之祷祀肄仪为位国有祸烖则亦如之凡天地之大烖类社稷宗庙则为位凡国之大礼佐大宗伯凡小礼掌事如大宗伯之仪
　　释曰肄习也习仪为坛位也大烖如日月食水旱地震之类合聚其神而祷祀之故曰类数者有事于神皆小宗伯为位也大礼统于尊则佐之小礼摄于已则専之非王亲行曰小礼
　　肆师之职掌立国祀之礼以佐大宗伯立大祀用玉帛牲牷立次祀用牲币立小祀用牲以嵗时序其祭祀及其祈珥【祈巨既反珥而志反】
　　释曰肆陈也国祀总鬼神示而言也大宗伯言礼之所用肆师则备陈其物以致其用故曰立佐助也大祀天地次祀日月星辰小祀司命以下玉取阳精之纯以礼神帛取人功之勤以交神牲取天产之精以事神牷色之纯者下只言牲者色不必纯也刘氏曰天神地示人鬼皆国祀也即其祀中有三等之差故以玉帛牲牷明其大小则祀典立矣每嵗四时祭祀定其先后之序祈珥旧作玑衈谓成庙而衅血之事愚谓祈者祈福珥者弭灾
　　大祭祀展犠牷系于牢颁于职人凡祭祀之卜日宿为期诏相其礼眡涤濯亦如之祭之日表齍盛告洁展器陈告备及果筑鬻相治小礼诛其怠慢者掌兆中庙中之禁令凡祭祀礼成则告事毕【职当为樴之弋反鬻音煑】
　　释曰展阅也牲之牷者谓之牺牲之纯者谓之牷牢闲也所以系牲职人谓充人及监门人也颁之使养其牲也卜日卜祭祀之日宿为期先卜祭之夕定其期及卜之时诏相其礼也粢六谷也在器曰盛谓当祭之日具其黍稷盛于簠簋以徽识表其名而告洁也又陈列祭器实之展视之而告备具也筑郁金草及祼之时煑之以和秬鬯之酒以降神也群臣行礼则相治之执事之人有怠慢者则诛责之兆四郊神位也庙七庙也掌其禁令平时不得侵犯也礼成告事毕终其礼也
　　大賔客涖筵几筑鬻賛祼将大朝觐佐傧共设匪罋之礼飨食授祭与祝侯禳于畺及郊大丧大渳以鬯则筑鬻令外内命妇序哭禁外内命男女之衰不中灋者且授之杖【罋于贡反】
　　释曰大賔客王之兄弟及公侯来朝也涖筵几司几筵设之肆师临之郁鬯郁人共之肆师鬻以和之祼则小宗伯将之肆师賛之大朝觐宗伯傧肆师为承傧也匪以实币罋以实醯醢也其事其物掌客笾人共之其所设之礼则肆师为之飨以酒饮賔食以食食賔也授祭授賔以祭食也王祭则膳夫授之賔祭则肆师授之者迎善祥禳者禳去妖气国之有有禳逺或至于五百里之畺近或至于百里之郊小祝实主其事而肆师与之偕行焉大丧大渳以鬯筑香草煑以为鬯以浴尸也序哭使相次序也外命男六卿以下也内命男朝廷卿大夫士也其妻皆为外命女内命女王之三夫人以下不中灋违升数与裁制者授之杖者丧大记曰君之丧三日予夫人杖五日既殡授大夫世妇杖四制云七日授士杖
　　凡师甸用牲于社宗则为位类造上帝封于大神祭兵于山川亦如之凡师不功则助牵主车凡四时之大甸猎祭表貉则为位【甸音田貉音陌】
　　释曰社社之名主宗迁庙之木主军旅田猎之时用牲以祭社宗行主则设其神位类造皆祭名聚其神谓之类往其所谓之造类礼依郊祀而为之封谓累土为坛也大神社及方岳也兵之所过山川皆有祭亦如之者用牲皆设神位也助助大司马也主车石主木主之车也师无功肆师助牵之恐为敌所得貉师祭也于所立表之处祭日则设神位焉陈氏曰表貉之祭其尤也貉之祭盖使有司为之而立表于阵前肆师为位甸祝掌祝号既事然后誓众而师田焉祃与貉一也
　　尝之日涖卜来嵗之芟狝之日涖卜来嵗之戒社之日涖卜来嵗之稼若国有大故则令国人祭嵗时之祭祀亦如之凡卿大夫之丧相其礼凡国之大事治其礼仪以佐宗伯凡国之小事治其礼仪而掌其事如宗伯之礼释曰尝荐新谷也芟除田草也尝新谷则曰此芟之功又卜来嵗宜芟否狝秋田也始习兵戒不虞也秋狝之日又卜来嵗有兵冦之警否社祭土神也秋祭报社之日又卜来嵗稼事之成何如夫于得也不忘失安也不忘危先王与民同吉凶之患而为之卜焉欲预知其吉凶而防之也故太卜以八命賛三兆三易三梦之占以观国家之吉凶以诏救政救政者因其事而救之非徒卜之而遂已也大故水旱荒凶也令祭者社及禜酺也王氏曰嵗时祭祀常礼也国有大故而祭非常礼也然皆待上令而后祭焉则其祀事亦有节矣记曰礼有其举之莫敢废也有其废之莫敢举也谓此矣相其礼相其适子也大夫之丧职丧掌之肆师则相主丧之礼仪也大事如朝觐防同则从其长小事则肆师専掌其礼所谓小事则専达也治谓戒令之
　　原曰礼官之纲不过吉凶賔军嘉而已其纲则大宗伯掌之其事则小宗伯治之至于节目之繁仪文之备而所以纲纪始终乎五礼者非设肆师之职以治其繁则何以周全而无憾哉故曰经礼三百曲礼三千礼有经曲之分而官有大小之辨观之宗伯肆师亦可以见矣
　　郁人掌祼器凡祭祀賔客之祼事和郁鬯以实彛而陈之凡祼玉濯之陈之以賛祼事诏祼将之仪与其节凡祼事沃盥大丧之渳共其肆器及共其祼器遂貍之大祭祀与量人受举斚之卒爵而饮之【貍与埋同斚古雅反宜作嘏字声之误也】
　　释曰郁郁金香草宜以和鬯立官主之者祭以精意玉王祼用郁鬯贵气臭也故祭有三重献之属莫重于祼以精意尤在于此也祼器谓彛及舟与瓉也天地至尊不祼而用鬯宗庙社稷山川四方祼賔客亦有祼者承賔犹敬神尊之至也和郁鬯者以所煑之郁金和秬鬯实于六彛而陈列之祼玉王用圭瓉后用璋瓉濯之以致洁陈之以备用又因以賛其事焉诏仪奉玉进祼之威仪节时之早晚也凡王及后宗伯之行祼事皆郁人沃水以盥手及洗瓉皆所以致洁敬其事也肆器陈尸之器也君设大槃造氷焉大夫设夷槃造氷焉士设牀防笫有枕此为肆器之祼器遣奠之彛与瓉也埋之于祖庙阶间明奠终于此量人制从献之膰脯王酳尸尸嘏王此其卒爵也与量人受举嘏之卒爵而饮之使执事者皆得以蒙福也
　　鬯人掌共秬鬯而饰之凡祭祀社壝用大罍禜门用瓢赍庙用脩凡山川四方用蜃凡祼事用概凡疈事用散大丧之大渳设斗共其衅鬯凡王之齐事共其秬鬯凡王吊临共其介鬯
　　释曰秬如黒黍一稃二米酿为酒使芬香条畅于上下也不和郁谓之秬鬯饰之谓设巾社壝委土为坛所以祭也大罍瓦罍也禜门风雨水旱疫厉之灾则禜祭于国门瓢赍者取甘瓠割去只以赍为尊脩蜃概散皆漆尊也脩读曰卣卣中尊也谓献象之属中尊者彛为上罍为下蜃画为蜃形概尊以朱带络腹无饰曰散是故社用罍以出于土也禜门用瓢赍中虚而善容取其质也庙享人鬼人道尚文脩则饰以彩色故用脩山川四方为国阻固扞蔽蜃外坚有阻固之义故饰以蜃凡祼必和郁鬯而多少之齐宜适平焉故罍以概络腹能平物故也疈则蜡而疈辜以祭四方百物蜡以息老物物终则无饰矣故用散与散乐散车同意也大丧大渳设斗斗所以沃尸也衅鬯衅尸以鬯酒使之香美王齐所以致洁以交神故用鬯以浴所以致其香洁介副也王吊临诸臣有副使同行天子无客礼于天下而有挚礼于鬼神天子以鬯为挚共介鬯则以介致之而已　王氏曰夫秬一稃二米天地至和之气所生名曰鬯以言和气之条畅也祼之事必以郁和鬯者以明其徳之馨香也其色黄则以明其徳之中而着乎外也先王所以承祭祀而交神明者其徳如此故郁所和鬯乃用以祼鬯人所共秬鬯不和郁者用之以陈而已郁鬯之有秬黍亦犹五齐三酒之有酒也亦反本复古不忘其初之意与
　　鸡人掌共鸡牲辨其物大祭祀夜嘑旦以百官凡国之大賔客防同军旅丧纪亦如之凡国事为期则告之时凡祭祀面禳衅共其鸡牲【嘑火吴反音呌禳如羊反】
　　释曰鸡为物至微而设官者尊祭祀必预养之也宗伯主鸡故次于此物谓毛色也辨之者阳祀用骍隂祀用黝夜嘑旦夜漏未尽鸡鸣时也呼旦以警起百官使兴也夫鸡其色有文其鸣知时文以事神时以觉人鸡之徳亦大矣用之重也宜矣四者礼之大也皆以鸡鸣为度故曰亦如之凡国事不止五事也为期为行事之时也告时告主事者行事之时也必鸡人告之以鸡知时故也凡祭祀宗庙之属也面禳四面禳祭去恶祥也衅衅门与夹室也此二者皆以鸡牲共之也
　　司尊彛掌六尊六彛之位诏其酌辨其用与其实春祠夏禴祼用鸡彛鸟彛皆有舟其朝践用两献尊其再献用两象尊皆有罍诸臣之所昨也
　　释曰尊以盛酒用以献也彛以盛鬯用以祼也六尊献尊以下六彛鸡彛以下位尊彛所陈之位诏告也告王及后与诸臣所酌为祼献者不同也用谓四时祭祀之用实谓郁鬯以实彛齐酒以实尊皆当辨之也春祭曰祀夏祭曰禴皆宗庙之祭也鸡刻鸡形鸟刻凤形于彛也二彛皆实以郁鬯待祼舟尊下台若今承槃王氏曰彛皆有舟为酒戒也盖舟能载物所受过量则有沉溺之祸朝践即朝献也曰践者言笾豆有践也献读为牺牺尊者画牛于尊腹也象尊画象也尊必两者一实醴齐王酌以为三献二实缇齐后酌以为四献再献即馈献也以序言之故曰再献象尊亦必以两者一实盎齐王酌以为五献一实缇齐后酌以为六献王之七献则牺尊之醴齐后之九献则象尊之盎齐罍所以副贰其尊也昨与酢同盖诸臣酌于罍以为九献也不言献者迟王后故曰酢也
　　秋尝冬烝祼用斚彛黄彛皆有舟其朝献用两着尊其馈献用两壶尊皆有罍诸臣之所昨也凡四时之间祀追享朝享祼用虎彛蜼彛皆有舟其朝践用两大尊其再献用两山尊皆有罍诸臣之所昨也
　　释曰斚彛画禾稼于彛秋者禾稼西成之时故用斚彛黄彛画黄目于彛郊特牲曰黄目者郁气之上尊也黄者中也目者气之清明也言酌于中而清明于外冬者万物归根复命之时蛰坏其封故用黄黄土色也曰献者言其献齐酒之物也着尊者无足着地也春耕故用牺尊夏假大故用象尊秋敛华就实故用着尊冬劳乎坎之时故用酒壶之尊藏以劳之之意时祭之外亲逺为之迁庙主追而祭之谓追享亲近为祖为考每月朔朝于庙谓之庙享虎为义兽蜼为知兽画其形于彛取其义也大尊大古之瓦尊有反本复始之义山尊画为山形致养之义
　　凡六彛六尊之酌郁齐献酌醴齐缩酌盎齐涗酌凡酒脩酌大丧存奠彛大旅亦如之【献酌献字素何反读为摩莎之莎字之误也涗舒锐反脩直歴反读为涤】
　　释曰凡言酌者谓皆泲之使可酌也祼用郁齐用之于始献故曰献酌朝践用醴齐浊用茅泲之故曰缩酌记曰缩酌用茅明酌也馈献用盎齐涗新之也以清泲之拭匀而涗之也诸臣自酢用凡酒脩治也凡酒三酒也涤酌以水和而泲之惟大事于太庙备五齐三酒存省也谓大遣时奠者朝夕乃彻也旅者大故之祭也亦存其奠彛则陈之不即彻也
　　司几筵掌五几五席之名物辨其用与其位凡大朝觐大飨射凡封国命诸侯王位设黼依依前南乡设莞筵纷纯加缫席画纯加次席黼纯左右玉几祀先王昨席亦如之【黼音斧依于岂反莞音管纷读为粉纯章允反缫读为藻】
　　释曰五几玉雕漆彤素几也五席莞缫次蒲熊席也名以命之物以色之也用谓所设之席位谓所设之次也大朝觐非常朝因防同而行朝觐之礼也大飨王与诸侯行飨礼于庙也大射王将祭祀择士射于泽宫中也封国以茅包社稷之土于其方而封之也命诸侯朝而命之列于诸侯也王位天子常位也设新设也黼状如斧其绣白黒采以绛帛为质也依状如屏风即扆也以其设于户牅之间谓之依设黼其上也依前设王席南乡向者明之义筵亦席也天子之席三重初在地者为一重谓之筵以莞为之而縁以白绣之粉加其上者谓之缫席以五采为之画云气为縁也再加其上者次席即桃枝席以黼縁也莞即管也草似兰缫即藻也削蒲蒻编以五采次以桃枝竹为席次列成文者纷如绶有文而狭者画云气黼白果采纯縁也五几莫贵于玉设于左右以为慿优至尊也郑氏曰昨读曰酢谓祭祀及王受酢之席尸卒食王酳之卒爵祝受之又酌授尸尸酢王于是席王于户内后诸臣致爵乃设席是也盖祀先王之席乃尸酢席皆如上三种也
　　诸侯祭祀席蒲筵缋纯加莞席纷纯右雕几昨席莞筵纷纯加缫席画纯筵国賔于牅前亦如之左彤几甸役则设熊席右漆几【缋胡内反彤徒冬反】
　　释曰诸侯祭祀席用蒲筵以蒲草为筵也缋纯画采色为縁也右彤几以几之雕刻者设于右莞席纷纯天子以为下筵诸侯以为上席贵贱之等也昨席诸侯酳尸尸酢主君之席摹成物体为尽不言几无几也国賔诸侯来朝孤卿大夫来聘也亦如之为筵席与纯于牅前亦如上二种席也彤丹色为饰而设于左天子设几于左右诸侯隂事尚右阳事尚左王田有司祭表貉所设席熊席以熊皮饰席几用漆几
　　凡丧事设苇席右素几其柏席用萑黼纯诸侯则纷纯每敦一几凡吉事变几凶事仍几【柏音迫萑音丸敦读曰焘】
　　释曰丧事几奠也苇似芄而麄萑似苇而细拍逼地之席诸侯则纷纯谓诸侯之柏席亦用萑但縁则用粉也敦读曰焘覆也每敦一几以其体实不同祭于庙同几精气合也变几者王祭宗庙祼于堂馈食于堂绎于祊每事易几神事尚文示新之也仍因也凶事谓几奠几朝夕相因丧事尚质也陈氏曰席莫贵于次席黼纯桃枝席也王筵莞而无蒲纯有黼而无缋诸侯筵有蒲与莞席有莞缫而无次纯有缋而无黼则害制之义故次
  </div>
  <div class="pagination">
   <a href="周礼全经释原_page11.html">
    上一页
   </a>
   <span>
    ...
   </span>
   <a href="周礼全经释原_page7.html">
    7
   </a>
   <a href="周礼全经释原_page8.html">
    8
   </a>
   <a href="周礼全经释原_page9.html">
    9
   </a>
   <a href="周礼全经释原_page10.html">
    10
   </a>
   <a href="周礼全经释原_page11.html">
    11
   </a>
   <span class="current-page">
    12
   </span>
   <a href="周礼全经释原_page13.html">
    13
   </a>
   <a href="周礼全经释原_page14.html">
    14
   </a>
   <a href="周礼全经释原_page15.html">
    15
   </a>
   <a href="周礼全经释原_page16.html">
    16
   </a>
   <a href="周礼全经释原_page17.html">
    17
   </a>
   <span>
    ...
   </span>
   <a href="周礼全经释原_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
