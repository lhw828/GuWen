<!DOCTYPE html>
<html>
<head>
    <meta charset="UTF-8">
    <title>五礼通考 - 第 252 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 252 页/共 431 页</h1>
    <div class="content">　　荐脯用笾五膱祭半膱横于上醢以豆出自东房膱长尺二寸【注脯用笾笾宜干物也醢以豆豆宜濡物也膱犹脡也祭横于上殊之也于人为缩】
　　蕙田案以上记脯醢
　　俎由东壁自西阶升宾俎脊胁肩肺主人俎脊脇臂肺肺皆离皆右体也进腠【注以骨名肉贵骨也宾俎用肩主人用臂尊宾也右体周所贵也】
　　蕙田案以上记俎
　　凡举爵三作而不徒爵凡奠者于左将举者于右众宾之长一人辞洗如宾礼【注尊之于其党】
　　蕙田案以上记行礼诸节
　　若有诸公则如宾礼大夫如介礼无诸公则大夫如宾礼【注尊卑之差】
　　【张氏尔岐曰乡射无介此以饮酒礼中之宾介明其差等也】
　　蕙田案敖继公谓此记无诸公则大夫如宾礼与经违乃记者之误盖谓此经所言遵者大夫之仪指无诸公者而言而其仪亦无异于介不得为如宾礼也然经不见如宾礼之仪而记互见之正不得以不合经疑之也又案以上记遵者诸公大夫之差
　　乐作大夫不入乐正与立者齿
　　【敖氏继公曰但云与立者齿献荐与旅皆在其中矣惟位则异】
　　蕙田案以上记大夫入节乐正立位
　　三笙一和而成声【注三人吹笙一人吹和凡四人也尔雅曰笙小者谓之和】
　　蕙田案郑注以和为笙小者敖继公郝敬谓三人吹笙一人歌以和之二説不同案尔雅释乐大笙谓巢小笙谓和既有明文陈乐书陈祥道礼书并云大者十九簧而以巢名之以其管在匏有凤巢之象也小者十三簧而以和名之以其大者唱则小者和也是小笙为和确有明徴又国语云匏竹利制又曰匏竹尚议韦昭云利制以声音调利为制议从其调利也凡匏竹之器皆取其大小相调竽箫籥管篪皆然则笙与和之相调信矣若敖氏所谓歌诗以和不知升歌之时无笙笙入之时无歌间歌亦一歌一笙无歌笙并作之事若合乐则歌者二人又不止于一和且记云歌者在上匏竹在下贵人声也则堂下安得有歌敖説非也
　　又案以上记笙
　　献工与笙取爵于上篚既献奠于下篚其笙则献诸西阶上【注奠于下篚不复用也】
　　蕙田案以上记工与笙之献
　　立者东面北上【注宾党】
　　蕙田案以上记立者之位
　　司正既举觯而荐诸其位【注荐于觯南】
　　蕙田案以上记司正荐节
　　三耦者使弟子司射前戒之【注弟子宾党之少者也前戒谓先射请戒之敖氏继公曰三耦射则在先立则居前以弟子为之者为司射当诱射也诱有教之之意故以少者为之耦而诱之不使长者嫌其待之浅也惟前戒故不待命而先俟于堂西】
　　蕙田案以上记三耦
　　司射之弓矢与扑倚于西阶之西【注便其事也】
　　蕙田案以上记司射弓矢倚扑处
　　司射既袒决遂而升司马阶前命张侯遂命倚旌【注着并行也】
　　蕙田案以上记司射司马并行
　　凡侯天子熊侯白质诸侯麋侯赤质大夫布侯画以虎豹士布侯画以鹿豕【注此所谓兽侯也燕射则张之乡射及宾射当张采侯二正而记此者天子诸侯之燕射各以其乡射之礼而张此侯则经兽侯是也由是云焉白质赤质皆谓采其地其地不采者白布也熊麋虎豹鹿豕皆正面画其头象于正鹄之处耳君画一臣画二阳奇隂耦之数也】
　　凡画者丹质【注宾射之侯燕射之侯皆画云气于侧以为饰必先以丹采其地丹浅于赤】
　　蕙田案以上记侯
　　射自楹间物长如笴其间容弓距随长武【注楹间中央东西之节也物谓射时所立处也物犹事也君子所有事也长如笴者谓从画之长短也笴矢干也长三尺与跬相应射者进退之节也间容弓者上下射相去六尺也距随者物横画也始前足至东头为距后足来合而南面为随武迹也尺二寸】
　　【郝氏敬曰物长如笴与人歩一跬相应三尺为跬六尺为歩从长半弓不言横同也其间谓两物相去中间可容弓六尺曰弓即一歩也两人丽立中空一歩以便射也左足先履物拒其外曰距右足来合曰随足迹曰武武尺有奇两足敛廹狭方可容一武也】
　　【张氏尔岐曰榭钩楹内堂由楹外虽不同皆以楹中央为东西之节注云谓射于庠恐未是】
　　序则物当栋堂则物当楣【注是制五架之屋也正中曰栋次曰楣前曰庪】
　　蕙田案以上记物
　　命负侯者由其位【注于贱者礼畧　疏司马自在己位遥命之】
　　蕙田案以上记司马命负侯之位
　　凡适堂西皆出入于司马之南唯宾与大夫降阶遂西取弓矢【注尊者宜逸由便也】
　　【盛氏世佐曰凡适堂西皆出入于司马之南盖威仪之法有不得由便者惟宾与大夫则否优尊也】
　　蕙田案以上记适堂西所由
　　旌各以其物无物则以白羽与朱羽糅杠长三仞以鸿脰韬上二寻【注杂帛为物大夫士之所建也言各者乡射或于庠或于榭无物者谓小国之州长也其乡大夫一命其州长士不命不命者无物此翿旌也翿亦所以进退众者糅者杂也杠橦也七尺曰仞八尺曰寻　疏诸侯乡大夫是大夫询众庻射于庠诸侯州长是士春秋习射于榭】
　　蕙田案以上记旌
　　凡挟矢于二指之间横之【注二指谓左右手之第二指此以食指将指挟之　疏第二指为食指左传云子公之食指动是也第三指为将指左传吴王阖庐伤将指是也】
　　蕙田案以上记挟矢之法
　　司射在司马之北司马无事不执弓【注以不主射故也】
　　蕙田案以上记司射之法司马之执弓
　　始射获而未释获复释获复用乐行之【注君子取人以渐】
　　蕙田案以上记三射之序
　　上射于右【注于右物射】
　　蕙田案以上记射位
　　楅长如笴博三寸厚寸有半龙首其中蛇交韦当【注两端为龙首中央为蛇身相交也直心背之衣曰当以丹韦为之】楅髤横而奉之南面坐而奠之南北当洗【注髤赤黑漆也】
　　蕙田案以上记楅
　　射者有过则挞之【疏司射搢扑是教射法挞犯礼之过者尚书云侯以明之挞以记之是也】
　　蕙田案以上记挞
　　众宾不与射者不降【注不以无事乱有事】
　　蕙田案以上记堂上众宾
　　取诱射之矢者既拾取矢而后兼诱射之乗矢而取之【注谓反位已礼成乃更取之不相因也　疏云不相因者既自拾取己之乗矢反位东西望讫上射乃更向前兼所诱射之矢礼以变为敬故不相因】
　　朱子曰经云后者遂取诱射之矢此注乃云反位礼成乃更进取之似相矛盾疏上射字与后者二字不相应当作下耦之下射
　　蕙田案以上记兼取诱射之矢
　　宾主人射则司射摈升降卒射即席而反位卒事【注摈宾主人升降者皆尊之也不使司马摈其升降主于射　疏司马本是司正不主射事】
　　蕙田案以上记司射摈升降
　　鹿中髤前足跪凿背容八算释获者奉之先首【注前足跪者象教榎之兽受负也】
　　蕙田案以上记鹿中
　　大夫降立于堂西以俟射【注尊大夫不使久列于射位】
　　大夫与士射纁襦耦少退于物【注不肉殊于耦耦少退下大夫也既发则然】
　　蕙田案以上记大夫立处法
　　司射释弓矢视算与献释获者释弓矢【注惟此二事释弓矢则摈升降不释】
　　蕙田案以上记司射释弓矢
　　礼射不主皮主皮之射者胜者又射不胜者降【注礼射谓以礼乐射也大射宾射燕射是矣不主皮者贵其容体比于礼其节比于乐不待中为隽也言不胜者降则不复升射也主皮者无侯张兽皮而射之主于获也尚书传曰战鬭不可不习故于搜狩以闲之也闲之者贯之也贯之者习之也凡祭取余获陈于泽然后卿大夫相与射也中者虽不中也取不中者虽中也不取何以然所以贵揖让之取也而贱勇力之取向之取也于囿中勇力之取今之取也于泽宫揖让之取也泽习礼之处非所以行礼其射又主中此主皮之射与天子大射张皮侯宾射张五采之侯燕射张兽侯】
　　朱子曰案书传之文不具盖曰取搜狩之余获陈于泽今之中者乡虽不中亦取也今之不中者乡虽中亦不取也
　　【敖氏继公曰礼射谓此篇所载与大射燕射之类是也礼射则张皮侯若采侯与兽侯而加正鹄主皮之射则不用正鹄但欲射中其皮耳此皮与所为皮侯者之皮不同盖以中甲之革为之周官云射甲革乐记云贯革之射皆指此而言也中革之甲犀兕若牛之皮也其为物坚厚惟强有力者乃能贯之故礼射则不主皮为力不同科故也胜者言又射不胜者言降文互见也主皮之射又以射与不射示荣辱亦异于礼射者也其相饮之礼有无则未闻】
　　【张氏尔岐曰不主皮当依论语作主于中而不主于贯革为确贯甲之射习战之射也其射当亦三番故胜者又射不胜者则不复射也】
　　蕙田案以上记主皮
　　主人亦饮于西阶上【疏此谓主人在不胜之党受罚爵之时也】
　　蕙田案以上记主人饮处
　　获者之俎折脊脇肺臑【注臑若骼觳之折以大夫之余体　疏上宾主人已用肩臂惟有臑及膊骼觳若脊脇骨多尊卑皆有自臑以下各得其一今郑具言之欲见科取其一不定以其若无大夫获者得臑即经所云者故臑在肺下欲见无大夫己合得若大夫一人大夫得臑获者得膊若大夫二人获者即得胳若大夫三人获者即得觳若大夫公卿更多则折之不得正体或更取余体也故郑又言折以大夫之余体也】
　　蕙田案敖继公据大射注删臑字案折谓自臑以下脊胁骨多不须折言臑于肺下者举所折之例也此特为无大夫言之也若有大夫则以大夫之余体记若云获者俎脊胁臑折肺文意更顺今其文如此欲见此俎之折于礼为宜不因大夫多而然郝氏敬盛氏世佐并不从敖氏今从之
　　东方谓之右个【注侯以乡堂为面也】
　　释获者之俎折脊胁肺皆有祭【注皆皆获者也祭祭肺也以言肺嫌无祭肺疏明记之者意见上已有肺嫌不别有祭肺故言皆有祭】
　　蕙田案以上记获者释获者俎实
　　大夫説矢束坐説之【注明不自尊别也】
　　蕙田案以上记大夫説矢束
　　歌驺虞若采苹皆五终【注每一耦射歌五终也】
　　蕙田案以上记歌之终数
　　射无算【注谓众宾继射者众宾无数也】
　　蕙田案以上记射耦无定数
　　古者于旅也语凡旅不洗不洗者不祭既旅士不入【注礼成乐备乃可以言语先王礼乐之道也疾今人慢于礼乐之盛言语无节故道古也】
　　蕙田案以上记旅及士入节
　　大夫后出【注下乡人不干其宾主之礼】主人送于门外再拜【注拜送大夫尊之也主人送宾还入门揖大夫乃出拜送之】
　　蕙田案以上记大夫出节
　　乡侯上个五寻中十尺【注上个最上幅也上幅用布四丈中方者也用布五丈今官布幅广二尺二寸旁削一寸考工记曰梓人为侯广与崇方谓中也】侯道五十弓弓二寸以为侯中【注言侯中所取数也量侯道以貍歩而云弓者侯之所取数宜用射器也正二寸者骹中之博也　疏周礼弓人云骹解中有变焉谓弓弣把中侧骨之处博二寸故于此处取数焉】倍中以为躬【注躬身也谓中之上下幅也用布各二丈】倍躬以为左右舌【注谓上个也居两旁谓之个左右出谓之舌】下舌半上舌【注半者半其出于躬者也用布三丈】
　　蕙田案以上记乡侯之度
　　箭筹八十长尺有握握素【注箭篠也筹算也八十者畧以十耦为正贵全数握本所持处也素谓刋之也刋本一肤】
　　蕙田案以上记箭筹
　　楚扑长如笴刋本尺【注刋其可持处】
　　蕙田案以上记扑
　　君射则为下射上射退于物一笴既发则答君而俟【注退于物一笴不敢与君并也答对也】君乐作而后就物君朱襦以射小臣以巾执矢以授【注君尊也不搢矢不挟矢授之稍属】若饮君如燕则夹爵【注谓君在不胜之党也宾饮君如燕宾媵觯于公之礼夹爵者君既卒爵复自酌】
　　钦定义疏自此以下数节通燕射大射言之
　　蕙田案以上记君射仪
　　君国中射则皮树中以翿旌获白羽与朱羽糅【注国中城中也谓燕射也皮树兽名以翿旌获尚文徳也】
</div>
    <div class="pagination">
<a href="五礼通考_page251.html">上一页</a><span>...</span><a href="五礼通考_page247.html">247</a><a href="五礼通考_page248.html">248</a><a href="五礼通考_page249.html">249</a><a href="五礼通考_page250.html">250</a><a href="五礼通考_page251.html">251</a><span class="current-page">252</span><a href="五礼通考_page253.html">253</a><a href="五礼通考_page254.html">254</a><a href="五礼通考_page255.html">255</a><a href="五礼通考_page256.html">256</a><a href="五礼通考_page257.html">257</a><span>...</span><a href="五礼通考_page253.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
