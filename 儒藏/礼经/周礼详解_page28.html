<!DOCTYPE html>
<html>
<head>
    <meta charset="UTF-8">
    <title>周礼详解 - 第 28 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼详解 - 第 28 页/共 28 页</h1>
    <div class="content">　　【兵不可去亦不可玩玩兵者谓之好战好战者虽治而必亡去兵者谓之忘战忘战者虽安而必危故古之制字者于弓则象弛弓之形欲有武而不用之意也从一不得已而用欲一而止之意也故三射之礼有六弓之制六弓之物有六材之用此弓人之职所以设也弓人为弓取六材必以其时与轮人所谓斩三材必以其时同意六材既聚巧者和之与轮人所谓三材既具巧者和之同意然三材指毂辐牙而言皆伐木而为之故言斩六材指干角筋胶丝漆而言各以类求而有不可斩者故言取三材为寡则具之而已故言具六材为多必取而聚之然后可用焉故言聚乃若非天时则无以备隂阳之和故斩三材取六材皆言必以其时非功巧则无以全万物之用故具三材聚六材皆言巧者和之弓以干为质以漆为文角附干以安胶得漆以完筋则施于角之外丝则用于胶之内弓所以及逺者其力在干故干以为逺弓所以疾发者其势在角故角以为疾角干资筋以为坚韧以射则中深故筋以为深三者得胶然后相合以为和故胶以为和结而固之在丝故丝以为固饰而坚之在漆故漆以受霜露六材虽取以其时苟其质不美则不足相资以为用故得此六材之全然后可以为良也】
　　凡取干之道七柘为上檍次之檿桑次之橘次之木次之荆次之竹为下凡相干欲赤黒而阳声赤黒则乡心阳声则逺根凡析干射逺者用埶射深者用直居干之道菑栗不迆则弓不发【檍于力反檿乌簟反相息亮反乡许亮反逺根之逺去声射食亦反菑侧冀反迆羊氏反】
　　【弓有六材而以干为质干以刚实为体以坚韧为用必其材之美者然后可以为良故取干有道柘之为木其刚实如石故为上竹虽刚而有节故为下檍杻也寡枝叶而多曲俗谓之牛筋则其坚可知矣檿桑山桑也国语曰檿弧箕箙则其材可以为弓也尚矣橘其皮绉而坚实木其材缜栗而劲荆类楚而可以为利凡此皆木之坚刚者然不及柘之为愈故以各序而次之凡相干者竹木之类其刚实坚韧可以为干者其材虽有七然其资气于隂阳不能无偏正之异则不可以不相也赤者阳之正色也黒者隂之正色也凡木内得隂阳之正则外应隂阳之正色赤黒则乡心者以其外之应乎内故也凡有形者击之皆有声声出于形形有隂阳则声有清浊木近本而在下则声浊而属乎隂木逺本而在上则声清而属乎阳阳声则逺根者以其实逺于本而清故也凡析干者既相之而得其材之美然后可以析之而为弓之干故析干次于相干之后夫曲直者木之刑审曲面埶者工之能用埶者取其木之曲也用直者取其木之直也用其木之曲则往体多而来体寡故利于射逺若夹庾之类是也用其木之直则往体寡来体多故利于射深若王弧之类是也故曰射逺者用埶射深者用直既有以析干然后可以居干析干所以分其材居干所以处其材居干必由其木之理则所谓居干之道也菑如菑畬之菑谓加功以治之也栗如榛栗之栗谓紧密而不纵也不迆谓无邪行絶理也方其以锯析干入而居其材之中加功以治而且致其紧密行不邪理不絶则弓之发伤无自而起矣故曰菑栗不迆则弓不发弓人之于干取之而后相相之而后折析之而后居此为弓之序也】
　　凡相角秋閷者厚春閷者薄稺牛之角直而泽老牛之角紾而昔疢疾险中瘠牛之角无泽角欲青白而丰末夫角之本蹙于而休于气是故柔柔故欲其埶也白也者埶之徴也夫角之中恒当弓之畏畏也者必桡桡故欲其坚也青也者坚之徴也夫角之末逺于而不休于气是故脃脃故欲其柔也丰末也者柔之徴也角长二尺有五寸三色不失理谓之牛戴牛【紾徒展仄夫音扶蹙子六反乃老反休音煦畏乌回反逺去声脃七嵗反】
　　【秋万物揫敛而坚成之时故其角厚春万物发生而未就之时故其角薄稺牛方少而血气刚则角之文正直而润泽老牛已疾而血气衰则其文粗紾而交杂牛多疾则角里伤牛瘠瘦则角不滋则相角者必辨而知之也角欲青白而丰末者青白言其色之善丰末言其质之厚白者埶之验青者坚之验丰末者柔之验白西方之隂也惨而不舒则多曲而不直故白所以为埶之验青东方之阳也直而刚强则多坚而不脃故青所以为坚之验角之埶有三曰角本曰角中曰角末角之本蹙于而休于肉之气故柔柔无力故欲其埶曲角之中常当弓之畏畏曲必桡桡则发伤故欲其坚韧角之末逺于而不休于肉之气故脃脃则易折故欲其温柔角长二尺有五寸三色不失理谓之牛戴牛者二尺五寸之长可谓极矣三色者本白中青末丰也角之材莫善于此得其角则可以直一牛故曰牛戴牛】
　　凡相胶欲朱色而昔昔也者深瑕而泽紾而抟亷鹿胶青白马胶赤白牛胶火赤防胶黒鱼胶饵犀胶黄凡昵之类不能方【抟徒丸反昵女乙反】
　　【凡相胶以纯赤为上又欲其文之交错故曰朱色而昔深班而泽者言其表里皆有文而其色润泽也紾而抟亷言其文之粗紾且圜而亷利也自鹿胶青白已下至于犀胶黄凡六等惟牛胶火赤则所谓朱色也其余皆非纯赤则不及牛胶为善矣胶或用皮或用角或用膘如鹿胶所谓用其角也如鱼胶所谓用其膘也如马牛犀防所谓用其皮也凡昵之类不能方者郑氏以昵为脂膏防败之防亦粘也然则凡脂膏防败者虽非可用以粘安能比方六胶之用哉夫胶以水润以火镕防之类非不能粘特不可以为久也此所以不能方乎六胶矣】
　　凡相筋欲小简而长大结而泽小简而长大结而泽则其为兽必剽以为弓则岂异于其兽筋欲敝之敝漆欲测丝欲沈得此六材之全然后可以为良【剽芳妙反敝婢世反凡相筋以条直滋润为上简言条直泽言滋润筋之小者贵乎条直而长筋之大者贵乎稹密而润筋既如此则其兽可知度以为兽则其性必剽疾矣以之为弓又岂异于其兽哉筋欲敝者葢筋生则硬熟则耎以物击嚼之欲其劳敝而熟然后可用故曰敝之敝漆欲测者取其清也丝欲沈者取其实也干也角也胶也筋也漆也丝也凡此六材皆弓之用也六材皆全则尽善备矣而无庛以之为弓必调而后可以为良矣故曰得此六材之全然后可以为良】
　　凡为弓冬析干而春液角夏治筋秋合三材寒奠体冰析灂冬析干则易春液角则合夏治筋则不烦秋合三材则合寒奠体则张不流冰析灂则审环春被则一年之事【液音亦奠音定灂子召反易以豉反】
　　【夫材美工巧不得天时则不可以为良故弓有六材而治之各以其时也干欲坚而贞固故冬析之角欲和而温柔故春液之弓欲散而解缓故夏治之胶漆丝三者欲其成就而充实故秋合之寒奠体者弓往来之体也必于寒而奠之则弓体用胶至冬坚而牢故也冰析灂者漆之灂也必于冰而析之则漆灂欲其不动故也冬析干则易者于干坚之时而析之则其埶和易也春液角则合者于角和之时而液之则其气浃洽也夏治筋则不烦者于筋散之时而治之则其理不乱也秋合三材则合者于成材之时而合之则其质不相离也寒奠体则张不流者体已完则不复有流移冰析灂则审环者灂已环则不复有鼓动也春被则一年之事者被于春一朞之久而后可用也弓人之为弓治六材各以其时者如此又加之以材美工巧其为弓也又安有不良者哉】
　　析干必伦析角无邪斵目必荼斵目不荼则及其大脩也筋代之受病夫目也者必强强者在内而摩其筋夫筋之所由幨恒由此作故角三液而干再液厚其帤则木坚薄其帤则需是故厚其液而节其帤约之不皆约疏数必侔【荼音舒幨昌廉反帤女居反需人兖反数音朔侔莫侯反】
　　【析干必伦欲其顺理也析角无邪欲其适正也斵目必荼欲其徐也质干本乎自然此干所以欲其顺理角长而三色不失理此角所以欲其适正攻坚木者先其易而后其节目此斵目所以欲其徐斵木不徐则及其大脩也筋代之受病者脩言久也葢斵目不徐则其功麄而不精筋虽与干为力反为节目所摩啮而筋反受其病也目也者必强强者在内而摩其筋夫筋之所由幨常由此作者葢节目刚强而筋柔筋攻刚强而摩柔弱则以筋有幨絶之患作于此矣斵木者其可遽乎角三液而干再液者液谓以火治之使其液作而耎角则以火灸而治之欲其和也故三液干则以火揉而治之欲其坚也故再液厚其帤则木坚薄其帤则需者帤谓弓中禆也弓干析木为之而必用禆者欲其调适也裨厚则过乎刚故木坚禆薄则过乎柔故木需厚其液而节其帤者液既厚则治之为多也帤既节则厚薄适均也约之不皆约疏数必侔者约谓以丝筋束之也其约之多少必期于稀疏之均也】
　　斵挚必中胶之必均斵挚不中胶之不均则及其大脩也角代之受病夫懐胶于内而摩其角夫角之所由挫恒由此作【挫子卧反】
　　【挚之言致也上下如一谓之中多寡适于匀之谓均斵致其干欲上下如一故必中此言斵干之善也施胶欲多寡适于匀故必均此言施胶之善也斵挚不中胶之不均则及其大脩也角代之受病者内之不治则病自外发也干懐胶于内而摩其角久则角挫而受其病然则角之伤于外常作于此矣】
　　凡居角长者以次需恒角而短是谓逆桡引之则纵释之则不校恒角而达辟如终绁非弓之利也【恒古邓反校古卯反辟音譬绁息列反】
　　【弓隈谓之需弓梢谓之箫角长者居隈则角之短者居梢矣角不可失之长亦不可失之短充其两旁而不及两端故曰恒角而短不独充于两旁而又过于两端故曰恒角而逹恒竞也竟其角而失之短故是谓逆桡言其力之不足而反桡也竟其角而失之达故譬如终绁言其送矢不疾若见绁于弓防也引之则纵释之则不校者纵言引其而力弗迨也校疾也言舍其而势不急也此其所以非弓之利也】
　　今夫茭解中有变焉故校于挺臂中有柎焉故剽恒角而达引如终绁非弓之利【茭户卯反解戸卖反柎芳辅反引音譬】
　　【茭谓弓隈与箫相接也解谓接中也二者用力有变异则弓之势有校疾故曰茭解中有变焉故校挺直也柎侧骨也弓之直臂乃弓把也两把有侧骨以为之柎则弓之势剽疾故曰于挺臂中有柎焉故剽变譬言引字之误】
　　挢干欲孰于火而无赢挢角欲孰于火而无燂引筋欲尽而无伤其力防胶欲孰而水火相得然则居旱亦不动居湿亦不动苟有贱工必因角干之湿以为之柔善者在外动者在内虽善于外必动于内虽善亦弗可以为良矣【挢居兆反燂音潜防章吕反】
　　【干以坚为贵治之而赢则过孰而失之勤故挢干欲孰于火而无赢角以和为贵治之而燂则炙烂而失之脆故挢角欲孰于火而无燂所谓角三液而干再液者凡以此故也筋以缓治之则力无损故引筋欲尽而无伤其力胶以和济之则气必相入故防胶欲孰而水火相得四者之材不失之过刚则阳不能胜故居旱亦不动不失之过柔则隂不能胜故居湿亦不动柔则不孰于火不孰于火则不坚故善者虽在外而内之动也必矣又安可以为良哉】
　　凡为弓方其峻而髙其柎长其畏而薄其敝宛之无已应下柎之弓末应将兴为柎而发必动于閷弓而羽閷末应将发【畏乌回反敝必世反宛于阮反羽音户】
　　【峻弓箫也柎侧骨也当弓之曲谓之隈人所握持谓之敝峻方则不欲其圜推髙则不欲其卑畏长则不欲其短敝薄则不欲其厚有是四美引之不休常应而无已则弓之良也下柎之弓末应将兴者末谓箫也弓柎苟卑箫应则将发动兴谓发动也为柎而发必动于閷閷谓接中也柎之与閷相为体用柎既发则閷欲无动不可得也弓而羽閷末应将发者鸟所以飞扬者羽羽有二焉羽閷谓两接中俱动也两接中俱应箫应则角干亦随之而发作矣】
　　弓有六材焉维干强之张如流水维体防之引之中参维角防之欲宛而无负引之如环释之无失体如环材美工巧为之时谓之参均角不胜干干不胜筋谓之参均量其力有三均均者三谓之九和【防直庚反胜音升弓有六材而干以为逺角以为疾独处于六材之先则干角无为而六材之急用也其言苟有贱工必因角干之湿以为之柔独言角干亦以此也故曰弓有六材维干强之张如流水又曰维角防之欲宛而无负引之如环葢弓以干为质以角附干为安二者之材尤宜慎择也夫顺流而不逆者莫如水周运而无端者莫如环维干强之则弓之质坚张如流水则弓之体调质坚则无句弊体调则无难易此所以张之则知如水之顺流也维体防之引之中参者谓内之于檠中以定其体而防深浅之所止体定张之居一尺引之又二尺也维角防之防读为牚谓角以附干而拄之也附干而拄之凡以助干而为疾则欲其宛顺而无辟戾之患故曰欲宛而无负惟其宛而无负故引其弓而无难易有似乎环之周运矣非特引而张之如环及其释而弛之其体又如环则弓无弛张之患此角所以附干而有疾之效也材美工巧为之时谓之三均者材也工也时也三者平之至角不胜干干不胜筋谓之三均者角也干也筋也三者平之至也量其力有三者若干胜一石加角而胜二石被筋而胜三石者平之至也三均者三而皆为平之至也此所以谓之九和也】
　　九和之弓角与干权筋三侔胶三锊丝三邸漆三斞上工以有余下工以不足【侔莫侯反锊色劣反邸丁礼反斞羊主反】
　　【弓之和以角干为主以干材为附角与干权言其等也筋三侔言筋与角干相等也胶三锊言胶与角干相锊也丝三邸则取其有所抵之意漆三斞则取其有所受之意上工巧矣故和以是而有余下工拙矣故和以是而不足】
　　为天子之弓合九而成规为诸侯之弓合七而成规大夫之弓合五而成规士之弓合三而成规【合音阁】
　　【凡为弓其材刚直则往体寡来体多而句之势为少其材柔弱则往体多来体寡而句之势为多天子诸侯之弓必合九合七而成规以其材之刚直而其句为少故所合者众而后其体圜也大夫士之弓必合五合三而成规以其材之柔弱而其句为少故所合者寡而后其体圜也司弓矢掌六弓者也各以其数合之成规而已弓人为弓者也故自天子至士之弓皆言为焉为之而成规其亦审曲面势之巧欤】
　　弓长六尺有六寸谓之上制上士服之弓长六尺有三寸谓之中制中士服之弓长六尺谓之下制下士服之【凡为弓必与人相称人之形貌不同故弓之等制不一其长短则以三寸为差六尺有六寸之弓其长之制为上而上士称此故使上士服之六尺有三寸之弓其长之制为中而中士称此故使中士服之六尺之弓其长之制为下而下士称此故使下士服之】
　　凡为弓各因其君之躬志虑血气丰肉而短寛缓以荼若是者为之危弓危弓为之安矢骨直以立忿埶以奔若是者为之安弓安弓为之危矢其人安其弓安其矢安则莫能以速中且不深其人危其弓危其矢危则莫能以愿中【中丁仲反】
　　【射之道其中在巧其至在力巧存乎志虑力出乎血气射者志虑血气之所寓焉者也人之躬有长短志虑有缓急血气有强弱故为弓者必因之也且射者必内志正外体直然后持弓矢审固而可以观德焉苟不因其志虑则志虑不和于心内志其能正乎苟不因其血气则血气有不调于体外体其能直乎为弓者各因君之躬志虑血气者凡以此也丰肉而短骨因以立所谓躬有长短也寛缓以荼忿埶以奔所谓志虑有缓急血气有强弱也危言疾也安言舒也为弓者必因其人亦在损其赢以济不足而已故为之危弓而使丰肉而短寛缓以荼者服之为之安弓而使骨直以立忿埶以奔者服之凡此皆损赢以济不足者也然危弓为疾矣不辅以安矢则太疾而过故危弓为之安矢安弓为缓矣不辅以危矢则太缓而不及故安弓为之危矢人与弓矢皆安言三者之舒也人与弓矢皆危言三者之疾也三舒则一于缓缓则矢行而不及故莫能以速中三疾则一于急急则矢行而太过故莫能以愿中上言速则知下之为迟下言愿则知上之为暴】
　　往体多来体寡谓之夹臾之属利射侯与弋往体寡来体多谓之王弓之属利射革与质往体来体若一谓之唐弓之属利射深【夹古洽反防音庾】
　　【体者往来之埶也往多来寡则其体曲此夹庾之弓也所谓合五而成规也往寡来多则其体直此王弧之弓也所谓合九而成规者也往来若一则其体得曲直之中此唐大之弓也所谓合七而成规者也夹弓庾弓以授射豻侯鸟兽者故曰利射侯与弋王弓弧弓以授射甲革椹质者故曰利射革与质唐弓大弓以授学射者劳者故曰利射深司弓矢掌六弓则辨其弓之物故王弧之属以名言之弓人为弓则辨其弓之质故往来之属以体言之】
　　大和无灂其次筋角皆有灂而深其次有灂而疏其次角无灂合灂若背手文角环灂牛筋蕡灂麋筋斥蠖灂和弓摩【蕡扶文反斥音尺蠖杠缚反】
　　【大和无灂言九和之弓六材皆善而无漆灂也其次筋角皆有灂而深言在背之筋在隈之角皆有漆灂然深在中央而两旁无有也其次有灂而疏言两旁不皆有也其灂特疏而已其次角无灂言隈虽无之而箫与背皆有之也合灂若手背文者言弓之表里漆灂相合之地若人合手而背上文之相应也角环灂言隈里之文有如环之圜也牛筋蕡灂言背里之文有如蕡之实也麋筋斥蠖灂言背里之文有如斥蠖之屈也和弓摩者谓调和其弓而拂摩之以待用也大射礼曰小射正授弓大射正以袂顺左右隈上再下一其摩之谓与】
　　覆之而角至谓之句弓覆之而干至谓之侯弓覆之而筋至谓之深弓
　　【详察谓之覆极善谓之至覆之而角至则角独善而已筋干有未善也夫角所以为疾干不善则不能逺筋不善则不能深其质柔弱而不刚直故谓之句弓司弓矢曰句者谓之弊弓是也覆之而干至则干又善而筋未善也角与干善则矢疾而逺可以射侯故谓之侯弓覆之而筋至则非特角与干善而筋又善也则疾而逺又中深焉故谓之深弓句弓言其体之曲而不若侯弓之能逺侯弓言其材之逺而不若深弓之为善故其序如此弓有六材而独言角干筋者葢六材以角干筋为主而胶丝漆则为之辅而已然则角干筋于弓之材为急胶丝漆于弓之材为缓为弓者宜致详于材之急者而材之缓者斯从之矣古人所以冬析干春液角夏治筋至于合三材则一于秋者亦以此也】

　　周礼详解卷四十
</div>
    <div class="pagination">
<a href="周礼详解_page27.html">上一页</a><span>...</span><a href="周礼详解_page23.html">23</a><a href="周礼详解_page24.html">24</a><a href="周礼详解_page25.html">25</a><a href="周礼详解_page26.html">26</a><a href="周礼详解_page27.html">27</a><span class="current-page">28</span>
    </div>
    <div class="pagination"><a href="index.html">返回目录</a></div>
</body>
</html>
