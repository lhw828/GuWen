<!DOCTYPE html>
<html>
<head>
    <meta charset="UTF-8">
    <title>五礼通考 - 第 269 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 269 页/共 431 页</h1>
    <div class="content">　　蕙田案自熙宁改制以后仪礼久不立于学官士子所习者惟周礼礼记耳以经文较之他经为繁习者寖少故有是命至仪礼乃礼之本经汉魏以来専门讲授代有其人自王安石废罢仪礼迄于南渡遂不复立朱子虽有乞修三礼劄子当时亦不能用非朱子勉斋信斋诸公力扶絶学礼教何由大明乎
　　自经赋分科声律日盛帝尝曰向为士不读史遂用诗赋今则不读经不出数年经学废矣二十七年诏复行兼经如十三年之制内第一大小经义各减一道如治二礼文义优长许侵用诸经分数时号为四科旧蜀士赴廷试不及者皆赐同进士出身帝念其中有俊秀能取高第者不宜例置下列至是遂谕都省寛展试期以待之及唱名阎安中第二梁介第三皆蜀士也帝大悦
　　二十九年孙道夫在经筵极论四川类试请托之弊请尽令赴礼部帝曰后举但当使御史监之道夫持益坚事下国子监祭酒杨椿曰蜀去行在万里可使士子涉三峡冒重湖邪欲革其弊一监试得人足矣遂诏监司守倅宾客力可行者赴省余不在遣中是嵗四川类省试始従朝廷差官
　　三十一年礼部侍郎金安节言熙宁元丰以来经义诗赋废兴离合随时更革初无定制近合科以来通经者苦赋体雕刻习赋者病经防渊防心有弗精智难兼济又其甚者论既并策问大寡议论器识无以尽人士守注史学尽废此后进往往得志而老生宿儒多困也请复立两科永为成宪従之于是士始有定向而得専所习矣既而建议者以为两科既分解额未定宜以国学及诸州解额三分为率二取经义一取诗赋若省试则以累举过省中数立为定额而分之诏下其议然竟不果行
　　孝宗初诏川广进士之在行都者令附试两浙转运司柯氏宋史新编乾道初苖昌言奏言祖宗増置制科其立法寛故得士广请间嵗下诏于正文出题不得用僻书注疏追复天圣十科以广荐之路下廷臣杂议皆曰注疏诚可略科目不必广天下之士屛处山林侍従之臣岂能悉知遂如国初之制止令监司守臣解送宋史选举志帝欲令文士能射御武臣知诗书命讨论殿最之法淳熙二年御试唱第后二日御殿引案文士詹骙以下一百三十九人射艺翌日又引文士第五甲及特奏名一百五十二人其日进士具襴笏入殿起居易戎服各给箭六弓不限斗力射者莫不振厉自献多命中焉天子甚悦凡三箭中帖为上等正奏第一人转一官与通判余循一资二箭中为中等减二年磨勘一箭中帖及一箭上垜为下等一任回不依次注官上四甲能全中者取防第五甲射入上等注黄甲余升名次而已特奏名五等人射艺合格与文学不中者亦赐帛蕙田案进士于御试后校射惟见于此葢是时孝宗鋭意兴复欲以此鼔励人材耳终宋之世仅光宗绍熙元年再举此制
　　柯氏宋史新编淳熙四年议者谓制科惟六论一为难号曰过阁若罢注疏取四通则其选轻矣乃诏六论増五通为合格始命官糊名誊录如故事试院言文卷多懵论目有仅及二通者帝命赐束帛罢归
　　文献通考淳熙十一年诏罢注疏出题于是郡国举庄治滕试六论皆四通而考官顔师鲁以其文理平凡不应近制又罢之自是缙绅重于特举山林耻于自耀褎然而起者鲜矣
　　蕙田案宋之制科号曰大科东都自景徳后兴废不常其所得士见于史者富弼王安国以茂材异等王曙呉育孙仅苏绅夏竦呉奎张方平钱彦远钱明逸钱藻苏轼苏辙以贤良方正范百禄以才识兼茂然入第三等唯呉育苏轼二人其举制科之人又多系京朝官有出身者惟高蹈邱园沈沦草泽茂材异等三科以待布衣应诏者耳南渡以后嵗下贤良之诏所得仅胡铨李垕二人垕又以布衣举非东都故事也
　　十一年进士廷试不许见烛其纳卷最后者降黜之旧制廷试至暮许赐烛然殿深易闇日昃已烛出矣凡赐烛正奏名降一甲第五甲降充本甲末名特奏名降一等第五等与摄助教凡试艺于省闱及国子监两浙转运司者皆禁烛其他郡国率达旦乃出
　　十月太帝博士倪思言举人轻视史学请谕春官凡课试命题杂出诸史无所拘忌考覈之际稍以论策为重毋止以初定去留従之
　　蕙田案倪思之言则宋时固己有重初而轻论策之弊葢既以经义诗赋为第一则主司所取士子所趋自不无偏重之处积渐使然古今一辙也
　　十四年御试正奏名王容第一时帝策士不尽由有司是举容本第三亲擢为榜首翰林学士洪迈言贡举令赋限三百六十字论限五百字今经义论策一道有至三千言赋一篇防六百言寸晷之下唯务贪多累牍连篇何由精妙宜俾各遵体格以返浑淳
　　朱子贡举私议古者大学之教以格物致知为先而其考校之法又以九年知类通达强立不返为大成今乐经亡而礼经阙二戴之礼己非正经而又废其一经之为教已不能备而治经者类皆舍其所难而就其易仅窥其一而不及其余若诸子之学同出于圣人诸史则该古今兴亡治乱得失之变皆不可阙者而学者一旦岂能尽通若合所当读之书而分之以年使之各以三年而共通其三四之一凡易诗书为一科而子年午年试之周礼仪礼及二戴记为一科而卯年试之春秋及三为一科而酉年试之义各二道诸经皆兼大学论语中庸孟子义一道论则分诸子为四科而分年以附焉诸史则左国语史记两汉为一科三国晋书南北史为一科新旧唐书五代史为一科时务律歴地理为一科以次分年如经子之法试策各二道又使治经者各守家法荅义者必通贯经文条举众説而断以己意有司命题必依章句如是则士无不通之经史而皆可用于世矣
　　光宗初以省试春浅天尚寒遂展至二月朔日殿试于四月上旬
　　绍熙元年仍按射不合格者罢赐帛
　　柯氏宋史新编宁宗初韩胄禁伪学司考校者移檄令自署非伪学乃许试文稍涉道学者辄黜
　　宋史选举志庆元四年以经义多用套类父子兄弟相授致天下士子不务实学遂命有司六经出题各于本经摘出两段文意相类者合为一题以杜挟册讐伪之计
　　蕙田案明制春秋取经事相类者二事为一题谓之合题葢本于此
　　嘉泰元年起居舍人章良能陈主司三弊一曰沮斥词赋太甚既暗削分数又多置下陈二曰假借春秋太过诸处解榜多寘首选三曰国史实录等书禁民私蔵惟公卿子弟因父兄得以窃窥冒禁写而有司乃取本朝故事蔵匿本末发为策问寒士无由尽知命自今诗赋纯正者寘之前列春秋唯卓异者寘高等余当杂定策题则必明白指问
　　旧制秋贡春试皆置别头以待举人之避亲者自缌麻以上亲及大功以上婚姻之家皆牒送惟临轩亲试谓之天子门生虽父兄为考官亦不避嘉定元年始因议臣有请命朝官有亲属赴廷对者免差充考校蕙田案唐时别头试惟礼部试有之宋则秋贡春试皆置别头以待举人之应回避者惟廷试则否至是令京朝官有亲姻赴廷对者免其差充考官则制愈宻矣
　　柯氏宋史新编理宗朝科目之弊曰义曰换卷曰易号曰卷子出外曰誊录灭裂宝庆二年诏防戢焉蕙田案科之弊大率尽此数端而宋末固己有之
　　理宗尝阅累朝名臣奏议独善程颢颐兄弟所论取士之法景定五年诏三省参酌于进士举之外崇经术考徳行立为一代之典时贾似道当国亦徒为空言而已度宗即位似道复立法凡试士置籍书其乡贯姓名年代妻室于科举条制结勘无碍方许纳卷覆试之日露体索怀挟边事方殷漫不加意而以科举累士人识者嗤之
　　蕙田案理度之世科举之弊极矣士子之奸伪日益滋有司之防范日益宻而朝廷所命以衡校者又复不得其人一时有缪种流之语史志所载科条例极为详备大抵有防弊之名无得士之实今俱従畧
　　宋史选举志理宗嘉熙三年臣僚奏词科实代王言久不取人日就废弛葢试之太严故习之者少今欲除博学宏词科従旧三嵗一试外更降等立科止试文辞不责记问命题止分两引试须有出身人就礼部投状献所业如试教官例每一嵗附铨闱引试惟取合格不必拘额中选者与堂除教授已系教官资序及京官不愿就教授者京官减磨勘选人循一资他时北门西掖南宫舍人之任则择文墨超卓者用之其科目则去宏博二字正称词学科从之淳祐初罢景定二年复嘉熙之制
　　右宋取士















　　五礼通考卷一百七十四
<经部,礼类,通礼之属,五礼通考>
　　钦定四库全书
　　五礼通考卷一百七十五
　　刑部尚书秦蕙田撰
　　嘉礼四十八
　　学礼
　　辽史圣宗本纪统和六年诏开贡举
　　兴宗本纪重熙五年十月御元和殿以日射三十六熊赋幸燕诗试进士于廷赐冯立赵徽四十九人进士第遂大宴御试进士自此始
　　蕙田案辽史不志选举故其立法规制莫得而详然以诸帝本纪攷之犹畧可见其科或比年一举或间一年或间二年或间三年初无定期统和设科之始嵗放进士不过一二人或四五人道宗以后进士多者百余人少亦七八十人亦无定额也
　　金史选举志金设科皆因辽宋制有词赋经义策试律科经童之制海陵天徳三年罢策试科世宗大定十一年剏设女真进士其初但试策后増试论所谓策论进士也明昌初又设制举宏词科以待非常之士故金取士之目有七焉其试词赋经义策论中选者谓之进士律科经义中选者曰举人
　　蕙田案唐宋时凡举进士及诸科者皆得称举人举人者州郡所举之人如谒选于吏部者谓之选人耳非以为出身之名也金时以词赋经义者曰进士以律科中选者曰举人于是举人遂为一定之名然与后世之举人亦有别
　　凡诸进士举人由乡至府由府至省及殿廷凡四试皆中选则官之至廷试五被黜则赐之第谓之恩例又有特命及第者谓之特恩恩例者但考文之髙下为第而不复黜落凡词赋进士试赋诗策论各一道经义进士试所治一经义论策各一道其设也始于太宗天会元年十一月时以急欲得汉士以抚辑新附初无定数亦无定期故二年二月八月凡再行焉五年以河北河东初降职员多阙以辽宋之制不同诏南北各因其素所习之业取士号为南北选熙宗天眷元年五月诏南北选各以经义词赋两科取士海陵庶人天徳二年始増殿试之制而更定试期三年并南北选为一罢经义策试两科専以词赋取士贞元元年定贡举程试条理格法正隆元年命以五经三史正文内出题始定为三年一辟大定四年勅宰臣进士文优则取勿限人数十八年谓宰臣文士有偶中魁选不问操履而辄授翰苑之职如赵承元朕闻其无士行果败露自今榜首先访察其乡行可取则授以应奉否则従常调十九年谓宰臣曰自来御试赋题皆士人尝拟作者前朕自选一题出人所不料故中选者多名士而庸才不及焉是知题难则名儒亦擅题易则庸流易侥幸也平章政事唐古安礼奏曰臣前日言士人不以策论为意者正为此耳宜各通考选文理俱优者上曰并答时务策观其议论材自可见卿等其议之二十二年谓宰臣曰汉进士魁例授应奉若行不副名不习制诰之文者即与外除二十八年复经义科章宗明昌元年正月言事者谓举人四试而乡试似为虚设固当罢去其府会试乞十人取一人可以羣经出题而注示本上是其言诏免乡试府试以五人取一人仍令有司议羣经出题之制有司言以六经十七史孝经论语孟子及荀老子内出题皆命于题下注其本又谕有司曰举人程文所用故事恐考试官或遽不能忆误失人材可自注出处注字之误不在涂注乙之数
　　蕙田案金初进士举人皆四试试于州县曰乡试试于京府曰府试试于礼部曰会试试于殿廷曰御试所谓府试即今之乡试是也唐宋以试礼部为省试至是始有会试之名及明昌初罢乡试之法惟有府试省试御试元明以来皆因之
　　又案金制考官于经史出题皆于题下注本示之则士子得尽心于作文而题指不致舛误又举人试文所用故事许自注出处则试官不致失于记忆屈抑人才兼可以察士人学问之根柢皆良法也
　　明昌二年勅官或职至五品者直赴御试六年言事者谓学者率恃有司全注本以示之故不勉读书乞减子史注本之制又经义中选之文多肤浅乞择学官及本科人充试官省臣谓若不与本恐硕学者有偶忘之失可令但知题意而已遂命择前经义进士为众所推者才识优长者为学官遇差考试官之际则验所治经参用词赋进士题注本不得过五十字经义进士御试第二试论日添试策一道承安四年上谕宰臣曰一放二状元非是后廷试令词赋经义通试时务策止选一状元余虽有明经法律等科止同诸科而已至宋王安石为相作新经始以经义取人且词赋经义人素所习之本业策论则兼习者也今舍本业取兼习恐不副陛下公选之意遂定御试同日各试本业词赋依旧分立甲次第一名为状元经义魁次之恩例与词赋第二人同余分为两甲中下人并在词赋之下蕙田案一放二状元以下四十二字系章宗谕宰臣之词至宋王安石为相以下则有司所议之词中间必有脱文
　　五年诏考词赋官各作程文一道示为举人之式试后赴省蔵之
　　蕙田案考试官撰程文始见于此前明亦多有之
　　张行简转对言拟作程文本欲为考试之式今会试考试官御试读卷官皆居显职擢第后离笔砚久不复常习今临试拟作之文稍有不工徒起谤议诏罢之泰和元年平章政事圗克坦镒病时文之弊言诸生不穷经史唯事末学以致志行浮薄可令进士试策日自时务策外更以疑难经防相参为问使发圣贤之防防古今之事变诏为永制宣宗贞祐二年御史台言明年省试以中都辽东西北京等路道阻宜于中都南京两处试之三年谕宰臣曰国初设科素号严宻今闻会试至于杂坐諠哗何以防弊命治考官及监察罪兴定二年又谓宰臣曰従来廷试进士日晡后即遣出宫恐文思迟者不得尽其才令待至暮五年省试经义进士考官于常格外多取十余人上命以特恩赐第又命河北举人今府试中选而为兵所阻者免后举府试
　　策论进士选女真人之科也始大定四年世宗命颁行女直大小字所译经书每穆昆选二人习之寻欲兴女直字学校明安穆昆内多择良家子为生诸路至三千人九年选异等者得百人荐于京师廪给之命
　　缔达教以古书作诗策后复试得圗克坦镒以下三十余人十一年始议行策选之制至十三年始定每策一道以五百字以上成免乡试府试止赴会试御试且诏京师设女真国子学诸路设女真府学拟以新进士充教授以教士民子弟之愿学者俟行之久学者众则同汉进士三年一试之制乃就悯忠寺试中选者得圗克坦镒以下二十七人十六年命皇家两従以上亲及宰相子直赴御试皇家袒免以上亲及执政官之子直赴会试二十年定制今后以策诗试三策用女真大字诗用小字程试之期皆依汉进士例省臣奏汉人进士来年三月二十日乡试八月二十日府试次年正月二十日会试三月十二日御试勅以来年八月二十五日于中都上京咸平东平府等路四处府试余従前例二十八年谕宰臣曰女真进士惟试以策行之既久人能预备今若试以经义可乎宰臣对曰五经中书易春秋已译之矣俟译诗礼毕试之可也上曰大经义理深奥不加嵗月不能贯通今宜于经内姑试以论题后当徐试经义也章宗大定二十九年诏许诸人试策论进士举七月省奏如诗策论俱作一日程试恐力有不逮诗策作一日论作一日以诗策合格为中选而以论定其名次上曰论乃新添至第三举时当通定去留明昌元年明安穆昆愿试进士者拟依余人例不可令直赴御试上曰是止许女真进士母令试汉进士也又定制余官第五品散阶令直赴会试官职俱至五品令直赴御试承安二年勅策论进士限丁习学遂定制内外官员诸局分承应人武衞军若明安穆昆女真及诸色人戸止一丁者不许应试两丁者许一人四丁二人六丁以上止许三人三次终不在验丁之限三年定制女直人以年四十五以下试进士举于府试十日前委佐贰官善射者试射如当赴会试御试者大兴府佐贰官试騐三举终者免之
　　凡会试之数大定二十五年词赋进士不得过五百人二十八年以不限人数遂至五百八十六人章宗令合格则取故承安二年至九百二十五人时以复加四举终者数太滥遂命取不得过六百人泰和二年上命定会试诸科取人之数司空襄言试词赋经义者多可五取一策论絶少可四取一恩榜本以优老于屋者四举受恩则太优限以年则碍异材可五举则受恩平章圗克坦镒等言大定二十五年至明昌初率三四人取一平章张汝霖亦言五人取一府试百人中才得五耳遂定制策论三人取一词赋经义五人取一五举终年四十五以上四举终年五十以上者受恩
　　凡考试官大定间府试六处各差词赋试官三员策论试官二员明昌初増为九处路各差九员大兴府则十一员承安四年又増太原为十处有司请省之遂定策论进士女真经童千人以上差四员五百人以上三员不及五百二员各以职官高者一人为考试官余为同考试官词赋进士与律科举人共及三千以上五员二千四员不及二千三员经义进士及经童举人千人四员五百以上三员百人以上二员不及百人以词赋考官兼之后又定制策论试官上京咸平东平各三员北京西京益都各二员律科监试官一员试律官二员词赋试院经童试官一员经义考试院与会试同其弥封并誊录官检搜怀挟官自余修治试院监押门官并如会试之制大定二十年上以往嵗多以逺地官考试不便遂命差近省
　　凡会试知贡举官同知贡举官词赋则旧十员承安五年为七员经义则六员承安五年省为四员诠读官二员泰和三年上以弥封官渫语于举人勅自今女真司则用右选汉人封汉人司则以女真司封
　　凡御试读卷官策论词赋进士各七员经义五员余职事官各二员制举宏词共三员泰和七年礼部尚书张行简言旧例读卷官不避亲至有亲人或有不敢定其去留或力加营防而为同列所疑若读卷官不用与进士有亲者则读卷之际得平心商确上遂命临期多拟其有亲者汰之
　　蕙田案府试会试御试差官考校及纠察之法至金始详
　　凡府试策论进士大定二十年定以中京上京咸平东平四处至明昌元年添北京西京益都为七处兼试女真经童凡上京海兰率宾呼尔哈扶余东北招讨司等路者则赴会宁府试咸平隆州博索东京葢州懿州者则赴咸平府试中都河北东西路者则赴大兴府试西京并西南西北二招讨司者则赴大同府试北京临潢宗州兴州全州者则赴大定府试山东西大名南京者则赴东平府试山东东路则试于益都凡词赋经义进士及律科经童府试之处大定间大兴大定大同开封东平京兆凡六处明昌初増辽阳平阳益都为九处承安四年复増太原为十中都河北则试于大兴府上京东京咸平府等路则试于辽阳府余各试于其境凡乡试之期以三月二十日府试之期若策论进士则以八月二十日试策间三日试诗词赋进士则以二十五日试赋及诗又间三日试策论经义进士又间词赋后三日试经义又三日试策次律科次经童每皆间三日试之会试则策论进士以正月二十日试策皆以次间三日同前御试则以三月二十日策论进士试策二十三日试诗论二十五日词赋进士试赋诗论而经义进士亦以是日试经义二十七日乃试策论若试日遇雨雪则晴日御试唱名后试策则禀奏宏词则作二日程试旧制试女直进士在再试汉进士后大定二十九年以复设经义科更定是制
　　恩例明昌元年定制省元直就御试不中者许缀榜末解元但免府试四举终依五举恩例所试文卷惟犯御名庙讳不成文理者则黜之余并以文之优劣为次仍一日试三题其五举者止试赋诗女真进士亦同此例承安五年勅进士四举该恩词赋经义当以各科为场数不得通数又恩榜人应授官者监试官于试时具数以奏特恩者授之泰和三年以经义会元与策论词赋进士不同若御试被黜则附榜末为太优若同恩例又与四举者不同遂定制依曽经府试解元免府试之例会试下第再举直赴御试
　　制举有贤良方正能直言极谏博学宏材达于従政等科试无常期上意欲行即告天下聴内外文武六品以下职官无公私过者従内外五品以上官荐于所属诏试之若草泽士徳行为乡里所服者则従府州荐之凡试则先投所业策论三十道于学士院视其词理优者委官以羣经子史内出题一日试论三道如可则庭试策一道不拘常务取其无不通贯者优等迁擢之宏词科试诏诰章表露布檄书则皆用四六诫论颂箴铭序记则或依古今体或参用四六于每举赐第后进士及在官六品以下无公私罪者在外荐之令试策官出题就考通试四题分二等迁擢之二科皆章宗明昌元年所剏者也
　　右辽金取士
　　元史选举志太宗始取中原中书令耶律楚材请用儒术选士従之九年秋八月下诏命断事官扎呼岱与山西东路课税所长官刘中歴诸路考试以论及经义词赋分为三科作三日程専治一科能兼者聴但以不失文义为中选得东平杨奂等凡若干人皆一时名士而当世或以为非便事复中止
　　世祖至元四年九月翰林学士承防王鹗等请行选举法帝曰此良法其行之中书左三部与翰林学士议立程式十一年十一月裕宗在东宫时省臣复启谓去年奉防行科举今将翰林老臣等所议程式以闻奉令防准蒙古进士科及汉人进士科参酌时宜以立制度事未施行至二十一年九月丞相和尔和逊与留梦炎等言十一月中书省臣奏皆以为天下习儒者少而由刀笔吏得官者多帝曰将若之何对曰惟贡举取士为便凡蒙古之士及儒吏隂阳医术皆令试举则用心为学矣帝可其奏继而许衡亦议学校科举之法罢诗赋重经学定为新制事虽未及行而选举之制已立至仁宗皇庆二年十月中书省臣奏科举事世祖裕宗累尝命行成宗武宗寻亦有防今不以闻恐或有沮其事者夫取士之法经学实修已治人之道词赋乃摛章绘句之学自隋唐以来取人専尚词赋故士习浮华今臣等所拟将律赋省题诗小义皆不用専立徳行明经科以此取士庶可得人帝然之十一月乃下诏曰惟我祖宗以神武定天下世祖皇帝设官分职徴用儒雅崇学校为育材之地议科举为取士之方规模宏逺矣朕以躬承丕祚继志述事祖训是式若稽三代以来取士各有科目要其本末举人宜以徳行为首试艺则以经术为先词章次之浮华过实朕所不取爰命中书参酌古今定其条制其以皇庆三年八月天下郡县兴其贤者能者充赋有司次年二月会试京师中选者朕将亲策焉具合行事宜于后科每三嵗一次开试举人従本贯官司于诸色户内推举年及二十五以上乡党称其孝悌朋友服其信义经明行修之士结罪保举以礼敦遣资诸路府其或徇私滥举并应举而不举者监察御史肃政亷访司体察究治考试程式蒙古色目人第一场经问五条大学论语孟子中庸内设问用朱氏章句集注其义理精明文词典雅者为中选第二策一道以时务出题限五百字以上汉人南人第一明经经疑二问大学论语孟子中庸内出题并用朱氏章句集注后以已意结之限三百字以上经义一道各治一经诗以朱氏为主尚书以蔡氏为主周易以程氏朱氏为主以上三经兼用古注疏春秋用三及胡氏礼记用古注疏限五百字以上不拘格律第二塲古赋诏诰章表内科一道古赋诏诰用古体章表四六参用古体第三策一道经史时务内出题不矜浮藻惟务直述限一千字以上成蒙古色目人愿试汉人南人科目中选者加一等注授蒙古色目人作一榜汉人南人作一榜第一名赐进士及第従六品第二名以下及第二甲皆正七品第三甲以下皆正八品两榜并同所在官司迟悮开试日期监察御史肃政亷访司纠弹治罪流官子孙廕叙并依旧制愿试中选者优陞一等在官未入流品愿试者聴若中选之人已有九品以上资级比附一高加一级注授若无品级止依试例従优铨注乡试处所并其余条目命中书省议行于戯经明行修庶得真儒之用风移俗易益臻至治之隆咨尔多方体予至意
　　蕙田案此用四书义取士之始也唐时试明经令帖孝经论语而孟子不立于学咸通中皮日休请以孟子为科事竟不报至宋熙宁之世更以经义试进士始命専经者兼治论语孟子自河南二程子出表章学庸朱子为大学中庸章句论语孟子集注由是有四书之名嗣后理学日明学者始知其为修已治人之切要共尊信之而皇庆开科遂以朱子四书之学首立于学官自元明以来五百年间相承无废此固儒术之效而许鲁斋诸人亦可谓能尊其所闻者矣又是时虽罢诗赋専用经义然汉人南人第二犹用古赋一首故中书所定条目仍令携带礼部韵略惟不用诗及律赋耳
　　中书省所定条目乡试中选者各给解据录连取中科文行省移咨都省送礼部腹里宣慰司及各路闗申礼部拘该监察御史亷访司依上录连科文申台转呈都省以凭照勘
　　蕙田案此给解咨部
　　乡试八月二十日蒙古色目人试经问五条汉人南人明经经疑二问经义一道二十三日蒙古色目人试策一道汉人南人古赋诏诰章表内科一道二十六日汉人南人试策一道会试省部依乡试例于次年二月初一日试第一初三日第二初五日第三御试三月初七日前期奏委考试官二员监察御史二员读卷官二员入殿廷考试每举子一名集赛岱一人看守汉人南人试策一道限一千字以上成蒙古色目人时务策一道限五百字以上成
　　蕙田案此试期及文字多寡之式　殿廷试士令集赛岱【犹言畨直人也】防守亦始于此
　　选考试官行省与宣慰司及腹里各路有行台及亷访司去处与台宪官一同商议选差上都大都従省部选差在内监察御史在外亷访司官一员监试每处差考试官同考试官各一员并于见任并在间有徳望文学常选官内选差弥封官一员誊录官一员选亷干文资正官充之凡誊录试卷并行移文字皆用朱书仍须设法闗防毋致容私作弊省部会试都省选委知贡举同知贡举官各一员考试官四员监察御史二员弥封誊録对读官监门等官各一员
　　蕙田案此选差试官及执事官　誊录试卷用朱书亦始于此
　　乡试行省一十一河南陜西辽阳四川甘肃云南岭北征东江浙江西湖广宣慰司二河东山东直省部路分四真定东平大都上都
　　蕙田案此乡试省分
　　天下选合格者三百人赴会试于内取中选者一百人内蒙古色目汉人南人分卷考试各二十五人蒙古人取合格者七十五人大都十五人上都六人河东五人真定等五人东平等五人山东四人辽阳五人河南五人陜西五人甘肃三人岭北三人江浙五人江西三人湖广三人四川一人云南一人征东一人色目人取合格者七十五人大都十人上都四人河东四人东平等四人山东五人真定等五人河南五人四川三人甘肃二人陜西三人岭北一人辽阳二人云南二人征东一人湖广七人江浙一十人江西六人汉人取合格者七十五人大都一十人上都四人真定等十一人东平等九人山东七人河东七人河南九人四川五人云南二人甘肃二人岭北一人陜西五人辽阳二人征东一人南人取合格者七十五人湖广一十八人江浙二十八人江西二十二人河南七人
　　蕙田案此进士中额
　　乡试会试许将礼部韵略外余并不许怀挟文字差搜检怀挟官一员每举人一名差军一名防守无军人处差巡军提防擗掠试院差廉干官一员度地安置席舍务令隔逺仍自试官入院后常川妨职监押外门乡试会试弥封誊录对读官下吏人于各衙门従便差设
　　蕙田案此搜检闗防
　　试卷不考格犯御名庙讳及文理纰缪涂注乙五十字以上者不考
　　蕙田案此试卷违式
　　誊录所承受试卷并用朱书誊录正文实计涂注乙字数标写对读无差将朱卷逐旋送考试所如朱卷有涂注乙字亦皆标写字数誊录官书押考校合格中选人数已定抄录字号索上元卷请监试官知贡举官同考试官对号闗拆
　　蕙田案此誊录对读
　　举人试卷各人自备三文卷并草卷各一十二幅于卷首书三代籍贯年甲前期半月于印卷所投纳置簿收附用印钤缝讫各还举人
　　蕙田案此先期投卷
　　凡就试之日日未出入黄昏纳卷受卷官送弥封所撰字号封弥讫送誊录所
　　蕙田案此受卷弥封
　　科举既行之后若有各路嵗贡及保举儒人等文字到官并令还赴本乡应试倡优之家及患废疾若犯十恶奸盗之人不许应试举人于试内毋得喧哗违者治罪仍殿二举
　　蕙田案此规
　　举人与考试官有五服内亲者自须回避仍令同试官考卷若应避而不自陈者殿一举
　　蕙田案此亲属回避
　　乡试会试若有怀挟及令人代作者汉人南人有居父母丧服应举者并殿二举
　　蕙田案此怀挟倩代匿丧之禁
　　国子监学嵗贡生员及伴读出身并依旧制愿试者聴中选者于监学合得资品上従优铨注
</div>
    <div class="pagination">
<a href="五礼通考_page268.html">上一页</a><span>...</span><a href="五礼通考_page264.html">264</a><a href="五礼通考_page265.html">265</a><a href="五礼通考_page266.html">266</a><a href="五礼通考_page267.html">267</a><a href="五礼通考_page268.html">268</a><span class="current-page">269</span><a href="五礼通考_page270.html">270</a><a href="五礼通考_page271.html">271</a><a href="五礼通考_page272.html">272</a><a href="五礼通考_page273.html">273</a><a href="五礼通考_page274.html">274</a><span>...</span><a href="五礼通考_page270.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
