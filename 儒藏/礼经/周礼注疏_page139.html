<!DOCTYPE html>
<html>
<head>
    <meta charset="UTF-8">
    <title>周礼注疏 - 第 139 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 139 页/共 187 页</h1>
    <div class="content">　　○释曰：云“狱谓相告以罪名”者，对前相告以财货为讼也。云“剂，金券书也”者，《小宰》云：“听卖买以质剂。”《质人》云：“大市以质，小市以剂。”郑《小宰》注云：“簿书之最目，狱讼之要辞，皆曰契。”则剂谓券书者，谓狱讼之要辞，若王叔氏不能举其契是也。“三十斤曰钧”，《律历志》文。

　　以嘉石平罢民，（嘉石，文石也。树之外朝门左。平，成也。成之使善。
　　○文石，如字，刘音问。树音树。）

　　[疏]注“嘉石”至“使善”
　　○释曰：此嘉石肺石在《朝士职》，朝士属大司寇，故见之耳。云“嘉石，文石也”者，以其言嘉，嘉善也。有文乃称嘉，故知文石也。欲使罢民思其文理，以改悔自修。树之外朝门左，朝士文也。

　　凡万民之有罪过而未丽於法，而害於州里者，桎梏而坐诸嘉石，役诸司空。重罪旬有三日坐，期役；其次九日坐，九月役；其次七日坐，七月役；其次五日坐，五月役；其下罪三日坐，三月役；使州里任之，则宥而舍之。（有罪过，谓邪恶之人所罪过者也。丽，附也。未附於法，未著於法也。木在足曰桎，在手曰梏。役诸司空，坐日讫，使给百工之役也。役月讫，使其州里之人任之，乃赦之。宥，宽也。
　　○桎，音质。桎，户毒反。著，直略反，下附犹著皆同。）

　　[疏]“凡万”至“舍之”
　　○释曰：云“未丽於法”，只谓入圜土为法，此坐嘉石之罢民未入圜土，差轻故也。云“害於州里”者，谓语言无忌，侮慢长老。云“桎梏而坐诸嘉石”者，谓坐时，坐日满，役诸司空，则无桎梏也。此已下轻重有五节，皆就语言侮慢之中，斟酌为轻重，分五等也。云“使州里任之”者，仍恐习前为非而不改，故使州长里宰保任，乃舍之。以稍轻，入乡即得与乡人齿，亦无垂五寸之事也。郑云“木在足曰桎，在手曰梏”，知者，无正文，见《掌囚》云“上罪梏{共手}而桎”，{共手}，谓两手共一木，梏与{共手}连言，故知梏在手，桎在足也。《广雅》云：“手间之梏械，足间之桎械。”亦是手曰梏，足曰桎。《易志》冷刚问：“《大畜》六四‘童牛之梏，元吉’，注巽为木，互体震，震为牛之足，足在艮体之中，艮为手，持木以就足，是施梏。又《蒙》初六注云：‘木在足曰桎，在手曰梏。’今《大畜》六四施梏於足，不审桎梏手足定有别否？”答曰：“牛无手，故以足言之。”

　　以肺石远穷民，（肺石，赤石也。穷民，天民之穷而无告者。
　　○肺，芳废反。）

　　[疏]注“肺石”至“告者”
　　○释曰：云“肺石，赤石也”者，阴阳疗疾法，肺属南方火，火色赤，肺亦赤，故知名肺石是赤石也。必使之坐赤石者，使之赤心，不妄告也。云“穷民，天民之穷而无告者”，《王制》文。彼上文云：“少而无父者谓之孤，老而无子者谓之独，老而无妻者谓之鳏，老而无夫者谓之寡，此四者，天民之穷而无告者也。皆有常饩。”

　　凡远近独老幼之欲有复於上而其长弗达者，立於肺石，三日，士听其辞，以告於上，而罪其长。（无兄弟曰。无子孙曰独。复犹报也。上谓王与六卿也。报之者，若上书诣公府言事矣。长，谓诸侯若乡遂大夫。
　　○，其营反。长，丁丈反，下及注同。上，时掌反。）

　　[疏]“凡远”至“其长”
　　○释曰：言“远近”者，无有远近，畿外畿内之民，皆有独老幼之等。云“欲有复於上而其长弗达”者，谓长官不肯通达，审知其贫困者，故须复报於上，如此之类，是上穷民，即来立於石也。
　　○注“无兄”至“大夫”
　　○释曰：郑知是无兄弟者，《王制》已有狐独鳏寡，不见，则是无兄弟可知也。是以《尚书 洪范》亦云“无虐独，而畏高明”，孔云：“，单无兄弟也，无子曰独。”云“无子孙曰独”者，案《王制》唯云“老而无子曰独”今兼云孙者，无子有孙不为独，故兼云无孙也。郑不释经“老幼”者，老则无夫无妻，幼则无父可知，故不释也。知上是王与六卿者，六卿并知国政，皆得受冤怨，故兼六卿言之。云“长，谓诸侯若乡遂大夫”者，冤诉之人，天下皆是，故长亦兼天下，故以畿外诸侯及畿内乡遂大夫，皆得为长也。若然，不言三等采地之主及三公邑大夫者，在长中可知，故举外内以包之也。

　　正月之吉，始和布刑于邦国都鄙，乃县刑象之法于象魏，使万民观刑象，挟日而敛之。（正月朔日，布五刑於天下，正岁又县其书，重之。
　　○县音玄，注及下同。挟，子叶反。）

　　[疏]“正月”至“敛之”
　　○释曰：“正月之吉”者，谓建子之月，正月一日也。言“始和”者，《太宰》注“凡治有故，言始和者，若改造云尔”，其实不改也。云“布刑于邦国都鄙”者，正月和，即以此月布于天下。云“乃县刑象之法于象魏”者，谓建寅正岁，邦国及都鄙并王家雉门，皆一时县之。“敛之”者，天子敛藏於明堂，诸侯敛藏於祖庙，月月受而行之，谓之听朔。
　　○注“正月”至“重之”
　　○释曰：郑云“天下”，即邦国都鄙也。云“正岁又县其书，重之”，知正岁乃县者，亦约《小司寇》知之也。

　　凡邦之大盟约，莅其盟书，而登之于天府。（莅，临也。天府，祖庙之藏。
　　○约，於妙反。藏，才浪反。）

　　[疏]“凡邦”至“天府”
　　○释曰：云“凡邦之大盟约”者，谓王与诸侯因大会同而与盟所有约誓之辞。云“莅其盟书，而登於天府”者，既临其盟书，因即登此盟书于天府。
　　○注“莅临”至“之藏”
　　○释曰：云“天府，祖庙之藏”者，《天府职》文。

　　大史、内史、司会及六官皆受其贰而藏之。（六官，六卿之官也。贰，副也。
　　○会，古外反，下司会同。）

　　[疏]“大史”至“藏之”
　　○释曰：大史、内史、司会，掌事皆与六卿同，故皆有副贰盟辞而藏之，拟相勘当也。

　　凡诸侯之狱讼，以邦典定之。（邦典，六典也。以六典待邦国之治。
　　○治，直吏反，下同。）

　　[疏]注“邦典”至“之治”
　　○释曰：云“邦典、六典也”者，案《大宰职》“以典待邦国之治”，故邦国有狱讼之事来诣王府，还以邦典定之。

　　凡卿大夫之狱讼，以邦法断之。（邦法，八法也。以八法待官府之治。
　　○断，丁乱反，下注皆同。）

　　[疏]注“邦法”至“之治”
　　○释曰：案《大宰》云以“八法治官府”，是以卿大夫有狱讼，还以邦之八法断之。若然，《大宰》有“八则治都鄙”，此不言都鄙有狱讼，以八则断之者，都鄙有狱讼，都家之士告于方士治之，故此不言也。

　　凡庶民之狱讼，以邦成弊之。（邦成，八成也。以官成待万民之治。故书“弊”为“憋”。郑司农云：“憋当为弊。邦成，谓若今时决事比也。弊之，断其狱讼也，故《春秋传》曰‘弊狱邢侯’。”
　　○弊，必世反，断也，後训断者，皆同。弊，刘芳灭反，又音卑设反。比，必利反。）

　　[疏]注“邦成”至“邢侯”
　　○释曰：《大宰》云“以官成待万民之治”，是以庶民有狱讼，故以邦成弊之。弊亦断也，异其文耳。云“邦成八成也”者，则《小宰》云“一曰听征役以比居，二曰听师田以简稽”已下是也。先郑云“邦成，谓若今时决事比也”者，此八者，皆是旧法成事品式。若今律，其有断事，皆依旧事断之，其无条，取比类以决之，故云决事比也。《春秋传》者，《春秋左氏传》“晋邢侯与雍子争畜阝田，邢侯不胜，乃弊狱邢侯”，引之者，证弊为憋，义同也。

　　大祭祀，奉犬牲。（奉犹进也。）

　　[疏]“大祭”至“犬牲”
　　○释曰：犬属西方金，犬既当方之畜，故司寇奉进犬牲也。

　　若祀五帝，则戒之日，莅誓百官，戒于百族。（戒之日，卜之日也。百族，谓府史以下也。《郊特牲》曰：“卜之日，王立于泽，亲听誓命，受教谏之义也。献命库门之内，戒百官也。太庙之内，戒百姓也。”）

　　[疏]“若”至“百族”
　　○释曰：之言烟，烟祀五帝，谓迎气於四郊，及总享五帝於明堂也。云“戒之日”者，谓前十日卜之日，卜吉，即戒之使散齐。云“莅誓百官”者，谓馀官誓百官之时，大司寇则临之，云“戒於百族”者，大司寇亲自戒之。其百官所戒者，当太宰为之，是以《太宰》云：“祀五帝前期十日，帅执事而卜日，遂戒。”故知太宰戒百官也。若然，《太宰》云：“祀五帝则掌百官之誓戒。”《太宰》虽云“掌百官誓戒”，戒则亲为之，誓则掌之而不亲誓。何者？此司寇卑於太宰，此云莅誓百官，岂司寇得临太宰乎？故知太宰掌之，馀小官誓之，司寇临之也。
　　○注“戒之”至“姓也”
　　○释曰：郑知百族府史以下者，以其王之百姓，亦同大宰戒之，故知百族府史胥徒也。引《郊特牲》者，欲见百族非王之亲，是府史以下也。云“献命库门之内戒百官也”者，王自泽宫而还入皋门，至库门之内，大宰献命，命，即戒百官。又於库门而东入庙门，庙门之内戒百姓。彼注云：“百姓，王之亲也。”以亲，故入庙乃戒之。

　　及纳亨，前王，祭之日，亦如之。（纳亨，致牲。
　　○亨，普庚反，刘普孟反，注同。下纳亨放此。）

　　[疏]“及纳”至“如之”
　　○释曰：郑云“纳亨，致牲”者，谓将祭之辰。“祭之日”，谓旦明也。此二者，大司寇为王引道，故云“亦如之”。

　　奉其明水火。（明水火，所取於日月者。）

　　[疏]注“明水”至“月者”
　　○释曰：司ピ氏以阳燧取火於日中，以阴鉴取水於月中。明者，也。王人明，水火乃成可得，是明水火所取於日月者也。奉此水火者，水以配郁鬯与五齐，火以给爨亨也。

　　凡朝觐会同，前王，大丧亦如之。（大丧所前或嗣王。）

　　[疏]“凡朝”至“如之”
　　○释曰：朝觐不言大，则四时朝也。会同，谓时见曰会，殷见曰同。此者皆司寇在王前为导也。其大丧亦如之，亦导王也。
　　○注“大丧”至“嗣王”
　　○释曰：知“嗣王”者，以经云大丧是王丧，复云前王，明是嗣王也。言“或”者，大丧或是先后及王世子，皆是大丧。若先后及世子大丧，则王为正王也。既言前王，明以先后世子为政，故云“或嗣王”也。凡大丧之礼有三。《大宰》云“大丧，赞赠玉含玉”，《大司马》云“大丧，平士大夫”，赠王谓王丧。《大宗伯》云：“朝觐会同，则为上相，大丧亦如之。”注云：“王、后、世子。”及此“大丧亦如之”，二者容有先后及后、世子。又《宰夫》云：“大丧、小丧，掌小官之戒令。”注云：“大丧，王后、世子也。小丧，夫人以下。”然则大丧与小丧相连，则不容有王丧。

　　大军旅，莅戮于社。（社，谓社主在军者也。郑司农说以《书》曰“用命赏于祖，不用命戮于社。”）

</div>
    <div class="pagination">
<a href="周礼注疏_page138.html">上一页</a><span>...</span><a href="周礼注疏_page134.html">134</a><a href="周礼注疏_page135.html">135</a><a href="周礼注疏_page136.html">136</a><a href="周礼注疏_page137.html">137</a><a href="周礼注疏_page138.html">138</a><span class="current-page">139</span><a href="周礼注疏_page140.html">140</a><a href="周礼注疏_page141.html">141</a><a href="周礼注疏_page142.html">142</a><a href="周礼注疏_page143.html">143</a><a href="周礼注疏_page144.html">144</a><span>...</span><a href="周礼注疏_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
