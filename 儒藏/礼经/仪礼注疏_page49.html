<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 49 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 49 页/共 117 页</h1>
    <div class="content">　　[疏]“上介”至“门外”。
　　○注“俟待”至“北上”。
　　○释曰：自此尽“敛旃”，为使者与介向君朝受命即行之事。知“待於门外，东面北上”者，上云宾释币讫不复入，明介待宾於大门外，宾出则向君也。言“东面北上”者，依宾客门外之位。
　　使者载旃，帅以受命于朝。（旃，旌旗属也。载之者，所以表识其事也。《周礼》曰“通帛为旃”，又曰“孤卿建旃”。至於朝门，使者北面东上。古文旃皆为膳。）
　　[疏]“使者”至“于朝”。
　　○注“旃旌”至“为膳”。
　　○释曰：云“载之者，所以表识其事”者，人见张旃，则知是孤卿为使之事，是表识其事也。云“《周礼》曰”者，《司常》文。云“至於朝门”者，凡诸侯三门：皋、应、路。路门外有常朝位。下文君臣皆朝列位，乃使卿进使者，使者乃入至朝，即此朝门者，皋门外矣。知“北面东上”者，还依展币之位也。
　　君朝服，南乡。卿大夫西面，北上。君使卿进使者。（进之者，使者谦，不敢必君之终使己。）
　　[疏]“君朝服”至“使者”。
　　○注“进之”至“使己”。
　　○释曰：此还依展币之位，知大夫与卿同西面，避宾。下文使者还，亦同展币北面东上位。
　　使者入，及众介随入，北面，东上。君揖使者进之，上介立于其左，接闻命。（进之者，有命，宜相近也。接犹续也。）
　　贾人西面坐启椟，取圭，垂缫，不起而授宰。（贾人，在官知物贾者。缫，所以藉圭也。其或拜，则奠于其上。今文缫作ロ。）
　　[疏]“贾人”至“授宰”。
　　○注“贾人”至“作ロ”。
　　○释曰：云“贾人，在官知物贾者”，谓若《王制》云庶人之在官，府史胥徒之类，以知物贾，故名贾。云“其或拜，则奠于其上”者，故《觐礼》记云“奠圭于缫上”是也。但缫有二种：一者以木为中，以韦衣之，天子五采，公侯伯三采，子男二采，采为再行。下记及《典瑞》皆有其文，此为缫也。下记云“绚组尺”，及《曲礼》下文“执玉其有藉者则裼”，郑亦为之缫，若韦版为之者，奠玉於上，此则无垂缫、屈缫之事。若绚组为之者，所以系玉於韦版，使不失坠，此乃有屈垂之法，则此经所云者是也。案向来所注，皆以韦版缫藉解之者，郑意以承玉及系玉二者，所据虽异，所用相将，又同名为缫，是以和合解之。故以韦版为之者，以解绚组之缫也。
　　宰执圭，屈缫，自公左授使者。（屈缫者，敛之。礼以相变为敬也。自公左，赞币之义。）
　　[疏]“宰执”至“使者”。
　　○注“屈缫”至“之义”。
　　○释曰：云“自公左，赞币之义”者，《礼记少仪》云：“诏辞自右，赞币自左。”取地道尊右之法，是赞币之义，故於公左也。
　　使者受圭，同面，垂缫以受命。（同面者，宰就使者北面并授之。既授之，而君出命矣。凡授受者，授由其右，受由其左。）
　　[疏]“使者”至“受命”。
　　○注“同面”至“其左”。
　　○释曰：知“宰就使者北面”者，以经言“同面”，不见使者进文，使者既先北面，故知就使者北面，并面授之。既授与使者，即言受命，明知则出命矣。云“凡授受者，授由其右，受由其左”者，据此宰由其右授使者，使者受由其左。又据《乡饮酒》、《乡射》、《燕礼》，献酢酬皆授由其右，受由其左，故云“凡”以广之。若有所因由，则有授由左，受由右，是以使者反命之时，宰自公左受玉。郑云亦於使者之东，同面并受，不右使者，由便也。又宾授觌时，士受马，右受。郑云：“牵者之右，而受由便。”又《乡饮酒》云：“受酬者自介右。”郑云：“尊介，使不失故位。”如此者，皆是变例，郑据平常行事而言也。
　　既述命，同面授上介。（述命者，循君之言，重失误。）
　　[疏]“既述”至“上介”。
　　○注“述命”至“失误”。
　　○释曰：上文授玉讫，君出命，命辞虽不知何语，要知使者既受命，使者又重述君命，为述命。述命者，重失误。
　　上介受圭，屈缫，出授贾人，众介不从。（贾人，将行者，在门外北面。）
　　[疏]“上介”至“不从”。
　　○注“贾人”至“北面”。
　　○释曰：云“众介不从”者，以上介送圭，向外与贾人，反来，故众介不从，以待之。云“贾人，将行者”，知者，经言“授贾人”，使受之，则是行人主掌此玉，故知。将行者，对上云贾人出玉者，是留者也。知“在门外北面”者，以其使者在门外时，皆北面，此贾人不入，明依本北面可知。
　　受享束帛加璧，受夫人之聘璋，享玄束帛加琮，皆如初。（享，献也。既聘又献，所以厚恩惠也。帛，今之璧色缯也。夫人亦有聘享者，以其与己同体，为国小君也。其聘用璋，取其半圭也。君享用璧，夫人用琮，天地配合之象也。圭璋特达，瑞也；璧琮有加，往德也。《周礼》曰：“彖、圭、璋、璧、琮，以┹聘。”）
　　[疏]“受享”至“如初”。
　　○注“享献”至“┹聘”。
　　○释曰：此经中三事，上经已受聘君圭，此经受享君束帛加璧，又受聘夫人璋，又受享夫人琮。案上文夕币时，云“官陈币皮北首西上加其奉於左皮上”，郑注云：“奉，所奉以致命，谓束帛及玄也。”则知所陈，直陈束帛及玄，不陈璧、琮。是以此经受璧而连言束帛玄者，以其享时，束帛加璧於其上，玄加琮於其上，以相配之物，故兼言束帛玄。若然，璧、琮右受者，以其璧、琮与圭、璋同类，尊之故也。云“帛，今之璧色缯”者，《周礼大宗伯》云：“孤执皮帛。”郑注亦然。又案《宗伯》云“以苍璧礼天”，下云“牲币各放其器之色”，币即币帛，礼天之璧用苍色，则币帛之色亦苍色，是璧色缯。於汉时云“璧色缯”者，亦因周法，则此束帛亦与璧色同，以其相配，但未知正用何色耳。云“聘用璋，取其半圭”，知半曰璋者，案《周礼典瑞》云：“四圭有邸以祀天，两圭有邸以祀地，圭璧以祀日月，璋邸射以祀山川。”以上向下差之，以两圭半四圭，圭璧半两圭，璋邸射又半圭璧，是半圭曰璋也。云“圭璋特达，瑞也”者，《聘义》云：“圭璋特达，德也。”郑云：“特达，谓以朝聘也。”言瑞者，《大宗伯》云：“以玉作六瑞。”公执桓圭以下皆是瑞。故《尚书》云：“班瑞於群后。”言特达者，不加束帛也。云“璧琮有加，往德也”者，谓加於束帛之上。言往德者，《郊特牲》云：“束帛加璧，往德也。”谓以束帛加璧，致厚往，为主君有德，故以玉致之。君子於玉比德，故言往德也，往德义出於彼。郑言此者，欲见朝置享用玉之意也。“《周礼》曰”，《玉人》文。云“彖、圭、璋、璧、琮，以┹聘”者，欲见此篇聘宾不用君之所执圭璋，以其公则执桓圭，侯执信圭，伯执躬圭，子执璧，男执蒲璧，臣出聘，圭璋璧琮，则彖之而已，无此桓、信、躬、、蒲之文。又所执皆降其君一等，故引之为证也。
　　遂行，舍于郊。（於此脱舍衣服，乃即道也。《曲礼》曰：“凡为君使，已受命，君言不宿於家。”）
　　[疏]“遂行舍于郊”。
　　○注“於此”至“於家”。
　　○释曰：言“遂行”者，受命则行，不留停，故云遂行。言“於此脱舍衣服，乃即道”者，上文云宾朝服，告祢，及遂朝君受命，至此衣服未改，郑注云“吉时道路深衣”，则此脱舍朝服，服深衣而行，故云於此所脱舍衣服乃即道也。引《曲礼》者，见受君命及君言，言别有告请之事，遂行舍於郊，则彼云不宿于家也。
　　敛旃。（此行道耳，未有事也。敛，藏也。）
　　[疏]“敛旃”。
　　○注“此行”至“藏也”。
　　○释曰：云“此行道耳，未有事也”者，案下文云“及竟张旃”，是有事也。故此自郊已後未有事，敛，藏也。
　　若过邦，至于竟，使次介假道，束帛将命于朝，曰：“请帅。”奠币。（至竟而假道，诸侯以国为家，不敢直径也。将犹奉也。帅犹道也，请道已道路所当由。）
　　[疏]“若过”至“奠币”。
　　○注“至竟”至“当由”。
　　○释曰：自此尽“执策於其後”，论过他国竟假道之事。云“诸侯以国为家，不敢直径”者，案《左氏传》僖三十三年：秦师袭郑，不假道於晋，为晋所败。是其不假道，直径过天子之师。行过无假道，以其天子以天下为家，所在如主人故也。天子微弱，则有之。是以《周语》”定王使单襄公聘於宋，遂假道於陈以聘楚”。服氏注云：“是时天子微弱，故与诸侯相聘同”是也。
　　下大夫取以入告，出许，遂受币。（言遂者，明受其币，非为许故也。容其辞让不得命也。）
　　[疏]“下大夫”至“受币”。
　　○注“言遂”至“命也”。
　　○释曰：云“言遂者，明受其币，非为许故也”者，币本为行礼，非为求许。若许受币，当云出许受币，不须言遂。今不以许道受币，云遂，是以容其辞让，不受此币，不得命遂受之，故云遂也。
　　饩之以其礼，上宾大牢，积唯刍禾，介皆有饩。（凡赐人以牲，生曰饩。饩犹禀也，给也。以其礼者，尊卑有常差也。常差者，上宾、上介牲用大牢，群介用少牢。米皆百，牲陈于门内之西，北面。米设于中庭。上宾、上介致之以束帛，群介则牵羊焉。上宾有禾十车、刍二十车，禾以秣马。）
　　[疏]“饩之”至“有饩”。
　　○注“凡赐”至“秣马”。
　　○释曰：此谓主国所致礼。云“凡赐人以牲，生曰饩”者，言“凡”者，总解诸文。案此下经云：“主国使卿归饔饩五牢”，云“饪一牢，腥二牢，饩二牢，陈于门西”。郑注云：“饩，生也。牛羊右牵之。豕，东之。”是牲生曰饩，上介及士亦皆牲生为饩。《论语》云：“告朔之饩羊。”郑注亦云：“牲，生曰饩。”《春秋传》云：“饩臧石牛。”服氏亦云：“牲生。”是凡牲生曰饩。《春秋》僖三十三年郑皇武子云：“饩牵竭矣。”服氏以为腥曰饩，以其对牵，故以饩为腥。《诗序》云：“虽有牲牢饔饩。”郑云：“腥曰饩。”以其对生是活，故以饩为腥。又不为牲生者，郑望文为义，故注不同也。“饩犹禀也给也”者，於宾为禀，禀，受也。於主人为给，给，宾客也。云“以其礼者，尊卑有常差。常差者，上宾、上介牲用大牢”，经不言上介，知与宾同大牢者，若上介与群介同，当为介皆少牢，是以下文“大夫饩宾”，云上宾、上介皆大牢，米八筐，众介皆少牢，米六筐，是上介与宾同之义也。云“米皆百”以下，尽二十车，皆约下文君使卿致饔饩礼。若然，上介与宾同大牢，依大夫饩宾礼，米不依大夫饩宾，与上介米八筐而依君致饔饩者，以此经有刍禾，大夫饩宾礼无刍禾，故还依主国归饔饩之礼也。案下归饔饩，上宾、上介米陈于门内，众介米百设於门外，郑不言者，略而不辨之也。云“上宾、上介致之以束帛，群介则牵羊”者，案大夫饩宾礼，使老牵牛以致之，上介亦如之。不依此依归饔饩者，以其彼此皆是国君礼，唯牵以行道之，不依归饔饩之法，致之用束帛，宜与归饔饩同也。云“群介则牵羊焉”者，致礼於士，无用束帛之法，但归饩则用大牢。礼盛，宰夫朝服，牵牛以致之。此众介皆少牢，当与大夫饩宾，少牢亦牵羊以致之同也。无正文，故言“则”也。“上宾有禾十车，刍二十车”，亦与下归饔饩同也。若然，大牢则上介与上宾同，刍禾不同者，以经上宾云“唯刍禾”，言“唯”著异，明上介无也。但下文设飧时，大夫之礼禾视死牢而已，此饩宾用生牢，不用死牢，得有禾者，此过国致礼，异於常礼，故生致而有刍禾也。以刍薪倍禾，故禾十车，刍二十车也。
　　士帅，没其竟。（没，尽。）
　　誓于其竟，宾南面，上介西面，众介北面，东上。史读书，司马执策立于其後。（此使次介假道，止而誓也。宾南面，专威信也。史於众介之前，北面读书，以敕告士众，为其犯礼暴掠也。礼，君行师从，卿行旅从。司马，主军法者，执策示罚。）
　　[疏]“誓于”至“其後”。
　　○注“此使”至“示罚”。
　　○释曰：此誓当在使次介假道之时，止而誓，言今在士帅没其竟之後言之者，此文因上设彼国礼法讫，乃更却本而言之，不谓此士帅没竟後，是以郑云：“此使次介假道止而誓也。”言“宾南面，专威信”者，此聘礼虽非军事，亦是困外之事，使专威信，故南面若君然也。知史於众介之前北面读书者，以经言“众介北面”，则言史读书，明亦北面，与众介同北面，又宾南面复对之故也。云“君行师从”已下，定四年召陵之会祝佗辞，引之者，此聘使有旅从，恐暴掠也。
　　未入竟，壹肄。（谓於所聘之国竟也。肄，习也。习聘之威仪，重失误。）
　　[疏]“未入竟壹肄”。
　　○注“谓於”至“失误”。
　　○释曰：自此尽“私事”，论虽未至主国，预习聘享威仪之事。此与下文为目，所习之礼事在下。云“谓於所聘之国”者，郑解未入境，境谓所聘之国境，未入也。
　　为坛，画阶，帷其北，无宫。（土象坛也。帷其北，宜有所乡依也。无宫，不土，画外垣也。）
　　[疏]“为”至“无宫”。
　　○注“土”至“垣也”。
　　○释曰：案《觐礼》与《司仪》同为坛三成，宫方三百步，此则无外宫，其坛土为之，无成，又无尺数，象之而已。云“帷其北，宜有所乡依”者，虽不立主人，宾、介习礼，宜有所向，故帷其北也。云“无宫，不土，画外垣也”者，不土，为宫是画外垣，垣墙土为外墙土，今则不画宫也。
　　朝服无主，无执也。（不立主人，主人尊也。不执玉，不敢亵也。徒习其威仪而已。）
　　[疏]“朝服”至“执也”。
　　○注“不立”至“而已”。
　　○释曰：云“不立主人，主人尊也”者，主人则主国君受聘享者，不立臣作君，故云主人尊也。
　　介皆与，北面西上。（入门左之位也。古文与作豫。）
　　[疏]“介皆”至“西上”。
　　○注“入门”至“作豫”。
　　○释曰：此所习之礼，不习大门外内及庙门内之礼者，以其於外威仪少而易行，故略之。但习入庙聘享、揖让、升降、布币、授玉之礼，是以直云“北面西上”之位也。云“入门左之位”者，案下文云“宾入门左，介皆入门左，北面，西上”是也。
　　习享，士执庭实。（士，士介也。庭实必执之者，皮则有摄张之节。）
　　[疏]“习享士执庭实”。
　　○注“士士”至“之节”。
　　○释曰：享时庭实旅百，献国所有，非止於皮，知所执是皮者，以其金龟竹箭之等，皆列之於地，不执之。所执者，唯有皮而已，是以下聘时，宾升致命授玉之时，执皮者张之以见文，是以特言“执”也，是以云“皮有摄张之节”。
　　习夫人之聘享，亦如之。习公事，不习私事。（公事，致命者也。）
　　[疏]“习夫”至“私事”。
　　○注“公事致命者也”。
　　○释曰：云“习夫人之聘享亦如之”者，以其行聘君讫，则行聘夫人，行享君讫，即行享夫人，还君受之，一如受君礼，故云亦如之也。云“习公事”者，谓君聘享、夫人聘享及问大夫，皆致君命，故郑云“公事，致命者”。是以下文行君聘享及夫人聘享讫，摈出，请宾告事毕，郑注云“公事毕”。又问卿时，云卿大夫“升堂，北面听命，宾东面致命”，郑注云：“致其君之命。”皆公事致命者也。“私事”者，谓私觌於君，私面於卿大夫，故下文宾觌，“入门右”，注云“私事自右”是。又问卿讫，宾西面如觌币，“入门右，大夫辞，宾遂左”，注云：“见，私事。宾虽敌，谦入门右，为若降等然”是也。若然，大夫之币不在朝付之，至郊乃付之，避君礼，不谓非公事。
　　及竟，张旃，誓。（及，至也。张旃，明事在此国也。张旃，谓使人维之。）
　　[疏]“及竟张旃誓”。
　　○注“及至”至“维之”。
　　○释曰：自此尽“入境敛旃”，论宾至主国之境，谒关人见威仪之事。云“张旃，明事在此国”者，以其行道敛旃，及境张旃，明所聘之事在此国，故张旃以表其事也。是以郑云明事在此国也。云“张旃，使人维之”者，案《礼纬稽命徵》云：大夫杠五刃，齐於较，较崇八尺，人又长八尺，人维得手及之者。盖以物接之，乃得维持之。案《节服氏》“掌祭祀朝觐，六人维王之大常，诸侯则四人”。但大常十二旒，人有六，则一人维持二旒，郑云：“维之以缕。”用线维之。大夫无文。诸侯四人，不依命数。大夫或一人，或二人维持之。
　　乃谒关人。（谒，告也。古者竟上为关，以讥异服，识异言。）
　　[疏]“乃谒关人”。
　　○注“谒告”至“异言”。
　　○释曰：古者境上为关者，王城十二门，则亦通十二辰，辰有一门一关，诸侯未知几关。鲁废六关，半天子，则馀诸侯亦或然也。云关讥异言，案《王制》云：“关讥而不征。”注亦云：“几，几异服、异言。”二注皆无正文。案《周礼司门》云：“几出入不物者。”注云：“不物，衣服视占不与众同。”郑以出入不物几之，则不物中含有此异服异言。云衣服视占不与众同，则是异也。但《周礼司关》：“上士二人，中士四人。”又云：“每关下士二人。”但司关为都总，主十二关，居在国都，每关下士二人者，各主一关，今所谓关人者，谓告每关，关人来告司关，司关为之告王，故《司关职》云“凡四方之宾客叩关，则为之告”是也。
　　关人问从者几人。（欲知聘问，且为有司当共委积之具。）
　　[疏]“关人”至“几人”。
　　○注“欲知”至“之具”。
　　○释曰：不问使人而问从者，关人卑者，不敢轻问尊者，故问从者。云“欲知聘问”者，问得从者，即知使者是大聘，亦知使者是小聘。知者，以君行师从一州之民，卿行旅从一党之人，若大夫小聘，当一旅之人，百人也。“且谓有司当共委积之具”者，宾客入竟，当於庐宿市设，少曰委，多曰积，是为行道之具也。
　　以介对。（以所与受命者对，谦也。《聘礼》：上公之使者七介，侯伯之使者五介，子男之使者三介。以其代君交於列国，是以贵之。《周礼》曰：“凡诸侯之卿，其礼各下其君二等。”）
　　[疏]“以介对”。
　　○注“以所”至“二等”。
</div>
    <div class="pagination">
<a href="仪礼注疏_page48.html">上一页</a><span>...</span><a href="仪礼注疏_page44.html">44</a><a href="仪礼注疏_page45.html">45</a><a href="仪礼注疏_page46.html">46</a><a href="仪礼注疏_page47.html">47</a><a href="仪礼注疏_page48.html">48</a><span class="current-page">49</span><a href="仪礼注疏_page50.html">50</a><a href="仪礼注疏_page51.html">51</a><a href="仪礼注疏_page52.html">52</a><a href="仪礼注疏_page53.html">53</a><a href="仪礼注疏_page54.html">54</a><span>...</span><a href="仪礼注疏_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
