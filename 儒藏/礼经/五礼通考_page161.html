<!DOCTYPE html>
<html>
<head>
    <meta charset="UTF-8">
    <title>五礼通考 - 第 161 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 161 页/共 431 页</h1>
    <div class="content">　　初献盥洗夷则宫肃寜之曲　神无常享时歆精诚惟诚惟洁感通神明先事盥涤注兹清泠巾篚既奠尊彛荐馨
　　初献升降殿仲吕宫嘉宁之曲　有来肃肃登降以敬粲粲服锵锵佩声金石节奏既协且平其仪不忒乃终有庆
　　司徒奉爼奏夷则宫丰宁之曲　馨我黍稷洁我牲牷升降有节荐是吉蠲工祝致告威仪肃然神之吊矣元吉其旋
　　酌献奏夷则宫仪坤之曲　伣天之妹坤德利贞圜丘有事先荐以诚我酒既防我殽既盈神其居飨福禄来成
　　彻豆奏仲吕宫丰宁之曲　明昭祀事旧典无违乐既云阕神其聿归礼之克成神保斯飨于万斯年迓续丕贶
　　昭德皇后时享登歌乐章
　　初献盥洗无射宫肃宁之曲　时祀有章礼备乐举爰洁其盥亦丰其爼俯仰升降中规中矩神其来格百福是与
　　初献升殿夹钟宫嘉宁之曲【三献及司徒降同】　假哉神宫神宫有侐惟时吉蠲登升翼翼歌钟锵煌笙磬翕绎于昭肃恭灵厘来格
　　司徒奉爼无射宫丰宁之曲　宫庭枚枚钟磬喤喤既仪圭鬯既奠膋芗斋庄奉馈笾豆大房灵之右飨流庆无疆
　　酌献无射宫仪坤之曲　于皇坤德作合干仪涂山懿范京室芳徽容声如在典祀惟时神其克享荐祉来仪
　　亚终献无射宫仪坤之曲　嘉羞实爼髙张在庭申献合礼【终献改申为三】坤德仪刑神其是听用鬯清明清明既鬯来享来宁
　　彻豆夹钟宫丰宁之曲　礼成于终神心禗禗膋萧发馨乐阕献已徒驭孔多灵舆载轙青元悠悠归且亿矣
　　章宗钦怀皇后传后富察氏上京路和硕河人也父丹舒克尚熙宗郑国公主授驸马都尉赠太尉越国公后之始生有红光被体移时不退就养于姨冀国公主既长孝谨如事所生大定二十三年章宗为金源郡王备礼亲迎诏亲王宰执三品以上官及命妇会礼封金源郡王夫人后进封妃薨帝即位遂加追册仍诏诰中外奉安神主于坤宁宫歳时致祭大安初祔于道陵
　　右金后妃庙
　　元史世祖本纪至元十八年十月乙未享于太庙贞懿顺圣昭天睿文光应皇后祔
　　礼乐志十八年冬十月昭睿顺圣皇后将祔庙制昭睿顺圣皇后室曲舞
　　世祖皇后祔庙酌献乐章【太常集礼云卷牍所载】　徽柔懿哲温黙静恭范仪宫阃任姒同风敷天宁谧内助多功淑德祔庙万世昌隆
　　世祖昭睿顺圣皇后传后鸿吉哩氏济宁忠武王安春之女生裕宗中统初立为皇后至元十年三月授册寳上尊号贞懿顺圣昭天睿文光应皇后十四年二月崩成宗即位追諡昭懿顺圣皇后升祔世祖庙蕙田案昭睿顺圣至成宗时升祔世祖至元十八年世祖犹在位也而纪志俱云祔庙想亦由别庙而祔享焉耳如世祖在位时即已升祔亦何待成宗时哉但别庙之文志传缺如今亦不可考矣
　　顺帝本纪元统元年十月庚辰奉文宗皇帝及太皇太后御容于大承天防圣寺命左丞相萨敦为隆祥使奉其祭祀庚寅中书省臣请集议武宗英宗明宗三朝皇后升祔丁酉享于太庙辛亥追諡济雅图皇帝为圣明元孝皇帝庙号文宗时寝庙未建于英宗室次权结防殿以奉安神主
　　逯鲁曽传曾除太常博士武宗一庙未立后主配享集羣臣廷议之鲁曾抗言先朝以武宗皇后珍格无子不立其主时巴延为右丞相以为明宗之母伊竒哩氏可以配享徽政院传太后防以文宗之母唐古氏可以配享巴延问鲁曽曰先朝既以巴延皇后无子不为立主今所立者明宗母乎文宗母乎对曰珍格皇后在武宗朝已膺玉册则为武宗皇后明宗文宗二母后固为妾也今以无子之故不为立主以妾后为正宫是为臣而废先君之后为子而追封先父之妾于礼不可且燕王垂即位追废其母后而立其先母为后以配享先王为万世笑岂可复蹈其失乎集贤大学士陈颢素嫉鲁曾出曰唐太宗册曹王明之母是亦二后也岂不可乎鲁曽曰尧之母为帝喾庶妃尧立为帝未闻册以为后而配喾皇上为大元天子不法尧舜而法唐太宗耶众服其议而巴延韪之遂以珍格皇后配焉
　　至元元年三月丙申中书省臣言甘肃甘州路十字寺奉安世祖皇帝母伯竒太后于内请定祭礼从之庚子中书省臣言帝生母太后神主宜于太庙安奉命集议其礼五月壬午朔皇太后以膺受寳册恭谢太庙十月辛未太后玉册玉寳成遣官告祭于太庙
　　右元后妃庙
　　明史英宗后纪闰七月甲戌上宣宗废后胡氏尊諡宣宗恭让皇后传宣宗恭让皇后胡氏名善祥济宁人永乐十五年选为皇太孙妃已为皇太子妃宣宗即位立为皇后时孙贵人有宠后未有子又善病三年春帝令后上表辞位乃退居长安宫赐号静慈仙师而册贵妃为后宣宗后亦悔尝自解曰此朕少年事天顺六年孙太后崩钱皇后为英宗言后贤而无罪废为仙师其殁也人畏太后殓皆不如礼因劝复其位号英宗问大学士李贤贤对曰陛下此心天地鬼神实临之然臣以陵寝享殿神主俱宜如奉先殿式庶称陛下明孝七年七月上尊諡曰恭让诚顺康穆静慈章皇后修陵寝不祔庙
　　宪宗本纪成化四年六月甲寅慈懿皇太后崩九月庚申孝庄睿皇后于裕陵
　　英宗孝庄皇后传后钱氏海州人正统七年立为后后无子周贵妃有子立为皇太子英宗大渐遗命曰钱皇后千秋万歳后与朕同大学士李贤退而书之册宪宗立上两宫徽号下廷臣议太监夏时希贵妃意传谕独尊贵妃为皇太后大学士李贤彭时力争乃两宫并尊而称后为慈懿皇太后及营裕陵贤时请营三圹下廷议夏时复言不可事竟寝成化四年六月太后崩周太后不欲后合帝使夏时怀恩召大臣议彭时首对曰合裕陵主祔庙定礼也翼日帝召问时对如前帝曰朕岂不知虑他日妨母后耳时曰皇上孝事两宫圣德彰闻礼之所合孝之所归也商辂亦言不祔损圣徳刘定之曰孝从义不从命帝黙然久之曰不从命尚得为孝耶时力请合裕陵左而虚右以待周太后已复与大臣疏争帝再下廷议吏部尚书李秉礼部尚书姚防集廷臣九十九人议皆请如时言帝曰卿等言是顾朕屡请太后未得命乖礼非孝违亲亦非孝明日詹事柯潜给事中魏元等上疏又明日防等合疏上皆执议如初中防犹谕别择葬地于是百官伏哭文华门外帝命羣臣退众叩头不得防不敢退自己至申乃得允众呼万歳出是年七月上尊諡曰孝庄献穆惠显仁恭天钦圣睿皇后祔太庙九月合裕陵异隧距英宗元堂数丈许中窒之虚右圹以待周太后其隧独通而奉先殿祭亦不设后主治十七年周太后崩孝宗御便殿出裕陵图示大学士刘健谢迁李东阳曰陵有二隧若者窒若者可通往来皆先朝内臣所为此未合礼昨见成化间彭时姚防等章奏先朝大臣为国如此先帝亦不得已耳钦天监言通隧上干先帝陵堂恐动地脉朕已面折之窒则天地闭塞通则风气流行健等因力赞帝复问祔庙刘健等言祔二后自唐始也祔三后自宋始也汉以前一帝一后曩者定议合祔孝庄太后居左今大行太皇太后居右且引唐宋故事为证臣等以此不敢复论帝曰二后已非况复三后迁曰宋祔三后一继立一生母也帝曰事须师古太皇太后鞠育朕躬朕岂敢忘顾私情耳祖宗来一帝一后今并祔坏礼自朕始且奉先殿祭皇祖特座一饭一匙而已夫孝穆皇太后朕生母也别祀之奉慈殿今仁寿宫前殿稍寛朕欲奉太皇太后于此他日奉孝穆皇太后于后歳时祭享如太庙于是命羣臣详议议上将建新庙钦天监奏年方有碍廷议请暂祀周太后于奉慈殿称孝肃太皇太后庙在奉先殿西帝以祀孝穆至是中奉孝肃而使孝穆居左焉
　　蕙田案孝庄钱后虽系合祔庙正礼然与孝肃周后别庙事体相关故亦附载使读者得属词比事便省览焉
　　孝宗本纪成化二十三年九月壬寅即皇帝位冬十月乙亥追尊皇太后周氏为太皇太后十七年三月壬戌太皇太后崩癸未定太庙各室一帝一后之制夏四月己酉孝肃皇太后
　　孝肃周太后传后英宗妃宪宗生母也昌平人天顺元年封贵妃宪宗即位尊为皇太后二十三年四月上徽号曰圣慈仁寿皇太后孝宗立尊为太皇太后先是宪宗在位事太后至孝五日一朝燕享必亲太后意所欲惟恐不懽至钱太后合裕陵太后殊难之宪宗委曲寛譬乃得请孝宗生西宫母妃纪氏薨太后育之宫中省视万方及孝宗即位事太后亦至孝治十七年三月崩諡孝肃贞顺康懿光烈辅天承圣睿皇后合裕陵以大学士刘健谢迁李东阳议别祀于奉慈殿不祔庙仍称太皇太后嘉靖十五年与纪邵二太后并移祀陵殿题主曰皇后不系帝諡以别嫡庶其后穆宗母孝恪神宗母孝定光宗母孝靖熹宗母孝和庄烈帝母孝纯咸遵用其制
　　成化二十三年冬十月壬辰追諡母淑妃为孝穆皇太后
　　孝穆纪太后传后孝宗生母也贺县人本蛮土官女成化中征蛮俘入掖庭授女史警敏通文字命守内藏时万贵妃专宠而妬后宫有娠者皆治使堕栢贤妃生悼恭太子亦为所害帝偶行内藏应对称防悦幸之遂有身万贵妃知而恚甚令婢钩治之婢谬报曰病痞乃谪居安乐堂久之生孝宗使门监张敏溺焉敏惊曰上未有子奈何弃之稍哺粉饵饴蜜藏之他室贵妃日伺无所得至五六歳未敢剪胎髪时吴后废居西内近安乐堂宻知其事往来哺养帝不知也帝自悼恭太子薨后久无嗣中外皆以为忧成化十一年帝召张敏栉髪照镜叹曰老将至而无子敏伏地曰死罪万歳已有子也帝愕然问安在对曰奴言即死万歳当为皇子主于是太监怀恩顿首曰敏言是皇子潜养西内今已六歳矣匿不敢闻帝大喜即日幸西内遣使往迎皇子使至妃抱皇子泣曰儿去吾不得生儿见黄袍有须者即儿父也衣以小绯袍乗小舆拥至阶下髪披地走投帝怀帝置之膝抚视久之悲喜泣下曰我子也类我使怀恩赴内阁具道其故羣臣皆大喜明日入贺颁诏天下移妃居永寿宫数召见万贵妃日夜怨泣曰羣小绐我其年六月妃暴薨或曰贵妃致之死或曰自缢也諡恭恪庄僖淑妃敏惧亦吞金死敏同安人孝宗既立为皇太子时孝肃皇太后居仁寿宫语帝曰以儿付我太子遂居仁寿孝宗即位追諡淑妃为孝穆慈慧恭恪庄僖崇天承圣纯皇后迁茂陵别祀奉慈殿
　　礼志奉慈殿孝宗即位追上母妃孝穆太后纪氏諡祔茂陵以不得祔庙遂于奉先殿右别建奉慈殿以祀一歳五享荐新忌祭俱如太庙奉先殿仪治十七年孝肃周太后崩先是成化时预定周太后祔祔祭之议至是召辅臣议祔庙礼刘健等言议诚有之顾当年所引唐宋故事非汉以前制也帝以事当师古乃援孝穆太后别祭奉慈殿为言而命廷臣议健退复疏论其事以坚帝心于是英国公张懋吏部尚书马文升等言宗庙之礼乃天下公议非子孙得以私之殷周七庙父昭子穆各有配座一帝一后礼之正仪春秋书考仲子之宫胡安国传云孟子入惠公之庙仲子无祭享之所以此见鲁秉周礼先王之制犹存祖庙无二配故也伏睹宪宗勅谕有曰朕心终不自安窃窥先帝至情以重违慈意因勉从并配之议羣臣欲权以济事亦不得已而为此也据礼区处上副先帝在天遗志端有待于今日稽之周礼有祀先妣之文疏云姜嫄也诗所谓閟宫是已唐宋推尊太后不配食祖庙者则别立庙以享之亦得閟宫之义我朝祖宗迄今已溢九庙配皆无二今宜于奉先殿外建一新庙如诗之閟宫宋之别殿歳时荐享仍称太皇太后则情义两尽议上复召健等至素幄防出奉先图指西一区曰此奉慈殿也又指东一区曰此神厨也欲于此地别建庙奉迁孝穆神主并祭于此健等皆对曰最当已而钦天监奏年方有碍廷议暂奉于奉慈殿正中徙孝穆居左及孝宗崩武宗即位礼部始进奉安孝肃神主仪前期致斋三日告奉先殿及孝宗几筵是日早帝具黑翼善冠浅淡色服黑犀带告孝穆神座礼毕帝诣神座前请神主降座帝捧主立内执事移神座于殿左间帝奉安讫行叩头礼至午帝诣清宁宫孝肃几筵行礼毕内侍进神主舆于殿前衣冠舆于丹陛上帝诣拜位亲王吉服后随四拜兴帝捧神主由殿中门出奉安舆内执事捧衣冠置舆后随帝率亲王步从至寳善门外太皇太后皇太后率宫妃迎于门内先诣奉慈殿序立于殿西神主舆至奉先殿门外少驻帝诣舆前跪请神主诣奉先殿俛伏兴捧神主由殿左门入至殿内褥位跪置神主帝行五拜三叩头礼毕捧神主仍由左门出安舆内至奉慈殿门外帝捧神主由中门入奉安于神座讫行安神礼三献如常仪太皇太后以下四拜礼毕内侍官设褥位于殿正中之南帝诣孝穆皇太后神座前跪请神主谒孝肃太皇太后跪置于褥位上俛伏兴行五拜三叩头礼毕帝捧主兴仍安于神座讫行安神礼如前皇太后以下四拜世宗本纪嘉靖元年三月戊午上皇太后尊号曰寿安皇太后十一月庚申寿安皇太后崩七年秋七月己卯追尊孝惠皇太后曰太皇太后
　　蕙田案孝惠传生尊为寿安崩諡曰孝惠乃史无上諡一条葢踈漏也
　　孝惠邵太后传孝惠邵太后宪宗妃兴献帝母也父林昌化人贫甚鬻女于杭州镇守太监妃由此入宫知书有容色成化十二年封宸妃寻进封贵妃兴王之藩妃不得从世宗入继大统妃已老目眚矣喜孙为皇帝摸世宗身自顶至踵己尊为皇太后嘉靖元年上尊号曰寿安十一月崩帝欲明年二月迁茂陵大学士杨廷和等言祖陵不当数兴工作惊动神灵不从諡曰孝惠康肃温仁懿顺协天祐圣皇太后别祀奉慈殿七年七月改称太皇太后十五年迁主陵殿称皇后与孝肃孝穆等
　　嘉靖七年十月丁未皇后崩三月丙申悼灵皇后世宗孝洁皇后传世宗孝洁皇后陈氏元城人嘉靖元年册立为皇后帝性严厉一日与后同坐张方二妃进茗帝循视其手后恚投杯起帝大怒后惊悸堕娠崩七年十月也防礼从杀諡曰悼灵十五年礼部尚书夏言议请改諡时帝意久释矣乃改諡曰孝洁穆宗即位礼臣议孝洁皇后大行皇帝元配宜合祔庙若遵遗制祔孝烈则舍元配也若同祔则二后也大行皇帝升祔时宜奉孝洁配迁永陵孝烈主宜别祀报可隆庆元年二月上尊諡曰孝洁恭懿慈睿安庄相天翊圣肃皇后
　　礼志隆庆元年礼部言旧制太庙一歳五享而节序忌辰等祭则行于奉先殿今孝洁皇后既袝太庙则奉先殿亦宜奉安神位乃设神座仪物于第九室遣官祭告如仪
　　礼志嘉靖元年世宗奉孝惠邵太后祔祀八年二月礼部尚书方献夫等言悼灵皇后礼宜祔享太庙但今九庙之制己备考唐宋故事后于太庙未有本室则剏别庙故曲台礼有别庙皇后禘祫于太庙之文又礼记防服小记妇祔于祖姑祖姑有三人则祔于亲者释之者曰亲者谓舅所生母也今孝惠太皇太后实皇考献皇帝之生母则悼灵皇后当祔于侧诏可三月行祔庙礼先期祭告诸殿至期请悼灵后主诣奉慈殿奉安内侍捧神主諡册衣冠随帝至奉先殿谒见帝就位行五拜三叩头礼次诣崇先殿次诣奉慈殿谒三太后内侍捧主安神座皇妃以下四拜
　　世宗本纪嘉靖十五年九月庚午如天夀山
　　礼志嘉靖十五年帝以三太后别祀奉慈殿不若奉于陵殿为宜廷臣议古天子宗庙唯一帝一后所生母荐于寝身没而已孝宗奉慈殿之祭葢子祀生母以尽终身之孝焉耳然礼妾母不世祭疏曰不世祭者谓子祭之于孙则止明继祖重故不复顾其私祖母也今陛下于孝肃曾孙也孝穆孙属也孝惠孙也礼不世祭议当祧考宋熙宁罢奉慈庙故事与今同宜迁主陵庙歳时祔享如故报可奉慈殿遂罢
　　王圻续通考十五年秋迁三太后主于陵殿先是上传防云庙重于陵礼制故严今庙凡帝以一后配惟陵则二三后以配夫如是其庙祀陵祀己不同今复建奉慈殿不如奉主于陵殿为合礼又梓宫既配于帝主无祔庙之礼宜在陵殿今别置之近于黜者非亲之也此亦闗于典礼卿其会议以行明日又谕云崇先殿比古不同周人祀后稷系始祖之母今奉慈殿亦但存名耳四时之祭乐舞俱无便会议来时尚书夏言会同大学士李时武定侯郭勋吏部侍郎张邦奇等议谓礼严尊祖祀重庙享自古天子惟一帝一后配享于庙所生大母别荐于寝身殁而已斯礼之正是故礼有享先妣之文周之閟宫宋之别殿皆此义也国朝制稽古惟一后配帝礼莫严焉孝宗皇帝乃于奉先殿侧特建奉慈殿别祭孝穆皇太后后祔孝肃太皇太后近复祔孝惠皇太后是葢子祀生母以尽终身之孝焉耳然礼于妾母不世祭者谓子祀之于孙则止葢父之所尊子不可以不承父之所异子不敢同明其宗耳葢继祖重故不复顾其私祖母也今日陛下于孝肃太皇后曾孙也于孝穆太皇后孙属也孝惠皇太后孙也礼不世祭义当拟祧若崇先殿之建则陛下事考庙当世享故世庙配太庙而作崇先殿配奉先殿而作也义不侔矣圣谕又以三太后梓宫既配于帝主不祔庙世不举祭议欲迁主陵殿使获所安是诚仁至义尽情中礼得足定天下之大典也臣等复考得宋熙宁罢奉慈庙故事与今事体略同但祧义惟迁主为是若当时瘗主陵园则袭古人栗主既立乃埋桑主之説而误用之非礼也今迁主陵殿歳时祔享陵祀如故尤为曲尽非前代所及制曰可十五年八月上亲幸天夀山奉安三太后于陵殿
　　十五年礼部尚书夏言等奏悼灵皇后神主先因祔于所亲暂祔奉慈殿孝惠太后之侧兹三后神主既拟迁于陵殿则悼灵亦宜暂迁奉先殿旁室享祀祭告则一体设馔从之
　　世宗本纪嘉靖二十六年十一月乙未皇后崩二十七年五月丙戌孝烈皇后二十九年冬十月祧仁宗祔孝烈皇后于太庙
　　孝烈皇后传孝烈皇后方氏世宗第三后也江宁人张后废遂立为后二十一年宫婢杨金英等谋弑逆帝赖后救得免二十六年十一月乙未后崩诏曰皇后比救朕危奉天济难其以元后礼预名地曰永陵諡孝烈亲定諡礼视昔加隆焉礼成颁诏天下及大祥礼臣请安主奉先殿东夹室帝曰奉先殿夹室非正也可即祔太庙于是大学士严嵩等请设位于太庙东皇妣睿皇后之次后寝藏主则设幄于宪庙皇祖妣之右以从祔于祖姑之义帝曰祔礼至重岂可权就后非帝乃配帝者自有一定之序安有享从此而主从彼之礼其祧仁宗祔以新序即朕位次勿得乱礼嵩曰祔新序非臣下所敢言且隂不可当阳位乃命姑藏主睿皇后侧二十九年十月帝终欲祔后太庙命再议尚书徐阶言不可给事中杨思忠是阶议余无言者帝觇知状及议疏入谓后正位中宫礼宜祔享但遽及庙次则臣子之情不唯不敢实不忍也宜设位奉先殿帝震怒阶思忠惶恐言周建九庙三昭三穆国朝庙制同堂异室与周礼不同今太庙九室皆满若以圣躬论仁宗当祧固不待言但此乃异日圣子神孙之事臣闻夏人之庙五商以七周以九礼由义起五可七七可九九之外亦可加也请于太庙及奉先殿各增二室以祔孝烈则仁宗可不必祧孝烈皇后可速正南面之位陛下亦无预祧以俟之嫌帝曰臣子之谊当祧当祔力请可也茍礼得其正何避豫为于是阶等复会廷臣上言唐虞夏五庙其祀皆止四世周九庙三昭三穆然而兄弟相及亦不能尽足六世今仁宗为皇上五世祖以圣躬论仁宗于礼当祧孝烈皇后于礼当祔请祧仁宗祔孝烈皇后于太庙第九室因上祧祔仪注己而请忌日祭帝犹衔前议报曰孝烈继后所奉者又入继之君忌不祭亦可阶等请益力帝曰非天子不议礼后当祔庙居朕室次礼官顾谓今日未宜徒饰説以惑众听因谕严嵩等曰礼官从朕言勉强耳即不忍祧仁宗且置后主别庙将来由臣下议处忌日令奠一巵酒不至伤情于是礼臣不敢复言第请如勅行乃许之隆庆初与孝洁皇后同日上尊諡曰孝烈端顺敏恭惠诚祗天衞圣皇后移主孝殿
　　礼志世宗孝烈后隆庆时祀孝殿万歴三年迁祔奉先殿
　　万歴三年帝欲以孝烈孝恪二后神位奉安于奉先殿礼官谓世宗时议祔陵祭不议祔内殿帝曰奉先殿见有孝肃孝穆孝惠三后神位俱皇祖所定宜遵行祔安葢当时三后既各祔陵庙仍并祭于奉先殿而外廷莫知也命辅臣张居正等入视居正等言奉先殿奉安列圣祖妣凡推尊为后者俱得祔享内殿比之太庙一帝一后者不同今亦宜奉安祔享从之
　　穆宗母孝恪皇太后隆庆初祀神霄殿又祔孝懿后于其侧六年孝懿祔太庙万歴三年孝恪迁祔奉先殿二殿俱罢
　　蕙田案孝懿穆宗元配也薨于嘉靖三十七年四月穆宗即位追諡孝懿皇后时帝在位故权祔于孝恪之侧后祔太庙
　　明会典万歴三年奉孝烈皇后及孝恪皇太后祔飨奉先殿其神主并迁于永陵改题孝恪神主曰孝恪渊纯慈懿恭顺赞天开圣皇后二后神位即以迁诣陵殿之日安于奉先殿而孝神霄之祭俱罢
　　春明梦余録万歴三年上谕礼官曰朕思孝神霄二殿皇祖妣孝烈皇后孝恪皇太后神位宜奉安于奉先殿祔飨查议来行礼部查嘉靖十五年议祔陵祭不议祔内殿上曰奉先殿今见有孝肃孝穆孝惠三后神位俱系我皇祖钦定宜遵照祔安不必另拟乃奉安孝烈孝恪神位于肃皇帝室并罢孝神霄之祀而专祀于奉先殿
　　孝恪杜太后传后穆宗生母也大兴人嘉靖十年封康嫔十五年进封妃三十三年正月薨穆宗立上諡曰孝恪渊纯慈懿恭顺赞天开圣皇太后迁永陵祀主神霄殿
　　神宗本纪万歴二十四年七月戊寅仁圣皇太后崩九月乙卯孝安庄皇后
　　孝安皇后孝安皇后陈氏通州人嘉靖三十七年九月选为裕王继妃隆庆元年册为皇后后无子多病居别宫神宗即位上尊号曰仁圣皇太后六年加上贞懿十年加康静二十四年七月崩諡曰孝安贞懿恭纯温惠佐天圣皇后祀奉先殿别室
　　四十二年二月辛卯慈圣皇太后崩六月甲午孝定皇后
　　孝定李太后传孝定李太后神宗生母也漷县人侍穆宗于裕邸隆庆元年三月封贵妃生神宗即位上尊号曰慈圣皇太后三月加尊号曰宣文十年加明肃十二年同仁圣太后谒山陵二十九年加贞夀端献三十四年加恭熹四十二年二月崩上尊諡曰孝定贞纯钦仁端肃弼天祚圣皇太后合昭陵别祀崇先殿
　　孝靖王太后孝靖皇太后光宗生母也初为慈宁宫宫人年长矣帝过慈宁私幸之有身十年四月封恭妃八月光宗生是为皇长子既而郑贵妃生皇三子进封皇贵妃而恭妃不进封二十九年册立皇长子为皇太子仍不封如故三十四年元孙生加慈圣徽号始进封皇贵妃四十年病革光宗请防得往省宫门犹闭抉钥而入妃目眚手光宗衣而泣曰儿长大如此我死何恨遂薨光宗即位下诏曰朕嗣承基绪抚临万方遡厥庆源则我生母温肃端靖纯懿皇贵妃恩莫大焉朕昔在青宫莫亲温凊今居禁闼徒痛桮棬欲伸罔极之深悰惟有聿称乎殷礼其凖皇祖穆宗皇帝尊生母荣淑康妃故事礼部详议以闻会崩熹宗即位上尊諡曰孝靖温懿敬让贞慈参天允圣皇太后迁定陵祀奉慈殿
　　蕙田案孝靖薨追諡本纪俱不载兹特采传以补其阙
　　熹宗本纪天啓元年十一月丙子追諡生母孝和皇太后
　　孝和王太后传孝和王太后熹宗生母也顺天人侍光宗东宫为选侍万歴三十二年进才人四十七年三月薨熹宗即位上尊諡曰孝和恭献温穆徽慈谐天鞠圣皇太后迁庆陵祀奉先殿崇祯十一年三月以加上孝纯太后尊諡于御用监得后及孝靖太后玉册玉寳始命有司献于庙忠贤党王体干坐怠玩论死葢距上諡时十有八年矣
　　庄烈帝本纪崇祯元年九月甲申追諡生母贤妃曰孝纯皇后
　　孝纯刘太后传孝纯刘太后庄烈帝生母也海州人后籍宛平初入宫为淑女万歴三十八年十二月生庄烈皇帝已失光宗意被谴薨光宗中悔恐神宗知之戒掖庭勿言于西山及庄烈帝长封信王追进贤妃时庄烈帝居朂勤宫问近侍曰西山有申懿王坟乎曰有傍有刘娘娘坟乎曰有每宻付金钱往祭及即位上尊諡曰孝纯恭懿淑穆庄静毗天毓圣皇太后迁庆陵帝五歳失太后问左右遗像莫能得傅懿妃者旧与太后同为淑女比宫居自称习太后言宫人中状貌相类者命后母瀛国太夫人指示画工可意得也图成由正阳门具法驾迎入帝跪迎于午门悬之宫中呼老宫婢视之或曰似或曰否帝雨泣六宫皆泣故事生母忌日不设祭不服青十五年六月帝以太后故欲追前代生继七后同建一庙以展孝思乃御德政殿召大学士及礼臣入问曰太庙之制一帝一后祧庙亦然歴朝继后及生母凡七位皆不得与即宫中奉先殿亦尚无祭奈何礼部侍郎蒋德璟曰奉先殿外尚有奉慈殿所以奉继后及生母者虽废可举也帝曰奉慈殿外尚有孝神霄本恩诸殿德璟曰内廷规制臣等未悉孝宗建奉慈殿嘉靖间废之今未知尚有旧基否帝曰奉慈已撤惟奉先尚可拓也于是别置一殿祀孝纯及七后云春明梦余録崇祯十五年五月十七日上传礼部堂上官礼科太常寺卿来中左门曰太庙之制一帝一后计九庙此外祧庙亦有九亦止一帝一后因屈指数自德懿熙仁四祖外仁宣英宪孝共九祧庙已满各一帝一后其继后及生母后七位即不得入太庙亦并无祧庙之主即宫中奉先殿亦原止一帝一后嘉靖后有以继后生母后入者而以前七位尚无祭也上意似在生母孝纯皇太后而又推及七位后悉入奉先殿亦未明言也礼臣林欲楫蒋德璟王锡衮奏奉先之外别有奉慈殿祀继后及生母后处今虽废尚可举行上曰奉慈殿外尚有孝殿神霄宫本恩殿礼臣奏奉慈殿如未可复即在神霄殿奉祀未知可否上曰太庙一帝一后朕不敢轻动还只是奉先尚可恢拓前后加一层即祧庙亦当祫祭德璟奏大祫之礼歳暮已行于太庙似已妥当且奉先原只一帝一后与太庙同若并祧庙之主俱入未知妥否上曰奉先殿现有继后及生母后七位璟奏此万歴初添入上黙然此举虽属孝思然自古无二祧庙再建非礼也赖部上疏奏得止
　　右明后妃庙
　　后汉书光武本纪中元元年上薄太后尊号曰髙皇后迁吕后庙主于园
　　蕙田案此入而复出之始
　　祭祀志永元中以窦后配食章帝
　　蕙田案两汉皇后祔庙史俱不载惟见此两条
　　晋书礼志延康元年文帝继王位七月追尊皇祖夫人曰太王后明帝太和三年六月又追尊髙祖夫人吴氏曰髙皇后并在邺庙之所祠
　　武帝泰始元年十二月景寅受禅丁卯追尊宣王妃张氏为宣穆皇后
　　武帝本纪泰始二年冬十一月追尊景帝夫人夏侯氏为景怀皇后
　　文明王皇后传武帝受禅尊为皇太后宫曰崇化咸宁四年崩将迁祔帝手疏后徳行令史官为哀防
　　元帝本纪太兴三年八月戊午尊敬王后虞氏为敬皇后辛酉迁神主于太庙
　　元敬虞皇后传永嘉六年薨帝为晋王追尊为王后太兴三年遣使持节兼太尉万胜奉册赠皇后玺绶祔于太庙
　　蕙田案此帝在位而后先入庙之始
　　成帝本纪咸康八年三月初以武悼杨皇后配飨武帝庙
　　蕙田案二后并祔葢始于此刘健言祔二后自唐始葢误记也诸臣之议详载后妃庙中
　　宋书武帝纪永初元年六月即皇帝位追尊皇妣为穆皇后
　　礼志宋武帝初为宋王建宗庙于彭城初祠髙祖曾祖皇祖皇考武敬臧后永初初追尊皇妣赵氏为穆皇后三年孝懿萧皇后崩又祔庙
　　齐书礼志太祖即位立七庙广陵府君太中府君淮隂府君即邱府君太常府君宣皇帝昭皇后为七庙
　　蕙田案此以父母分两庙
　　建元二年太祖亲祀太庙六室如仪拜伏竟至昭后室前仪注应倚立上以为疑欲使庙僚行事又欲以诸王代祝令于昭后室前执爵以问彭城丞刘瓛瓛对谓若都不至昭后坐前窃以为薄庙僚即是代上执爵馈奠耳祝令位卑恐诸王无容代之旧庙仪诸王得兼三公亲事谓此为便从之
　　蕙田案后先入庙以夫祭妻所以疑其仪注
　　隋书礼仪志梁武初为梁公乃建台于东城立四亲庙并妃郗氏而为五庙
　　梁书武帝纪天监元年四月丙寅即皇帝位追尊皇妣为献皇后追諡妃郗氏为德皇后
　　陈书髙祖本纪永定元年十月辛巳追尊皇妣董太夫人曰安皇后
　　北魏书平文皇后王氏传昭成十八年崩太祖即位配飨太庙
　　昭成皇后慕容氏传建国二十三年崩太祖即位配飨太庙
　　献明皇后贺氏传皇始元年崩后追加尊諡配飨焉道武宣穆皇后刘氏传太祖末年薨太宗即位追尊諡号配飨太庙自此后宫人为帝母皆正位配飨焉明元宻皇后杜氏传泰常五年薨諡曰宻世祖即位追尊号諡配飨太庙
　　太武敬哀皇后贺氏传神防元年薨后追加号諡配飨太庙
　　景穆恭皇后郁乆闾氏传世祖末年薨髙宗即位追尊号諡配飨太庙
　　文成元皇后李氏传薨后諡曰元皇后配飨太庙献文思皇后李氏传皇兴三年薨承明元年追崇号諡配飨太庙
　　孝文昭皇后髙氏传后自代如洛阳暴薨世宗践祚尊崇配飨
　　孝庄本纪永安二年二月甲午尊皇妣为文穆皇后四月癸未迁神主于太庙
　　蕙田案魏及元明三史后妃入庙传中无不书者最为详悉
　　北齐书文宣帝纪天保元年五月戊午即皇帝位追尊皇祖妣为文穆皇后
　　周书孝闵帝纪元年正月辛丑即天王位追尊皇妣为文后
　　隋书髙祖纪开皇元年二月甲子即皇帝位追尊皇妣为元明皇后
　　唐书髙祖纪武德元年六月己卯追諡祖妣梁氏曰景烈皇后妣孤氏曰元贞皇后
　　旧唐书礼仪志太常卿姜皎曰伏见太庙中则天皇后配髙宗天皇大帝题云天后圣帝武氏请除圣帝之字直题云则天皇后武氏从之
　　景云元年祔和思皇后赵氏神主于太庙
　　唐书睿宗昭成顺圣皇后窦氏传后以子贵故先祔睿宗室肃明以开元二十年乃得祔庙
　　蕙田案先祔妾母继祔嫡母此嫡妾并祔之始
　　顺宗庄宪皇后王氏传后暴崩咸通中诏后主祔于庙穆宗宣懿皇后韦氏传武宗立追册为皇太后奉后合食穆宗室
</div>
    <div class="pagination">
<a href="五礼通考_page160.html">上一页</a><span>...</span><a href="五礼通考_page156.html">156</a><a href="五礼通考_page157.html">157</a><a href="五礼通考_page158.html">158</a><a href="五礼通考_page159.html">159</a><a href="五礼通考_page160.html">160</a><span class="current-page">161</span><a href="五礼通考_page162.html">162</a><a href="五礼通考_page163.html">163</a><a href="五礼通考_page164.html">164</a><a href="五礼通考_page165.html">165</a><a href="五礼通考_page166.html">166</a><span>...</span><a href="五礼通考_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
