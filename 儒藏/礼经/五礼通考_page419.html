<!DOCTYPE html>
<html>
<head>
    <meta charset="UTF-8">
    <title>五礼通考 - 第 419 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 419 页/共 431 页</h1>
    <div class="content">　　【雷氏次宗曰前大功章为侄已言丈夫妇人今此自指为庶孙言不在侄】
　　【敖氏继公曰侄之殇服亦姑之适人者为之也于庶孙之下言丈夫妇人者明庶孙之文不可以兼男女亦为其与侄连文故也】
　　【盛氏世佐曰案姑在室为侄与世叔父同本服期长殇当降为大功今在此小功明是己适人者也丈夫妇人兼侄与庶孙言雷说非为此二者之服异人而连言之以其皆大功之殇也】
　　大夫公之昆弟大夫之子为其昆弟庶子姑姊妹女子子之长殇【注大夫为昆弟之长殇小功谓为士者若不仕者也以此知为大夫无殇服也公之昆弟不言庶者此无服无所见也大夫之子不言庶者闗适子亦服此殇也云公之昆弟为庶子之长殇则知公之昆弟犹大夫　疏此三人为此六种人成人以尊降至大功故长殇小功中亦従上注云大夫为昆弟之长殇小功谓为士者若不仕者也凡为昆弟成人期长殇在大功今小功明大夫为昆弟降一等若昆弟亦为大夫同等期不降今言降在小功明是为士若不仕者也云以此知为大夫无殇服也者已为大夫则冠矣大夫冠而不为殇也大夫二十而冠而有兄弟殇者已与兄姊同十九而兄姊于年终死已至明年初二十因丧而冠是以冠成人而有兄姊殇也且五十乃爵命今未二十已得为大夫者五十乃爵命自是礼之常法或有大夫之盛徳未必至五十为大夫者也】
　　【马氏融曰大夫以尊降公之昆弟以尊厌大夫子以父尊厌各降在大功长殇复降一等故小功也大夫无昆姊之殇此言殇者闗有罪若畏厌溺当殇服之】
　　【敖氏继公曰其中殇亦从上若下殇则不服之葢大夫无缌服也公之昆弟于庶子而下则为以尊而降于昆弟则亦以其父之所厌而降也大夫之子所以降之意前章详之矣此已为大夫不应有昆与姊之殇而此经乃尔葢以昆弟姊妹宜连文且此条亦不専主于大夫故也】
　　【盛氏世佐曰案古者五十而后爵无大夫而殇死者亦无既为大夫而有兄若姊之殇也注疏説泥当以敖説为正】
　　钦定义疏案不杖期章有大夫之子为子昆弟之子为大夫者之服则大夫不必五十亦有少年为之者可知疏谓有盛徳者固然亦有公族髙勲世为大夫者适子年虽未冠已为大夫而姊若庶兄尚在长殇之限者亦其一也春秋讥世卿仕者世禄不世官大夫可世乎曰世臣与国同休戚国所恃以固也若公族髙勲为大夫而其适子不世则朝廷无世臣庙制宗法皆废格而不可行矣二恵弱一个而齐危栾郤降皂隷而晋替春秋之势不可谓非西周之遗也即如王朝南仲太祖太师皇父非其明验乎然则讥世卿与不世官者何也曰卿执政者当于大夫中选而为之非谓大夫不可世也士无世官谓士耳不谓大夫也若大夫虽不尽世必有世者矣不可以末季世卿之流弊而谓先王之法遂无世臣也　案马氏说于经无所据疑未必然敖氏云昆姊连文圣经字字必有实义岂连文之谓乎
　　大夫之妾为庶子之长殇【注君之庶子　疏妾为君之庶子成人在大功章今长殇降一等在此小功云君之庶子者若嫡长则成人随女君三年长殇在大功与此异】
　　【敖氏继公曰上已言君之庶子故此畧之为君之女子子亦然是虽大功之殇亦中従上葢女君之为此子与夫同而妾为君之党服得与女君同故皆宜中从上不可以妇人之従服者例论也其下殇亦不服之】
　　钦定义疏案缌麻章妇人为夫之族类之殇中従下惟此与彼殊敖说是也妾服如此则女君不待言矣
　　右殇小功五月
　　小功布衰裳牡麻绖即葛五月者【注即就也小功轻三月变麻因故衰以就葛绖带而五月也闲传曰小功之葛与缌之麻同旧说小功以下吉屦无絇也　疏此是小功成人章轻于殇小功故次之此章有三等正降义其衰裳之制澡绖等与前同故略也云即葛五月者以此成人文缛故有变麻从葛故云即葛但以日月为足故不变衰也不列冠屦承上大功文略小功又轻故亦不言也注引闲传欲见小功有变麻服葛法既葬大小同故变同之也案周礼屦人职屦舄皆有絇繶纯纯者于屦口縁繶者牙底接处缝中有縧絇者屦鼻头有饰为行戒吉时有行戒故有絇丧中无行戒故无絇】
　　【敖氏继公曰绖不言澡可知也此变麻即葛乃不易衰者为无受布也即葛不云三月者已于大功章见之故不言也】
　　【郝氏敬曰牡麻洗治之牡麻不言澡同也绖兼首要不言冠缨屦同也即葛谓三月既葬以葛带易澡麻带所以异于降服小功也衰不变而带变以故衰就葛带终五月之期】
　　【盛氏世佐曰案上章言澡麻而不言牡此言牡麻而不言澡文互备也言澡于前者见其始异于大功以上于是复云牡则着其同也】
　　钦定义疏大功小功期满则除九月七月五月皆无祭然则除殇服者无祭可知记所谓祭不为除丧者于此可见
　　従祖祖父母従祖父母报【注祖父之昆弟之亲　疏此亦従尊向卑従祖祖父母是曽祖之子祖之昆弟从祖父母者是従祖祖父之子父之従父昆弟之亲故郑并言祖父之昆弟之亲云报者恩轻欲见两相为服故云报也】
　　朱子语类显道问服制曰唐时添那服制添得也有差异处且如亲伯叔是期堂叔须是大功乃便降为小功不知是怎生地　闳祖记朱子云无大功尊父母本是期加成三年祖父母世父母叔父母本是大功加成期其曽祖父母小功及従伯叔父母小功者乃正服之不加者耳
　　【黄氏榦曰祖父加至期祖父之昆弟加所不及据期断是以五月族祖父又疏一等故缌父为众子期兄弟之子宜九月今亦期者兄弟之子犹子也从父昆弟之子服从世叔无加故报亦小功也祖为孙大功以疏一等故兄弟之孙小功　案从祖祖父者祖之昆弟也其子谓从祖父又其子谓从祖昆弟又其子谓从祖昆弟之子凡四世上三世以祖父已旁杀之义推之皆当服小功名为三小功下一世以子旁杀之义推之当服缌此三小功一缌与已同出曽祖】
　　【敖氏继公曰此与为之者尊卑虽异亦旁尊也故报之于此即言报者略轻服齐衰大功重报服或别见之】
　　【盛氏世佐曰案为从祖祖父者昆弟之孙也为从祖父者从父昆弟之子也并服其妻者以名服也此四人皆报故合言之】
　　【华氏学泉曰或问世叔父期则从祖父母宜大功而服小功何也曰亲亲以三为五以五为九故四世而缌服之穷也五世袒免杀同姓也是故曽伯叔祖无从伯叔祖之服一从而止伯叔之服再从而止兄弟之服三从而止其服则皆缌也伯叔之服再从而缌则从祖父母宜小功从祖父母之报其侄亦小功至孙而缌而亲尽矣若从祖父母宜大功则再从小功三从然后缌三从之伯叔父则同六世祖矣而何服之有曰然则朱子语类载朱子之疑之何也曰此非朱子之疑乃其门人之问而朱子之答未及载也且此自是仪礼何尝是唐时所増也朱子语类门人所录非其手笔多错杂处宜删节以一学者之闻见此尤其较著者也其前闳祖所録则固了然矣】
　　钦定义疏案记传云小功以下为兄弟则虽从祖祖父母从祖父母若外祖父母之尊皆以兄弟之视之矣　又案父之兄弟期则祖父之兄弟宜大功乃降至小功者五服惟兄弟行递降一等而其他则否所谓四世而缌服之穷也不然则服及五世矣亦以世叔父之期本是加服故也
　　从祖昆弟【注父之从父昆弟之子　疏此是从祖父之子已之再从兄弟以上三者为三小功也陈氏诠曰从祖父之子同出曽祖也】
　　【黄氏榦曰兄弟期疏一等故从昆弟大功从祖昆弟小功族昆弟缌】
　　【盛氏世佐曰案以上三小功皆云从祖者言其从祖而分也】
　　从父姊妹【注父之昆弟之女　疏不言出适与在室姊妹既逆降宗族亦逆降报之】
　　【张氏尔岐曰疏説可疑此当通下文孙适人者为一节皆为出适而降小功也】
　　【盛氏世佐曰案女子子所逆降者唯旁期耳为其嫁当及时不可以旁亲故妨之也至于大功之末可以嫁子于昏姻之时固无害故其成人而未嫁者亦与未成人者同无逆降例也女子子既不逆降其旁亲大功已下而宗族顾可逆降之乎此旧説所以难通也敖张二説皆合下节为一得之】
　　孙适人者【注孙者子之子女孙在室亦大功也】
　　【马氏融曰祖为女孙适人者降一等故小功也】
　　【敖氏继公曰三者适人其服同云适人则为女孙无嫌故不必言女】
　　为人后者为其姊妹适人者【注不言姑者举其亲者而恩轻者降可知马氏融曰在室者齐衰期适人大功以为大宗后疎之降二等故小功也不言姑者明降一体不降姑也陈氏诠曰累降也姑不见者同可知也犹为人后者为昆弟而不载伯父同降不嫌】
　　【敖氏继公曰经于前章为人后者惟见其父母昆弟姊妹之服余皆不见是于本服降一等者止于此亲尔所以然者以其与已为一体也然则自此之外凡小宗之正亲旁亲皆以所后者之亲疏为服不在此数矣此姊妹之属不言报省文也记曰为人后者于兄弟降一等报】
　　【湛氏若水曰姊妹期也何以小功以为人后降也以适人又降也】
　　【盛氏世佐曰案下记云为人后者于兄弟降一等报为经所不见者言也经惟见其父母昆弟姊妹之服其余皆没不言文不具耳大功章为人后者为其昆弟条下疏云于本宗余亲皆降一等得之敖説误】
　　钦定义疏案为后者若系亲昆弟之子则姑犹是姑也如其服服之如马氏説矣若系従父昆弟之子更递疏以迄于无服者则当降之如注説矣姑之期加服也本服大功已出为后降小功姑适人则缌不与姊妹同差以其与世叔父均无大功之降也经以其不定也故阙之马郑二家皆是但各见一边耳　案经不见本生祖父母曽祖父母世叔父母诸人之服者亦以所后者之亲疎不定也其同祖者亲自亲矣其不同祖者自祖父母世叔父母以及其余概従降一等之例惟同曽髙者则曽髙犹是齐衰三月耳为其父母不杖期不以所后之亲疎而异也如敖氏谓除昆弟姊妹之外正亲旁亲皆以所后者之亲疎为服假令在疏属五服之外则于本生祖父母之丧竟脱然无一日之服也而可乎
　　为外祖父母
　　【马氏融曰母之父母也本服缌以母所至尊加服小功】
　　【汪氏琬曰或问先儒言前母之党当为亲而不言其服何以无服也曰礼为其母之党服则不为继母之党服宗无二统外氏亦无二统前母之子不服后母之党则后子不逮事前母者亦如之也礼从服者所从亡则己前母既亡如之何其有从服与　或问继母如母何以不服继母之党也曰郑谓外氏不可二也庾蔚之亦谓若服继母之党则乱于己母之出故也礼慈母与继母同丧服小记曰为慈母之父母无服则其不服继母之党宜也嗟乎为人后者言若子继母言如母夫谓之如与若者葢其父母之文同而情则异者也故不得已而为继母之党服虞喜谓纵有十继母惟当服次其母者之党此説殆近是矣】
　　传曰何以小功也以尊加也【疏外亲之服不过缌麻以祖是尊名故加至小功敖氏继公曰尊云者谓其为母之父母也子之从其母而服母党者当降于其母二等母为父母期子为外祖父母小功宜也非以尊加也】
　　【徐氏干学曰案外祖父母之名总之则一分之则十有三为母之父母一也前母子为后母之父母二也后母子为前母之父母三也庶子为适母之父母四也庶子为继适母之父母五也庶子为生母之父母六也为人后者为所后之母之父母七也为人后者为所生母之父母八也庶女之子为母之父母九也女之子为母之生母十也慈母之子为慈母之父母十一也出母之子为母之父母十二也嫁母之子为母之父母十三也凡若此者其在于古有服有不服今则无有不服所不服者惟庶子为生母之父母而已独后母之子于前母之家犹己外家也乃以为恩不相及而不服甚至晋满武秋为曹彦真前母之兄而相见如路人不亦可异之甚乎蔡谟江思悛以为人疑服继母之党不服前母者以不相及也继祖母亦有不相及者而皆与其党为亲何至前母而独疑之其论当矣　人曰己母被出而服继母之党虞喜谓纵有十继母惟当服次其母之党不知次其母者久亡此从服也所从亡则己曷为服之窃谓当服在堂继母之党耳】
　　钦定义疏案敖氏深得制服之条理然意自不可废也外亲之服不过缌麻笃本宗而重一本也尧典首亲九族周室时庸展亲圣人之意可见矣下逮编氓亲亲之杀无异乃末俗犹有薄于同气而昵其母妻之党者是何心哉　又案前母之党经不言有服何也曰礼外亲亦无二统前母之子不服后母之党则后子不逮事前母者亦如之也従服者所従亡则己前母既亡不从不亦宜乎己母出则服继母之党如继母多则奚服曰服在堂继母之党服其所従也虞喜以为纵有十继母唯服次其母者之党非也　又案外祖父母有当服者六子为因母之父母一也母出为继母之父母二也庶子君母在为君母之父母三也庶子为继母之父母四也庶子不为父后者为己母之父母五也以上女子子同为人后者为所后母之父母六也其余则比曰所不服
　　从母丈夫妇人报【注从母母之姊妹丈夫妇人姊妹之子男女同也　疏母之姊妹与母一体从于己母而有此名故曰从母言丈夫妇人者母之姊妹之男女与从母两相为服故曰报】
　　【马氏融曰言丈夫妇人者异姓无出入降皆以丈夫妇人成人之名名之也】
　　朱子曰姊妹于兄弟未嫁期既嫁则降为大功姊妹之身知不降也故姨母重于舅也　又问从母之夫舅之妻皆无服何也曰先王制礼父族四故由父而上为族曽祖父缌麻姑之子姊妹之子女子子之子皆由父而推之也母族三母之父母之母母之兄弟恩止于舅故从母之夫舅之妻皆不为服推不去故也妻族二妻之父妻之母乍看时似乎杂乱无纪子细看则皆有义存焉
　　【敖氏继公曰从母之义与从父同以其在母列故但以从母为称丈夫妇人即为从母服者也此为加服而从母乃报之者以其为母党之旁尊不足以加尊焉故报之也经凡三以丈夫妇人连文而所指各异读者详之】
　　【汪氏琬曰先王之制礼也在父党则父之昆弟为重而于父之姊妹则恩杀矣故服诸父期而服姑姊妹大功在母党则母之姊妹为重而于母之昆弟则恩杀矣故服从母小功而服舅缌先王所以分内外别男女而逺嫌疑者也唐太宗顾加舅服使与姨母同太宗知礼孰不知礼】
　　传曰何以小功也以名加也外亲之服皆缌也【注外亲异姓正服不过缌　疏以名加者以有母名故加至小功外亲以本非骨肉情疎故圣人制礼无过缌也马氏融曰外祖从母其亲皆缌也以尊名加故小功也】
　　【雷氏次宗曰二亲恩等而中表服异君子类族辩物本以姓分为判故外亲之服不过于缌于义虽当求情未惬苟防有可因则加服以伸心外祖有尊从母有名故皆得因此加以小功也舅情同二人而名理阙无因故有心而不获遂也然情不止于缌亦以见于慈母矣至于余人虽有尊名而不得加者服当其义情无不足也】
　　【庾氏蔚之曰男女异长母之在室与其姊妹有同居共席之礼故许其因母名以加服】
　　【杜氏佑曰晋袁准论曰从母小功五月舅缌麻三月礼非也从母缌时俗所谓姨母者也舅之与姨俱母之姊妹兄弟焉得异服从母者从其母而为庶母者也亲益重故小功也凡称父母者皆同乎父母之例者也舅非父列姨非母列故舅不称父姨不称母也可称姨不应称母谓姨母为从母者此时俗之乱名书之所由误也春秋传蔡哀侯娶于陈息侯亦娶焉息妫将归过蔡蔡侯曰吾姨也止而享之尔雅曰妻之姊妹同出为姨此本名者也左传臧宣叔娶于铸生贾及为而死继室以其侄穆姜之姨子也以蔡侯尔雅言之穆姜焉得言姨此縁妻姊妹之姨因相谓为姨也姊妹相谓为姨故其子谓之姨子其母谓之姨母从其母而来故谓之从母从母姨母为亲一也因复谓之从母此因假转乱而遂为名者也或曰案准以经云从母是其母姊妹从其母来为已庶母其亲益重故服小功非通谓母之姊妹也宣舒云二女相与行有同车之道坐有同席之礼其情亲而比其恩曲而至由此观之姊妹通斯同矣兄妹别斯异矣同者亲之本异者疎之源也然则二女之服何其不重耶兄妹之服何其不轻耶曰同父而生父之所不降子亦不敢降故二女不敢相与重然则舅何故三月耶从母何故小功耶曰故母取其爱是以外王父之尊礼无厌降之道为人子者顺母之情亲乎母之类斯尽孝之道也是以从母重而舅轻也曰姑与父异徳异名叔父与父同徳同名何无轻重之降耶曰姑与叔父斯王父爱之所同也父之所不降子亦不敢降此叔父与姑所以服同而无降也】
　　田案従母之名因母而推犹従父之因父而推从祖之因祖而推也袁准云従母者従其母而为庶母者也若然则从父从祖更当何说恐未必然
　　【敖氏继公曰母为姊妹大功子从服当缌以有母名故加一等而在此云外亲之服皆缌以见此为加也然外亲之服有在缌者则以其从与报而为之不得不然耳非故轻之令例皆缌也又为外祖父母亦从服之常礼也而在小功乃云皆缌何哉】
　　【郝氏敬曰外亲之服谓本非骨肉而恩相聮特为缌麻处之故缌麻三月以厚外亲亦犹齐衰三月以隆内尊也缌麻以联其疎齐衰以殊其卑皆止于三月酌天时通其变也】
　　【顾氏炎武曰唐宗开元二十三年制令礼官议加服制太常卿韦縚请加外祖父母服至大功九月舅服至小功五月堂姨堂舅舅母服至袒免太子賔客崔议曰礼教之设本于正家家正而天下定矣正家之道不可以贰总一定义理归本宗所以父以尊崇母以厌降内有齐斩外服皆缌尊名所加不过一等此先王不易之道其来久矣贞观修礼特改旧章渐广渭阳之恩不遵洙泗之典及宏道之后唐元之间国命再移于外族矣礼亡徴兆傥见于斯开元初补阙卢履氷尝进状论丧服轻重敕令佥议于时羣议纷拏各安积习太常礼部奏依旧定陛下运稽古之思独断之明特降别敕一依古礼事符典故人知向方式固宗盟社稷之福更图异议窃所未详愿守八年明防以为万代成法职方郎中韦述议曰天生万物惟人最灵所以尊尊亲亲别生分类存则尽其爱敬没则尽其哀戚縁情而制服考事而立言往圣讨论亦已勤矣上自髙祖下至孙以及其身谓之九族由近而及逺称情而立文差其轻重遂为五服虽则或以义降或以名加数有所从理不逾等百王不易三代可知若以匹敌言之外祖则祖也舅则伯叔父之列也父母之恩不殊而独杀于外氏者所以尊祖祢而异于禽兽也且家无二尊丧无二斩持重于大宗者降其小宗为人后者减其父母之服女子出嫁杀其本家之丧葢所存者逺所抑者私也今若外祖及舅更加服一等堂舅及姨列于服纪之内则中外之制相去防何废礼徇情所务者末且五服有上杀之义必循原本方及条流伯叔父母本服大功九月今从父昆弟亦大功九月并以上出于祖其服不得过于祖也从祖祖父母从祖父母从祖昆弟皆小功五月以出于曽祖服不得过于曽祖也族曽祖父母族祖父母族父母族昆弟皆缌麻三月以出于髙祖服不得过于髙祖也堂舅姨既出于外曽祖若为之制服则外曽祖父母及外伯叔祖父母亦宜制服矣外祖加至大功九月则外曽祖父母合至小功外髙祖合至缌麻若举此而舎彼事则不均弃亲而録疏理则不顺推而广之则与本族无异矣且服皆有报则堂外甥外曽孙侄女之子皆须制服矣圣人岂薄其骨肉背其恩爱葢本于公者薄于私存其大者畧其细义有所断不得不然苟可加也亦可减也往圣可得而非则礼经可得而隳矣先王之制谓之彛伦奉以周旋犹恐失坠一紊其叙庸可止乎礼部员外郎杨仲昌议曰案仪礼为舅缌郑文贞公魏徴议同从母例加至小功五月虽文贞贤也而周孔圣也以贤改圣后学何从今之所请正同徴论如以外祖父母加至大功岂不加报于外孙乎外孙为报服大功则本宗庶孙又用何等服邪窃恐内外乖序亲疎夺伦情之所沿何所不至昔子路有姊之丧而不除孔子曰先王制礼行道之人皆不忍也子路除之此则圣人援事抑情之明例也记不云乎母轻议礼时宗手敕再三竟加舅服为小功舅母缌麻堂姨堂舅袒免宣宗舅郑光卒诏罢朝三日御史大夫李景譲上言人情于外族则深于宗庙则薄所以先王制礼割爱厚亲士庶犹然况于万乗亲王公主宗属也舅氏外族也今郑光辍朝日数与亲王公主同非所以别亲疎防僣越也优诏报之乃罢朝两日夫由韦述杨仲昌之言有以探本而尊经由崔李景譲之言可以察防而防乱岂非能言之士深识先王之礼而亦目见武韦之祸思永监于将来者哉华氏学泉曰或问母之姊妹反重于母之兄弟之服何也曰此从服也子从母而服其母之党降二等故外祖父母母为之服期子从母降二等而为之服小功母为姊妹亦期子从服而为之降二等亦小功母出室降其兄弟大功故子从母降二等而为之缌也】
　　钦定义疏父之党从乎父而推则首及世叔父母之党从乎母而推则首及从母男女异长姊妹之间其情尤昵此从母之服所以过于舅也
　　夫之姑姊妹娣姒妇报【注夫之姑姊妹不殊在室及嫁者因恩轻畧从降　疏夫之姑姊妹夫为之期妻降一等出嫁小功因恩疏畧从降故在室及嫁同小功】
　　【马氏融曰妻为夫之姊妹服也娣姒妇者兄弟之妻相名也长稚自相为服不言长者妇人无所専以夫为长幼不自以年齿也妻虽小犹随夫为长也先娣后姒者明其尊敌也报者姑报侄妇也言妇者庙见成妇乃相为服】
　　【王氏肃曰案左氏传曰鲁之穆姜晋子容之母皆谓稚妇为娣妇长妇为姒妇此妇二义之不同者今据传文与左氏正合宜即而案之】
　　【敖氏继公曰为夫之姑姊妹从服也乃小功者唯从其夫之降服也记曰夫之所为兄弟服妻降一等夫为其姑姊妹在室者期正服也出嫁者大功降服也妻不随其夫之正服降服而为升降者从服者宜有一定之制而不必随时变易也所以不从其夫之正服者恐为其出嫁者或与夫同服则失从服之义也此为从服故姑姊妹言报娣姒妇固相为矣亦言报者明其不以夫爵之尊卑而异也先娣后姒则娣长姒穉明矣】
　　钦定义疏案昆弟一为大夫一为士则大夫降其昆弟大功娣姒妇相为小功虽命妇亦不更降以其夫之于昆弟妻无服故不随夫爵而异也娣姒妇与夫之姊妹皆同辈也上非母道下非妇道而相为服如此则嫂叔之无服以逺嫌而不以同辈又可见矣
　　传曰娣姒妇者弟长也何以小功也以为相与居室中则生小功之亲焉【注娣姒妇者兄弟之妻相名也长妇谓稚妇为娣妇娣妇谓长妇为姒妇疏娣姒二字皆以女为形以弟为声则据二妇互称年小者为娣年大者为姒假令弟妻年大称之曰姒兄】
　　【妻年小称之曰娣是以左氏传穆姜是宣公夫人大妇也声伯之母是宣公弟叔肸之妻小妇也声伯之母不聘穆姜云吾不以妾为姒是据二妇年大小为娣姒不据夫年为大小也】
　　【谯氏周曰父母既没兄弟异居又或改娶则娣姒有初而异室者矣若不本夫为论唯取本室而已则亲娣姒与堂娣姒不应有殊经殊其服以夫之亲疎者是本夫与为伦也妇人于夫之昆弟本有大功之伦从服其妇有小功之伦于夫从父昆弟有小功之伦从服其妇有缌麻之伦也夫以逺之而不服故妇从无服而服之然则初而异室犹自以其伦服】
　　【徐氏邈曰报服在娣姒下则知姑姊之服亦是出自恩纪非从夫之服报也所在于姑姊耳庾氏蔚之曰传以同居为义葢从夫谓之同室以明亲近非谓常须共居设夫之从父昆弟少长异乡二妇亦有同室之义闻而服之缌也今人谓从父昆弟为同堂取于此也妇从夫服降夫一等故为夫之伯叔父大功则知夫姑姊妹皆是从服夫之昆弟无服自别有义耳非如徐邈之言出自恩纪者敖氏继公曰妇人于夫之昆弟当从服以逺嫌之故而止之故无服假令从服亦仅可以及于其昆弟之身不可以复及其妻也然则娣姒妇无相为服之义而礼有之者则以居室相亲不可无服故尔然二人或有并居室者有不并居室者亦未必有常共居者而相为服之义惟主于此者葢本其礼之所由生者言也娣长也释娣妇之为长妇也其下亦似有脱文】
　　【郝氏敬曰次适曰娣似妣曰姒以娣自谓以姒谓彼妯娌之通称犹男子同辈呼彼曰兄自称曰弟也传以弟长释之言自弟而长彼也生小功之亲言本非亲因同室相亲为小功也】
　　【盛氏世佐曰案云娣姒妇者弟长也者以弟解娣以长解姒也尔雅云长妇谓稚妇为娣妇娣妇谓长妇为姒妇公羊传亦云娣者何弟也皆与此传合敖本弟长之弟误作娣因谓传释娣妇为长妇非妇人之义从夫之爵坐以夫之齿则其娣姒之称亦以夫之长幼为断明矣疏説误左传穆姜谓声伯之母为姒叔向之嫂谓叔向之妻为姒二者皆呼夫弟之妻为姒者朱子云单举则可通谓之姒盖相推譲之义耳是也】
　　钦定义疏案妇人坐以夫之齿无自以其年为大小之理疏既与传违亦乖注义注本尔雅然案之此经及左传则适相反岂时俗有不同者与
　　田案疏文非是诸家论之甚明而娣姒之解则以郝氏盛氏为的其弟长也之义盛稍优于郝然语终欠条畅敖氏以为有脱文近之
　　大夫大夫之子公之昆弟为从父昆弟庶孙姑姊妹女子子适士者【注从父昆弟及庶孙亦谓为士者　疏从父昆弟庶孙本大功此三等以尊降入小功姑姊妹女子子本期此三等出降入大功若适士人降一等入小功也此等以重出其文姑姊妹又以再降故在此】
　　【敖氏继公曰此姑姊妹女子子再降故其服在此不言适人而言适士者所以见从父昆弟及庶孙亦谓为士者也经之例多类此公之昆弟于其从父昆弟之不为大夫者乃小功者以其非公子也周之定制诸侯父死子继不立昆弟于此亦可见矣】
　　钦定义疏三者之从父昆弟姑姊妹不敢以小功报而如其大功之本服服之惟大夫之子父没则不降
　　大夫之妾为庶子适人者【注君之庶子女子子也庶女子子在室大功其嫁于大夫亦大功　疏此适人者谓士也】
　　【马氏融曰适夫人庶子也在室大功出降一等故服小功】
　　【敖氏继公曰女子子不必言庶文有脱误也经凡言庶子皆主于男子也此非己子故其服如此若为己之女子子在室期适人亦大功又考丧服记与小记言妾为君之长子之服大功章及此章凡三见大夫之妾为君之庶子及其女子子之服若其君之他亲则无闻焉然则凡妾之从乎其君而服其君之党者止于此耳是亦异于女君者也】
　　【盛氏世佐曰案女子子云庶者别于己所生也女君所生者亦存焉己子在室期适人大功妾不得体君为其子得遂也】
　　钦定义疏女君所生之女子子妾为之服与庶子同故女子子无分于适庶经言庶子者嫌他妾所生之女子子或异于女君所生者也　又案妾为君之父母祖父母亦当与女君同犹臣之従君服也其旁亲皆不服之彼不来服妾亦无庸徧服之且嫌并适也妾服不及其孙妾子之子无为父之妾母之服妾又何孙服之有乎
　　田案此条马融以出降一等为説王肃以适士降一等为説马説是也经明言适人是以出降故小功非以适士降故小功
　　庶妇【注夫将不受重者　疏小记注云世子有废疾不可立而庶子立其舅姑皆为其妇小功则亦兼此妇也】
　　【黄氏榦曰适妇大功庶妇小功兄弟子妇小功贞观十四年侍中魏徴奏适子妇旧服大功请加为周众子妇旧服小功今请与兄弟子妇同服大功九月问魏徴以兄弟子之妇同于众子妇先师朱文公曰礼经严适故仪礼适妇大功庶妇小功此固无可疑者但兄弟子之妇则正经无文而旧制为之大功乃更重于众子之妇虽以报服使然然于亲疎轻重之间亦可谓不伦矣故魏公因太宗之问而正之然不敢易其报服大功之重而但升适妇为期乃正得严适之义升庶妇为大功亦未害于降杀之差也前此未喻乃深讥其兄弟子妇而同于众子妇为倒置人伦而不察其实乃以众子妇而同于兄弟子之妇也幸更详之　案仪礼妇服舅姑期故舅姑服适妇大功今加适妇为期虽得严适之义又非轻重降杀之义当考　今服制令舅姑为适妇不杖期为众子妇大功为兄弟子之妇大功】
　　【敖氏继公曰庶妇为舅姑期舅姑乃再降之为小功者所以别于适妇也】
　　君母之父母从母【注君母父之适妻也从母君母之姊妹　疏此亦谓妾子为适妻之父母及君母姊妹如适妻子为之同也】
　　【马氏融曰妾子为之服小功也自降外祖服缌麻外无二统者】
　　传曰何以小功也君母在则不敢不从服君母不在则不服【注不敢不服者恩实轻也凡庶子为君母如适子疏不在者或出或死也君母在既为君母父母服其己母之父母或亦兼服之若马氏义君母不在乃可伸矣】
　　【马氏融曰从君母为亲服也君母亡无所复厌则不为其亲服也自得伸其外祖小功也】
　　【敖氏继公曰君母在则不敢不从服者以其配父尊之也君母不在则不服者别于已之外亲也此庶子虽服其君母之父母姊妹彼于此子则无服也葢庶子以君母之故不得不服其亲而彼之视己实非外孙与姊妹之子故略而不服】
　　【郝氏敬曰服为哀节戚为丧本服由情生貌以饰情仁人之于丧非以不敢不服服也欲服而不敢服则有之不欲服而不敢不服则防乎偷矣君母在不敢不服斯礼也虽圣人无如之何圣人于礼人情耳人情所不敢圣人因之尊尊亲亲所以不得不相为用也】
　　【盛氏世佐曰案服问云母出则为继母之党服母死则为其母之党服为其母之党服则不为继母之党服注云虽外亲亦无二统以是推之则为君母之党服亦不为其母之党服矣疏云兼服之殆非君母不在乃得伸马説得之】
　　君子子为庶母慈己者【注君子子者大夫及公子之适妻子　疏郑云君子子者大夫及公子之适妻子者礼之通例君子与贵人皆据大夫已上公子尊卑比大夫故郑据而言又国君之子为慈母无服士又不得称君子亦复自养子无三母具故知此二人而已必知适妻子者妾子贱亦不合有三母故也】
　　【敖氏继公曰此服固适妻之子为之若妾子则谓其母或不在或有他故不能自养其子而庶母代养之不命为母子者也】
　　【郝氏敬曰君子谓君与女君所生子是大夫公子适妻之子重言子明异于士庶人与妾子之为子也庶母父众妾慈已谓非慈母而有慈养之恩者然无父命为母子之义故与慈母殊慈母如母庶母缌麻贵人降则絶此慈已者分不及慈母而情厚于庶母故不从降例为之服小功礼记曽子问疑慈母无服葢误以此母为慈母如母者耳】
　　田案慈母有三一则齐衰章慈母如母谓妾之无子妾子之无母者父命为子服齐衰三年一则小功章庶母慈已者谓大夫之适妻子庶母慈养己者服小功一则内则章择于诸母与可者其次为慈母曽子问内有慈母君命所以教子也此天子诸侯之子皆无服此条郑注引内则非是
　　传曰君子子者贵人之子也为庶母何以小功也以慈已加也【注云君子子者则父在也父殁则不服之矣以慈已加则君子子亦以士礼为庶母缌也内则曰异为孺子室于宫中择于诸母与可者必求其寛裕慈恵温良恭敬慎而寡言者使为子师其次为慈母其次为保母皆居子室他人无事不往又曰大夫之子有食母庶母慈已者此之谓也其可者贱于诸母谓傅姆之属也其不慈已则缌可矣不言师保慈母居中服之可知也国君世子生卜士之妻大夫之妾使食子三年而出见于公宫则劬非慈母也士之妻自养其子　疏云父在者以其言子继于父且大夫公子不继世身死则无余尊之厌如凡人则无三母慈已之义故知父在也曰父没则不服者以其无余尊虽不服小功仍服庶母缌麻如士礼郑注内则云为君养子之礼今此郑所引证大夫公子养子之法以其大夫公子适妻子亦得立三母故也又云大夫之子有食母者谓大夫三母之内慈母有他故使贱者代慈母养子谓之乳母死则服之三月与慈母服异引之者证三母外又冇此母也君与士皆无此事国君子三母之外别有食子者然皆无服曽子问孔子曰古者男子外有傅内有慈母君命所使教子也何服之有以此而言则知天子诸侯之子于三母皆无服也】
　　【戴氏圣曰君子子为庶母慈已者大夫之适妻之子养于贵妾大夫不服贱妾慈已则缌服也其不言大夫之子而称君子子者君子犹大夫也】
　　【马氏融曰贵人者嫡夫人也子以庶母慈养已加一等小功也为父贱妾服缌父没之后贵贱妾皆小功也】
　　【陈氏诠曰君子子者大夫之美称也贵人者谓公卿大夫也谓贵人之子父殁之后得行士礼为庶母缌也有慈养已者乃加服小功】
　　【雷氏次宗曰大夫不服凡妾父所不服子亦不敢服安得为庶母缌哉大夫惟服侄娣今所服者将侄娣之庶母】
　　【敖氏继公曰礼为庶母缌谓士及其子也其慈已者恩宜有加固小功矣此云君子子者明虽有贵者其服犹然也大夫之子公子之子于庶母亦当缌麻以从其父而降遂不服其于慈已者加在小功若又从父而降则宜在缌麻今乃不降而从其加服者嫌其与凡父在而为不慈已者之服同也正者降之加者伸之其意虽异而礼则各有所当也云君子子则父在也父在且伸此服则父没可知矣其为父后者则但服缌葢不可以过于因母也若为大夫则不服之以大夫于庶母本无服故也】
</div>
    <div class="pagination">
<a href="五礼通考_page418.html">上一页</a><span>...</span><a href="五礼通考_page414.html">414</a><a href="五礼通考_page415.html">415</a><a href="五礼通考_page416.html">416</a><a href="五礼通考_page417.html">417</a><a href="五礼通考_page418.html">418</a><span class="current-page">419</span><a href="五礼通考_page420.html">420</a><a href="五礼通考_page421.html">421</a><a href="五礼通考_page422.html">422</a><a href="五礼通考_page423.html">423</a><a href="五礼通考_page424.html">424</a><span>...</span><a href="五礼通考_page420.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
