<!DOCTYPE html>
<html>
<head>
    <meta charset="UTF-8">
    <title>礼记大全 - 第 27 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记大全 - 第 27 页/共 56 页</h1>
    <div class="content">　　洞洞敬之表里无间也属属诚实无伪也勿勿勉勉不已也一云切切也命妇卿大夫之妻也
　　纳牲诏于庭血毛诏于室羮定诏于堂三诏皆不同位葢道求而未之得也
　　诏告也牲入在庭以币告神故云纳牲诏于庭杀牲取血及毛入以告神于室故云血毛诏于室羮肉汁也定熟肉也煮之既熟将迎尸入室乃先以俎盛羮及定而告神于堂此是荐熟未食之前也道言也此三诏者各有其位葢言求神而未得也
　　设祭于堂为祊乎外故曰于彼乎于此乎
　　设祭于堂者谓荐腥爓之时设馔在堂也祊祭之明日绎祭也庙门谓之祊设祭在庙门外之西旁故因名为祊也记者又引古语云于彼乎于此乎言不知神于彼飨之乎于此飨之乎【严陵方氏曰君子固无所不用其敬然于大庙之事必夫妇亲之而且求之非一方祭之非一日则其敬也尤见于此故曰大庙之内敬矣下文所言皆其事也言制祭亦割之矣以方敬而多少未定故曰制及既熟而多少已定故曰割也祭言其用也牲言其体也或言其用或言其体互相备也夫人祭酒者谓凡酒也牲虽以天产为阳然对酒言之则养人之阴而已君亲割牲以养其阴夫人荐酒以养其阳亦阴阳相济之义也荐盎其义亦若是而已且制祭荐盎朝事之时也割牲荐酒馈食之时也朝事以神事之故制祭以腥而荐以齐葢腥与齐神道故也馈食以事人之故割牲以孰而荐以酒葢孰与酒人道故也然君以盎齐馈食而夫人用之于朝践君以酒献尸而夫人用之于馈食者葢杀礼于君故也牲自外至而纳之故纳牲诏于庭以庭在室之外故也血毛告幽全之物故诏于堂以堂比室为明故也三诏求之固有可得之理而曰求而未之得特疑其如此而已故以盎言之道犹言也设祭于堂言正祭之时也为祊乎外言索祭之时也言堂以见外之为门言外以见堂之为内祭言其事也祊言其所也谓之祊者祝祭求神以此为所在之祊故也且神无方也祊特人为之尔故言为祭必有所陈焉故言设孝子不知神之所在或于彼或于此而祭之非一日求之非一处故曰于彼乎于此乎○马氏曰祭必夫妇亲之所以备内外之官也官备则具备是故君亲牵牲推而下之至于夫人荐酒皆夫妇身亲莅之致其诚信之谓尽尽之谓敬故曰大庙之内敬矣纳牲诏于庭君亲牵牲大夫赞币而从之时也血毛诏于室君亲制祭夫人荐盎之时也羮定诏于堂君亲割牲夫人荐酒之时也设祭于堂祭于庙之内也为祊乎外祭于庙之外也祭于内则疑于外祭于外则疑于内则曰于彼乎于此乎】
　　一献质三献文五献察七献神
　　献酌酒以荐也祭羣小祀则一献其礼质略祭社稷五祀三献其神稍尊故有文饰五献祭四望山川之礼也察者显盛详着之貌祭先公之庙则七献礼重心肃洋洋乎其如在之神也【长乐陈氏曰礼畧故质礼加故文察则其事地也察矣神则其事祖也神矣一献孰则于人情为近故曰质三献爓则于人情渐逺故曰文三献爓则五献其血乎礼所谓血祭社稷是也○严陵方氏曰传曰名位不同礼亦有数礼有隆杀故数有多寡此祭祀之献所以有一二五七之异也夫羣小之祀礼则简矣故言质社稷五祀则其礼差详故曰文四望山川地道也故言察先公人道而已故神之恶其防故也】
　　大飨其王事与三牲鱼腊四海九州之美味也笾豆之荐四时之和气也内金示和也束帛加璧尊徳也为前列先知也金次之见情也丹漆丝纩竹箭与众共财也其余无常货各以其国之所有则致逺物也其出也肆夏而送之葢重礼也
　　大飨袷祭也言王事者明此章所陈非诸侯所有之事也三牲牛羊豕也腊兽也少牢礼云腊用麋笾豆所荐品味皆四时和气之生成内金纳侯邦所贡之金也示和示诸侯之亲附也一説金性或从或革随人故言和也君子于玉比徳诸侯来朝璧加于束帛之上尊徳也陈列之序独在前以其知吉凶故先之也金在其次以人情所同欲故云见情也自三牲以下玉丹漆等物皆侯邦所供贡并以之陈列或备器用与众共财言天下公共所有之物也其余无常货谓九州之外蛮夷之国或各以其国所有之物来贡亦必陈之示其能致逺方之物也但不以为常耳诸侯为助祭之賔礼毕而出在无算爵之后乐工歌陔夏之乐章以送之设施如此葢重大之礼也注读肆为陔者周礼钟师掌九夏尸出入奏肆夏客醉而出则奏陔夏故知此当为陔也○刘氏曰后篇言钟次之以和居参之则此言内金示和亦取其声之和耳见情也者见人情之和也【严陵方氏曰三牲鱼腊天产也天产所以作阴徳故以味为主而曰四海九州之美味葢味为阴故也笾豆之荐地产也地产所以作阳徳故以气为主而曰四时之和气葢气为阳故也且味非美则不足以养人气非和则不足以养生故于味曰美于气曰和也九州之外蕃国无常货责之不备而且各以其国之所有则示能致逺物而已葢得万国之权心以事其先王故其言如此○延平周氏曰备四海九州之美味者示其得四海九州之懽心也荐四时之和气者示其能赞于天地也唯其明有以得人心而幽有以赞天地然后为可以事神○马氏曰君子之于祭祀慎终如始祭之毕则饮酒无算又虑其礼之无节故奏肆夏以节之使之安宴而不乱葢重礼也重其礼者重其大飨之礼也】
　　祀帝于郊敬之至也宗庙之祭仁之至也丧礼忠之至也备服器仁之至也賔客之用币义之至也故君子欲观仁义之道礼其本也
　　祭天之礼简素至敬无文所以为敬之至仁之实事亲是也事亡如事存所以为仁之至附于身附于棺皆必诚必信所以为忠之至敛之衣服葬之器具皆全备无缺莫非爱亲之诚心故亦曰仁之至朝聘燕享币有常用故币帛篚筐将其厚意义之至也此仁与义之为道皆可于行礼之际观之故曰礼其本也【严陵方氏曰逺而尊者主乎敬近而亲者主乎爱祀帝于郊所以为敬祭亲于庙所以为仁仲尼燕居曰郊社所以仁鬼神则郊无非仁也要之以敬为主尔记曰大庙之内敬矣则庙无非敬也要之以仁为主尔○马氏曰人死斯恶之矣无能斯倍之矣故先王为之礼使民不恶不倍而尽心于死者三日而敛凡附于身者必诚必信三月而葬凡附于棺者必诚必信故曰忠之至也中庸曰仁者人也亲亲为大义者宜也尊贤为大亲亲之杀尊贤之等礼所生也是礼生于仁义而曰欲观仁义之道礼其本何也葢因其礼行之际仁义存其中也宗庙之祭礼也仁在其中賔客之用币亦礼也义在其中○延平周氏曰丧礼欲其不欺于己故曰忠之至服器之死而致生故曰仁之至賔客用币以将意故曰义之至礼虽出于仁义而仁义之成礼乃在于礼故曰欲观仁义之道礼其本也】
　　君子曰甘受和白受采忠信之人可以学礼茍无忠信之人则礼不虚道是以得其人之为贵也
　　甘于五味属土土无专气而四时皆王故惟甘味能受诸味之和诸采皆以白为质所谓绘事后素也以此二者况忠信乃可学礼道犹行也道路人所共行者人无忠信则每事虚伪礼不可以虚伪行也大传曰苟非其人道不虚行【严陵方氏曰夫薄于徳者于礼虚无忠信之徳以实之则礼之道亦无由而行矣易不云乎茍非其人道不虚行中庸亦曰礼仪三百威仪三千待其人然后行故此经言得其人之为贵也○马氏曰甘者味之美质也白者色之美质也忠信者人之美质也然后可以文之也故甘则受和白则受采忠信之人可以学礼和所以文其味采所以文其色礼所以文其忠信质不能立于内则文不可行于外故曰忠信礼之本义理礼之文无本不立无文不行茍无忠信之人则礼不虚道道之为言行也】
　　孔子曰诵诗三百不足以一献一献之礼不足以大飨大飨之礼不足以大旅大旅具矣不足以飨帝毋轻议礼
　　不学诗无以言然纵使诵三百篇之多而尽言语之长其于议礼犹概乎未有所闻也一献小礼亦不足以行之使能一献不能行大飨之礼谓袷祭也能大飨矣不能行大旅之礼谓祀五帝也能具知大旅之礼矣不能行飨帝之礼也谓祀天也礼其可轻议乎【严陵方氏曰不学诗无以言诵诗虽多能言之而已未必能行礼则贵乎能行也故诵诗三百不足以一献大飨者祭先王之九献也以会而旅焉故谓之旅飨帝谓昊天上帝也夫礼有大小故行之有难易此愈大者所以愈难焉行其事者其难如此则言其义者可不重乎经曰礼之所尊尊其义也故曰毋轻议礼】
　　子路为季氏宰季氏祭逮闇而祭日不足继之以烛虽有强力之容肃敬之心皆倦怠矣有司跛倚以临祭其为不敬大矣
　　逮及也闇昧爽以前也偏任为跛依物为倚
　　他日祭子路与室事交乎户堂事交乎阶质明而始行事晏朝而退孔子闻之曰谁谓由也而不知礼乎室事谓正祭之时事尸于室也外人将馔至户内人于户受之设于尸前内外相交承接故云交乎户也正祭之后傧尸于堂故谓之堂事此时在下之人送馔至阶堂上人即阶而受取是交乎阶也质正也子路权礼之宜畧烦文而全恭敬故孔子善之也【严陵方氏曰君子之行礼因不欲速又恶乎久而怠焉久而怠宁若速而敬尔葢礼以敬为主故也季氏之于祭徒欲其久而不能敬又岂知礼之意哉昔用人祭日以朝及闇季氏之于鲁其亦习周之文而不知其意者欤及子路行之乃能速而敬焉虽不必合于先王之文然亦可谓知礼之意且能救一时之弊矣此孔子所以善之也强力即聘义所谓强有力是也肃则不怠敬则不慢强力通乎外故以容言之肃敬存乎中故以心言之跛倚葢倦怠之所致也室事谓有事乎室若血毛诏于室之类堂事谓有事乎堂若羮定诏于堂之类执事者内外异位乃以内而交乎外上下异等乃以上而交乎下则尤易为力矣宜乎质明而始行事晏朝而退也】









　　礼记大全卷十
　　钦定四库全书
　　礼记大全卷十一
　　明　胡广等　撰
　　郊特牲第十一
　　陆氏曰郊者祭天之名用一牛故曰特牲○石梁王氏曰此篇皆记祭事而杂昏冠两段
　　郊特牲而社稷大牢天子适诸侯诸侯膳用犊诸侯适天子天子赐之礼大牢贵诚之义也故天子牲孕弗食也祭帝弗用也
　　礼有以少为贵者故此二者皆贵特牲而贱大牢也犊未有牝牡之情故云贵其诚慤○朱子曰万物本乎天人本乎祖故以所出之祖配天地周之后稷生于姜嫄以上更推不去文武之功起于后稷故配天须以后稷严父莫大于配天宗祀文王于明堂以配上帝上帝即天也聚天之神而言之则谓之上帝又曰古时天地定是不合祭日月山川百神亦无合共一时祭享之礼又曰五峯言无北郊只祭社便是此説却好○今按召诰用牲于郊牛二蔡氏以为祭天地非也牛二帝牛稷牛也社于新邑祭地也故用大牢【严陵方氏曰于郊故谓之郊言郊以知社稷之在国言社稷以知郊之为天地于牲言特以见大牢之非一于牢曰大以见特牲之用犊也特则牢所畜之物牢则牲所畜之地互相备也郊言特牲膳言用犊亦互相备也天子有天地之徳故诸侯以事天地者事天子诸侯有社稷之功故天子以礼社稷者礼诸侯亦唯其称而已郊用特牲而召诰言牛二者兼稷牛言之尔经言帝牛不吉以为稷牛葢谓是矣礼器言天子祭天特牲王制言天子社稷皆大牢常客言王巡守殷国则国君膳以牲犊王合诸侯而飨礼则具十有二牢其言正与此合凡此则尊者常小而少卑者常大而多也天子牲孕弗食则诸侯容或食之言祭帝弗用则社稷容或用焉○马氏曰天下之物皆天之所生无物以称其徳故郊则以特天下之物皆天子之所有亦无以称其徳故诸侯则膳之以犊社稷者土谷之神而诸侯为君守者也社稷以大牢则诸侯亦赐之大牢】
　　大路繁缨一就先路三就次路五就郊血大飨腥三献爓一献孰至敬不飨味而贵气臭也
　　臭亦气也余并见前篇
　　诸侯为賔灌用郁鬯灌用臭也大飨尚腵脩而已矣诸侯来朝以客礼待之是为賔也在庙中行三享毕然后天子以郁鬯之酒灌之诸侯相朝亦然明贵气臭之义也周礼作裸字上公再裸而酢侯伯一裸而酢子男一裸不酢祼则使宗伯酌圭瓒而裸之酢则賔酢主也此大飨谓主飨诸侯也脯加姜桂曰腵脩行飨之时虽设大牢之馔而必先设腵脩于筵前然后设余馔故云尚腵脩也此明不享味之义【长乐陈氏曰礼器与郊特牲言大路繁缨一就则同其言次路繁缨五就七就则不同者先王之路降杀以两反此而加多焉葢亦以两而已大路一就先路三就则次路有五就七就者矣书言次路以兼革木二路则殷之次路五就七就庸岂一车耶郑氏以七就为误是过论也又曰礼以全于天者为尤厚近于天者为差厚以近于人者为差薄全于人者为尤薄血者全于天者也腥者近于天者也爓者近于人者也孰者全于人者也郊与大飨常重于三献之礼岂非至敬不飨味而贵气臭哉郁鬯阳物也腶脩阴物也用阴物所以神之尚阳物所以明之而其所以不飨味一也夫大飨于神则王之事而大飨于賔则诸侯之事于神与賔皆谓之大飨者葢谓之大所以极其礼谓之飨所以向之○严陵方氏曰一献孰则飨味矣味非不敬也特不若血腥爓之至尔经曰血腥爓祭用气也以臭生于气故此曰气臭腶言捶肉如腶脩则以姜桂脩之诸侯为賔即大飨之时天子飨诸侯于庙中然非君三重席之飨也郁鬯可以养阳腶脩可以养阴养阳不以酒醴养阴不以牺牲则以所飨在臭而不在味故也】
　　大飨君三重席而酢焉三献之介君专席而酢焉此降尊以就卑也
　　此大飨是诸侯相朝主君飨客之礼诸侯之席三重今两君礼敌故席三重之席而受客之酢爵也若诸侯遣卿来聘卿礼当三献其上介则是大夫故谓之三献之介大夫席虽再重今为介降一等止合专席君席虽三重今彻去两重就单席受此介之酢爵是降国君之尊以就大夫之卑也【严陵方氏曰礼器言诸侯之席三重两君相见则其体相敌故其席如其数而不必增损焉至于他国之卿来聘而大夫为之介焉位虽臣也命则君也名虽介也礼则客也其文虽殊其义则相敌故主君之受酢也降重席之尊而不与之异就专席之卑而必与之同也】
　　飨禘有乐而食尝无乐阴阳之义也凡饮养阳气也凡食养阴气也故春禘而秋尝春飨孤子秋食耆老其义一也而食尝无乐饮养阳气也故有乐食养阴气也故无声凡声阳也
　　飨春飨孤子也禴春祭宗庙也孤子死事者之子孙食秋食耆老也尝秋祭宗庙也周之礼春祠夏禴秋尝冬烝春禴夏殷之礼也飨礼主于酒食礼主于饭周制则四时之祭皆有乐【长乐陈氏曰飨禘以饮为主饮以天产而养阳气故有乐食尝以食为主食以地产而养阴气故无乐葢飨禘以春食尝以秋春为阳秋为阴阳则来而主长阴则往而主成故禘之有乐所以迎来尝之无乐所以送往春飨孤子以助其长秋食耆老以顺其成凡此顺阴阳而已此与祭义言春禘秋尝同而王制祭统则言夏禘秋尝葢夏殷之礼不同也○山阴陆氏曰春飨孤子耆老亦飨焉秋食耆老孤子亦食焉知然者周官酒正凡飨耆老孤子皆共其酒又文王世子有司告以乐阕王乃命公侯伯子男及羣吏反养老幼于东序知之也此一节言若繁复所谓其中必有美焉者也彼见形而不及理往往不察故君子记之如此使读者尽心焉○马氏曰君子事死如事生事亡如事存春禘所以达其怵之心秋尝所以达其凄怆之心故春飨生者之阳气而禘死者之阳气则有乐有乐者所以顺阳气之出也秋食生者之阴气而尝死者之阴气则无乐无乐者所以顺阴气之入也故春禘而秋尝春飨孤子秋食耆老其义一也】
　　鼎俎奇而笾豆偶阴阳之义也笾豆之实水土之品也不敢用防味而贵多品所以交于旦明之义也
　　自一鼎至九鼎皆奇数其十鼎者陪鼎三则正鼎亦七也十二鼎者陪鼎三则正鼎亦九也正鼎鼎别一俎故云鼎俎奇也笾豆偶者据周礼掌客及前篇所举皆是偶数又详见仪礼图【长乐陈氏曰鼎俎之实以天产为主而天产阳属故其数奇笾豆之实以地产为主而地产阴属故其数偶不敢用防味所以尽志贵多品所以尽物尽志所以交于神尽物所以交于明先儒以旦为神其説是也○严陵方氏曰笾之实若菱芡之类豆之实若芹蒲之类所谓水之品也笾之实若枣栗之类豆之实若菁韭之类所谓上之品也水土之品非人常所食故曰不敢用防味或水或土所取不一故曰而贵多品】
　　賔入大门而奏肆夏示易以敬也卒爵而乐阕孔子屡叹之奠酬而工升歌发徳也歌者在上匏竹在下贵人声也乐由阳来者也礼由阴作者也阴阳和而万物得燕礼则大门是寝门飨礼则大门是庙门也肆夏乐章名九夏见周礼易以敬言和易中有严敬之节也卒爵而乐阕谓賔至庭而乐作賔受献爵拜而乐止及主人献君乐又作君卒爵而乐止也叹之叹美之也奠酬而工升歌谓奠置酬爵之时乐工升堂而歌所以发扬主賔之徳故云发徳也匏竹笙也乐所以发扬道之舒畅礼所以肃阴道之收敛一阖一辟而万事得宜也【严陵方氏曰此言诸侯为賔之礼也故曰賔入大门奏肆夏则所以迎賔而纳之且能易则賔主之情不离能敬则賔主之情不流不流不离礼乐之道也夫礼减而进以进为文乐盈而反以反为文爵始卒而乐遂阕则能以反为文矣此先王之微意也故孔子屡叹之且乐所以发明賔主之徳也卒爵则酬酢之礼毕而賔主之徳已明矣乐之阕也不亦宜乎阕终也孔子于与蜡之事毕而叹者叹其礼之亡也于卒爵而乐阕亦叹者叹其乐之深也于礼之亡则伤之而叹也于乐之深则美之而叹也主酌賔曰献賔答主曰酢主复答賔曰酬奠酬谓奠置酬爵之时也夫礼成于三奠酬则礼成而賔主之徳可知也故乐工升歌以发之葢虽有其徳非发之于声音则无自而明故也升歌即仲尼燕居所谓升歌清庙示徳是矣或言发或言示互相备也歌者在上故经每谓之升歌匏竹在下故经每谓之下管匏即竽笙之类竹即箎笛之类以舜典考之堂上有琴瑟堂下有柷敔要之在上者以歌为主在下者以匏竹为主乐由阳来礼由阴作独阴不生独阳不成生成相济其气乃和和则万物不失其性矣○马氏曰歌者声之发于口匏竹者声之寓于器寓于器者其声粗发于口者其声精故歌者在上贵人声也乐由天作则乐者阳也故乐由阳来礼以地制则礼者阴也故礼由阴作天地合而万物生阴阳和而万物得古之人言礼乐未尝徇于一偏之説也】
　　旅币无方所以别土地之宜而节逺迩之期也为前列先知也以钟次之以和居参之也虎豹之皮示服猛也束帛加璧往徳也
　　旅陈也庭实所陈之币非一方所贡故曰无方以土地之产各有所宜而地里有逺近则入贡之期日有先后也前篇言金次之此言钟次之葢金之为器莫重于钟故变文言之也金示和而参居庭实之间故云以和居参之也君子于玉比徳往徳者言往进此比徳之玉于有徳之人也【长乐陈氏曰溥天之下莫非王土率土之濵莫非王臣故众币所以无方也土地之宜在物而逺近之期在人周官六服其见有六嵗之差其交有六物之异六物之异者所谓别土地之宜六嵗之差者所谓节逺近之期也金之为体则实而其为性则顺体之实则足以见情而性之顺则足以示和示服猛者所以明徳威惟畏也礼器言大飨之所贡故言三牲鱼腊以至丹漆丝纩竹箭之类而极其多此言常贡之法则陈其大率而已此详略所以不同也○严陵方氏曰土地所生之物有宜有否各使贡其所宜之物焉故以别言之地之逺者来之期常疏地之迩者来之期常数故以节言之钟即金也金则以材言钟则以器言】
　　庭燎之百由齐桓公始也
　　此以下言朝聘失礼之事庭燎者庭中设炬火以照来朝之臣夜入者大戴礼言天子百燎上公五十侯伯子男三十今侯国皆供百燎自桓公始之
　　大夫之奏肆夏也由赵文子始也
　　大射礼公升即席奏肆夏燕礼賔及庭奏肆夏是诸侯之礼今大夫之僭自晋大夫赵武始【长乐陈氏曰天下有道天子驭诸侯诸侯驭大夫而礼乐有差天下无道诸侯僭天子大夫僭诸侯而礼乐无别周之天子无道故齐桓公僭天子之礼而至于庭燎之百赵文子僭诸侯之乐而至于奏肆夏也葢齐桓公之僭以强赵文子之僭以奢记者録而罪之以其滥觞于一时而致洋溢乎天下后世也○山隂陆氏曰齐桓公贤诸侯也而僭天子如此则余诸侯可知赵文子贤大夫也而僭诸侯如此则余大夫可知○金华应氏曰大夫之僭起于诸侯之失礼而已故此篇之讥自齐桓赵文子始焉夫齐桓将仗义以服诸侯也乃自以庭燎之百夸其尊则何以责夫诸侯赵文子辅其君以伯者也而自僭肆夏霸国之礼已失矣则何以责夫大夫】
　　朝觐大夫之私觌非礼也大夫执圭而使所以申信也不敢私觌所以致敬也而庭实私觌何为乎诸侯之庭为人臣者无外交不敢贰君也
　　朝觐之礼国君亲往而大夫从则大夫不当又以己物而私觌主君故曰非礼也若大夫执其君之命圭而专使则当行私觌之礼以申己之信故从君朝觐而不敢私觌是敬己之君也今从君以来而施设庭实以为私觌大夫何可为此于诸侯之庭乎讥其与君无别也人臣无外交不敢贰心于他君所以从君而行则不敢私觌也【长乐陈氏曰易大有九四匪其彭旡咎则为诸侯者其可庭实于诸侯之庭乎庭实于诸侯之庭者诸侯之无王也曲礼言从于先生不越路而与人言又况大夫从其君之朝觐其可以私觌于诸侯之庭乎私觌于诸侯之庭者大夫之无君也檀弓曰大夫束脩之问不出境左传曰防名委质贰乃辟也此所谓人臣无外交而不贰君也】
　　大夫而飨君非礼也大夫强而君杀之义也由三桓始也
　　大夫富强而具飨礼以飨君以臣召君故曰非礼大夫强横僭逆必乱国家人君杀之是断以大义也三桓鲁之三家皆桓公之后也先是成季以庄公之命酖杀僖叔后庆父贼子般又弑闵公于是又杀庆父故云由三桓始○疏曰按三桓之前齐公孙无知卫州吁宋长万皆以强盛被杀此云由三桓始者据鲁而言【长乐陈氏曰以大夫而飨君犹为非礼又况以诸侯而飨天子乎三代之制刑不上大夫而霸者之法亦曰无专杀大夫则古之所以任大夫未尝不以贤而其所以待大夫未尝不以礼其有至于杀者葢其始也任之不以贤故其终也不可待之以礼耳】
　　天子无客礼莫敢为主焉君适其臣升自阼阶不敢有其室也觐礼天子不下堂而见诸侯下堂而见诸侯天子之失礼也由夷王以下
　　天子所以无客礼者以其尊无对莫敢为主故也适臣而升自主阶是为主之义不敢有其室者言人臣不敢以此室为私有而主之矣况敢为主而待君为客乎觐礼天子负斧依南面侯氏执玉入是不下堂见诸侯也惟春朝夏宗以客礼待诸侯则天子以车出迎夷王康王之孙之子【长乐陈氏曰春夏万物聚见之时先王为之朝宗之礼而不纯以臣待诸侯以其等为车送逆之节所以明其恩也于秋万物分辨之时为之觐礼而纯以臣待诸侯则负依南面而不下堂所以明其义也明其恩则天下知所贤明其义则天下知所尊知所贤则人乐于为徳知所尊则人乐于为礼此天子之徳所以常感于下而其势所以常隆于上矣至夷王则不然于其秋觐之时亦与诸侯分庭抗礼而下堂见之是其自卑所以起诸侯之僭自弱所以起诸侯之强以平王东迁而齐王室于邦君降黍离于国风者非由此哉○张氏曰不当下堂而下是天子弱而诸侯强也若负屏而立谓之朝是当行礼于庭中也】
　　诸侯之宫县而祭以白牡击玉磬朱干设钖冕而舞大武乗大路诸侯之僭礼也
　　天子之乐四面皆县谓之宫县诸侯轩县则三面而已白牡殷祭之正牲后代诸侯当用时王之牲也又诸侯当击石磬玉磬天子乐器书言鸣球是也诸侯虽得舞大武但不得朱干设钖冕服而舞也干盾也钖者盾背之饰金为之大路殷祭天所乗之车也【长乐陈氏曰乐书曰周官小胥正乐县之位王宫县诸侯轩县则诸侯宫县僭天子乐县也舜之鸣球以象天帝玉磬之音诸侯击玉磬僭天子乐器也天子朱干玉戚冕而舞大武诸侯亦设钖而用之僭天子乐舞也祭以白牡僭天子用牲之礼也来以大辂僭天子乗车之礼也葢天下有道礼乐自天子出诸侯莫得而僭之天下无道礼乐自诸侯出其不僭窃而有之未之有也言诸侯僭礼则乐可知矣】
　　台门而旅树反坫绣黼丹朱中衣大夫之僭礼也此皆诸侯之礼两旁起土为台台上架屋而门当其中故曰台门旅道也树屏也立屏当所行之路以蔽内外为敬天子外屏诸侯内屏大夫以帘士以帷坫在两楹之间两君好防献酬饮毕则反爵于其上故曰反坫旧读绣为绡今如字绣黼者绣刺为黼文也丹朱染绘为赤色也绣黼为中衣之领丹朱为中衣之缘中衣者朝服祭服之里衣也制如深衣但袖小长耳冕服是丝衣则中衣用绢素皮弁服朝服端是麻衣则中衣用布也○石梁王氏曰绣当依诗文不可改为绡
　　故天子微诸侯僭大夫强诸侯胁于此相贵以等相觌以货相赂以利而天下之礼乱矣诸侯不敢祖天子大夫不敢祖诸侯而公庙之设于私家非礼也由三桓始也
　　相贵以等谓擅相尊贵以等列也诸侯不敢祖天子而左传云宋祖帝乙郑祖厉王鲁襄十二年吴子寿梦卒临于周庙礼也鲁以周公之故立文王庙耳大夫不敢祖诸侯而左传云凡邑有宗庙先君之主曰都记者以礼之正言之而又有他义者旧説谓天子之子以上徳为诸侯者得祀其所出故鲁以周公之故立文王庙公子得祖先君公孙不得祖诸侯故公子为大夫者亦得立宗庙于其采地故曰邑有宗庙先君之主也其王子母弟虽无功徳不得出封为诸侯而食采畿内者亦得立祖王庙于采地故都宗人家宗人掌祭祖王之庙也由三桓始谓鲁之三家立桓公庙也【马氏曰诸侯之僭由天子之微诸侯之见胁由大夫之强也方周之衰上失道揆下无法守故于此相贵以等相觌以货相赂以利相贵以等言相尚以势相觌以货相赂以利言相尚以利天下以势利相尚不夺则不能餍其所欲此天下之礼所以乱矣○严陵方氏曰相贵以等则爵不足以驭其贵相觌以货则禄不足以驭其富相赂以利则予不足以驭其幸大宰八柄诏王驭羣臣以此三者为先三者茍失天下之礼由是乱矣觌言非是则不行货指物利指事诸侯有国而已故不敢祖天子大夫有家而已故不敢祖诸侯以其不敢祖天子故立始祖而有五庙之制以其不敢祖诸侯故立别子而有五宗之法】
　　天子存二代之后犹尊贤也尊贤不过二代
　　疏曰古春秋左氏説周家封夏殷二王之后以为上公封黄帝尧舜之后谓之三恪恪者敬也敬其先圣而封其后【山阴陆氏曰犹之言可以已也虽可以已犹如此厚之至也虽厚又恶大过故曰尊贤不过二代○眉山孙氏曰立前代之后以统承先王者自古有此法也有虞氏之时弃为髙辛之后故得祭天诗谓后稷肇祀是也丹朱为唐尧后作賔于虞书所谓虞賔在位是也至夏后时则丹朱商均之子孙皆为二王后汤为夏氏立后经传虽不载然有商之兴固当以禹之裔为二王后无疑矣仲虺之诰称汤之徳有曰兹率厥典言其能率循旧典不易故常也岂其于崇徳象贤之事独不稽古乎至周则封防子于宋至封舜后于陈封东楼公于杞亦必因成汤封舜禹之后于陈杞可以推知也】
　　诸侯不臣寓公故古者寓公不继世
　　诸侯失国而寄寓他国者谓之寓公所寓之国不敢以之为臣此寓公死则臣其子矣故云寓公不继世【严陵方氏曰失地之君诸侯所以不臣之者以其尝为南面之君故也】
　　君之南乡答阳之义也臣之北面答君也
　　答犹对也【延平周氏曰天道降于南方故君之南乡答天也阳即天也○山阴陆氏曰易曰圣人南面而聴天下乡明而治葢取诸离是也】
　　大夫之臣不稽首非尊家臣以辟君也
　　诸侯于天子稽首大夫于诸侯亦稽首惟家臣于大夫不稽首者非尊重家臣也以避国之正君也葢诸侯与大夫同在一国大夫已稽首于君矣家臣若又稽首于大夫则似一国而两君矣故云以辟君【严陵方氏曰南者阳之位北者阴之位君以阳明为徳故南乡而有答阳之义所以向明也臣以阴顺为徳故北面以答君所以示顺也君非臣之所敌故不可言答臣臣者君之所统故不可言答阴于君曰乡则不斥其体君尊故也周官司士于王曰乡自公而下皆曰面庄子言尧之为君曰南乡言舜之为臣曰北面皆此意也然对而言之则如此离而言之君亦可以言面故易言圣人南面而聴天下经言圣人南面而立周官大祝辨九拜而以稽首为先则稽首者首至地而为礼之隆也诸侯之大夫陪臣而已以陪臣之毕而可以当拜礼之隆乎必有君道之尊者乃可以当此坊记大夫不称君则大夫固无君道矣○马氏曰君者兼天子诸侯而言之也】
　　大夫有献弗亲君有赐不面拜为君之答己也
　　有献弗亲者使人往献不身自往也不面拜不亲见君之面而拜也恐烦君答拜故也【严陵方氏曰此谓诸侯大夫诸侯虽有君道然亦天子之臣尔故于大夫有相答之礼焉献弗亲有赐不面拜非敢怠也虑烦君之答己而已亲则必面献亦必拜其言互备也○马氏曰非不役志于献而有慢君之赐也葢礼无不答而上之不虚取于下也为其君之答己故弗亲不面拜礼从其简而已亦所以尊其君也】
　　乡人禓孔子朝服立于阼存室神也
　　论语乡人傩朝服而立于阼阶即此事也旧説禓是强鬼之名乡人驱逐此鬼孔子恐惊庙室之神故衣朝服立于庙之东阶以存安庙室之神使神依己而安也礼大夫朝服以祭故用祭服以依神【马氏曰傩者索室以去其不祥其法见于周方相氏而其事见于月令之季秋孔子圣人徳合于神明矣非俟于索室以去其不祥然必从乡人之傩者不违众以立异也】
　　孔子曰射之以乐也何以听何以射
　　何以听谓射者何以能不失射之容节而又能聴乐之音节乎何以射谓何以能聴乐之音节而使射之容与乐之节相应乎言其难而美之也【马氏曰射者其容体比于礼其节比于乐然后可以言中其容体比于礼非难而其节比于乐为难故天子以驺虞为节诸侯以貍首为节大夫以采苹为节士以采蘩为节葢射必以声而后发发而不失其节此君子之所难也以其节聴之在耳而得之于心得之于心而应之于手其妙至于如此而非可以言喻故孔子曰射之以乐也何以聴何以射何以聴何以射者其难也】
　　孔子曰士使之射不能则辞以疾县弧之义也
　　为士者当习于射以六艺之一也不敢以不能辞惟可以疾辞葢生而设弧于门左已有射道但未能耳今辞以疾而未能则亦与初生之未能相似故云县弧之义也
　　孔子曰三日齐一日用之犹恐不敬二日伐鼓何居齐者不听乐恐散其志虑也今三日之间乃二日击鼓其义何所处乎怪之之辞【延平周氏曰君子无故不去乐故致齐之不举乐者三日然后用之以祭犹恐不敬果于齐之二日伐鼔则何居何居者疑而叹之之辞也○山隂陆氏曰此岂鲁事欤不直言之讳也○严陵方氏曰家语曰季桓子将祭齐三日而二日钟鼔之音不絶葢其事矣】
　　孔子曰绎之于库门内祊之于东方朝市之于西方失之矣
　　绎祭之明日又祭也绎是堂上接尸祊是于室内求神皆一时之事绎之礼当于庙门外之西堂今乃于库门内祊当在庙门外西室今乃于庙门外东方朝市即周礼所谓朝时而市也当于市内近东今乃于市内西方此三事皆违于礼故曰失之矣
　　社祭土而主阴气也君南乡于北牖下答阴之义也日用甲用日之始也
　　地秉阴则社乃阴气之主社之主设于坛上北面而君来北墙下南向祭之葢社不屋惟立之坛壝而环之以墙既地道主阴故其主北向而君南向对之答对也甲为十干之首【朱子曰社是土神或问社如何有神曰能生物便是神也○马氏曰古人之言社必有禝此言社而不言稷者葢社总祭五土之神而山林川泽丘陵坟衍原隰皆是也稷则止于原隰而已言社可以兼稷也日用甲用日之始则郊用辛用日之成也葢郊所以明天道故用辛社所以神地道故用甲○严陵方氏曰社必用日之始何也葢阳始于甲而物生阴极于辛而物成地虽以阴而成物然始地事者存乎阳故社用甲以原其始焉天虽以阳而生物然终天功者存乎阴故郊用辛以要其终焉】
　　天子大社必受霜露风雨以达天地之气也是故丧国之社屋之不受天阳也薄社北牖使阴明也
　　薄书作亳薄社于周为丧国之社必存之者白虎通云王者诸侯必有诫社示有存亡也屋其上则天阳不入牖于北则阴气可通阴明则物死也【严陵方氏曰大社即祭法所谓王社也以王社为火则自侯社而下皆为小矣达者上下达之谓也上则达天之气以济乎下下则达地之气以济乎上故以达言之丧国之社即媒氏所谓胜国之社也胜言我所胜丧言彼之丧其实一也于大社言必受霜露风雨于丧国之社言不受天阳亦互言之尔○马氏曰大社达天地之气示其有生物之功丧国之社不受天阳示其生物之功息】
　　社所以神地之道也地载万物天垂象取财于地取法于天是以尊天而亲地也故敎民美报焉家主中霤而国主社示本也
　　圣人知地道之大故立社以祭所以神而明之也美报美善其报之之礼也上古穴居故有中霤之名中霤与社皆土神卿大夫之家主祭土神于中霤天子诸侯之国主祭土神于社此皆以示其为载物生财之本也【马氏曰天以生物为功而其功幽故圣人阐之而为郊所以明天之道也地以成物为功而其功显故圣人则敛之而为社所以神地之道也以天逺于人则尊而不亲地近于人则亲而不尊故在天则明之欲民尊而亲之也在地则神之欲民亲而尊之也万物本乎天而亦本乎土故家以中霤为主国以社为主者示其不敢忘本之意也○严陵方氏曰载物以利民用故言取财于地垂象以示民则故言取法于天取财则有所养养者母道也故亲而不尊取法则有所敎敎者父道也故尊而不亲】
　　唯为社事单出里
　　社事祭社之事也二十五家为里单尽也言当祭社之时一里之人尽出而供给其事葢每家一人也
　　唯为社田国人毕作
　　为祭社之事而田猎则国中之人皆行无留家者
　　唯社丘乗供粢盛所以报本反始也
　　祭社必有粢盛稷曰明粢在器曰盛此粢盛则使丘乗供之井田之制九夫为井四井为邑四邑为丘四丘为乗也报者酬之以礼反者追之以心【严陵方氏曰出里谓离所居也作谓起行也出里与作互言之尔单毕皆尽也亦互言之丘乗共粢盛以非祭社则不必如是故言唯焉则以本始有在乎此而报反之礼不可不重故也○长乐刘氏曰役于公则家有定员役于社则羡徒皆作人人求福于其身也衣食本乎土故曰报本知平水土始于勾龙知播五谷始于后稷故以为配是曰反始焉】
　　季春出火为焚也然后简其车赋而歴其卒伍而君亲誓社以习军旅左之右之坐之起之以观其习变也而流示之禽而盐诸利以观其不犯命也求服其志不贪其得故以战则克以祭则受福
　　建辰之月大火心星昏见南方故出火以焚除草莱焚后即搜田简阅视也赋兵也歴数之也百人为卒五人为伍誓社誓众于社也或左或右或坐或作皆是军旅之法习变习熟其变动之节也驱逐之际禽兽流动纷纭众皆见之故云流示之禽盐读为艳艳诸利谓使之歆艳于利也禽兽虽甚可欲而杀获取舍皆有定制犯命者必罚不使之犯命者是求以遏服其贪利之志人君亦取之有制如大兽公之小禽私之不逾法而贪下之所得也以战则克习民于变也祭则受福获牲以礼也○疏曰祭社既在仲春此出火为焚当在仲春之月记者误也【严陵方氏曰木气终于辰故火顺所生而见司爟于季春则出火焉水气兆于戎故火受所胜而没司爟于季秋则纳火焉圣人奉天时则为焚者特出火之事尔牧师凡田事赞焚莱是矣田猎之礼周官则行之于仲月而与此异豳诗月令则行之于季月而与此同此之所言亦泛记异代尔月令仲春择元日命民社则出火之田非为社也王制三田一为干豆二为賔客三为充君之庖则田固有不为社者矣夫社必先之以焚者葢焚其宿草而后可田故也且社主阴阴主杀则为社而有田因田而习军旅不亦宜乎月令所谓敎于田猎以习五戎车攻所谓因田猎而选车徒皆谓是尔车赋者即司马法自六尺为步积之至于通十为成成出革车一乗者是矣小司徒之职五人为伍五伍为两四两为卒卒伍者军旅之法立于伍成于卒故也简言于利否有所择歴言于夷险有所经曰简曰歴亦互言之故大司马止曰选车徒也以至车骤徒趋车驰徒走险野人为主易野车为主皆简歴之也誓即所谓羣吏聴誓于陈前是也誓特誓田而已而曰社者以为社而田故也左之右之即以旌为左右祁门是矣坐之起之即以敎坐作进退之节是矣左右之位坐起之节亦莫不敎焉凡以观其习应变之事也流示之禽者驱其禽而流行以示之所谓设驱逆之车是矣此则盐之以利也夫田之获禽犹战之获虏也战之获虏有赏而田之获禽有赏所谓大兽公之小禽私之是赏之之意也若失伍而获禽则所利者小所害者大必有罚焉葢小人见利而忘法凡此但求服士卒之志使之不失伍尔不贪其所得之禽也夫以不敎民战是谓弃之故因其田以习军旅则战之备也故以战则克无事而不田曰不敬故因其无事而嵗三田则祭之备也故以祭则受福】
　　天子适四方先柴
　　书曰嵗二月东巡守至于岱宗柴【延平周氏曰天子巡狩至于四岳先柴以告天也○金华应氏曰四方惟天子所适者普天之下莫非王土也所适必先柴昊天曰明及尔出王昊天曰旦及尔游衍也噫其与周行天下将必有车辙马迹者异矣】
　　郊之祭也迎长日之至也
　　至犹到也冬至日短极而渐舒故云迎长日之至○朱子曰以始祖配天须在冬至一阳始生万物之始宗祀九月万物之成父者我所自生帝者生物之祖故推以为配而祀于明堂此议方正○问郊祀后稷以配天宗祀文王以配上帝帝只是天天只是帝却分祭何也朱子曰为坛而祭故谓之天祭于屋下而以神祗祭之故谓之帝○今按郊祀一节先儒之论不一者有子月寅月之异有周礼鲁礼之分又以郊与圆丘为二事又有祭天与祈谷为二郊今皆不复详辨而以朱説为定【严陵方氏曰日为阳夜为阴故阳生则日浸长而夜短阴生则夜浸长而日短郊之祭在建子之月而阳生于子故曰迎长日之至也至犹来也与月令仲夏日长至异矣故言迎焉祭天必迎长日之至者当是时阳始事矣天以始事为功也周官以冬日至致天神葢谓是矣】
　　大报天而主日也兆于南郊就阳位也扫地而祭于其质也器用陶匏以象天地之性也
</div>
    <div class="pagination">
<a href="礼记大全_page26.html">上一页</a><span>...</span><a href="礼记大全_page22.html">22</a><a href="礼记大全_page23.html">23</a><a href="礼记大全_page24.html">24</a><a href="礼记大全_page25.html">25</a><a href="礼记大全_page26.html">26</a><span class="current-page">27</span><a href="礼记大全_page28.html">28</a><a href="礼记大全_page29.html">29</a><a href="礼记大全_page30.html">30</a><a href="礼记大全_page31.html">31</a><a href="礼记大全_page32.html">32</a><span>...</span><a href="礼记大全_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
