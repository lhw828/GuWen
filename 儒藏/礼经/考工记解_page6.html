<!DOCTYPE html>
<html>
<head>
    <meta charset="UTF-8">
    <title>考工记解 - 第 6 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>考工记解 - 第 6 页/共 15 页</h1>
    <div class="content">　　不迆无他只是皮之厚薄得其序言厚薄停均也
　　眡其着而浅则革信也
　　着于物而浅只是革伸得尽言绷得紧也亦皮之平正可以幔绷也
　　察其线而藏则虽不甐
　　者旧也不甐者线不伤重也
　　韗人为臯陶
　　臯陶鼔木也幔鼔皮一人为鼔穹又一人臯有髙义陶有陶穴之状也
　　长六尺有六寸左右端广六寸中尺厚三寸穹者三之一
　　臯陶长六尺有六寸有与又同义此臯陶非浑成之木乃合版为之其版片之端自左至右广六寸其版之中广一尺而版之厚则三寸以二十片版合之为臯陶两头差敛中间却髙故曰穹者三之一言三分其鼔木穹处有一分也注言二十版者以下文鼔面四尺推之版端广六寸二十版共长一丈二尺围围三径一故鼓面四尺濶也
　　上三正
　　三正者两头与中央皆欲其端正也如今人为桶直则易二头敛中央穹则难得端正鼓之上三者俱正则工之善者也上者一鼔之上也
　　鼓长八尺鼔四尺中围加三之一谓之鼖鼔
　　前言三正与六尺六寸者不言鼓名必鼔之大者贾侍中以为晋鼓亦意之也此言鼖鼓之制长八尺者鼓木也又曰鼓四尺革所鞔之鼔面也中围加三之一者鼓木之穹处也以四尺而加三之一则围为丈六矣
　　为臯鼓长寻有四尺鼔四尺倨句磬折
　　臯鼓长寻有四尺则其长一丈二尺恐太长此据经如此説鼔面与鼖鼔同而其长加四尺今未见此制臯鼔既为役事之用毋乃不便利乎倨句磬折与冶人所解义同但鼔为圆物何縁有倨句磬折之形也或恐脱文在此注疏皆依文解义只得且依之谓鼔之围亦有倨直句曲磬折之处皆要得宜也
　　凡冒鼓必以啓蛰之日
　　冒鞔也啓蛰雷乃发声故用此日艾轩谓隂阳拘忌自古如此非特今人以声取声又今人取吉利响卜之义
　　良鼓瑕如积环
　　瑕者痕也积环者累积其环圆之物也鼔皮既漆其皮鞔急则文理累累如环之积此无他只言鞔得急也
　　鼓大而短则其声疾而短闻鼓小而长则其声舒而逺闻
　　疾而短不如舒而逺其义与钟同










　　韦氏【阙】
　　裘氏【阙】
　　画缋之事
　　画以分布五色也缋则防聚而已贾氏疏云画缋并言者言画是总语以其缋绣皆须画也
　　杂五色
　　绘画必杂用五采之色也
　　东方谓之青南方谓之赤西方谓之白北方谓之黑天谓之地谓之黄
　　天地四方各主其色以设色之画本乎天地四时亦犹车旗取象之义也天者苍茫之所极自见其色幽非黒非赤故谓之
　　青与白相次也赤与黒相次也与黄相次也青与赤谓之文赤与白谓之章白与黑谓之黼黑与青谓之黻此又言五色之相比次序如此青与白东西相比也赤与黒南北相比也与黄天地相比也此是其相次者若青与赤谓之文赤与白谓之章白与黒谓之黼黑与青谓之黻又其不相次者也古人黼黻只是二色相次而名之论十二章者以黼为斧黻为两已相背皆后人私意增加非古也
　　五采备谓之绣
　　书之十二章上言作绘下言絺绣衣则绘裳则绣亦是一体事所以画与绣并言之画工绣工虽异其用色则同也
　　土以黄其象方天时变
　　此三句最竒絶之文九字之中而天地四时五方之色俱尽画地则以黄中央主土此中央之色其在四方则随东西南北而象之若分天时之色则春夏秋冬随时变春则青夏则赤秋则白冬则黑如月令所用车服及青阳左个之类皆随时随方而更变者也古文如此多少竒特艾轩云此造化间浑成之文非后世枝叶之比也
　　火以圜山以章
　　画火则取其但为圜而旋上之文则知为火矣章即獐也不画山即画獐则知为山矣水以龙亦然
　　水以龙鸟兽蛇
　　此六字又竒甚水以龙本对山以獐而言龙水之象也因龙字在上又以鸟兽蛇字在下天文之前朱雀后武左青龙右白虎四方又可见矣东方只画一龙则知东方之为青矣西方只画一虎则知西方之为白矣南北方皆然兽虎也蛇龟武也如前言四旗之制又不用此法也
　　杂四时五色之位以章之谓之巧
　　首言杂五色此言杂四时者谓五色取象四时也言四时则五方又在其中矣此章字乃彰施之章也设色如此必有能者为之则谓之巧非曰杂色以章即为巧也如曰三材既聚巧者和之之意
　　凡画缋之事后素功
　　素者画时先为粉地也功与工字同先施素地之功而后可画绘也夫子曰绘事后素即此意






<经部,礼类,周礼之属,考工记解,卷上>
　　此图所画只据三礼图如此古人之制未必然如鼎上所镂兽类皆无全形者斧与亚字尤非古也
　　钟氏染羽
　　易氏曰莫重于钟莫轻于羽羽之色欲其重故以钟人染羽其牵强可笑如此官名出于古人岂可强揣摩其在当时必有説今既失传谁得而解之
　　以朱湛丹秫三月而炽之
　　湛渍也丹秫赤粟也以朱渍粟酿色以染色也三月者酿三月而后熟也炽炊也既酿而炊然后可用
　　淳而渍之
　　淳沃也沃其羽而浸渍之郑云以炊下汤沃其羽而又浸渍之使其羽与色相入而后可染也
　　三入为纁
　　纁赤色也染赤色者三入三次而后上色也
　　五入为緅
　　緅郑云今礼俗文作爵言如爵头色也其色近于黒而非纯黒者也染緅者必五入而后上色也
　　七入为缁
　　缁黑色也染黑者必七入而后上色也此染羽与染人染布帛不同况考工自是一书不可以周礼参论谓既有染人又有钟氏其意如何如此则必有牵强之论
　　筐人【阙】
　　此官既缺所职不可知矣
　　防氏湅丝
　　此以生丝湅熟之也
　　以涗水沤其丝七日去地尺暴之
　　礼有涗齐谓泲酒为涗泲子礼反和滓用也郑氏谓涗水者以灰泲水也沤渍也以灰水渍丝七日然后漉起县而暴晒之去地尺者丝上带水不宜县髙也
　　昼暴诸日夜宿诸井
　　昼则见日夜则掘地为井以县其上欲其水有所归也葢既渍即县不终夜在水中也
　　七日七夜是谓水湅
　　既渍又暴既暴又渍七日夜如此方可用也此为水湅之法
　　湅帛以栏为灰
　　丝未织者也帛织成者也以栏为灰而湅之
　　渥淳其帛实诸泽噐淫之以蜃
　　渥沃也淳亦沃也既以栏木灰水沃其帛矣乃安诸滑泽噐中又以蛤灰浸之淫者浸淫使满噐其帛也淫郑云薄粉之令帛白杜子春作湼蜃白湼黑恐皆未通
　　清其灰而盝之而挥之而沃之而盝之
　　渟之已久其灰既清灰沉而水浮也灰清而后漉起挥者摆洗之也沃之者既挥洗又再浸渍而后漉起也
　　而涂之而宿之明日沃而盝之
　　涂者又以药物涂其上宿之一夜明日而后漉起也今人白练以猪膏未知古人所用何物
　　昼暴诸日夜宿诸井七日七夜是谓水湅
　　此与练丝同法言练丝帛皆昼暴夜宿七日而后已也此一段文与关尹子相类皆古文之妙者








</div>
    <div class="pagination">
<a href="考工记解_page5.html">上一页</a><a href="考工记解.html">1</a><a href="考工记解_page2.html">2</a><a href="考工记解_page3.html">3</a><a href="考工记解_page4.html">4</a><a href="考工记解_page5.html">5</a><span class="current-page">6</span><a href="考工记解_page7.html">7</a><a href="考工记解_page8.html">8</a><a href="考工记解_page9.html">9</a><a href="考工记解_page10.html">10</a><a href="考工记解_page11.html">11</a><span>...</span><a href="考工记解_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
