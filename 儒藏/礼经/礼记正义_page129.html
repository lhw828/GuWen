<!DOCTYPE html>
<html>
<head>
    <meta charset="UTF-8">
    <title>礼记正义 - 第 129 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 129 页/共 200 页</h1>
    <div class="content">　　[疏]“宾牟”至“何也”。
　　○正义曰：自此以前，孔子问宾牟贾。自此以后，是宾牟贾问孔子。此一经是宾牟贾问词也。
　　○“免席而请曰”者，免席，谓避席也。言宾牟贾前答孔子，虽被孔子所许，於前答之事犹有不晓，而反请问孔子，故曰“免席而请”焉。
　　○“夫《武》之备戒之已久，则既闻命矣”者，前经是夫子之问，宾牟贾前答其已久之意，被孔子所许，不得为非，是“既闻命矣”。
　　○“敢问迟之迟而又久，何也”者，此宾牟贾问孔子之词。“迟之迟”者，贺氏云：“备戒已久是迟，久立於缀亦是迟。”而又久，何意如此？
　　子曰：“居，吾语汝。夫乐者，象成者也。总干而山立，武王之事也。发扬蹈厉，大公之志也。《武》乱皆坐，周、召之治也。居，犹安坐也。成，谓已成之事也。总干，持盾也。山立，犹正立也，象武王持盾正立待诸侯也。发扬蹈厉，所以象威武时也。《武》舞，象战斗也。乱，谓失行列也。失行列则皆坐，象周公、召公以文止武也。
　　○语，鱼据反。女音汝，下“且女”同。大音泰。召音邵，注及下同。治，直吏反，下注及下同。盾，述尹反，又音允。行，户刚反，下同。 
　　[疏]“子曰”至“治也”。
　　○正义曰：自此以下，孔子为宾牟贾说《武》乐之意，并广明克殷以后之事。此一经为宾牟贾说其将舞之事。
　　○“夫乐者，象成者也”，言作乐者放象其成功者也。
　　○“总干而山立”者，言将舞之时，舞人总持干盾以正立，似山不动摇，象武王持盾，以待诸侯之至也。
　　○“发扬蹈厉，大公之志也”者，言《武》乐之舞，发扬蹈厉，象大公威武鹰扬之志也。
　　○“《武》乱皆坐，周、召之治也”者，乱，谓失行列。作此《武》舞，回移转动，乱失行列皆坐，所以坐者，象周公、召公以文德治之，以文止武，象周、召之治也。
　　“且夫《武》，始而北出，再成而灭商，三成而南，四成而南国是疆，五成而分周公左、召公右，六成复缀以崇。成，犹奏也。每奏《武》曲一终为一成。始奏，象观兵盟津时也。再奏，象克殷时也。三奏，象克殷有馀力而反也。四奏，象南方荆蛮之国侵畔者服也。五奏，象周公召公分职而治也。六奏，象兵还振旅也。复缀，反位止也。崇，充也。凡六奏以充《武》乐也。
　　○夫音扶。缀，丁劣反，又丁卫反，注及下同。孟，本亦作盟，音孟。 
　　[疏]“且夫”至“以崇”。
　　○正义曰：此一经孔子为宾牟贾说《武》乐六成之意。上说三者之事已讫，更别广说《武》乐，故云。
　　○“且夫《武》，始而北出”者，谓初舞位最在於南头，从第一位而北出者。次及第二位稍北出者。熊氏云：“则前云三步以见方，见一成也。作乐一成而舞，象武王北出观兵也。”
　　○“再成而灭商”者，谓作乐再成舞者从第二位至第三位，象武王灭商，则与前文再始以著往为一也。
　　○“三成而南”者，谓舞者从第三位至第四位，极北而南反，象武王克纣而南还也。
　　○“四成而南国是疆”者，谓《武》曲四成舞者，从北头第一位却至第二位，象武王伐纣之后，南方之国於是疆理也。
　　○“五成而分周公左、召公右”者，从第二位至第三位，分为左右，象周公居左，召公居右也。
　　○“六成复缀以崇”者，缀，谓南头初位，舞者从第三位南至本位，故言复缀以崇。崇，充也。谓六奏充其《武》乐，象武王之德充满天下。此并熊氏之说也，而皇氏不云次位。舞者本在舞位之中，但到六成而已。今舞亦然，义亦通也。
　　○注“成犹”至“乐也”。
　　○正义曰：成，谓曲之终成。每一曲终成而更奏，故云“成，犹奏也”。云“复缀，反位止也”者，谓最在南第一位，初舞之时，从此位入北，至六成还反复此位。如郑所注，熊氏得之。云“凡六奏以充《武》乐也”者，充，谓充备。言六奏其曲，《武》乐充备，故云“六奏以充《武》乐”，言《武》乐充备，是功成大平，周德充满於天下也。
　　“天子夹振之而驷伐，盛威於中国也。夹振之者，王与大将夹舞者，振铎以为节也。驷当为四，声之误也。《武》舞，战象也。每奏四伐，一击一剌为一伐。《牧誓》曰：“今日之事，不过四伐五伐。”
　　○夹，古洽反，注及下同。铎，大各反。一剌，本亦作壹剌，七亦反。 
　　[疏]“天子”至“国也”。
　　○正义曰：“天子夹振之”者，谓《武》乐之作，言天子与大将夹舞者，振铎以节之。
　　○“而驷伐”者，驷当为四。四伐，谓击剌。作《武》乐之时，每一奏之中，而四度击剌。象武王伐纣四伐也。
　　○“盛威於中国也”者，象武王之德，盛大威武於中国。
　　○注“夹振”至“五伐”。
　　○正义曰：“王与大将夹舞者，振铎以为节也”者，经云“天子夹振”，是两边相夹。天子与大将相对，明是尊者，故知王与大将也。经云“振之”，铎是所振之物，故知振铎以为舞者之节也。《武》乐在庭，天子尊极，所以得亲夹舞人为振舞者。熊氏按《祭统》云：“君执干戚就舞位，冕而总干，率其群臣以乐皇尸。”又下云：“食三老五更於大学，冕而总干。”尚得亲舞，何以不得亲执铎乎？此执铎为祭天时也。皇氏云：“武王伐纣之时，王与大将亲自执铎以夹军众。今作《武》乐之时，令二人振舞夹舞者，象武王与大将伐纣之时矣。”皇氏此说，稍近人情，理通，胜於熊氏。但注云“王与大将夹舞”者，则似天子亲夹舞人，则皇氏说不便，未知孰是，故备存焉。王肃读“天子”上属，谓“作乐六成，尊崇天子之德矣”。以是《圣证论》王肃引《家语》而难郑云：“六成而复缀，以崇其为天子，此《家语》之文也。”马昭申郑意，云：“凡乐之作，皆所以昭天子之德，岂特六成之末而崇之乎？”孔晁又难马昭云：“天子夹振用舞之法，在於经典。今谓天子夹振，此经之正文，又亲舞总干具。”如熊氏之说，此则经典之证也。云“驷当为四，声之误也”者，以《牧誓》有四伐之文，故读为四也。云“每奏四伐”者，《武》乐六奏，每一奏之中，舞者以戈矛四度击剌，象伐纣时也。引“《牧誓》曰：今日之事，不过四伐五伐”者，此武王戒誓士众，云“今日战事，前进不得过四伐五伐，乃止齐焉”。今《武》乐惟用四伐，不用五伐者，尚其少也。
　　分夹而进，事蚤济也。分，犹部曲也。事，犹为也。济，成也。舞者各有部曲之列，又夹振之者，象用兵务於早成也。
　　○分，扶问反，注同。分，部曲。久立於缀，以待诸侯之至也。象武王伐纣待诸侯也。且女独未闻牧野之语乎？欲语以作《武》乐之意。
　　○牧野，音也，徐又以汝反。欲语，鱼据反。武王克殷反商，未及下车而封黄帝之后於蓟，封帝尧之后於祝，封帝舜之后於陈，下车而封夏后氏之后於杞，投殷之后於宋，封王子比干之墓，释箕子之囚，使之行商容而复其位。庶民弛政，庶士倍禄。济河而西，马散之华山之阳而弗复乘，牛散之桃林之野而弗复服，车甲衅而藏之府库而弗复用，倒载干戈，包之以虎皮，将帅之士使为诸侯，名之曰‘建櫜’，然后天下知武王之不复用兵也。“反”当为“及”字之误也。及商，谓至纣都也。《牧誓》曰：“至于商郊牧野。”封，谓故无土地者也。投，举徙之辞也。时武王封纣子武庚於殷墟，所徙者，微子也，后周公更封而大之。积土为封。封比干墓，崇贤也。行，犹视也。使箕子视商礼乐之官，贤者所处，皆令反其居也。弛政，去其纣时苛政也。倍禄，复其纣时薄者也。散，犹放也。桃林，在华山旁。甲，铠也。衅，釁字也，包干戈以虎皮，明能以武服兵也。建，读为键，字之误也。兵甲之衣曰櫜。键櫜，言闭藏兵甲也。《诗》曰：“载櫜弓矢。”《春秋传》曰：“垂櫜而入。”《周礼》曰：“櫜之欲其约也。”蓟或为续。祝或为铸。
　　○反，依注音及。封黄帝之后於蓟，音计，今涿郡蓟县是也，即燕国之都也。孔安国、司马迁及郑皆云：“燕国郡。”邵公与周同姓。按黄帝姓姬，君奭盖其后也。或黄帝之后封蓟者，灭绝而更封燕郡乎？疑不能明也。而皇甫谧以邵公为文王之庶子，记传更无所出。又《左传》富辰之言，亦无燕也。祝，之六反。杞音起。使之行，下孟反，注同。视也。商容，如字，孔安国云：“殷之贤人也。”郑云：“商礼乐之官也。”复音伏。弛，始氏反，注同，废也。华如字，又户化反。而弗复，扶又反，下同。衅，字又作釁，同，许靳反。倒，丁老反。建，依注读为键，其展反，徐其偃反。櫜音羔，注同。虚音墟。令，力呈反。去，起吕反。苛音何，本又作荷，役也。铠，苦代反，又开改反。铸，止树反。 
　　[疏]“分夹”至“兵也”。
　　○正义曰：“分夹而进，事蚤济也”者，分，谓部分；夹，谓振铎夹之。言舞者各有部分，振铎夹之而进也。事，为也。象武王伐纣为蚤。济，成也，象为事之蚤成，故前进也。
　　○“久立於缀，以待诸侯之至也”者，言未舞之前舞者，久立於酂缀，象武王待诸侯之至。
　　○“且女独未闻牧野之语乎”，孔子既为宾牟贾说《武》乐之体也，又欲为宾牟贾广论牧野作《武》乐之意，故云“且女独未闻牧野之语乎”。将欲语以牧野之事，毕周道四达之意也。
　　○“武王克殷反商”，此孔子为宾牟贾说牧野克殷后事。反商者，反当为及，言武王牧野克殷已毕，及至商纣之都也。
　　○“未及下车”者，言速封诸侯，未遑暇及下车，即封黄帝、尧、舜之后也。
　　○“下车而封夏殷之后”者，以二王之后，以其礼大，故待下车而封之。按《周本纪》云：武王以与战伐纣，兵皆崩畔。武王入，至纣死之所。周公把大钺，毕公把小钺，以夹武王。武王既入，立於社南。召公奭贡兵，师尚父牵牲。尹逸祝曰：“殷之末孙季纣，殄废先王明德。”又云：乃封纣子禄父，使其弟管叔、蔡叔相禄父。命召公释箕子之囚。命毕公释百姓之囚，表商容之闾。命南宫适散鹿台之财，发钜桥之粟。命闳天封比干之墓。武王追思先圣，乃褒封神农之后於焦，及封黄帝之后於蓟，封帝尧之后於祝，封帝舜之后於陈。大禹与此同。然如武王追思先圣，乃封之，与此未及下车义反，当以《礼记》为正。此不云封神农者，举三恪二代也。
　　○“释箕子之囚，使之行商容而复其位”者，既释箕子，使之行商容者。行，视也。容，谓礼乐之官。使箕子检视殷家礼乐之官。若有贤者所处，皆令复居其故位也。
　　○“庶民弛政”者，弛，去也。庶民被纣虐政者而放去之也。
　　○“庶士倍禄”者，谓庶士纣时禄薄者而倍益之。
　　○“车甲衅而藏之府库”者，言车甲不复更，用故以血衅而藏之。
　　○“倒载干戈”者，倒载而还镐京也，所以倒之者，熊氏云：“凡载兵之法，皆刃向外。今倒载者，刃向国，不与常同，故云倒载也。”
　　○“包之以虎皮”者，虎皮，武猛之物也。用此虎皮包裹兵器，示武王威猛，能包制服天下兵戈也。或以虎皮有文，欲以见文止武也。
　　○“将帅之士使为诸侯，名之曰建櫜”者，封为诸侯者，以报劳赏其功也。即《牧誓》云“千夫长”是也。“名之曰建櫜”者，键，籥牡也。櫜，兵铠之櫜也。言铠及兵戈悉櫜韬之，置於府库而键闭之，故云“名之曰建櫜”也。
　　○“然后天下知武王之不复用兵也”者，见其放牛藏器，故知也。
　　○注“反当”至“约也”。
　　○正义曰：“反当为及”者，以下文云“济河而西”，明知此反商是及至商也。云“投，举徙之词也”者，以武王之时，封纣子武庚於殷墟。初克纣，微子复其故位。《左传》云“武王亲释其缚，使复其所《武》是也。而暂时复所，武王即徙而居宋也，故云“所徙者，微子也”。云“后周公更封而大之”者，以武庚于周公居摄之时作乱被灭，周公因封微子。先在於宋，更封而大之者，按《书序》云：“成王既黜殷命，命微子启作《微子之命》。”是封而大之。其实封为五百里，在制礼之后。故《发墨守》云“六年制礼作乐，封殷之后，称公於宋”是也。云“使箕子视商礼乐之官”者，容为礼乐，故云“视商礼乐之官”。知容为礼乐者，《汉书 儒林传》云：“孝文时，徐生善为容。”是善礼乐者谓之容也。而《武成》篇云“式商容闾”，则商容人名。郑不见古文，故为礼乐也。云“衅，釁字也”者，以《礼传》所云“以血涂物皆为釁”，故从釁也。云“建，读为键”者，键是管籥闭藏之名，故读为键。或以管籥，或以櫜衣闭藏兵革，故云“键櫜”也。引“《诗》曰：载櫜弓矢”者，《诗 颂 时迈》篇也。论武王伐纣毕，载櫜弓矢也。引“《春秋传》：垂櫜而入”者，昭元年《左传》文。时楚公子围聘於郑，公孙段云：“请垂櫜而入。”示无弓，但垂櫜而已。引“《周礼》櫜之欲其约也”者，《考工记》文，言以皮为甲，櫜中盛之，欲其约。所引此诸文者，证櫜是韬盛之物也。
　　“散军而郊射，左射《貍首》，右射《驺虞》，而贯革之射息也。裨冕搢笏，而虎贲之士说剑也。祀乎明堂，而民知孝。朝觐，然后诸侯知所以臣。耕藉，然后诸侯知所以敬。五者，天下之大教也。郊射，为射宫於郊也。左，东学也。右，西学也。《貍首》、《驺虞》，所以歌为节也。贯革，射穿甲革也。裨冕，衣裨衣而冠冕也。裨衣，衮之属也。搢，犹插也。贲，愤怒也。文王之庙为明堂制。耕藉，藉田也。
　　○郊射，食亦反，“左射”、下“右射”同，沈皆食夜反。貍，力之反。驺，侧由反。贯，古乱反，后同。裨，婢支反。搢音进。笏音忽。贲音奔，注同。孔安国云：“虎贲，若虎贲兽，言其猛也。”说，吐活反。朝，直遥反。射穿，食亦反。衣裨衣，上於既反，下如字。而冠，古乱反。犹捷，本亦作插，初洽反，徐采协反。愤，扶粉反。食三老、五更於大学，天子袒而割牲，执酱而馈，执爵而酳，冕而总干，所以教诸侯之弟也。三老五更，互言之耳，皆老人更知三德五事者也。冕而总干，亲在舞位也。周名大学於东胶。
　　○食音嗣。更，古衡反，注同。大学，音泰，注“大学”同。馈，其愧反。酳音胤，又仕觐反。弟，大计反。胶音交。 
　　[疏]“散军”至“弟也”
　　○正义曰：此一经论克商之后脩文教也。
　　○“散军而郊射”者，还镐京，止武而习文也。郊射，射於射宫，在郊学之中也。天子於郊学而射，所以择士简德也。
　　○“左射《貍首》”者，左，东学也，亦在於东郊。《貍首》，诸侯之所射诗也。周立虞庠之学於西郊，故知使诸侯习射於东，学歌《貍首》诗也。所以歌《貍首》者，皇氏以为旧解云：“貍之取物，则伏下其头，然后必得，言射亦必中，如貍之取物矣。”郑注《大射》云：“《貍首》，逸诗。貍之言不来也，其《诗》有射诸侯首不朝者之言，因以名篇。”不取於貍之伏物。而皇氏所说违郑注，其义非也。
　　○“右射《驺虞》”者，右是西学，在西郊也。《驺虞》，天子於西学中习射也。驺虞，白虎黑文，义应之兽也，故知唯天子射歌之《诗》。其《驺虞》篇云：“彼茁者葭，一发五豝。”郑注《射义》云：“一发五豝，喻得贤者多也。”
　　○“而贯革之射息也”者，贯，穿也。革，甲铠也。所谓军射也，言军中不习於容仪，又无别物，但取甲铠张之而射，唯穿多重为善，谓为“贯革”也。《春秋》养由基射七札是也。此既习礼射於学，故贯革之射止息也。
　　○“裨冕搢笏，而虎贲之士说剑也”者，裨冕，入庙之服也。搢笏，插笏也。虎贲，言奔走有力如，虎之在军。说剑者既并习文，故皆说剑也。
　　○“祀乎明堂，而民知孝”者，罢武而教民之行孝於明堂。明堂是文王之庙也，於时未有明堂，而云“明堂”者，文王庙如明堂之制，故云“明堂”也。天子於中祀其父也，故教民知孝之道矣。然不於后稷庙，而於文王庙者，既是述父之志，故初於中祀也。
　　○“朝觐，然后诸侯知所以臣”者，六服更朝，故诸侯知为臣之道，还国而教也。
　　○“耕藉，然后诸侯知所以敬”者，王自耕藉田，以供粢盛，故诸侯见而知其敬，亦还国而耕也。
　　○“五者，天下之大教也”者，郊射一，裨冕二，祀乎明堂三，朝觐四，耕藉五。此五者大益於天下，并使诸侯还其本国而为教，故云“大教”也。
　　○注“郊射”至“田也”。
　　○正义曰：“郊射，为射宫於郊也”者，皇氏云：“於东郊。”熊氏云：“《王制》篇云：殷礼：小学在公宫南之左，大学在郊。”武王伐纣之后，犹用殷制，故小学射《貍首》，大学射《驺虞》也。言为射宫於郊者，据《大学》也。云“裨冕，衣裨衣而冠冕也”者，《觐礼》云：“侯氏裨冕。”郑云：“裨之为言埤也。天子六服，大裘为上，其馀为埤。”故此云：“裨衣，衮之属也。”衮谓从衮冕之衣以下皆是也。言身著衣而首冠冕，故云：“裨冕，衣裨衣而冠冕”也。云“文王之庙为明堂制”者，以周公摄政六年始朝诸侯於明堂，当武王伐纣之时，未有明堂。今云“祀乎明堂”，故知是文王之庙制耳，非正明堂也。
　　○“天子袒而割牲”者，谓天子养三老五更之时，亲袒衣而割牲也。
　　○“执酱而馈”者，谓天子亲执酱而馈之。
　　○“执爵而酳”者，谓食讫，天子亲执爵而酳口也。
　　○“冕而总干”者，谓天子亲自著冕，手持干盾而亲舞也。此冕当鷩冕，享先公以飨射养老之类。
　　○“所以教诸侯之弟也”者，天子亲自养老，则诸侯亦然。不言教以孝者，与上互文。
　　○注“三老”至“东胶”。
　　○正义曰：“三老五更，互言之耳”者，三老亦五更，五更亦三老，故云：“皆老人更知三德五事者也。”三德，谓正直、刚、柔。五事谓貌、言、视、听、思也。《文王世子》注云：“象三辰五星者，义相包矣。”云“周名大学曰东胶”者，按《王制》云：“周人养国老於东胶。”以“养国老”，故知大学也。此经云“食三老五更於大学”，亦谓殷礼，周则右射《驺虞》之处矣。
　　若此，则周道四达，礼乐交通，则夫《武》之迟久，不亦宜乎！”言武迟久为重礼乐。
　　○夫音扶。为，于伪反。 
　　[疏]“若此”至“宜乎”。
　　○正义曰：若，如也。言周德如此之后，则是周之道德四方通达，礼乐交通，无所不备也。
　　○“则夫《武》之迟久，不亦宜乎”者，凡功小者易就，其时速也。功大者难成，其时久也。周之礼乐功大，故作此《大武》之乐，迟停而久。“不亦宜乎”者，其宜合当然也。以其功德盛大，故须迟久重慎之也。
　　君子曰：礼乐不可斯须去身。致乐以治心，则易、直、子、谅之心油然生矣。易、直、子、谅之心生则乐，乐则安，安则久，久则天，天则神。天则不言而信，神则不怒而威，致乐以治心者也。致，犹深审也。子，读如不子之子。油然，新生好貌也。善心生则寡於利欲，寡於利欲则乐矣。志明行成，不言而见信如天也，不怒而见畏如神也。乐由中出，故治心。
　　○易，以豉反，下及注皆同。子谅，子如字，徐将吏反，谅音亮。油音由。行，下孟反，下同。 
　　[疏]“君子”至“者也”。
　　○正义曰：自此以下，至“可谓盛矣”，名为《乐化》，言乐能化人，始至於善，故名《乐化》。各随文解之。
　　○正义曰：此一经明乐以治心，记者引君子之言，故云“君子曰：礼乐不可斯须去身”者，言礼乐是治身之具，不可斯须去离於身也。
　　○“致乐以治心，则易、直、子、谅之心油然生矣”者，致，谓深致详审。易，谓和易。直，谓正直。子，谓子爱。谅，谓诚信。言能深远详审此乐以治正其心，则和易、正直、子爱、诚信之心油油然从内而生矣。言乐能感人，使善心生也。
　　○“易、直、子、谅之心生则乐”者，四善之心生，则令人和乐。
　　○“乐则安”者，心乐故体安而不躁也。
　　○“安则久”者，既身不躁，故性命长久也。
　　○“久则天”者，志明行成，久而不改，则人信之如天。
　　○“天则神”者，既为人所信如天，故又为人所畏如神也。
　　○“天则不言而信”者，谓四时不失。
　　○“神则不怒而威”者，言宗庙社稷之中，而民自敬，是“不怒而威也”。言圣王既能用乐和心，故不言而信似天也，不怒而威似神也。“致乐以治心者也”。言圣王所以能如此者，正由详审於乐以和治民心，遂能如此。
　　○注“致犹”至“治心”。
　　○正义曰：“致，犹深审也”者，言深远详审乐之道理，能致如此，故云“致，犹深审也”。云“子，读如不子之子”者，按《尚书》云：“启呱呱而泣，予弗子。”是子爱之义。而此经“子”亦是慈爱，故读如不子之子。云“油然，新生好貌也”，《书传》：“箕子歌云：禾黍之油油，润泽好之貌。”然善心内生，其貌美好油然也。云“善心生则寡於利欲”者，凡利欲之发，由贪鄙而来。心若思利欲，则神劳形苦。今善心既生，则利欲寡少，利欲既少，则情性和乐。云“志明行成”者，不贪於利，用是志意清明，神和性乐，是善行得成矣。云“不言而见信，如天也。不怒而见畏，如神也”者，以其志明行成之后，故人皆信其德行，敬其威重，不须言，见信之如天，不须怒，而见畏如神也。但天之与神，其事是一，俱不言，而信不怒而威。天则有形，事似稍近；神则无体，理如幽深。故经先云“久则天”，后云“天则神”也。但天者四时不失，故云“不言而信”。神是人所畏敬，故云“不怒而威”，其实一也，所从之异耳。云“乐由中出，故治心”者，解“乐以治心”之意也。
　　致礼以治躬，则庄敬，庄敬则严威。躬，身也。礼自外作，故治身。心中斯须不和不乐，而鄙诈之心入之矣。鄙诈，是贪多诈伪。外貌斯须不庄不敬，而易慢之心入之矣。易，轻易也。 
　　[疏]“致礼”至“之矣”。
　　○正义曰：“致礼以治躬，则庄敬，庄敬则严威”者，前经云“致乐”，此经云“致礼而治躬”，谓致礼意以治躬，外貌则庄严而恭敬。若能庄严而恭敬，则严肃威重也。言内心庄严恭敬，则人惧之严肃威重。
</div>
    <div class="pagination">
<a href="礼记正义_page128.html">上一页</a><span>...</span><a href="礼记正义_page124.html">124</a><a href="礼记正义_page125.html">125</a><a href="礼记正义_page126.html">126</a><a href="礼记正义_page127.html">127</a><a href="礼记正义_page128.html">128</a><span class="current-page">129</span><a href="礼记正义_page130.html">130</a><a href="礼记正义_page131.html">131</a><a href="礼记正义_page132.html">132</a><a href="礼记正义_page133.html">133</a><a href="礼记正义_page134.html">134</a><span>...</span><a href="礼记正义_page130.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
