<!DOCTYPE html>
<html>
<head>
    <meta charset="UTF-8">
    <title>礼记注疏 - 第 36 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记注疏 - 第 36 页/共 36 页</h1>
    <div class="content">　　礼记注疏卷六十二考证
　　钦定四库全书
　　礼记注疏卷六十三
　　汉郑氏注　唐陆徳眀音义　孔頴逹疏
　　聘义
　　聘礼上公七介侯伯五介子男三介所以眀贵贱也注此皆使卿出聘之介数也大行人职曰凡诸侯之卿其礼各下其君二等音义【介音界下及注同下户嫁反】疏【正义曰此篇总眀聘义各显聘礼之经于上以义释之于下从首至末又眀聘所执玉又因眀有诸徳之义今各依文觧之今此一经以介数不同眀贵贱有异皆谓使卿出聘之介数也上公七介者若上公亲行则九介其卿降二等故七介侯伯子男以次差之义可知也】
　　介绍而传命君子于其所尊弗敢质敬之至也注质谓正自相当音义【传丈专反下同】疏【正义曰此一节眀聘礼之有介传达賔主之命敬之至极也】
　　三让而后传命三让而后入庙门三揖而后至阶三让而后升所以致尊让也注此揖让主谓賔也三让而后传命賔至庙门主人请事时也賔见主人陈摈以大客礼当已则三让之不得命乃传其君之聘命也三让而后入庙门让主人庙受也小行人职曰凡四方之使者大客则摈小客则受其币听其辞音义【摈必刃反本又作傧下文及注皆同説文云摈或傧字使所吏反】疏【正义曰上经明设介传命致敬之义此经明欲传命之时先须三让又传命之后入庙门及升阶揖让之节明宾所以尊让主人三让而后传命者谓宾在大门外见主人陈摈以大客之礼待己己不敢当三度辞让主人不许乃后传聘君之命三让而后入庙门者谓宾既传命之后主君延宾而入至庙将欲庙受宾不敢当之故三让而后入庙门主君在东宾差退在西相向三让乃入庙门也三揖而后至阶者初入庙门一揖也当阶北面又揖二揖也当碑又揖三揖也三让而后升者谓主君揖宾至阶主君让宾升宾让主君如此者三主君乃先升宾乃升也所以致尊让也言如此者是宾致其尊敬让主人之心也注正义曰知此揖让主谓宾者以三让而后传命及三让而后入庙门皆宾先让也三揖至阶三让而后升虽主人爲首皆宾让而后至于主人若宾不让则不至于主是揖让之事皆宾爲主故云此揖让主谓宾也云三让而后传命宾至庙门主人请事时也者郑解三让而后传命之节正当宾至主人大门主人请事之时案聘礼宾至大门主人陈介而请事此云庙门者有庙字者误也案郑注乡饮酒云事同曰让事异曰辞此主人以大客礼宾宾不敢当大客之礼乃是事异应云三辞而云三让者但郑于仪礼自上下爲例此云三让记者之言辞之与让其义亦通也云乃传其君之聘命也解经传命之言案聘礼注云宾至末介上摈至末摈亦相去三丈六尺宾乃传聘君之命于上摈也故云传其君之聘命也案司仪职两君相见则交摈若臣聘于君则旅摈交摈传命者聘礼注云其传命各卿本受命反面传而下及末则卿受之反面传而上又受命传而下其旅摈之时不上下相传直宾及上摈相对而语交摈与旅摈虽别总而言之皆是传命故注聘礼引此介绍而传命谓时交摈而传命也今此聘义介绍传命论相聘也及三让而后传命皆聘之旅摈亦是传命也熊氏皇氏皆以此介绍传命爲朝之交摈今此聘义不释朝乃于聘义之中而记朝之传命理爲不可又郑此注传其聘君之命其义分明熊氏皇氏之説未尽善也云三让而后入庙门者案聘礼入庙门之时无三让之文不备也云让主人庙受也者解入庙门三让之意主人于庙受宾之礼言宾不敢当其庙受故云让主人之庙受也引小行人职者证大客来主人有摈迎之法】
　　君使士迎于竟大夫郊劳君亲拜迎于大门之内而庙受北面拜贶拜君命之辱所以致敬也注贶赐也宾致命公当楣再拜聘君之恩惠辱命来聘者也音义【竟音境劳力报反拜况本亦作贶音同楣音眉】疏【正义曰前经明宾致尊让于主君故此经明主君尊敬聘客所以致敬于彼君之命也君使士迎于竞谓主君使士迎客于竟故聘礼宾及竟张旜君使士请事遂以入是也大夫郊劳者聘礼云宾至于近郊君使下大夫请行君又使卿朝服用束帛劳此大夫郊劳者即卿也君亲拜迎于大门之内而庙受案聘礼宾入门左公再拜是君拜迎于大门之内聘礼又云及庙门公揖入纳宾宾入门左宾升西楹西东面是庙受也北面拜贶者君于阼阶之上北面再拜拜聘君之贶贶谓惠赐也聘礼云公当楣再拜是也拜君命之辱者释此北面拜贶之义也言主君所以北面拜贶者拜聘君之命来屈辱也所以致敬也言主君致敬于聘君】
　　敬让也者君子之所以相接也故诸侯相接以敬让则不相侵陵注君子之相接宾让而主人敬也疏【正义曰此一经总结上宾致尊让于主君主君又致敬于聘君故宾主交相敬让者是君子所以相接待也敬让则不相侵陵者以主人致敬宾致让同心以礼相接故不相侵陵】
　　卿爲上摈大夫爲承摈士爲绍摈君亲礼宾宾私面私觌致饔饩还圭璋贿赠飨食燕所以明宾客君臣之义也注设大礼则宾客之也或不亲而使臣则爲君臣也音义【觌大歴反见也雍字又作饔音同饩许既反还音旋下及注同璋音章贿呼罪反字林音悔享许两反本又作飨食音嗣下同】疏【正义曰主国之卿爲上摈接迎于宾大夫爲承摈者承副上摈也士爲绍摈者绍继也谓继续承摈案聘礼注其位相承继又聘礼注云主君公也则摈者五人侯伯也则摈者四人子男也则摈者三人其待聘客及朝宾其摈数皆然故大行人云上公摈者五人侯伯四人子男三人谓迎朝宾也若摈者五人则士爲绍摈者三人若摈者四人则士爲绍摈者二人若摈者三人则士爲绍摈者一人君亲礼宾者谓行聘已讫君亲执醴以礼宾故聘礼宾行聘讫宰夫彻几改筵公出迎宾以入公侧受醴宾受醴公拜送醴是也宾私面私觌者私面谓私以己礼面见主国之卿大夫也私觌者私以己礼觌主国之君以其非公聘正礼故谓之私案聘礼私面在后此先云私面者记者便文无义例也面亦见也以其于臣礼质故以面言之故聘礼注云面亦见也其谓之面威仪质也此于臣谓之面而司仪云诸公之臣相爲国客私面私献注云私面私觌也又以私面爲私觌者以司仪之文但云私面私献不云私觌故以私面爲私觌也昭六年左传楚公子弃疾见郑伯以其乗马八匹私面于君而称面者因行过郑而面郑伯非正礼故虽君亦称面也致饔饩者谓行聘之日主君使卿致饔饩之礼于宾馆案聘礼君使卿韦弁归饔饩五牢注云牲杀曰饔生曰饩又曰饪一牢鼎九设于西阶前腥二牢鼎二七设于阼阶前饩二牢陈于门西北面东上是也案聘礼饩既爲生而左传僖三十三年云饩牵竭矣服防云死曰饩者以饩与牵相对牵既爲生饩则爲死故诗瓠叶篇云牲牢饔饩郑注云腥曰饩者以牲牢饔饩相对以牲牢既爲生饔又爲熟故以饩爲腥也还圭璋者谓宾将去时君使卿就宾馆还其所聘之圭璋故聘礼云君使卿皮弁还玉于馆是也贿赠者因其还玉之时主人之卿并以贿而往还玉既毕以贿赠之故聘礼还圭璋毕大夫贿用束纺是也飨食燕者谓主君设大礼以飨宾设食礼以食宾皆在庙也又设燕以燕之燕在寝也故聘礼云公于宾壹食再飨燕与羞俶献无常数是也所以明宾客君臣之义也谓君亲礼宾宾用私觌及致饔饩飨食之属或主人敬宾或宾答主人或君亲接宾或使臣致之是显明宾客君臣之义也注正义曰郑解宾客君臣之义也设大礼谓飨食之属则以宾客礼待之使人延宾于馆则主君亲待之是宾客其使人也云或不亲而使臣则爲君臣也者谓主君或不亲飨则使人致礼于宾若致饔饩致飨致食及还圭贿赠之属皆主君不亲使臣致礼于客客是臣故使臣敌之是君臣之义也】故天子制诸侯比年小聘三年大聘相厉以礼使者聘而误主君弗亲飨食也所以愧厉之也诸侯相厉以礼则外不相侵内不相陵此天子之所以养诸侯兵不用而诸侯自爲正之具也注比年小聘所谓岁相问也三年大聘所谓殷相聘也音义【比必履反使色吏反媿本又作愧音同】疏【正义曰此经明诸侯交相聘问相厉以礼则内崇敬让外不相侵陵是自爲正之具天子制诸侯比年小聘三年大聘者谓天子立制使诸侯相于比年使大夫小聘三岁使卿大聘使者聘而误主君弗亲飨食也谓来聘使者行聘之时礼有错误则主国之君不亲自飨食以接宾所以使宾耻愧自勉劝厉此天子之所以养诸侯兵不用者谓天子制此礼使诸侯自相亲是存养诸侯无兵革之患而诸侯自爲正之具也正谓国无患难国家得正由其外亲诸侯所以如此是自爲正之具也注正义曰案大行人云诸侯之邦交歳相问也案聘礼记云小聘曰问故知此比年小聘是岁相问也大行人又云殷相聘也殷中也谓三年之时中而无事故称殷也案昭元年左氏传云孟僖子如齐殷聘礼也服防注云自襄二十年叔老聘于齐至今积二十年故脩盛聘之礼郑引之以解大行人殷相聘也郑以殷爲中惟取殷聘之文以解殷相聘之义正取殷文是同其年数则异故以此三年之聘爲殷聘也此经所云谓诸侯自相聘也而王制云诸侯之于天子比年一小聘三年一大聘五年一朝与此不同者此经诸侯相聘是周公制礼之正法王制所云谓文襄之法故不问也】
　　以圭璋聘重礼也已聘而还圭璋此轻财而重礼之义也诸侯相厉以轻财重礼则民作让矣注圭瑞也尊圭璋之类也用之还之皆爲重礼礼必亲之不可以已之有遥复之也财谓璧琮享币也受之爲轻财者财可遥复重贿反币是也音义【皆爲于僞反琮才工反】疏【正义曰此一经明既聘还圭璋轻财重礼敎民防让之意以圭璋聘重礼也者玉以比徳故以圭璋而聘贵重其礼也言此礼可贵与玉相似已聘而还圭璋此轻财而重礼之义也谓既聘之后宾将归时致此圭璋付与聘使而还其聘君也凡行聘礼之后享君用璧享夫人用琮圭璋玉之质惟玉而已璧琮则重其华美加于束帛聘使既了还以圭璋之玉重其礼故还之留其璧琮之财是轻其财故留之重者难可报覆故用本物还之轻者易可酬偿故更以他物赠之此是轻财重礼之义也则民作让矣者言诸侯既能相厉以轻财重礼之义君既行之于上人则效之于下故民皆作其防让矣注正义曰云圭瑞者以器言之谓之圭执以行礼谓之瑞瑞信也谓与人爲尊卑之信验也云尊圭璋之类也用之还之皆爲重礼者言尊敬此璋同于圭则璋是圭之等类用之以聘聘讫又还皆爲尊重此礼以圭璋所以行礼故重之也云礼必亲之不可以己之有遥复之也者言行礼之义必亲自爲之若己亲往彼国则可以己国之有执往行礼今主国之君既不亲往彼国则不以己国所有寳玉遥复偿他国所来圭璋故还归之也故云不可以己之有遥复之也复偿也云财谓璧琮享币也受之爲轻财者案聘礼享君以璧享夫人以琮享献也谓所献之币主人受而不还是谓轻财也云财可遥复者解受璧琮之意璧琮是财轻可得以己物遥而复偿于彼国赍来者己得受之但聘礼圭璋与璧琮相对故圭璋爲聘璧琮爲享若诸侯之朝天子圭璋与璧琮皆爲享也皆爲财故小行人合六币圭以马璋以皮二王之后享天子用圭享后用璋则虽圭璋亦受之不归也云重贿反币是也者案聘礼云无行则重贿反币注云无行谓独来复无所之也】主国待客出入三积饩客于舍五牢之具陈于内米三十车禾三十车刍薪倍禾皆陈于外乗禽日五防羣介皆有饩牢壹食再飨燕与时赐无数所以厚重礼也注厚重礼厚此聘礼也音义【积子赐反刍初俱反倍歩罪反乗绳证反一食一又作壹食音嗣】疏【正义曰此一经明待宾之厚所以尊重聘礼之义主国待客出入三积者此谓上公之臣故出入三积若侯伯以下之臣则不致积也故司仪云诸公之臣相爲国客则三积注云侯伯之臣不致积也者谓聘礼是侯伯之臣故文无致积也此出入三积者谓入三积出亦三积故司仪云遂行如入之积是去之积如来时积也饩客于舍五牢之具陈于内者案聘礼致客有饔有饩今直云饩客者畧言之于舍谓于宾馆也五牢之具谓饪一牢在宾馆西阶也腥二牢在宾馆东阶也饩二牢在宾馆门内之西是皆陈于内也米三十车禾三十车刍薪倍禾皆陈于外者案聘礼米三十车设于门东东陈禾三十车设于门西西陈薪刍倍禾也郑注薪从米刍从禾乗禽日五双者谓乗行羣匹之禽鴈鹜之属聘卿则每日致五双也羣介皆有饩牢者郑注掌客云爵卿也则飱二牢饔饩五牢爵大夫也则飱大牢饔饩三牢爵士也则飱少牢饔饩大牢也壹食再飨燕与时赐无数者此谓聘卿也一爲之设食再爲之设飨其观燕与当时之赐无常数也所以厚重礼也言备设待宾之物所以丰厚尊重行聘之礼其天子待诸侯之礼及诸侯相待之法宾主玉帛之节饔饩飱积之差米禾薪刍多少飨食牲牢隆杀皆文具掌客义见聘礼可以寻文取实故于此畧而不言也】
　　古之用财者不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉尔注不能均如此言无则从其实也言尽之于礼欲令富者不得过也疏【正义曰此一经明聘礼用财之厚务行礼让则君臣内外不相侵陵所以诸侯务焉古之用财不能均如此者言古之费用其财不能悉皆均平常能如此之厚言厚则从其丰无则从其实然而用财如此其厚者言尽之于礼也者言古之用财既有隆有杀而相聘之事费用其财如此丰厚者言用财尽极于礼言以礼则止虽有富者不得过也尽之于礼则内君臣不相陵而外不相侵者言若能丰厚用财在于礼谓以礼自制不得过则于国内上下和睦君臣不相陵也谓四邻归懐外不相侵也故天子制之诸侯务焉尔者言行礼使君臣内外不相侵陵故天子制此聘礼而诸侯务而行焉注正义曰言无则从其实也者言国若丰厚则尽其财以行礼国若乏无则从其当时之实犹如国新杀礼凶荒杀礼计财而行礼故云从其实云欲令富者不得过也者谓丰财以行礼尽礼而用财虽有其财唯尽极于礼不可礼外更多用其财使贫而反礼富者不得奢使上下得宜内外无怨也】聘射之礼至大礼也质明而始行事日几中而后礼成非强有力者弗能行也故强有力者将以行礼也注礼成礼毕也或曰行成音义【几徐音畿又音基行成下孟反】酒清人渴而不敢饮也肉干人饥而不敢食也日莫人倦齐庄正齐而不敢解惰以成礼节以正君臣以亲父子以和长幼此众人之所难而君子行之故谓之有行有行之谓有义有义之谓勇敢故所贵于勇敢者贵其能以立义也所贵于立义者贵其有行也所贵于有行者贵其行礼也故所贵于勇敢者贵其敢行礼义也故勇敢强有力者天下无事则用之于礼义天下有事则用之于战胜用之于战胜则无敌用之于礼义则顺治外无敌内顺治此之谓盛徳故圣王之贵勇敢强有力如此也勇敢强有力而不用之于礼义战胜而用之于争鬭则谓之乱人刑罚行于国所诛者乱人也如此则民顺治而国安也注胜克敌也或爲陈音义【渴苦葛反干音干莫音暮齐侧皆反解佳买反惰徒卧反长丁丈反有行有行并下孟反下有行同治直吏反陈直靳反】疏【正义曰以前经説聘礼既毕此一节又申明行聘之时礼仪既大日晚始罢故记者引唯勇敢之人能成礼事故于此明之此是聘义兼云射者以强有余力之士非但聘而行礼又能射爲武事故此总明之也聘射之礼至大礼也者言此聘之与射至极繁大之礼非如冠昏之属暂时即易日几中而后礼成者几近也日近在于中而后礼成毕非强有力者弗能行也故强有力者将以行礼也言非强有徳力而行礼则礼事不成也酒清人渴不敢饮也者此谓射礼也言欲射之时先行燕礼唯以礼献酬不敢恣意醉饱但行礼而已非谓全不得饮之聘礼行聘之时但酌醴礼宾无酒肴之事故知此唯据射也肉干人饥而不敢食也者亦言不敢全食而令饱也日莫人倦齐庄正齐者谓日莫晚人斯懈倦犹齐庄而自整齐也而不敢解惰以成礼节者所以日莫犹自整齐者以不敢懈倦成就礼之莭制此亦谓射礼也故此以下即云以正君臣以亲父子以和长幼皆谓射也前文云日防中而后礼成聘射总陈特谓聘也故日几中而礼成此云日莫者谓射礼也酒清肴干特据于射故日暮而成礼莭也以正君臣者谓射前行燕礼谓君在阼宾升成拜稽首之属及受君赐再拜稽首之等是以正君臣也以亲父子以和长幼者此谓乡射之前行乡饮酒之礼有齿于父族之事故云以亲父子以和长幼但此莭总结聘射则前篇射义在其中也故射义云诸侯之射必先行燕礼卿大夫士之射必先行乡饮之礼故燕礼所以明君臣之义也乡饮酒之礼所以明长幼之序也故此经总结之也故酒清肴干之属燕礼与乡饮酒礼初行之时事同于飨皆有此也至説屦升坐之后乃尽欢饮食也此众人之所难而君子行之者言以上之事凡众人所难行君子之人特能行之故谓之有行者以君子有能行故谓此君子为有行之士身既有行则事得宜故云有行之谓有义有义则临敌果断故云有义之谓勇敢此总覆説聘之与射也故勇敢强有力者勇敢明射之所须强有力明聘之所须故前文论聘止称强有力者此经论射则云勇敢故知然也天下无事则用之于礼义者无事谓兵革休息故用之于聘射之礼义天下有事则用之于战胜者有事谓军旅数起故用之于战鬭必得胜也勇敢强有力而不用之于礼义战胜而用之于争鬭则谓之乱人者战胜谓公义而战胜则前经战胜是谓以战而胜也此云用之于争鬭者谓私争忿鬭与前经不同也故云不用之礼义战胜而用之于争鬭】子贡问于孔子曰敢问君子贵玉而贱防者何也爲玉之寡而防之多与注防石似玉或作珉也音义【防武巾反字亦作瑉似玉之石爲于伪反下同与音余珉武巾反又音救】孔子曰非爲防之多故贱之也玉之寡故贵之也夫昔者君子比徳于玉焉温润而泽仁也注色柔温润似仁也润或爲濡音义【濡音儒】缜密以栗知也注缜致也栗坚貌音义【缜音轸一音真知音智致直置反本亦作致】廉而不刿义也注刿伤也义者不苟伤人也音义【刿音九衞反字林云利伤也又音已芮反】垂之如队礼也注礼尚谦卑音义【队直位反又音遂】叩之其声清越以长其终诎然乐也注乐作则有声止则无也越犹扬也诎絶止貌也乐记曰止如槀木音义【叩音口诎其勿反槀水苦老反亦作槁】瑕不揜瑜瑜不揜瑕忠也注瑕玉之病也瑜其中间美者玉之性善恶不相揜似忠也音义【瑕音遐揜音掩瑜羊朱反玉中美】孚尹旁达信也注孚读爲浮尹读如竹箭之筠浮筠谓玉采色也采色旁达不有隠翳似信也孚或作姇或爲扶音义【孚依注音浮尹依注音笋又作筠于贫反翳于计反姇音孚徐方附反】气如白虹天也精神见于山川地也注精神亦谓精气也虹天气也山川地所以通气也音义【虹音红见贤遍反】圭璋特达徳也注特达谓以朝聘也璧琮则有币惟有徳者无所不达不有须而成也音义【朝直遥反】天下莫不贵者道也注道者人无不由之诗云言念君子温其如玉故君子贵之也注言我也贵玉者以其似君子也疏【正义曰以聘用玉因论玉有诸徳而结成聘义之篇也爲玉之寡而碈之多与者子贡之意所以贵玉者岂不爲玉之寡少故贵之碈之饶多故贱之与疑辞也孔子曰非爲碈之多故贱之也玉之寡故贵之也者言贵玉由其有徳非爲少故贵之谓昔者君子之人于玉以比道徳所以贵玉者爲其有徳君子之人比徳堪敬重如玉故贵之有徳即下云温润而泽仁等是也温润而泽仁也者言玉色温和柔润而光泽仁者亦温和润泽故云仁也缜密以栗知也者缜致也栗谓坚刚言玉体密致而坚刚人有智者性亦密致坚刚故云知也廉而不刿义也防棱也刿伤也言玉体虽有防棱而不伤割于物人有义者亦有断割而不伤物故云义也垂之如队礼也言玉体垂之而下坠人有礼者亦谦恭而卑下故言礼也叩之其声清越以长其终诎然乐也者越扬也诎谓止絶也言玉体以物叩击其声清泠发越以长逺而闻其击之终音声则诎然而止不如钟声击罢犹有余音也其为乐之法初作声而发扬乐罢则止如槁木言玉体亦然故云乐也瑕不揜瑜瑜不揜瑕忠也瑕谓玉之病处瑜谓玉中美处言玉之病处不揜映美处玉之美处不揜映病处皆以忠实见外如人之忠者亦以忠心见外故云忠也孚尹旁达信也孚浮也浮者在外之名尹读如筠筠者若竹箭之筠筠亦润色在外者旁者四面之谓也达者通显之名也信者内不欺隠者也玉采色彰达着见于外无隠掩如人有信者亦着见于外故云信也气如白虹天也白虹谓天之白气言玉之白气似天白气故云天也精神见于山川地也精神谓玉之精气彻见于山川谓玉在山川之中精气彻见于外地气含蔵于内亦彻见于外与地同故云地也圭璋特达徳也行聘之时唯执圭璋特得通达不加余币言人之有徳亦无事不通不须假他物而成言圭璋之特同人之有徳故云徳也天下莫不贵者道也道者通也言万物无不由道而通故天下无不贵之玉者亦天下贵之与道相似故云道也诗云言念君子温其如玉此诗秦风小戎之萹美秦襄公之诗也言襄公出兵征戎西戎妇人思念其夫言我念此君子顔色温然如玉引之者证玉以比徳之事言贵玉者以其似君子故云君子贵之也注正义曰案吕谌字林云防美石以其石之美者故云似玉也栗坚貌者案诗大雅云实頴实栗栗是禾之坚熟故云栗坚貌也乐记曰止如槀木引之者证乐声之止似击枯槀之木无余声也言玉击止之时其声即絶与乐相似也瑕玉之病也吕谌字林云瑕玉小赤而云病者以瑕与疵瘕义同故云玉之病也云瑜其中间美者案字林云瑜美玉是瑕之中间美善者案字林云琈玉别名玉旁孚也此读为浮者取浮见于外非字林琈玉之名也徳者得也万物皆得故无所不通达不更须待外物而自成也以聘享之礼有圭璋璧琮璧琮则有束帛加之乃得达圭璋则不用束帛故云特达然璧琮亦玉所以琮则加于他物圭璋得特达者但玉既比徳于礼重处则特达于礼轻处则加物以玉可重可轻美其重处言之故云特达】
　　丧服四制
　　凡礼之大体体天地法四时则隂阳顺人情故谓之礼訾之者是不知礼之所由生也注礼之言体也故谓之礼言本有法则而生也口毁曰訾音义【訾徐音紫毁也一音才斯反】疏【正义曰此一篇总论丧之大体有四种之制初明恩制次明理制次明莭制次明权制既明四制事毕又明三年丧自古而行之故引高宗之事又明斩衰以下节制之差结成仁义之事各随文解之体天地者言礼之大纲之体体于天地之间所生之物言所生之物皆礼以体定之法四时者则下文云丧有四制变而从宜取之四时是也则隂阳者下文云吉凶异道不得相干取之隂阳是也顺人情者下文云有恩有理有莭有权取之人情是也故谓之礼者以其无物不体故谓之为礼故注云礼之言体也訾之者是不知礼之所由生也者言若訾毁不信礼之体天地法四时则隂阳顺人情如此之人是不识知礼之所由生也言不知礼之有法则也】
　　夫礼吉凶异道不得相干取之隂阳也注吉礼凶礼异道谓衣服容貌及器物也丧有四制变而从宜取之四时也有恩有理有节有权取之人情也恩者仁也理者义也节者礼也权者知也仁义礼知人道具矣注取之四时谓其数也取之人情谓其制也音义【知音智下同】疏【正义曰此一莭覆説前文礼法四时则隂阳顺人情之事不覆説体天地者天地包此四时隂阳人情无物不总故不覆説体天地之事吉凶异道者言吉凶各异其道及衣服容貌噐物不同也丧有四制变而从宜者言门内主恩若于门外则变而行义尊卑有定礼制有恒以莭为限或有事故不能备礼则变而行权是皆变而从宜取人情也恩者仁也理者义也莭者礼也恩属于仁理属于义莭属于礼故云莭者礼也权者知也量事权宜非知不可故云权者知也仁义礼知人道具矣者此总结四制之义仁属东方义属西方礼属南方知属北方四时并备是人道具矣五常五行四时无信者知中兼之故北方水为知又为信是取法四时故不并数信也】其恩厚者其服重故爲父斩衰三年以恩制者也注服莫重斩衰也音义【爲于僞反下及注同衰七回反注及下同】疏【正义曰此一经明四制之中恩制也以父最恩深故特举父而言之其实门内诸亲为之着服皆是恩制也】
　　门内之治恩揜义门外之治义断恩资于事父以事君而敬同贵贵尊尊义之大者也故爲君亦斩衰三年以义制者也注资犹操也贵贵谓爲大夫君也尊尊谓爲天子诸侯也音义【治直吏反下同揜于检反断丁乱反操七刀反皇云持也】疏【正义曰此一经明门外之治四制之中义制也门内之治恩揜义者以门内之亲恩情既多揜蔵公义言得行私恩不行公义若公羊传云有三年之丧君不呼其门是也门外之治义断恩者门外谓朝廷之间既仕公朝当以公义断絶私恩若曽子问父母之丧既卒哭金革之事无辟是也资于事父以事君而敬同者言操持事父之道以事于君则敬君之礼与父同贵贵者贵谓大夫之臣事大夫爲君者也大夫始入尊境则是贵也此臣尽敬此君故云贵贵也尊尊者尊尊谓天子诸侯之臣事天子诸侯为君者也天子诸侯同为南面则是尊也此臣极敬此君故曰尊尊也义之大者也以义断恩门外如一虽复大夫与王侯有异而其臣敬不殊故并云义之大者也故为君亦斩衰三年以义制者也言亦谓亦同于父也】
　　三日而食三月而沐期而练毁不灭性不以死伤生也丧不过三年苴衰不补坟墓不培祥之日鼓素琴告民有终也以节制者也资于事父以事母而爱同天无二日土无二王国无二君家无二尊以一治之也故父在爲母齐衰期者见无二尊也注食食粥也沐谓将虞祭时也补培犹治也鼓素琴始存乐也三年不为乐乐必崩音义【期音基下同苴七余反坟扶云反培歩回反徐扶来反爲于伪反下注为君同齐音咨见贤遍反粥之六反】疏【正义曰此一节明四制之中莭制也苴衰不补者言苴麻之衰虽破不补坟墓不培者培益也一成丘陵之后不培益其土祥之日鼓素琴者大祥之日得鼓素琴告民有终也者言所以为此上事吿教其民使哀有终极也以莭制者也以情实未己仍以礼莭为限制抑其情也自此以上皆莭制之事从此以下更申明莭制欲尊归其一故更明无二事之理资于事父以事母而爱同者言操持事父之道以事于母而恩爱同恩爱虽同而服乃有异以不敢二尊故也故以天无二日及家无二尊之等明皆归于尊一以治理之也天无二日至二尊也此总结无二尊之理也注正义曰沐谓将虞祭时也士虞记曰沐而不栉故知沐谓将虞祭时虞后有事得沐浴也故杂记云非虞附练祥无沐浴云鼓素琴始存乐也于此祥日而鼓素琴始存省此乐县而作乐在既禫之后】
　　杖者何也爵也三日授子杖五日授大夫杖七日授士杖或曰担主或曰辅病妇人童子不杖不能病也百官备百物具不言而事行者抉而起言而后事行者杖而起身自执事而后行者面垢而已秃者不髽伛者不袒跛者不踊老病不止酒肉凡此八者以权制者也注五日七日授杖谓爲君丧也扶而起谓天子诸侯也杖而起谓大夫士也面垢而已谓庶民也髽妇人也男子免而妇人髽髽或为免音义【担是艶反又食豓反又余壍反不言而事行者扶而起一本作扶而后起扶或作杖非面垢音苟秃吐木反髽侧瓜反伛纡主反袒徒旱反跛彼我反免音问下同】疏【正义曰此一经明四制之中权制也杖者何也爵也者权制之中所以先明杖者以下有不应杖而杖又有应杖而不杖皆是权宜故先举正杖于上言爵也者杖之所设本为扶病而以爵者有徳其恩必深其病必重故杖为爵者而设故云爵也三日授子杖五日授大夫杖七日授士杖者上云杖者爵也遂歴叙其有爵之人故云三日授子杖五日授大夫杖七日授士杖或曰担主者解无爵而亦杖故记者称或曰担主丧服传云杖者何爵也无爵而杖者何担主也郑注云担假也尊其为主假之以杖或曰辅病者丧服传云非主而杖者何辅病也谓庶子以下虽非适子皆杖为其辅病故也妇人童子不杖不能病也者杖既扶病何妇人童子所以不杖为其不能病也妇人谓未成人之妇人童子谓幼少之男子百官备百物具不言而事行者扶而起者此谓王侯也丧具触事委任百官不假自言而事得行故许子病深虽有扶病之杖亦不能起故又须人扶乃起也言而后事行者杖而起者此谓大夫士既无百官百物须己言而后丧事乃行故不许极病所以杖而起不用扶也身自执事而后行者面垢而已者此谓庶人也卑无人可使但身自执事不可许病故有杖不得用但使面有尘垢之容而已也子于父母贵贱情同而病不得一故为权制秃者不髽髽者是妇人之大紒重丧辫麻绕髪秃者无髪故不髽也女秃不髽故男子秃亦不免也伛者不袒袒者露膊伛者可憎故不露也跛者不踊踊是跳跃跛人脚蹇故不跳跃也老病不止酒肉者孝子悲哀非病不食滋味若老及病身已羸瘠又使备礼必致灭性非制所许故酒肉养之凡此八者以权制者也此记者结前权数也夫丧礼宜备今有此八条不可以强逼故圣人权宜制也所谓八者谓应杖不杖不应杖而杖一也扶而起二也杖而起三也面垢四也秃者五也伛者六也跛者七也老病者八也庾蔚云父存为母一也不数杖与不杖之例皇氏熊氏并取以为説今案经文为母期乃属前经郑于期下总注三日而食三月而沐之事是为母期之文乃在莭制之中不得下属此经权制之例又此经权制之倒乃载杖与不杖之条此经末又总云八者是总此经之八事今乃不数此经杖条便是杖文虚设庾氏之证恐未为善听贤者择焉注正义曰云五日七日授杖谓为君防也者案丧大记大夫与士之丧皆云三日授子杖同主为其亲也今云五日七日故知为君也】
　　始死三日不怠三月不解期悲哀二年忧恩之杀也圣人因杀以制节注不怠哭不絶声也不解不解衣而居不倦息也音义【解佳买反期音基之杀色戒反解衣古买反】此丧之所以三年贤者不得过不肖者不得不及此丧之中庸也王者之所常行也书曰高宗谅闇三年不言善之也注谅古作梁楣谓之梁闇读如鹑防之防闇谓庐也庐有梁者所谓拄楣也音义【肖音笑谅闇依注谅读为梁闇读为防乌南反下同徐又并如字案徐后音是依杜预义郑谓卒哭之后翦屏拄楣故曰谅闇闇即庐也孔安国读为谅隂谅信也隂黙也楣音眉鹑音淳拄知主反】王者莫不行此礼何以独善之也曰高宗者武丁武丁者殷之贤王也继世即位而慈良于丧当此之时殷衰而复兴礼废而复起故善之善之故载之书中而高之故谓之高宗三年之丧君不言书云髙宗谅闇三年不言此之谓也然而曰言不文者谓臣下也注言不文者谓丧事辨所当共也孝经説曰言不文者指士民也音义【衰色追反复扶又反下同文如字徐音问辨本又作辩同皮苋反共音恭】礼斩衰之丧唯而不对齐衰之丧对而不言大功之丧言而不议缌小功之丧议而不及乐注此谓与宾客也唯而不对侑者为之应耳言谓先发口也音义【唯余癸反徐以水反注同齐音咨本又作齌侑音又为于伪反应应对之应】父母之丧衰冠绳缨菅屦三日而食粥三月而沐期十三月而练冠三年而祥音义【衰七雷反菅音奸屦徐纪具反粥之六反期音基】疏【正义曰此一莭覆明前经四制之中莭制之事以礼之大体丧之三年为限节之事故重明之三日不怠者谓哭不休怠三月不解者谓不解衣而居期悲哀者谓期之间朝夕恒哭三年忧者谓不复朝夕哭但忧戚而已恩之杀也者自初以降是恩渐减杀也圣人因杀以制莭者言圣人因其孝子情有减杀制为限莭此丧之中庸也者庸常也言三年之丧贤者不得过不肖者不得不及是丧之中平常行之莭也故王者之所常行也书曰髙宗谅闇三年不言善之也引书者明古来王者皆三年丧谅读曰梁闇读曰防谓庐也谓既虞之后施梁而柱楣故云谅闇之中三年不言政事善之者言是古人载之于书美善之故也王者莫不行此礼何以独善之也记者自设问古人独善之意曰髙宗者武丁者记者还自释独善髙宗之意武丁者殷之贤王也者中兴殷世故曰贤王也故载之书中者言以古人善此髙宗载于书中又尊髙其行故谓之髙宗三年之防君不言者是记者引古礼三年之丧君则不言国事书云髙宗谅闇三年不言此之谓也者此记者引书髙宗所行中莭是君不言之事故云此之谓也然而曰言不文者谓臣下也者是记者既称古礼君不言故又云言不文故记者复解云言不文者谓臣下也礼斩衰之丧唯而不对者谓与宾客言也但称唯而已不对其所问之事侑者为之对不旁及也齐哀之丧对而不言者但对其所问之事不余言也大功之丧言而不议者但言説他事不与人论议相问答也缌小功之丧议而不及乐者得议他事但不能听及于乐也三年而祥者此章从上以来至此皆明三年之丧制莭之事】
　　比终兹三节者仁者可以观其爱焉知者可以观其理焉强者可以观其志焉礼以治之义以正之孝子弟弟贞妇皆可得而察焉注仁有恩者也理义也察犹知也音义【比必利反知音智本或作智弟弟上音悌下如字】疏【正义曰此一莭更覆结居父母之丧能终此三莭可以知其徳行三莭者自初防至沐一也十三月练二也三年祥三也能终此三莭者仁者可以观其爱知者可以观其理强者可以观其志也言此自初遭丧至于丧毕有三者之莭仁者可以观其爱焉者孝子居防性有仁恩则居丧思慕可以观其知爱亲也若不爱亲则非仁恩也知者可以观其理焉者若孝子有知则居丧合于道理若不合于道理则非知也强者可以观其志焉若孝子坚强其居丧则能守其志莭若无志莭则非坚强礼以治之者言用礼以治居防之事义以正之者谓用义以正居丧之礼孝子者谓孝顺之子弟弟者谓逊弟之弟贞妇者谓贞莭之妇皆可得而察焉者若能依礼合义有仁可观其爱有理可观其知有志可见其强则是孝子弟弟贞妇也若无此事则非孝子弟弟贞妇也故云可得而察焉也】




　　礼记注疏卷六十三
　　礼记注疏卷六十三考证
　　聘义君使士迎于竟大夫郊劳疏君使士请事遂以入是也○【臣召南】按本文入字下当有竟字又君使下大夫请行君又使卿朝服用束帛劳按请行下当有反字言下大夫请行者已反也君又使卿朝服又字衍
　　比年小聘三年大聘注疏此经诸侯相聘是周公制礼之正法王制所云谓文襄之法故不同也○【臣召南】按此疏甚精王制谓诸侯于天子亦比年一小聘三年一大聘与大行人所云诸侯之邦交岁相问殷相聘者不同但诸侯使卿聘于天子大行人所谓时聘殷頫者时聘既无常期殷頫即一服朝之歳似其礼反疎于邦交苐时聘殷頫必使其卿而不使大夫为尊敬耳大行人又云王之所以抚邦国诸侯者歳徧存三岁徧頫五岁徧省天子之礼于诸侯者如此其勤而诸侯之礼于天子顾不如邦交之数何哉王制出汉诸博士之手或亦疑及于此未可知也疏谓王制本文襄之法说本王制郑注
　　以圭璋聘重礼也○【臣召南】按此卿大夫所执之圭与诸侯亲行所执之命圭不同周礼典瑞公执桓圭侯执信圭伯执躬圭子执谷璧男执蒲璧以朝觐宗遇防同于王诸侯相见亦如之是命圭也又云瑑圭璋璧琮以頫聘注云大夫众来曰頫寡来曰聘贾疏曰此遣臣行聘问之所执者若其君亲自朝所执上文桓圭之等是若遣臣聘不得执君之圭璧无桓信躬谷蒲之文直瑑之而已然则诸侯朝觐所执者命圭亦曰介圭韩奕之诗言韩侯入觐以其介圭是也卿大夫聘所执之圭瑑圭也玉人所谓瑑圭璋八寸璧琮八寸以頫聘仪礼疏谓臣所执皆降其君一等是也朱子解论语执圭即以命圭训之于义稍差盖命圭惟诸侯亲行则自执之以爲瑞耳
　　已聘而还圭璋疏二王之后享天子用圭享后用璋则虽圭璋亦受之不归也○【臣召南】按本文所云圭卿大夫所执之瑑圭也聘礼毕即还之若其享时所用之璧琮则受之此以圭璋对璧琮则执以聘者为礼而奉以享者为财也疏言二王之后享天子用圭享后用璋则虽圭璋亦受之而不归者此又以命圭亲执以朝者对享礼之瑑圭璋言则亲执以朝者为礼而享礼之圭璋为财也子男以璧琮对琥璜亦然
　　乗禽日五双疏○【臣召南】按疏未明聘礼记曰既致饔旬而稍宰夫始归乗禽日如其饔饩之数注谓鴈鹜之属其归之以双为数贾疏曰言如其饔饩之数者一牢当一双故聘义曰乗禽日五双是此饔饩五牢者也若然上介三牢则三双也士一牢则一双也
　　燕与时赐无数○按时赐即聘礼所谓俶献
　　孚尹旁逹注孚读为浮尹读为竹箭之筠音义尹依注音笋又作筠○【臣召南】按音义当云尹依注音筠又作笋又按许氏説文引孔子赞璵璠曰逺而望之奂若也近而眎之瑟若也一则理胜二则孚胜即此孚尹旁达之説也













　　礼记注疏巻六十三考证
　　侍读【臣】齐召南谨言礼记之列学官也自郑康成注行遂配仪礼周官称三礼自孔颖达正义行遂配周易尚书毛诗左氏春秋称五经汉时称五经者礼惟髙堂所传即周官不得比并唐以后小戴学盛二礼古经之学反俱不及其故何耶记本丛书也撰录非一人荟粹非一説自孔门弟子下逮秦汉诸儒所记并采兼收故虽不能有纯无杂然其大者如大学中庸广博精深为圣贤传道之经训曲礼少仪内则实小学之支流余裔玉藻郊特牲文王世子实朝庙之文物典章也冠昏乡饮酒射聘燕诸义防服小大杂记服问间传曽子问三年问诸萹既皆仪礼之正解余论而深衣奔丧投壶则又古经之剰简佚萹可以补仪礼所不及者记以兼收并采而纯杂相半亦以兼收并采而钜细不遗选言宏富便于诵习视仪礼难读周官不全相去固有间也此记之以丛书得称为经也康成汉代大儒兼通五经尤精礼学其于记也廓马融卢植余业参以仪礼周官异同订譌紏缪索隠钩深导絶壑断港于通州辟榛莽﨑岖为坦道缕分条贯厥功懋焉虽或旁引纬书时生异解祫禘偏信鲁礼王制多指夏殷五庙但守元成七祀惟据祭法六天二地王肃驳其违配喾南郊赵匡矫其失譬则明堂位儒行亦在记中大醇小疵瑕瑜自不相掩至于礼器制度先古遗文本本原原无非确有根据故即以宋儒之好去古注以解经也独于礼墨守康成亦歩亦趋不敢于轻议岂非天人性命之旨可据理自骋其心思名物度数之学必不可凭虚以拟其形似乎哉郑注既精孔氏与贾公彦等又承南北诸儒后斟酌于皇熊二家讨论修饰委曲详明宜其书之垂世而行逺也国子监十三经板夲嵗乆刓敝譌谬相沿礼记尤甚礼运礼器各篇正义阙文实多我
　　皇上稽古右文加意经籍乾隆四年
　　特命重刋以惠学者在馆诸臣遍搜善本再三雠对是正文字凡六年始付开雕【臣召南】以读礼家居奉
　　敕即家编辑校勘之说附各卷后【臣】学识浅陋不足窥礼学之万一惟即见闻所及取郑氏所为仪礼周官二注以校此注之违取孔氏所为各经正义以校此防之得失衍字脱文畧志本末其无可据概阙疑至儒先论辨有专切注疏者亦莭録焉谨编考证如右【臣】谨识







</div>
    <div class="pagination">
<a href="礼记注疏_page35.html">上一页</a><span>...</span><a href="礼记注疏_page31.html">31</a><a href="礼记注疏_page32.html">32</a><a href="礼记注疏_page33.html">33</a><a href="礼记注疏_page34.html">34</a><a href="礼记注疏_page35.html">35</a><span class="current-page">36</span>
    </div>
    <div class="pagination"><a href="index.html">返回目录</a></div>
</body>
</html>
