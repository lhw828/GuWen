<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 30 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 30 页/共 169 页</h1>
    <div class="content">　　正义敖氏继公曰司马于此方言复位则是既献获者于侯之后即北面立于侯之西北以俟获者之来矣获者自执其荐者已授爵则不敢徒手而劳人也辟如辟奠之辟谓离于故防也此改设于乏南故云辟设必就乏者冝近其位也负侯而俟事未毕而受献故反而卒之俟俟命去侯　郑氏康成曰迁设荐俎就乏明已所得礼也设于南右之也凡他荐俎皆当其位之前
　　右献获者
　　司射适阶西释弓矢去扑説决拾袭适洗洗爵升实之以降献释获者于其位少南荐脯醢折俎有祭
　　正义敖氏继公曰释获者聼命于司射故司射主献之去扑者献则不可佩刑噐也不执弓矢则当袭矣説决拾当于堂西不言者文省也献时盖西北面既授乃北面折上当有设字文脱也有祭脯与切肺也获者与释获者于此乃得献则其他弟子于献众賔时不与明矣　郑氏康成曰不当其位辟中【贾疏释获者位在中西献之于其位少南所以辟中】　贾氏公彦曰亦荐有祭脯俎有祭肺与获者同但彼三祭此一祭为异
　　释获者荐右东面拜受爵司射北面拜送爵
　　案获者之受爵北面与侯同面也释获者之受爵东面与中同面也司马之为获者拜送也西面在获者之右也司射之为释获者拜送也北面在释获者之右也
　　释获者就其荐坐左执爵祭脯醢兴取肺坐祭遂祭酒兴司射之西北面立饮不拜既爵司射受爵奠于篚正义敖氏继公曰就其荐谓于荐西也司射之西则又少南于荐右之位矣盖与司射俱北面则冝并立也拜受立饮不同面者异于堂上之献获者亦然案获者北面受爵则东面既爵释获者东面受爵则北面既爵互相变也获者东面既爵注以受爵之司马为当北面则此释获者北面既爵其受爵之司射当西面矣
　　释获者少西辟荐反位【辟音辟】
　　正义郑氏康成曰辟荐少西之者为复射妨司射视算也亦辟俎【贾疏上获者执其荐使人执俎从之设于乏南此不云辟俎荐俎相将荐既辟俎亦辟可知】　敖氏继公曰惟云辟荐据释获者所执而言也辟俎则有司为之
　　司射适堂西袒决遂取弓于阶西挟一个搢扑以反位正义郑氏康成曰为将复射　敖氏继公曰为献事毕也至此乃言反位则向者于既奠爵于篚乃遂适堂西俟
　　右献释获者
　　总论郝氏敬曰获与释获者分卑而献荐之礼均盖射以侯为主以中为贤获者司侯释获者司中敬其事因重其人也
　　案射有侯有旌有乏获者主之有中有筹释获者主之有楅设楅者主之有丰设丰者主之有弓有矢有决有拾纳射噐者主之莫不各有事焉而所献惟获者与释获者其余则否盖他噐物设之则已唯获与释获者始终射事其劳尤甚故视他有事者而独加礼焉然必再番射毕而后献之者与献工与歌后献笙于笙后同意
　　司射去扑倚于阶西升请射于賔如初賔许【去起吕反】正义敖氏继公曰搢而即去反位而即徃皆礼节当然也不于未搢扑而遂请者有事于尊者不冝与献贱者之礼相因也
　　右三请射
　　司射降搢扑由司马之南适堂西命三耦及众賔皆袒决遂执弓就位司射先反位
　　正义敖氏继公曰于阶西搢扑乃由司马之南适堂西者示不敢由便也　郑氏康成曰位射位也【贾疏在司射之西南东面者】不言射者以当序取矢先反位先三耦及众賔也既命之即反位不俟之也向不言先三耦未有拾取矢位无所先【贾疏前第二番将射命三耦拾取矢司射反位不言先未有位无所先第三番三耦将移于司马之西南拾取矢位故言先】
　　存疑贾氏公彦曰大射与乡射各有三位此乡射无次有堂西取矢及比耦之位有三耦射位在司射西南有拾取矢及再畨射位是三位大射有次次内有袒决遂取弓矢之位有堂东次比耦之位有射位并拾取矢之位亦三位
　　案如疏説则是乡射堂西取矢及比耦同位射位及拾取矢之位则异大射次内取矢及比耦异位射位及拾取矢之位则同攷初番诱射时未有司马之位故三耦射位以司射之位为识而曰立于其西南至司马命去侯之后始立于司射之南故再番射时即以司马之位为识而曰立于司马之西南实则司马之西南即司射之西南未始有移位也以此推之则乡射止有二位耳
　　三耦及众賔皆袒决遂执弓各以其耦进反于射位【注今文以为与】
　　正义郑氏康成曰以犹与也　敖氏继公曰以其耦进谓上射先而下射从之进亦并行大夫之耦亦以序而独进下文云大夫就其耦是也
　　案众賔之射位即上经所谓继三耦之南而立之位也前众賔未射故不言位今再射时其位已定故曰反于射位云射位者别于堂西南面东上之位也
　　司射作拾取矢三耦拾取矢如初反位賔主人大夫降揖如初主人堂东賔堂西皆袒决遂执弓皆进阶前揖及楅揖拾取矢如三耦【拾其劫反】
　　正义敖氏继公曰司射亦惟作上耦位亦射位云揖如初是亦兼堂上之揖言也皆进至阶前相俟乃南面而揖行也及楅揖亦南面揖也既揖主人乃西面賔乃东面拾取矢　郝氏敬曰前射委楅惟二十八矢故三耦拾取余皆取诸堂西今賔主大夫众耦矢皆委楅故皆取矢于楅三耦先拾　郑氏康成曰阶前揖南面相俟而揖行也【贾疏賔主各于堂下东西南面立相待而揖揖讫行向楅也】及楅当楅东西也主人西面賔东面相揖拾取矢不北面揖由便也【贾疏决三耦及众賔皆于楅南北面揖】
　　卒北面搢三挟一个揖退
　　正义敖氏继公曰卒即北面而为此是犹未离其位也此仪异于三耦者盖退于北与退于南者不同也一揖而退又略于初　贾氏公彦曰退反堂东西之位
　　存疑郑氏康成曰亦于三耦为之位【贾疏与三耦搢挟同处】皆已揖左还【贾疏知左还者约上三耦也】各由其涂反位
　　案賔主人不径于司马之南则其搢挟不必在楅南与三耦同处也既北面揖賔西行当右还主人东行则左还亦与三耦并行者不同
　　賔堂西主人堂东皆释弓矢袭及阶揖升堂揖就席正义郑氏康成曰将袒先言主人将袭先言賔尊賔也　敖氏继公曰賔主人释弓矢不于序之西东者变于卒射时也不言説决拾可知也
　　大夫袒决遂执弓就其耦
　　正义郑氏康成曰袒决遂于堂西【贾疏大夫射时堂西袒决遂】就其耦于射位与之拾取矢　敖氏继公曰袒决遂盖于賔既出堂西而为之
　　案上经云賔主人大夫降则大夫已从賔而降止于堂西俟賔主人拾取矢讫乃就其耦
　　揖皆进如三耦耦东面大夫西面大夫进坐説矢束兴反位而后耦揖进坐兼取乗矢顺羽而兴反位揖大夫进坐亦兼取乗矢如其耦【説吐活反】
　　正义敖氏继公曰如三耦则耦不少退也以其行事于庭无堂上堂下之异故不得如升射之仪也大夫即位乃进説矢束以其为下射也凡大夫之取矢于楅者必説其矢束以当拾取也其自为耦者并行至楅南即为之其与士为耦者即位而后为之此其异者也説矢束不言北面亦文省大夫进及反位皆不揖以非与耦行礼之事也言顺羽是亦兼诸弣矣此与三耦异者惟不拾取矢耳余则同　郑氏康成曰説矢束者下耦以将拾取也兼取乗矢者尊大夫不敢与之拾也相下相尊君子之所以相接也　贾氏公彦曰大夫与耦取矢踣弓覆手仰手一如上三耦法
　　北面搢三挟一个揖退
　　正义郑氏康成曰亦于三耦为之位　贾氏公彦曰大夫揖退之仪亦如上左还而西也
　　耦反位大夫遂适序西释弓矢袭升即席
　　正义郑氏康成曰大夫不序于下尊也　敖氏继公曰适序西者以其独往故得释弓矢于故防亦为变扵卒射时也
　　案言遂适序西明亦由其涂而西不与耦同反射位也以此推之益知大夫射毕降阶时其为直释弓矢于堂西不由于司马之南也决矣
　　众賔继拾取矢皆如三耦以反位【拾其劫反】
　　案于众賔曰皆如三耦以反位明賔主人大夫与三耦之反位异也
　　右射者皆取矢于楅
　　司射犹挟一个以进作上射如初一耦揖升如初【注今文或言作升射】
　　正义郑氏康成曰进前也向言还当上耦西面是言进终始互相明也【贾疏明进时亦还当上耦而作之】　敖氏继公曰进由司马之东而进也此以适南为进者凡进退之文无常大抵以有事于彼为进卒事而反为退也上字似衍否则其下当有耦字今文或言作升射盖亦疑其误而易之也
　　司马升命去侯获者许诺司马降释弓反位司射与司马交于阶前去扑袭升请以乐乐于賔賔许诺【去起吕反乐乐下字音洛下同】
　　正义敖氏继公曰司射惟去扑耳其决遂执弓挟矢自若也似不冝袭言袭盖衍文以乐乐者用乐为欢乐也以此请之于賔大射仪曰请以乐
　　案去扑亦倚于阶西请亦北面不言者可知也
　　司射降搢扑东面命乐正曰请以乐乐于賔賔许正义郑氏康成曰东面于西阶之前也不就乐正命之者传尊者之命于贱者遥号命之可也乐正亦许诺【贾疏大射司射命乐正乐正曰诺】犹北面不还以賔在堂【贾疏下云乐正东面命大师明此时不西面受命】　敖氏继公曰必搢扑而后命乐正者辟并敬也
　　案迁乐不俟命于賔故乐正直以命弟子此以乐则命出自賔故必司射传命而后乐正以命大师投壶之礼直命者而已礼之轻者其仪少也射则司射命乐正乐正乃以命大师礼稍重者仪加多也
　　司射遂适阶闲堂下北面命曰不鼓不释上射揖司射退反位
　　正义郑氏康成曰不与鼓节相应不释算也射用应节为难鼓亦乐之节学记曰鼓无当于五声五声不得不和凡射之鼓节投壶其存者也周官乐节天子九诸侯七卿大夫以下五【贾疏射人乐师皆有此文】乡射之歌五终鼓五节所以将八矢一节之闲当拾发四节四拾其一节先以聴也　敖氏继公曰不鼓不释言不与鼓节相应虽贯犹不释也毎歌之终乃奏鼓　吕氏大临曰孔子曰射者何以射何以聴循声而发发而不失正鹄者其惟贤者乎盖欲其容体比于礼而多中故曰何以射欲其节比于乐故曰何以聴体之所动耳之所司不在于他是谓用志不分不过于物薛氏季宣曰奏射节所以为聴也
　　案司射命上射之位前则自西而指其位故曰堂下西阶之东以西阶为节也此则自堂而指其位故曰阶闲堂下以阶闲为节也大抵其位在西阶稍东阶闲稍西北直右物与上射正相面也其初命惟戒其获之不如法者再命则于获之升期之以贯焉三命又于贯之外协之以鼓焉以序而责之备将以渐而观其深也
　　通论贾氏公彦曰射人云王以驺虞九节诸侯以貍首七节乡大夫以采苹五节士以采蘩五节尊卑乐节虽多少不同四节以尽乗矢则同其余外皆以聴九节者五节先以聴七节者三节先以聴五节者一节先以聴尊者先以聴则多卑者先以聴则少凡节皆与臣下同为若与尊者耦自与尊者同节不与尊者同耦则各自用其节
　　乐正东面命大师曰奏驺虞闲若一大师不兴许诺乐正退反位【大并音泰】
　　正义郑氏康成曰东面者进还向大师也驺虞国风召南之诗篇闲若一者调其声之疏数重节其他賔客卿大夫则歌采苹【贾疏其他谓賔射燕射】　敖氏继公曰言命大师见所命者必其长也此惟据有大师者言之周官射人职王以驺虞诸侯以貍首乡大夫以采苹士以采蘩此士射之乐乃奏驺虞亦其异者　贾氏公彦曰闲若一谓五节之闲长短希数皆如一也反位反工南北面位也
　　存疑郑氏康成曰射义曰驺虞者乐官备也其诗乐得贤者众多叹思至仁之人以充其官此天子之射节也而用之者方有乐贤之志取其冝也　欧阳氏修曰贾谊新书驺者文王囿名虞者囿之司兽或曰驺厩官虞山泽之官二职皆不失人则官备可知辨正朱子曰驺虞为仁兽之名以庶类蕃殖美国君之仁如之也诸儒以驺为文王之囿以虞为主囿之官故立为乐官备之义而注因之与其诗笺自相违异
　　余论毛氏苌曰驺虞义兽白虎黒文不食生物故小序云仁如驺虞则王道成也
　　乃奏驺虞以射三耦卒射賔主人大夫众賔继射释获如初卒射降释获者执余获升告左右卒射如初正义敖氏继公曰卒射降指众耦之冣后者而言以见释获者升告之节也大射仪曰降反位
　　通论陈氏旸曰王大射奏驺虞在乐师而令之在大司乐歌之在瞽蒙而帅之在大师奏以钟鼓歌以人声人歌而以钟鼓奏之足以定和矣此曰奏后记又曰歌驺虞歌奏备举也
　　案大师职大射帅瞽而歌射节则知射节有歌右三射
　　司马升命取矢获者许诺司马降释弓反位弟子委矢司马乗之皆如初司射释弓视算如初释获者以贤获与钧告如初降复位【注今文曰视数】
　　正义敖氏继公曰言如初又言降复位为司射命设丰之节也亦以见所如者止于此无复实算于中之事矣盖以不复射故也
　　右取矢告获如初
　　司射命设丰设丰实觯如初遂命胜者执张弓不胜者执弛弓升饮如初
　　正义敖氏继公曰大射仪此下云退丰与觯如初右饮不胜者如初
　　司射犹袒决遂左执弓右执一个兼诸面镞适堂西以命拾取矢如初【拾其劫反】
　　正义郑氏康成曰侧持矢曰执面犹尚也并矢于尚其镞将止变于射也　敖氏继公曰右手先执矢乃又执则兼矢于矣兼矢于面镞以命拾取矢者盖示之以此节执一矢之法而不必挟也兼矢于弓者皆面镞盖矢以镞为上凡射者于矢将用之则挟不用之则执
　　司射反位三耦及賔主人大夫众賔皆袒决遂拾取矢如初矢不挟兼诸弣以退不反位遂授有司于堂西【拾其劫反】
　　正义郑氏康成曰不挟亦谓执之如司射也【贾疏执之如司射兼诸弣则异以司射直执一个无三矢兼于弣三耦以下则执一个并于又以三矢并于弣也】不以反射位授有司者射礼毕　敖氏继公曰拾取时犹皆兼诸弣至楅南北面则不挟矢但取一矢兼诸余三矢则兼诸弣自若亦象搢三挟一之仪且如司射之执也賔与主人则于楅东西之位为之位射位也不反位但由司马之南而过也授有司以弓矢者射事止冝反于所授者也此文主于三耦及众賔也大夫与其耦亦存焉若賔则自阶下以授有司于堂西主人则以授有司扵堂东也
　　案虽不射必拾取矢者在侯之矢当敛之也
　　辩拾取矢揖皆升就席【辩音遍拾其劫反】
　　正义郑氏康成曰谓賔大夫及众賔也相俟堂西进立扵西阶之前主人以賔揖升大夫及众賔从升立时少退扵大夫三耦及弟子自若留下　敖氏继公曰揖皆升就席谓众賔三人也众賔三人必俟拾取矢者辩而后升若主人賔大夫则既授弓矢即升如初礼固不俟其辩也三人既升则余人以次立扵西方如未射时矣
　　案当袭而后揖升就席文略也众賔之升者惟三人耳其余不升
　　右射者复取矢于楅
　　司射乃适堂西释弓去扑説决拾袭反位【去起吕反説吐活反】正义贾氏公彦曰去扑扵堂西以不复射故也　敖氏继公曰反位其犹在中西南与不言释矢可知也
　　司马命弟子説侯之左下纲而释之
　　正义郑氏康成曰説解也释之不复射　敖氏继公曰云释则是不束也説而释之变扵射与未射之时
　　命获者以旌退命弟子退楅司射命释获者退中与算而俟
　　正义郑氏康成曰诸所退皆俟堂西备复射也【贾疏若有射则行燕射旅酬以后乃为之】旌言以者旌恒执也获者释获者亦退其荐爼【敖氏继公曰此据大射而言也退荐俎各当其位之前与】　敖氏继公曰旌退扵西方楅与中算退于堂西以俟其人皆复扵西方之位
　　司马反为司正退复觯南而立
　　正义郑氏康成曰当监旅酬　敖氏继公曰射事已而复其故职也云复觯南见射时觯不彻是时司射亦当复东方之位
　　乐正命弟子赞工即位弟子相工如其降也升自西阶反坐【相息亮反】
　　正义郑氏康成曰赞工迁乐也降时如初入乐正反于西阶东北面【贾疏知不升者以正乐毕无告请于賔之事】　敖氏继公曰命弟子亦适西方命之如其降亦谓后先及相之之仪也反坐谓反其故位而坐也工既坐弟子亦降立于西方
　　右射事毕







　　钦定仪礼义疏卷九
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷十
　　乡射礼第五之三
　　賔北面坐取俎西之觯兴阼阶上北面酬主人主人降席立于賔东
　　正义贾氏公彦曰俎西之觯谓上一人举觯于賔賔奠于荐西者也
　　賔坐奠觯拜执觯兴主人答拜賔不祭卒觯不拜不洗实之进东南面主人阼阶上北面拜賔少退主人进受觯賔主人之西北面拜送賔揖就席
　　正义郑氏康成曰所不者酬而礼杀也賔立饮
</div>
    <div class="pagination">
<a href="钦定仪礼义疏_page29.html">上一页</a><span>...</span><a href="钦定仪礼义疏_page25.html">25</a><a href="钦定仪礼义疏_page26.html">26</a><a href="钦定仪礼义疏_page27.html">27</a><a href="钦定仪礼义疏_page28.html">28</a><a href="钦定仪礼义疏_page29.html">29</a><span class="current-page">30</span><a href="钦定仪礼义疏_page31.html">31</a><a href="钦定仪礼义疏_page32.html">32</a><a href="钦定仪礼义疏_page33.html">33</a><a href="钦定仪礼义疏_page34.html">34</a><a href="钦定仪礼义疏_page35.html">35</a><span>...</span><a href="钦定仪礼义疏_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
