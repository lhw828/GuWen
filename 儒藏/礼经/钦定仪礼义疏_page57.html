<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 57 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 57 页/共 169 页</h1>
    <div class="content">　　正义郑氏康成曰某子若言髙子国子凡使者所当执以告君者上介取以授之
　　礼玉亦如之
　　正义郑氏康成曰亦执束帛加璧也告曰某君使某子礼　敖氏继公曰使者既告而以玉束帛授宰则士讶受皮也陈币之时贿币礼玉束帛乘皮亦以入特不陈之耳于上介取玉束帛有司亦执皮
　　执礼币以尽言赐礼【尽子忍反】
　　正义郑氏康成曰礼币主国君初礼賔之币也【贾疏从郊劳已后至于赠贿礼賔皆有币郊劳为初也】以尽言赐礼谓自此至于赠
　　公曰然而不善乎
　　正义郑氏康成曰善其能使于四方而犹汝也
　　授上介币再拜稽首公答再拜
　　正义郑氏康成曰拜公言也　敖氏继公曰不奠币拜辟奠贽之礼也公既拜则上介复奠于故处焉贾氏公彦曰此币当复陈之于本处入于已者故不授宰也
　　私币不告
　　正义郑氏康成曰亦畧卑也
　　君劳之再拜稽首君答再拜
　　正义郑氏康成曰劳之以道路勤苦
　　若有献则曰某君之赐也君其以赐乎
　　正义郑氏康成曰言此物某君之所赐予为惠者也大夫出反必献忠孝也其以赐乎不必其当君也【贾疏谦不必当君所须】献不拜者为君之答已也【贾疏士拜国君国君不拜士贱故也大夫拜国君国君即答拜大夫尊故也若然自反命以来于赐礼之等或拜或不拜无答已之嫌独此不拜为君之答已者自此以前皆是彼国报君之物賔直告事而已君受之而无言故賔不拜君有言及已者乃拜之拜君言也此献是彼国君赐与已者玉藻云凡献于君大夫使宰士亲皆再拜稽首送之又郊特牲云大夫有献弗亲不面拜为君之答已若然大夫不亲献此因反命故亲献故郑云献不拜者为君之答已犹不亲献之义也】　敖氏继公曰献亦奠之于地云某君之赐则此所献者其贿礼中之物与传云厚贿之是贿之厚薄不常也厚薄不常故有献有否时赐之物似不足以为献而他礼则又在公赐中而不必献也赐谓赐臣下也此乃尊赐卑之物故献君之辞如是不拜者嫌其异于公币也
　　上介徒以公赐告如上賔之礼
　　正义郑氏康成曰徒谓空手不执其币　敖氏继公曰徒以告下賔也如如其尽言赐礼
　　君劳之再拜稽首君答拜劳士介亦如之
　　正义郑氏康成曰士介四人旅答壹拜又贱也【贾疏君劳上介上介再拜稽首君答拜不言再拜则君答上介一拜矣劳士亦如之不言皆则总答一拜矣故云又贱也】　贾氏公彦曰曲礼君于士不答拜此君答拜士者以其新行反命君劳之故答拜异于常也
　　存疑敖氏继公曰于士介四人旅答再拜尊者之礼也私觌私面主君及大夫答士介之拜亦然
　　君使宰赐使者币使者再拜稽首
　　正义郑氏康成曰以所陈币赐之也礼臣子人赐之而必献之君父不敢自私也君父因以予之则拜受之如更受赐也【贾疏内则妇或赐之衣服则受而献诸舅姑舅姑受之则喜若反赐之则辞不得命如更受赐臣子于君父亦然】　敖氏继公曰使者拜而君不答者以其拜受于宰也凡臣拜受君命于摈赞者则君不答之其例见于此及燕射命賔之仪
　　存疑郑氏康成曰既拜宰以上币授之
　　案上文使者授上介币则币未授宰也至此君使宰赐使者币以君命赐之耳币仍陈于故处非有以币执授之事下介币同
　　赐介介皆再拜稽首
　　正义敖氏继公曰不特命上介降于使者也士介之币虽不陈不告然亦既以入公门故并赐之　郑氏康成曰士介之币皆载以造朝不陈之耳与上介同受赐命俱拜
　　乃退
　　正义敖氏继公曰退亦谓使介也惟于使介言退则君后入可知是时君先使者而出故亦后之而入其节与受命之时同
　　介皆送至于使者之门乃退揖
　　正义郑氏康成曰将行俟于门反又送于门与尊长出入之礼也揖别也　敖氏继公曰凡退者不揖此乃揖者是礼主于送使者也
　　使者拜其辱
　　正义郑氏康成曰谢之也再拜上介三拜士介　敖氏继公曰拜之亦于门外之左此与上文大夫拜辱之意同
　　案此终言之耳賔方将释币于门不能遽拜于一大夫四士之门也当阅日乃为之
　　右归反命
　　释币于门
　　正义郑氏康成曰门大门也布席于闑西阈外东面【贾疏特牲筮日席于门中闑西阈外故知此亦然神以东面为正】设洗于门外东方【贾疏凡设洗皆当东荣故知亦在东方也】出于行入于门不两告告所先见也【贾疏行在庙门外出时先见行入时先见门也】　敖氏继公曰行为道路之始出则礼之门为内外之限入则礼之
　　乃至于祢筵几于室荐脯醢
　　正义郑氏康成曰告反也　贾氏公彦曰亦司宫设席于奥东面右几但无牲牢荐脯醢而已　敖氏继公曰既筵几则祝先入主人后入主人在右赞者乃盥荐脯醢
　　觞酒陈
　　正义郑氏康成曰主人酌进奠一献也言陈者将复有次也【贾疏下有室老及士献故言陈以其次第皆列于阼也】先荐后酌祭礼也【贾疏特牲少牢皆先荐馔乃后酌奠于铏南】　敖氏继公曰下云三献则此觞乃用爵也陈者主人奠于荐南也既奠反位及祝再拜祝释辞主人又再拜其后二献则惟献者于既奠反位再拜而已出释币而入释奠礼相变且欲行饮至之礼也
　　案陈者无尸之称
　　席于阼荐脯醢
　　正义敖氏继公曰设酢席于阼变于祭且为将与从者为礼于堂也主人既献则酌而自酢与祭而有尸者之仪异酢而有荐亦异于祭也
　　三献
　　正义郑氏康成曰室老亚献士三献也每献奠輙取爵酌自酢也　敖氏继公曰亚献三献皆不荐也每献奠爵相次而南主人初献而酢于阼则亚献三献者皆酢于西阶上矣
　　一人举爵
　　正义郑氏康成曰三献礼成更起酒也主人奠之未举也　贾氏公彦曰此似乡饮乡射一人举觯未举待献介众賔后乃行酬亦然也
　　案此所举者觯也为下文行酬之始
　　献从者【从才用反】
　　正义郑氏康成曰从者家臣从行者也主人献之劳之也皆升饮酒于西阶上【贾疏特牲礼献众賔皆升饮于西阶上此献从者亦于西阶上可知】　敖氏继公曰献亦以爵此献盖自室老始行酬亦如之
　　存疑郑氏康成曰不使人献之辟君也
　　案郑意谓国君行饮至礼则如燕礼使宰夫为主人耳亦臆度之辞
　　行酬乃出
　　正义郑氏康成曰主人举奠酬从者下辩　敖氏继公曰行酬者行酬酒也出谓主人以下亦既彻阖牖户而后出也献从者而行酬所谓饮至也楚令尹子重伐吴归而饮至用此礼也国君则既饮至又或有策憅之事传曰凡公行告宗庙反行饮至舍爵策勲焉礼也
　　上介至亦如之
　　正义郑氏康成曰如其释币告至也
　　右释币于门释奠于祢















　　钦定仪礼义疏卷十七
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷十八
　　聘礼第八之四
　　聘遭丧入竟则遂也【竟音境下并同】
　　正义郑氏康成曰遭丧主国君薨也士旣请事已入竟矣则遂关人未告则反　敖氏继公曰入竟则遂为其已承主国君之命也君使士请事乃以入竟
　　不郊劳
　　正义郑氏康成曰子未君也【贾疏文八年天王崩九年毛伯来求金公羊传何以不称使当丧未君也但彼据逾年卽位后此据新遭丧也】　敖氏继公曰聘不主于嗣君使人郊劳则嫌也不郊劳则夫人亦不使下大夫劳矣然则大夫请行者其以宾入与
　　不筵几
　　正义敖氏继公曰此亦受于庙不筵几者变于君亲受之礼也
　　存异郑氏康成曰致命不于庙就尸柩于殡宫又不神之【贾疏始死不忍异于生】
　　案不筵几对上几筵旣设而言谓庙中也殡宫自非接聘使之所昭十年传大夫如晋葬平公旣葬欲因见新君而叔向辞曰孤斩焉在衰绖之中其以嘉服见则丧礼未毕此接聘宾其嘉服乎凶服乎卽使大夫长衣练冠以受嗣君见乎不见乎昭二十年齐公孙靑聘于卫时卫乱宾从卫侯于死鸟将事卫人辞宾再请则曰君若惠顾先君之好照临敝邑镇抚其社稷则有宗祧在是则聘不可草莾行事亦不可于丧次行事可知
　　不礼宾
　　正义郑氏康成曰丧降事也　贾氏公彦曰不礼者谓旣行聘享讫不以醴酒礼宾也　敖氏继公曰君丧则使大夫受故不醴宾以其非正主也礼当作醴
　　主人毕归礼
　　正义郑氏康成曰宾所饮食不可废也礼谓飱饔饩飨食【贾疏知归礼中兼有飨食者下文云宾唯饔饩之受明本幷飨食亦归宾就中乃受饔饩耳】敖氏继公曰毕归礼者不可以已之丧而废待宾
　　之礼也
　　宾唯饔饩之受
　　正义敖氏继公曰唯受饔饩者以主人虽不遭丧亦归之饔饩故于此受之而不辞不受飨食者则以主人有丧不宜飨食已故虽致之亦不受也受饔饩则飱亦受可知飱饔饩之细也　郑氏康成曰受正不受加也
　　案飨食亦正礼非加礼但遭丧不行飨食之礼而犹归之于宾是于杀礼中为加也不受飨食则酬币侑币不受可知
　　不贿不礼玉不赠
　　正义郑氏康成曰丧杀礼为之不备　敖氏继公曰贿与礼玉主君以报聘君者也主君薨难乎其为辞故阙之赠者所以答私觌遭丧则不觌故主国亦不宜赠
　　遭夫人世子之丧君不受使大夫受于庙其他如遭君丧
　　正义郑氏康成曰夫人世子死君为丧主【贾疏礼记服问君所主夫人妻大子适妇】使大夫受聘礼不以凶接吉也其他谓礼所降【贾疏谓不礼以下不赠以上】　敖氏继公曰此大夫庙受之礼卽记所云者是也遭君丧之礼凡所降者各有其义此亦遭丧也故因其礼而用之其义则或合或否而不能尽同
　　遭丧将命于大夫主人长衣练冠以受
　　正义郑氏康成曰遭丧谓主国君薨夫人世子死也此三者皆大夫摄主人长衣素纯布衣也【贾疏与深衣同布但袖长素纯为异】去衰易冠【贾疏脱去斩衰之服而着长衣脱去六升九升之冠而着练冠】不以纯凶接纯吉也【贾疏聘礼是纯吉礼为君三升衰裳六升冠为夫人世子六升衰裳九升冠是纯凶礼麻绖与屦不易直去衰易冠而已故云不以纯凶接纯吉】吉时在里为中衣中衣长衣继皆掩尺【贾疏玉藻长中继掩尺郑注云继袂掩一尺】表之曰深衣纯袂寸半耳【贾疏纯为衣裳之侧袂为口缘皆寸半表里共三寸此三者之衣皆用朝服十五升布而连衣裳袖与纯缘则异郑深衣目录云深衣连衣裳而纯以采纯以素曰长衣有表则谓之中衣以此言之则长衣中衣皆用素纯】　敖氏继公曰此遭丧亦谓遭主君丧也主人卽大夫文互见耳亦嗣君使大夫受之不言者可知也长衣练冠凶服变也主君丧而受之之服如此则夫人世子之丧其亦皮弁服以受与　李氏如圭曰更言遭丧不蒙上夫人世子之文知主国君薨亦使大夫受也杂记大夫筮宅史练冠长衣以筮则长衣练冠以凶接吉之服也案君丧则臣斩衰三年夫人世子之丧则臣从服齐衰期然则主国之大夫受聘者其不应槪以长衣练冠明矣
　　右遭丧
</div>
    <div class="pagination">
<a href="钦定仪礼义疏_page56.html">上一页</a><span>...</span><a href="钦定仪礼义疏_page52.html">52</a><a href="钦定仪礼义疏_page53.html">53</a><a href="钦定仪礼义疏_page54.html">54</a><a href="钦定仪礼义疏_page55.html">55</a><a href="钦定仪礼义疏_page56.html">56</a><span class="current-page">57</span><a href="钦定仪礼义疏_page58.html">58</a><a href="钦定仪礼义疏_page59.html">59</a><a href="钦定仪礼义疏_page60.html">60</a><a href="钦定仪礼义疏_page61.html">61</a><a href="钦定仪礼义疏_page62.html">62</a><span>...</span><a href="钦定仪礼义疏_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
