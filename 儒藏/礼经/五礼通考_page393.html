<!DOCTYPE html>
<html>
<head>
    <meta charset="UTF-8">
    <title>五礼通考 - 第 393 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 393 页/共 431 页</h1>
    <div class="content">　　夏官田仆及献比禽【注田弊获者各献其禽比种物相従次数之】
　　【郑氏锷曰及田者献禽校次而比之则大小各従其类然后大兽可得而公小兽可得而私】
　　地官泽虞及田植虞旌以属禽【注属禽犹致禽而珥焉泽虞有旌以其主泽泽鸟所集故得注析羽　疏山虞致禽谓输之于公当致之于虞旗之中而珥焉以効功此云属禽谓百姓致禽讫虞人属聚之别其等类每禽取三十焉则致与属不同而郑云犹致禽者欲明山虞泽虞文皆不足互见为义耳】
　　【王氏昭禹曰山虞以旗致禽则熊虎乃山物也泽虞以旌属禽则鸟羽泽物也】
　　春官小宗伯若大甸则帅有司而馌兽于郊遂颁禽【注甸读曰田有司大司马之属馌馈也以禽馈四方之神于郊郊有羣神之兆颁禽谓以与羣臣诗传曰禽虽多择取三十焉其余以与大夫士以习射于泽宫而分之】
　　甸祝及郊馌兽舍奠于祖祢乃敛禽禂牲禂马皆掌其祀号【注馌馈也以所获兽馈于郊荐于四方羣兆入又以奠于祖祢荐且告反也敛禽谓取三十入腊人
　　焉杜子春云禂祷也　　　　为马祷无疾为田祷多获禽牲诗云既伯既祷尔雅曰既伯既祷马祭也谓禂读如诛今侏大字也为牲祭求肥充为马祭求肥健疏羣神之兆皆在四郊还国过羣兆遂荐之案王制一为干豆二为賔客三为充君之庖此入腊人者案上杀者干之以为豆实供祭祀据重者而言刘氏彛曰祷牲祷马者又因敛禽以祭牲牢之神求其博硕肥腯也以祭马祖之神求其六闲四种孔阜奕奕也诗曰吉日惟戊既伯既祷其是之谓乎】
　　礼记王制天子诸侯无事则嵗三田一为干豆二为賔客三为充君之庖
　　【陈氏澔曰无事无征伐出行丧凶之事也嵗三田者谓每嵗田猎皆是为此三者之用也干豆腊之以为祭祀之豆实也】
　　春秋桓公四年谷梁传四时之田皆为宗庙之事也佳其所先得一为干豆二为賔客三为充君之庖
　　昭公八年谷梁传禽虽多天子取三十焉其余与士众以习射于射宫射而中田不得禽则得禽田得禽而射不中则不得禽是以知古之贵仁义而贱勇力也【注取三十以共干豆賔客之庖射宫泽宫射以不争为仁揖譲为义】
　　礼经会元天子无事则嵗三田一为干豆二为賔客三为充君之庖若然则田猎特为三事讲也今观大司马四时之田皆因田而讲武岂徒为賔客庖豆之奉而已哉葢王制特为获禽设也非为讲武言也周礼非区区于获禽而实拳拳于讲武也然知古人因田事而讲武而不知古人因武事而寓田讲武本非古人之得已而杀禽亦岂古人之本心哉古人不以无事而讲武亦不以无事而杀兽是以因振旅茇舍治兵大阅之教而寓搜苗狝狩之仪因搜苗狝狩之田而为社礿祊烝之祭如此则讲武为有名而杀兽为有礼也
　　周礼天官兽人凡祭祀丧纪賔客共其死兽生兽【注共其完者】凡兽入于腊人【注当干之】皮毛筋角入于玉府【注入玉府给作器用】
　　右颁禽供祭
　　天官掌次诸侯师田则张幕设案【注谓诸侯従王师田者】
　　礼记王制天子杀则下大绥诸侯杀则下小绥大夫杀则止佐车佐车止则百姓田猎
　　【陈氏澔曰绥旌旗之属也下偃仆之也佐车即周礼驱逆之车驱者逐兽使趋于田之地逆者要逆其走而不使之散亡也此言田猎之礼尊卑贵贱之次序】
　　蕙田案诗毛传天子发然后诸侯发诸侯发然后士大夫发天子发抗大绥诸侯发抗小绥抗即下也亦即周礼大司马之所谓也
　　陈氏礼书天子诸侯发则抗大绥小绥杀之时也王制言下大绥小绥既杀之时也
　　周礼夏官田仆凡田王提马而走诸侯晋大夫驰【郑氏锷曰此三者皆行马之节然后尊卑之分定矣田猎虽従禽之乐君臣不可并驱必有先后迟速之等乃所以为田礼先儒以为提迟于驰皆取尊者体促之义深知经者也】
　　【王氏曰提节之晋进之驰则亟进之尊者安舒卑者戚速】
　　蕙田案以上诸侯従天子田猎
　　春秋桓公四年公羊传诸侯曷为必田狩一曰干豆二曰賔客三曰充君之庖
　　蕙田案以上诸侯自行田猎
　　右诸侯田猎
　　史记孟孙猎得麑使西秦巴持之其母随而呼之西秦巴不忍而与其母孟孙适至求麑对曰余不忍而与其母孟孙大怒逐之居三月复召为其子傅曰夫子不忍麑又且忍吾子乎
　　【陈氏祥道曰春秋传曰惟君用鲜众给而已是天子诸侯有四时田猎之礼大夫士不与焉故郑丰卷将祭请田而子产止之】
　　蕙田案陈用之谓大夫无田猎之礼此説非是考贾谊新书论诸侯田猎之礼云已祭取余获陈于泽然后卿大夫相与射禽是大夫明有従国君田猎之事周礼田仆王提马诸侯晋大夫驰王制天子杀下大绥诸侯杀下小绥大夫杀止佐车云云则大夫并有従天子田猎之礼矣王制又有大夫不揜羣云云则大夫又明有自行田猎之礼矣其礼错见他门可以互考
　　右大夫田猎
　　诗小雅车攻徒御不惊大庖不盈
　　朱子诗传大庖君庖也不盈谓取之有度不极欲也葢古者田猎获禽面伤不献践毛不献不成禽不献自左膘而射之达于右腢为上杀以为干豆奉宗庙达右耳本者次之以为賔客射左髀达于右防为下杀以充君庖每禽取三十焉每等得十其余以与士大夫习射于泽宫中者取之是以获虽多而君庖不盈也
　　周礼地官迹人禁麛卵者与其毒矢射者【注为其夭物且害心多也麛麋鹿子　疏案月令孟春云不麛不卵又王制云国君春田不围泽大夫不掩羣士不麛不卵者彼以春时先乳特禁之其月令季春云餧兽之药毋出九门】
　　礼记王制不麛不卵不杀胎不殀夭不覆巢
　　天子不合围诸侯不掩羣
　　【陈氏澔曰合围四面围之也掩羣者掩袭而举羣取之也】
　　曲礼国君春田不围泽大夫不掩羣士不取麛卵刘向説苑苗者毛也取之不围泽不掩羣取禽不麛卵不杀孕重者春搜不杀小麛及孕重者冬狩皆取之
　　陈氏礼书曲礼国君春田不围泽大夫不掩羣诸侯在国之礼也王制天子不合围诸侯不揜羣诸侯従王搜之礼也
　　春秋昭公八年谷梁传过防弗逐不従奔之道也面伤不献不成禽不献【注过防弗逐战不逐奔之义面伤嫌诛降不成禽恶虐幼小】诗毛传战不出顷田不出防不逐奔走古之道也
　　蕙田案防谓田猎之塲防限也
　　国语韦昭注礼圣主之于禽兽也见其生不食其死闻其声不尝其肉隠弗忍也故逺庖厨仁之至也不合围不掩羣不射宿不涸泽豺不祭兽不田猎獭不祭鱼不设网罟鹰隼不鸷睦而不逮不出頴罗草木不零落斧斤不入山林昆虫不蛰不以火田不麛不卵不刳胎不夭鱼肉不入庙门鸟兽不成毫毛不登庖厨取之有时用之有节则物莫不多
　　右田猎取物之仁
　　书五子之歌太康畋于有洛之表
　　贾谊新书商汤见祝网者置四面其祝曰従天坠者従地出者従四方来者皆离吾网汤曰嘻尽之矣非桀其孰为此汤乃解其三面置其一面更教之祝曰昔蛛蝥作网今之人循序欲左者左欲右者右欲髙者髙欲下者下吾取其犯命者其惮害物也如是汉南之国闻之曰汤之徳及鸟兽矣四十国归之
　　诗豳风七月序陈王业也周公陈后稷先公风化之所由致王业之艰难也
　　一之日于貉取彼狐狸为公子裘【注于貉谓取狐狸皮也孟冬天子始裘】二之日其同载纉武功言私其豵献豜于公【注纉继功事也豕一嵗曰豵三嵗曰豜大兽公之小兽私之　疏至二之日之时君臣及其民俱出田猎则继续武事年常习之使不忘战也战鬬不可以不习四时而习之兵事不可以空设田猎搜狩以闲之故因习兵而俱出田猎也美先公礼教备矣】
　　书无逸文王不敢盘于游田以庶邦惟正之供
　　史记西伯将出猎卜之曰所获非熊非彲非虎非罴所获伯王之辅于是周西伯猎果遇太公于渭之阳与语大悦曰自吾先君太公曰当有圣人适周周以兴子真是耶吾太公望子久矣故号之曰太公望载与俱归立为师
　　诗召南彼茁者葭彼茁者葭壹发五豝于嗟乎驺虞彼茁者蓬壹发五豵于嗟乎驺虞
　　【朱子曰南国诸侯承文王之化修身齐家以治其国而其仁民之余恩又有以及于庻类故其春田之际草木之茂禽兽之多至于如此而诗人述其事而美之】
　　春秋昭公四年左氏传成王有岐阳之搜【注成王归自奄大搜于岐山之阳】
　　通鉴前编成王五年搜于岐阳因盟诸侯
　　诗小雅车攻我车既攻我马既同四牡厐厐驾言徂东田车既好四牡孔阜东有甫草驾言行狩
　　【朱子诗传宣王复文武之境土脩车马备器械复会诸侯于东都因田猎而选车徒焉故诗人作此以美之】
　　【诗说车攻宣王大阅于东都诸侯毕会史籀美之赋也】
　　吉日序吉日美宣王田也
　　吉日维戊既伯既祷田车既好四牡孔阜升彼大阜従其羣丑　吉日庚午既差我马兽之所同麀鹿麌麌漆沮之従天子之所【传漆沮之水麀鹿所生也従漆沮驱禽而致天子之所】　瞻彼中原其祈孔有儦儦俟俟或羣或友悉率左右以燕天子【传祈大也趋则儦儦行则俟俟兽三曰羣二曰友驱禽之左右以安待天子】　既张我弓既挟我矢发彼小豝殪此大兕以御賔客且以酌醴【疏虞人既驱禽待天子既以张我天子所射之弓既挟我天子所发之矢发而中彼小豝亦又殪此大兕也既杀得羣兽以给御诸侯之賔客且以酌醴与羣臣饮时为俎实也】
　　通鉴前编宣王八年巡狩东都朝会诸侯因以田猎讲武
　　郑风叔于田序叔于田刺庄公也叔处于京缮甲治兵以出于田国人説而归之【疏国人注心于叔説之如此而公不知禁故刺之】叔于田巷无居人岂无居人不如叔也洵美且仁　叔于狩巷无饮酒岂无饮酒不如叔也洵美且好　叔适野巷无服马岂无服马不如叔也洵美且武
　　大叔于田序大叔于田刺荘公也叔多材而好勇不义而得众也
　　叔于田乗乗马执辔如组两骖如舞叔在薮火烈具举襢裼暴虎献于公所将叔无狃戒其伤女　叔于田乗乗黄两服上襄两骖雁行叔在薮火烈具叔善射忌又良御忌抑磬控忌抑縦送忌　叔于田乗乗鸨两服齐首两骖如手叔在薮火烈具阜叔马慢忌叔发罕忌抑释掤忌抑鬯弓忌
　　蕙田案段不义而得众荘公养成而后处之是弟慢其兄实兄絶其弟序言刺荘公者得之叔不足道也
　　齐风还序还刺荒也哀公好田猎従禽兽而无厌国人化之遂成风俗
　　子之还兮遭我乎峱之间兮并驱従两肩兮揖我谓我儇兮　子之茂兮遭我乎峱之道兮并驱従两牡兮揖我谓我好兮　子之昌兮遭我乎峱之阳兮并驱従两狼兮损我谓我臧兮
　　【张氏叙曰读此而齐之泱泱表海富强莫敌者可见而其急功利喜夸诈之习亦不掩矣诗可以观岂不信哉】
　　卢令序卢令刺荒也襄公好田猎毕弋而不修民事百姓苦之故陈古以风焉
　　卢令令其人美且仁　卢重环其人美且鬈　卢重鋂其人美且偲
　　秦风驷驖序驷驖美襄公也始命有田狩之事园囿之乐焉
　　驷驖孔阜六辔在手公之媚子従公于狩　奉时辰牡辰牡孔硕公曰左之舍拔则获　游于北园四马既闲輶车鸾镳载猃歇骄
　　春秋桓公四年春正月公狩于郎　左氏传春正月公狩于郎书时礼也　公羊传常事不书此何以书讥何讥尔逺也
　　庄公四年冬公及齐人狩于禚　公羊传公曷为与防者狩齐侯也齐侯则其称人何讳与雠狩也前此者有事矣后此者有事矣则曷为独于此焉讥于雠者将一讥而已故择其重者而讥焉莫重乎其与雠狩也于雠者则曷为将一讥而已雠者无时焉可与通通则为大讥不可胜説故将一讥而已其余従同同　谷梁传齐人者齐侯也其曰人何也卑公之敌所以卑公也何为卑公也不复雠而怨不释刺释怨也
　　昭公八年秋搜于红【注革车千乗不言大者经文阙也红鲁地沛国县西有红亭】左氏传秋大搜于红自根牟至于商衞革车千乗【注大搜数军实简车马也根牟鲁东界琅琊阳都县有牟乡商宋地鲁西竟接宋衞也言千乗明大搜且见鲁众之大数也】　公羊传搜狩不书必违礼而后书于是搜于红自根牟至于商衞革车千乗皆王家之师也自是而屡搜三家所以耀武焉尔是故桓庄之狩必言公昭定之搜不言公矣　谷梁传搜于红正也因搜狩以习用武事礼之大者也
　　十一年五月大搜于比蒲
　　二十年左氏传冬十二月齐侯田于沛招虞人以弓不进公使执之辞曰昔我先君之田也旃以招大夫弓以招士皮冠以招虞人臣不见皮冠故不敢进乃舍之仲尼曰守道不如守官君子韪之
　　二十有二年春大搜于昌间
　　定公十有三年夏大搜于比蒲【注夏搜非时】
　　十有四年秋大搜于比蒲
　　哀公十有四年春西狩获麟【注冬猎曰狩大野在鲁西故言西狩】　左氏传春西狩于大野叔孙氏之车子鉏商获麟以为不祥以赐虞人仲尼观之曰麟也然后取之
　　国语鲁语宣公夏滥于泗渊里革断其罟而弃之曰古者大寒降土蛰发水虞于是乎讲罛罶取名鱼登川禽而尝之寝庙行诸国人助宣气也鸟兽孕水虫成兽虞于是乎禁罝罗矠鱼鼈以为夏稿助生阜也鸟兽成水虫孕水虞于是乎禁置防设穽鄂以实庙庖畜功用也且夫山不槎蘖泽不伐夭鱼禁鲲鲕兽长麑防鸟翼鷇卵虫含蚳蝝蕃庶物也古之训也今鱼方别孕而又行网罟贪无艺也公闻之曰吾过而里革匡我不亦善乎是良罟也使有司藏之使吾无忘谂师存侍曰藏罟不如寘里革于侧之不忘也
　　右经传田猎之事




　　五礼通考卷二百四十二
<经部,礼类,通礼之属,五礼通考>
　　钦定四库全书
　　五礼通考卷二百四十三
　　刑部尚书秦蕙田撰
　　军礼十一
　　田猎下
　　汉书司马相如传尝従上至长杨猎是时天子方好击熊豕驰逐埜兽相如因上疏谏其辞曰臣闻物有同类而殊能者故力称乌获捷言庆忌勇期贲育臣之愚窃以为人诚有之兽亦宜然今陛下好陵阻险射猛兽卒然遇逸材之兽骇不存之地犯属车之清尘舆不及还辕人不暇施巧虽乌获羿防之技不得用枯木朽株尽为难矣是胡越起于毂下而羌夷接轸也岂不殆哉虽万全而无患然本非天子之所宜近也且夫清道而后行中路而驰犹时有衔橜之变况乎涉丰草骋丘虚前有利兽之乐而内无存变之意其为害也不难矣夫轻万乗之重不以为安乐出万有一危之涂以为娱臣窃为陛下不取葢明者逺见于未萌而知者避危于无形旤固多蔵于隠防而发于人之所忽者也故鄙谚曰家絫千金坐不垂堂此言虽小可以谕大臣愿陛下留意幸察上善之
　　文献通考元鼎中天子行猎新秦中以勒邉兵而归新秦中或千里无亭徼于是诛北地太守以下
　　汉书元帝本纪永光五年冬上幸长扬射熊馆布车骑大猎
　　成帝本纪元延二年冬行幸长杨宫大校猎宿萯阳宫雄传十二月羽猎雄従以为昔在二帝三王宫室台榭沼池苑囿林麓薮泽财足以奉郊庙御賔客充庖厨而已不夺百姓膏腴谷土桑柘之地女有余布男有余粟国家殷富上下交足故甘露零其庭醴泉流其唐鳯凰巢其树黄龙游其沼麒麟臻其囿神爵栖其林昔者禹任益虞而上下和草木茂成汤好田而天下用足文王囿百里民以为尚小齐宣王囿四十里民以为大裕民之与夺民也武帝广开上林南至宜春鼎湖御宿昆吾旁南而西至长杨五柞北绕黄山濒渭而东周袤数百里穿昆明池象滇河营建章鳯阙神明馺娑渐台泰液象海水周流方丈瀛洲蓬莱游观侈靡穷妙极丽虽颇割其三垂以赡齐民然至羽猎田车戎马器械储偫禁御所营尚泰奢丽夸诩非尧舜成汤文王三駈之意也又恐后世复修前好不折中以泉台故因校猎赋以风　明年上将大夸胡人以多禽兽秋命右扶风发民入南山西自褒斜东至宏农南敺汉中张罗罔罝罘捕熊罴豪猪虎豹狖玃狐菟麋鹿载以槛车输长杨射熊馆以罔为周阹縦禽兽其中令胡人手搏之自取其获上亲临观焉是时农民不得收敛雄従至射熊馆还上长杨赋聊因笔墨成文章故借翰林以为主人子墨为客卿以风
　　后汉书礼仪志立秋之日自郊礼毕始威武斩牲于郊东门荐陵庙其仪乗舆御戎路白马朱鬛躬执弩射牲牲以鹿麛太宰令谒者各一人载获车驰驷送陵庙还宫遣使者赍束帛以赐武官武官肆兵习战阵之仪斩牲之礼名曰防刘兵官皆肄孙呉兵法六十四阵名曰乗之立春遣使者赍束帛以赐文官防刘之礼祠先虞执事告先虞已烹鲜时有司告乃逡巡射牲获车毕有司告事毕
　　野王二老传初光武贰于更始会闗中扰乱遣前将军邓禹西征送之于道既反因于野王猎路见二老者即禽光武问曰禽何向并举手西指此中多虎臣每即禽虎亦即臣大王勿往也光武曰苟有其备虎亦何患父曰何大王之谬耶昔汤即桀于鸣条而大城于亳武王亦即纣于牧野而大城于郏鄏彼二王者其备非不深也是以即人者人亦即之虽有其备庸可忽乎光武悟其防顾左右曰此隠者也将用之辞而去莫知所在
　　东平宪王苍传苍拜骠骑将军位在三公上永平四年春车驾近出观览城第寻闻当遂校猎河内苍即上书谏曰臣闻时令盛春农事不聚众兴功传曰田猎不宿饮食不享出入不节则木不曲直此失春令者也臣知车驾今出事従约省所过吏人讽诵甘棠之徳虽然动不以礼非所以示四方也惟陛下因行田野循视稼穑消摇仿佯弭节而旋至秋冬乃振威灵整法驾备周衞设羽毛诗云抑抑威仪惟徳之隅臣不胜愤懑伏自手书乞诣行在所极陈至诚帝览奏即还宫
　　明帝本纪永平十五年冬车骑校猎上林苑
　　安帝本纪延光二年十一月校猎上林苑
　　顺帝本纪永和四年冬十月校猎上林苑
</div>
    <div class="pagination">
<a href="五礼通考_page392.html">上一页</a><span>...</span><a href="五礼通考_page388.html">388</a><a href="五礼通考_page389.html">389</a><a href="五礼通考_page390.html">390</a><a href="五礼通考_page391.html">391</a><a href="五礼通考_page392.html">392</a><span class="current-page">393</span><a href="五礼通考_page394.html">394</a><a href="五礼通考_page395.html">395</a><a href="五礼通考_page396.html">396</a><a href="五礼通考_page397.html">397</a><a href="五礼通考_page398.html">398</a><span>...</span><a href="五礼通考_page394.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
