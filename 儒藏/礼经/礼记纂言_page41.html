<!DOCTYPE html>
<html>
 <head>
  <meta charset="utf-8"/>
  <title>
   礼记纂言 - 第 41 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记纂言 - 第 41 页/共 50 页
  </h1>
  <div class="content">
   【郑氏曰公犹共也禅位授圣不家也睦亲也不独亲其亲子其子孝慈之道广也皆有所养无匮乏也有分分犹职也有归皆得良奥之家也货不必藏于已力不必为己谓施无吝心劳事不惮也谋闭不兴盗贼不作尚辞譲故也同犹和也孔氏曰此先明五帝时也为公谓不私传子孙废朱均而用舜禹是也选贤德才能之士不使世继为诸侯黜四凶举十六相之类也讲谈说信不欺也修习也世淳俗美凡所防说皆不欺之言凡所行习皆亲睦之行君既无私故人法之而不独亲己亲子己子天下之老者皆得赡养以终其天年壮者不受其力而均有所用重任分轻任并斑白者不提挈是也幼者皆获长育以成人穷民无告及有疾者皆获恤养男子无才者耕有能者仕各当其职无失分也女谓嫁为归嫁不失时各得其所故云有归也货既天下共之不独藏府库但人不收録则物坏世穷无所资用故收而藏之恶弃地耳非藏为己用有乏辄与也为事不惮劬劳恶惜力不出于身耳非私己营办也夫谋起于诈天下一心则图谋之事闭塞而不兴起也民无匮乏而能者在位则盗窃乱贼不作外户扉从外阖也不闭者不用关闭之也重门系柝为御暴客既无盗窃乱贼则户无事于闭也但为风尘入寝故设扉耳无所捍拒故从外而掩也率土皆然故曰大同方氏曰选贤与能选言择之而进与言待之而举澄曰盗非真盗乱非真乱谓有为盗为乱之才者也窃谓攘人之货以利己贼谓逞己之力以害人作为也盗才虽能窃攘乱才虽能贼杀而皆不作其事下文谋用是作之作作起也】
　　今大道既隐天下为家各亲其亲各子其子货力为己大人世及以为礼城郭沟池以为固礼义以为纪以正君臣以笃父子以睦兄弟以和夫妇以设制度以立田里以贤勇知以功为已故谋用是作而兵由此起禹汤文武成王周公由此其选也此六君子者未有不谨于礼者也以着其义以考其信着有过刑仁讲譲示民有常如有不由此者在埶者去众以为殃是谓小康【知音智去羌吕切】
　　【孔氏曰孔子生三代之末故称今天下为家言不传贤而传子也君以天位为家故人化之亦各亲其亲子其子自藏其货以资己用自出其力以成己事大人谓诸侯亦皆世继父传子曰世兄传弟曰及有子则父传与子无子则兄传与弟以此为礼也城内城郭外郭沟池城之堑私力独财不免争夺故设险以自卫固也纪如丝之纪君臣父子兄弟夫妇之伦不能无失故须以礼义为之纪君臣义合故曰正父子天然故曰笃笃厚也兄弟同气故曰睦夫妇异姓故曰和又设为宫室衣服车旗饮食上下贵贱各有多少之制皮田耕稼之所里居宅之地授之田宅贵贱亦各异品贤犹崇重也人有争夺须勇以胜人有欺诈须智以察所以崇重勇知之士立功起事不为它人以智计度而谋作以勇战鬭而兵起选犹英也由用也此谓礼义也禹汤文武成王周公能用此礼义以为治故为三代之英选也谨犹重也言此六君子者皆以礼为重而行下五事也着明也事有未当以礼明之而使皆得其冝考成也民有相欺以礼成之而使皆以其实有过差者以礼明之使是非不惑刑则也行仁者以礼为则也用礼与义讲论之使揖譲也以礼行上仁义礼智信之五徳示民以为常法若为君上者不能用此礼以行之则虽在富贵势位而众人视之为祸恶如桀纣幽厉则失其天下而势位去已也此以上言三王之时不及五帝大道之时但天下小安而已庐陵胡氏曰郑云大人诸侯也按下云禹汤由此则大人谓天子蒋氏曰帝王有异时无异道圣人因蜡以思礼其不能无望于鲁而有志于帝王之世者如此】
　　○言偃复问曰如此乎礼之急也孔子曰夫礼先王以承天之道以治人之情故失之者死得之者生诗曰相鼠有体人而无礼人而无礼胡不遄死是故夫礼必本于天殽于地列于鬼神逹于丧祭射御冠昬朝聘故圣人以礼示之故天下国家可得而正也【复扶又切夫音扶相息亮切遄市专切殽音效冠古乱切朝音潮】
　　【方氏曰上言如有不由此者在执者去则礼之于人不可缓矣故言偃复以如此乎礼之急也为问礼本乎天道出乎人情先王制礼所以承天之道还以治人之情人之所欲莫甚于生所恶莫甚于死礼之得失遂有死生之异此其所以为急与于天曰本于地曰殽于鬼神曰列皆言礼之所以立也至于礼之所以行则见于防祭射御冠昬朝聘而逹于下防则凶礼也祭则吉礼也射御则军礼也冠昬则嘉礼也朝聘则賔礼也礼虽三百三千其大体不过是五者而已马氏曰天降于民先王为礼所以继天之也故曰以承天之道口之于味目之于色耳之于声鼻之于臭四肢之于安逸人情所同纵之则灭天理而穷人欲先王制礼以节之也故曰以治人之情胡不遄死者未至乎死而人欲其死也郑氏曰相视也遄疾也言人而无礼者可憎贱如鼠不如疾死之愈是故圣人则天之明因地之利取法于鬼神以制礼下教令也礼逹于下而民知礼则易教孔氏曰失礼者死若桀纣也得礼者生若禹汤也圣王法天地鬼神制礼以教民防则哀笃君亲祭是享祀君亲射御是防卫共御尊者冠有着代之义昬有代亲之感朝聘是臣之敬上事君八者之礼逹无教不从天下谓天子国谓诸侯家谓卿大夫圣人示之以礼下既从教不复为邪故可得而正也澄曰本犹根也殽读作效与效通用列陈布不一之意鬼神祖庙山川五祀之属言制礼者必根本乎天仿效乎地徧取法于一切鬼神逹而为人所通行之礼也】
　　○言偃复问曰夫子之极言礼也可得而闻与孔子曰我欲观夏道是故之杞而不足徴也吾得夏时焉我欲观殷道是故之宋而不足徴也吾得坤干焉坤干之义夏时之等吾以是观之
　　【郑氏曰杞夏之后夏时夏四时之书其书存者有小正宋殷之后坤干殷隂阳之书其书存者有归蔵方氏曰极之言至也如上所言皆礼之至故子游复问之坤干夏时之书所谓虽无老成人尚有典刑是也论语兼言书之文不足征此特言人之献不足征者略言则文献皆不足征详言则书之文犹有得焉坤干谓之义夏时谓之等者礼以逹义于内辨等于外者也天地之理为妙故以义言四时之迹为显故以徳言澄曰礼之名数制度非可以虚言言也故子游复问夫子之穷极言礼其所考证有可得而闻者否夏道殷道谓夏之礼殷之礼也之往也徴证也杞宋是为二王之后其国得用夏殷天子之礼以祀其先夫子欲观夏殷之礼意谓杞宋二国必犹有其先世之礼存焉故往二国求之及至其国乃知二国无复能存其礼故皆不足证但于杞得夏时一书于宋得坤干一书坤干之书其义略可推夏时之书其等略可见夏礼殷礼其他既无可证验吾姑以是二书观之而已吾以是观之盖不满意之辞或曰坤干言义夏时言等何也曰二书既亾不可知已说者谓坤干为归蔵易则亦占筮之书如周易之有六十四卦但次序不同耳韩宣子于鲁见周之易象而谓周礼在鲁盖因其卦象之义而云说者又谓夏时为夏小正之属夏小正一篇今在大戴礼记中如小戴记之月令而略或是如月令载逐月所行之政事故云等也按论语所记与此章大同小异彼谓文献不足徴者文是记礼之书献是习礼之人此言之杞之宋而不足徴盖亦谓无其人而文则犹有夏时坤干二书然亦非足徴者也此其所以不满夫子之意乎一说谓吾得夏时吾得坤干非因之杞之宋而得此二书也盖夏殷之礼杞宋既不足证犹幸平日得此二书吾但以是二书观之畧可知其大槩而已】
　　○孔子曰呜呼哀哉我观周道幽厉伤之吾舎鲁何适矣鲁之郊禘非礼也周公其衰矣杞之郊也禹也宋之郊也契也是天子之事守也故天子祭天地诸侯祭社稷【舍音舍】
　　【谢氏曰夫子欲观夏道杞不足证欲观商道宋不足证观周道而幽厉伤之舍鲁何适而鲁之郊禘非礼考之杞宋已如彼考之当今又如此孔子所以深叹也孔氏曰此正明孔子叹意呜呼哀哉伤叹之辞言观周家文武之道以经幽厉之乱此礼无可观舍鲁国更何适而观礼乎故韩宣子适鲁云周礼尽在鲁矣郑氏曰政乱礼失以为鲁尚愈也非礼犹失礼也周公之道衰言鲁子孙不能兴之也天子之事守言先祖法度子孙所当守也马氏曰郊禘者天子之礼非诸侯所宜有也成王非所锡而锡之鲁君非所受而受之此鲁之郊禘所以为非礼周公其衰矣非周公之衰也言僭用天子礼此周公之道所以为衰延平周氏曰杞宋之不嫌于僭者是天子之事所当守也澄曰周道亦谓周之礼周礼初遭厉王之乱而废坠宣王中兴虽复之而未尽复也继遭幽王之乱而废坠益甚平王东迁礼不能复旧矣孔子所以伤之也周既不存其礼当时诸侯唯鲁号为犹秉周礼者然郊禘二祭以诸侯僭天子则不合于周公之礼故曰周公其衰言周公之道衰微而不行也又言杞宋二国所以得郊者盖以二王之后修其先世天子所行之事后世遵守而行之者也若鲁则非有天子之事可守岂可僭郊也哉因言周公所制正礼唯天子得于圆丘祭天方泽祭地诸侯则但于社祭地及祭稷神而己不得如天子之祭天祭地也按此篇子游因夫子之叹而发问夫子既答而子游复问者再至此夫子又自言其叹之意自此以下竟篇末旧说以为皆夫子之言未必然也或是夫子既言之后子游退而述其平日所闻所知以成篇或是子游门人述其师所言之意而作或是知礼者先述夫子子游问答及夫子之自言而遂广言之欤然非出于圣人之门者不能及此】
　　○夫礼之初始诸饮食其燔黍捭豚污尊而抔饮蒉桴而土鼓犹若可以致其敬于鬼神【燔音烦捭卜麦切污乌华切抔歩矦切蒉音块桴音浮】
　　【方氏曰此言礼之初方是时地产之谷有黍然未有釜甑也故燔之天产之物有豚然未有刀匕也故捭之尊未能凿木也故污尊饮未知用爵也故抔饮皆始诸饮食之事孔氏曰礼以饮食为本中古质略虽有火化未有釜甑以水洮释黍米捭析豚肉加于烧石之上而熟之若如也言非但可以事生如此亦可以致其恭敬于鬼神郑氏曰言其物虽质畧有齐敬之心则可以荐羞于鬼神鬼神飨徳不飨味也释米捭肉加于烧石之上而食之今北狄犹然污尊凿地为尊也抔饮手掬之也蒉读为凷凷堛也谓搏土为桴也土鼓筑土为鼓也山隂陆氏曰蒉桴以蒉盛块而为桴焉庐陵胡氏曰蒉草也以草为桴郑以蒉为凷非也若去声误不应明堂位又误土鼓广雅文云筑土为鼓盖筑地以当鼓节籥章注以瓦为匡不必筑土也抔若张释之云一抔土长乐陈氏曰食之礼始于燔黍捭豚饮之礼始于污尊抔饮蒉桴而土鼔其乐之始与明堂位曰土鼓蒉桴苇籥伊耆氏之乐也澄曰此以上所言虽有中古时事然犹简质不可从也下文乃言中古以后可从之礼】
　　及其死也升屋而号告曰臯某复然后饭腥而苴孰故天望而地藏也体魄则降知气在上故死者北首生者南乡皆从其初【号平声臯音羔饭扶晚切苴子余切知音智首手又切乡许亮切郑氏曰升屋而号招之于天也北首隂也南向阳也孔氏曰臯引声之言某谓死者名令其反复魂魄不复然后浴尸而行含礼于含之时饭用生稻之米故云饭腥用上古未有火化之法也苴孰者欲葬设遣奠包裹孰肉以遣送尸法中古火化之利也天望谓望天招魂地蔵谓葬以藏尸所以地藏由体魄则降故也所以天望由知气在上故也延平周氏曰自蒉桴土鼔而上后世有备于此者故不从其初自升屋而号而下后世无过于此者故皆从其初澄曰及其谓及至中古以后之时也死也升屋而号告谓行复礼既号而又告也臯者号之声某复者告之辞也体魄谓形体精魄降谓降下在地知气谓神识魂气在上谓升上在天其号其告望而求诸天之阳明者盖为知气之在上而然此时犹以生道处之冀其知气来复而可以生也始则饭腥终则苴孰蔵而归诸地之隂幽者盖为体魄之降而然此时始以死道处之俾其体魄得所而安于死也故死者北首生者南乡二句结上文也从其初初指及其以下所言之礼谓今日死之首隂生之回阳皆是从中古以后之求生于阳归死于隂者也自夫礼之初至此第五节之一】
　　昔者先王未有宫室冬则居营窟夏则居橧巢未有火化食草木之实鸟兽之肉饮其血茹其毛未有麻丝衣其羽皮【窟苦忽切橧音曽茹音汝衣于既切】
　　【郑氏曰此皆上古之时寒则累土暑则聚薪柴居其上未有火化食腥也孔氏曰营窟者地髙则穴于地地下则营累其土而为窟橧巢者橧聚其薪以为巢虽食鸟兽之肉不能饱则茹食其毛汉苏武以雪杂羊毛食之是其类也澄曰营窟土处以避寒也橧巢木处以避暑也饥则食鸟兽之肉寒则取鸟之羽兽之皮以衣而蔽其体也此以上所言皆是上古时事为大朴陋不可从也下文乃言上古以后可从之礼】
　　后圣有作然后修火之利范金合土以为台榭宫室牖户以炮以燔以亨以炙以为醴酪治其麻丝以为布帛以养生送死以事鬼神上帝皆从其朔【合如字又音閤炮薄交切燔音烦亨普伻切炙之石切醴音礼酪音洛】
　　【郑氏曰作起也修火之利孰冶万物范金谓铸作器用合土谓瓦瓴甓及甒大炮谓裹烧之燔谓加于火上烹谓煑之镬炙谓贯之火上醴酪谓烝酿之也酪酢酨孔氏曰燧人出火但用之简小更修使益多范金谓为形范以铸金器合土谓和合其土烧作器物长乐陈氏曰范金合土固不止于为宫室之具而为宫室则必在于范金合土之后以其斤斧瓦甓之所当先也方氏曰非无火也特未能修之以利人耳范即荀况所谓形范之范范金而铸之合土而陶之而器用出焉则以为台榭宫室牖户也夫居宫室以代巢窟为醴酪之类以代血毛治麻为布治丝为帛以代羽皮是道也不特可以养生于其始又可以送死于其终不特可以养生送死于其明又可以事鬼神上帝于其幽神则百神上帝则天也澄曰修火之利一句总下三事范金合土为宫室一也炮燔亨炙为醴酪二也治麻治丝为布帛三也皆须火之利以养生送死以事鬼神上帝二句结上文也从其朔朔指后圣以下所言之礼谓今日人之始终祭之小大皆是从上古以后之所居所食所服者也朔亦初也初犹日至为一岁之始谓生阳死隂一事之始也朔犹月朔为毎月之始谓宫居火食衣帛衣布三事之始也自昔者先王至此第五节之二】
　　故酒在室醴醆在户粢醍在堂澄酒在下陈其牺牲备其鼎爼列其琴瑟管磬钟鼔修其祝嘏以降上神与其先祖以正君臣以笃父子以睦兄弟以齐上下夫妇有所是谓承天之祜【醆夕限切粢才细切醍音体嘏古雅切祜音户】
　　【郑氏曰粢读为齐声之误也周礼五齐一曰泛齐二曰醴齐三曰盎齐四曰醍齐五曰沈齐字虽异醆与盎澄与沈盖同物也奠之不同处重古略近也祝祝为主人飨神之辞也嘏祝为尸致福于主人之辞也祜福也孔氏曰一祭之中凡有两节上节是荐上古中古下节是荐今世之食此总论今世祭祀馔具因于古昔所供之物并酒所陈之处酒水也色黒谓之大古无酒此水当酒所用以今虽有五齐三酒贵重古物故陈设室内而近北醴谓醴齐醆谓盎齐以其后世所为贱之陈列虽在室内稍南近户也皇氏云醴在尸内醆在户外其泛齐当在酒南醴齐北熊崔并云此据禘祭用四齐不用泛齐也粢醍卑故又南近户而在堂澄谓沈齐酒谓三酒事酒昔酒清酒又卑故在堂下陈其牺牲者谓将祭之夕省牲之时及祭日之旦迎牲而入丽于碑按特牲礼陈鼎于门外北面兽在鼎南东首牲在兽西南上北首其天子诸侯夕省牲之时亦陈于庙门外横行西上备其鼎爼者以牲主于镬镬在庙门之外鼎随镬设各陈于镬西取牲体以实其鼎举鼎而入设于阼阶下南北陈之爼设于鼎西以次载于爼也按少牢陈鼎于庙门外东方北面北上又鼎入陈于东方当序西面北上爼皆设于鼎西是也列其琴瑟者琴瑟在堂而登歌书云搏拊琴瑟以咏是也管磬钟鼔堂下之乐书云下管鼗鼔笙镛以间是也其歌钟歌磬亦在堂下上神在上精魂之神即先祖也指其精气谓之上神指其亡亲谓之先祖皇氏等云上神天神也祭统曰君在庙门外则疑于君入庙门则全于臣是以正君臣也又云尸南面父北面而事之是以笃父子也又云昭与昭齿穆与穆齿特牲云主人洗爵献长兄弟众兄弟是以穆兄弟也又云尸饮五君洗玉爵献卿尸饮七以瑶爵献大夫是以齐上下也礼器云君在阼夫人在房及特牲夫妇交相致爵是夫妇有所也言行上事得所则承受天之祜福也方氏曰以室对户室者户之内戸者室之外也以堂对下则堂者阶之上阶者堂之下也澄曰此盖言祭之初事也君臣父子皆指尸与君言兄弟同姓之臣上下异姓之臣夫妇君与夫人也祭之初各有其礼各有其事各有其位故云正笃睦齐有所也第五节之三】
　　作其祝号酒以祭荐其血毛腥其爼孰其殽与其越席疏布以幂衣其澣帛醴醆以献荐其燔炙君与夫人交献以嘉魂魄是谓合莫【祝之六切殽音肴越音活幂莫歴切衣去声醆阻限切郑氏曰此谓荐上古中古之食也周礼祝号有六号者所以尊神显物也腥其爼谓豚解而腥之及血毛皆所以法于太古也孰其殽谓体解而烂之此以下皆所法于中古也越席翦蒲席也幂覆尊也澣帛练染以为祭服嘉乐也莫虚无也孔氏曰酒以祭者谓朝践之时设此酒于五齐之上以致祭鬼神所以重古荐其血毛者亦朝践时延尸在堂祝以血毛告于室也腥其爼者亦谓朝践时既杀牲以爼盛肉进于尸前也按士防礼小敛之奠载牲体两髀两肩两胉并脊凡七体也士虞礼主人不视豚解注云豚解解前后胫脊胁而已是豚解七体也按特牲少牢以荐孰为始之时皆体解无豚解以无朝践荐腥故也其天子诸侯既有朝践荐腥故知腥其爼为豚解孰其殽谓体解而烂之体解则特牲少牢所升于爼以进神者是也按特牲九体肩一臂二臑三肫四胳五正脊六横脊七长脊八短胁九少牢则十一体加以脡脊代胁为十一体也是分豚为体解此孰其殽谓体解讫以汤烂之不全孰次于腥而荐之堂疏布谓麤布醴醆以献者朝践之时用醴馈食之时用醆燔炙谓燔肉炙肝按特牲礼主人献尸賔长以肝从主妇献尸兄弟以燔从此则君荐之用炙夫人荐用燔是也诗楚茨云或燔或炙第一君献第二夫人献第三君献第四夫人献是君与夫人交错而献也设此在上祭礼所以嘉善死者魂魄而神来歆飨是生者合于虚无寂寞也澄曰此盖言祭之中事也第五节之四】
　　然后退而合亨体其犬豕牛羊实其簠簋笾豆铏羮祝以孝告嘏以慈告是谓大祥此礼之大成也【铏音刑郑氏曰此谓荐今世之食也体其犬豕牛羊谓分别骨之贵贱以为众爼也祝以孝告嘏以慈告各首其义也祥善也今世之食于人道为善也孔氏曰然后退而合烹者前明荐爓既未孰今至馈食乃退取乡爓肉更合亨之令孰拟更荐尸又尸爼唯载右体其余不载者乃左体等亦于镬中亨煮之故云合亨亨之既孰乃体别骨之贵贱以为众爼供尸及待賔客兄弟等知非尸前正爼者以此所陈多是祭末之事故为祭末飨燕之众爼也实其簠簋笾豆铏羹者此举事尸之时所供设也若笾豆亦兼据賔客及兄弟等澄曰此盖言祭之末事也成犹言全备也自初中至末祭礼大备故云大成第五节之五】
　　祝嘏莫敢易其常古是谓大假
　　【方氏曰祝则君假之以告神者也嘏则尸假之以告人者也祝嘏辞说古有常训不可易焉故莫敢易澄曰大谓尊大之假谓君与尸所假以告神告人之辞尊大其辞而不敢辄有改易也故曰大假或曰假与嘏字通用大假者大其嘏辞也嘏尊祝卑以尊统卑故但言假此第五节之六】
　　祝嘏辞说藏于宗祝巫史非礼也是谓幽国
　　【孔氏曰祝嘏辞说当依古法乃弃去不用蔵于宗祝巫史之家更易古礼自为辞说非礼也郑氏曰藏于宗祝巫史言君不知有也幽闇也国闇者君与大夫俱不明也澄曰此第五节之七】
　　醆斝及尸君非礼也是谓僭君【斝古雅切】
　　【孔氏曰醆是夏爵斝是殷爵延平周氏曰及尸君者君以献尸而尸以酢君也郑氏曰醆斝先王之爵也唯鲁与王者之后得用其余诸侯用时王之器而已僭君僭礼之君也澄曰此第五节之八】
　　冕弁兵革藏于私家非礼也是谓胁君
　　【孔氏曰冕是衮冕弁是皮弁大夫以下称家私蔵公物见此君被臣之刼胁也郑氏曰冕弁君之尊服兵革君之武卫及军器胁君谓刧胁之君也蒋氏曰紧缨小物君子惜之今也冕弁蔵于私家弓矢鈇钺诸侯犹俟命于天子今也兵革蔵于私家所以窃攘僭逼之事莫之御与澄曰此弟五节之九】
　　大夫具官祭器不假声乐皆具非礼也是谓乱国【孔氏曰天子六卿诸侯三卿大夫若有地者置官一人兼摄其职不得具足其官大夫无地则不得造祭器有地虽造而不得具足并须假借唯公孤以上得备造周礼四命受器此公之孤始得有祭器者也大夫自有判县之乐不得如三桓舞八佾一曰大夫祭不得用乐故少牢馈食无奏乐之文唯君赐乃有之大夫并为上事与君相敌则非礼郑氏曰臣之奢富拟于国君败乱之国也孔子谓管仲官事不摄焉得俭延平周氏曰以官事不摄声乐皆具为非礼则然以祭器不假为非礼则误王制曰大夫祭器不假祭器未成不造燕器果大夫祭器犹且假之则燕器盖未尝有殆非先王养成徳者之意也澄曰此第五节之十】
　　故仕于公曰臣仕于家曰仆三年之防与新有昬者期不使以衰裳入朝与家仆杂居齐齿非礼也是谓君与臣同国【期居其切衰仓回切朝音潮】
　　【方氏曰臣者对君之称故仕于公曰臣而诸侯称君仆者对主之称故仕于家曰仆而大夫称主孔氏曰公是诸侯之号仕于诸侯则称臣仕于大夫之家则称仆君有丧昬则恒在于国臣有丧昬则归家一期之间不复使役今臣有丧乃不致事着衰裳入君朝是君与臣同国又臣是君之臣仆是臣之仆今卿大夫或与家臣之仆错杂而居齐齿等軰尊卑无别亦是君臣共国也郑氏曰臣有丧昬之事而不归反服其衰裳以入朝或与仆相等軰而处是谓君臣共国无尊卑也有丧昬不归唯君耳臣有丧昬当致事而归仆又不可与士齿澄曰先言臣与仆之不同称以见臣与仆同居处者之为非礼先言丧与昬者之不役使以见臣服衰裳入君朝者之为非礼也此第五节之十一】
　　故天子有田以处其子孙诸侯有国以处其子孙大夫有采以处其子孙是谓制度
　　【孔氏曰王制云天子之田方千里其子孙有功徳者封为诸侯无功徳者直食邑于畿内也诸侯子孙封为卿大夫若有功德者亦有采地大夫虽不得割其采地以与子孙然亦以采地之禄养其子孙耳从幽国以下皆论其恶今此是谓制度论其善者论古之制度如此今则不然应氏曰处者位置而区处之各得其宜长乐陈氏曰制则有所裁度则有所限先王以人之子孙上以承先祖之祀下以绵本支之世莫不思有以处之然其处之则有所裁之制所限之度此固不可无尊卑隆杀之别也天子不曰天下而曰田明其止于千里以与天下共之也诸侯不曰田而曰国明其专于百里非与天下共之也大夫食其所有事者故其地命之曰采采者事也凡此言其大法而已若夫诸侯大夫之子其不肖者固不可以世食而大夫之子苟其贤之过人又不止于食旧而已新安王氏曰幽国僭君胁君乱国君与臣同国皆诸侯卿大夫失礼也礼之失起于制度之壊故此明言先王制度大小有等尊卑有辨天子地方千里有田以处其子孙诸侯不得僭也诸侯地方百里有国以处其子孙卿大夫不得僭也卿大夫各有食邑以处其子孙家臣不得僭也制度一定上下截然安得有前五失诸侯僭差起于天子失礼卿大夫僭差起于诸侯失礼故下文言之澄曰此第五节之十二】
　　故天子适诸侯必舍其祖庙而不以礼籍入是谓天子壊法乱纪【壊音怪】
　　【郑氏曰以礼籍入谓太史典礼执简记奉讳恶也天子虽尊舍其宗庙犹有敬焉自拱勅也方氏曰舍其祖庙者在诸侯则不敢为之主在天子则不忘于所敬故也礼籍若小行人掌邦国賔客之礼籍之类乃法之所以存纪之所以立今也不以入故曰壊法乱纪澄曰此第五节之十三】
　　诸侯非问疾吊丧而入诸臣之家是谓君臣为谑【延平周氏曰诸侯唯问疾吊丧则入诸臣之家先王制礼之意可谓微矣而后世犹不免有株林之诗蒋氏曰诸侯有一国因问疾吊丧入诸臣之家所以悯难恤患见厚下之情乃若出入无名率意以行此固驱驰而往之事所由萌乎君臣无私交圣人严之故曰是谓君臣为谑澄曰此第五节之十四】
　　是故礼者君之大柄也所以别嫌明微傧鬼神考制度别仁义所以治政安君也故政不正则君位危君位危则大臣倍小臣窃刑肃而俗敝则法无常法无常则礼无列礼无列则士不事也刑肃而俗敝则民弗归也是谓疵国故政者君之所以藏身也【傧必刄切疵才斯切】
　　【郑氏曰疾今失礼如此为言礼之大义也柄所操以治事故政不正以下又为言政失君危之祸败也肃骏也疵病也孔氏曰人君治国须礼如巧匠治物执斤斧之柄此以下明用礼为柄之事寡妇不夜哭别嫌也君子表微明防也接賔以礼曰傧郊天祀地及一切神明是傧鬼神也制度以礼考之仁义各使中礼有分别也用礼为柄如前诸事故国政得治君获安存孝经云安上治民莫善于礼大臣谓大夫以上倍谓倍君行私小臣士以下窃谓盗窃府库君位已危大臣倍君小臣盗窃愚君无奈此何惟知暴怒急行则罚故云刑肃上下乖离故云俗敝敝凋残也俗敝刑肃法教无常皆国之病故云疵国澄曰凡言故者皆承上之辞是故者虽承上而又更端也此一节内自是谓承天之祜始言是谓者十三而此条最在后又此条以前八是谓皆指失礼之一事言而此一条举失之大总言故特以是故为起语也别谓剖判之嫌谓似同而不同者明谓着察之微谓可见而难见者凡祀祭享皆傧鬼神也布帛长短以刀裁之曰制以尺量之曰度制度不定以礼稽考之仁义所施轻重不一以礼辨别之君之执礼以为柄者决人事于显感鬼神于幽麤而考长短广狭之器数精而别亲踈尊卑之等杀并须用礼礼所以治其国之政使不乱安其君之位使不危也以下遂言君危政乱之祸礼可以正天下国家政不正谓为政不以礼也政不正之所致有二一则君位危谓君不安也二则法无常谓政不治也君位危谓失其尊髙下无忌惮则大臣为奸小臣为盗君务严刑胜之而上下暌乖习俗敝壊矣法无常谓渝其律令下无遵守而天秩之仪亦紊其次矣则君位危则法无常二则字皆防政不正三字君位危之下言则者倍窃肃敝皆因君位危而致也法无常之下言而者法既渝其常而礼亦紊其次礼无列下因法无常而致也士之所事者礼也有国而无礼则士无所服习矣民之所归者徳也有刑而无徳则民无所懐向矣此疵病之国也蔵谓蔵于其中而遮防之也为政以礼则国之政治而君之身安此政者君所以遮防其身而使之不危也上文是谓大祥以前三是谓皆言礼之善而以此礼之大成也一句结之此是谓疵国以前十是谓其二言礼之例其八皆言礼之失而以故政者君之所以蔵身也一句结之又起下文也此第五节之十五】
　　是故夫政必本于天殽于地以降命命降于郊之谓本天降于社之谓殽地降于祖庙之谓仁义降于山川之谓兴作降于五祀之谓制度此圣人所以藏身之固也【殽音效下同】
　　【为政而降下敎命必原本于天仿效于地取法于众鬼神因郊祭而降教命者是法天也因社祭而降教命者是法地也教命降于祭祖庙之时者是取法亲亲尊尊之仁义也降于祭山川之时者是取法山川所生之材可以兴功作事也降于祭五祀之时者是取法户灶门行中霤之各有制度也教命各于祭礼而有所取法是政皆出于礼矣圣人使君行此政是所以藏蔽其身之牢固也此申上文政所以藏身之意旧本以降命之上阙于地二字命降于之下阙郊之谓本天降于七字今补之】
　　故圣人参于天地并于鬼神以治政也处其所存礼之序也玩其所乐民之治也【乐音洛】
　　【郑氏曰并谓比方之也孔氏曰参于天地法天地也并于鬼神比方祖庙山川五祀而为事也皆以修治政教也澄曰处谓居处处下其字指礼而言所存谓政之中乃礼之所存也玩谓习熟玩下其字指民而言所乐谓政之善乃民之所乐也言圣人参拟于所郊所社之天地比并于祖庙山川五祀之鬼神者盖因其礼以治其政也政原于礼则政善而民乐之所以治也礼得居处于其所存者之政礼之所以序而不失也谓礼寓于政之中也民得习熟于其所乐者之政民之所以治而不乱也谓民安于政之善也民之治即政之治也此申上文礼所以治政之意自是故夫政至此第五节之十六】
　　故天生时而地生财人其父生而师教之四者君以正用之故君者立于无过之地也故君者所明也非明人者也君者所养也非养人者也君者所事也非事人者也故君明人则有过养人则不足事人则失位故百姓明君以自治也养君以自安也事君以自显也【养羊尚切又如字下同】
　　【耕种敛获之时天所生也谷粟桑麻之财地所生也人类蕃衍父之所生修其孝弟忠信者师之所教师谓右塾左塾有国老庶老党庠遂序有乡遂官属也正谓礼也人君因天所生之时以授人因地所生之财以聚人因父所生师所教之人以为己之民其用时用财用民一皆以正天下国家之礼而用之君身得立于无过之地者动皆以礼故也若不以礼则不免差谬是有过也所明谓人所视效明人谓视效他人所养谓食于人养人谓食人所事谓役人事人谓役于人君者徳可为师身皆无过故人视效之若君视效人则是身犹有过而不足为师矣以一人而享万人之奉者君也若君养人则以寡养众而瞻给不足矣以万人而受一人之役者君也若君事人则以上事下而失君位之尊矣百姓取则于君之徳以自治者也出贡赋以供养其君君抚临之而冀得自安者也竭膂力以服事其君君任使之而冀得自显者也此通下文至谓之变申上文礼所以安君之意】
　　故礼逹而分定故人皆爱其死而患其生故用人之知去其诈用人之勇去其怒用人之仁去其贪故国有患君死社稷谓之义大夫死宗庙谓之变【分扶问切知音智去羌吕切变今读如字】
　　【朱氏曰逹谓逹于下孔氏曰下之事上于礼当然人皆知之是礼之逹也尊者居上卑者处下是分之定也爱谓贪爱患谓耻患人皆知礼上下分定君有危难人皆贪爱以义而死竞欲致死救之也张子曰尧舜之世在上者覆露含育如此则其生也是足患于其时为不善何所容其身致民若是正为礼逹分定故在下以苟生为患也用人者言在上也去其诈怒贪者人不敢存其私意也知勇仁之士皆尽诚于上而不过分用知而知者去其诈用勇而勇者去其怒用仁而仁者去其贪怒如子胥郤克以公战报私怨也贪如田氏好施以掠美于己也郑氏曰患谓见围入澄曰承上言君因天地人之自然而以礼用之则身得无过德既絶人而位又极尊故为人所明所养所事而无明人养人事人之礼此礼既逹于下则上下分定为下者知尽其分危难之世则思尽节而以委命效死为乐故曰爱其死言爱其死而能尽分不畏死也安平之世则思尽忠而以窃食偷生为耻故曰患其生言患其生而能尽分不苟生也凡有知有勇有仁而为君所用者皆务竭诚而不间以私盖知者能谋而或私以己之谲诈为谋勇者能武而或私以己之忿怒为武仁者能爱而或私以己之贪恋为爱则是不尽于己有负于君故知者去其私诈勇者去其私怒仁者去其私贪而不以害其三者之公理也所谓患其生者如此设或国有大祸君以死社稷为义则臣皆从君死社稷以为义也若为己之宗庙而死虽或可死而与为君而死者不同故谓之变而不谓之义义者礼之正而合其宜变者礼之变而非其常也所谓爱其死者如此诸家解患其生与爱其死只是一义唯张子说精当今从之自故天生时至此第五节之十七】
　　故圣人耐以天下为一家以中国为一人者非意之也必知其情辟于其义明于其利逹于其患然后能为之【耐音能辟音辟】
　　【郑氏曰耐古能字意心所思虑辟开也孔氏曰此因上生下圣人非是以意测度谋虑而已知民之七情开辟其义以教之显明利事以安之晓逹其祸患而防防之然后能使天下和合为一家中国为一人皆感义懐徳而归之也情义利患则下文所言是也蒋氏曰天下大本在于人情离合情之合则天下之异归于同情之离则天下之势不可一天下一家中国一人此岂臆度料想姑为是言哉古之圣人摠摄人心起天下联络亲比之义而革其乖戾违背之习盖亦灼见是理而为之惟知天下之情是以开辟天下之义兴利销患而人心一惟不知天下之情是以失天下之义背利纵患而人心离也马氏曰以中国比天下则天下逺而中国近以一人比一家则一人寡一家众逺而能使之如一家者言若父子之亲有以相使也近而能使之如一人者言若手足之用有以相卫也】
　　何谓人情喜怒哀惧爱恶欲七者弗学而能何谓人义父慈子孝兄良弟弟夫义妇听长惠幼顺君仁臣忠十者谓之人义讲信修睦谓之人利争夺相杀谓之人患故圣人之所以治人七情修十义讲信修睦尚辞譲去争夺舍礼何以治之【恶乌路切下同】
　　【郑氏曰唯礼可治之耳孔氏曰左传云人有六情喜怒哀乐好恶此云欲彼云乐此云爱彼云好六情之外増一惧为七人义从亲者为始以渐至疏故长幼在后君臣处末陈氏曰喜爱欲者阳之情怒哀惧恶者隂之情出于天然故言弗学而能也父慈子孝兄良弟弟夫义妇听者闺门之义长恵幼顺者乡党之义君仁臣忠者朝廷之义信则无所欺罔睦则有所顾省此皆和义故谓人利争而后夺夺而后相杀此皆召祸故谓人患蒋氏曰此义既形此情遂定于是讲信修睦而人利兴此义不立此情日乱于是争夺相杀而人患起情我所固有也本义以制情是以因义以成利惟其舍义而言利是以因利而生患制情立义兴利去患纳天下于相安相养之域则自礼之外无余说也】
　　饮食男女人之大欲存焉死亡贫苦人之大恶存焉故欲恶者心之大端也人藏其心不可测度也美恶皆在其心不见其色也欲一以穷之舍礼何以哉【度大洛切见贤遍切孔氏曰端谓头绪人深心厚貌内外乖违包藏欲恶之心不可测知故外不见其色人君欲专一穷尽人美恶之情若舍去礼更将何事以知之礼之所以知人心者有事于心貌见于外若七情美善十义流行则举动无不合礼若七情违僻十义亏损则动作皆失其法故云舍礼何以哉马氏曰莫非欲也而欲之甚曰大欲莫非恶也而恶之甚曰大恶喜怒哀惧爱恶欲皆所谓情而情之所本尤在于欲恶故曰心之大端也心者色之蕴由色以观心可测度虽作于其心而不见于色则人之深情厚貌有时而不知也故色厉而内荏色取仁而行违者有矣诗曰他人有心于忖度之可忖度者以有礼也有礼以节之则美恶不能藏于心也故曰欲一以穷之舍礼何以哉山隂陆氏曰言揆之于礼无所不察方氏曰欲察物而不由礼弗之得矣正谓是也澄曰自故圣人耐以天下为一家至此第五节之十八】
　　故人者其天地之徳隂阳之交鬼神之防五行之秀气也
　　【孔氏曰天覆地载人感而生是天地之徳也独阳不生独隂不生二气相交乃生故云隂阳之交鬼谓形体神谓精灵祭义云气也者神之盛魄也者鬼之盛气与魄交然后物生故云鬼神之防秀谓秀异人感五行秀异之气故有仁义礼智信人感天地鬼神而生圣王必因天地鬼神作法则以化人所以人情可知也张子曰天地之德谓人之徳性如天地之性人为贵是也禀五行之气以生最灵于万物是其秀也神之言伸也鬼之言归也凡生即神也要终即归也神之盛极于气鬼之盛极于魄一体兼此终始此鬼神之防也隂阳之交鬼神之防五行之气物生皆然而人为备焉马氏曰莫不禀五常之气人之所以异于物以其得气之秀而最灵也记者之言及此何也盖将以明其制作之本也圣人作则必以天地为本而人者天地之徳也必以隂阳为端而人者隂阳之交也必以鬼神为徒而人者鬼神之防也必以五行为质而人者五行之秀气也山隂陆氏曰言人之备道全美如此柰何舍礼而欲备天地之徳称神明之容哉】
　　故天秉阳垂日星地秉隂窍于山川播五行于四时和而后月生也是以三五而盈三五而阙【窍苦吊切】
　　【郑氏曰秉犹持也窍孔也三五者播五行于四时也月生而配日一盈一阙屈伸之义也孔氏曰上言人秉天地隂阳五行鬼神而生此又述天地之徳及五行之气隂阳鬼神是天地中物故不重出天秉持阳气垂悬日星以照临于下地秉持隂气为孔于山川以出纳其气月之生禀于日光三五十五日而盈满又三五十五日而亏阙盈谓其伸缺谓其屈天直言垂日星而已月有亏盈故备言之方氏曰播者分布也项氏曰五行言十干甲乙属木丙丁属火戊巳属土庚辛属金壬癸属水四时言十二支寅卯辰属春巳午未属夏申酉戌属秋亥子丑属冬播五行于四时而月生者谓布五行于六支为三十日而晦朔一周也三五而盈三五而阙明言五六三十矣澄曰天有日月星辰日明乎昼而生月星明乎夜而丽辰悬垂于上以照地之形于下地有水火土石山者土石之凸起而藏火川者土石之凹防而行水孔窍于下以通天之气于上月有盈阙非如日星之昼夜常明故别言于后分播五行之十干于四时之十二支则为六十六十其极也三十者六十之中半中半则和月之生毎以三十日而晦复朔故曰和而后月生日星山川以言隂阳月之盈阙以言鬼神之屈伸也】
　　五行之动迭相竭也五行四时十二月还相为本也五声六律十二管还相为宫也五味六和十二食还相为主也五色六章十二衣还相为质也【竭其列切还音旋六和户卧切郑氏曰竭犹负戴也言五行运转更相为始项氏曰五行四时十二月还相为本谓十干周旋于十二支以成六十日也澄曰五行之动总包下四者五声五味五色皆五行也动者运转而不一定也五声宫商角徴羽也六律十二管谓黄钟大蔟姑洗蕤賔夷则无射六阳律大吕夹钟仲吕林钟南吕应钟六隂律共为十二管也五味酸苦甘辛咸也六和十二食不知其品亦必温热有六和凉寒有六和共为十二食也五色青赤黄白黑也六章十二衣谓日一月二星辰三山四龙五华虫六上衣绘六章宗彞一藻二火三粉米四黼五黻六下裳绣六章共为十二衣也下裳亦言衣者统于衣也五行为四时之十二月所负戴则毎月各有木火土金水还相为十二月之本而共成六十日矣五声为六律之十二管所负戴则毎管有一宫声还相为十二管之宫毎宫又各有商角征羽而共成六十调矣还相为质有二下句质字家语作主今按上句质字宜为主字五味为六和之十二食所负戴则毎食各有酸苦甘辛咸还相为十二食之主而味之数亦共有六十矣五色为六章之十二衣所负戴则每衣各有青赤黄白黒还相为十二衣之质而色之数亦共有六十矣】
　　故人者天地之心也五行之端也食味别声被色而生者也【别彼列切】
　　【孔氏曰人生天地之中天地有人如人有心故曰天地之心方氏曰仁则木之性义则金之性火礼水智土信故曰五行之端也五行滋而为五味人以养其口感而为五声人以养其耳形而为五色人以养其目然后人得而生焉故曰食味别声被色而生也食之于口别之于耳被之于身莫不有所别独于声言别者以微妙尤宜致别故也然其序前以声为首此以味为首葢探其本则声为妙要其用则味为急澄曰五行之气在两间不可见人得之以生而为仁义礼智信则其端可见矣犹物在中间而端倪见于外也故曰五行之端凡上文所谓五行五味五声五色者皆备于人之身也】
　　故圣人作则必以天地为本以隂阳为端以四时为柄以日星为纪月以为量鬼神以为徒五行以为质礼义以为器人情以为田四灵以为畜【量音亮畜许又切】
　　【上文言人以天地隂阳五行而生故此以下言圣人制礼以治人亦取法于天地隂阳五行也既言隂阳而又言四时但言日星而不言山川与上文互为详略也郑氏曰天地以至五行其制作所取象也礼义人情其政治也四灵者其徴报也器所以操事田人所捊治也长乐陈氏曰以天地为本至于五行以为质言其所法者也礼义以为器人情以为田言其所用者也四灵以为畜言其所致者也圣人作则必推其所法以适其所用然后有所致矣应氏曰天地以全体言大根大本之先立者道之大原出于天也隂阳以气化言闿端造始之可见者立天之道曰隂与阳也四时以运化言当权操柄之可握者大昊执规炎帝执衡之属是也日星细运乎周天之度验其次舍以分时令如纲有纪以分其目一月徧匝乎周天之度视其晦朔以课事功如物有量以揆其平鬼神布列于天地之间造化之用也以之为徒则阖辟变化常与之并行犹曰与之为徒也五行变合于隂阳之内造化之体也以之为质则亭毒胚腪不昧其所主五味五色之所以为质也有其质而无其具则善不能自遂故因其自然固有之礼义以为之器而品节防范之道无不周有其器而无其地则功无所可施故因其可与为善之人情以为之田而修治垦除之功无不至四灵葢物之变化而有神者非置网之所可循也能尽致而为之畜则德之所感可知矣孔氏曰执礼义为器用以耕于人情人情得礼义之耕如田得耒耜之耕也天地应以徴报四灵并至圣人畜之如人养牛马也庐陵胡氏曰器如农夫治田器也人情有治乱犹田之有荒垦也四灵治则见故可畜乱则隐岂可畜哉山隂陆氏曰自月以为量变以在下是月以为量非以月为量也葢圣人作则能以天地为本以隂阳为端以四时为柄以日星为纪于是月以我而后得为量鬼神以我而后得为徒他仿此】
　　以天地为本故物可举也以隂阳为端故情可睹也以四时为柄故事可劝也以日星为纪故事可列也月以为量故功有艺也鬼神以为徒故事有守也五行以为质故事可复也礼义以为器故事行有考也人情以为田故人以为奥也四灵以为畜故饮食有由也【睹丁古切马氏曰法象莫大乎天地故以为本而隂阳日月鬼神皆天地之别也圣人作则莫不取象于此虽然圣人作则仰有法于天俯有察于地而近取于人情者礼义也礼义出于人情先王因之以为治情之具也自天地为本推而至于人情以为田其为法备其为治详宜有休以应之也故终以四灵为畜物可举者万物生于天地之间皆可举而用之也天地之大端在隂阳而人情之大端亦在于隂阳喜为阳怒为隂以隂阳为端则人之情可睹而见也时者敬授之而勿失则事有所成故以为柄则事可劝也日星者示其东作西成之候而使民之兴作不失于先后之序也故以为纪月者三五而盈阙其盈不至于有余其阙不至于不足故以为量量者言多寡之均而无过不及之患先王之制礼必协于分艺使贤者不敢过不肖者不敢不及艺者言各当其材也鬼神在于幽其类非一而祖庙山川五祀各有守也先王因以立官使之各司其局而不敢失也五行者天地之间徃来不穷终而复始故以为质则事可复而不穷也四灵者犹为圣人之见畜则天地之间飞潜陆走之类甚多无非饮食之用也郑氏曰考成也器利则事成也奥犹主也田无主则荒也由用也孔氏曰灵是众物之长长既为圣人所畜则其属并随其长而至是饮食有用也张子曰自天地为本至四灵为畜一理也特细别耳事天治人与夫接物无所不用其极则其余不足治矣此数句必出古语亦非传者所能道也庐陵胡氏曰艺极也春秋传贡赋无艺奥主也民以为主也昭十有三年传云国有奥主】
　　何谓四灵麟凤龙谓之四灵故龙以为畜故鱼鲔不淰凤以为畜故鸟不獝麟以为畜故兽不狘以为畜故人情不失【鲔云轨切淰音审獝沈必切狘况越切】
　　【郑氏曰淰之言闪也獝狘飞走之貌也失犹去也孔氏曰读淰为闪者淰字从水闪字从门中人言水中之形状忽有忽无如人在门或见或不见也鱼从龙鸟从凤兽从麟龙凤麟既来为人之畜则其属见人自不惊而飞走也知人情既来应人知人情善恶其情不失也然上三灵皆言其长来而族至此应云以为畜而甲族驯狎今独云知人情者与上三族相互马氏曰于言人情不失葢能逆知人之情状而善恶吉凶皆不能逃也澄曰自故人者其天地之德至此第五节之十九】
　　故先王秉蓍列祭祀瘗缯宣祝嘏辞说设制度故国有礼官有御事有职礼有序【瘗于例切缯似仍切】
　　【郑氏曰皆卜筮所造置也埋牲曰瘗币帛曰缯宣犹也缯或作赠孔氏曰上言知人情故此言卜筮造置之事先圣王将有大事必秉执蓍而问吉凶言蓍者凡卜皆先筮故兼言之陈列祭祀谓郊庙以下皆用卜筮也瘗谓祀地埋牲也缯之言赠也谓埋告又赠神也祝嘏有旧辞更宣告神也设制度谓造宫室城隍车旗之属以上诸事既并用卜筮故国必有其礼也国既有礼故百官各御其事官既有御故百事各有职主而凡所行礼皆有次序也】
　　故先王患礼之不逹于下也故祭帝于郊所以定天位也祀社于国所以列地利也祖庙所以本仁也山川所以傧鬼神也五祀所以本事也故宗祝在庙三公在朝三老在学王前巫而后史卜筮瞽侑皆在左右王中心无为也以守至正
　　【郑氏曰患礼不逹患下不信也祭帝于郊以下所以逹礼于下也宗宗人也瞽乐人也方氏曰礼之始自天子出终则与民由之然后礼逹而分定患礼之不逹于下必有以教教以祭祀者使民知畏敬也祭郊以定天位则天下逹于尊卑之礼矣祀社以列地利则天下逹于施报之礼矣仁以立人道而人道本乎祖故曰本仁如是则天下逹于亲疎之礼矣我为祭主于内而山川鬼神在外有賔道故曰傧鬼神如是则天下逹于兴作之礼矣五祀因时以用事故曰本事如是则天下逹于制度之礼矣庙者神之所存而宗祝所以事神故在庙朝者政之所出而三公所以共政故在朝学者教之所寓而三老所以奉敎故在学不祥却于未然故前巫言行纪于已然故后史以玉藻考之史有左右而此言后史者对前巫言则为后而后自分左右也瞽以典乐侑谓侑食以膳夫考之王日一举以乐侑食瞽侑者瞽言其人侑言其事耳孔氏曰天子行臣礼而事天是欲严上之礼逹于下天髙在上故云定天位至尊而犹自祀社是欲报恩之礼逹于下地出财故云列地利马氏曰祖庙逺则杀之以示义近则隆之以示仁离而言之有仁义之别合而言之皆亲亲之仁也故祀祖庙所以本仁山者地之髙川者地之深皆有兴作之功而有鬼神以助其幽故祀山川所以傧鬼神中霤户灶门行制度所出推之可以治天下之事故祀五祀所以本事自郊社至五祀皆所以逹于下者以一人之身不能逹于天下必寄于羣材然后能如此以至于无为而治也故继之以宗祝在庙三公在朝三老在学长乐刘氏曰宗祝在庙执祭祀之礼三公在朝执上下之礼三老在学执人伦之礼前巫后史卜筮瞽侑皆在左右除其疑正其行防其失夫如是者欲王之中心无为也无为矣而曰守至正何也中心不为于意虑则寂然不动是性之正也澄曰逹自此而通于彼也承上章之意而言谓圣人凡事问于蓍龟则礼既上逹于神然犹患其不能下逹于民也故身行上下内外大小之祭使尊敬孝爱报事诸礼民皆视效知之由之则是礼逹于下矣而又随其所在羣臣各効其用则王之一心常在中间外无作为事物不挠而得以守其至正也至正谓不偏之极心不着于四旁也】
　　故礼行于郊而百神受职焉礼行于社而百货可极焉礼行于祖庙而孝慈服焉礼行于山川而报功德焉礼行于五祀而正法则焉故自郊社祖庙山川五祀义之修而礼之藏也
　　【郑氏曰言得其礼则神物与人皆应之孔氏曰此论礼逹于下而见徴应百神天之羣神也王者郊天备礼则星辰不忒故云受职祀社尽礼则五谷丰稔金玉露形尽为国家之用故云可极祭庙尽礼而天下皆服行孝慈祭五祀以礼而天下法则各得其正长乐陈氏曰百神受职焉者以其大报天而百神莫不与之也百货可极焉者以其五土之冝百物资之以生也孝慈服焉者以其有祝以告人之孝有嘏以告神之慈也正法则焉者以其有制以正法有度以正则也澄曰孝慈服焉下阙礼行于山川而报功德焉十字今补之谓祭山川以礼则皆知山川所出之材可以兴作是为有功徳于民者而报祀之也五祀中霤在室之中象中央土故祀之于季夏户自内而出外象春阳之辟而出单扉者阳竒也故犯之于春时门自外而入内象秋隂之翕而入双扉者隂偶也故祀之于秋时灶火之所宅炊防以食人象夏气之养物故祀之于夏时行人之行动所由象水之流动在门内户外秋后春前也故祀之于冬时察此制度可以正法则义者事理之宜礼者仪文之节修谓整葺无亏阙藏谓在于其中能知五者祭祀之宜礼在其中矣故曰义之修而礼之蔵也按上文祭郊社祖庙山川五祀礼也而所以定天位列地利本仁傧鬼神本事则其义也礼必有义二者不相离然行其礼而不知其义者有之未有知其义而不能其礼者也此篇论礼三千余言反覆推明深逺详尽而篇首礼义以为纪中间礼义以为器两语是以礼义并言至此又以义之修礼之藏结上起下而竟篇末皆兼言礼义自故先王秉蓍至此第五节之二十】
　　是故夫礼必本于大一分而为天地转而为隂阳变而为四时列而为鬼神其降曰命其官于天也【大音泰郑氏曰圣人象此下之以为教令官犹法也此圣人所以法于天也孔氏曰此上既言礼藏于郊社天地之中是故制礼必本于天以为教也大一者谓天地未分混沌之元气也极大曰大未分曰一礼之理既与大一齐故制礼者用之以为教本也元气既分轻清为天重浊为地制礼者法之以立尊卑之位天地既分天之气运转为阳地之气运转为隂制礼者贵左以象阳贵右以法隂因阳时而行赏因隂时而行罚阳气变为春夏隂气变为秋冬制礼者吉礼则有四面之坐凶礼则有恩理节权是法四时也四时变化生成万物皆是鬼神之功圣人制礼则陈列鬼神之功以为教也其降曰命者言圣人制礼皆仰法大一以下之事而下之以为教令其官于天者结之也方氏曰隂阳之运周而复始故曰转春生夏长秋敛冬藏唯其时也未始有常故曰变虙氏曰官犹主也长乐陈氏曰凡此皆天造之礼而主之于天也澄曰此天字该大一天地隂阳四时鬼神五者而言】
　　夫礼必本于天动而之地列而之事变而从时协于分艺其居人也曰养其行之以货力辞譲饮食冠昬丧祭射御朝聘【分扶问切养音义】
　　【项氏曰前言礼必本于大一分而为天地此言礼必本于天动而之地动以形见言之非圎动方静之动也葢气始于天形生于地天与地即大一之分也故曰本于大一分之为天地见一之有两也又曰本于天动而之地见两之本一也澄曰此但言天地不言大一者天地即大一也列而之事即列而为鬼神也鬼神者造化之迹陈列于万物礼之陈列于万事亦然变而从时即变而为四时也礼之从时而变亦如春夏秋冬之变协于分艺即转而为隂阳也协合也分分别也艺材能也隂阳二者之别各有所能而礼之各有分艺与之合也居人犹言在人养郑注作义是也仪文为礼在人知其所以然之理为义货财者行礼之资筋力者行礼之具辞譲者行礼之实饮食冠昬丧祭射御朝聘十者礼之名也考之仪礼饮有乡饮酒礼食有公食大夫礼冠有士冠礼昬有士昬礼丧有士丧礼祭有特牲馈食士之祭礼也有少牢馈食卿大夫之祭礼也射有乡射礼大射礼御于周官注见五御之名其礼亡四时朝礼有朝宗觐遇四名惟觐礼存聘则有聘礼郑氏曰货挚币庭实也力筋力彊者也孔氏曰辞譲者賔主三辞三譲孟子曰辞譲礼之端也】
　　故礼义也者人之大端也所以讲信修睦而固人之肌肤之防筋骸之束也所以养生送死事鬼神之大端也所以逹天道顺人情之大窦也故唯圣人为知礼之不可以已也故壊国丧家亡人必先去其礼故礼之于人也犹酒之有糵也君子以厚小人以薄【窦音豆壊音怪丧息浪切蘖鱼列切】
　　【上文言礼而曰其居人也曰义故此承上而以礼义并言人之百行皆徳性之端形见于外者而礼义乃四端中之二比百行为大故曰大端肌肤之防筋骸之束言人之形体防合也肤最在外肌次之筋又次之骸最在内以肌合肤以筋束骸四者之聚为身有礼义则凡所讲谈皆信实之言几所修为皆睦婣之行形体庄重皆能坚耐彊立而不怠惰放肆也其于大伦则生事死葬孝敬追慕亦惟此礼义为大头绪也人性之动有爱喜乐欲恶怒哀惧之情以礼义治之则发皆中节为无所乖戾之和所谓顺也情极其顺则不违逆天所与我之性而上逹于天道矣言逹天道在顺人情之上者以大小为序不以先后为序也窦谓水穴沟口上受泉源下注川流者也三所以字始言敬身中言明伦终言尽性至命三者皆礼义之功故唯有圣人能知此礼之不可不为而不已于为也下愚不肖之人所以壊其国丧其家亡其身者葢不知此礼之不可去而去之故也壊国谓壊乱之国丧家谓丧败之家亡人谓亡身之人以礼治人譬如以糵酿酒均之为用糵之酒也厚用糵则其酒醇薄用糵则其酒醨均之为用礼之人也厚于礼则为君子薄于礼则为小人君子者贤人也虽未能如圣人之知礼然比之小人则为厚矣小人者鄙夫虽未至如壊国丧家亡人之去礼然比之君子则为薄矣其品有四不已于礼者圣人也厚于礼者君子也薄于礼者小人也去其礼者壊其国丧其家亡其身之下愚不肖也首句言礼义下文但言礼者省文有礼则自有义也顺人情三字为此条之体要自此至篇终皆演此顺字之意】
　　故圣王修义之柄礼之序以治人情故人情者圣王之田也修礼以耕之陈义以种之讲学以耨之本仁以聚之播乐以安之【耨奴豆切】
　　【方氏曰义者所操有宜而不可失故言柄礼者所行有节而不可乱故言序礼义虽本于人心然有无礼无义者心动而情乱之也故圣王修其柄与其序还以治人之情前言礼者君之大柄而此以义为柄礼者义之质则义之柄亦礼而已孔氏曰柄谓执持而用者土地是农夫之田人情是圣王之田农夫用耒耜耕田圣人以礼耕人情农耕既毕以美善种子而种之圣人以礼正情既毕又须理义以教之农夫种苗勤力耘耨去草养苗则苗善矣圣王以义教民又须讲学以存是去非则善也郑氏曰治者去瑕秽养菁华也修礼以耕和其刚柔也陈义以种树以善道也讲学以耨去非类也本仁以聚合其所盛也应氏曰学探千古羣经之奥而思索问辨以求其正犹耨之去草而耘治益精也仁总百行万善之全而滋养培植以丰其成犹获之揫敛而收取无遗也乐具五音六律之节而动荡发越以宣其和犹既获之余安坐以食而熙熙自如也播者散布发越之谓澄曰凡日用常行教以礼之仪文如曲礼内则少仪所记者使之习行持守防检其情则情不荡炽犹以耒耜耕垦其田则田不荒芜也礼者所当然之事义者所以然之理虽习行其事又必敷陈其义使明于所当然者之所以然则通晓理趣而善端滋长犹耕垦之后种以嘉谷则渐渐发生萌芽也虽已通晓其义又必博考前言徃行审问慎思分辨是非不惑于非义之义则能去其不善而存其善犹苗生之后耨去其草而独存其苗也礼之耕义之种学之耨事非一端各就其枝条而别白之也理虽有万本在一心及其久也理之万殊总聚于一而心德浑全矣是之谓仁然有彊仁者有利仁者未遽至于安之也欲造安仁之域非用力所可到惟当涵养以俟其自至乐者养人性情而变化气质其功最大播歌舞渐染薰陶则久而自化不自知其至于安也学者格物致知之智义以学而后其义精仁以乐而后其仁孰始乎礼终乎乐此圣王执师道以教天下之民其次第如此也】
　　故礼也者义之实也协诸义而协则礼虽先王未之有可以义起也义者艺之分仁之节也协于艺讲于仁得之者彊仁者义之本也顺之体也得之者尊
　　【承上文而释礼义仁三字礼者其事义者其理事对理言则事实理虚故曰礼者义之实起作也合之于义而合则虽昔所未有之礼可就此义而作此礼葢虽未有其礼而义固在礼之先矣及已有其礼则义各在礼之内也礼之与义二而一也艺谓所能之事礼是也故礼为六艺之一礼之分别所冝者为义故曰义者艺之分仁者全体节犹竹之节裁制各有限则者为义故曰仁之节以其为艺之分故义能合于艺讲犹明也以其为仁之节故义能明于仁发彊刚毅足以有执故得义者彊譬之木然各有枝节者为义共一根本者为仁故曰仁者义之本顺者行事顺乎天理略无违逆中庸所谓发而皆中节之和也由全体之中发为大用之和全体之中仁也大用之和顺也故仁为顺之体天爵之尊众善之长故得仁者尊以礼与义对则礼者义之实也义者艺之分也以义与仁对则义者仁之节也仁者义之本也以仁与顺对则仁者顺之体也顺其仁之用与下文至篇终极言顺之效葢仁之用塞乎两间者也】
　　故治国不以礼犹无耜而耕也为礼不本于义犹耕而弗种也为义而不讲之以学犹种而弗耨也讲之以学而不合之以仁犹耨而弗获也合之以仁而不安之以乐犹获而弗食也安之以乐而不逹于顺犹食而弗肥也【耜音似】
　　【此覆解上文五者而以顺为极也治国谓治一国之人情礼之所尊尊其义也礼粗义精精者粗之大故为礼必本于义也合之以仁谓合聚众理于一心耕种耨者非一处获则合聚而积于一处我稼既同是也仁而未能安是与仁为二也仁未为我之所有犹所获虽已积聚然未得炊米作饭而食之也成于乐而安于仁则与仁为一矣犹炊饭食之而充其腹矣仁者体之全于内顺者用之逹于外仁之体虽全而顺之用未逹犹既食之后内腹虽充而外体弗肥也仁之功用弥满于两间而无不顺则犹食之滋液周浃于一身而体皆肥也故必逹于顺而后为礼义治人情之极功焉】
　　四体既正肤革充盈人之肥也父子笃兄弟睦夫妇和家之肥也大臣法小臣廉官职相序君臣相正国之肥也天子以徳为车以乐为御诸侯以礼相与大夫以法相序士以信相考百姓以睦相守天下之肥也是谓大顺
　　【四体四肢也既正谓皆肥而无偏瘠之处孔疏以肤为革外之薄皮革为肤内之厚皮总言一身也气血盛肌肉丰而充满盈溢见于肤革人谓人之一身上文以一身之肥譬两间之顺故先言此以足上文取譬之说然后广言家国天下之顺以实所譬也然不曰家之顺国之顺天下之顺而曰家之肥国之肥天下之肥者因上文以肥譬顺而言也父慈子孝而其情厚兄友弟恭而其情亲夫义妇听而其情不暌乖此一家之顺大臣有持循小臣有分辨设官以治职分识以居官不相紊乱君以礼使臣臣以忠事君非相为赐此一国之顺天子有德以安民之居如车之承载有乐以和民之心如御之调适诸侯邦交互相施报大夫言行俱有律度庶士忠顺各无欺伪百姓出入相友守望相助疾病相扶持此天下之顺家国天下一一皆顺故曰大顺】
　　大顺者所以养生送死事鬼神之常也故事大积焉而不苑并行而不缪细行而不失深而通茂而有间连而不相及也动而不相害也此顺之至也【苑于粉切缪音谬养生送死事鬼神人道之始终备矣生而养之死而葬之亡而祭之各以其礼不悖于道是之谓常常则顺反常则非顺故大顺者人道之常也孔氏曰前虽明家国天下之顺而局于条目顺理广被无所不在此更总说其事一切生死鬼神无不用顺为常孔子答无违之问云生事死葬及祭之皆以礼是也郑氏曰言人皆明于礼无有蓄乱滞合者各得其分理顺其职也熊氏曰此普据天下万事有大有细有深有茂有连有动人皆明理顺各得分理所以大小浅深并合其宜是顺之至极也蒋氏曰治至于大顺此圣人御世之极功而以为养生送死之常事不过即常事以言顺事莫不有积也积而至于滞则苑所从生事莫不有并也并而不能齐则谬所从起事莫不有细也细而不能曲中于理则琐碎之失所由萌至于深逺而不通于情茂盛而无以为别连则有相及之迹动则有相害之形天地万物亦安能各安其位而不相夺圣人制天下事物之宜使之相聚而有以相使相因而有以相成相羣而有以相养相杂而有以相别岂容有一事不中节一物不安分者此大顺之功用注推圣人之功以为人明于礼无有蓄乱滞合各得其分顺其职言极有理澄曰郑注蓄乱滞合葢谓蔵蓄逆乱之不顺而涩滞其协合之顺也王氏曰此极言大顺之理庶事大积者以顺处之各有其序可以无苑结矣迭施并行者以顺施之各得其冝可以无错谬矣其细行者以顺为之可以无过失矣幽逺谓之深其势易隔惟顺则其情必通众多谓之茂其势易杂惟顺则其分有间连则易以相干惟顺则同而异不相及也动则易以相违惟顺则异而同不相害也天下之大顺至此极矣山隂陆氏曰凡积善苑并行善缪细行善失深宜不通茂宜无间连喜相及动喜相害唯顺之至然后异此】
　　故明于顺然后能守危也故礼之不同也不丰也不杀也所以持情而合危也【杀所戒切】
　　【危者顺之反不顺则违逆违逆者危道也举世之人皆明于顺则上下分定事物各当可以保守而不至于危凡名位不同礼亦异数卑贱者不可加丰尊贵者不可减杀各安其素所以维持人情不使过度而可以和协其危也合谓和协和协者顺危者不顺也】
　　故圣王所以顺山者不使居川不使渚者居中原而弗敝也用水火金木饮食必时合男女颁爵位必当年德用民必顺故无水旱昆虫之灾民无凶饥妖孽之疾故天不爱其道地不爱其寳人不爱其情故天降膏露地出醴泉山出器车河出马图凤凰麒麟皆在郊棷龙在宫沼其余鸟兽之卵胎皆可俯而闚也则是无故先王能修礼以逹义体信以逹顺故此顺之实也【当丁浪切孽鱼列切棷音薮闚缺规切则是无故体信以逹顺故二句并故字句絶】
　　【延平周氏曰父子笃兄弟睦以下言顺之人也大积而不苑以下言顺之道也山者不使居川以下言顺之事也有是人有是道行是事则其效足以致祥郑氏曰小洲曰渚广平曰原山者利其禽兽渚者利其鱼盐中原利其五谷使各居其所不易其利若民失其业则劳敝矣用水谓渔人以时渔为梁春献鼈蜃秋献鱼也用火谓司爟四时变国火以救时疾及季春出火季秋纳火也用金谓卝人以时取金玉锡石也用木谓山虞仲冬斩阳木仲夏斩隂木饮食谓食齐视春时羮齐视夏时酱齐视秋时饮齐视冬时合男女颁爵位谓媒氏令男三十而娶女二十而嫁司士稽士任进退其爵禄也用民必顺谓不夺农时昆虫之灾螟螽之属也应氏曰用水若藏氷颁氷止水荡水之属皆是王氏曰水火金木土谷为六府饮食则兼土谷而言也孔氏曰合男女使当其年颁爵位必当其德长乐陈氏曰山川渚原之居不易其利使之各适其适而不敝焉此因地之利以顺之也水火金木饮食之用必时此因天之时以顺之也合男女颁爵禄以至用民此因人之理以顺之也夫唯因地之利因天之时因人之理而致顺故国无灾民无疾也澄曰前文是谓大顺顺之至也明于顺皆谓一世之顺至此言圣王所以顺又本于礼义治人情之君师而言圣王之行顺道以教天下之大顺者其事非一此聊举其大槩耳居民之顺因于地时物之顺因于天婚姻任使力役之顺因于人因天地人以行顺道故天地人之应亦顺而天地不生水旱昆虫之灾人不罹凶饥妖孽之疾凶谓疫厉饥谓荒歉草木等怪为妖飞走等怪为孽然大顺之世天地人之应不止于无咎徴而已而又有休徴也天降膏露河出马圗天之不爱其道也地出醴泉山出器车地之不爱具寳也灵物毕至飞走皆驯人之不爱其情也膏露露之味其甘如膏也醴泉泉之味其醇如醴也器车按礼纬云其政太平山车垂钩谓山木自成车材不揉治而自圎曲也河圗羲皇时河出龙马背有旋毛如圗其数后一六前二七左三八右四九中五十也郊棷郊之棷也宫沼宫之沼也民淳徳厚正性之情发见比于赤子无所忮害有知之物不起惊猜与人狎习四灵常在人间鸟兽亦不畏避人无异家畜巢穴在于低处人可俛首下窥而知其有卵有胎也是无故犹云此无他大顺之应如此则此亦无他故而使之然葢由先圣王能修治其礼而逹之于礼之义以教天下之人体实理于心而逹之于一身之顺充而为家国天下之顺之故也遂至天地人物同一大顺焉夫顺理渊微初无形象今两间嘉瑞昭然显著此顺之实迹可见者故曰此顺之实也自是故夫礼必本于大一至此第五节之二十一朱子曰信是实理顺是和气体信是致中之意逹顺是致和之意体信是忠逹顺是恕体信是无一豪之伪逹顺是发而皆中节体信是真实无妄逹顺是万物各得其所】
　　右记论礼之辞凡五节






　　礼记纂言卷二十五
&lt;经部,礼类,礼记之属,礼记纂言&gt;
　　钦定四库全书
　　礼记纂言卷二十六　　　　元　吴澄　撰礼噐
　　【张子曰礼运云者语其逹也礼器云者语其成也达与成体与用之道也】
　　礼噐是故大备大备盛德也礼释回增美质措则正施则行其在人也如竹箭之有筠也如松栢之有心也二者居天下之大端矣故贯四时而不改柯易弃故君子有礼则外谐而内无怨故物无不怀仁神飨德【筠云贫切柯古何切】
  </div>
  <div class="pagination">
   <a href="礼记纂言_page40.html">
    上一页
   </a>
   <span>
    ...
   </span>
   <a href="礼记纂言_page36.html">
    36
   </a>
   <a href="礼记纂言_page37.html">
    37
   </a>
   <a href="礼记纂言_page38.html">
    38
   </a>
   <a href="礼记纂言_page39.html">
    39
   </a>
   <a href="礼记纂言_page40.html">
    40
   </a>
   <span class="current-page">
    41
   </span>
   <a href="礼记纂言_page42.html">
    42
   </a>
   <a href="礼记纂言_page43.html">
    43
   </a>
   <a href="礼记纂言_page44.html">
    44
   </a>
   <a href="礼记纂言_page45.html">
    45
   </a>
   <a href="礼记纂言_page46.html">
    46
   </a>
   <span>
    ...
   </span>
   <a href="礼记纂言_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
