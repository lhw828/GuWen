<!DOCTYPE html>
<html>
<head>
    <meta charset="UTF-8">
    <title>周礼注疏 - 第 52 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 52 页/共 187 页</h1>
    <div class="content">　　○释曰：此经论媒氏之官。合男女，必先知男女年几，故万民之男女，自三月父名之以後，皆书年月日及名，以送与媒氏。媒氏官得之，以勘男三十、女二十，配成夫妇也。
　　○注“成名”至“名之”
　　○释曰：“子生三月父名之”，《礼记 内则》文。案《内则》，三月之末，父执子右手，孩而名之。又云：“夫告宰名，宰辩告诸男名，书曰：某年某月某日某生，而藏之。”注引“桓六年，九月丁卯，子同生”是也。

　　令男三十而娶，女二十而嫁。（二三者，天地相承覆之数也。《易》曰“参天两地而奇数”焉。
　　○奇，於岂反，本或作倚，音同。）

　　[疏]注“二三”至“数焉”
　　○释曰：云“二三者天地相承覆之数也”者，比二十女，三十男，法天地相承覆之数也。云“《易》曰：参天两地而奇数焉”者，案：《易 系辞》云：“天一地二，天三地四，天五地六。”是就奇数之中，天三度生，地二度生，象天二覆地二，故云天地相承覆之数也。

　　凡娶判妻入子者，皆书之。（书之者，以别未成昏礼者。郑司农云：“入子者，谓嫁女者也。”玄谓言入子者，容媵侄娣不聘之者。
　　○别，彼列反，下同。）

　　[疏]“凡娶”至“书之”
　　○释曰：云“凡”者，以其此经总说天子已下娶妻及媵之事，故云凡以广之。
　　○注“书之”至“之者”
　　○释曰：媒氏以男女既有未成昏之藉，书其已成昏者，以别未昏，以待後昏也。先郑云“入子者谓嫁女”，後郑不从者，经“判妻”已是嫁女，後更言“入子”，明非嫁女也，故後郑云“玄谓言入子者，容媵侄娣不聘之者”也。案成公九年春二月，伯姬归于宋。夏，晋人来媵。是媵也。侄娣而书者，谓待年於父母者也。隐二年冬，伯姬归于纪。七年春三月，叔姬归于纪。何休云：“叔姬者，伯姬之媵也。至是乃归者，待年父母国也。妇人八岁备数，十五从嫡，二十承事君子。媵贱书者，後为嫡，终有贤行。”郑君或与何休与？如是言娶判妻，侄娣後去者则存焉，故入子谓媵与侄娣後去者也。案《昏礼》云“虽无娣，媵先”，则媵与侄娣一也。此郑云媵侄娣，不止是一者，既言媵，又云侄娣，故知别。且媵与侄娣相对，则侄娣无媵称。故庄公十九年秋，公子结媵陈人之妇于鄄，《公羊》云：“媵者何？诸侯娶一国，则二国往媵之，以侄娣从。”是其义也。媒氏掌万民之判，得有媵与侄娣者，庶人或无妾，亦容有者。且媒氏所掌，虽以万民为主，亦容有尊者娶法，故郑云容媵侄娣不聘也。知不聘者，见《内则》云“聘则为妻，奔则为妾”故也。王肃曰：“《周官》云‘令男三十而娶，女二十嫁’，谓男女之限，嫁娶不得过此也。三十之男，二十之女，不待礼而行之，所奔者不禁，娶何三十之限。前贤有言，丈夫二十不敢不有室，女子十五不敢不有其家。《家语》鲁哀公问於孔子：‘男子十六精通，女子十四而化，是则可以生民矣。闻礼男三十而有室，女二十而有夫，岂不晚哉？’孔子曰：‘夫礼言其极，亦不是过。男子二十而冠，有为人父之端；女子十五许嫁，有人之道。於此以往，则自昏矣。’然则三十之男、二十之女，中春之月者，所谓言其极法耳。”昭曰：“《礼记 本命》曰：‘中男三十而娶，女二十而嫁，合於中节。大古男五十而有室，女三十而嫁。’《尚书 大传》曰：‘孔子曰：男三十而娶，女二十而嫁，通於织纺绩之事，黼黻文章之美，不若是，则上无以孝於舅姑，而下无以事夫养子，’《梁传》曰：‘男子二十而冠，冠而列丈夫，三十而娶。’尹更始云：‘男三十而娶，女十五许嫁，笄，二十而嫁。’《曲礼》‘三十曰壮，有室。’卢氏云：‘三十盛壮，可以娶女。’《内则》‘三十而有室，始理男事。女子十五笄，二十而嫁。有故，二十三而嫁’。经有‘夫妇之长殇’，旧说三十而娶，而有夫妇长殇者，何关盛衰。一说关畏厌溺而伤之。卢氏以为衰世之礼也。张融从郑及诸家说。又《春秋外传》，越王勾践蕃育人民，以速报吴，故男二十而娶，女子十七而嫁，如是，足明正礼男不二十娶，女不十七嫁可知也。”

　　中春之月，令会男女。（中春，阴阳交，以成昏礼，顺天时也。）

　　[疏]“中春”至“男女”
　　○释曰：王肃论云：“吾幼为郑学之时，为谬言寻其义，乃知古人可以於冬。自马氏以来，乃因《周官》而有二月。《诗》‘东门之杨，其叶’，毛传曰：‘男女失时，不逮秋冬。’三星，参也，十月而见东方，时可以嫁娶。”又云：“时尚暇务须合昏因，万物闭藏於冬，而用生育之时，娶妻入室，长养之母，亦不失也。孙卿曰：‘霜降逆女，冰泮杀止。’《诗》曰：‘将子无怒，秋以为期。’《韩诗传》亦曰：‘古者霜降逆女，冰泮杀止，士如归妻，迨冰未泮。’为此验也。而玄云‘归，使之来归於己，谓请期时’。来归之言，非请期之名也。或曰亲迎用昏，而曰‘旭日始旦’，何用哉？《诗》以鸣雁之时纳采，以感时而亲迎，而《周官》中春令会男女之无夫家者，於是时奔者不禁，则昏姻之期非此日也。《孔子家语》曰：‘霜降而妇功成，嫁娶者行焉。冰泮而农业起，昏礼杀於此。’又曰：‘冬合男女，秋班时位也。’”《诗》曰：“有女怀春，吉士诱之；春日迟迟，女心伤悲；绸缪束刍，三星在隅；我行其野，蔽芾其樗；仓庚于飞，熠其羽。”《诗 殷颂》曰：“天命玄鸟，降而生商。”《月令》：“仲春玄鸟至之日，以大牢祠于高，天子亲往。”玄鸟生乳之月，以为嫁娶之候，天子重之而祀焉。凡此皆与仲春嫁娶为候者也。《夏小正》曰：“二月，冠子嫁女娶妻之时。”秋以为期，此淫奔之时。《夏小正》曰：“二月，绥多士女，交昏於仲春。”《易 泰卦》：“六五，帝乙归妹，以祉元吉。”郑说六五爻，辰在卯，春为阳中，万物以生，生育者嫁娶之贵，仲春之月，嫁娶男女之礼，福禄大吉。《易》之《咸卦》，柔上刚下，二气感应以相与。皆说男下女。《召南 草虫》之诗，夫人待礼，随从在涂，见采鳖者以诗自兴。又云“士如归妻，迨冰未泮”。旧说云：士如归妻，我尚及冰未定纳。其篇义云：嫁娶以春，阳气始生万物，嫁娶亦为生类，故《管子篇 时令》云“春以合男女”。融谨案：《春秋》鲁送夫人、嫁女，四时通用，无讥文。然则孔子制素王之法，以遗後世，男女以及时盛年为得，不限以日月。《家语》限以冬，不附於《春秋》之正经，如是则非孔子之言嫁娶也。以仲春，著在《诗》、《易》、《夏小正》之文，且仲春为有期之言；秋、冬、春三时嫁娶，何自违也。《家语》冬合男女穷天数之语。《诗》、《易》、《礼》传所载，《咸》、《泰》、《归妹》之卦，《国风 行露》、《绸缪》“有女怀春”、“仓庚于飞，熠其羽”、“春日迟迟”、“乐与公子同归”之歌，《小雅》“我行其野，蔽芾其樗”之叹，此春娶之证也。礼，诸侯越国娶女，仲春及冰未散请期，乃足容往反也。秋如期往，淫奔之女，不能待年，故设秋迎之期。《标有梅》之诗，殷纣暴乱，娶失其盛时之年，习乱思治，故戒文王能使男女得及其时。陈、晋弃《周礼》，为国乱悲伤，故刺昏姻不及仲春。玄说云“嫁娶以仲春”，既有群证，故孔晁曰：“‘有女怀春’，毛云：春不暇，待秋。‘春日迟迟’，‘女心伤悲’，谓蚕事始起，感事而悲。‘蔽芾其樗’，喻愚恶夫。‘熠其羽’，喻嫁娶之盛饰。‘三星在隅’，孟冬之月，参见东方，举正昏以剌时。”此虽用毛义，未若郑云“用仲春为正礼”为密也。是以《诗》云“匏有苦叶，济有深涉”，笺云：“匏叶苦而渡处深，谓八月时。时阴阳交会，始可以为昏礼，纳采问名。”又云“士如归妻，迨冰未泮”，笺云：“归妻，使之来归於己，谓请期冰未散，正月中以前二月可以为昏。”然则以二月为得其实，惟为有故者，得不用仲春。

　　於是时也，奔者不禁。（重天时，权许之也。）

　　[疏]注“重天”至“之也”
　　○释曰：云“於是时”，谓是仲春时。此月既是娶女之月，若有父母不娶不嫁之者，自相奔就，亦不禁之。但人而无礼，胡不遄死，以当礼乃可得为配。言“奔者不禁”者，郑云“权许之”，其实非正礼也。

　　若无故而不用令者，罚之。（无故，谓无丧祸之变也。有丧祸者娶，得用非中春之月。《杂记》曰：“己虽小功，既卒哭。可以冠子娶妻。”
　　○冠，古唤反。）

　　[疏]注“无故”至“娶妻”
　　○释曰：言“令”者，即上“中春之月，令会男女”。男女有丧祸之故，得不用中春令。无故不用令，则罪罚之也。注引《杂记》者，证丧祸之故於月数满，虽非中春，可以嫁娶也。云“己虽小功”者，彼上文有父小功之未可以冠娶，故云己虽小功也。

　　司男女之无夫家者而会之。（司犹察也。无夫家，谓男女之鳏寡者。）

　　[疏]“司男”至“会之”
　　○释曰：上文已云令会男女谓无夫家者也，今又言司察男女无夫家，是尝已有匹配，故郑云“无夫家谓男女之鳏寡者”也。

　　凡嫁子娶妻，入币纯帛，无过五两。（纯，实缁字也。古缁以才为声。纳币用缁，妇人阴也。凡於娶礼，必用其类。五两，十端也。必言两者，欲得其配合之名。十者，象五行十日相成也。士大夫乃以玄束帛，天子加以圭，诸侯加以大璋。《杂记》曰：“纳币一束，束五两，两五寻。”然则每端二丈。
　　○纯，则其反，依字从糸才。）

　　[疏]注“纯实”至“二丈”
　　○释曰：凡嫁子娶妻含尊卑，但云缁帛，文主庶人耳。注“纯实缁字也，古缁以才为声”者，缁以丝为，才为声，故误为纯字。但古之缁有二种：其缁布之缁，系旁甾，後不误，故礼有缁布冠、缁布衣，存古字；若以丝帛之缁，则系旁才，此字诸处不同。丝理明者即破为色，此纯帛及《祭统》“蚕事以为纯服”，故《论语》云“麻冕，礼也，今也纯俭”。如此之类，皆丝理自明，即为色解之。《昏礼》云：“女次纯衣”，郑云：“纯衣，丝衣。”以《昏礼》直云纯衣，丝理不明，故为丝衣解之也。云“五两十端”者，古者二端相向卷之，共为一两，五两故十端也。云“十者象五行十日相成”者，《左传》云“天有六气”，降生五行，行各有二日。东方木为甲乙，南方火为丙丁，中央土为戊己，西方金为庚辛，北方水为壬癸，是十日。言相成者，木八为金九妻，火七为水六妻，土十为木八妻，金九为火七妻，水六为土五妻，所克者为妻，是夫妻相成之数。云“土大夫乃以玄束帛”者，案：士昏礼玄束帛，大夫昏礼而有改娶者，依士礼用玄，故云士大夫用玄。云“天子加以圭，诸侯加以大璋”者，《玉人》文。谓加於玄束帛之上以行礼。引《杂记》者，证五两，两五寻四十尺之意。云“纳币一束，束五两，两五寻”者，寻八尺，则一两四十尺。五两，四五二十，总二百尺，故郑玄云“然则每端二丈”。若馀行礼，则用制币丈八尺，取俭亦共此昏礼，每端二丈，取诚实之义，故以二丈整数为之也。

　　禁迁葬者与嫁殇者。（迁葬，谓生时非夫妇，死既葬，迁之使相从也。殇十九以下未嫁而死者。生不以礼相接，死而合之，是亦乱人伦者也。郑司农云：“嫁殇者，谓嫁死人也。今时娶会是也。”）

　　[疏]“禁迁”至“殇者”
　　○释曰：迁葬，谓成人鳏寡，生时非夫妇，死乃嫁之。嫁殇者，生年十九已下而死，死乃嫁之。不言殇娶者，举女殇，男可知也。

　　凡男女之阴讼，听之于胜国之社；其附于刑者，归之于士。（阴讼，争中之事以触法者。胜国，亡国也。亡国之社，奄其上而栈其下，使无所通。就之以听阴讼之情，明不当宣露。其罪不在赦宥者，直归士而刑之，不复以听。士，司寇之属。《诗》云：“墙有茨，不可埽也。中之言，不可道也。所可道也，言之丑也。”
　　○，古候反。栈，士板反，刘才产反，或士谏反。茨，音疾私反。）

　　[疏]注“阴讼”至“丑也”
　　○释曰：云“阴讼，争中之事”者，谓若《诗》之中以触法也。云“胜国，亡国也”者，此社有四名。若此往胜得彼国，将社来，谓之胜国，即此文是也。若据彼国丧亡，则谓之亡国之社，引《公羊传》者是也。又名丧国之社，《郊特牲》云“丧国之社必屋之”是也。据其地则曰亳社，则《左传》云“亳社灾”是也。故云胜国亡国也。故郑引《公羊传》云胜国亡国也。云“亡国之社”者，《公羊传》文。云“奄其上”者，即《郊特牲》“屋之不受天阳者”是也。云“栈其下”者，谓於下著柴以栈之，使不通阴故也，故云“使无所通”也。云“就之以听阴讼之情，明不当宣露”者，以其胜国社上下不通，是不宣露。中之言亦不宣露，故就而听之也。若然，案《诗》召伯听男女之讼於小棠之下，不在胜国社者，彼谓周公未制礼前，此据制礼之後，故不同。云“其罪不在赦宥者，直归士而刑之，不复以听”，释经“附於刑者归於士”。若然，在赦宥者媒氏听之。云“士，司寇之属”者，案《司寇》有士师之等属司寇，故云之属。是以郑注《诗》亦云“士师所当审”也。诗者，邶诗，剌卫宣公之诗。引之者，证经所听者是中之言也。

　　司，掌之治教、政刑、量度、禁令。（量，豆、区、斗、斛之属。度，丈尺也。
　　○治，直吏反，下及“大治”、“小治”同。区，乌候反。）

　　[疏]“司”至“禁令”
　　○释曰：此经与下文为总目。云“掌之治”者，下文云“听大治小治”是也。教，即此下文“以次叙分地”之等，谓教之处置货物是也。政者，即下文云“以政令禁物靡”等是也。刑者，即下文云“以刑罚禁”是也。量度，即下文云“以量度成贾”是也。禁令者，即下文云“以贾民禁伪”是也。
　　○注“量豆”至“尺也”
　　○释曰：“豆区斗斛之属”者，豆、区，即昭三年晏子云“齐旧四量，豆、区、釜、锺”是也。云斗斛，即《律历志》云“合升斗斛”是也。此不言釜锺与升者，“之属”中兼之也。

　　以次叙分地而经，（次谓吏所治舍，思次、介次也，若今亭然。叙，肆行列也。经，界也。
　　○行，户刚反，下“行列”同。）

　　[疏]“以次”至“经”
　　○释曰：司之官以次叙二事，分地而置之，而以经界其市，使各有处所，不相杂乱也。
　　○注“次谓”至“界也”
　　○释曰：云“次谓吏所治舍”者，吏即下文司、贾师莅思次、介次者是也。云“若今亭然”者，举汉法而言。云“叙，肆行列也”者，以其言叙即行肆之列，故为行列解之。案《内宰职》云“设其次，置其叙，正其肆”。注云：“次，思次。叙，介次。”不为行列，与此注违者，彼文次与叙下更云“正其肆”，则肆为行列，故分次为思次，以叙为介次也。此文不具，直有次叙，无言正其肆，故并思介同名为次，叙为行列。此郑望文为义，故注不同。

　　以陈肆办物而平，（陈犹列也。辨物，物异肆也。肆异则平。）

　　[疏]“以陈”至“平”
　　○释曰：陈，列也，谓行列其廛肆而辨其物。物异则贾平，故云平也。

　　以政令禁物靡而均，（物靡者，易售而无用，禁之则均。郑司农云：“靡谓侈靡也。”
　　○易，以豉反，下“之易”同。售，受又反。）

　　[疏]释曰：司出政令而禁其物货细靡者，但物货细靡，人买之者多，贵而无用，令使粗物买之者少而贱，使贾不平，令禁之则物均平，故云“均”也。

　　以商贾阜货而行布，（通物曰商，居卖物曰贾。阜犹盛也。郑司农云：“布谓泉也。”
　　○贾，音古，注“曰贾”、下“商贾”、“贾师”皆同。）

　　[疏]“以商”至“行布”
　　○释曰：郑知“通物曰商”者，《易》云：“至日闭关，商旅不行；除至之日，商旅则行。”故郑注《大宰》云“行曰商”。行商则是通物者也。郑知居卖物曰贾者，商既通物，明贾则在而居卖物者也。故郑注《大宰》云“处曰贾也”。由此二等之人，或通货，或在卖之，故货贿阜盛而布泉得行，故云“阜货而行布”也。

　　以量度成贾而徵亻卖，（徵，召也。亻卖，买也。物有定贾则买者来也。
　　○成贾，音嫁，注下不音者皆同，聂氏及沈云：成贾、定贾、奠物、贾其贾、平大贾、小贾、贾贱、恒贾、而故贾，凡十二，音嫁，馀音古。亻卖，刘音育，聂氏音笛，《字林》他竺反。）

　　[疏]“以量”至“徵亻卖”
　　○释曰：量，以量梁之等。度，以度布绢之等。成，定也。二物以量度以定物贾。徵，召也。亻卖，买之。物贾定则召买者来，故云徵亻卖也。
　　○注“徵召也亻卖贾也物有定贾则买者来也”
　　○释曰：知亻卖为买者，以言徵召买者，故以亻卖为买。此字所训不定。案：下文所云“贵亻卖者”，郑注“贵卖之”，郑亦望文为义，故注不同也。

　　以质剂结信而止讼，（质剂，谓两书一札而别之也。若今下手书，言保物要还矣。郑司农云：“质剂，月平。”
　　○剂，子随反。平，皮命反，下“月平”同。）

　　[疏]“以质”至“止讼”
</div>
    <div class="pagination">
<a href="周礼注疏_page51.html">上一页</a><span>...</span><a href="周礼注疏_page47.html">47</a><a href="周礼注疏_page48.html">48</a><a href="周礼注疏_page49.html">49</a><a href="周礼注疏_page50.html">50</a><a href="周礼注疏_page51.html">51</a><span class="current-page">52</span><a href="周礼注疏_page53.html">53</a><a href="周礼注疏_page54.html">54</a><a href="周礼注疏_page55.html">55</a><a href="周礼注疏_page56.html">56</a><a href="周礼注疏_page57.html">57</a><span>...</span><a href="周礼注疏_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
