<!DOCTYPE html>
<html>
<head>
    <meta charset="UTF-8">
    <title>仪礼述注 - 第 50 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼述注 - 第 50 页/共 71 页</h1>
    <div class="content">　　祝反降乃执事执馔
　　注曰东方之馔
　　士盥举鼎入西面北上如初载鱼左首进鬐三列腊进柢
　　注曰如初如小敛举鼎执匕爼扄鼏朼载之仪鱼左首设而在南鬐也左首进鬐亦未异于生也凢未异于生者不致死也○疏曰按公食右首进鬐此云左首则与生异而云亦未异于生者下文注载者统于执设者统于席彼公食言右首据席而言此左首据载者统于执若设于席前则亦右首也
　　祝执醴如初酒豆笾爼从升自阼阶丈夫踊甸人彻鼎注曰如初祝先升
　　奠由楹内入于室醴酒北面
　　注曰亦如初
　　设豆右菹菹南栗栗东脯豚当豆鱼次腊特于爼北醴酒在笾南巾如初
　　注曰右菹菹在醢南也此左右异于鱼者载者统于执设者统于席醴当栗南酒当脯南
　　既错者出立于户西西上祝后阖户先由楹西降自西阶妇人踊奠者由重南东丈夫踊
　　注曰为神冯依之也
　　賔出妇人踊主人拜送于门外入及兄弟北面哭殡兄弟出主人拜送于门外
　　注曰小功以下至此可以归异门大功亦存焉○疏曰大功容有同门有同财故丧服以小功以下为兄弟但大功亦有不同门不同财之义以异门疏至此亦可以归故云亦存焉谓存在家之法也既殡虽归至朝夕朔奠之日近者亦入哭限也若至葬时皆就柩所故既夕反哭云兄弟出主人拜送
　　众主人出门哭止皆西面于东方阖门
　　主人揖就次
　　注曰次谓斩衰倚庐齐衰垩室也大功有帷帐小功缌麻有牀笫可也
　　君若有赐焉则视敛既布衣君至
　　注曰赐恩惠也敛大敛君视大敛皮弁服袭裘主人成服之后徃则锡衰○疏曰小记云诸侯吊必皮弁锡衰言诸侯不言君者以其彼是吊异国之臣法縁吊异国之臣服皮弁则君吊士未成服之前可服皮弁袭裘之文出檀弓子游吊小敛后袭裘带绖而入此小敛后亦宜然也锡衰者亦约服问君吊卿大夫之法文王世子注同姓之士缌衰异姓之士疑衰不同者彼谓凢平之士此士于君有师友之恩特赐与大夫同也
　　主人出迎于外门外见马首不哭还入门右北面及众主人袒
　　注曰不哭厌于君不敢仲其私恩
　　巫止于庙门外祝代之小臣二人执戈先二人后注曰巫掌招弭以除疾病周礼小臣掌正君之法仪者周礼男巫王吊则与祝前防祝王吊则与巫前檀弓曰君临臣防以巫祝桃茢执戈以恶之所以异于生也皆天子之礼诸侯临臣之丧则使祝代巫执茢居前下天子也小臣君行则在前后君升则侠阼阶北靣凢宫有鬼神曰庙
　　君释采入门主人辟
　　注曰释采者祝为君礼门神也必礼门神者明君无故不来也礼运曰诸侯非问疾吊防而入诸臣之家是谓君臣为谑
　　君升自阼阶西郷祝负墉南面主人中庭
　　注曰祝南靣房中东郷君墙谓之墉主人中庭进益北
　　君哭主人哭拜稽颡成踊出
　　注曰出不敢必君之卒敛事
　　君命反行事主人复位
　　注曰大敛事
　　君升主人主人西楹东北面
　　注曰命主人使之升
　　升公卿大夫继主人东上乃敛
　　注曰公大国之孤四命也春秋传曰吾公在壑谷
　　卒公卿大夫逆降复位主人降出
　　注曰逆降者后升者先降位如朝夕吊哭之位
　　君反主人主人中庭君坐抚当心主人拜稽颡成踊出注曰抚手案之凢冯尸兴必踊○疏曰君与主人拾踊也丧大记君于臣抚之父母于子执之子于父母冯之妇于舅姑奉之舅姑于妇抚之又云凢冯尸兴必踊是冯为总名君抚之亦踊也
　　君反之复初位众主人辟于东壁南面
　　注曰以君将降也南靣则当坫之东
　　君降西乡命主人冯尸主人升自西阶由足西面冯尸不当君所踊主妇东面冯亦如之
　　注曰君必降者欲孝子尽其情
　　奉尸敛于棺乃盖主人降出君反之入门左视涂注曰肂在西阶上入门左由便趋疾不敢乆留君
　　君升即位众主人复位卒涂主人出君命之反奠入门右
　　注曰亦复中庭位
　　乃奠升自西阶
　　注曰以君在阼
　　君要节而踊主人从踊
　　注曰节谓执奠始升阶及既奠由重南东时也
　　卒奠主人出哭者止
　　注曰以君将出不敢讙嚣聒尊者也
　　君出门庙中哭主人不哭辟君式之
　　注曰辟逡遁辟位也古者立乘式谓小俛以礼主人也曲礼曰立视五嶲式视马尾○疏曰曲礼君出就车左右攘辟又五嶲注嶲犹规也车轮转之一币为一规以冬官轮崇计之凢视前十六歩半
　　贰车毕乘主人哭拜送
　　注曰贰车副车也其数各视其命之等君出使异姓之士乘之在后君吊盖乘象路曲礼曰乘君之乗车不敢旷左左必式○疏曰大行人上公贰车九乗侯伯七子男五故知视命数坊记君不与同姓同车与异姓同车彼谓同车为御右者此贰车可知引曲礼者乘车即贰车也以人君皆左载恶空其位则乘之亦居左常为式耳
　　袭入即位众主人袭拜大夫之后至者成踊
　　注曰后至布衣而后来者○疏曰若未布大夫来即入前卿大夫从君之内
　　賔出主人拜送
　　注曰自賔出以下如君不在之仪○杨氏曰哭尸敛尸抚尸防摈视涂视奠凢六节每一节主人降出主人不敢必君之卒事也君命反主人行事所以尽哀敬之情始终之义也
　　三日成服杖拜君命及众賔不拜棺中之赐
　　注曰既殡之明日全三日始歠粥矣礼尊者加惠明日必徃拜谢之棺中之赐不施已也曲礼曰生与来日○疏曰是四日矣言三日除死日数之也曲礼注与数也生数来日谓成服杖以死明日数也死数徃日谓殡敛以死日数也大夫以上皆以来日数
　　朝夕哭不辟子卯
　　注曰既殡之后朝夕及哀至则哭不代哭也子卯桀纣亡日凶事不辟吉事阙焉
　　妇人即位于堂南上哭丈夫即位于门外西面北上外兄弟在其南南上賔继之北上门东北面西上门西北面东上西方东面北上主人即位辟门
　　注曰外兄弟异姓有服者也辟开也凢庙门有事则开无事则闭○疏曰丧大记云祥而外无哭者则此外位皆有哭今直云妇人哭则丈夫亦哭矣但文不备也外兄弟谓若舅之子姑姊妹从母之子等是皆有服者也○坡谓言丈夫而不言主人则包主人及众主人齐衰大功兄弟皆在其中矣故此继以外兄弟而不及兄弟下文言兄弟而不及外兄弟皆互文也
　　妇人拊心不哭
　　注曰方有事止讙嚣
　　主人拜賔防三右还入门哭妇人踊
　　注曰先西靣拜乃南靣拜东靣拜也
　　主人堂下直东序西面兄弟皆即位如外位卿大夫在主人之南诸公门东少进他国之异爵者门西少进敌则先拜他国之賔凢异爵者拜诸其位
　　注曰賔皆即此位乃哭尽哀止主人乃右还拜之如外位矣兄弟齐衰大功者主人哭则哭小功缌麻亦即位乃哭上言賔此言卿大夫明其亦賔尔少进前于列异爵卿大夫也他国卿大夫亦前于列尊之拜诸其位就其位特拜○疏曰诸公门东少进者谓门东有士故云少进少进于士此所陈位不言士之属吏者按大夫家臣位在门右则士之属吏亦在门右又在賔之后也
　　彻者盥于门外烛先入升自阼阶丈夫踊
　　注曰彻者彻大敛之宿奠
　　祝取醴北面取酒立于其东取豆笾爼南面西上祝先出酒豆笾爼序从降自西阶妇人踊
　　注曰序次也
　　设于序西南直西荣醴酒北面西上豆西面错立于豆北南面笾爼既错立于执豆之西东上酒错复位醴错于西遂先由主人之北适馔
　　注曰遂先者明祝不复位也适馔适新馔将复奠
　　乃奠醴酒脯醢升丈夫踊入如初设不巾
　　注曰入入于室也如初设者豆先次笾次酒次醴也不巾无菹无栗也菹栗具则有爼有爼乃巾之○疏曰若然朝庙之奠亦是宿奠无菹栗有巾者谓在堂而乆设尘埃故也
　　错者出立于户西西上灭烛出祝阖户先降自西阶妇人踊奠者由重南东丈夫踊賔出妇人踊主人拜送注曰哭止乃奠奠则礼毕矣○疏曰哭止乃奠者谓朝夕哭止拜賔乃奠奠则礼毕矣
　　众主人出妇人踊出门哭止皆复位阖门主人卒拜送賔揖众主人乃就次
　　朔月奠用特豚鱼腊陈三鼎如初东方之馔亦如之注曰朔月月朔日也自大夫以上月半又奠如初者谓大敛时
　　无笾有黍稷用瓦敦有盖当笾位
　　注曰黍稷并于甒北也于是始有黍稷死者之于朔月月半犹平常之朝夕大祥之后则四时祭焉○疏曰平常之朝夕谓犹生时朝夕之常食也按既夕记云燕养馈羞汤沐之馔如他日若然彼谓下室中不异于生时殡宫中则无黍稷今至朔月月半乃有之若朔月月半殡宫中有黍稷下室则无下室如今之内室是也云大祥之后则四时祭焉者士虞礼禫月吉祭犹未配是大祥之后得四时祭若虞祭之后卒哭之等虽不四时亦有黍稷是其常也
　　主人拜賔如朝夕哭卒彻
　　注曰彻宿奠也
　　举鼎入升皆如初奠之仪卒朼释匕于鼎爼行朼者逆出甸人彻鼎其序醴酒菹醢黍稷爼
　　注曰爼行者爼后执执爼者行鼎可以出其序升入之次
　　其设于室豆错爼错腊特黍稷当笾位敦启防却诸其南醴酒位如初
　　注曰当笾位葅南黍黍东稷防盖也
　　祝与执豆者巾乃出
　　注曰共为之也
　　主人要节而踊皆如朝夕哭之仪
　　月半不殷奠
　　注曰殷盛也月半不复如朔盛奠下尊者
　　有荐新如朔奠
　　注曰荐五谷若时果物新出者
　　彻朔奠先取醴酒其余取先设者敦启防面足序出如入
　　注曰启防彻时不复盖也靣足执之令足间向前也敦有足则敦之形如今酒敦
　　其设于外如于室
　　注曰外序西南
　　筮宅冡人营之
</div>
    <div class="pagination">
<a href="仪礼述注_page49.html">上一页</a><span>...</span><a href="仪礼述注_page45.html">45</a><a href="仪礼述注_page46.html">46</a><a href="仪礼述注_page47.html">47</a><a href="仪礼述注_page48.html">48</a><a href="仪礼述注_page49.html">49</a><span class="current-page">50</span><a href="仪礼述注_page51.html">51</a><a href="仪礼述注_page52.html">52</a><a href="仪礼述注_page53.html">53</a><a href="仪礼述注_page54.html">54</a><a href="仪礼述注_page55.html">55</a><span>...</span><a href="仪礼述注_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
