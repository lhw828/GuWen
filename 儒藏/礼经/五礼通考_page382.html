<!DOCTYPE html>
<html>
<head>
    <meta charset="UTF-8">
    <title>五礼通考 - 第 382 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 382 页/共 431 页</h1>
    <div class="content">　　路史史记逸周书大戴礼文所云炎帝赤帝皆谓蚩尤而书传举以为榆罔失之
　　【日下旧间説蚩尤者不一孔子三朝记大戴礼记以为庶人孔氏小司马氏以为诸侯应劭以为古天子或以为炎帝之后或以为九黎之君或谓杀之于中冀或谓杀之于青丘或谓杀之于凶黎之谷传闻异辞并存焉可也】
　　诗大雅皇矣是类是祃
　　【朱子诗传祃至所征之地而祭始造军法者谓黄帝及蚩尤也】
　　【章氏侗曰汉书称髙祖祀黄帝蚩尤于沛廷管仲称蚩尤作剑防史记称黄帝与蚩尤战于阪泉岂军法之兴始于此故后世祭之欤】
　　尔雅释天是禷是祃师祭也【注师出征伐祃于所征之地　疏祃祭造兵为军法者为表以祭之祃周礼作貉貉又或为貊字古今之异也貉之言百祭祀此神求获百倍】
　　春秋荘公八年春王正月甲午祠兵　公羊传祠兵者何出曰祠兵入曰振旅其礼一也皆习战也【注祠兵祭也左氏作治兵盖礼兵不徒使故将出兵必祠于近郊陈兵习战杀牲飨士卒】
　　丘氏濬曰此经传言祠兵之始先儒谓何氏解祠兵有二义一则祀其兵器后世祭旗节始此一则杀牲享士卒后世犒赏士卒始此
　　汉书髙祖本纪秦二世元年髙祖乃立为沛公祠黄帝祭蚩尤于沛廷而衅鼓旗帜皆赤
　　郊祀志髙祖徇沛为沛公则祀蚩尤衅旗鼓【应劭曰蚩尤好五兵故祠祭之求福祥也衅祭也杀牲以血涂鼔曰衅臣瓉曰案礼记及大戴礼有衅庙之礼皆无祭事】蕙田案王制明有祃祭臣瓒以为无祭事谬矣
　　髙祖本纪二年立蚩尤之祀于长安
　　郊祀志武帝伐南越告祷泰一以牡荆画幡日月北斗登龙以象太一三星为泰一鏠旗命曰灵旗为兵祷则太史奉以指所伐之国【师古曰以牡荆为幡竿而画幡为日月龙及星】
　　蕙田案此以太乙为旗神
　　后汉滕辅祭牙文恭修太牢洁荐遐灵推毂之任实讨不庭天道助顺正直聪明敬建髙牙神武攸托雄防推锋龙渊洒锷
　　晋顾恺之祭牙文某年某月日録尚书事豫章公裕敢告黄帝蚩尤五兵之灵两仪有政四海有王奉命在天世徳重光烈烈髙牙阗阗伐鼓白气经天简扬神武恭行帝罚长殱丑虏维徳是依维人是辅
　　蕙田案此祭黄帝蚩尤五兵
　　宋郑鲜之祭牙文洁牲先事荐兹敬祭崇牙既建义锋増厉人鬼一揆三才同契惟兹灵鉴庶必有察逆顺幽辨忠孝显节凶丑时殱主宁臣悦振旅上京凯归西蕃神器増辉四境永安
　　隋书礼仪志后齐天子亲征卜日建牙旗于墠祭以太牢将届战所卜刚日备牲列军容设柴于辰地为墠而祃祭大司马奠矢有司奠毛血乐奏大濩之音礼毕彻牲柴燎
　　开皇二十年太尉晋王广北伐突厥四月己未次于河上祃祭轩辕黄帝以太牢制币陈甲兵行三献之礼大业七年征辽东行幸望海镇于秃黎山为坛祀黄帝行祃祭诏太常少卿韦霁博士褚亮奏定其礼皇帝及诸预祭臣近侍官诸军将皆斋一宿有司供帐设位为埋埳神坐西北内壝之外建二旗于南门外以熊席设帝轩辕神坐于壝内置甲胄弓矢于坐侧建槊于坐后皇帝出次入门羣官定位皆再拜奠礼毕还宫
　　唐开元礼亲征祃于所征之地将祭有司卜日前祭一日皇帝斋于行宫应祭之官斋于祭所近侍之官与从祭羣官及诸军将皆于军幕斋一宿诸卫令其属各以其方器服守卫壝门斋一宿尚舎直长施大次及羣官军将等次如类上帝仪又为瘗埳于神座西北内壝之外方深取足容物前一日奉礼设御座东面西向设望瘗位于神座西南当瘗埳北上设诸蔡官位于御位东南执事者位于其后俱重行西向北上设御史位一位于神座西南东向一位于神座东南西向设奉礼位于祭官西南赞者二人在南差退俱西向北上又设奉礼赞者位于瘗埳西南上设从祭羣官位于祭官之南俱重行西向北上设军将于南厢重行北向西上设门外位祭官以下皆于东壝之外道南从祭羣官位于祭官之南俱重行北向西上军将位于南壝外道东重行西向北上兵部侍郎建二旗于南门外【去门三十步】郊社令帅府史及斋郎以罇坫罍洗篚羃入设于位牺罇二象罇二山罍二皆于神座东南俱北向西上【罇皆加勺羃有坫以置爵】设御洗又于酒罇东南设诸将罍洗又于东南北向设篚羃如常【篚实以中爵】执罇罍者如常设币篚于酒罇之所祭日未明十五刻太官令先备特牲之馔【牲以犊】未明四刻郊社令奉熊席入设黄帝轩辕氏神座于壝内近北南向兵部侍郎置甲胄弓矢于座侧建矟于座后未明二刻郊社令良醖令各帅其属入实罇罍及币【牺罇实以醴齐象罇实以盎齐山罍实以清酒齐皆加明水酒如酒各实于上罇】大官令帅进馔者实诸笾豆簠簋未明一刻奉礼帅赞者先入就位赞引引御史太祝与执罇罍篚者入当御座前重行北向西上立定奉礼曰再拜赞者承传御史以下皆再拜执罇罍者各就位赞引引御史太祝行扫讫引就位皇帝服武弁之服诣祭所诸将与从祭之官皆戎服陪从如常驾将至谒者引行事之官皆就东门外位驾至大次门外下马之大次郊社令以祝版进御如常谒者赞引各引从驾羣官及诸将俱就门外位谒者赞引各引祭官及从蔡羣官诸军将等次入就位皇帝停大次半刻顷太常博士引太常卿立于大次门外当门北向侍中版奏外办皇帝出次博士引太常卿太常卿引皇帝入门仗卫停于门外近侍者从入如常皇帝至版位西向立【每立定太常卿与博士退立于左】太常卿前奏再拜退复位皇帝再拜奉礼曰众官再拜众官在位者皆再拜太常卿前奏有司谨具请行事退复位太祝跪取币于篚兴立于罇所【凡取物者皆跪俛伏而取以奠物则奠讫俛伏而后兴】太常卿引皇帝进神座前北向立太祝以币授侍中侍中奉币东向进皇帝受币太常卿引皇帝进北向跪奠于神座俛伏兴太常卿引皇帝少退北向再拜讫太常卿引皇帝还版位西向立伺众官拜讫太官令出帅进馔者奉馔陈于东门之外谒者引司徒出诣所司徒奉爼皇帝既复位太官令引馔入太祝迎引设于神座前讫谒者引司徒以下还本位太祝还罇所太常卿引皇帝诣罍洗侍中黄门侍郎赞洗授巾爵并如常仪谒者引司徒进立于罇所斋郎奉俎立于司徒之后皇帝洗爵讫太常卿引皇帝诣罇所执罇罍者【举羃】侍中赞酌醴齐讫太常卿引皇帝进轩辕氏神座前北向跪奠爵俛伏兴太常卿引皇帝少退北向立太祝持版进于神座之右东面跪读祝文【文临时譔】讫兴皇帝再拜太祝进奠版于神座还罇所太祝以爵酌罇【受福】以授侍中受爵西向进皇帝再拜受爵跪祭啐奠爵受胙至还本位如常仪谒者引亚献上将诣罍洗盥手洗爵酌盎齐奠啐受福如上讫还本位谒者又引次将终献如亚献仪太祝进彻豆如式奉礼由赐胙以下至望瘗位礼毕还大次并如常其寘土埳东西各四人若备六军及严鼔作止如类告之礼
　　唐书礼乐志皇帝亲征祃于所征之地则为壝再重以熊席祀轩辕氏兵部建两旗于外壝南门之外陈甲胄弓矢于神位之侧植矟于其后尊以牺象山罍各二馔以特牲皇帝服武弁羣臣戎服三献其接神者皆如常祀瘗而不燎
　　蕙田案以上俱以轩辕为所祭之神
　　大学衍义补唐节度使辞日赐双旌双节立六纛入境筑节楼迎以鼓角宋朝有六纛旌节门旗受赐藏之公宇私室号节堂朔望次日祭之号衙日葢有旌节则有神祀
　　丘氏濬曰后世六纛之名与祀始见于此
　　陈子昂祃牙文万嵗通天二年三月朔日清边道大总管建安郡王某敢以牲牢告军牙之神盖先王作兵以讨有罪奸慝窃命戎夷不龚则必肆诸朝市大戮原野我皇周子育万国宠绥百蛮青云干吕白环入贡久有年矣契丹凶羯敢乱天常乃蜂聚丸山豕食辽塞宴安鸩毒作为欃枪天厌其凶国用致讨皇帝命我肃将王诛今大军已集吉辰叶应旄头首建羽斾前列夷貊咸集将士听誓方俟天休命为人殄灾唯尔有神尚殱乃丑召太一防雷公翼白虎乗青龙星流彗扫永清朔裔使兵不血刃戎夏大同以昭我天子之徳允乃神之功岂非正直克明哉无纵世雠以作神羞
　　唐栁宗元祭纛文惟年月日某官以牲牢之奠祭于纛神惟昔沣有大特化为巨梓秦人慿神乃建茸头是为兵主用以行师汉中蚩尤亦作灵旗既类既祃指于有罪北面诏盟抗侯以射虽有古典今弃不用惟兹之制神实守祀有蠢黄孽保固虐人俾兹太平犹用戎律天子有威威施于下惟守臣某董众抚师秉羽元刃出用兹日敢修外事爰荐求牛庶无留行以殄有罪国有祀典属于神明伤夷大命无敢私顾惟克胜敌以全天兵去兹蟊贼达我涵育收厥隷圉役于校人海隅黎献永底于理无或顿刃以为神耻独孤及祭纛文年月日都统江淮之南节度观察处置等使户部尚书李峘谨以少牢之奠致敬于六纛之神天地不仁神明无亲惟徳是与若响之答敢有象龚滔天搆衅称乱国有明罚神其舎诸贼刘展假宠多难敢包狼心窃发虿毒将敷害于上下神祗使东溟波羣动昏垫皇帝震怒按劎受钺命我上将底天之伐于是虎牙鹰之臣虵矛犀渠之羣横行而东我伐用张月羽云旗以先啓行方将歴浔阳下南陵京口扫建业斮枭獍以衅鼓俘鲸鲵为京观俾万里浪破三象雾廓今以令月吉辰厘驾即路是用邀福于尔有神敢告无靡旗无絓骖无汰辀无偾车命五将防野万灵并毂令天地氛祲望风扫除魑魅魍魉罔不帅俾莫我敢遏为神祗羞
　　宋史礼志祃师祭也军前大旗曰牙师出必祭谓之祃后魏出师又建纛头旗上太宗征河东出京前一日遣右赞善大夫潘慎修出郊用少牢一祭蚩尤祃牙遣著作佐郎李巨源即北郊望气坛用香柳枝灯油乳粥酥蜜饼果祭北方天王
　　蕙田案此分蚩尤祃牙为二
　　文献通考太平兴国五年十一月太常礼院言车驾北征请出宫前一日遣官祭蚩尤及祃牙于地并用少牢祭北方天王于北郊迎气坛从之仍遣内侍一人监祭宋史礼志咸平中诏太常礼院定祃仪所司除地为坛两壝缭以青绳张幄帟置军牙六纛位版版方七寸厚三分祭用刚日具馔牲用太牢以羊豕代其币长一丈八尺军牙以白六纛以皂都部署初献副都部署亚献部署三献皆戎服清斋一宿将校陪位礼毕焚币衅鼔以一牢
　　蕙田案此不祭蚩尤
　　辽史景宗本纪干亨二年十月卒巳将南伐祭旗鼓圣宗本纪统和六年九月癸卯祭旗鼓
　　元史宪宗本纪宪宗七年诏诸王出师征宋夏六月谒太祖行宫祭旗鼓
　　明会典洪武元年诏定亲征遣将诸礼仪以为古者天子亲征则类于上帝造于祖宜于社祃于所征之地祭所过山川若遣将出师亦告于庙社祃祭旗纛而后行于是诸儒议上今牙旗六纛藏之内府其庙在山川坛每嵗仲秋祭山川日遣官祭于旗纛庙霜降日又祭于教塲至嵗暮享太庙日又祭于承天门外俱旗手卫指挥行礼
　　祃祭仪一斋戒皇帝清斋一日大将陪祭官以下皆如之一省牲前期二日设皇帝大次于庙庭之东省牲位于南门外前一日导驾官同太常寺导驾诣大次皇帝服通天冠绛纱袍至省牲位廪牺令率其属牵牲自东西行过御前省讫牵诣神厨太常卿奏请诣神厨视鼎镬涤溉讫遂烹牲驾还大次一陈设前一日执事设神案于庙殿中之北军牙位东立纛位西设笾十有二于神位东三行西上豆十有二于神位西三行东上簠簋各二于笾豆间簠东簋西铏三登三于笾豆前爼三于登铏前香案于爼前爵坫于香案前沙池于爵坫前设酒尊所于庙庭东币篚位于酒尊北爵洗位于尊南御洗位于爵洗南瘗坎于神位西北设席于坎位前上置酒并椀五雄鸡五以俟酹神设御位于庙庭之南正中北向大将及陪祭官从后异等重行文东武西皆北向一正祭是日清晨建牙旗六纛于神位后旗东纛西皇帝服武弁服导驾官同太常卿导皇帝自左南门入就位赞礼唱迎神大乐作太常卿奏鞠躬乐作奏拜兴拜兴平身乐止传赞同赞礼唱奠币行初献礼太常卿奏请诣盥洗位皇帝至盥洗位搢圭盥帨讫出圭请诣爵洗位搢圭执爵官以爵进受爵涤爵拭爵讫以授执爵官再进爵亦如之出圭请诣酒尊所搢圭执爵官以爵进受爵司尊者举羃酌醴齐讫以授执爵官再进爵亦如之出圭请诣军牙神位前爵币前行皇帝陞庙坛乐作至神位前奏跪搢圭三上香奠币三祭酒奠爵出圭乐止读祝官跪读祝于神右讫太常卿奏俯伏兴乐作奏拜兴拜兴平身乐止请诣六纛神位前礼同复位亚献终献不奠帛读祝余皆如之讫赞礼唱饮福受胙太常卿奏诣饮福位奏鞠躬乐作奏拜兴拜兴平身乐止奏跪搢圭饮福受胙讫出圭奏俯伏兴乐作奏拜兴拜兴平身乐止复位赞礼唱彻豆乐作掌祭官各彻豆乐止太常卿奏皇帝饮福受胙免拜赞礼唱陪祭官皆再拜传赞讫赞礼唱送神太常卿奏鞠躬乐作奏拜兴拜兴平身乐止传赞同赞礼唱望燎读祝官取祝捧币官取币掌礼官取馔诣望燎所太常卿奏诣望燎位燎举执事杀鸡刺血于酒椀中酹神燎半太常卿奏礼毕仍同导驾官导引还大次内设爵洗位涤爵拭爵上香祭酒神前再拜赐胙免拜等仪后并省
　　大政纪洪武元年十二月庚寅立旗纛庙
　　明会典旗纛凡各处守御官俱于公廨后筑台立旗纛庙设军牙六旗纛神位春祭用惊蛰日秋祭用霜降日祭物用羊一豕一帛一白色祝一香烛酒果先期各官斋戒一日至日守御长官武服行三献礼若出师则取旗纛以祭班师则仍置于庙仪注与社稷同但瘗毛血望燎与风云雷雨等神同仲秋祭仪洪武二十六年定霜降同一斋戒二日一省牲牛一羊一豕一陈设神七位南向旗头大将六纛大将五方旗神主宰战船正神金鼓角铳炮之神弓弩飞鎗飞石之神阵前阵后神祗五猖等众犊一羊一豕一登一铏二笾豆各十簠簋各二帛七黒二白五礼神制帛共设酒尊三爵三酒盏三十篚一于坛东南西向祝文案一于坛西一正祭赞引引献官至盥洗所盥洗教坊司奏乐典仪唱执事官各司其事赞引赞就位典仪唱迎神乐作乐止赞引赞四拜陪祭官同典仪唱奠帛行初献礼奏细乐执事捧帛爵进赞引引献官诣神位前奠献讫赞诣读祝位赞跪乐止读祝讫奏乐赞俯伏兴平身赞复位乐止典仪唱行亚献礼奏乐执事官捧爵赞引引献官诣神位前献讫乐止典仪唱行终献礼仪同亚献唱饮福受胙以下如常仪嵗暮祭仪一陈设羊一豕一果五爵三帛一朔望日祭旗神仪一陈设羊一豕一无帛一正祭赞引引献官就位赞四拜赞初献礼赞跪赞读祝讫赞俯伏兴平身赞亚献礼赞终献礼赞四拜赞诣焚祝所讫赞礼毕
　　明史礼志旗纛之祭有四其一洪武元年礼官奏军行旗纛所当祭者乃建庙于都督府治之后以都督为献官题主曰军牙之神六纛之神其二嵗暮享太庙日祭旗纛于承天门外其三旗纛庙在山川坛左初旗纛与太嵗诸神合祭于城南九年别建庙每嵗仲秋天子躬祀山川之日遣旗手卫官行礼其正祭旗头大将六纛大将五方旗神主宰战船正神金鼓角铳礟之神弓弩飞鎗飞石之神阵前阵后神祗五猖等众凡七位共一坛南向皇帝服皮弁御奉天殿降香献官奉以从事祭物祀先农帛七黒二白五瘗毛血望燎与风云雷雨诸神同祭毕设酒器六于地刺雄鸡六沥血以衅之其四永乐后有神旗之祭専祭火雷之神每月朔望神机营提督官祭于教塲牲用少牢凡旗纛皆藏内府祭则设之王国祭旗纛则遣武官戎服行礼天下卫所于公署后立庙以指挥使为初献官僚属为亚献终献仪物杀京都
　　大政纪永乐八年二月以亲征祓于承天门遣官祭太嵗旗纛等神八月丁未遣官祭旗纛
　　春明梦余録旗纛庙建于太嵗殿之东永乐建规制如南京
　　明会典世宗嘉靖十八年南巡遣官祭旗纛之神用牲醴制帛三献如常仪
　　蕙田案以上俱祭旗纛
　　又案祃或云蔡黄帝或云祭蚩尤郑康成概以为祭造军法者似二説皆通矣但明季氏本谓黄帝圣人蚩尤敢与拒战逆臣也何得与于祭其理甚正核而论之当以祭黄帝为是隋唐皆専祭黄帝可谓得祀典之正者乃后世复有变而以旗纛之祭为祃祭者不知其説之何所据太白隂经曰大将军中营建旗纛天子六军故用六纛以旄牛尾为之在左骖马首不言其有祭黄帝出军诀曰牙旗者将军之精一军之形候凡始竖牙必祭以刚日亦未尝以此为祃祭惟晋顾恺之文始以黄帝蚩尤与牙合而为一考史记裴骃集解引皇览曰蚩尤冢在东平郡夀张县阚乡城中髙七丈民常十月祀之有赤气出如匹绛帛民名为蚩尤旗此则其説之所自起欤夫以祭造军法之人而变而祭牙旗又因旗神而及太乙五兵又或兼祭蚩尤与旗神纷纷之制皆非古也今并列之以备择又祃有三出征而祃一也田猎而祃二也无事而祃三也丘琼山曰至所征之地而既有其祭则无事之时必有其祠可知矣今以无事之祃类附于此而田猎之祃另入田猎一门
　　右祃
　　礼记王制天子将出征受命于祖【注告祖也】
　　蕙田案孔疏谓受命于祖受成于学其礼在类宜造祃之前于经文次序既不合且康成亦无明説疏文并无确据不可从
　　书泰誓予小子受命文考以尔有众底天之罚
　　春秋隠公十一年左氏传郑伯将伐许五月甲辰授兵于大宫【注鲁郑共谋伐许授兵赋车马也大宫郑祖庙也盖授兵车于祖庙也凡出师必告于祖庙而奉迁庙之主以行】
　　蕙田案既已造祢又必受命于祖礼似近于烦数葢古人出师必载迁庙之主仅造于祢未得奉迁庙主也祢至亲也迁庙主则至尊也出师大事宜临之以尊不特丰于昵而已又案此诸侯告祖庙礼诸侯礼考之于经不具故不另列
　　隋书礼仪志皇太子及大将出师则以豭豚一衅鼓告庙受斧钺讫不得反宿于家开皇八年晋王广将伐陈内史令李徳林摄太尉告于太祖庙
　　髙祖本纪开皇八年冬十月甲子将伐陈有事于太庙命晋王广秦王俊清河公杨素并为行军元帅以伐陈十一月丁卯车驾饯师乙亥行幸定城陈师誓众辽史礼志将出师必先告庙乃立三神主祭之曰先帝曰道路曰军旅
　　蕙田案受命于祖之礼后世鲜行之者葢与造祭混而为一略采一二事以见其概
　　右受命于祖
　　礼记王制天子将出征受成于学【注定兵谋也　疏受成于学者谓在学谋论兵事好恶可否其谋成定受此成定之谋在于学里故云受成于学】
　　蕙田案类宜造祃告庙告学之次第见于王制差为可据而诸家之説参差不一孔丛子问军礼篇先宜社次受成于学次类上帝隋礼仪志先宜社次类上帝次祃通典载北齐之制先造庙次宜社次类上帝次祃皆与王制不合今一以王制为定司马法先后之次与王制略同司马法乃古书班史入之周礼之后可信也
　　又案受成于学之礼后世亦不行
　　右受成于学









　　五礼通考卷二百三十七
　　钦定四库全书
　　五礼通考卷二百三十八
　　刑部尚书秦蕙田撰
　　军礼六
　　出师
　　诗小雅出车王命南仲往城于方出车彭彭旂旐央央天子命我城彼朔方赫赫南仲玁狁于襄【传王殷王也南仲文王之属方朔方近玁狁之国也　笺王使南仲为将率为军垒以御北狄之难】
　　采薇序采薇遣戍役也文王之时西有昆夷之患北有玁狁之患以天子之命将率遣戍役以守卫中国故歌采薇以遣之
　　大雅大明维师尚父时维鹰凉彼武王【传师太师也鹰扬如鹰之飞扬也凉佐也　笺尚父吕望也尊称焉鹰鸷鸟也凉武王者为之上将】
　　江汉序江汉尹吉甫美宣王也
　　江汉浮浮武夫滔滔匪安匪逰淮夷来求既出我车既设我旟匪安匪舒淮夷来铺
　　朱子曰宣王命召虎平淮南之夷由江汉进兵因以起兴首章述进兵也
　　常武序常武召穆公美宣王也
　　赫赫明明王命卿士南仲大祖大师皇父整我六师以修我戎既敬既戒恵此南国　王谓尹氏命程伯休父左右陈行戒我师旅率彼淮浦省此徐土不留不处三事就绪
　　春秋僖公二十七年左氏传晋侯搜于被庐作三军【注闵元年晋献公作二军今复大国之礼】谋元帅赵衰曰郤縠可臣亟闻其言矣説礼乐而敦诗书诗书义之府也礼乐徳之则也徳义利之本也君其试之乃使郤縠将中军郤溱佐之使狐偃将上军让于狐毛而佐之命赵衰为卿让于栾枝先轸使栾枝将下军先轸佐之荀林父御戎魏犨为右史记司马穰苴列传齐使司马穰苴将兵捍燕晋之师苴曰臣素卑贱愿得君之宠臣国之所尊以监军景公使荘贾往苴与贾约日中防于军门苴先驰至军立表下贾素骄贵夕时乃至苴遂斩贾以狥三军三军之士皆股栗
　　太公兵法凡国有难君避正殿召将诏之曰社稷安危一在军令今某国不臣愿将军帅师行之将既受命乃命太史斋三日至太庙钻灵卜吉日以受斧钺君入庙门西面而立君亲操斧持首授其将以柄曰从此上至天者将军制之复操钺持柄授其将以刃曰从此下至渊者将军制之见其虚则进见其实则止勿以三军为众而轻敌勿以受命为重而必死勿以身贵而贱人勿以独见而违众勿以辨説而必然士未坐勿坐士未食勿食寒暑必同如此士众必尽死力将已受命拜而报君曰臣闻国不可从外治军不可从中御二心不可以事君疑志不可以应敌臣既受命専斧钺之威臣不敢生还愿君亦垂一言之命于臣君不许臣臣不敢将君许之乃辞而行军中不闻君命皆由将出临敌决战无有二心若此则战胜于外功立于内
　　淮南子兵畧训凡国有难君召将诏之曰社稷之命在将军今国有难请子将而应之乃令太卜卜吉日君入庙门西面立将入庙门北面立君亲操斧钺授将乃爪鬋设明衣凿凶门而出
　　孔丛子问军礼天子命将出征亲絜齐盛服设奠于祖以诏之大将先入军吏毕从皆北面再拜稽首而受天子当阶南面授之节钺大将受天子乃东向西面而揖之示勿御也然后告大社冢宰执服宣于社之右南面授大将大将北面稽首再拜而受之承所颁赐于军吏
　　汉书髙祖本纪元年汉王既至南郑诸将及士卒皆歌讴思东归韩信为治粟都尉亦亡去萧何追还之因荐于汉王曰必欲争天下非信无可与计事者于是汉王斋戒设坛拜信为大将军问以计策
　　通典魏故事遣将出征符节郎授节钺跪而推毂晋书礼志汉魏故事遣将出征符节郎授节钺于朝堂其后荀顗等所定新礼遣将御临轩尚书授节钺依古兵书跪而推毂之义也
　　隋书礼仪志周明帝武成元年吐谷浑寇边帝常服乗马命大司马贺兰祥于太祖之庙司宪奉钺进授大将大将拜受以授从者礼毕出受甲
　　开元礼命将出师告于太庙将告有司卜日如别仪前一日诸告官致斋于庙所卫尉设告官以下次各于常所右校扫除内外奉礼设告官版位于内外如常设诸将位于庙庭横街南道东每等异位重行北面南上又设诸将门外位于南门外道东重行西向北上太庙令整拂神幄又帅其属以罇坫罍洗篚羃入设皆如常仪告日未明十刻太官令先具牢馔如常【其馔每室用特牲一太公庙用酒脯醢】未明二刻奉礼帅赞者先入就位赞引引御史太祝以下再拜入行扫除皆如常【自将告以下至此与太公庙仪同】赞引引太庙令太祝官自东阶升入开埳室奉出献祖以下神主各置于座如常仪各引就位又赞引引告官以次入就位立定【其先拜者不拜太公庙赞引引庙令太祝等入当阶间北面西上立定奉礼曰再拜庙令以下皆再拜升自东堦入就位立定奉礼曰再拜告官以下皆再拜】太官令出帅进馔者奉馔陈于东门外谒者引诸将以下入就位立定奉礼曰再拜诸将以下皆再拜谒者进告官之左曰有司谨具请行乃还本位诸祝取币于篚各立于罇所【太官令以下至此与太公庙仪同】谒者引告官升自东阶诣献祖室户前北向立太祝以币进东向授告官告官受进入室北面跪奠于献祖座俛伏兴出户北向再拜讫次懿祖以下并如上仪谒者引还本位祝还罇所【太公庙谒者引告官升东阶诣太公座前北向立太祝以币东向授告官告官受进北面跪奠于太公座前俛伏兴少退北向再拜讫谒者引告官当留侯座受币奠亦如之】太官令引馔入自正门升太阶诸祝迎引于阶上各设于神座前讫太官之属还本位讫太祝各还罇所谒者引告官盥洗酌献读祝文自九室以下及饮福受胙皆如常仪再拜讫谒者引告官降复位【太公庙奠币讫谒者引告官升自东阶爵献太公及留侯并如常仪】告官饮福将讫谒者引诸将升东阶进当皇考睿宗大圣贞皇帝庙室户前北面西上初诸将升诸祝帅斋郎以爵酌福酒诣诸将之东西面北上诸祝帅斋郎进俎减神前胙肉以次授诸将俱跪取爵遂饮卒爵太祝帅斋郎受爵复于坫诸将俛伏兴再拜讫谒者引诸将降复位奉礼曰再拜诸将以下皆再拜谒者引出诸祝各进神座前跪彻豆俛伏兴还罇所奉礼曰赐胙赞者唱再拜在位者俱再拜【已饮福受祚者不拜太公庙无诸将拜献之仪】奉礼曰再拜告官以下皆再拜讫谒者进告官之左白请就望瘗位谒者引告官就望瘗至礼毕如常仪其置土埳东西各二人太庙令纳神主如常仪祝版燔于斋坊若凯旋唯陈俘馘及军实于南门外北面西上其告仪如上
　　宋政和五礼新仪命将出征仪　受旌节前一日仪鸾司设大将次于朝堂其日大将常服入就次执事者设褥位于东上閤门外阶下设制诰箱于褥位之前少西持旌节者少南谒者引大将至就褥位北面立揖东上閤门官宣有勅大将再拜躬听口宣讫搢笏谒者二人持箱进于大将之前大将受讫次少府监执事者交旌节大将俛伏兴再拜搢笏舞蹈又再拜讫出文徳殿门次端礼门入右升龙门出宣徳西偏门大将勒所部兵卫并偏将禆将各建旗以正行列【太将建旗饰以熊虎偏将建旗饰以鸟隼禆将建旐饰以蛇】执擎旌节并押节人骑士枪牌步兵乐工等分左右前导至第　引见其日早大将常服入就殿门外次舎人引诣殿庭进当殿陛北靣立揖躬大将再拜兴奏圣躬万福又再拜引大将少前躬致词归位再拜西出少顷舎人再拜再引大将诣殿庭进当殿陛北向再拜讫引至东阶揖升殿近御前之左大将奏事禀方略讫降东阶下殿再拜西出　造庙前期太史择日太常寺具时日散告诸司前告二日仪鸾司设告官以下次于常所设大将次于南门之外道东西向前一日质明告官以下赴祠所清斋行事执事官并集告官斋所肆仪太祝习读祝文眡礼馔香币次赞者引监察御史防向西上开瘗坎于西阶之东北向方深取足容物设望瘗位于瘗坎之南告官大将北向监察御史东向奉礼郎太祝西向北上又设告官位于东阶之东西向又设大将位于告官之南西向监察御史位于殿庭之南北向奉礼郎太祝大官令位于其后西上光禄卿位于监察御史之东北向又设监察御史之位于殿上之西东向奉礼郎太祝在东西向北上大官令于酒尊所北向告日未明大官令帅其属实馔具毕引光禄卿入定位赞者曰再拜光禄卿再拜升自西阶【凡行事执事官升降阶准此】防眡礼馔毕次引监察御史升殿防阅陈设纠察不如仪者光禄卿还斋所余官各服祭服引告官大将以下诣东神门外虚揖位礼直官赞揖讫赞者引监察御史奉礼郎太祝大官令先入就位次引告官并大将各入就位立定祠祭官于殿上赞奉神主次引宫闱令入室搢笏于祏室内奉神主设于座【奉神主诣神幄内于后啓匵设于座以白罗巾覆之】执笏退复执事位祠祭官于殿上赞奉神主讫礼直官稍前赞有司谨具请行事赞者曰再拜在位者皆再拜引监察御史奉礼郎太祝大官令升就位立定次引告官诣盥洗位北向立搢笏盥手执笏升诣僖祖室神位前搢笏跪三上香引奉礼郎搢笏西向跪执事者以币授奉礼郎奉礼郎即以币授告官讫执笏兴诣次室以俟告官受币奉奠讫执笏俛伏兴再拜讫引告官以次诣翼祖宣祖太祖太宗真宗仁宗英宗神宗哲宗室奉奠并如上仪降复位少顷引告官再诣盥洗位北向立搢笏盥阅礼馔祝牲克腯【凡告官大将行事礼直官引余官赞者引】居还斋所未后一刻大官令帅宰人以鸾刀引牲遂烹牲晡后有司帅其属清扫庙之内外告日前三刻礼直官赞者诸司职掌各服其服赞者先引宫闱令入诣殿庭北向再拜升殿开室讫太常陈币篚于神位之左【币以帛】祝版于神位之右置于殿香炉并合置于案上【御封香】次设祭器借以席光禄实之每位左十有二笾为四行以右为上【第一行鱼鱐在前糗饵粉餈次之第二行干在前干形塩次之第三行鹿脯在前榛实干桃次之第四行薐在前芡栗次之】右十有二豆为四行以左为上【第一行芹菹在前笋菹葵菹次之第二行菁菹在前韭菹酏食次之第三行鱼醢在前兎醢豚拍次之第四行鹿臡在前醓醢糁食次之】俎二一在笾前【实以羊腥七体两脾两肩两胁并脊两髀在两端两肩两胁次之脊在中】一在豆前【实以豕腥七体其载如羊】又俎六在豆右为三重以北为上【第一重一实以羊腥膓胃肺离肺肺在上端离肺三次膓三胃三又次之一实以豕腥肤九横载三重一实以羊熟膓胃肺一实以豕熟肤载如其腥第三重一实以羊熟十一体肩臂臑肫胳正脊一直脊一长胁一短胁一代胁一背二骨以并肩臂臑在上端肫胳在下端脊胁在中一实以豕熟十一又爼实以体其载如羊皆羊在左豕在右】二在胙俎之北【实以羊豕牲首】槃一在室户外之左【实以毛血】防以二一在铏之前【实以太羮】一在笾之左【实以肝膋】铏三在防之后笾豆之间【实以羮加芼滑】簠簋各一在笾豆外二俎间簠在左簋在右【簠实以稻梁梁在稻南簋实以黍稷稷在黍南】设牺牲罇一置于坫加勺羃置诸户前楹间北向【实以共内法酒】太常设烛于神位前洗二于东阶之东【盥洗在东爵洗在西】罍在洗东加勺篚在洗西南肆实以巾【若爵之篚则又实以爵加坫】执罍篚者在于其后又设虚揖位于斋宫内道南及东神门外告官大将在南北向监察御史奉礼郎太祝大官令在北盥手帨手执笏诣爵洗位北向立搢笏洗爵拭爵以爵授执事者执笏升诣僖祖酒尊所西向立执事者以爵授执事者执笏诣僖祖神位前搢笏跪执事者以爵授告官告官执爵跪三祭酒奠爵执笏俛伏兴出室户外北向少立太祝搢笏于室户外之右东向跪读祝文讫【祝文随时事撰述】执笏兴复位告官再拜讫引告官以次诣翼祖宣祖太祖太宗真宗仁宗英宗神宗哲宗室酌献并如上仪降复位礼直官曰赐胙赞者曰再拜告官大将以下皆再拜祠祭官于殿上赞奉神主入祏室引宫闱令搢笏奉神主入祏室讫【宫闱令先捧匵置于神位纳神主于匵讫奉匵入祏室】次引告官大将诣望瘗位有司诣神位前取祝币置于瘗坎次引监察御史奉礼郎太祝降望瘗位立定礼直官曰可瘗置土半坎引告官以下复诣东神门外虚揖位对立礼直官赞礼毕揖讫退大官令帅其属彻礼馔监察御史升殿监眡收彻讫退宫闱令阖户以降太常藏祝版于匵若凯旋祭告惟陈俘馘及军实于南门之外北面东上其告礼并如上仪
　　蕙田案造祢受命于祖皆天子亲征之祭故命将别有告庙之仪非烦渎也然于经不多见惟唐宋特详明制与唐宋大略多同故从略
　　文献通考唐开元十九年两京及天下诸州各置齐太公庙上元元年追封为武成王遣将出师则命有司告祭以牲牢币行一献礼
　　政和五礼新仪告武成王庙前期太史择日前告二日仪鸾司设告官以下次于祠所又设大将次于庙南门之外道东西向前一日质明告官以下赴祠所清斋执事官并集告官斋所肆仪太祝习读祝文眡礼馔香币退告日前三刻礼直官赞者诸司职掌各服其服太常陈币于神位之左【币以白】祝版于神位之右置于坫香炉并合置于案上次设祭器借以席光禄实之每位各左一笾【实以鹿脯】右一豆【实以鹿臡】牺尊一置于坫加勺幂于殿堂上前楹间北向实以供内法酒太常设烛于神位前置二洗于东阶之东盥洗在东爵洗在西罍在洗东加勺篚在洗西南执罍篚者位于其后开瘗坎于殿后之西北壬北方深取足容物设望瘗位于瘗坎之南告官北向大将位于西东向奉礼郎太祝大官令位于东西向南上设告官位于东阶之东西向又设大将位于告官之南西向奉礼郎太祝大官令位于殿庭之南北向西上又设奉礼郎太祝位于殿上之东西向北上大官令于酒尊所北向告日未明大官令帅其属实馔具毕告官以下各服祭服赞者引奉礼郎太祝大官令先入就位引告官并大将入就位立定礼直官稍前赞有司谨具请行事赞者曰再拜在位者皆再拜次引奉礼郎太祝大官令升自东阶就位次引告官诣盥洗位北向立搢笏盥手帨手执笏升诣神位前搢笏跪三上香次引奉礼郎搢笏西向跪执事者以币授奉礼郎奉礼郎奉币授告官讫执笏兴复位告官受币奉奠讫执笏俛伏兴再拜降复位少顷引告官再诣盥洗位北向立搢笏盥手帨手执笏诣爵洗位北向立搢笏洗爵拭爵以爵授执事者执笏升诣尊所西向立执事者以爵授告官告官搢笏执爵执尊者举幂大官令酌酒告官以爵授执事者执笏诣神位前北向立搢笏跪执事者以酒授告官告官执爵三祭酒奠爵执笏俛伏兴少立次引太祝诣神位前东搢笏跪读祝文讫【祝文随时事撰述】执笏兴复位告官再拜讫降复位次引告官诣望瘗位有司诣神位前取祝币置于瘗坎引奉礼郎太祝降诣望瘗位礼直官告曰可瘗置土半坎礼直官曰礼毕引告官以下退明集礼遣将皇帝服武弁服御奉天殿授以节钺就命大将造祖庙具牲币行一献礼其宜社告武成王庙亦如之于旗纛庙坛备牲牢币帛行三献礼大将为初献次将为亚献终献祭将毕则割鸡沥血于酒以酹神以鸡掷于四方
　　右命将告庙【告武成王庙附】
　　周礼夏官大驭犯軷王自左驭驭下祝登受辔犯軷遂驱之【注行山曰軷犯之者封土为山象以菩刍棘栢为神主既祭之以车轹之而去喻无险难也春秋传云跋涉山川聘礼曰乃舎軷饮酒于其侧礼家説亦谓道祭】
　　【某氏曰軷即祭名故诗云取羝以軷王在车左大驭执辔居中祭则大驭下车祝神王自左执辔驻马祝毕登车受王辔乃驱】
　　及祭酌仆仆左执辔右祭两轵祭軓乃饮【注轵谓两轊也軓车前轼也　疏此云及祭酌仆者即上文将犯軷之时当祭左右毂末及轼酌仆者酌酒与仆仆即大驭也大驭左手执辔右手祭两轵并祭軓祭讫乃饮饮者若祭未饮福乃轹軷而去】
　　戎仆犯軷如玉辂之仪
　　【王氏昭禹曰王以兵出故有犯軷之仪田辂不言犯軷则以戎辂见之】
　　蕙田案大雅生民篇云取羝以軷毛传云軷道祭也陆徳明释文云軷蒲末反説文云出必告道神为坛而祭为軷孔疏軷谓道神之祭此诗言后稷将行郊祀故祭道神则与出师无涉即周官大驭及仪礼聘礼所云軷皆不为行师但征伐乃出行之大者岂軷礼转可废耶后世隋有此祭见通典隋书开元礼则明着为亲征而行宋明不闻行此阙之观承案后稷郊天此説最为非礼生民末章乃据今日以后稷配天言之耳后稷肇祀句则仍收转第六第七章后稷烝祭軷祭而结明以迄于今可以推其功徳以配天也疏家因上帝居歆之文而谓后稷自行祭帝于郊其説必不可存
　　隋书礼仪志亲征将发轫则軷祭其礼有司于国门外委土为山象设埋埳有司刳羊陈爼豆驾将至委奠币荐脯醢加羊于軷西首又奠酒解羊并馔埋于埳驾至太仆祭两轵及軓前及饮受爵遂轹軷上而行
　　唐开元礼皇帝亲征及巡狩郊祭有司軷于国门车驾出日右校先于国门外委土为軷【軷为山象也】又为瘗埳于神座西北方深取足容物太祝布神座于軷前南向大官令帅宰人刳羊郊社之属设罇罍篚幂于神座之左俱右向置币于罇所驾将至太祝立于罇洗东南西向祝史与执罇罍篚者俱就罇罍所立太祝再拜诣罇所取币进跪奠于神座兴还本位进馔荐脯于神座前加羊于軷西首太祝诣罍洗盥手洗爵诣罇所酌酒进跪奠于神座前兴少退北向立读祝文讫【祝文临时撰】太祝再拜还本位少顷太祝帅斋郎币爵酒馔物宰人举羊肆解之太祝拜载埋埳寘之执罇者彻罍篚席驾至权停太祝以爵酌酒授太仆卿左执辔右受酒祭两轵及軓前【轵毂末軓轼前】乃饮受爵而退遂驱驾轹軷上而行
</div>
    <div class="pagination">
<a href="五礼通考_page381.html">上一页</a><span>...</span><a href="五礼通考_page377.html">377</a><a href="五礼通考_page378.html">378</a><a href="五礼通考_page379.html">379</a><a href="五礼通考_page380.html">380</a><a href="五礼通考_page381.html">381</a><span class="current-page">382</span><a href="五礼通考_page383.html">383</a><a href="五礼通考_page384.html">384</a><a href="五礼通考_page385.html">385</a><a href="五礼通考_page386.html">386</a><a href="五礼通考_page387.html">387</a><span>...</span><a href="五礼通考_page383.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
