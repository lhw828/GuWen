<!DOCTYPE html>
<html>
<head>
    <meta charset="UTF-8">
    <title>仪礼集说 - 第 67 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 67 页/共 95 页</h1>
    <div class="content">　　祝彻盥于门外入升自阼阶丈夫踊
　　祝彻者题下事也此彻者多矣惟言祝见其尊者耳是时无东堂下之盆盥故盥于门外
　　祝彻巾授执事者以待
　　设小敛奠之时执巾者待于阼阶下祝就而受之然则祝于此时亦惟以巾授之于阼阶下盖授受之节宜同也祝既授巾乃还彻醴以待者谓执事以巾置于馔所以待奠事之至也
　　彻馔先取醴酒北靣【馔当作奠】
　　注曰北靣立相待俱降
　　继公谓醴酒尊先取之后设先取礼相变也馔字误当作奠　案注云相待俱降谓待取俎豆者也
　　其余取先设者出于足降自西阶妇人踊设于序西南当西荣如设于堂
　　注曰堂谓尸东也
　　继公谓其余谓取笾豆俎者也先设者先取之后设者后取之经惟言取先设者见其初者耳既取则南靣西上俟执醴酒者行而从之降矣设于序西南改设之也凡彻尊者之盛馔必改设之而后去之序西南南北节也当西荣东西节也不设于东异于生也特牲馈食礼曰祝命彻阼俎豆笾设于东序下此生者之礼也此新奠设于既殡之后而旧奠乃彻于未敛之前者为辟敛故尔凡改设者賔出则彻之
　　醴酒位如初执事豆北南靣东上
　　注曰如初者如其北靣西上也
　　继公谓醴酒亦后设故其位如初执豆俎者既设而东上俟设醴酒者毕而从之降亦由便也此奠于西堂其俟降之位东上是由馔东而南乃降自侧阶也然则侧阶南于序端矣凡升降自侧阶者此经皆不见之
　　乃适馔
　　注曰东方之新馔
　　继公谓适东方之馔处以待事至也后放此适馔亦由主人之北
　　右彻小敛奠
　　帷堂
　　又将设饰也
　　妇人尸西东靣主人及亲者升自西阶出于足西靣袒注曰袒为大敛变也不言髽免髺髪小敛以来自若矣
　　继公谓妇人尸西东靣以男子将升故也取节于尸明近于牀此亲者谓众主人也男子但言西靣袒是远于尸矣然则此时主人堂上之位其在阼阶上所布席之东与
　　士盥位如初
　　注曰亦既盥并立西阶下
　　继公谓此时不设东堂下之盥而彻者乃盥于门外似亦未必有西方之盥若然则此士亦盥于门外与丧大记言君大敛之礼云士盥于盘上北靣
　　布席如初
　　注曰亦下莞上簟
　　继公谓布席之处其于阶上为少西于楹为少北盖小敛之牀大敛之席与殡肂南北之节宜同也
　　商祝布绞紟衾衣美者在外君襚不倒
　　注曰至此乃用君襚主人先自尽
　　继公谓美者在外谓衣也君襚先祭服祭服先散衣而祭服之中又各有所先后皆所谓美者在外也在外亦指敛时言之若于此时则但为在下耳君襚不倒尊也以祭服视散衣则祭服为尊以君襚视祭服则君襚为尊惟君襚不倒则祭服亦有倒者矣至是乃用君襚者大敛之礼重故以服之尤尊者为之袭而美者在外小敛而美者在中大敛又反之礼贵相变也
　　有大夫则告
　　注曰后来者也
　　继公谓告谓告以主人方有事未及拜賔也非敛时则位在下来即拜之
　　士举迁尸复位主人踊无筭卒敛彻帷主人冯如初主妇亦如之
　　复位反阶下位以俟也于主人主妇既冯尸乃复升而举尸以敛于棺也
　　右大敛
　　主人奉尸敛于棺踊如初乃盖
　　注曰棺在肂中敛尸焉所谓殡也檀弓曰殡于客位继公谓纳尸于棺则尸藏不见矣故亦以敛言之小敛云男女奉尸此惟云主人者其殡礼之异者与
　　主人降拜大夫之后至者北靣视肂
　　注曰北靣于西阶东
　　继公谓后至者于主人既升堂而后来者也惟云降拜大夫之后至者则于士之后至者既袭乃拜之杂记曰当袒大夫至虽当踊絶踊而拜之反改成踊乃袭于士既事成踊袭而后拜之不改成踊正此意也
　　众主人复位妇人东复位
　　注曰阼阶上下之位
　　继公谓阼阶上虽非妇人之正位以其向者在此今又反之故亦云复位也此复位皆当在主人拜大夫之时无大夫后至者则在主人视肂之时
　　设熬旁一筐乃涂踊无筭
　　注曰以木覆棺上而涂之
　　继公谓丧大记注引此云旁各一筐则是此经脱一各字也各各黍稷也每旁二筐黍当在南涂者以木覆棺上而涂之象葬时加土之意也
　　卒涂祝取铭置于肂
　　注曰为铭设柎树之肂东
　　继公谓置铭盖于肂南也柩在肂中而复涂之孝子虑神疑于其柩故置铭于此若使之知其处然爱敬之心也檀弓曰以死者为不可别已故以其旗识之爱之斯录之矣敬之斯尽其道焉耳
　　主人复位踊袭
　　位阼阶下位也袭于序东
　　右殡
　　乃奠烛升自阼阶祝执巾席从设于奥东靣
　　注曰执烛南靣巾委于席右
　　继公谓周人敛用日出故既敛而室犹闇须用烛也祝执巾与席从执烛者升而设之于奥既委巾乃设席士虞礼曰祝巾席于室中东靣凡丧奠不啓牖
　　祝反降及执事执馔
　　注曰东方之馔
　　继公谓执馔以待俎而俱升也
　　士盥举鼎入西靣北上如初载鱼左首进鬐三列腊进柢
　　注曰如初如小敛举鼎执匕俎扄鼏朼载之仪鱼左首设而在南鬐也左首进鬐亦未异于生也继公谓左首其首于载者为左也左首进鬐则寝右矣鱼以鬐为上腴为下进鬐犹牲之进柢也鱼九而三列则三三为列也凡俎实进上乃食生之礼丧之初奠而若此但取其未异于生耳其后遂因而不变又以别于吉祭云
　　祝执醴如初酒豆笾俎从升自阼阶丈夫踊甸人彻鼎注曰如初祝先升
　　奠由楹内入于室醴酒北靣
　　注曰亦如初
　　继公谓楹内东楹北也惟云醴酒北靣则其余之未设者亦西靣矣此奠于室者尸柩既殡不可复奠于其侧故宜在室也室事神之处也
　　设豆右菹菹南栗栗东脯豚当豆鱼次腊特于俎北醴酒在笾南巾如初
　　注曰右菹菹在醢南也此左右异于鱼者统于席也醴当栗南酒当脯南
　　继公谓设豆右菹豆南上也豆南上则席亦南上矣凡设豆而与其席之所上相变者于生人耳鬼神则否
　　既错者出立于户西西上祝后阖户先由楹西降自西阶妇人踊奠者由重南东丈夫踊
　　立于户西南靣待祝出而偕行也祝后阖户者祝错醴最在后故后出而因阖户也惟云阖户是初时牖未尝啓也明矣旣阖户祝西行而南执事者从之皆由楹西而降奠者由重南而东复其门东之位也祝位在门西
　　賔出妇人踊主人拜送于门外入及兄弟北靣哭殡兄弟出主人拜送于门外
　　注曰小功以下至此可以归异门大功亦存焉继公谓賔出而主人乃与兄弟哭殡顺其亲亲之心也有亲者宜异于朋友下云殡前北靣哭
　　众主人出门哭止皆西靣于东方阖门主人揖就次注曰次谓斩衰倚庐齐衰垩室也大功有帷帐小功缌麻有牀笫可也
　　继公谓东方之位亦北上
　　右殡奠
　　君若有赐焉则视敛既布衣君至
　　注曰赐恩惠也敛大敛
　　防曰丧大记云君于士既殡而往为之赐大敛焉继公谓君欲视敛则使人告丧家故主人不敢升堂而先布绞紟衾衣以待其来丧大记曰吊者袭裘加带绖则此时君之吊服亦朝服袭裘而加绖与带矣若主人成服之后而往则弁绖疑衰
　　主人出迎于外门外见马首不哭还入门右北靣及众主人袒【还音旋下不见者同】
　　丧礼主人不迎賔若有所迎见之则不哭盖礼然尔上经云见賔不哭是也此于君吊既迎之于外门外又见其马首即不哭敬之至也言见马首明未入巷门入门右庙门也
　　巫止于庙门外祝代之小臣二人执戈先二人后注曰周礼男巫王吊则与祝前小臣君行则在前后君升则侠阼阶北靣凡宫有鬼神曰庙
　　继公谓周官言丧祝男巫皆于王吊则前国君不得并用巫祝其在庙门外则巫前至庙门则祝前互用其一所以下天子也必用巫祝者以其与神交之故与巫至庙门外乃止则君下之处差远于庙门矣小臣执戈前后以备非常
　　君释采入门主人辟【采音菜辟音避下人辟哭辟不辟同】
　　注曰释采者祝为君礼门神也必礼门神者明君无故不来也礼运曰诸侯非问疾吊丧而入诸臣之家是谓君臣为谑
　　继公谓采读为菜盖其物之可以为豆实者如葵韭之类是也释菜盖于闑西阈外释谓奠之于地盛之之器则用笲云主人辟于是众主人众賔亦皆辟位
　　君升自阼阶西乡祝负墉南靣主人中庭
　　注曰祝南靣房中东乡君主人中庭进益北
　　防曰祝必南靣负墉乡君者案丧大记曰君视祝而踊祝相君之礼故须乡君
　　继公谓此东方中庭也
　　君哭主人哭拜稽颡成踊出
　　注曰出不敢必君之卒敛事
　　继公谓君已哭而主人出为君既有事矣自此以下六节每节之毕主人輙出皆为不敢久留君也丧大记曰出俟于门外
　　君命反行事主人复位
　　注曰大敛事
　　继公谓位入门右之位也此时惟将拜君乃进中庭不然则否
　　君升主人主人西楹东北靣
　　注曰命主人使之升
　　继公谓升之使视敛也西楹东明其在堂中西也主人与君同在堂宜远之
　　升公卿大夫继主人东上乃敛
　　升之使视敛以其尊也云继主人东上则主人之位在楹东少南矣
</div>
    <div class="pagination">
<a href="仪礼集说_page66.html">上一页</a><span>...</span><a href="仪礼集说_page62.html">62</a><a href="仪礼集说_page63.html">63</a><a href="仪礼集说_page64.html">64</a><a href="仪礼集说_page65.html">65</a><a href="仪礼集说_page66.html">66</a><span class="current-page">67</span><a href="仪礼集说_page68.html">68</a><a href="仪礼集说_page69.html">69</a><a href="仪礼集说_page70.html">70</a><a href="仪礼集说_page71.html">71</a><a href="仪礼集说_page72.html">72</a><span>...</span><a href="仪礼集说_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
