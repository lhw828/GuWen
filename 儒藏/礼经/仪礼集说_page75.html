<!DOCTYPE html>
<html>
<head>
    <meta charset="UTF-8">
    <title>仪礼集说 - 第 75 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 75 页/共 95 页</h1>
    <div class="content">　　注曰内御女御也无笄犹丈夫之不冠也
　　继公谓鬠笄虽短亦笄也故辟之其亦以生时不用此笄而然与
　　设明衣妇人则设中带
　　注曰中带若今之裈襂
　　继公谓明衣之制有衣有裳妇人生时衣不殊裳故此不用明衣也中带未详其制然与明衣对言则其连衣裳为之与
　　卒洗贝反于笲实贝柱右齻左齻【齻音颠】
　　齻牙也含而因柱其左右齻盖恐其口复闭也
　　夏祝彻余饭【饭扶晚反】
　　注曰彻去鬻之
　　瑱塞耳
　　注曰塞充窒
　　掘坎南顺广尺轮二尺深三尺南其壤【广古旷反深式鸩反】注曰南顺统于堂
　　继公谓南顺复南其壤明其掘之自北而南也
　　垼用块【垼音役】
　　注曰块堛也
　　明衣裳用幕布属幅长下膝【长直亮反下同】
　　注曰幕布帷幕之布升数未闻也长下膝又有裳于蔽下体深也
　　继公谓必云袂属幅者嫌明衣或异于生也然则吉服之袂属幅也明矣属幅説见丧服记
　　有前后裳不辟长及觳【辟音壁觳苦角反】
　　注曰觳足跗也凡他服短无见肤长无被土
　　继公谓裳前三幅后四幅不辟之则其要广而前后相掩者深旁不开体不见矣长及觳为蔽足也明衣之长下膝其裳之制复如是皆为重形且异于生也
　　縓綼緆【綼緆旧音毗替】
　　綼緆未详
　　缁纯【纯之允反】
　　纯盖兼指在衣裳者而言
　　设握裹亲肤系钩中指结于
　　握手唯一而已与决同设于右手其系则相闗经文详于设决略于设握故记见之设握之法以纁裹亲肤其中央正当于掌右端掩四指之后左端在其上乃以其组系环将指之本而与决之系相结于而连之所谓设握乃连者也
　　甸人筑坅坎【坅五锦反】
　　注曰筑实土其中坚之穿坎之名一曰坅
　　隷人湼厠【湼奴结反厠侧吏反】
　　注曰隷人罪人也今之徒役作者也湼塞也为人复往防之
　　既袭宵为燎于中庭厥明灭燎陈衣
　　注曰记节
　　凡绞紟用布伦如朝服【绞戸交反】
　　注曰凡凡小敛大敛也伦比也今文无紟
　　继公谓紟不必言凡与绞连文尔大敛有紟小敛无之
　　设棜于东堂下南顺齐于坫馔于其上两甒醴酒酒在南篚在东南顺实角觯四木柶二素勺二豆在甒北二以并笾亦如之【棜于庶反】
　　注曰棜之制如今之大木轝也上有四周下无足豆笾二以并则是大敛馔也
　　继公谓此大敛馔也其次当在众主人布带之后角觯四木柶二为明日朝奠兼馔之也自是以后常更用之以位而言豆当在笾北乃云甒北者设豆之时未有笾也故但取节于甒
　　凡笾豆实具设皆巾之
　　注曰笾豆偶而为具具则巾之加饰也明小敛一豆一笾不巾
　　继公谓笾豆实谓菹栗之属皆皆上下也笾豆有实而具则馔于东方及奠于席前皆巾之若一豆一笾则于奠时或有巾之者馔时亦不巾也经言小敛之馔云馔于东堂下脯醢醴酒幂用功布实于箪此则不皆巾者也
　　觯俟时而酌柶覆加之面枋及错建之【错七故反】
　　俟时而酌谓将设乃酌之面枋者便于建也建时亦覆手取之而枋在下
　　小敛辟奠不出室【辟音辟】
　　奠即始死之奠也后奠未即设而先辟此奠者辟敛也不出室明未彻去也是时尸在室未忍遂彻其奠而脯醢醴酒又无改设于西堂之礼故辟之于室中而已既设小敛奠乃去之旧説谓辟之设于室西南隅
　　无踊节
　　此承上文而言亦异于小敛以后之礼也踊节即所谓要节而踊者也凡丈夫妇人之踊或以彻奠者之往来为节嫌此辟奠之时亦然故以明之此与上文皆当在设棜于东堂下之上
　　既冯尸主人袒髺发绞带众主人布带【髺音括绞戸交反下同】注曰众主人齐衰以下
　　继公谓绞带者绳带也先言袒髺发着其节也然则布带者亦于既免乃加之
　　大敛于阼
　　大敛于阼乃殡于西阶象其由主位而往也
　　大夫升自西阶阶东北面东上
　　视敛也云阶东者明大夫虽多亦不可以当阶恐妨敛者之往来也
　　既冯尸大夫逆降复位
　　卿大夫之位东方西面
　　巾奠执烛者灭烛出降自阼阶由主人之北东
　　注曰巾奠而室事已
　　继公谓此见出时之节且不与执事者偕行也言由主人之北则主人之位近于阶明矣
　　既殡主人説髦【説吐活反】
　　注曰既殡置铭于肂复位时也儿生三月鬋发为鬌男角女覊否则男左女右长大犹为饰存之谓之髦所以顺父母幼小之心至此尸柩不见丧无饰可以去之髦之形象未闻
　　继公谓子事父母必着拂髦亲已死至殡乃说之者未殡之前孝子犹冀其复生既殡则絶望矣乃说之也诗云髧彼两髦两者为父母俱存之故若然则是时但当脱其一耳孔氏曰父死説左髦母死説右髦二亲并没并説之亲没不髦是也
　　三日绞垂
　　注曰成服日绞要绖之散垂者
　　继公谓记惟指主人也而男女大功以上亦存焉小敛之时妇人之带虽结本亦未绞至此与丈夫同绞之将成服先绞其带之垂者以其已在身故也其下冠衰屦亦皆以所加之次言之
　　冠六升外縪缨条属厌【厌一涉反】
　　厌伏也冠厌亦变于吉也冠所以厌者其不用辟积乎縪丧服传作毕疑此误
　　衰三升屦外纳杖下本竹桐一也居倚庐寝苫枕块不説绖带哭昼夜无时非丧事不言【衰初回反枕之鸩反説吐活反】意不在他也
　　歠粥朝一溢米夕一溢米不食菜果【粥之育反】
　　注曰不在于饱与滋味实在木曰果在地曰蓏
　　主人乗恶车
　　注曰拜君命拜众賔及有故行所乗也杂记端衰丧车皆无等然则此恶车王丧之木车也
　　防曰此恶车王丧之木车者案巾车云王之丧车五乗发首云木车蒲蔽是王始丧所乗木车无饰与此恶车同故引之见尊卑同也
　　白狗幦【幦眉狄反】
　　注曰未成豪狗幦覆笭也以狗皮为之取其臑也白于丧饰宜古文幦为幕
　　防曰案玉藻云士齐车鹿幦此丧车无饰故用白狗幦云未成豪狗尔雅释畜文
　　蒲蔽
　　蔽即笰也在车两边以蒲席为之吉时或以簟诗云簟笰鱼服是也
　　御以蒲菆【菆侧留反】
　　注曰不在于驱驰蒲菆牡蒲茎
　　继公谓蒲菆亦变于吉也吉时盖以竹为策蒲杨栁
　　犬服
　　注曰笭间兵服以犬皮为之取坚也亦白
　　继公谓不言色似以其革为之
　　木錧【錧音管】
　　注曰取少声今文錧作鎋
　　继公谓錧毂端沓也
　　约绥约辔
　　约绳也吉时二者皆以丝为之与
　　木镳【镳彼苖反】
　　注曰亦取少声
　　防曰平常车錧马镳以金为之今用木是取少声继公谓镳马衔也
　　马不齐髦
　　注曰齐翦也主人之恶车如王之木车则齐衰以下其乘素车缫车駹车漆车与
　　防曰齐衰以下其乗素车缫车駹车漆车与案巾车王之丧车五乗木车始死所乗素车卒哭所乗缫车既练所乗駹车大祥所乗漆车既禫所陈此士之丧车亦当五乗主人乗恶车齐衰乗素车与卒哭同大功乗缫车与既练同小功乗駹车与大祥同缌麻乗漆车与既禫同主人至卒哭以后哀杀故齐衰以下节级约与主人同故郑为此义也若然士寻常乗栈车漆之今既禫亦与王以下同乗漆车者礼穷则同也
　　继公谓马不齐髦所谓髦马也
　　主妇之车亦如之防布裧【裧尺占反】
　　妇人之车必有裧而丧车则以防布为之明吉时不然也主妇乗车而出者拜夫人之命及女賔之吊者也
　　贰车白狗摄服
　　注曰摄犹缘也狗皮缘服差饰
</div>
    <div class="pagination">
<a href="仪礼集说_page74.html">上一页</a><span>...</span><a href="仪礼集说_page70.html">70</a><a href="仪礼集说_page71.html">71</a><a href="仪礼集说_page72.html">72</a><a href="仪礼集说_page73.html">73</a><a href="仪礼集说_page74.html">74</a><span class="current-page">75</span><a href="仪礼集说_page76.html">76</a><a href="仪礼集说_page77.html">77</a><a href="仪礼集说_page78.html">78</a><a href="仪礼集说_page79.html">79</a><a href="仪礼集说_page80.html">80</a><span>...</span><a href="仪礼集说_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
