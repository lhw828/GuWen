<!DOCTYPE html>
<html>
<head>
    <meta charset="UTF-8">
    <title>礼记 - 第 12 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记 - 第 12 页/共 37 页</h1>
    <div class="content">　　是月也，命大史衅龟筴占兆，审卦吉凶，是察阿党，则罪无有掩蔽。
　　
　　是月也，天子始裘。
　　
　　命有司曰：“天气上腾，地气下降。天地不通，闭塞而成冬。”命百官谨盖藏，命司徒循行积聚，无有不敛。坏城郭，戒门闾，修键闭，慎管钥，固封疆，备边竟，完要塞，谨关梁，塞徯径。
　　
　　饬丧纪，辨衣裳，审棺椁之薄厚，茔丘垄之大小，高卑厚薄之度，贵贱之等级。
　　
　　是月也，命工师效功，陈祭器，按度程，毋或作为淫巧，以荡上心。必功致为上，物勒工名，以考其诚。功有不当，必行其罪，以穷其情。
　　
　　是月也，大饮烝。
　　
　　天子乃祈来年于天宗，大割祠于公社。及门闾，腊先祖五祀，劳农以休息之。
　　
　　天子乃命将帅讲武，习射御，角力。
　　
　　是月也，乃命水虞渔师收水泉池泽之赋，毋或敢侵削众庶兆民，以为天子取怨于下。其有若此者，行罪无赦。
　　
　　孟冬行春令，则冻闭不密，地气上泄，民多流亡。行夏令，则国多暴风，方冬不寒，蛰虫复出。行秋令，则雪霜不时，小兵时起，土地侵削。
　　
　　仲冬之月，日在斗，昏东壁中，轸旦中。其日壬癸，其帝颛顼，其神玄冥，其虫介，其音羽，律中黄钟，其数六，其味咸，其臭朽，其祀行，祭先肾。
　　
　　冰益壮，地始坼，鹖旦不鸣，虎始交。
　　
　　天子居玄堂大庙，乘玄路，驾铁骊，载玄旗，衣黑衣，服玄玉，食黍与彘，其器闳以奄。
　　
　　饬死事，命有司曰：“土事毋作，慎毋发盖，毋发室屋，及起大众，以固而闭。”地气沮泄，是谓发天地之房，诸蛰则死，民必疾疫，又随以丧，命之曰畅月。
　　
　　是月也，命奄尹，申宫令，审门闾，谨房室，必重闭，省妇事，毋得淫。虽有贵戚近习，毋有不禁。
　　
　　乃命大酋，稻必齐，曲櫱必时，湛炽必絜，水泉必香，陶器必良，火齐必得。兼用六物，大酋监之，毋有差贷。
　　
　　天子命有司祈祀四海、大川、名源、渊泽、井泉。
　　
　　是月也，农有不收藏积聚者，马牛畜兽有放佚者，取之不诘。山林薮泽，有能取蔬食田猎禽兽者，野虞教道之。其有相侵夺者，罪之不赦。
　　
　　是月也，日短至，阴阳争，诸生荡。君子齐戒，处必掩身，身欲宁，去声色，禁耆欲，安形性，事欲静，以待阴阳之所定。
　　
　　芸始生，荔挺出，蚯蚓结，麋角解，水泉动。
　　
　　日短至，则伐木取竹箭。
　　
　　是月也，可以罢官之无事，去器之无用者。
　　
　　涂阙廷门闾，筑囹圄，此以助天地之闭藏也。
　　
　　仲冬行夏令，则其国乃旱，氛雾冥冥，雷乃发声。行秋令，则天时雨汁，瓜瓠不成，国有大兵。行春令，则蝗虫为败，水泉咸竭，民多疥疠。
　　
　　季冬之月，日在婺女，昏娄中，旦氐中。其日壬癸，其帝颛顼，其神玄冥，其虫介，其音羽，律中大吕，其数六，其味咸，其臭朽，其祀行，祭先肾。
　　
　　鴈北乡，鹊始巢，雉雊，鸡乳。
　　
　　天子居玄堂右个，乘玄路，驾铁骊，载玄旗，衣黑衣，服玄玉，食黍与彘，其器闳以奄。
　　
　　命有司，大难旁磔，出土牛，以送寒气。
　　
　　征鸟厉疾，乃毕山川之祀，及帝之大臣，天之神祗。
　　
　　是月也，命渔师始渔，天子亲往，乃尝鱼，先荐寝庙。
　　
　　冰方盛，水泽腹坚，命取冰，冰以入。令告民出五种，命农计耦耕事，修耒耟，具田器。
　　
　　命乐师大合吹而罢。
　　
　　乃命四监，收秩薪柴，以共郊庙，及百祀之薪燎。
　　
　　是月也，日穷于次，月穷于纪，星回于天，数将几终，岁且更始，专而农民，毋有所使。
　　
　　天子乃与公卿大夫，共饬国典，论时令，以待来岁之宜。
　　
　　乃命太史，次诸侯之列，赋之牺牲，以共皇天上帝社稷之飨。乃命同姓之邦，共寝庙之刍豢。命宰历卿大夫，至于庶民，土田之数，而赋牺牲，以共山林名川之祀。凡在天下九州之民者，无不咸献其力，以共皇天上帝、社稷寝庙、山林名川之祀。
　　
　　季冬行秋令，则白露蚤降，介虫为妖，四鄙入保。行春令，则胎夭多伤，国多固疾，命之曰逆。行夏令，则水潦败国，时雪不降，冰冻消释。
　　
　　《礼记曾子问》
　　曾子问曰：“君薨而世子生，如之何？”孔子曰：“卿大夫士从摄主，北面于西阶南，大祝裨冕，执束帛，升自西阶，尽等，不升堂，命毋哭，祝声三。告曰：‘某之子生，敢告。’升，奠币于殡东几上，哭降。众主人、卿、大夫、士、房中皆哭，不踊，尽一哀。反位，遂朝奠，小宰升，举币。三日，众主人、卿、大夫、士如初位，北面。大宰、大宗、大祝皆裨冕，少师奉子以衰，祝先，子从，宰宗人从，入门，哭者止，子升自西阶，殡前北面，祝立于殡东南隅。祝声三，曰：‘某之子某，从执事敢见。’子拜稽颡哭，祝、宰、宗人、众主人、卿、大夫、士哭踊，三者三，降东。反位，皆袒，子踊，房中亦踊，三者三。袭衰杖，奠出，大宰命祝史，以名遍告于五祀山川。”
　　
　　曾子问曰：“如已葬而世子生，则如之何？”孔子曰：“大宰、大宗从大祝而告于祢。三月，乃名于祢，以名遍告及社稷、宗庙、山川。”
　　
　　孔子曰：“诸侯适天子，必告于祖，奠于祢，冕而出视朝，命祝史告于社稷、宗庙、山川，乃命国家五官而后行。道而出，告者五日而遍，过是非礼也。凡告用牲币，反亦如之。诸侯相见，必告于祢，朝服而出视朝，命祝史告于五庙、所过山川，亦命国家五官，道而出。反，必亲告于祖祢。乃命祝史告至于前所告者，而后听朝而入。”
　　
　　曾子问曰：“并有丧，如之何？何先何后？”孔子曰：“葬，先轻而后重，其奠也，先重而后轻，礼也。自启及葬不奠，行葬不哀次，反葬奠，而后辞于殡，遂修葬事，其虞也，先重而后轻，礼也。”
　　
　　孔子曰：“宗子虽七十，无无主妇。非宗子，虽无主妇可也。”
　　
　　曾子问曰：“将冠子，冠者至，揖让而入，闻齐衰大功之丧，如之何？”孔子曰：“内丧则废，外丧则冠而不醴，彻馔而埽，即位而哭。如冠者未至，则废。”“如将冠子而未及期日，而有齐衰大功小功之丧，则因丧服而冠，除丧不改冠乎？”孔子曰：“天子赐诸侯大夫冕弁，服于大庙，归设奠，服赐服，于斯乎有冠醮。无冠醴，父没而冠，则已冠，埽地而祭于祢，已祭而见伯父叔父，而后飨冠者。”
　　
　　曾子问曰：“祭，如之何则不行旅酬之事矣？”孔子曰：“闻之小祥者：主人练祭而不旅，奠酬于宾，宾弗举，礼也。昔者鲁昭公练而举酬行旅，非礼也。孝公大祥，奠酬弗举，亦非礼也。”
　　
　　曾子问曰：“大功之丧，可以与于馈奠之事乎？”孔子曰：“岂大功耳，自斩衰以下，皆可礼也。”曾子曰：“不以轻服而重相为乎？”孔子曰：“非此之谓也。天子诸侯之丧斩衰者奠，大夫齐衰者奠士则朋友奠，不足则取于大功以下者，不足则反之。”曾子问曰：“小功可以与于祭乎？”孔子曰：“何必小功耳？自斩衰以下，与祭礼也。”曾子曰：“不以轻丧而重祭乎？”孔子曰：“天子诸侯之丧祭也，不斩衰者不与祭，大夫齐衰者与祭，士祭不足，则取于兄弟大功以下者。”
　　
　　曾子问曰：“相识有丧服，可以与于祭乎？”孔子曰：“缌不祭，又何助于人？”
　　
　　曾子问曰：“废丧服，可以与于馈奠之事乎？”孔子曰：“说衰与奠，非礼也。以摈相可也。”
　　
　　曾子问曰：“昏礼既纳币，有吉日，女之父母死，则如之何？”孔子曰：“婿使人吊。如婿之父母死，则女之家亦使人吊。父丧称父，母丧称母，父母不在，则称伯父世母。婿已葬，婿之伯父致命女氏曰：‘某之子有父母之丧，不得嗣为兄弟，使某致命。’女氏许诺而弗敢嫁，礼也。婿免丧，女之父母使人请，婿弗取而后嫁之，礼也。女之父母死，婿亦如之。”
　　
　　曾子问曰：“亲迎女在涂，而婿之父母死，如之何？”孔子曰：“女改服，布深衣，缟总，以趋丧。女在涂，而女之父母死，则女反。”“如婿亲迎，女未至，有齐衰大功之丧，则如之何？”孔子曰：“男不入，改服于外次，女入，改服于内次，然后即位而哭。”曾子问曰：“除丧则不复昏礼乎？”孔子曰：“祭，过时不祭，礼也。又何反于初？”
　　
　　孔子曰：“嫁女之家，三夜不息烛，思相离也。取妇之家，三日不举乐，思嗣亲也。三月而庙见，称来妇也。择日而祭于祢，成妇之义也。”
</div>
    <div class="pagination">
<a href="礼记_page11.html">上一页</a><span>...</span><a href="礼记_page7.html">7</a><a href="礼记_page8.html">8</a><a href="礼记_page9.html">9</a><a href="礼记_page10.html">10</a><a href="礼记_page11.html">11</a><span class="current-page">12</span><a href="礼记_page13.html">13</a><a href="礼记_page14.html">14</a><a href="礼记_page15.html">15</a><a href="礼记_page16.html">16</a><a href="礼记_page17.html">17</a><span>...</span><a href="礼记_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
