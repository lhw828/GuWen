<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 95 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 95 页/共 118 页</h1>
    <div class="content">　　鹿胶青白马胶赤白牛胶火赤防胶黑鱼胶饵犀胶黄凡昵之类不能方【昵女乙反又音职】
　　正义郑氏康成曰皆谓煑用其皮或用角【贾疏今人鹿犹用角自余皆用皮】饵色如饵故书昵或作樴杜子春云樴读为不义不昵之昵【贾疏隠元年左传文】或为防黏也　王氏昭禹曰鹿胶用其角鱼胶用其膘马牛犀防用其皮【案今以鱼膘胶为尤良】　郑氏锷曰凡物亦有能黏而不解者然比之于胶则不能比方其坚
　　凡相筋欲小简而长大结而泽小简而长大结而泽则其为兽必剽以为弓则岂异于其兽【剽匹妙反】
　　正义郑氏康成曰简读如简札之简谓筋条也【贾疏竹简一片为一札筋条亦冇简别故读从之】剽疾也【贾疏言此筋之兽剽疾为弓亦剽疾】　王氏昭禹曰简言条直泽言滋润筋之小者贵乎条直而长大者贵乎稹密而润
　　案兽之剽由于筋可见弓之射深以此
　　筋欲敝之敝
　　正义郑氏众曰嚼之当孰【贾疏椎打欲得劳敝】　王氏昭禹曰筋生则硬熟则耎以物击嚼之欲其劳敝而熟然后可用故曰敝之敝　赵氏溥曰言熟之又熟也
　　漆欲测
　　正义郑氏康成曰测如测度之测测犹清也【案清则可以鉴物故以测为清也今俗试漆亦以清明为上】
　　丝欲沈
　　正义郑氏康成曰如在水中时色【贾疏言据干燥时色还如在水湅之色】　陈氏祥道曰取其莹也
　　得此六材之全然后可以为良
　　正义郑氏康成曰全无瑕病良善也
　　案已上言选材之善已下言为之之时与其方
　　凡为弓冬析干而春液角夏治筋秋合三材寒奠体氷析灂【液音亦灂子召反】
　　正义郑氏康成曰三材胶丝漆郑司农云液读为醳【贾疏液是渍液之义】奠读为定寒奠体至冬胶坚内之檠中定往来体【贾疏檠谓弓防定徃来体则六弓徃体来体多少者是也】氷析灂大寒中下于檠中复内之【贾疏谓复如上寒奠体内之于檠中但上内为定体此为析灂所为有异也】　贾氏公彦曰干角筋须胶漆丝三材乃合秋是作弓之时故至冬寒而定体也　陈氏祥道曰角亦析而治之干亦渍而治之于干言析于角言液互见也
　　案三材干角筋也三时各治其一至秋乃合其合之则以胶丝而外又加漆也
　　存疑欧阳氏谦之曰析灂谓待其坚定而磨治今工为黑漆器尚有此法
　　冬析干则易春液角则合夏治筋则不烦秋合三材则合寒奠体则张不流氷析灂则审环【易以豉反上合依注作洽】正义郑氏康成曰易理滑致也液角则合之合读为洽烦乱也秋合三材则合合坚密也流犹移也【贾疏不移谓不失往来之体】审犹定也【贾疏纳之檠中析其漆灂其漆之灂环则定后不鼓动】存疑陈氏祥道曰审谓察之也环即下文所谓引之如环释之无失体如环也析灂则必引之以察其如环与不如环则弓之羙恶可见矣
　　春被则一年之事
　　正义郑氏康成曰朞岁乃可用　贾氏公彦曰云一年者据氷析灂已前为一年春被是用时不数也
　　析干必伦析角无邪
　　正义郑氏康成曰伦顺其理也无邪亦正之　郑氏锷曰析干必顺乎木之理则干不迆析角必顺乎角之理则角不枉
　　案木之文理易见故必循其伦角湾环而本末粗细不均不能如木心之直故惟取其面势正而无邪
　　斲目必荼斲目不荼则及其大脩也筋代之受病【荼音舒】正义郑氏众曰荼读为舒舒徐也目干节目　郑氏康成曰脩犹乆也　贾氏公彦曰筋在弓皆与干为力今弓干有节目则用力不得其所故筋代干受病以其偏用力故也
　　案荼之义犹庄子所谓斲轮徐也盖木之节目强舒徐斲之令其分少寛乃不与筋相摩
　　夫目也者必强强者在内而摩其筋夫筋之所由幨恒由此作【幨昌廉反】
　　正义郑氏康成曰摩犹隠也幨絶起也　贾氏公彦曰此还释筋干不得所之意
　　故角三液而干再液
　　正义郑氏康成曰重醳治之使相称【贾疏角须三液干须再液乃得相称】
　　厚其帤则木坚薄其帤则需【帤女居反需汝逺反】
　　正义郑氏众曰帤读为襦有衣絮之絮帤谓弓中禆【贾疏弓中禆者弓干虽用整木仍于干上禆之乃得调适也　郝氏敬曰干内以木副之曰帤】　郑氏康成曰需谓不充满【案需即耎字不充满则耎矣】　郑氏锷曰需偃弱也
　　案干厚则木强而不灵薄则耎弱而无力故另为帤以里之帤所以助干而消息于强弱之间者也故帤之厚薄还以强弱消息之下文所谓节也
　　是故厚其液而节其帤
　　正义郑氏康成曰厚犹多也节犹适也　贾氏公彦曰多其液谓角干其裨须节适厚薄得所也
　　约之不皆约疏数必侔【数音朔侔莫矦反】
　　正义郑氏康成曰不皆约纒之缴不相次也皆约则弓帤【案帤下疑有阙文】侔犹均也　贾氏公彦曰约谓以丝胶横纒之不皆约谓不次比为之疏数必侔约之多少稀疏必均也　林氏希逸曰弓有纒约处有不纒约处虽约而不皆约也其约处疏数必侔
　　案丝所以约帤也使比次而皆约之则束缚大急帤不能少有屈伸以随干角为张弛古人体物之精如此
　　斲挚必中胶之必均【挚音至】
　　正义郑氏康成曰挚之言致也中犹均也　贾氏公彦曰斲干厚薄必调均为之施胶亦均不得偏厚也自此以下论弓之隈里施胶之事　王氏昭禹曰上下如一之谓中多寡适匀之谓均
　　斲挚不中胶之不均则及其大脩也角代之受病夫懐胶于内而摩其角夫角之所由挫恒由此作【挫子卧反】正义郑氏康成曰干不均则角蹴折也　贾氏公彦曰谓干不均而有髙下则摩其角　林氏希逸曰胶在角内若有厚薄则角必为之摩动
　　案前以不中不均并列而后独言懐胶者明斲干虽中而施胶不均亦能摩角而使之挫也
　　凡居角长者以次需【需汝逺反】
　　正义郑氏康成曰当弓之隈也长短各称其干短者居箫【刘氏熙曰弓末曰箫又谓之弭中央曰弣箫弣之闲曰渊】
　　存疑易氏祓曰上经言角长二尺有五寸谓之牛戴牛则角固贵乎长也然以逹对短则逹为长之过需须也良工以次需而用之不可过于长亦不可过于短
　　恒角而短是谓逆挠引之则纵释之则不校【恒古邓反又如字校纪巧反】
　　正义郑氏康成曰恒读为搄竟也竟其角而短于渊干引之角纵不用力若欲反挠然校疾也既不用力放之又不疾【郝氏敬曰逆犹反也言反引之易挠也】　贾氏公彦曰竟角而短施角竟两畔而上下短于隈也不校者角以放矢角不用力故释之不疾
　　恒角而逹辟如终绁非弓之利也【辟音譬绁西孑反】
　　正义郑氏康成曰逹谓长于渊干若逹于箫头绁弓防角过渊接则送矢大疾若见绁于防矣弓有防者为发时备顿伤诗云竹防绲縢【贾疏绲绳也縢系约之也　朱子曰以竹为防而以绳约之于弛弓之里檠弓体使正也】　赵氏溥曰终犹常也与终古登阤之终同
　　今夫茭解中有变焉故校于挺臂中有柎焉故剽恒角而逹引如终绁非弓之利【茭欺交反又音交解戸隘反挺弟郢反柎芳武反引注改作譬】
　　正义郑氏康成曰茭读如齐人名手足为骹之骹茭解谓接中也变谓箫臂用力异【案臂谓挺臂】校疾也挺直也柎侧骨【林氏希逸曰侧骨者把处两旁贴以木也】剽亦疾也重明逹角之不利变譬言引字之误　贾氏公彦曰茭解中谓弓隈与弓箫角接之处有变谓弓箫与臂用力异引之则臂中用力放矢则箫用力既用力异故校校谓矢去疾也直臂中谓弓把处有柎者于把处两畔有侧骨骨坚强所以与弓为力故剽疾也
　　挢干欲孰于火而无赢挢角欲孰于火而无燂引筋欲尽而无伤其力防胶欲孰而水火相得然则居旱亦不动居湿亦不动【挢纪夭反燂音潜又音寻或大含反防章吕反注故书燂或作朕郑司农云字从燂】
　　正义郑氏康成曰赢过孰也燂炙烂也不动者谓弓也　贾氏公彦曰此明治干角筋胶四者得所不得所之事不言丝漆者用力少故也
　　案引筋谓傅筋于干须引之急乃无寛弛之病大甚伤力则筋又恐断絶也
　　苟有贱工必因角干之湿以为之柔善者在外动者在内虽善于外必动于内虽善亦弗可以为良矣
　　正义郑氏康成曰湿犹生也
　　凡为弓方其峻而髙其柎长其畏而薄其敝宛之无己应【畏乌囬反敝读为蔽必艺反】
　　正义郑氏众曰敝读为蔽塞之蔽谓人所握持者郑氏康成曰峻谓箫也宛谓引之也引之不休止常应言不罢需也　贾氏公彦曰箫宜方为之柎把中髙对方谓柎骨宜髙为之长其隈谓柎之上下宜长为之蔽谓人所握持手蔽之处宜薄为之有此四善故引之无休止而应
　　存疑赵氏溥曰弓把处稍细把处上下皆堆起稍髙搀接着角面敝即把处稍细者柎乃把处两头两侧畔稍髙接角畏者敝言其两面故曰薄柎置于两侧侧目视之故不言厚而言髙
　　案峻疑当箫隈之交而结所著者【今名弓垫子】此处引之则离而虚发矢则撒而实故宜方为之髙其柎薄其蔽似只一物谓向之一面稍髙而两旁则薄也宛之无己应未详
　　下柎之弓末应将兴
　　正义郑氏康成曰末谓箫也兴犹动也发也弓柎卑箫应则柎将动　贾氏公彦曰下柎者谓把骨大下为之由弓隈下短故箫应则将动发也
　　为柎而发必动于閷
　　正义郑氏康成曰閷接中　贾氏公彦曰柎既发动则接中亦必发动　赵氏溥曰閷谓角之接柎者
　　弓而羽閷末应将发【羽注作扈音户】
　　正义郑氏康成曰羽读为扈扈缓也接中动则缓閷箫应则角干将发
　　案以上三节言弓之病盖与方其峻一节相反者然词语难解姑存注疏
　　弓有六材焉维干强之张如流水
　　正义郑氏康成曰无难易也【贾疏强弱得所故无难易】　贾氏公彦曰干外五材依干而有以干为本故曰强之
　　维体防之引之中参
　　正义郑氏康成曰体谓内之于檠中定其体防深浅所止谓体定张之居一尺引之又二尺【贾疏体谓浅深所止若王弧之弓徃体寡来体多弛之五寸张之则一尺五寸夹庾之弓徃体多来体寡弛之一尺五寸张之则五寸唐弓大弓徃来体若一弛之一尺张之亦一尺云张之一尺引之又二尺者据唐大中者而言余四者弛张之多少虽不同及其引之皆三尺以矢长三尺须满故也】　郑氏锷曰凡物相参则为参弓不论强弱引之皆以三尺为中中参者三者相参常得中也
　　维角防之欲宛而无负引之如环释之无失体如环【防直庚反又抽庚反或之亮反】
　　正义郑氏众曰防读如牚距之牚【郑氏锷曰防如牚柱之牚所以辅而正之也角在弓隈为弓之助所以防之也】　郑氏康成曰负辟戾也负则不如环如环亦谓无难易【贾疏放矢后无失体亦得如环然】案以上三节玩其文势似当云弓有六材不可缺一而强之者则维干也弓之张如流水自柎至箫其力均散而防之者则维体也体谓隈中徃来之体皆在乎此防如水之有隄防也引之则矢与半弧半中参所以中参者角为之牚距也如弹弓不用角则弧短而不中参矣欲宛而无负言引之而无负之病则善也下二句又申此意引之如环释之无失亦如环环虽有深浅而如环则一　又案自下柎之弓至此皆韵语也弓与兴防发与閷韵强防防为韵环为韵以韵读之亦可以寻其条理焉
　　材羙工巧为之时谓之参均角不胜干干不胜筋谓之参均量其力有三均均者三谓之九和【胜陆音升案注当如字有三依注作又参注故书胜或作称】
　　正义郑氏康成曰有三读为又参量其力又参均者谓若干胜一石加角而胜二石被筋而胜三石引之中三尺假令弓力胜三石引之中三尺弛其以绳缓擐之每加物一石则张一尺【贾疏谓不张之别以一条绳系两箫乃加物一石张一尺二石张二尺三石张三尺则与前干角筋三者力各一石同也】不胜无负也存疑贾氏公彦曰弓未成时干未有角称之胜一石又安角胜二石更被筋胜三石引之中三尺者据干筋角三者具总称物三石得三尺若据初空干时称物一石亦三尺更加角称物二石亦三尺又被筋称物三石亦三尺
　　案材羙为之时已明着于上记工之巧则尽去所陈诸病而曲得所利是也胜当读去声言角不可强于干干不可强于筋也惟其如是故量其力亦三均三均注以角干筋之力言得之疏谓以次而加则非也斲目不舒则摩其筋施胶不均则摩其角三材同时而合角在干内筋附干外而胶以黏之丝以约之定法也惟干胜一石可试而知安得有加角而胜二石加筋而胜三石之法哉惟所谓以绳擐之而递加三石者则于其已成而验之如此耳
　　九和之弓角与干权筋三侔胶三锊丝三邸漆三斞上工以有余下工以不足【锊音劣又色劣反斞羊主反】
　　正义郑氏康成曰权平也侔犹等也角干既平筋三而又与角干等也锊锾也【贾疏冶氏亦言锊锊与锾一也尚书其罚百锾锾重六两大半两】邸斞轻重未闻　郑氏锷曰角与干权言其力之相等也　易氏祓曰九和之弓以角干筋为主故角与干权筋三侔即所谓角不胜干干不胜筋之意
　　案工拙则弓既不精而物料反多费故不足以不能恰适也
　　为天子之弓合九而成规为诸侯之弓合七而成规大夫之弓合五而成规士之弓合三而成规
　　正义郑氏康成曰材良则句少也【贾疏据王弧及唐大已上而言】贾氏公彦曰此据角弓形不张而言
　　弓长六尺有六寸谓之上制上士服之弓长六尺有三寸谓之中制中士服之弓长六尺谓之下制下士服之正义郑氏康成曰人各以其形貌大小服此弓　赵氏溥曰上士中士下士乃泛言人之长短　郎氏兆玉曰天子诸侯大夫士之弓分为四等以弓之羙恶而别上士中士下士之弓分为三等以弓之长短而言
　　凡为弓各因其君之躬志虑血气
　　正义郑氏康成曰又随其人之性情　王氏昭禹曰射之道其中在巧存乎志虑其至在力存乎血气躬者血气志虑之所寓焉者也人之躬有长短志虑有缓急血气有强弱故为弓者必因之也
　　案下文丰肉而短骨直以立躬与血气之异也寛缓以荼忿埶以奔志虑之异也
　　丰肉而短寛缓以荼若是者为之危弓危弓为之安矢骨直以立忿埶以奔若是者为之安弓安弓为之危矢【荼依注音舒】
　　正义郑氏康成曰言损赢济不足危奔犹疾也骨直谓强毅荼古文舒假借字　贾氏公彦曰危弓则夹庾弱者安弓谓王弧之类强者危矢据恒矢安矢据杀矢丰肉寛缓是不足则危弓济之危弓为赢则以安矢损之骨直忿埶是赢则安弓损之安弓是不足则以危矢济之
　　其人安其弓安其矢安则莫能以速中且不深其人危其弓危其矢危则莫能以愿中【中张仲反愿音愿一音元注故书速或作数郑司农云字从速】
　　正义郑氏康成曰速疾也三舒不能疾而中言矢行短也中又不能深愿慤也三疾不能慤而中言矢行长也长谓过去　贾氏公彦曰上文言以安危损益此三安三危而无损益故不可也
　　徃体多来体寡谓之夹臾之属利射侯与弋【夹古洽反臾音庾射食亦反注故书与作其杜子春云当为与】
　　正义郑氏康成曰射逺者用埶【贾疏谓审曲面埶夹庾反张多随曲埶向外】夹庾之弓合五而成规侯非必逺顾埶弓者材必薄薄则弱弱则矢不深【贾疏弱则射逺不能深即近亦不深故射近侯用之】中侯不落【贾疏谓弓射逺以其材弱纵射逺亦不深故矢中矦但不落也】大夫士射侯矢落不获【贾疏大射仪司射命曰中离维纲触梱复君则释获众则否是大夫士矢至矦不着而落则不释获】弋缴射也　贾氏公彦曰司弓矢职夹弓庾弓以授射豻侯鸟兽者　陈氏祥道曰徃来云者据张弛而言之也弛之则弓体徃张之则弓体来
　　徃体寡来体多谓之王弓之属利射革与质
　　正义郑氏康成曰射深者用直此又直焉于射坚宜也王弓合九而成规弧弓亦然革谓干盾质木椹天子射侯亦用此弓【贾疏记不言此者举射革与质有上文弱弓射近可参故可知也】大射仪曰中离维纲触梱复君则释获其余则否【贾疏中谓中侯离犹过也丽也维与纲皆所以持侯彼注云触者谓中他物而触侯也复反也梱复谓矢至侯不着而还复】　贾氏公彦曰司弓矢职王弓弧弓以授射甲革椹质者　赵氏溥曰天子将祭先射于泽而后射于射宫在泽立椹木以为质射于宫则不用椹质故司弓矢职泽共射椹质之弓矢而射人职王大射则以貍步张三侯
　　案来体谓被时之度也被之度有定而以多寡言者以徃体之多而见为寡也以往体之寡而见为多也射逺者用埶故徃体多射深者用直故徃体寡
　　徃体来体若一谓之唐弓之属利射深
　　正义郑氏康成曰射深用直唐弓合七而成规大弓亦然【贾疏唐大合七成规言射深用直则王弧合九成规者亦射深用直可知】春秋传曰盗窃宝玉大弓【贾疏春秋定八年经文】　贾氏公彦曰司弓矢职唐弓大弓以授学射者使者劳者此不言者各举一邉而言兼有彼事可知
　　通论陈氏祥道曰司弓矢主颁之故各言所授之人弓人主为之故言其所用之利
　　大和无灂其次筋角皆有灂而深其次有灂而疏其次角无灂【灂子肖反有灂而疏之上石经有角字】
　　正义郑氏康成曰大和尤良者也深谓灂在中央两邉无也角无灂谓隈里　贾氏公彦曰大和谓九和之弓六材俱善故无漆灂也其次筋在背角在隈皆有灂但深在中央两邉无也其次两邉亦有但疏之不皆有其次角无灂谓隈里无灂箫头及背有之存疑陈氏祥道曰以文意推之当言大和无灂其次角无灂其次有灂而疏其次筋角皆有灂而深恐先儒传之失叙
　　合灂若背手文【背补内反】
</div>
    <div class="pagination">
<a href="钦定周官义疏_page94.html">上一页</a><span>...</span><a href="钦定周官义疏_page90.html">90</a><a href="钦定周官义疏_page91.html">91</a><a href="钦定周官义疏_page92.html">92</a><a href="钦定周官义疏_page93.html">93</a><a href="钦定周官义疏_page94.html">94</a><span class="current-page">95</span><a href="钦定周官义疏_page96.html">96</a><a href="钦定周官义疏_page97.html">97</a><a href="钦定周官义疏_page98.html">98</a><a href="钦定周官义疏_page99.html">99</a><a href="钦定周官义疏_page100.html">100</a><span>...</span><a href="钦定周官义疏_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
