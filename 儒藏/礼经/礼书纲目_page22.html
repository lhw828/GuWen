<!DOCTYPE html>
<html>
<head>
    <meta charset="UTF-8">
    <title>礼书纲目 - 第 22 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书纲目 - 第 22 页/共 57 页</h1>
    <div class="content">　　右天子射仪　敦弓既坚四鍭既钧舍矢既均序賔以贤敦弓既句既挟四鍭四鍭如树序賔以不侮【大雅行苇详见嘉事杂记篇】
　　诸侯之射也必先行燕礼卿大夫士之射也必先行乡饮酒之礼【详见射义】　君与射则为下射袒朱襦乐作而后就物小臣以巾授矢稍属不以乐志既发则小臣受弓以授弓人上射退于物一笴既发则答君而俟若饮君燕则夹爵君在大夫射则肉袒【详见燕礼】　君使士射不能则辞以疾言曰某有负薪之忧【射者所以观德唯有疾可以辞也使士射谓以备耦也忧或为疾　曲礼】
　　右诸侯以下射仪【大射乡射有正篇侯中乐节等已见总要章】　宾之初筵左右秩秩笾豆有楚殽核维旅酒既和旨饮酒孔偕钟鼓既设举醻逸逸大侯既抗弓矢斯张射夫既同献尔发功发彼有的以祈尔爵【赋也初筵初即席也左右筵之左右也秩秩有序也楚列貌殽豆实也核笾实也旅陈也和旨谓美也孔甚也偕齐一也设宿设而又迁于下也大射乐人宿县厥明将射乃迁乐于下以避射位是也举醻举所奠之醻爵也逸逸徃来有序也大侯君侯也天子熊侯白质诸侯麋侯赤质大夫布侯画以虎豹士布侯画以鹿豕天子侯身一丈其中三分居一白质画熊其外则丹地画以云气抗张也凡射张侯而不系左下纲中掩束之至将射则司马命张侯弟子脱束遂系左下纲也大侯张而弓矢亦张节也射夫既同比其耦也射礼选羣臣为三耦三耦之外其余各自取匹谓之众耦献犹奏也发发矢也的质也祈求也爵射不中者饮丰上之觯也　卫武公饮酒悔过而作此诗此章言因射而饮者初筵礼仪之盛酒既调美而饮者齐一至于设钟鼔举醻爵抗大侯张弓矢而众耦拾发各心竞云我以此求爵汝也　小雅賔之初筵】　范献子来聘公享之展庄叔执币【公将以酬賔】射者三耦【二人为耦】公臣不足取于家臣家臣展瑕展玉父为一耦公臣公巫召伯仲顔庄叔爲一耦鄫鼓父党叔为一耦【言公室卑防公臣不能备于三耦　防二十九年左氏传】
　　司弓矢王弓弧弓以授射甲革椹质者【往礼寡来体多曰王弧甲革革甲也春秋传曰蹲甲而射之质正也树椹以为射正射甲与椹试弓习武也】泽共射椹质之弓矢【郑司农云泽泽宫也所以习射选士之处也射义曰天子将祭必先习射于泽泽者所以择士也已射于泽而后射于射宫射中者得与于祭　夏官】　圉师射则充椹质【杜子春读椹为齐人言鉄椹之椹椹质所射者习射处　同上】　礼射不主皮主皮之射胜者又射不胜者降【礼射谓以礼乐也大射賔射燕射是矣不主皮者贵其容体比于礼其节比于乐不待中为隽也言不胜者降则不复升射也主皮者无侯张兽皮而射之主于获也尚书传曰战闘不可不习故于搜狩以闲之也闲之者贯之也贯之者习之也凡祭取余获陈于泽然后卿大夫相与射也中者虽不中也取不中者虽中也不取何以然所以贵揖譲之取也而贱勇力之取向之取也于囿中勇力之取也今之取也于泽宫揖譲之取也泽习礼之处非所以行礼其射又主中此主皮之射与天子大射张皮侯賔射张五采之侯燕射张兽侯　乡射记】
　　右武射　战鬭不可不习故于獀狩闲之也闲之者贯之也贯之也者习之也已祭取余获陈于泽【泽射宫也】然后卿大夫相与射命中者虽不中取也命不中者虽中不取何以也所以贵揖譲之取而贱勇力之取也向之取于国中勇力之取也今之取于泽揖譲之取也【尚书大传】　散军而郊射左射貍首右射驺虞而贯革之射息也【郊射为射宫于郊也左东学右西学也貍首驺虞所以歌为节也贯革射穿甲革也　乐记】
　　射义　　　　嘉礼十七
　　古者诸侯之射也必先行燕礼卿大夫士之射也必先行乡饮酒之礼故燕礼者所以明君臣之义也乡饮酒之礼者所以明长防之序也【言别尊卑老穉而后射以观徳行也】故射者进退周旋必中礼内志正外体直然后持弓失审固持弓矢审固然后可以言中此可以观德行矣【内正外直习于礼乐有徳行者也正鹄之名出于此也】其节天子以驺虞为节诸侯以貍首为节卿大夫以采苹为节士以采蘩为节驺虞者乐官备也貍首者乐防时也采苹者乐循法也采蘩者乐不失职也是故天子以备官为节诸侯以时防天子为节卿大夫以循法为节士以不失职为节故明乎其节之志以不失其事则功成而徳行立徳行立则无暴乱之祸矣功成则国安故曰射者所以观盛徳也【驺虞采苹采蘩今诗篇名貍首逸下云曾孙侯氏是也乐官备者谓驺虞曰壹发五豝喻得贤者多也于嗟乎驺虞叹仁人也乐防时者谓貍首曰小大莫处御于君所乐循法者谓采苹曰于以采苹南涧之濵循涧以采苹喻循法度以成君事也乐不失职者谓采蘩曰被之童童夙夜在公】是故古者天子以射选诸侯卿大夫士射者男子之事也因而饰之以礼乐也故事之尽礼乐而可数为以立德行者莫若射故圣王务焉【选士者先德行乃后决之于射男子生而有射事学礼乐以饰之】是故古者天子之制诸侯嵗献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有譲数有庆而益地数有譲而削地故曰射者射为诸侯也【嵗献献国事之书及计偕物也三嵗而贡士旧説云大国三人次国二人小国一人】是以诸侯君臣尽志于射以习礼乐夫君臣习礼乐而以流亡者未之有也【流犹放也书曰流共工于幽州】故诗曰曽孙侯氏四正具举大夫君子凡以庶士小大莫处御于君所以燕以射则燕则誉言君臣相与尽志于射以习礼乐则安则誉也是以天子制之而诸侯务焉此天子之所以养诸侯而兵不用诸侯自为正之具也【此曾孙之诗诸侯之射节也四正正爵四行也四行者献宾献公献卿献大夫乃后乐作而射也莫处无安居其官次者也御犹侍也以燕以射先行燕礼乃射也则燕则誉言国安则有名誉誉或为与　射义】　射之为言者绎也或曰舍也绎者各绎已之志也故心平体正持弓矢审固持弓矢审固则射中矣故曰为人父者以为父鹄为人子者以为子鹄为人君者以为君鹄为人臣者以为臣鹄故射者各射已之鹄故天子之大射谓之射侯射侯者射为诸侯也射中则得为诸侯射不中则不得为诸侯【大射将祭择士之射也以为某鹄者将射还视侯中之时意曰此鹄乃为某之鹄吾中之则成人不中之则不成人也得为诸侯谓有庆也不得为诸侯谓有譲也】天子将祭必先习射于泽泽者所以择士也已射于泽而后射于射宫射中者得与于祭不中者不得与于祭不得与于祭者有譲削以地得与于祭者有庆益以地进爵绌地是也【泽宫名士谓诸侯朝者诸臣及所贡士也皆先令习射于泽己乃射于射宫课中否也诸侯有庆者先进爵有譲者先削地】故男子生桑弧蓬矢六以射天地四方天地四方者男子之所有事也故必先有志于其所有事然后敢用谷也饭食之谓也【男子生则设弧于门左三日负之又为之射乃□食子也】射者仁之道也射求正诸巳已正而后发发而不中则不怨胜巳者反求诸已而已矣【诸犹于也】孔子曰君子无所争必也射乎揖譲而升下而饮其争也君子【必也射乎言君子至于射则有争也下降也亦揖譲而升降胜者决遂执张弓不胜者袭説决拾却左手右加弛弓于其上而升饮君子耻之是以射则争中】孔子曰射者何以射何以听循声而发发而不失正鹄者其唯贤者乎若夫不肖之人则彼将安能以中【何以言其难也声谓乐节也画布曰正栖皮曰鹄正之言正也鹄之言梏也梏直也言人正直乃能中也发或为射　郊特牲篇孔子曰射之以乐也何以听何以射注多其射容与乐节相应也】诗云发彼有的以祈尔爵祈求也求中以辞爵也酒者所以养老也所以养病也求中以辞爵者辞养也【发犹射也的谓所射之识也言射的必欲中之者以求不饮女爵也辞养譲见飬也尔或为有　同上】　子曰射不主皮为力不同科古之道也【射不主皮乡射礼文为力不同科孔子觧礼之意如此也皮革也布侯而栖革于其中以为的所谓鹄也科等也古者射以观徳但主于中而不主于贯革盖以人之力有强弱不同等也记曰武王克商散军郊射而贯革之射息正谓此也周衰礼废列国兵争复尚贯革故孔子叹之　论语】　子曰射有似乎君子失诸正鹄反求诸其身【反求于其身不以怨人画布曰正栖皮曰鹄　中庸】　孔子曰士使之射不能则辞以疾县弧之义也【男子生而设弧于门左示有射道而未能也女子设帨郊特牲】　　天子所以亲射何助阳气逹万物也春气防弱恐物有窒塞不能自达者夫射自内发外贯坚入刚象物之生故以射达之也含文嘉曰天子射熊诸侯射麋大夫射虎豹士射鹿豕天子所以射熊何示服猛巧佞也熊为兽猛巧者非但当服猛也示当服天下巧佞之臣也诸侯射麋者示达迷惑人也麋之言迷也大夫射虎豹者示服猛也士射鹿豕者示除害也各取德所能服也大夫士两射者人臣示为君亲视事身劳苦也侯者以布为之何用人事之始也本正则末正矣所以名为侯何明诸侯有不朝者则射之所以不射正身何君子重同类不忍射之故画兽而射之射正何为乎曰射义非一也夫射者执弓坚固心平体正然后中也二人争胜乐以徳养也胜负俱降以崇礼譲可以选士故射选士大夫胜者发近而制远也其兵短而害长也故可以戒难也所以必因射助阳选士者所以扶助防弱而抑其强和调隂阳戒不虞也因射习礼乐射于堂上何示从上制下也天子射百二十歩诸侯九十歩大夫七十歩士五十歩明尊者所服逺卑者所服近也【白虎通】








　　礼书纲目卷十一
　　钦定四库全书
　　礼书纲目卷十二　　　　　　婺源江永撰
　　投壶　　　　嘉礼十八
　　补经【郑目録云名曰投壶者以其记主人与客燕饮讲论才艺之礼此于别録属吉礼亦实曲礼之正篇　疏曰投壶与射为类此于五礼宜属嘉礼也或云宜属宾礼】
　　投壶之礼主人奉矢司射奉中使人执壶【矢所以投者也中士则鹿中也射人奉之者投壶射之类也其奉之西阶上北面】主人请曰某有枉矢哨壶请以乐宾宾曰子有旨酒嘉肴某既赐矣又重以乐敢辞【燕饮酒既脱屦升坐主人乃请投壶也否则或射所谓燕射也枉哨不正貌为谦辞　大戴礼投壶篇曰请乐賔无以字又无某既赐矣哨皆作峭】主人曰枉矢哨壶不足辞也敢固以请宾曰某既赐矣又重以乐敢固辞【固之言如故也言如故辞者重辞也　大戴无上固字某既赐矣作某赐旨酒嘉肴】主人曰枉矢哨壶不足辞也敢固以请宾曰某固辞不得命敢不敬从【不得命不以命见许　大戴作宾对曰】宾再拜受主人般还曰辟【賔再拜受拜受矢也主人既辟进授矢两楹之间也　大戴辟皆作避】主人阼阶上拜送宾般还曰辟【拜送送矢也辟亦于其阶上】
　　右请投　记筹室中五扶堂上七扶庭中九扶【筹矢也铺四指曰扶一指案寸春秋传曰肤寸而合投壶者或于室或于堂或于庭其礼防随晏早之宜无常处　大戴云筹八分堂上七扶堂中五扶庭下九扶】　壶颈脩七寸腹脩五寸口径二寸半容斗五升壶中实小豆焉为其矢之跃而出也壶去席二矢半【脩长也腹容斗五升三分益一则为二斗得圜囷之象积三百二十四寸也以腹脩五寸约之所得求其圜周二尺七寸有竒是为腹径九寸有余也实以小豆取其滑且坚　大戴云壶脰脩七寸口径二寸半壶高一尺三寸受豆五升壶腹修五寸又实作置无焉字之字出作去】矢以柘若棘毋去其皮【取其坚且重也旧説云矢大七分或言去其皮节　大戴毋作无皮下有大七分字】
　　已拜受矢进即两楹间退反位揖賔就筵【主人既拜送矢又自受矢进即两楹间者言将有事于此也退乃揖宾即席欲与偕进明为偶也宾席主人席皆南乡闲相去如射物】
　　右就筵
　　司射进度壶间以二矢半反位设中东面执八算兴【度壶度其所设之处也壶去坐二矢半则堂上去賔席主人席邪行各七尺也反位西阶上位也设中东面既设中亦实八算于中横委其余于中西执算而立以请賔俟投　大戴无间以二矢半五字又无东面及兴字】右设壶中　记算多少视其坐【算用当视坐投壶者之众寡为数也投壶者人四矢亦人四算大戴算上有既算字】　算长尺二寸【其节三扶可也或曰算长尺有握握素也】
　　请宾曰顺投为入比投不释胜饮不胜者正爵既行请为胜者立马一马从二马三马既立请庆多马请主人亦如之【请犹告也顺投矢本入也比投不拾也胜饮不胜言以能养不能也正爵所以正礼之爵也或以罚或以庆马胜算也谓之马者若云技艺如此任为将帅乘马也射投壶皆所以习武因为乐　大戴请下有于字曰下有奏投壶之令曰字释下有算字不胜下无者字立马下无一马从二马字庆上无请字】右请宾及主人　记鲁令弟子辞曰毋幠毋敖毋偝立毋逾言偝立逾言有常爵薛令弟子辞曰毋怃毋敖毋偝立毋逾言若是者浮【弟子宾党主党年穉者也为其立堂下相防慢司射戒令之记鲁薛者礼衰乖异不知孰是也怃敖慢也偝立不正乡前也逾言逺谈语也常爵常所以罚人之爵也浮亦谓罚也晏子春秋曰酌者奉觞而进曰君令浮晏子时以罚梁丘据浮或作匏或作符逾或作遥　大戴鲁命弟子辞曰无荒无慠无倨立无逾言若是者有常爵无薛令弟子以下】
　　命者曰请奏貍首间若一大师曰诺【鼔瑟者也貍首诗篇名也今逸射义所云诗曰曾孙侯氏是也间若一者投壶当以为志取节焉　按大戴礼曾孙侯氏今曰泰射于一张侯参之曰今日泰射四正具举大夫君子凡以庶士小大莫处御于君所以燕以射则燕则誉质参既设执旌既戴大侯既亢中获既置弓既平张四侯且良决拾有常既顺乃譲乃揖乃譲乃跻其堂乃节其行既志乃张射夫命射射者之声御车之旌既获卒莫疑此即貍首诗然其文亦颇有缺误】
　　右命奏乐　记鼔○□○○□□○□○○□半○□○□○○○□□○□○鲁鼓○□○○○□□○□○○□□○□○○□□○半○□○○○□□○薛鼔【此鲁薛击鼔之节也圜者击鼙方者击鼔古者举事鼓各有节闻其节则知其事矣】取半以下为投壶礼尽用之为射礼【投壶之鼔半射节者投壶射之细也射谓燕射】鲁鼓○□○○□□○○半○□○○□○○○○□○□○薛鼓○□○○○○□○□○□○○○□○□○○□○半○□○□○○○○□○【此二者记两家之异故兼列之】
　　左右告矢具请拾投有入者则司射坐而释一算焉宾党于右主党于左【拾更也告矢具请更投者司射也司射东面立释算则坐以南为右北为左也巳投者各反其位】
　　右投　记司射庭长及冠士立者皆属宾党乐人及使者童子皆属主党【庭长司正也使者主人所使荐羞者乐人国子能为乐者此皆与于投壶　大戴司射上有堂下司正字使者在童子之下】　降揖其阼阶及乐事皆与射同节【大戴礼】　侍投则拥矢【不敢释于地也投投壶也投壶坐　少仪】
　　卒投司射执算曰左右卒投请数二算为纯一纯以取一算为竒遂以竒算告曰某贤于某若干纯竒则曰竒钧则曰左右钧【卒巳也宾主之党毕巳投司射又请数其所释左右算如数射算一纯以取实于左手十纯则缩而委之毎委异之有余则横诸纯下一算为竒竒则缩诸纯下兼敛左算实于左手一纯以委十则异之其他如右获毕则司射执竒算以告于宾与主人也若告云某贤于某者未斥主党胜与宾党胜与以胜为贤尚技艺也钧犹等也等则左右手各执一算以告　大戴执下有余字遂以竒算告作有胜则司射以其算告某下皆有党字】
　　右数算
　　命酌曰请行酌者曰诺【司射又请于宾与主人以行正爵酌者胜党之弟子　大戴无命酌至行六字别云举手曰请诸胜者之弟子为不胜者酌】当饮者皆跪奉觞曰赐灌胜者跪曰敬养【酌者升酌奠于丰上不胜者坐取乃退而跪饮之灌犹饮也言赐灌者服而为尊敬辞也周礼曰以灌宾客赐灌敬养各与其偶于西阶上如饮射爵　大戴当上有以酌皆请举酒六字觞作觚】
　　右饮不胜者　记胜则洗而以请【洗爵请行觞不敢直饮之】客亦如之【客射若投壶不胜主人亦洗而请之】不角【角谓觥罚爵也于尊长与客如献酬之爵少仪】
　　正爵既行请立马马各直其算一马从二马以庆庆礼曰三马既备请庆多马宾主人皆曰诺【饮不胜者毕司射又请为胜者立马当其所释算之前三立马者投壶如射亦三而止也三者一党不必三胜其一胜者并其马于再胜者以庆之明一胜不得庆也饮庆爵者偶亲酌不使弟子无丰　大戴正上有司正曰字请下有为胜者字备作立】正爵既行请彻马【投壶礼毕可以去其胜算也既彻马无算爵乃行　大戴此下有周则复始字】
　　右三投庆多马【春秋传有诸侯投壶事附见于下】　记不擢马【擢去也谓彻也巳彻马嫌胜故薄之　少仪】　晋侯以齐侯宴中行穆子相【穆子荀呉】投壶晋侯先穆子曰有酒如淮有肉如坻【淮水名坻山名】寡君中此为诸侯师中之齐侯举矢曰有酒如渑有肉如陵【渑水出齐国临淄县北入时水陵大阜也】寡人中此与君代兴【代更也】亦中之伯瑕谓穆子【伯瑕士文伯】曰子失辞吾固师诸侯矣壶何为焉其以中儁也【言投壶中不足为儁异】齐侯弱吾君归弗来矣【欲与晋君代兴是弱之】公孙傁趋进曰日旰君勤可以出矣以齐侯出【傁齐大夫传言晋之衰　昭十二年左氏传】
　　嘉事杂记
　　补
　　乡大夫三年则大比考其徳行道艺而兴贤者能者乡老及乡大夫帅其吏与其众寡以礼礼賔之【注见乡饮酒】大司徒施十有二教二曰以阳礼教譲则民不争【阳礼谓乡射饮酒之礼也　地官】　小司徒掌建邦之教灋与其饮食之禁令【同上】　党正国索鬼神而祭祀则以礼属民而饮酒于序以正齿位壹命齿于乡里再命齿于父族三命而不齿【国索鬼神而祭祀谓嵗十二月大蜡之时建亥之月也正齿位者乡饮酒义所谓六十者坐五十者立侍六十者三豆七十者四豆八十者五豆九十者六豆是也必正之者为民三时务农将阙于礼至此农隙而教之尊长养老见孝弟之道也党正饮酒礼亡以此事属于乡饮酒之义微失少矣凡射饮酒此乡民虽为乡大夫必来观礼乡饮酒乡射记大夫乐作不入士既旅不入是也齿于乡里者以年与众賔相次也齿于父族者父族有为賔者以年与之相次异姓虽有老者居于其上不齿者席于尊东所谓遵】凡其党之饮酒教其礼事掌其戒禁【其党之民　同上　又族师春秋祭酺注云族长无饮酒之礼因祭酺而与其民以长防相献酬焉】　乡饮酒之礼六十者坐五十者立侍以听政役六十者三豆七十者四豆八十者五豆九十者六豆【此説乡饮酒谓党正国索鬼神而祭祀则以礼属民而饮酒于序以正齿位之礼也　详见乡饮酒义】　孟冬天子乃祈来年于天宗大割祠于公社及门闾腊先祖五祀【此周礼所谓蜡祭也】劳农以休息之【党正属民饮酒正齿位是也　月令】　司徒命乡简不帅教者以告耆老皆朝于庠元日习射上功习乡尚齿大司徒帅国之俊士与执事焉【将习礼以化之使之观焉朝犹防也此庠谓乡学也乡谓饮酒也乡礼春秋射国蜡而饮酒养老王制】　乡师正歳稽其乡噐州共賔噐乡共吉凶礼乐之器【賔噐者尊俎笙瑟之属州长主集为之为乡大夫或时賔贤能于此州也礼乐之噐若州党賔射之噐者地官】　酒正以式灋授酒材【式法作酒之灋式郑司农云授酒人以其材】凡
　　为公酒者亦如之【谓乡射饮酒以公事作酒者亦以式法及酒材授之使自酿之　天官】卿大夫士之射也必先行乡饮酒之礼【射义】
　　右乡饮【正篇外凡乡饮酒礼在此】　子贡观于蜡孔子曰赐也乐乎对曰一国之人皆若狂赐未知其乐也【蜡也者索也歳十二月合聚万物而索飨之祭也国索鬼神而祭祀则党正以礼属民而饮酒于序以正齿位于是时民无不醉者如狂矣曰未知其乐怪之】子曰百日之蜡一日之泽非尔所知也【蜡之祭主先啬也大饮烝劳农以休息之言民皆勤穑有百日之劳喻乆也今一日使之饮酒燕乐是君之恩泽非女所知言其义大】张而不弛文武弗能也弛而不张文武弗为也一张一弛文武之道也【张弛以弓弩喻人也弓弩乆张之则絶其力乆弛之则失其体　杂记】　乡人饮酒杖者出斯出矣【杖者老人也六十杖于乡未出不敢先既出不敢后此记孔子居乡之事乡党】
　　孟夏天子饮酎用礼乐【酌之言醇也谓重酿之酒也春酒至此始成与羣臣以礼乐饮之于朝正尊卑也孟冬云大饮烝此言用礼乐互其文　月令】　孟冬大饮烝【十月农事毕天子诸侯与其羣臣饮酒于大学以正齿位谓之大饮别之于他其礼亡今天子以燕礼郡国以乡饮酒礼代之烝谓有牲体为俎也党正职曰国索鬼神而祭祀则以礼属民而饮酒于序以正齿位亦谓此时也诗云十月涤朋酒斯飨曰杀羔羊跻彼公堂称彼兕觵受福无疆是颂大饮之诗　同上】
　　右饮酎大饮
　　大宗伯以嘉礼亲万民以饮食之礼亲宗族兄弟【亲者使之相亲人君有食宗族饮酒之礼所以亲之也文王世子曰族食世降一等大传曰系之以姓而弗别缀之以食而弗殊百世而婚姻不通者周道然也　春官】　系之以姓而弗别缀之以食而弗殊【姓正姓也始祖为正姓髙祖为庶姓系之弗别谓若今宗室属籍也周礼小史掌定系世辨昭穆　大传】　燕以食好时宴不滛【一时之间必有宴礼不至于滛湎　国语周语】燕毛所以序齿也【燕毛既祭而燕也燕以发色为坐祭时尊贤也至燕亲亲也齿亦年也中庸】　亲戚宴飨则有殽烝【殽烝升体解节折之俎谓之折俎也　国语周语】膳夫王燕饮酒则为献主【注见飨食燕记】　季冬命乐师大合吹而罢【嵗将终与族人大饮作乐于大寝以缀恩也言罢者此用礼乐于族人最盛后年若时乃复然也凡用乐必有礼用礼则有不用乐者王居明堂礼季冬命国为酒以合三族君子説小人乐　月令】公与族燕则异姓为賔【同宗无相賔客之道】膳宰为主人【君尊不献酒】公与父兄齿【亲亲也】族食世降一等【亲者稠疏者稀文王世子】右燕食宗族　公与族燕则以齿而孝弟之道逹矣【以至尊不自异于亲之列】其族食世降一等亲亲之杀也【杀差也　文王世子】　因其酒肉聚其宗族以教民睦也【言祭有酒肉羣昭羣穆皆至而献酬之咸有荐俎　坊记】　宗室有事族人皆侍终日大宗巳侍于賔奠然后燕私【谓卿大夫以下宗室大宗子之家也礼志云别子为祖继别为大宗继祢为小宗賔僚友助祭也】燕私者何也祭已而与族人饮不醉而出是不亲也醉而不出是渫宗也【出犹去也】出而不止是不忠也【忠厚】亲而甚敬忠而不倦若是则兄弟之道备备者成也成者成于宗室也故曰饮而醉者宗室之意也徳将无醉族人之志也是故祀礼有让徳族有复义之至也【复反也尚书大传】　敦彼行苇牛羊勿践履方苞方体维叶泥泥戚戚兄弟莫逺具尔或肆之筵或授之几【兴也敦聚貌□萌之时也行道也勿戒止之辞也苞甲而未拆也体成形也泥泥柔泽貌戚戚亲也莫犹无也具俱也尔与迩同肆陈也　疑此祭毕而燕父兄耆老之诗故言敦彼行苇而牛羊勿践履则方苞方体而叶泥泥矣戚戚兄弟而莫逺具尔则或肆之筵而或授之几矣此方言其开燕设席之初而慇懃笃厚之意蔼然已见于言语之外矣读者详之】肆筵设席授几有缉御或献或酢洗爵奠斝醓醢以荐或燔或炙嘉殽脾臄或歌或咢【赋也设席重席也缉续御侍也有相续代而侍者言不乏使也进酒于客曰献客答之曰酢主人又洗爵醻客客受而奠之不举也斝爵也夏曰醆殷曰斝周曰爵醓醢之多汁者也燔用肉炙用肝臄口上肉也歌者比于琴瑟也徒击鼓曰咢　言侍御献醻饮食歌乐之盛也】敦弓既坚四鍭既钧舎矢既均序賔以贤敦弓既句既挟四鍭四鍭如树序賔以不侮【赋也敦雕通画也天子雕弓坚犹劲也鍭金鍭翦羽矢也钧参亭也谓参分之一在前二在后三订之而平者前有铁重也舎释也谓发矢也均皆中也贤射多中也投壶曰某贤于某若干纯竒则曰竒均则曰左右均是也句彀通谓引满也射礼搢三挟一既挟四鍭则徧释矣如树如手就树之言贯革而坚正也不侮敬也令弟子辞所谓无幠无敖无偝立无逾言者也或曰不以中病不中者也射以中多为隽以不侮为徳　言既燕而射以为乐也】曾孙维主酒醴维醹酌以大斗以祈黄耉黄耉台背以引以翼夀考维祺以介景福【赋也曾孙主祭者之称今祭毕而燕故因而称之也醹厚也大斗柄长三尺祈求也黄耉老人之称以祈黄耉犹曰以介眉夀云耳古器物欵识云用蕲万夀用蕲眉夀永命多福用蕲眉夀万年无疆皆此类也台鲐也大老则背有鲐文引导翼辅祺吉也　此颂祷之辞欲其饮此酒而得老夀又相引翼辅以享夀祺介景福也　大雅行苇】　鼓钟送尸神保聿归诸宰君妇废彻不迟诸父兄弟备言燕私【祭毕既归賔客之俎同姓则留与之燕以尽私恩所以尊賔客亲骨肉也】乐具入奏以绥后禄尔殽既将莫怨具庆既醉既饱小大稽首神嗜饮食使君夀考孔惠孔时维其尽之子子孙孙勿替引之【凡庙之制前庙以奉神后寝以藏衣冠祭于庙而燕于寝故于此将燕而祭时之乐皆入奏于寝也且于祭既受禄矣故以燕为将受后禄而绥之也尔殽既进与燕之人无有怨者而皆欢庆醉饱稽首而言曰向者之祭神既嗜君之饮食矣是以使君夀考也又言君之祭祀甚顺甚时无所不尽子子孙孙当不废而引长之也　小雅楚茨】　小雅常棣【此乐兄弟之乐歌】伐木【此燕朋友故旧之乐歌】　頍弁【此燕兄弟亲戚之诗】
　　王公立饫则有房烝【王天子公诸侯也礼之立成者为饫房大俎也诗云笾豆大房谓半解其体升之房也】饫以显物【示物备也】歳饫不倦【嵗行饫礼不至于解倦　国语周语】右饫　定王曰夫王公诸侯之有饫也将以讲事成章【讲讲军旅议大事也章章程也】建大徳昭大物也【大徳大功大物戎噐也】故立成礼烝而已【立成不坐也升其备物而已　国语周语】　卫彪徯曰周诗有之曰天之所支不可壊也【周诗饫时所歌支拄也】其所壊亦不可支也昔武王克殷而作此诗也以为饫歌名之曰支以遗后之人使永监焉【监观也】夫礼之立成者为饫【立成立行礼不坐也】昭明大节而已少曲与焉【节体也曲章曲也与类也言饫礼所以教民敬戒昭明大体而已故其诗乐少章曲威仪少比类也】是以为之日惕其欲教民戒也【惕惧也是以日自恐惧欲民知戒慎也】然则夫支之所道者必尽知天地之为也【知天地之为谓所支壊也】不然不足以遗后之人【同上】　公父文伯之母季康子之从祖叔母也祭悼子康子与焉绎不尽饫则退【绎又祭也立曰饫坐曰宴绎毕而饮不尽饫礼而退恐有醉饱之失所以逺嫌也　鲁语】
　　春飨孤子秋食耆老【疏曰皇氏云春是生养之时故飨孤子取长养之义秋是成熟之时故食耆老取老成之义熊氏云春飨孤子亦飨耆老秋食耆老亦食孤子　郊特牲】　酒正凡飨士庶子飨耆老孤子皆共其酒无酌数【要以醉为度　天官】　外饔邦飨耆老孤子则掌其割亨之事飨士庶子亦如之【孤子者死王事者之子也士庶子卫王宫者若今时之飨卫士矣王制曰周人养国老于东胶养庶老于虞庠同上】　槀人若飨耆老孤子士庶子共其食【士庶子卿大夫士之】
　　【子弟宿卫王宫者　地官】　惟飨野人皆酒【饮贱者不备礼　玉藻】
　　右飨食杂事
　　大宗伯以嘉礼亲万民以脤膰之礼亲兄弟之国【脤膰社稷宗庙之肉以赐同姓之国同福禄也兄弟有共先王者鲁定公十四年天王使石尚来归脤　春官】　大行人归脤以交诸侯之福【交或徃或来者也　秋官】
　　右归脤【详见吉礼祭通礼致福章此存其畧】
　　大宗伯以嘉礼亲万民以贺庆之礼亲异姓之国【异姓王昬姻甥舅春官】　大行人贺庆以赞诸侯之喜【赞助也秋官】　小行人若国有福事则令庆贺之【同上】　士于大夫不承贺下大夫于上大夫承贺【承受也士有庆事不聴大夫亲来贺已不敢变动尊也　玉藻】有庆非君赐不贺【唯君赐为荣也　同上】　贺取妻者曰某子使某闻子有客使某羞【谓不在賔客之中使人徃者羞进也言进于客古者谓侯为进其礼葢壶酒束修若犬也不斥主人昏礼不贺　曲礼】
　　右贺庆






　　礼书纲目卷十二
　　钦定四库全书
　　礼书纲目卷十三　　　　　　婺源江永撰
　　士相见礼　　　　宾礼一
　　经【郑目録云士以职位相亲始承挚相见之礼杂记防葬礼曰相见也反哭而退朋友虞祔而退士相见于五礼属宾礼】
　　士相见之礼贽冬用雉夏用腒左头奉之曰某也愿见无由达某子以命命某见【贽所执以至者君子见于所尊敬必执贽以将其厚意也士贽用雉者取其耿介交有时别有伦也雉必用死者为其不可生服也夏用腒备腐臭也左头头阳也无由达言久无因縁以自达也某子今所因縁之姓名也以命者称述主人之意今文头为脰】主人对曰某子命某见吾子有辱请吾子之就家也某将走见【有又也某子命某往见今吾子又自辱来序其意也走犹往也今文无走】宾对曰某不足以辱命请终赐见【命谓请吾子之就家】主人对曰某不敢为仪固请吾子之就家也某将走见【不敢为仪言不敢外貌为威仪忠诚欲往也固如故也今文不为非古文云固以请也】宾对曰某不敢为仪固以请【言如故请终赐见也今文不为非】主人对曰某也固辞不得命将走见闻吾子称贽敢辞贽【不得命者不得见许之命也走犹出也称举也辞其贽为其大崇也古文曰某将走见】宾对曰某不以贽不敢见【见于所尊敬而无贽嫌大简】主人对曰某不足以习礼敢固辞【言不足习礼者不敢当其崇礼来见已】宾对曰某也不依于贽不敢见固以请【言依于贽谦自卑也今文无也】主人对曰某也固辞不得命敢不敬从出迎于门外再拜宾答再拜主人揖入门右宾奉贽入门左主人再拜受宾再拜送贽出【右就右也左就左也受贽于庭既拜受送则出矣不受贽于堂下人君也今文无也】主人请见宾反见退主人送于门外再拜【请见者为宾崇礼来相接以矜庄欢心未交也宾反见则燕矣下云凡燕见于君至凡侍坐于君子博记反见之燕义臣初见于君再拜奠贽而出】
　　右请见【凡宾主相见之仪附载于下】　记闻始见君子者辞曰某固愿闻名于将命者【君子卿大夫若有异德者固如故也将犹奉也即君子之门而云愿以名闻于奉命者谦逺之也重则云固奉命传辞出入】不得阶主【阶上进者言宾之辞不得指斥主人】敌者曰某固愿见【敌当也愿见愿见于将命者谦也】罕见曰闻名【罕希也希相见虽于敌者犹为尊主之辞如于君子】亟见曰朝夕【亟数也于君子则曰某愿朝夕闻名于将命者于敌者则曰某愿朝夕见于将命者】瞽曰闻名【瞽无目也以无目辞不称见　少仪】　同国始相见主人拜其辱【自外来而拜拜见也自内来而拜拜辱也　曲礼】　凡非吊丧非见国君无不答拜者【礼尚往来丧宾不答拜不自宾客也国君见士不答其拜士贱同上】　凡与客入者每门让于客【下宾也敌者迎于大门外聘礼】
　　【曰君近宾于大门内】客至于寝门则主人请入为席【为犹敷也虽君亦然】然后出迎客客固辞【又譲先入】主人肃客而入【肃进也进客谓道之】主人入门而右客入门而左【右就其右左就其左】主人就东阶客就西阶客若降等则就主人之阶【降下也谓大夫于君士于大夫也不敢輙由其阶卑统于尊不敢自专】主人固辞然后客复就西阶【复其正】主人与客让登主人先登客从之拾级聚足【拾当为涉声之误也级等也涉等聚足谓前足蹑一等后足从之并】连步以上【重蹉跌也连步谓足相随不相过也】上于东阶则先右足上于西阶则先左足【近于相乡敬　同上】　席南乡北乡以西方为上东乡西乡以南方为上【布席无常此其顺之也上谓席端也坐在阳则上左坐在隂则上右】若非饮食之客则布席席间函丈【谓讲问之客也函犹容也讲问宜相对容丈足以指画也饮食之客布席于牖前丈或为杖】主人跪正席【虽来讲问犹以客礼待之异于弟子】客跪抚席而辞【抚之者答主人之亲正席】客彻重席主人固辞【彻去也去重席谦也再辞曰固】客践席乃坐【客安主人乃敢安也讲问宜坐】主人不问客不先举【客自外来宜问其安否无恙及所为来故　同上】　始入而辞曰辞矣即席曰可矣【可犹止也谓摈者为宾主之节也始入则告之辞至就席则止其辞　少仪】　泛埽曰埽埽席前曰拚拚席不以鬛执箕膺擖【鬛谓帚也帚恒埽地不防清也膺亲也擖舌也持箕将去粪者以舌自乡　同上】　其未有烛而后至者则以在者告道瞽亦然【为其不见意欲知之也师冕见及阶子曰阶也及席子曰席也皆坐子告之曰某在斯某在斯　同上】　请见不请退【去止不敢自由　同上】
　　主人复见之以其贽曰向者吾子辱使某见请还贽于将命者【复见之者礼尚往来也以其贽谓向时所执来者也向曩也将犹传也传命者谓摈相者】主人对曰某也既得见矣敢辞【让其来答已也】宾对曰某也非敢求见请还贽于将命者【言不敢求见嫌亵主人不敢当也今文无也】主人对曰某也既得见矣敢固辞【固如故也】宾对曰某不敢以闻固以请于将命者【言不敢以闻又益不敢当】主人对曰某也固辞不得命敢不从【许受之也异日则出迎同日则否】宾奉贽入主人再拜受宾再拜送贽出主人送于门外再拜
　　右复见
　　士见于大夫终辞其贽于其入也一拜其辱也宾退送再拜【终辞其贽以将不亲答也凡不答而受其贽唯君于臣耳大夫于士不出迎入一拜正礼也送再拜尊宾】
　　右士见大夫　记大夫士相见虽贵贱不敌主人敬客则先拜客客敬主人则先拜主人【尊贤】士见于大夫大夫拜其辱【曲礼】　士于尊者先拜进面答之拜则走【士往见卿大夫卿大夫出迎答拜亦辟也　玊藻】
　　若尝为臣者则礼辞其贽曰某也辞不得命不敢固辞【礼辞一辞其贽而许也将不答而聴其以贽入有臣道也】宾入奠贽再拜主人答壹拜【奠贽尊卑异不亲授也古文壹为一】宾出使摈者还其贽于门外曰某也使某还贽【还其贽者辟正君也】宾对曰某也既得见矣敢辞【辞君还其贽也今文无也】摈者对曰某也命某某非敢为仪也敢以请【还贽者请使受之】宾对曰某也夫子之贱私不足以践礼敢固辞【家臣称私践行也言某臣也不足以行宾客礼宾客所不答者不受贽】摈者对曰某也使某不敢为仪也固以请【言使某尊君也或言命某传言耳】宾对曰某固辞不得命敢不从再拜受【受其贽而去之】
　　右尝为臣者见　记大夫于其臣虽贱必答拜之【辟正君曲礼】
　　下大夫相见以鴈饰之以布维之以索如执雉【鴈取知时飞翔有行列也饰之以布谓裁缝衣其身也维谓系聮其足】上大夫相见以羔饰之以布四维之结于面左头如麛执之【上大夫卿也羔取其从帅羣而不党也面前也系聮四足交出背上于胸前结之也如麛执之者秋献麛有成如之或曰麛孤之挚也其礼盖谓左执前足右执后足今文头为脰】如士相见之礼【大夫虽贽异其仪犹如士】
　　右大夫相见【本文此下有始见于君若他邦之人及燕见于君三条今并入曲礼臣礼篇】
　　凡言非对也妥而后传言【凡言谓已为君言事也妥安坐也传言犹出言也若君问可对则对不待安坐也古文妥为绥】与君言言使臣与大人言言事君与老者言言使弟子与幼者言言孝弟于父兄与众言言忠信慈祥与居官者言言忠信【博陈燕见言语之仪也言使臣者使臣之礼也大人卿大夫也言事君者臣事君以忠也祥善也居官谓士以下】
　　右言
　　凡与大夫言始视面中视抱卒视面毋改众皆若是【始视面谓观其顔色可传言未也中视抱容其思之且为敬也卒视面察其纳己言否也毋改谓传言见答应之间当正容体以待之毋自变动为嫌解惰不虚心也众谓诸卿大夫同在此者皆若是其视之仪无异也古文毋作无今文众为终】若父则游目毋上于面毋下于带【子于父主孝不主敬所视广也因观安否何如也今文父为甫古文毋为无】若不言立则视足坐则视膝【不言则伺其行起而已】
　　右视【凡宾主饮食之礼本经不具今以他记附于下】　记凡进食之礼左殽右胾食居人之左羮居人之右【皆便食也殽骨体也胾切肉也食饭属也居人左右明其近也殽在俎胾在豆】脍炙处外醯酱处内【殽胾之外内也近醯醤者食之主脍炙皆在豆】葱防处末【防烝葱也处醯酱之左言末者殊加也防在豆】酒浆处右【处羮之右此言若酒若浆耳两有之则左酒右浆此大夫士与宾客燕食之礼其礼食则宜放公食大夫礼云】以脯脩置者左朐右末【亦便食也屈中曰朐曲礼】　　羞濡鱼者进尾【擗之由后鲠肉易离也干鱼进首擗之由前理易析也】冬右腴【阳气在下腴腹下也】夏右鳍【阳气在上鳍脊也】祭膴【膴大脔谓刳鱼腹读如冔　少仪】　客若降等执食兴辞【辞者辞主人之临已食若欲食于堂下然】主人兴辞于客然后客坐【复坐】主人延客祭【延道也祭祭先也君子有事不忘本也客不降等则先祭】祭食祭所先进【主人所先进先祭之所后进后祭之如其次】殽之序徧祭之【谓胾炙防也以其本出于牲体也公食礼鱼腊湇醤不祭也　曲礼】　凡羞有俎者则于俎内祭【俎于人为横不得祭于间也　少仪】　唯水浆不祭若祭为已偞卑【水浆非盛馔也已犹大也祭之为大有所畏廹臣于君则祭之　玉藻】　三饭主人延客食胾然后辩殽【先食胾后食殽殽尊也凡食殽辩于肩食肩则饱也】主人未辩客不虚口【俟主人也虚口谓酳也客自敌以上其酳不待主人饱主人不先饱也】侍食于长者主人亲馈则拜而食【劝长者食耳虽贱不得执食兴辞拜而己示敬也】主人不亲馈则不拜而食【以其礼于已不隆】共食不饱【谦也谓共羮饭之大器也】共饭不泽手【谓汗生不防也泽谓捼莎也礼饭以手泽或为择】毋抟饭【为欲致饱不谦】毋放饭【去手余饭于器中人所秽】毋流歠【大歠嫌欲疾】毋咤食【嫌薄之】毋齧骨【为有声响不敬】毋反鱼肉【为已厯口人所秽】毋投与狗骨【为其贱饮食之物】毋固获【为其不亷也欲专之曰固争取曰获】毋饭饭黍毋以箸毋嚃羮【亦嫌欲疾也嚃为不嚼菜】毋絮羮【为其详于味也絮犹调也】毋刺齿【为其防口也口容止】毋歠醢【亦嫌详于味也歠者为其淡故】客絮羮主人辞不能亨客歠醢主人辞以窭【优宾】濡肉齿决【决犹防也】干肉不齿决【坚宜用手】毋嘬炙【为其贪食甚也嘬谓一举尽脔特牲少牢哜之加于俎】卒食客自前跪彻饭齐以授相者【谦也自从也齐醤属也相者主人賛馔者公食大夫礼宾卒食北面取粱与醤以降也】主人兴辞于客然后客坐【不聴亲彻曲礼】　　侍食于先生异爵者后祭先饭【谦也】客祭主人辞曰不足祭也【祭者盛主人之馔也】客飱主人辞以疏【飱者美主人之食也疏之言麤也】主人自置其酱则客自彻之【敬主人也彻奠于序端　玉藻】　客自彻辞焉则止【主人辞其彻　少仪】　凡侑食不尽食食于人不饱【谦也玉藻】　　孔子食于季氏不辞不食肉而飱【以其待已及馔非礼也　同上】　孔子曰吾食于少施氏而饱少施氏食我以礼【言贵其以礼待己而为之饱也时人倨慢若季氏则不以礼矣少施氏鲁惠公子施父之后】吾祭作而辞曰疏食不足祭也吾飱作而辞曰疏食也不敢以伤吾子【杂记　案家语孔子食于季氏食祭主人不辞不食亦不饮而飱子夏问曰礼也孔子曰非礼也从主人也吾食于少施氏而饱云云主人不以礼客不敢尽礼主人尽礼则客不敢不尽礼也】　有盛馔必变色而作【敬主人之礼非以其馔也　乡党】　凡饮酒为献主者执烛抱燋客作而辞然后以授人【为宵言也主人亲执烛敬宾示不倦也言献主者客君使宰夫也未爇曰燋】执烛不让不辞不歌【以烛继昼礼杀　少仪】
　　凡侍坐于君子君子欠伸问日之早晏以食具告改居则请退可也【君子谓卿大夫及国中贤者也志倦则欠体倦则伸问日晏近于久也具犹辩也改居谓自变动也古文伸作信早作蚤】夜侍坐问夜膳荤请退可也【问夜问其时数也膳荤谓食之荤辛物葱薤之属食之以止卧古文荤作薰】
　　右请退【本文此下有君赐之食一条今入臣礼篇】
　　若先生异爵者请见之则辞辞不得命则曰某无以见辞不得命将走见先见之【先生致仕者也异爵谓卿大夫也辞辞其自降而来走犹出也先见之者出先拜也曲礼曰主人敬宾则先拜宾】
　　右长者请见【本文此下有非以君命使一条今入通礼名器上篇凡执币执玉一条今入曲礼篇】　记士于大夫不敢拜迎而拜送【礼不敌始来拜则士辟也玉藻】
　　士相见义　　　　宾礼二
　　补记
　　自天子至于庶人皆有挚挚者致也所以致其志也天子之挚鬯诸侯玉卿羔大夫鴈士雉鬯也者言德之逺闻也玉也者言一度不易也羔也者言柔而有礼也鴈也者言进退知时也雉也者言死其节也故天子以远德为志诸侯以一度为志卿以有礼为志大夫以进退为志士以死节为志明乎志之义而天下治矣故执斯挚者致志者也君之挚以事神臣之挚以养人唯君受挚者唯君受养也非其君则辞挚不敢当养也古者非其君不仕非其师不学非其人不友非其大夫不见士相见之礼必依于介绍以言其不苟合者也必依于挚以言其道可亲也苟而合唯小人无耻者能之君子可见也不可屈也可亲也不可狎也可远也不可疎也宾至门主人三辞见宾称挚主人三辞挚所以致尊严也大夫以礼相接士以礼相谕庶人以礼相同然而争夺兴于末者未之有也人苟悦而相若者末必争苟简而相亲者末必怨是故士相见礼者人道之大也所以使人重其身而毋迩于辱也所以使人慎其交而毋迩于祸也唯仕于君者召而往未仕而见于君者冠而奠挚在邦曰市井之臣在野曰草莽之臣君虽召不往也是故虽有南面之贵千乘之富士之所以结者礼义而已矣利不足称焉刑罚行于国所诛者好利之人未有好利而其俗不乱者也无介而相见君子以为谄故诸侯大国九介次国七介小国五介【刘敞补　白虎通义见迩礼名器下】　子曰无辞不相接也无礼不相见也欲民之毋相防也【辞所以通情也礼谓挚也春秋传曰古者诸侯有朝聘之事号辞必称先君以相接也　表记】　子云礼之先币帛也欲民之先事而后禄也【此礼谓所执之贽以见者也既相见乃奉币帛以修好也或云礼之先辞而后币帛】先财而后礼则民利【财币帛也利犹贪也】无辞而行情则民争【辞辞让也情主利欲也】故君子于有馈者弗能见则不视其馈【馈遗也不能见谓有疾也不视犹不内也】以此坊民民犹贵禄而贱行【行犹事也言务得其禄不务其事　坊记】

　　礼书纲目卷十三
　　钦定四库全书
　　礼书纲目卷十四　　　　　　婺源江永撰
　　聘礼　　　宾礼三
　　经【郑目録云大问曰聘诸侯相于久无事使卿相问之礼小聘使大夫周礼曰凡诸侯之邦交嵗相问也殷相聘也世相朝也聘于五礼属宾礼】
　　聘礼
　　右篇目　周礼大行人凡诸侯之邦交嵗相问也殷相聘也世相朝也【小聘曰问殷中也久无事又于殷朝者及而相聘也父死子立曰世凡君即位大国朝焉小国聘焉郑司农云春秋传孟僖子如齐殷聘　秋官】　记久无事则聘焉【事谓盟会之属　本经记】　诸侯使大夫问于诸侯曰聘【聘礼今存曲礼】　文公元年穆伯如齐始聘焉礼也【穆伯公孙敖】凡君即位卿出竝聘践修旧好要结外援【践犹履行也】好事邻国以衞社稷忠信卑让之道也忠德之正也信德之固也卑让德之基也【传因此发凡以明诸侯谅闇则国事皆用吉礼】　襄公元年衞子叔晋知武子来聘礼也凡诸侯即位小国朝之【小事大】大国聘焉【大字小】以继好结信谋事补阙礼之大者也【阙犹过也礼以安国家利民人为大】　昭公九年孟僖子如齐殷聘礼也【自叔老聘齐至今二十年礼意久旷今修盛聘以无忘旧好故曰礼　并左氏传】
　　君与卿图事【图谋也谋聘故及可使者谋事者必因朝其位君南面卿西面大夫北面士东面】遂命使者【遂犹因也既谋其人因命之也聘使卿】使者再拜稽首辞【辞以不敏】君不许乃退【退反位也受命者必进】既图事戒上介亦如之【既已也戒犹命也已谋事乃命上介难于使者易于介】宰命司马戒众介众介皆逆命不辞【宰上卿贰君事者也诸侯谓司徒为宰众介者士也士属司马周礼司马之属司士掌作士适四方使为介逆犹受也】
　　右图事命使介　记大夫有所往必与公士为宾也【谓聘也大聘使上大夫小聘使下大夫公士为宾谓作介也往之也　玉藻】
　　宰书币【书聘所用币多少也宰又掌制国之用】命宰夫官具【宰夫宰之属也命之使众官具币及所宜赍】
　　右具赍币　司仪凡诸侯之交各称其邦而为之币以其币为之礼【币享币也于大国则丰小国则杀主国礼之如其丰杀谓贿用束纺礼用玉帛乘皮及赠之属　秋官】　记多货则伤于德【货天地所化生谓玉也君子于玉比德焉朝聘之礼以为瑞节重礼也多之则是主于货伤败其为德】币美则没礼【币人所造成以自覆币谓束帛也爱之斯欲衣食之君子之情也是以享用币所以副忠信美之则是主于币而礼之本意不见也　本经记】　既受行出遂见宰问几月之资【资行用也古者君臣谋密草创未知所之逺近问行用当知多少而已古文资作赍同上】
　　及期夕币【及犹至也夕币先行之日夕陈币而视之重聘也】使者朝服帅众介夕【视其事也古文帅皆作率】管人布幕于寝门外【管犹馆也馆人谓掌次舍帷幕者也布幕以承币寝门外朝也古文管作官今文布作敷】官陈币皮北首西上加其奉于左皮上马则北面奠币于其前【奉所奉以致命谓束帛及纁也马言则者此享主用皮或时用马马入则在幕南皮马皆乘古文奉为卷今文无则】使者北面众介立于其左东上【既受行同位也位在幕南】卿大夫在幕东西面北上【大夫西面辟使者】宰入告具于君君朝服出门左南乡【入告入路门而告】史读书展币【展犹校録也史幕东西面读书贾人坐抚其币每者曰在必西面者欲君与使者俱见之也】宰执书告备具于君授使者使者授书授上介【史展币毕以书还授宰宰既告备以授使者其受授皆北面】公揖入【揖礼羣臣】官载其币舍于朝【待旦行也】上介视载者【监其安处之毕乃出】所受书以行【为当复展】右授使币　记使者既受行日朝同位【谓前夕币之间同位者使者北面介立于左少退别其处臣也　本经记】
　　厥明宾朝服释币于祢【告为君使也宾使者谓之宾尊之也天子诸使将出告羣庿大夫告祢而已凡释币设洗盥如初】有司筵几于室中祝先入主人从入主人在右再拜祝告又再拜【更云主人者庿中之称也祝告告以主人将行也】释币制纁束奠于几下出【祝释之也凡物十曰束纁之率居三纁居二朝贡礼云纯四只制丈八尺】主人立于户东祝立于牖西【少顷之间示有俟于神】又入取币降卷币实于笲埋于西阶东【又入者祝也埋币必盛以器若藏之然】又释币于行【告将行也行者之先其古人之名未闻天子诸侯有常祀在冬大夫三祀曰门曰行曰厉丧礼有毁宗躐行出于大门则行神之位在庙门外西方不言埋币可知也今时民春秋祭祀有行神古之遗礼乎】遂受命【宾须介来乃受命也言遂者明自是出不复入】上介释币亦如之【如其于祢与行】
　　右释币于祢及行
</div>
    <div class="pagination">
<a href="礼书纲目_page21.html">上一页</a><span>...</span><a href="礼书纲目_page17.html">17</a><a href="礼书纲目_page18.html">18</a><a href="礼书纲目_page19.html">19</a><a href="礼书纲目_page20.html">20</a><a href="礼书纲目_page21.html">21</a><span class="current-page">22</span><a href="礼书纲目_page23.html">23</a><a href="礼书纲目_page24.html">24</a><a href="礼书纲目_page25.html">25</a><a href="礼书纲目_page26.html">26</a><a href="礼书纲目_page27.html">27</a><span>...</span><a href="礼书纲目_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
