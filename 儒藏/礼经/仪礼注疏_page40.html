<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 40 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 40 页/共 117 页</h1>
    <div class="content">　　○注“膳尊”至“作晋”。
　　○释曰：自此尽“羹定”，论豫设尊洗具馔之事。案《礼记燕义》，诸侯射先行燕礼，此以下至东陈，皆陈设器物，与《燕礼》同，但文有详略耳。云“说者以为若井鹿卢”者，鹿卢之形，即葬下棺，碑间重鹿卢之辈，今见井上竖柱夹之，以索绕而挽之是也。云其为字从豆[C116]声者，此谓上声下形之字，年和豆多有，故从豆为形也。“丰”者，承尊之器，象形也。是以丰年之字，[C116]下著豆，今诸经皆以承尊爵之[C116]，不用本字之[C116]，而用丰年之丰，故郑还旅丰字解之，故云其为字从豆为形，以[C116]为声也。云“近似豆，大而卑矣”者，既用豆为形，还近似笾豆之豆，举汉法而知。但豆口径尺，柄亦长尺，口径小而又高。此承尊之物，口足径各宜差宽，中央亦大，共高尺，比常豆而下，故云近似豆而卑。但斫一大木为之，取其安稳，此丰若在宗庙，或两君燕亦谓之坫，致爵在於上，故《论语》云“邦君为两君之好，有反坫”，郑注云“反坫，反爵之坫”是也。必用丰年之丰为坫者，以其时和年丰，万物成孰，粢盛丰备，以共郊庙，神歆其祀，祝嘏其福，至《乡饮酒》、《乡射》、《燕礼》、《大射》，或君与臣下及四方之宾燕，家富民足，人情优暇，旨酒嘉肴，盈尊满俎，於以讲道论政，既献酬侑酢，至无爵，行礼交乐，和上下相欢，劝饮为乐故也。云“锡，细布也”者，《丧服记》曰：“锡者，十五升抽其半。无事其缕，有事其布，曰锡。”故知锡是细布也。谓之锡者，治其布使之滑易也。云“唯君面尊”者，《玉藻》文，注云：“面，向也。”彼谓人君燕臣子，专其恩惠，此《大射》亦谓人君燕臣下，与彼是同专惠之道，故皆尊鼻向君。云“言专惠”者，决《乡饮酒》尊于房户之，宾主夹之，不得专惠故也。
　　尊士旅食于西钅薄之南，北面，两圜壶。（旅，众也。士众食未得正禄，谓庶人在官者。圜壶，变於方也。贱无玄酒。）
　　[疏]“尊士”至“圜壶”。
　　○注“旅众”至“玄酒”。
　　○释曰：前设县时，钅薄南更有一建鼓。今设尊不应在鼓北，而云钅薄南者，其实在鼓南门西，北面，与《燕礼》同。而云钅薄南者，遥继钅薄而言，必继钅薄者，乐以县为主故也。
　　又尊于大侯之乏东北，两壶献酒。（为隶仆人、巾车、糁侯犴侯之获者。献读为沙，沙酒浊，特之，必摩沙者也。两壶皆沙酒。《郊特牲》曰：“汁献氵兑于酒。”服不之尊，俟时而陈於南，统於侯，皆东面。）
　　[疏]“又尊”至“献酒”。
　　○注“为隶”至“东面”。
　　○释曰：知“为隶仆人、巾车、糁侯犴侯之获”者，以其此人皆有功，又下文以此尊献之，故知也。知“沙酒浊”者，以五齐从下向上差之，醍沈清於泛醴，鬯郁又在五齐之上，故知沙酒浊也。云“特之，必摩沙者也”者，此解名沙酒之意。云“《郊特牲》曰：汁献氵兑于酒”者，此以五齐中取酒，盎齐郁鬯之事。献，沙也，郁鬯之时，和盎齐以手摩沙，出其香汁，氵兑清也，之使清也。此为隶仆以下卑贱之人而献郁鬯者，此所得献，皆因祭侯，谓侯之神，故用郁鬯也。云“服不之尊，俟时而陈於南，统於侯，皆东面”，知此不为大侯服不设者，案下文云“服不之尊东面南上”，故郑云：“俟时而陈於南。”统於侯，皆东面也。
　　设洗于阼阶东南，水在东，篚在洗西，南陈。设膳篚在其北，西面。（或言南陈，或言西面，异其文也。）
　　[疏]“设洗”至“西面”。
　　○注“或言”至“文也”。
　　○释曰：云“异其文也”者，洗篚言南陈，亦西面，膳篚言西面，亦南陈，其实所从言异，尊君故也。
　　又设洗于获者之尊西北，水在洗北，篚在南，东陈。（亦统於侯也。无爵，因服不也。有篚，为奠虚爵也。服不之洗，亦俟时而陈於其南。）
　　[疏]“又设”至“东陈”。
　　○注“亦统”至“其南”。
　　○释曰：云“亦统於侯也”者，前设尊两献酒，亦云“服不之尊”，俟时而陈於南，统於侯。今此设篚在南，後设服不之洗在南，亦统於侯。
　　小臣设公席于阼阶上，西乡。司宫设宾席于户西，南面，有加席。卿席宾东，东上。小卿宾西，东上。大夫继而东上。若有东面者，则北上。席工于西阶之东，东上。诸公阼阶西，北面，东上。（唯宾及公席布之也，其馀树之於位後耳。小卿，命於其君者也。席於宾西，射礼辨贵贱也。诸公，大国有孤卿一人，与君论道，亦不典职如公矣。）
　　[疏]“小臣”至“东上”。
　　○注“唯宾”至“公矣”。
　　○释曰：知“宾及公席布之，其馀树之於位後”者，下文更有孤卿大夫席文，故知也。此实未布而言布之者，欲辨尊卑，故先言也。孤尊而後言之者，言“若”，是有无不定，故後言也。云“小卿，命於其君者也”者，按《王制》云：“大国三卿，皆命於天子。次国三卿，二卿命於天子。一卿命於其君。”小国亦三卿，一卿命於天子，二卿命於其君。若言小卿，据次国已下有之。云“射礼辨贵贱也”者，决《燕礼》大、小卿皆在尊东，西无小卿位，彼主於燕，不辨贵贱故也。云“与君论道，亦不典职如公矣”者，成王《周官》云：“立太师、太傅、太保，兹惟三公。论道经邦，燮理阴阳。”是三公论道无职，比大国立孤一人，论道与公同，亦无职，故云不典职如公也。纵郑不见《周官》，於《周礼》三公亦无职，《考工记》云“或坐而论道”，亦通及三公矣。
　　官馔。（百官各馔其所当共之物。）
　　[疏]“官馔”。
　　○释曰：《燕礼》宰馔，此不言宰而言官者，欲见非独宰，故郑云“百官各馔”。
　　羹定。（亨肉孰也。《射义》曰：“诸侯之射也，必先行燕礼。”燕礼牲用狗。）
　　射人告具于公。公升即位于席，西乡。小臣师纳诸公卿大夫，诸公卿大夫皆入门右，北面，东上。士西方，东面，北上。大史在干侯之东北，北面，东上。士旅食者在士南，北面东上。小臣师、从者在东堂下，南面，西上。（大史在干侯东北，士旅食者在士南，为有侯，入庭深也。小臣师，正之佐也。正相君，出入君之大命。）
　　[疏]“射人”至“西上”。
　　○注“大史”至“大命”。
　　○释曰：自此尽“少进”，论群臣立位之事。云“大史在干侯东北，士旅食者在士南，为有侯，入庭深也”者，决《燕礼》，士旅食者立于门西东上。此不继门而在士南继士者，为有侯，故入庭深也。云“小臣师，正之佐也”者，下有小臣正，正，长也，故以师为佐。云“正相君，出入君之大命”者，小臣正，小臣中尊如天子大仆，故引《大仆职》解之也。
　　公降，立于阼阶之东南，南乡。小臣师诏揖诸公卿大夫，诸公卿大夫西面，北上，揖大夫，大夫皆少进。（诏，告也。变尔言揖，亦以其入庭深也。上言大夫，误衍耳。）
　　[疏]注“诏告”至“衍耳”。
　　○释曰：《燕礼》言“尔”，以其近门去君远而言尔。尔，近也，移也，揖之使移近。此入庭深，故不言尔而言揖，揖之而已，不须移近之也。云“上言大夫，误衍”者，以其大夫与公卿面有异，故下别言大夫少进，明上有大夫，误衍“大夫大夫”四字也。
　　大射正摈。（大射正，射人之长。）
　　[疏]“大射正摈”。
　　○注“大射正射人之长”。
　　○释曰：自此尽“门外北面”，论请立宾之事。大射正对射人为长，若小臣正对小臣师亦为长。
　　摈者请宾。公曰：“命某为宾。”（某，大夫名。）摈者命宾，宾少进，礼辞。（命宾者，东面南顾。辞，辞以不敏。）反命，（以宾之辞告於君。）又命之。宾再拜稽首，受命。（又，复。）
　　摈者反命。宾出，立于门外，北面。公揖卿大夫，升就席。小臣自阼阶下北面，请执幂者与羞膳者。（请士可使执君两С之幂，及羞脯醢庶羞於君者。方圜壶献无幂。）
　　[疏]“公揖”至“膳者”。
　　○注“请士”至“无幂”。
　　○释曰：自此尽“公卿者”，论卿大夫定位及请执幂之事。云“请士可使”者，郑知请士者，据《燕礼》而知。云“方圜壶献无幂”者，方圜壶，臣尊献获者，尊皆无幂。
　　乃命执幂者。执幂者升自西阶，立于尊南，北面，东上。（命者於西阶前以公命命之，东上，执玄尊之幂为上。羞膳者从而东，由堂东升自北阶，立于房中，西面南上。不言命者，不升堂，略之。）
　　[疏]“乃命”至“东上”。
　　○注“命者”至“略之”。
　　○释曰：知“命之在西阶前”者，以其小臣位在东堂下，於阼阶请公命，乃就西阶请执幂者，以其执幂者士位在西故也。云“羞膳者从而东”者，已於《燕礼》释讫。云“不升堂”者，但不由南方升，略之。升自北堂，是亦升堂矣。
　　膳宰请羞于诸公卿者。（膳宰请者，异於君也。）
　　[疏]“膳宰”至“卿者”。
　　○释曰：不言命者，对君言命於臣，略之。
　　摈者纳宾，宾及庭，公降一等揖宾，宾辟。（及，至也。辟，逡遁，不敢当盛。）
　　[疏]“摈者”至“宾辟”。
　　○注“及至”至“当盛”。
　　○释曰：自此尽“宾答再拜”，论主人迎宾拜至及献宾之事。云“公降一等揖宾”，不言请宾至位就席者，亦是以宾与主人为礼，礼不参，故不请也。此言“宾辟”，《燕礼》不言，文略也。
　　公升，即席。（以宾将与主人为礼，不参之。）
　　奏《肆夏》。（《肆夏》，乐章名，今亡。吕叔玉云：《肆夏》，《时迈》也。《时迈》者，大平巡守，祭山川之乐歌。其《诗》曰：“明昭有周，式序在位。”又曰：“我求懿德，肆于《时夏》。”奏此以延宾，其著宣王德，劝贤与？《周礼》曰：“宾出入，奏《肆夏》。”）
　　[疏]“奏肆夏”。
　　○注“肆夏”至“肆夏”。
　　○释曰：云“《肆夏》乐章名，今亡”者，案《周礼锺师》云“以锺鼓奏《九夏》”，杜子春引吕叔王以为“《肆夏》，《时迈》也；《繁遏》、《执亻竟》也；《渠》，《思文》也”。後郑云：“以《文王》、《鹿鸣》言之，则《九夏》皆《诗》篇名，《颂》之族类也。此歌之大者，载在乐章，乐崩亦从而亡，是以《颂》不能具。”郑彼注破吕叔玉。此注亦云“《肆夏》，乐章名，今亡”，与彼注亦同。今此又引“吕叔玉”於下者，以无正文，叔玉或为一义，故郑於此两解之也。云“祭山川之乐歌”者，以其《时迈》序云：“巡守告祭柴望也。”谓巡守祭当方山用，则《王制》及《尚书》云“望秩於山川”是也。云“明昭有周”者，美武王有明，明於周。云“式序在位”者，式，用也，任贤用能，序之使在官位。云“我求懿德”者，懿，美也，我求取美德之人也。云“肆于《时夏》”，肆，遂也，夏，大也，能如此遂於王道之大。云“奏此以延宾，其著宣王德，劝贤与”者，今国君歌此诗，延宾入者，其欲著明诸侯，宣布王之德，以劝贤人，使有德言与者？郑以义解之，无正文，故云“与”以疑之也。云“《周礼》曰：宾出入，奏《肆夏》”者，按《大司乐》云：“王出入则令奏《王夏》，尸出入则令奏《肆夏》，牲出入则令奏《昭夏》。”下云：“大飨不入牲，其他皆如祭祀。”郑注云：“大飨，飨宾客也。”彼宾客谓诸侯来朝者也。“不入牲，牲不入，亦不奏《昭夏》也。其他谓王出入，宾客出入，亦奏《王夏》、《肆夏》。”以此言之，王用《肆夏》以飨诸侯来朝。今引之者，证燕时纳宾，亦奏之。按《燕礼》记云：“若以乐纳宾，则宾及庭奏《肆夏》。”郑云：“卿大夫有王事之劳，则奏此乐焉。”此亦同彼注也。若臣无王事之劳，则如常燕，无以乐，纳宾法也。又此纳宾乐，故诸侯亦得用，若升歌则不可。若宾醉而出，奏《陔夏》，与此异也。
　　宾升自西阶，主人从之。宾右北面至再拜，宾答再拜。（主人，宰夫也，又掌宾客之献饮食。君於臣虽为宾，不亲献，以其莫敢亢礼。）
　　主人降洗，洗南，西北面。（宾将从降，乡之，不於洗北，辟正主。）
　　[疏]“主人”至“北面”。
　　○注“宾将”至“正主”。
　　○释曰：自此至“虚爵降”，论主人献宾之事也。云“不於洗北，辟正主”者，按《乡饮酒》、《乡射》主人降洗，洗北南面是正主，此宰夫代君为主，故不於洗北南面也。
　　宾降阶西，东面。主人辞降，宾对。（对，答。）主人北面盥，坐取觚，洗。宾少进，辞洗。主人坐奠觚于篚，兴对。宾反位。（宾少进者，所辞异，宜违其位也。献不用爵，辟正主。）主人卒洗。宾揖，升。（宾每先升，尊也。）主人升，宾拜洗。主人宾右奠觚答拜，降盥。宾降，主人辞降，宾对。卒盥。宾揖升。主人升，坐取觚。（取觚，将就瓦С酌膳。）执幂者举幂，主人酌膳，执幂者盖幂。酌者加勺，又反之。（反之，覆勺。）
　　筵前献宾。宾西阶上拜，受爵于筵前，反位。主人宾右拜送爵。（宾既拜，於筵前受爵，退复位。）
　　[疏]注“宾既”至“复位”。
　　○释曰：云“宾既拜，於筵前受爵”者，郑恐读者以拜下读为句。
　　宰胥荐脯醢。（宰胥，宰官之吏也，不使膳宰荐，不主於饮酒，变於燕。）
　　[疏]注“宰胥”至“於燕”。
　　○释曰：云“不使膳宰荐者，不主饮酒，变於燕”者，决《燕礼》使膳宰荐，主於饮酒故也。
　　宾升筵。庶子设折俎。（庶子，司马之属，掌正六牲之体者也。《乡射》记曰：“宾俎，脊、胁、肩、肺。”不使膳宰设俎，为射变於燕。）宾坐，左执觚，右祭脯醢，奠爵于荐右，兴取肺，坐绝祭，哜之，兴加于俎，坐扌兑手，执爵，遂祭酒，兴，席末坐啐酒，降席，坐奠爵，拜，告旨，执爵兴。主人答拜。（降席，席西也。旨，美也。）
　　乐阕。（阕，止也。乐止者，尊宾之礼盛於上也。）
　　[疏]“乐阕”。
　　○注“阕止”至“上也”。
　　○释曰：此上经云“奠爵拜告旨”，下经云“宾卒爵”，则此经者是宾啐酒节即乐阕。《燕礼》记亦云：“宾及庭，奏《肆夏》。宾拜酒，主人答拜而乐阕。”亦据啐酒时。按《郊特牲》“宾入大门而奏《肆夏》”，又曰“卒爵而乐阕”，与此啐酒乐阕不同者，彼注谓朝聘者，故卒爵而乐阕，此燕己臣子法，故啐酒而乐阕也。云“尊宾之礼盛於上也”者，宾及庭，奏《肆夏》，乃至升堂饮酒，乃乐止，是尊宾之礼盛於堂上者也。
　　宾西阶上北面坐，卒爵，兴，坐奠爵，拜，执爵兴。主人答拜。
　　●卷十七大射第七
　　宾以虚爵降。（既卒爵，将酢也。）
　　[疏]“宾以虚爵降”。
　　○释曰：自此尽“西序东面”，论宾酢主人之事。
　　主人降。宾洗南西北面坐奠觚，少进，辞降。主人西阶西、东面，少进，对。宾坐取觚，奠于篚下，盥洗。（篚下，篚南。）
　　主人辞洗。宾坐奠觚于篚，兴对，卒洗，及阶，揖升。主人升，拜洗如宾礼。宾降盥，主人降。宾辞降，卒盥，揖升。酌膳，执幂如初，以酢主人于西阶上。主人北面拜受爵。宾主人之左拜送爵。（宾南面授爵，乃於左拜。凡授爵，乡所受者。）
　　[疏]注“宾南”至“受者”。
　　○释曰：知者，以经云“主人北面”，明凡授爵乡所受者，《乡饮酒》、《乡射》献酬酢皆然，故云“凡”，谓南面授与所受者也。
　　主人坐祭，不啐酒，（辟正主也。未荐者，臣也。）不拜酒。（主人之义。《燕礼》曰：“不拜酒，不告旨。”）遂卒爵，兴，坐奠爵，拜，执爵兴。宾答拜。主人不崇酒，以虚爵降，奠于篚。（不崇酒，辟正主也。崇，充也，谓谢酒恶相充实。）
　　宾降，立于西阶西，东面。（既受献矣，不敢安盛。）
　　[疏]“实降”至“东面”。
　　○注“既受”至“安盛”。
　　○释曰：以堂上为盛，故降下。下文於酬宾“降筵西，东南面立”，注云：“不立於序内，位弥尊。”《燕礼》注云：“位弥尊，礼弥卑。”是未酬已前礼盛者也。
　　摈者以命升宾。宾升，立于西序，东面。（命，公命也。东西墙谓之序。）
　　[疏]注“命公”至“之序”。
　　○释曰：知“公命”者，命由尊者出，故也。云“东西墙谓之序”者，《尔雅释宫》文。
　　主人盥，洗象觚，升酌膳，东北面献于公。（象觚，觚有象骨饰者也。取象觚东面，不言实之，变於《燕》。）
　　[疏]“主人”至“于公”。
　　○注“象觚”至“于燕”。
　　○释曰：自此尽“于篚”，论主人献公之事。云“取象觚东面”者，乡公为敬故也。云“不言实之，变於《燕》”者，《燕礼》云实之主於饮酒，此云酌，不云实之，主於射，略於饮酒故也。
　　公拜受爵，乃奏《肆夏》。（言乃者，其节异於宾。）
　　[疏]“公拜”至“肆夏”。
　　○注“言乃”至“於宾”。
　　○释曰：言“异”者，宾及庭奏，此君受爵乃奏，是其节异故也。云“乃”者，缓辞也。
</div>
    <div class="pagination">
<a href="仪礼注疏_page39.html">上一页</a><span>...</span><a href="仪礼注疏_page35.html">35</a><a href="仪礼注疏_page36.html">36</a><a href="仪礼注疏_page37.html">37</a><a href="仪礼注疏_page38.html">38</a><a href="仪礼注疏_page39.html">39</a><span class="current-page">40</span><a href="仪礼注疏_page41.html">41</a><a href="仪礼注疏_page42.html">42</a><a href="仪礼注疏_page43.html">43</a><a href="仪礼注疏_page44.html">44</a><a href="仪礼注疏_page45.html">45</a><span>...</span><a href="仪礼注疏_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
