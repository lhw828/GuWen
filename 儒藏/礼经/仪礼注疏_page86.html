<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 86 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 86 页/共 117 页</h1>
    <div class="content">　　○释曰：此祝不言商夏，则周祝也。烛既入室，周祝从而入室，彻宿奠降，降时夏祝自下升取铭，降置于重，为妨启殡故也。云“祝降者，祝彻宿奠降也”者，谓昨暮所设夕奠，经宿，故谓之宿奠也。此宿奠拟朝庙所用，即下云“重先奠从”者是也。此奠所彻所置之处虽不言，案上篇大敛迁，小敛奠于序西南，此亦序西南可也。云“吉事交相左”者，则《乡射》、《大射》皆云“降与射者交於阶下相左”是也。云“凶事交相右”者，此凶事不言交相左者，以凶事反於吉，明交相右可知。交相右者，周祝降阶时当近东，夏祝升阶当近西，是交相右也。云“今文铭皆作名”者，此铭及下陈明器云“取铭置于茵”，二者皆名，但铭书作名，亦通一涂也。
　　踊无。（主人也。）
　　[疏]“踊无”。
　　○注“主人也”。
　　○释曰：下文云“商祝拂柩”，则踊无，当知开棺柩之时，以其踊为哀号之已甚，故知主人也。
　　商祝拂柩用功布，无用夷衾。（拂，去尘也。无，覆之，为其形露。）
　　[疏]“商祝”至“夷衾”。
　　○注“拂去”至“形露”。
　　○释曰：开柩已出时，是棺南首，夷衾本拟覆柩，故敛时不用。今得覆棺，於後朝庙及入广，虽不言用夷衾，又无彻文，以覆棺言之，当随柩入广矣。
　　迁于祖，用轴。（迁，徙也。徙於祖，朝祖庙也。《檀弓》曰：“殷朝而殡於祖，周朝而遂葬。”盖象平生，将出必辞尊者。轴，共轴也。轴状如转辚，刻两头为轵，共状如长床，穿程。前後著金而关轵焉。大夫诸侯以上，有四周，谓之盾。天子画之以龙。）
　　[疏]“迁于祖用轴”。
　　○注“迁徙”至“以龙”。
　　○释曰：自此尽“由足西面”，论以柩朝庙之事。云“迁于祖用轴”者，谓朝庙之时，从殡宫迁移于祖庙，朝时用共轴载之。案《士丧礼》将殡云：“棺入，主人不哭，升，棺用轴。”则迁于祖时，亦升共轴於阶上，载之挽柩而下。若然，未升馔，陈之当在堂下，是以下记云：“夷床共轴，馔于西阶东。”注云：“明阶者，位近西，夷床馔于祖庙，共轴馔于殡宫。”而言阶，明在堂下也。云“《檀弓》曰殷朝而殡于祖”者，殷人将殡之时，先朝庙讫，乃殡，至葬时不复朝也。云“周朝而遂葬”者，周人殡于路寝，至葬时乃朝，朝讫，而遂葬。引之者，证经将葬朝祖之事。云“盖象平生将出必辞尊”者，《曲礼》云“出必告，反必面”是也。案《聘礼》大夫将出聘，告于祢乃行，介无告祢之事，故不得象之。云“轴，共轴也”者，下记云“夷床共轴”是也。云“轴，状如转辚”者，此以汉法况之，汉时名转轴为转辚，辚，轮也，故《士丧礼》云“升棺用轴”，注云：“轴，共轴也。共状如床，轴其轮，免而行。”是以轮为辚也。云“刻两头为轵”者，以轴头为轵，刻轴使两头细，穿入共之两髀，前後二者皆然。云“共状如长床，穿呈，前後著金而关轴焉”者，此共既云长如床，则有先後两畔之木，状如床髀，厚大为之，两畔为孔，著金钏於中，前後两畔皆然，然後关轴於其中。言呈者，以其厚大可以容轴，故名此木为呈也。云“大夫诸侯以上有四周，谓之盾”者，大夫殡葬，虽不用盾，士朝庙用共轴，则大夫朝庙当用盾。诸侯天子殡葬、朝庙皆用盾。但天子画辕为龙，谓之龙盾。《檀弓》诸侯云“盾”，天子云“涂龙盾”是也。此盾皆有四周为盾，故名为盾也。
　　重先，奠从，烛从，柩从，烛从，主人从。（行之序也。主人从者，丈夫由右，妇人由左，以服之亲疏为先後，各从其昭穆。男宾在前，女宾在後。）
　　[疏]“重先”至“人从”。
　　○注“行之”至“在後”。
　　○释曰：此论发殡宫乡祖庙之次序。柩之前後皆有烛者，以其柩车为隔，恐ウ，故各有烛以道。若至庙，烛在前者升正柩，在後者在阶下，升柩，故下记云“烛先入者，升堂东楹之南，西面。後入者，西阶东北面在下”是也。云“主人从者，丈夫由右，妇人由左，以服之亲疏为先後”者，经直云“主人从”者，以主人为首者而言，故郑总举男子妇人并五服而言，知男子由右，妇人由左者，以《内则》云：“道路，男子由右，女子由左。”郑云：“地道尊右。”彼谓吉时，此虽凶礼，亦依之也。云“亲疏为先後，各从其昭穆”者，假令昭亲，则在先，昭疏，则在後。就同昭穆之中，又以年之大小为先後，男从主人後，女从主妇後。云“男宾在前，女宾在後”者，谓无服者亦各从五服男子、妇人之後为序也。
　　升自西阶。（柩也。犹用子道，不由阼也。）
　　[疏]“升自西阶”。
　　○注“柩也”至“阼也”。
　　○释曰：云“犹用子道，不由阼也”者，案《曲礼》云为人子者，“升降不由阼阶”，今以柩朝祖，故用子道，不由阼也。
　　奠俟于下，东面北上。（俟正柩也。）
　　[疏]“奠俟”至“北上”。
　　○注“俟正柩也”。
　　○释曰：既升阶，当正之於夷床之上，北首，既正乃设奠，故云“俟正柩”也。
　　主人从升。妇人升，东面。众人东即位。（东方之位。）
　　[疏]“主人”至“即位”。
　　○注“东方之位”。
　　○释曰：主人、主妇从柩而升。言“妇人升东面”，不言“主人西面”，举主妇东面，主人西面可知，故下文云“主人西面”也。云“众人东即位”者，唯主人、主妇一自众主人以下，从柩至西阶下，遂乡东阶下即西面位。
　　正柩于两楹，用夷床。（两楹，象乡户牖也。是时柩北首。）
　　[疏]“正柩”至“夷床”。
　　○注“两楹”至“北首”。
　　○释曰：云“两楹，象乡户牖也”者，以其户牖之，宾客之位，亦是人君受臣子朝事之处，父母神之所在，故於两楹之北面乡之。若言乡户牖，则在两楹而近西矣。故下记云“夷床共轴，馔于西阶东”，馔夷床，俟正柩而言，西阶东，则正柩于楹近西可知矣。云“是时柩北首”者，既言朝祖，不可以足乡之，又自上以来设奠，皆升自阼阶，今此下文设奠升降，皆自西阶下，郑注云“奠升不由阼阶，柩北首辟其足”，以此而言，此时柩北首明矣。
　　主人柩东，西面。置重如初。（如殡宫时也。）
　　[疏]“主人”至“如初”。
　　○注“如殡宫时也”。
　　○释曰：主人、主妇从柩升，即当西面，东面乡柩。主妇上文即言东面，至此乃言主人西面者，以其主妇东面位不改，故从柩升，因言东面。男子在柩东西面，既改西面位，故待正柩讫，乃言西面也。其重依上文序，从之时重先，不先置者，以其上待正柩讫乃置之。云“如初”者，亦如上篇三分庭一在南，二在北而置之，故郑云“如殡宫时也”。
　　席升，设于柩西。奠设如初，巾之。升降自西阶。（席设于柩之西，直柩之西，当西阶也。从奠设如初，东面也。不统於柩，神不西面也。不设柩东，东非神位也。巾之者，为御当风尘。）
　　[疏]“席升”至“西阶”。
　　○注“席设”至“风尘”。
　　○释曰：此论设宿奠於柩西。云“席设于柩之西，直柩之西，当西阶也”者，知当西阶，以其柩当户牖之南，席北铺之，自然当西阶之上。云“从奠设如初，东面也”者，如初，谓如殡宫朝夕设奠于室中者，从柩而来，此还是彼朝夕奠脯醢醴酒，据神东面设之於席前也。云“不统於柩，神不西面也”者，谓不近柩设奠，若近柩，则统於柩，为神不西面，故不近东统於柩。知神不西面者，《特牲》、《少牢》皆设席于奥东面，则天子诸侯亦不西面可知。云“不设柩东，东非神位也”者，此亦据神位在奥不在东而言也。若然，小敛奠设于尸东者，以其始死，未忍异於生。大敛以後，奠皆设于室中，亦不统於柩。此奠不设于室者，室中神所在，非奠死者之处故也。云“巾之者，为御当风尘”者，案《礼记檀弓》云：“丧不剥奠也与？祭肉也与？”据小敛、大敛之等也，有牲肉，故不露，故巾之。以此宿奠脯醢醴酒，无祭肉巾之者，以朝夕奠在室，不巾，此虽无祭肉，为在堂风尘，故巾之，异於朝夕在室者也。
　　主人踊无，降，拜宾，即位，踊，袭。主妇及亲者由足，西面。（设奠时，妇人皆室户西南面，奠毕，乃得东面。亲者西面，堂上迫，疏者可以居房中。）
　　[疏]“主人”至“西面”。
　　○注“设奠”至“房中”。
　　○释曰：云“降拜宾，即位踊袭”者，实谓在殡宫看主人开殡朝祖之宾，袭者从殡宫中拜宾，入即位袒，至此乃袭。袭者先即位踊，踊讫乃袭于序东。云“设奠时，妇人皆室户西南面，奠毕乃得东面”者，知妇人户西南面者，案下记云将载柩，“祝及执事举奠，户西南面东上”，则知此设之时，妇人辟之，亦户西南面。待设奠讫，乃由柩足向柩东西面，不即乡柩东西面者，以主人在柩东，待设奠讫，主人降拜宾，妇人乃得东也。若然，云“亲者西面”，则大功以上相随同西面也。又云“堂上迫，疏者可以居房中”者，以其言亲者西面，明疏者小功以下不得堂上西面，为堂上迫狭，自然在房中西面矣。
　　荐车，直东荣，北。（荐，进也。进车者，象生时将行陈驾也，今时谓之魂车。，辕也。车当东荣，东陈西上於中庭。）
　　[疏]“荐车”至“北”。
　　○注“荐进”至“中庭”。
　　○释曰：自此尽“还出”，论荐车马设迁祖奠之事。荐车者，以明旦将行，故豫陈车。云“进车者，象生时将行陈驾也”者，案《曲礼》云：“君车将驾，则仆执策立於马前，已驾，仆展令。”是生时将行陈驾，今死者将葬，亦陈车象之也。云“今时谓之魂车”者，郑举汉法况之，以其神灵在焉，故谓之魂车也。云“，辕也”者，《周礼考工记》有人为，亦谓之辕，故云辕也。云“车当东荣，东陈西上於中庭”者，此车既非载柩之车，即下记云荐乘车、道车、槁车，以次言之，则先陈乘车，次陈道车，次陈槁车。知东陈西上者，下云“陈明器于乘车之西”，明器继乘车而西，明乘车在上，已东有道车、槁车，故知三者西上也。乘车既当东荣，则三者不当中庭，而云中庭者，据南北之中庭，不据东西为中庭也。何者？以下经云荐马入门，三分庭一在南，马右还，出荐马者，当车南在庭，近南，明车近北当中庭矣。
　　质明，灭烛。（质，正也。）
　　[疏]“质明灭烛”。
　　○释曰：自启殡至此时在殡宫、在道及祖庙皆有二烛为明，以尚早故也。今至正明，故灭烛也。
　　彻者升自阼阶，降自西阶。（彻者，辟新奠，不设序西南，已再设为亵。）
　　[疏]“彻者”至“西阶”。
　　○注“彻者”至“为亵”。
　　○释曰：云“新奠”者，谓迁祖之奠将设新，故彻去从奠，以辟新奠也。云“不设序西南，已再设为亵”者，为彻从奠，不设于序西南，为再设亵黩，故不设也。其再设者，未启殡前夕时一设，至此朝庙又设，是再设也。
　　乃奠如初，升降自西阶。（为迁祖奠也。奠升不由阼阶，柩北首，辟其足。）
　　[疏]“乃奠”至“西阶”。
　　○注“为迁”至“其足”。
　　○释曰：云“为迁祖奠也”者，谓迁柩朝祖之奠也。云“如初”者，亦於柩西当阶之上，东面席前为之则同，其馔则异，以其上三鼎及东方之馔，皆大敛之奠是也。云“奠升不由阼阶，柩北首，辟其足”者，以前大敛、小敛及朝夕奠，皆升自阼阶，降自西阶，今此迁祖奠，升不由阼阶，故云辟足。辟足者，以其来往不可由首，又饮食之事不可亵之由足，故升自西阶也。若然，彻时所以由足者，奠毕去之，由足无嫌也。
　　主人要节而踊。（节，升降。）
　　[疏]“主人要节而踊”。
　　○注“节升降”。
　　○释曰：云“节，升降”者，奠升时主人踊，降时妇人踊。由重南，主人踊，此不言妇人，文不具也。
　　荐马，缨三就，入门，北面，交辔，圉人夹牵之。（驾车之马，每车二匹。缨，今马鞅也。就，成也。诸侯之臣，饰缨以三色而三成。此三色者，盖绦丝也。其著之如然。天子之臣，如其命数，王之革路绦缨。圉人，养马者。在左右曰夹。既奠乃荐马者，为其践污庙中也。凡入门，参分庭一在南。）
　　[疏]“荐马”至“牵之”。
　　○注“驾车”至“在南”。
　　○释曰：荐马并荐缨者，缨为马设，故与马同时荐之。案下记云“荐乘车”，又云“缨辔贝勒，县于衡”，又云“道车载朝服，槁车载蓑笠”，注云：“道车、槁车之缨辔及勒亦县于衡也。”若然，荐车之时，缨县于衡，此荐马得有缨者，以荐车时县于衡，至此荐马时又取而用之，故两见之也。云“驾车之马”者，即上文荐车之马也。云“每车二匹”者，下经云“公赠两马”，注云：“两马，士制也。”故知此车有三乘，马则六匹矣。云“缨，今马鞅也”者，古者谓之缨，汉时谓之鞅，故举汉法为况也。云“诸侯之臣，饰缨以三色而三成”者，以此下士荐马缨三就，则不依命数，则大夫亦同三色，知者，案《巾车》上公缨九就，侯伯缨七就，子男缨五就，诸侯之臣不得与子男同五就，故知与士同三就。此三色，则如《聘礼》记三色，朱、白、苍也。云“此三色者盖绦丝也”者，谓以丝为绦，无正文，故云“盖”以疑之。云“其著之如然”者，郑注《巾车》云：“玉路之樊及缨皆以五采饰之，十二就。”其下金路九就，象路七就，注皆云“五色饰之”。此则三采丝为绦饰之，但著之则同，故云其著之如然也。云“天子之臣如其命数”者，案《典命》云：三公八命，其卿六命，大夫四命，出封皆加一等。命数虽卑於诸侯，以王人虽微，犹序诸侯之上，故得与同依命数。就依命数，其色则无过五采，以其金路以下与诸侯，其饰与王同。诸侯之臣既同三色，明天子大夫以上，亦五采，与诸侯同。但天子之士，三命以下不得依命，少於诸侯之臣当同色，与诸侯之臣同矣。若然，公之孤四命，以降於天子，大夫宜与三卿同三色也。云“王之革路绦缨”者，至革路、木路不用而用绦丝为缨，与此缨三色者同，故引为证也。云“圉人，养马者”，案《周礼校人职》云：“乘马一师四圉。”是圉人以养马，以其养马，故使之荐也。云“在左右曰夹”者，以车三乘马则六匹，每马二人交辔牵之，故云在左右曰夹。云“既奠乃荐者，为其践污庙中”者，车马相将之物，前荐车在奠上，今此荐马在奠後者，欲其既荐即出，恐践污庙中，故後荐之也。云“凡入门，参分庭一在南”者，大敛陈事在庭，分为三分，一分在北，则继堂而言；一分在南，则继门而言。此既继门，故云三分庭一在南。又不言门左门右，则当门之北矣。
　　御者执策立于马後。哭，成踊，右还，出。（主人於是乃哭踊者，荐车之礼，成於荐马。）
　　[疏]“御者”至“还出”。
　　○注“主人”至“荐马”。
　　○释曰：云“主人於是乃哭踊者，荐车之礼成於荐马”者，以其车得马而成，故前荐车时，主人不哭踊，至荐马乃哭，是由车成於荐马故也。主人哭踊讫，马则右还，而出右者，亦取便故也。
　　宾出，主人送于门外。
　　有司请祖期。（亦因在外位请之，当以告宾，每事毕辄出。将行而饮酒曰祖。祖，始也。）
　　[疏]“宾出”至“祖期”。
　　○注“亦因”至“始也”。
　　○释曰：自此尽“属引”，论祖时饰柩车之事。此宾即上来吊主人启殡者，朝庙事毕而出，主人送之。云“亦因在外位请之”者，上既夕哭讫，因外位请启期，故云“亦”也。此经不言告宾，知告宾者，若不告宾，时至则设，何须请期？故知拟告宾，故云“当以告宾”也。云“每事毕辄出”者，有司请期之礼，每事皆待事毕，因主人出在外位，乃请之。言每事者，篇首云“请期”，此云“请祖期”，下文“请葬期”，皆因出在外请之，故云每事也。云“将行而饮酒曰祖，祖始也”者，案《诗》有“韩侯出祖，出宿于屠。显父饯之，清酒百壶”，又云“出宿于，饮饯于祢”，皆是将行饮酒曰祖。此死者将行亦曰祖，为始行，故曰祖也。
　　曰：“日侧。”（侧，失也，谓将过中之时。）
　　[疏]“曰日侧”。
　　○注“侧失”至“之时”。
　　○释曰：此主人辞。以上文有司请主人祖期，主人答之曰“日侧”者，昃是傍侧，亦为特义转为昃者，取差跌之义，故从昃也。云“过中之时”者，则《尚书无逸》云文王“至于日中昃”，昃即侧也。
　　主人入，袒。乃载，踊无。卒束，袭。（袒，为载变也。乃举柩下而载之。束，束棺於柩车。宾出，遂匠纳车于阶，谓此车。）
　　[疏]“主人”至“束袭”。
　　○注“袒为”至“此车”。
　　○释曰：云“袒为载变也”者，将载，主人先袒，乃载，故云为载变也。云“乃举柩下而载之”者，犹却也。乡柩在堂北首，今下以足乡前，下堂载於车，故谓之为却也。云“束，束棺於柩车”者，案《礼记丧大记》云：“君盖用漆，三衽三束。”《檀弓》曰：“棺束缩二横三。”彼是棺束，此经先云载下，乃云卒束，则束非棺束，是载柩讫乃以物束棺，使与柩车相持不动也。云“宾出，遂匠纳车于阶，谓此车”者，案下记云：“既正柩，宾出，遂匠纳车于阶。”此经不辨纳车时节，故郑明之。
　　降奠，当前束。（下迁祖之奠也。当前束，犹当尸禺也。亦在柩车西，束有前後也。）
　　[疏]“降奠当前束”。
　　○注“下迁”至“後也”。
　　○释曰：束卒乃云“降奠”，则未束以前，其奠使人执之，待束讫，乃降奠之，当束也。云“当前束，犹当尸禺也”者，下记云：“即床而奠，当禺。”彼在尸东，此在柩车西，当前束亦当禺，故取当禺而言也。云“束有前後也”者，以经既言前束，则有後束可知，故云有前後也。
　　商祝饰柩，一池，纽前後缁，齐三采，无贝。（饰柩，为设墙柳也。巾奠乃墙，谓此也。墙有布帷，柳有布荒。池者，象宫室之承ニ，以竹为之，状如小车グ，衣以青布。一池县於柳前。士不揄绞。纽，所以联帷荒，前赤後黑，因以为饰。左右面各有前後，齐居柳之中央，若今小车盖上蕤矣。以三采缯为之，上朱，中白，下苍。著以絮，元士以上有贝。）
　　[疏]“商祝”至“无贝”。
　　○注“饰柩”至“有贝”。
　　○释曰：此并饰车之事。其柩车即《周礼》蜃车也。四轮迫地，其亦一，状如长床，两畔竖令子，以帷绕之，上以荒一池县於前面荒之爪端，荒上於中央加齐。云“饰柩，为设墙柳也”者，即加帷荒是也。云“巾奠乃墙”，下记文，郑引之者，以此经直云饰柩，不言设墙时节，故记人辨之，以巾覆奠乃墙，谓此饰柩者也。云“墙有布帷，柳有布荒”者，案《丧大记》云饰棺，君龙帷，黼荒；大夫画帷，画荒；士布帷，布荒。郑注云：“布帷布荒者，白布也，君大夫加文章焉。”此注墙、柳别。案《丧大记》注又云：“在旁曰帷，在上曰荒，皆所以衣柳也。”则帷荒总名为柳者。案《缝人》云“衣た柳之材”，郑注：“必先缠衣其木，乃以张饰也。柳之言聚，诸饰之所聚。”若然，对则帷为墙，象宫室有墙壁，荒为柳，以其荒有黼黻，及齐三采诸色所聚，故得柳名。总而言之，皆得为墙巾，奠乃墙，及《檀弓》云：“周人墙置た。”皆墙中兼有柳，《缝人》“衣た柳之材”，柳中兼墙矣。郑注《丧大记》云：“荒，蒙也。”取蒙覆之义。云“池者，象宫室之承ニ，以竹为之”者，生人宫室，以木为承ニ，仰之以承ニ水。死者无水可承，故用竹而覆之，直取象平生有而已。云“状如小车グ衣以青布”者，此郑依汉礼而言。云“一池县於柳前”者，案《丧大记》君三池，大夫二池，士一池。君三池，三面而有；大夫二池，县於两相；士一池，县於柳前面而已。云“士不プ绞”者，案《杂记》云：“大夫不プ绞，属於池下。”プ者，依《尔雅释鸟》云：“江、淮而南，青质，五采皆备成章曰鹞。”绞者，仓黄之色。则人君於仓黄色缯上，又画鹞雉之形，县於池下。大夫则阙之，故云大夫则不プ绞，属於池下。池下プ绞一名振容，故《丧大记》云“大夫不振容”。振容者，车行振动，以为容仪。但大夫不振容，池下仍有铜鱼县之，士不但不プ绞，又无铜鱼，故《丧大记》大夫有鱼跃拂池，士则无。郑注云：“士则去鱼。”云“左右面各有前後”者，柩车左右以有帷，分两相各为前後，故云“前後缁”。云“齐居柳之中央”者，虽无正文，以其言齐，若人之齐，亦居身之中央也。云“若今小车盖上蕤矣”者，汉时小车盖上有蕤，在盖之中央，故举以为说。云“以三采缯为之，上朱中白下仓”者，案《聘礼》记云三采：朱、白、仓。彼据缫藉用三采，先朱，次白，下仓。此为齐用三采，亦当然，故取以为义也。云“著以絮”者，既云齐当人所睹见，故知以絮著之使高。知“元士以上有贝”者，案《丧大记》云君齐五采五贝，大夫齐三采三贝，士齐三采一贝。郑注云：“齐象车盖，蕤缝，合杂采为之，形如瓜分，然缀贝落其上及旁。”见彼士为天子元士，元士已上皆有贝也。此诸侯之士，故云无贝也。
　　设披。（披辂柳棺上，贯结於戴，人居旁牵之，以备倾亏。《丧大记》曰：“士戴前後缁，二披，用。”今文披皆为藩。）
　　[疏]“设披”。
　　○注“披辂”至“为藩”。
　　○释曰：云“披辂柳棺上，贯结於戴”者，案《丧大记》注云：“戴之言值也，所以连系棺束与柳材，使相值，因而结前後披也。”此注云披柳棺上贯结於戴，以此而言，则戴两头皆结于柳材，又以披在棺上辂过，然後贯穿戴之，连系棺束者，乃结于戴，馀披出之於外，使人持之。一畔有二，为前後披，故下记云“执披者旁四人”，注云“前後左右各二人”是也。人君则三披，各三人，持之备倾亏也。引《丧大记》者，证披连戴而施之也。云“二披用”者，与戴所用异。大夫与人君则戴与披用物同，故《丧大记》云“君戴六，披六”，“大夫戴前後玄，披亦如之”，是其用物同也。云“今文披皆为藩”者，言皆者，此文披及下文商祝御柩执披，并下记“执披者”三字皆为藩，今不从之也。
　　属引。（属犹著也。引，所以引柩车，在轴盾曰绋。古者人引柩。《春秋传》曰：坐引而哭之三。）
　　[疏]“属引”。
　　○注“属犹”至“之三”。
</div>
    <div class="pagination">
<a href="仪礼注疏_page85.html">上一页</a><span>...</span><a href="仪礼注疏_page81.html">81</a><a href="仪礼注疏_page82.html">82</a><a href="仪礼注疏_page83.html">83</a><a href="仪礼注疏_page84.html">84</a><a href="仪礼注疏_page85.html">85</a><span class="current-page">86</span><a href="仪礼注疏_page87.html">87</a><a href="仪礼注疏_page88.html">88</a><a href="仪礼注疏_page89.html">89</a><a href="仪礼注疏_page90.html">90</a><a href="仪礼注疏_page91.html">91</a><span>...</span><a href="仪礼注疏_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
