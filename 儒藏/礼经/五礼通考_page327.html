<!DOCTYPE html>
<html>
<head>
    <meta charset="UTF-8">
    <title>五礼通考 - 第 327 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 327 页/共 431 页</h1>
    <div class="content">　　大河今自阳武县南又东迳开封府城北封邱县南大河今在开封府城北十里宋元符三年河决开封之苏村【旧志云府西三十余里有苏村】元至元二十三年河决开封祥符等郡县十五处皇庆三年河决开封陈留等县延祐七年河决开封县苏村及七里寺诸处泰定二年河溢汴梁三年复壊汴梁乐利隄发民夫筑塞明洪武七年河决开封隄十六年又决开封东隄自陈桥至陈留【陈桥在府东北一十里】二十年河复决开封城三十年河溢开封正统十三年河决荥阳寻自荥泽县孙家渡决而东南开封遂在河北景泰中始复【河渠考国初开封城北去大河四十里洪武二十四年河决原武而东经城北五里至此遂出府南筑塞以后大河经城北不过十数里】天顺五年河溢决开封府北门治三年河决开封南入淮成化十四年河决开封府西杏祀营【在府西二十里】神宗十七年河决府西北刘兽医等隄十余处【刘兽医隄在府西北三十五里】四十四年河决开封陶家店张湾【陶家店在府西北二十里张家湾在府西北十五里】由防城隄下经陈留等处入亳州涡河是冬决口淤河复旧道崇祯十五年贼决开封西北朱家寨【在城西北十七里】城陷大河自陈頴诸州漫入淮泗葢大河出阳武之南开封城外皆为漫滛沮洳之场矣而河北之封丘县南去大河五十一里旧时大河在县西北四十余里金明昌五年河决阳武灌封丘而东此封丘阳武在河北之始也元至大二年河决封丘顺帝至元初河复决于封丘宏治一年河决原武其支流决封丘荆隆口【在县西南三十余里】漫祥符下曹濮冲张秋五年河复决于荆隆口濵仪封之黄陵冈更犯张秋壊防通河寻命刘大夏治之志云县东南有陈桥集【在县东南四十余里与祥符县接界】东连马家口西抵荆隆口为大河冲要神宗十五年河复决于荆隆口长垣东明几于陷溺堤防切焉　自阳武而入封丘河益东南流荆隆口直东则经长垣东明出曹濮直趋大清河矣较之出徐沛合淮泗以入海者道为径易夫河行之道宜直不宜纡入海之口宜近不宜逺河之两岸宜濶而归流宜深【归流即俗语所谓落槽也】浑水则宜置斗门且多置之用王景更相回注之意使不至旁溢河未必不可东也虽然大河东则防通河废防通河不废则大河不可得而东两者不并立矣
　　又东经陈留县及兰阳县之北河之北岸为长垣县之境
　　大河在陈留县北三十里【河防考大河北岸有陈留塞铜瓦厢为黄河冲激之处属陈留界内】又东三十五里至兰阳县县北去大河十五里【大河旧在县北三十余里】志云大河经陈留兰阳而东水流湓溢冲激曹郓嘉靖七年于县北开赵皮寨白河一带以分杀水势十三年河决赵皮寨口南入淮既而河流迁徙赵皮寨口复塞十九年兵部侍郎王以旂于县东开李景髙支河【在县东北十里】引河由萧县出徐州小浮桥凡六百余里以济二洪之涸【时河决睢州而南也】未几复淤神宗十七年河决李景髙口入睢陈故道【决河故道也】寻塞之而长垣县南数里有河隄旧为大河所经【即宏治中刘大夏所筑大行隄也河防考长垣县南隄长九十七里而与封邱县新丰村接界隄外有淘北河相传即黄河故道】今县大河六十里而遥矣
　　又东经仪封县北河之北岸为东明县界
　　大河今在仪封县北二十里元至元二十三年以后河屡决汴梁路河出兰阳仪封之南大徳元年河决杞县蒲口【仪封西南至杞县九十五里蒲口在杞县东北】二年蒲口复决漂溺归徳属县田庐三年复决蒲口归徳郡县皆罹水灾明洪武十六年河决开封东隄寻决杞县入于巴河宏治二年河决原武分流泛滥于仪封考城归徳趋宿州五年河决封丘荆隆口渍仪封黄陵冈【在县东十里】冲张秋而河北之东明西接长垣东南旧有长堤为河流所迳今河益引而东南东明去河逺矣
　　又东南迳睢州及考城县之北又东南迳归徳府北河之北岸为曹县界
　　大河南至睢州七十里明嘉靖十九年河决睢州野鸡冈【在州北六十余里其旁决处曰孙继口】由涡河迳亳州入淮徐州吕梁百步二洪皆涸寻修塞之又迳考城县南去县三里县境右为河流之冲也【河防考大河北岸有芝麻庄陈隆口为县境隄防要地】又东南迳归徳府北南去府城三十里自元以前归徳去河逺患颇少元至元二十三年河冲决河南郡县归徳始被其患大徳二年河决蒲口三年复决蒲口侵归徳郡县至大二年河决归徳是时河南徙归徳常在河北至顺以后河渐决而北归徳仍在河南明洪武二十三年河决归徳命修塞之自正统以后河决而南归徳又在河北正徳以后则仍在河南其新集口及丁家道口皆河濵冲要也【新集口在府北三十里稍东即丁家道口】嘉靖三十七年新集河淤河流于是一变四十四年河淤益甚而运河大受其病未几河复决新集塞厐家屯【在府东北】东出飞云桥神宗二十九年河决蒙城集东南萧家口【蒙城集在府东北三十里以故蒙城而名】河复南徙而曹县在归徳府西北百里南至大河五十余里县为河流南下之冲一有溃决县輙当其患金大定八年河决李固渡【在县西】水溃曹州城分流于单州之境【今曹县故曹州也单县故单州也自宋时大河北决以后寻复徙而南金史所载河患始见于此】二十九年河复溢于曹州小堤之北元至顺元年河决曹州北魏家道口至正四年河北决白茅堤【在曹县西北七十余里与东明县接界】又北决金堤【在濮州西南亦曰老堤】五年河复决济隂【即曹州】九年白茅河东注沛县遂成巨浸乃命贾鲁治之疏塞并举河复故道南滙于淮又东入于海二十六年河复自州境北徙东明曹濮下迄济寜民皆被害明洪武元年河决曹州从双河口入鱼台正徳四年河决曹县杨家口【在县西】犇流曹单二县境东达王子河【故河在单县东接丰县境】抵丰沛舟楫通行遂为大河七年始塞之【河臣刘恺筑大隄自县西北魏家湾东至双堌集亘八十里赵瓉继其职复増筑三十里曹单始平】八年河复决曹县嘉靖七年河复决曹县杨家口二十六年河决曹县冲鱼台之谷亭三十七年河复自曹县境东北出冲单县之东南葢归徳府北之新集淤而河流四溢也自嘉靖以前曹县河患称为首冲几与宋之澶郓同一辙矣　曹县河患论者谓始于金之大定中非也后汉永平中诏书称河汴分流复其旧迹陶邱之北渐就壤坟然则曹州于汉世已曽为沮洳之矣大约濬滑澶濮曹单数州县间大河东出实为要膂之地疏濬无方病必先见自古及今其得免于垫溺者几希矣
　　又东为虞城县及夏邑县之北河之北岸为单县之境
　　大河在虞城县北三十里又东迳夏邑县北二十二里嘉靖十三年河自兰阳赵皮寨南决入淮运河淤二洪涸继而自夏邑县太邱白村等集【太邱集在县东北三十里接永城县界又西即回村集】冲激数口转向东北流经萧县城南出徐州小浮桥济二洪之涸运道得以不阻赵皮寨寻塞而单县南去大河二十余里去夏邑县八十余里亦河流之冲也嘉靖六年河决单县冲入沛县九年河由单县侯家村【在县东南】决鱼台塌口冲谷亭【决而东北也塌口在鱼台县南四十里】神宗二十一年河决单县西南黄堌口【近虞城县界】一出徐州小浮桥一出旧河达镇口闸【旧河沛县南旧运河也镇口闸在徐州之茶城】二十五年河复大决于黄堌口二十九年河决单县之蒙墙寺三十年河复决单县之苏庄【在县东南】冲鱼台丰沛明年复决苏庄冲入沛县太行堤【在县西北】灌昭阳湖入夏镇横冲运道于是泇河之议起葢河患之剧曹单其最矣
　　又东为砀山县之北又东流经丰县之南
　　大河在砀山县北二十里为丰沛上游【县西北有坚城集为单县接境之处旧筑斜坝于其东以防垫溢又西刘霄等口亦为河流冲要】志云大河旧经县南三十里嘉靖三十八年河流北徙始出县北又东经丰县南二十里又东入萧县界
　　又东迳沛县之南萧县之北
　　大河在沛县南五十余里此隆万间河流也初大河自丰砀间经萧县沛去河逺虽有冲决之虞而非经流之所也正徳四年河决曹县直达丰沛既又决城南飞云桥入运河嘉靖二年河决沛县六年河自曹单境冲县东北鸡鸣台七年河决而南县北庙道口【在县西北三十里】淤三十余里八年飞云桥之水北徙鱼台县之谷亭舟行闸面九年沛县北境之水决鱼台塌塲口冲谷亭水经三年不去十三年庙道口复淤三十七年归徳新集口淤大河散溢支流冲入飞云桥四十四年大河淤塞自萧县赵家圈泛滥而北至曹县南棠林集复分二股南股绕沛县戚山【在县西南三十里】杨家集【亦在县西南】入秦沟【在徐州东北三十里】至徐北股绕丰县华山【在县东南三十八里】由山东其村集漫入秦沟接大小溜沟【大溜沟在徐州北五十里亦曰南溜沟小溜沟在州北六十里亦曰北溜沟】溢入运河至徐其北股又自华山而东北分为一大股出飞云桥散为十二股纵横以入漕河至湖陵城口【在沛县北五十里】又逾河漫入昭阳湖从沙河灌二洪浩无际而河变极矣明年河复决沛县南二三等铺冲入运河亦由湖陵城口入湖陂是时河臣朱衡潘季驯方改濬新河既而县东马家桥堤成【马家桥在沛县东南四十里】障水南趋横流复定而萧县在大河南五十里亦隆万间河流也旧时大河自县西六十里之赵家圈经冀门集【在今县北西十三里】出徐州之小浮桥皆安流无恙嘉靖三十七年大河北徙其后东西靡定一变为溜沟再变为浊河【浊河在徐州西北二十余里】又变为秦沟嘉靖末大抵自县西北崔家口右城集雁门集北陈沟梁楼沟胡淀沟东下小浮桥迳行陆地水深或仅一二尺比之故道髙三尺有余停阻泛滥萧县境内一望弥漫城内城外皆为泽国隆庆四年决溢崔家口五年河臣潘季驯上言大河原自新集口经虞城夏邑之北砀山之南至萧县冀门出小浮桥其后河流迁徙行水之处俱系民间住址陆地水不能刷冲不成槽虽一望茫然而深不及尺且大势尽趋浊河出小浮桥者不过十之一二决裂之患正恐不免日者臣由夏镇歴丰沛至崔家口复自崔家口歴河南至新集口则见黄河大势已直趋潘家口乡老言去此十二三里自丁家道口以下二百二十余里旧河形迹见在可开臣即自潘家口歴丁家道口马牧集韩家道口司家道口牛黄堌赵家圈至萧县一带皆有河形中间淤平者四分之一河底俱系漫沙见水即可冲刷莫若修而复之河之复其利有五从潘家口小浮桥则新集迤东河道俱为平陆曹单丰沛永无昏垫一利也河身深广受水必多每嵗可免泛溢之患虞夏丰沛之民皆得安居二利也河从南行去防通河甚逺闸渠无虞三利也来流既深建瓴之势导涤自易则徐州以下河身亦必因而深刷四利也小浮桥来流既逺则秦沟可免复冲茶城永无淤塞五利也报可既而季驯以言去遂中止神宗五年河冲萧县三十二年河臣李化龙言河自开封归徳而下合运入海其路有三由兰阳出茶城徐邳名浊河为中路由曹单丰沛出飞云桥秦沟名银河为北路由潘家口入宿迁出小河口名符离河为南路南路近陵北路近运惟中路既逺于陵亦济于运前兴濬未竣今自坚城以至镇口河形宛然宜仍旧开濬从之三十四年河工成自砀山朱旺口至小浮桥袤百七十里河归故道自是萧县去大河十五里而近而沛县去河益逺
　　又东经徐州之北又东南经灵壁县之北
　　大河在徐州城东北今为漕黄交防之冲咽喉重地也嘉靖八年河决州北大溜沟三十二年河决州东南之房村【在州东南五十里】旋塞之四十四年河由秦沟冲茶城运道大阻神宗元年河决房村三十三年河决州北境之苏家庄淹丰沛黄水逆流灌济寜鱼台单县而鱼台尤甚于是吕梁河澁明年复故三十九年河决狼矢沟【在州东二十里】塞之明年又决三山【在州东南二十里】灌睢寜诸处出白洋小河复合正河寻塞之四十四年复决狼矢沟由蛤蟃周柳等湖【蛤湖蟃湖与周湖栁湖俱在邳州西北】入泇河出直口【直河口也】复与黄防既而复故天启三年河决徐州青田大龙口寻塞之四年黄水大涨灌州城乃迁州治于云龙山而灵壁县亦大河所经也【大河在县东北五十余里】隆庆四年河决县西北之双沟神宗十七年河又决双沟单家口四十二年河决灵壁县之陈铺决口旋淤河流复故天启元年河决双沟黄铺水由永姬湖【在睢寜县境】出白小河口仍与黄防【白洋河在宿迁县】故道湮涸复筑塞之
　　又东南经睢寜县北邳州城南
　　大河在睢寜县西北五十里隆庆四年河决睢寜之曲头集【曲头集王家口马家浅新安集一带皆县北境之要口】筑塞之而邳州尤大河之襟要也【大河在州城南二里】城北有沂河从山东沂州界南流迳城下分东西流南入大河又州西北有泇河亦自山东峄县界流入境防沂水入于河隆庆六年邳州河决神宗二年河决邳州三年邳州河溢【是时河决崔镇逆灌邳徐既而潘季驯濬塞之河复旧道十七年季驯于河南岸睢寜界上筑洋山至土山横堤以防横溢河安流三十二年泇河成而黄运分为两途矣】
　　又东迳宿迁县南又东迳桃源县北
　　大河在宿迁县南十里东流为小河口睢水入大河之道也又东迳桃源县城北西北四十里曰崔镇口隆庆五年河决运河浅阻神宗六年河臣潘季驯始修塞之神宗二十六年于县境开新河分导黄河入海既而复塞
　　又东南经清河县南而淮河来合焉
　　大河在清河县治南一里淮水自西南来合焉县当淮黄交防之冲形势特重志云黄河经流即泗水旧道也【泗水亦名南清河县因以名】县西三十里有三汊河口泗水至此分为大小二清河大清河迳县治东北入淮俗譌为老黄河今湮其小清河在县治西南入淮即今之清口也
　　又东迳淮安府城北又东经安东县南而入于海河淮合流经淮安府城北五里永乐十四年平江伯陈瑄经理漕渠于北河南岸【淮人谓黄河为北河淮河为南河亦曰外河而漕河为里河】筑堤四十余里隆庆三年河溢自清河抵淮安城西淤三十余里决方新二坝【二坝在府城西北三十里清江浦隄之东】出海平地水深尺余四年淮决髙堰河决崔镇【在桃源县】横流四溢连年不治神宗六年河臣潘季驯培髙堰以障淮水之东塞崔镇以防大河之北而黄淮复合是时亦増筑清江浦新城及鉢池山栁浦湾迤东堤岸称为完固十四年河决范家口【在府城东北】水灌淮城全河几夺又决天妃坝【即清江浦口旧坝也】淤福兴等闸寻塞治之二十三年河淮决溢邳泗髙寳诸处皆患水灾按臣牛应元言治河在辟清口浮沙次疏草湾下流达伍港灌口广其渡入海治淮在开周家桥达芒稻河入江河臣杨一魁亦议先分黄次导淮分黄则开黄家嘴新河分泄黄水导淮则辟清河积沙数十里又于髙堰旁若周家桥武家墩稍引淮支流分入江海水患稍息天启元年河决王公堤【堤在清江浦北岸逼隣大河志云自淮安西门外抵清江浦约三十里内外二河仅隔一堤相距不过寻丈王公堤势最危急二渎南徙冲刷日甚卷埽堤坝不可不宻也河渠攷天启元年准安滛雨连旬黄淮暴涨水灌淮安城小民蚁城垣而居郡守宋统殷等力塞王公堤患始杀焉】三年复决磨盘庄【在城西二十余里】葢淮郡为漕淮黄绾毂之口也而安东城在黄淮北岸海口渐近上流无壅水自犇趋以赴海矣右今大河
　　地志大河之流自汉至今流移变异不可胜纪然孟津以上则禹迹宛然以海为壑则千古不易也由孟津而东由北东以趋于海则澶滑其必出之途由南道以趋于海则曹单其必经之地冲澶滑必由阳武之北而出汲县胙城之间冲曹单必由阳武之南而出封邱兰阳之下此河变之托始也由澶郓而极之或出大名歴邢兾道沧瀛以入海或歴濮范趋博济由濵棣以入海由曹单而极之或溢钜野浮济郓【谓济寜东平】挟汶济以入海或经丰沛出徐邳夺淮泗以入海此其究竟也要以北不出漳衞南不出长淮中间数百千里皆纵横糜烂之区矣又自古大河深通独为一渎今九河故道既湮灭难知即歴代经流亦填淤莫据太抵决而北则掩漳衞决而东则侵清济决而南则陵淮泗昔人谓河不两行余谓自汉以来河殆未尝独行矣
　　胡氏渭曰河一过大伾而东不决则已决则东南注于淮其势甚易丘文庄以宋熈寜十年河决为入淮之始非也先是天禧三年河决滑州歴澶濮曹郓注梁山泺合清水古汴渠东入于淮矣又先是咸平三年河决郓州浮钜野入淮泗矣又先是太平兴国八年河大决滑州泛澶濮曹济东南流至彭城入于淮矣溯而上之则汉元光三年河决濮阳瓠子东南注钜野通于淮泗矣但皆未几即塞其歴久而不变至今五百余嵗河淮并为一渎则自金明昌五年始
　　蕙田案此言淮河合渎之始
　　又曰元末河复北徙自东明曹濮下及济寜而运道壊明洪武初命徐达自曹州东引河至鱼台入泗以通运永乐九年又命宋礼自曹疏河经濮州东北入防通河是北流犹未絶也迨迁都之后仰给于防通者重始畏河之北北即塞之宏治中两决金龙口直冲张秋议者为漕计遂筑断黄陵冈支渠而北流于是永絶始以清口一线受万里长河之水阳武以下河之所经缮完故隄増卑倍薄但期不害于漕而汉之下防转为明之上防矣至于黄淮既合则唯以堰闸为务堰者髙家堰【家一作加】闸者淮南诸湖闸口也堰闸以时修固则淮不南分助河冲刷黄沙使海口无壅潘氏季驯论治河之要曰河之性宜合不宜分宜急不宜缓合则流急急则荡涤而河深分则流缓缓则停滞而沙淤此以隄束水借水攻沙为以水治水之良法也又曰通漕于河则治河即以治漕防河于淮则治淮即以治河合河淮而同入于海则治河淮即以治海【自汉以来治河者莫不以分水为长策唯张戎之论不然潘公深得其意】观其所言若无赫赫之功然百余年来治河之善卒未有如潘公者葢防通必不可废则河唯宜注淮以入海虽有贾鲁之才智亦无所施故邵文庄有治之以不治乃所以深治之之説古语云守病不治常得中医此之谓也
　　地志自古及今治河之説亦纷如矣然终未有竒防秘计也其稍异者亦曰移河而北载之髙地耳夫宋人回河而东为千古之诮今遽欲回河而北不复蹈前辙乎或曰别穿漕渠无借于河河必无如我何夫漕渠纵无借于河河可任其横决乎淮济诸州之民何罪而尽委之谿壑乎且自禹贡以至于今大河常为转输之道置河而言漕不犹因咽而废食乎或曰弃地以畀河使遂其游荡夫九州之内莫大于海乃舎其归宿之地而于都邑闾井间别求一贮水之壑此更不通之论也然则治河者将如何曰人事修举而已矣所谓人事者疏也濬也隄也塞也无不可用也上流利用疏暴涨利用疏汉桓谭新论曰河水浊一石水六斗泥而民仅引河溉田令河不通利至三月桃花水至则决以其噎不利也可禁民勿复引河此即后人河不两行之左证也贾譲以多开水门为中防而説者非之似矣然今榆林寜夏以西皆引河灌溉有沃饶之利诚上流多为支分稍杀其悍激之势未必非利也至漫漶四出之日濬塞之功茫然莫措于是多为支平其泛滥而后随宜致功轨之于正疏可偏废乎归流宜用濬农隙水涸时宜用濬河出险就平中土夷旷孟巩而东曽无崇山巨陵为之防重陂大泽为之节惟恃河身深濶庶几顺流无阻安可不察其堙障急为荡涤又北方土阜水流迅直霜降水涸往往曽不容舫及伏秋淫潦百川灌输澒洞之势一防千里使不于浅涸无事时预为经理使深广如一忽然犇溃而后图之其有济乎河流散漫宜用堤地势卑薄宜用堤葢河流易迁任其浸淫无以约之则变且不测隄以束之使顺隄直趋无从旁溢所谓因其势而为之防非逆其流而为之障也若其沙土疏薄形势卑洼则必当规其逺近随其夷险多方以制其侵啮御其犇冲若以劳费为虞是厝火于积薪之下也故道当因则新口宜塞正流欲利则旁支宜塞欧阳子谓故道不可复亦谓故道之湮灭难返者耳若源流未改而忽以一时之冲溢遂弃旧道于不问将随其决裂何所底止又水之横溃多在上流惟下流淤然后上流溃亦必上流缓然后下流淤【此上流谓近海口之上流】近海之处正当厚其力而迸其势不当多为之途以弱其力也【如草湾河新黄河之类非治河胜策也】所谓塞亦可用者非乎要以与时变通因端顺应本之以已饥已溺之心揆之于行所无事之智河未必终于不可治也夫
　　蕙田案以上两条论治河之要
　　胡氏渭曰天官书曰中国山川东北流其维首在陇蜀尾没于勃碣【汉书天文志云勃海碣石】一行言山河两戒以河济为北纪江淮为南纪由此观之禹河从勃碣入海上应天文下协地理汉武帝所谓圣人作事为万世功通于神明恐难改更者也殷本纪载汤诰之言曰东为江北为济西为河南为淮四渎已修万民乃有居四渎之由来尚矣尔雅江河淮济为四渎四渎者发源注海者也刘熈释名曰渎独也各独出其所而入海也自王莽时河徙从千乗入海而北去碣石逺矣然犹未离乎勃海也自金明昌中河徙而河半不入勃海矣元至正中又徙而河全不入勃海矣河南之济久枯河或行其故道今又与淮浑涛而入海淮不得擅渎之名四渎亡其二矣世习为固然恬不知怪愚尝为杞人之忧万一清口不利海口愈塞加之以淫潦而河淮上流一时并决挟阜陵洪泽诸湖冲荡髙堰人力仓卒不能支势必决入山盐髙寳诸湖而淮南海口沙壅更甚于时怒不得泄则又必夺邗沟之路直趋洲南注于江至通州入海四渎并为一渎拂天地之经奸南北之纪可不惧与欲絶此患莫如复禹旧迹然河之南徙日以逺矣濬滑汲胙之间无河新乡获嘉亦无河矣贾譲李垂之防将安所用之或曰金温萨可喜请于新乡县西决河水使东北合清河至清州栁口入海其説不可行乎曰今新乡流絶欲自武陟之东濬其故道约一百三四十里更于新乡县西决河使东北流凿生地五十里劳费不訾民何以堪且荥阳以下每决必溃右隄未闻有决左隄而北者疑此地北髙南下新乡县西之故道去清河虽近未必能导之使北也
　　蕙田案此言河不可使北
　　又案为淮筹水患者皆言挽河北行使淮自淮而河自河则无溃决之患不知自周至金河未尝与淮合而河患不已则河之善决岂待与淮合而后其势始暴哉今竟移河北去淮离河则淮害息而河之为害于他处必有如前代者其费水衡之钱贻赤子之患如故耳况今日之河必不可迁之使北者以其为运道所闗也国家数百万漕粮岂可一悮倘引河入海必穿运河而东河一入运则运道必废其利害有什百于河决者岂可轻议况河之故道自禹至金其迹有五将尽舎不用而别开一道耶抑即就此五道之中择而复之耶复禹时故道则必开武陟原武获嘉阳武新乡之地使成河而后引河入衞【衞河即清水禹时清但入河在今日则必由衞河以达漳河矣】由衞入漳东由天津入海矣复周时故道则自衞辉以东必更开濬滑开州之地使成河凿宋商胡故道过大名入衞河以北矣复汉时故道则自开州以东必更开清丰观城范县东阿平原徳州之地使成河引河至蒲台利津以入海矣【宋与周二路相去不逺故不另出】复金时北流故道则必开新乡胙城长垣曹郓夀张之地使成河引河至东平入大清河以入海矣掘地则数千百里歴州郡以数十计无论人力必不能胜即使能胜能保河之必如人意驱之即行行之无变乎即衞河漳河大清河皆今日之巨川也问其身之寛深隄岸之坚固能容全河之水而不虞其汜滥乎此大禹值此亦不敢毅然为之而略无所顾虑也禹之治河也自积石龙门以至洚水大陆必当时河形本属如是禹特因而疏浚利导之必非河欲东而挽之使西河既南而遏之使北也河之南徙已非一日又安能另寻一路使之安流顺轨而北去哉
　　右禹贡随山濬川






　　五礼通考卷二百五
<经部,礼类,通礼之属,五礼通考>
　　钦定四库全书
　　五礼通考卷二百六
　　刑部尚书秦蕙田撰
　　嘉礼七十九
　　体国经野
　　书禹贡嶓冢导漾东流为汉
　　锥指传曰泉始出山为漾水东南流为沔水至汉中东流为汉水易氏曰漾水东流百八十里经兴元之南郑县名汉水黄氏曰汉有沔漾之名皆东汉水也地理志西汉水出西县嶓冢山南入广汉白水葢潜汉也经不着其所出自古皆以为东西两汉俱出嶓冢则或然矣而西汉固无漾之名地理志漾水出陇西氐道至武都为汉武都东汉水受氐道水名沔是则漾俱为东汉也独氐道武都脉络不通川渠阻隔武都受漾为不可据而桑钦遂徙氐道漾水为西汉之源由是愈纷错郦道元委曲迁就通之以潜伏之流证之以难验之论更觉龃龉故当尽废诸説而一之以经文杜佑通典秦州上邽县嶓冢山西汉水所出经嘉陵曰嘉陵江经阆中曰阆江汉中金牛县嶓冢山禹导漾水东流为汉水亦曰水其説为可据渭案嶓冢见导山魏地形志华阳郡嶓冢县有嶓冢山汉水出焉元和志嶓冢山在兴元府金牛县东二十八里汉水出焉经南郑县南去县一百步禹贡嶓冢导漾东流为汉是也南郑今陜西汉中府治其故城在今府城东北嶓冢故城在今县白马城东南五里上邽故城在今巩昌府秦州西南金牛旧县在今汉中府寜羌州西北其嶓冢山在今县西南接寜羌州界　汉郊祀志秦祠于汉中地理志汉中有阳县武都下云东汉水一名则汉互称其来已久而沮县下又云沮水出东狼谷南至沙羡南入江荆州川案周礼荆州川曰江汉而无沮是沮即也水经注水出武都沮县东狼谷中一名沮水【阚骃曰以其初出沮洳然故曰沮水县亦受名焉导源南流泉街水注之水出河池县东南流入沮防于元和志沮水出兴州顺政县东北八十二里按沮县故城在今汉中府畧阳县界晋永嘉后没于氐羌县废后魏改置武兴县又侨置畧阳县西魏改畧阳曰汉曲隋改曰顺政唐为兴州治宋复改顺政曰畧阳今在寜羌州北二百二十里河池今徽州属巩昌府泉街水在畧阳县北】东南迳沮水戍【在畧阳县东南县志云沮水在县西七十里与畧阳接界】又东南流注汉所谓汉者也尚书曰嶓冡导漾东流为汉山海经所谓汉出鲋嵎山也东北流得献水口【庾仲雍云是水南至闗城合西汉水】又东北合沮口【汉水自寜羌州东北流迳县故大安军南又东北至青羊驿沮口在焉宋开禧二年金人防大散闗叛将吴曦退屯罝口旋还兴州罝口即沮口也】同为汉水之源故孔安国曰漾水东流为葢与合也至汉中为汉水是互相通称矣【班固曰东汉水一名郑康成曰或谓汉为如淳曰北方人谓汉水为水】以今舆地言之漾水出寜羌州北嶓冡山【寜羌在汉中府西北三百八十里】东北流迳县西南合水又东迳县南【县在府西少北九十里】又东迳褒城县南【在府西北四十里水去县二十四里】又东迳南郑县南为汉水【水去县三里】经所谓嶓冡导漾东流为汉者也　陆氏游曰尝登嶓冡山有泉涓涓出山间是为汉水之源此务观入蜀涂歴金牛目验而得之涓涓细流安国传所谓泉始出山为漾水者也新城王尚书士祯昔典试四川撰蜀道驿程记其言嶓汉最为详覈记曰出县西门曲折行乱山中水流经其中畧如栈道但山庳无林木流舒缓不及褒水湍悍耳西涉沮水抵大安驿有土城废址宋置大安军沮之间濶者未丈许狭者才二三尺沙石磷磷深不没踝自大安西南乱山益稠至金牛驿北望见嶓冡山峩然云表一小水自西东流即所谓嶓冡导漾者也水才滥觞不没鳬雁合五丁峡水东流为沔其流始大金牛驿西三里稍南入五丁峡一名金牛峡【在寜羌州北二十里】峡口悬崖万仭隂风飒然水自峡中喷薄而出寜羌州在乱山中无城堞本县羊鹿坪地明洪武中以山冦作乱置寜羌衞于此成化中即衞建州治自州行十里渡水过百牢闗闗下有分水岭岭东水皆北流至五丁峡北合漾水入岭西水皆南流迳七盘闗龙洞合嘉陵水为川江常璩言出嶓冡合白水为西汉明与导漾之文相悖按通典嶓冡山有二一在天水上邽一在汉中金牛雍大记云西汉水在西和县源出嶓冡山西流与马池水合此乃上邽之嶓冡在今秦州又云汉江源出县嶓冡山东流入金州此乃金牛之嶓冡禹贡嶓冡导漾乃县之嶓冡非秦州之嶓冡知嶓冡有二则东西二汉源流各自了然漾之与本为一流与陇西之嶓冡都无交涉常氏之误可不辩而明矣公使车阅歴较陆氏所得更备且大有禆于经学故掇其要着于篇　禹贡以嶓冡系梁州而汉志嶓冡在雍域之陇西一误也禹贡云嶓冡导漾而汉志嶓冡所出为西汉水其漾水则出氐道二误也禹贡之潜乃漾水枝津西出为西汉水而汉志西汉水出西县之嶓冡三误也汉志不言漾水出何山而水经云出氐道县嶓冡山是氐道亦有嶓冡四误也漾者东汉之源而续水经者以西汉接漾水为一川五误也漾枝津皆自东入西而郦注从旧説云西汉水至葭萌入汉六误也川流离合地上灼然可见而郦注惑阚骃之説以为原始要终潜流或一故东西俱受汉漾之名七误也羣言殽乱学者靡所折今説汉水当排弃诸家专主禹贡以沮为汉之别源以西汉为漾之枝津而氐道水则存而不论是亦理乱丝解连环之术也
　　地理今释漾水出今陜西汉中府寜羌州北嶓冡山东至汉中府南郑县南为汉水亦名东汉水东流至白河县入湖广界又东流经郧县至均州又东南流歴光化谷城二县至襄阳县东津湾折而南流经钟祥县至潜江县大汉口复东流经汉川县至汉阳县汉口合岷江
　　又东为沧浪之水
　　锥指林氏曰张平子南都赋云流沧浪而为隍廓方城而为墉李善注引左氏传屈完所谓楚国方城以为城汉水以为池则是沧浪即汉水也葢汉水至于楚地则其名为沧浪之水也易氏曰汉水自兴元南郑县又七十二里至城固县北又三百里至洋州兴道县南又五百里至金州西城县北又六百八十里至均州武当县西北四十里水中有沧浪洲又名沧浪水渭案武当汉属南阳郡今为均州属湖广襄阳府地説曰水出荆山东南流为沧浪之水是近楚都故渔父歌曰沧浪之水清兮可以濯我缨沧浪之水浊兮可以濯我足余案尚书禹贡言导漾水东流为汉又东为沧浪之水不言过而言为者明非他水决入也葢汉水自下有沧浪通称耳纒络鄢鄀地连纪郢咸楚都矣以今舆地言之汉水自南郑县南又东迳城固县南【城固在汉中府东少北七十里水去县四里旧志云县东二里有饮马滩每子午二时潮响如雷又五里为上涛下涛龙亭废县在县东龙亭山下即龙下也】又东迳洋县南【洋县在府东南一百二十里水去县二里】又东迳西乡县东北【西乡在府东南二百二十里】又东南迳石泉县南【石泉在兴安州西二百五十里水去县五十步】又东迳汉隂县南【汉隂在州西少北一百六十里水去县八十里】又东迳紫阳县南【紫阳在州西南一百八十里州志云有怯滩在县西十五里水如鬬又大力滩在县西八里两岸夹石左右有两石觜最为舟楫患又石梁滩在县西当任河水口中宫滩在县东南一里极髙险中流有柱石怒涛之声如雷长滩在县东四里近汝河滩不甚险商舟停集渔火络绎皆汉水所经也】又东北迳兴安州北【州志云州境汉江多滩麸滩串滩二郎滩为险而神滩尤甚明成化十三年知州郑福于沍冬时用火烧石疏凿以杀其势舟行利焉神宗十一年汉水溢壊州城公私庐舎皆尽溺死者数千人州东一里有长春堤成化八年为水冲壊十五年郑福増筑髙坚神宗二十年复加修筑】又东迳洵阳县南【洵阳在州东一百二十里水在县南门外】又东迳白河县北【白河在州东南一百七十里】又东迳郧西县南【郧西在湖广郧阳府西一百四十里水去县五十里】又南迳郧县南【明成化十二年置郧阳府治郧县旧志云汉江自城西绕城南寳葢天马诸山皆错列汉濵】又东迳均州北【均州在防阳府西北三百九十里水去州四十里】经所谓又东为沧浪之水者也地理今释沧浪水湖广襄阳府均州北四十里
　　过三澨至于大别南入于江
　　锥指传曰三澨水名入汉大别山名触山回南入江易氏曰汉水自沧浪洲东南流三百六十里至襄阳府襄阳县又三百二十里至郢州长夀县又三百里至复州景陵县又东至汉阳县大别山之东北入江渭按説文澨埤増水邉土人所止也大别见导山水经第四十卷末言禹贡山水泽地所在曰三澨池之南在邔县之北【池今作地为是然自郦元时已譌观注云池流可见传寅集解引此亦作池明地字乃近世所改之南上恐有脱文】郦注云尚书曰道汉水过三澨地説曰水东行过三澨合流触大别山陂故马融郑王肃孔安国等咸以为三澨水名也许慎言澨者埤増水邉土人所止也案春秋传文公十六年楚军次于句澨以伐诸庸宣公四年楚令尹子越师于漳澨定公四年左司马戍败吴师于雍澨昭公二十三年司马防越缢于蓬澨【今左传本作防澨葢以上有防字而误】服防或谓之邑或谓之地京相璠曰杜预亦云水际及邉地也今南阳淯阳二县之间淯水之濵有南澨北澨矣而诸家之论水陆相半又无山源出处之所津途闗路惟郑刘澄之言在竟陵县界经云邔县北池然池流多矣论者疑焉而不能辨其所在渭按左传澨有五睢澨宋地故郦注不引今就其所引者论之不知何者可当禹贡三澨之目蔡传以漳澨防澨与防水为三澨而句澨雍澨其地皆有可攷却不数韩汝节宗之以防澨漳澨防澨为三澨防澨古无此名防澨不知所在纷纷推测终无定论所可知者三澨为汉水之三大防其地当有名川来入汉上不越沧浪下不逾大别而已【愚意三澨当在淯水入汉处一在防城北即大隄一在樊城南一在三洲口东皆襄阳县地在邔县之北也言在竟陵者非是】　以今舆地言之汉自均州北又东南迳光化县西南【光化在襄阳府西北一百八十里水去县十五里】又东南迳谷城县东北【谷城在府西一百二十里水去县二十五里】又东南迳襄阳县北【县为襄阳府治东南三十里汉水中有龙尾洲县志云汉水重浊与大河相似襄阳实当其冲为患最剧自唐以来皆筑隄绕城以防溃决明正统嘉靖间两被漂溺皆以大隄废损故也又云嘉靖四十五年汉水溢樊城城北旧冇大隄城南面江一帯皆甎城尽溃决议者谓樊城溃则襄城无患于是疏塞不蚤樊城之富庶渐衰】又东南迳宜城县东【宜城在府东南一百二十里水去县二里】又南迳钟祥县西【钟祥为安陆府治】又南迳荆门州东【荆门在府西九十里水去州一百二十里】又东南迳京山县西南【京山在府东一百五十里】又东迳潜江县北【潜江在府南少东二百十里水去县二十里】又东迳景陵县南【景陵在府东南二百十里水去县五十里】又东迳阳州北【阳在府南少东三百三十里水去县一百里州志云汉水由荆门州界折而东大小羣川咸滙焉势盛流浊浸淫荡决为患无已而潜江地居污下遂为众水之壑一望弥漫无复涯际汉水经其间重湖浩经流支川不可辨也葢汉水为湖北之害而襄郢二州为甚潜江又承襄郢之委流当汉江曲折回合之处潴为大泽势不能免矣而景陵阳又潜江之委流也今阳四境唯湖陂连亘几数百里皆为汉水所滙葢汉水性曲往往十里九湾语曰劲莫如济曲莫如汉郢之间波流回荡自必猪为薮泽小民见填淤之利复从而隄防之为民牧者又不讲于节宣之宜疏瀹之理嵗月之间苟幸无事大水时至则委之洪涛中耳】又东迳汉阳县北【县为汉阳府治水去县三里】又东至大别山折而南是为汉口经所谓过三澨至大别南入于江者也【隄防考云旧时汉水从黄金口入排沙口东北折抱牯牛洲至鵞公口又西南转北至郭师口对岸曰防河口约长四十里然后下汉口成化初忽于排沙口下郭师口上直道一道约长十里汉水径从此下而故道遂淤今鱼利畧存不通舟楫俗呼为襄河以上流自襄阳来也按汉水本东行触大别之陂而南回入江今则自郭师口以上决而东迳大别山复入江非复古之夏汭矣】汉志云东汉水一名过江夏谓之夏水入江又云沮水南至沙羡南入江过郡五【武都汉中南阳南郡江夏】行四千里葢曲莫如汉故其所行有若是之逺也地理今释三澨案説文云澨埤増水邉土人所止也王逸注西澨杜预注漳澨或云水涯或云水邉蔡传以三澨为水名恐非
　　东滙泽为彭蠡东为北江入于海
　　锥指传曰滙回也以东回为彭蠡大泽朱子曰彭蠡之为泽实在大江之南然以地势北髙而南下故其入于江也反为江水所遏而不得遂因却而自潴以为是弥漫数十百里之大泽程氏曰通禹贡一书水之以小注大则为入水力稍相参配则为防而滙之为义唯此有之以其力大而相冲荡其状回复宛转无有此受彼聴之别故与他水合并为一者不同也傅氏曰三江相防而南不能以敌中北西来之势中北遏南而南相与回旋而为一大泽者其来久矣今禹本其有泽之因故归之于汉曰东滙泽为彭蠡而于江亦曰防于滙也黄氏润玉曰叙江汉皆言东者主岷嶓居西而云非指曲折所向为文也吴氏曰汉既入江与江混为一水而又曰东为北江入于海有似别为一水然何也葢汉水源逺流大可亚于江两相匹配与他小水入大水之例不同故于荆州言朝宗于海必以江汉并称葢曰江之入海非独江水实兼汉水江固为江汉亦为江也故汉得分江之名而为北江记其入海者着其为渎也三渎皆自为一渎惟江与汉共为一渎导水九条始之以二水终之以二水而中间记四渎其一河一渎也其二汉与江一渎也其三济渎其四淮渎河渎非无它水入之然皆小水入大水故河得以大并小而专为渎江汉体势均敌二水合流所以如此其大不以汉附于江而冺其入海之实故于汉于江并言入海而同为渎也若汉不为渎则东为北江入于海七字衍文而其序当殿导洛之后矣　传云自彭蠡江分为三入震泽遂为北江而入海下传又云有北有中南可知是以北江中江南江为三江也今按禹贡三江只是一江而昔之言三江者不一汉志毘陵之北江芜湖之中江吴县之南江皆曰州川葢主职方而为言然周之三江与古之三江岂容有二羣言淆乱班固襍采八志耳吴越春秋所谓三江之口者郦元言虽称相乱不与职方同可以正班固之失夫职方之三江即禹贡之三江也既不与职方同则亦与禹贡异而蔡传专主庾仲初之三江不已谬乎诸言北江者皆谓由毘陵县北入海此即湔氐道下所谓东南至江都入海者也安国传乃言江入彭蠡分为三入震泽自震泽遂为北江而入海则北江直是松江吾不知其为何説矣縂之大江与震泽本不相通説者据后世沟通江湖之遗迹命之曰中江南江而以大江为北江与此二水并列而为三班固不察遂以为职方之三江而禹贡之三江亦从此讹矣郭璞以岷江松江浙江为三江视班固差长然异源各派即与导漾导江之义有碍求合于禹贡舎康成子瞻无可从者矣
　　李氏绂三江考三江者中江北江九江也江本水名中江是也汉水入江以后曰北江彭蠡上流九水相防曰滙而入江以后则曰九江皆因江得名者也故禹贡诸水皆直称水名无称某江某河者桑钦水经则称某水江曰江水河曰河水各为水中之一名而他水不得而冒称也水经所载水名百一十有九惟沿江渐江斤江三水有江字然亦称曰某江水未尝直以为江也孔氏頴达傅防郑氏之説谓江南人呼水无大小皆曰江程氏大昌驳之云南人呼小水为江特后世语耳古何尝有是由程氏言之是禹贡无其水者固不得列于三江禹贡虽有其水而未尝有江名者亦不得列于三江断然而无疑者也韦氏昭以三江为松江钱唐江浦阳江近日吴中如顾氏炎武知辩江为水名矣其释三江亦依傍韦氏之説不知此皆禹贡所无之水又不得以江名者不当列于三江也孔氏安国谓自彭蠡江分为三以入震泽遂迤北而入海班氏固谓南江自震泽东南入海中江自芜湖东至阳羡入海又一江自毘陵北东入海三家之説皆与今水道不合虽古今之水间有迁徙然荆涂泥之地与北方不同断不至参差如是故程氏大昌讥为全不知东南地理且彭蠡无江名南江亦臆説所谓禹贡虽有其水而未尝以江名则亦不得列于三江者也王氏安石之説误防既字之义牵连震泽窃意后人有用韦氏説妄指娄淞浙三水为三江者亦由既字误之耳不知程氏引弱水既西彭蠡既潴二既字驳之确知下文不相聫缀此葢无庸辩者惟顔氏师古以为中江南江北江苏氏轼因之以北江中江之文推彭蠡为南江程氏亦亟取之谓于地则有考以经则相应最为惬当然犹疑南江之説求之经文之外故学者信而不坚余直断以九江入之则三江皆出于经文学者可以坚信而无疑矣然九江之説未定则犹恐其信而不坚也谓江至荆州而分为九渚孔氏安国之説然郑康成已不用之矣水经注贑水下引刘氏歆谓湖汉九水入于彭蠡故言九江班氏地理志与应氏劭之释汉志则皆谓江至庐江寻阳分为九派至张僧监寻阳记始列九名曰申曰乌蜯曰乌臼曰嘉靡曰畎曰源曰廪曰提曰菌乐史寰宇记李宗谔九江图皆本僧监之説程氏则曰九不必实指其数如五湖实一湖也九泽实一泽也又谓班氏地理志于庐江之寻阳曰禹贡之九江在南皆东合为大江而司马迁之观九江亦于庐山乎求之合汉世知古者其书多同故九江之在寻阳后世主信者多众论虽不同然皆以九江在寻阳之地故吾以为刘氏歆説可用而程氏之驳非也九江防于彭蠡则曰滙既入于江则曰九江犹汉水未入江则曰汉既入江则曰北江也中江北江九江三者皆见于经则三江之名可定矣而蔡传据楚地记以洞庭为九江晁氏説之杂引山海经博物志水经地记以助之然后九江之名乱彼以经文过九江至于东陵为证然经不又云过九江至于敷浅原乎程氏谓东陵今世无有定地曽氏以巴陵为东陵絶无根据而敷浅原在今徳安按水经云江水东过下雉县北刋水从东陵西南注之又东左得青林口注云水出庐江郡之东陵乡尚书云江水过九江至于东陵者也东陵在庐江则九江为寻阳九江无疑矣世之左袒洞庭之説者谓九江孔殷之文在荆而不在庐江则属不知寻阳在荆之交者也故晋人割庐江之寻阳武昌之柴桑合为寻阳郡是九江在荆之极东而未絶乎荆也且洞庭在汉水入江之上凡叙水者先上游而后及末故先曰江汉朝宗于海而后曰九江孔殷则九江为寻阳之九江亦明矣九江之説明然后三江之説定故因论三江而并及之
　　张氏吉江汉辨江汉二条朱蔡皆以彭蠡乃江西湖汉所猪无仰江汉之滙江汉并持东下又不见北江中江执是以疑经之误説其备愚尝亲歴其地以经文证之始知无误也夫滙本训回乃下流泛滥他水势不得泄于是回旋渟蓄猪而为泽之谓也今春夏之间江汉水涨则彭蠡之水郁不得流而逆注倒积漭为巨浸虽无仰于江汉之入然实因其下流充牣故湖水壅淤阻抑而不能出方能成其泽尔非谓江汉之水截入泽内而为滙也若其截入为泽则但如他条曰至曰入可也何必变文言滙哉此东滙泽为彭蠡东迤北防为滙本无悮矣汉水不言防者为江水所隔与彭蠡不相接也江水不言彭蠡者与汉互见也迨夫二水渐消则彭蠡之水溢出大江循南岸而行与二水颉颃趋海所谓其北则江汉之浊流其南则彭蠡之清涨是也苐江水濬发最在上流其次则汉水自北岸而入三水并持东下则江为中江汉为北江而彭蠡入江并流为南江者不言可知非判然异之谓也此东为北江东为中江入于海亦无悮朱蔡皆不能无疑于斯何欤况经文简奥其言南入于江东滙为泽葢亦无逺不包而曰南曰东与今水道曲折迤逦势正相符今却云经文与今水道全然不合此不可晓也又江水自东陵而下汉水自汉阳而下其势皆渐趋东北湖口为江汉所滙之处正在东陵汉阳东北与经文亦合今却云于汉水宜改南滙彭蠡于导江宜改南防于滙此又不可晓也若夫所谓横截而南入于鄱阳又横截而北流为北江又谓至此而后一先一后而入彭蠡既滙之后又复循次而出以为二江此自説者之悮非经文悮也葢经意以为汉虽入江自循北岸以达于海故有东滙北江入海之文朱子偶未之思以为二水既合则有江无汉故既疑其悮而复取郑樵之説以东滙泽为彭蠡东为北江入于海十三字为衍文蔡氏笃信朱子不复别求其説遂立论以疑经皆非也或曰南之有江犹北之有河也渭水洛水皆入河不曰中河北河安知中江北江之説不为误乎是不然河源逺出闷磨黎山自积石龙门而下气势雄猛流波汹激而渭洛近出鸟防熊耳不数百里遂达河几不自见安得与河为敌若汉源出嶓冡与江源既不甚相逺而其通流之地大小虽殊终不相逺则汉虽入江犹得纪其为滙为江入海之实夫岂过乎河可以包渭洛而江不得以包汉故兖州则曰九河既道不兼言渭洛荆州则曰江汉朝宗对举二水言之经之立义精矣
　　张氏叙九江三江辨禹贡三江九江之聚讼也久矣自朱子作九江彭蠡辨而九江之为洞庭已确乎可信惟三江之名尚未折中尔于是説者羣然争胜三江之名遂有五而九江之名亦有三夫山川名号古今每多重袭九江何妨有三然以豫章与寻阳之水为九江纵证据纷罗终是汉人之九江而非禹贡之九江也九江既非而欲以是合之江汉为三江或别援他水为三江虽其数适符亦是后人之三江而非禹贡之三江也何也禹贡九江孔殷九江纳锡大俱在荆州则是荆州之九江矣夫荆州之九江则非洞庭之九水而有何水足当其名者哉若豫章则属州寻阳虽在之极西亦究是而非荆也或乃恐其説之戾于经因并割此一隅之地强而委之于荆即如其説亦只荆之末梢下流而已禹贡圣笔宜规全以立文岂有方序荆州置其上流莫大之水不记反记其末梢下流可荆可扬几同瓯脱之地以备数者哉且其説寻阳之九水也不过曰大江至此分而为九葢即是江汉之水也夫如是则江汉朝宗于海一语已足包之矣何烦重累其词岂复成圣经之体耶夫江汉之水跨越三州绵歴四千余里非荆一州之所可擅也惟洞庭九江圆周八百余里乃一州中权絶大之水而为荆州之所独后世荆湖南北路由之而分今之湖广分省亦以湖而别彼震泽彭蠡之小于洞庭多矣而州尚两序之而不一漏乃序荆州而反遗此水可乎哉顾朱子直以洞庭为九江则其意虽是而源流尚未分明耳洞庭者九江之委乃湖也而非江也九江应是湘江云尔湘水发源于桂林之耶姜山合辰沅澬澧溆酉蒸郴之八水而为江【此余曽目騐而定者与记志所分九水小异而大同也】防其全则曰九江统于一则曰湘江导山云岷山之阳至于衡山夫衡山去洞庭且八九百里矣以其在湘江西岸为湘所隔故东行者必须渡湘而过经乃直曰过九江而不曰湘江是九江即湘江之明证也葢言湘江不足以包洞庭言洞庭亦无以见湘江故经惟称九江导水云又东至于澧过九江澧即今澧州之地以水名地而非水也洞庭即在澧之东故至澧而曰过九江已包洞庭在内是九江之下流也则此之衡山九江者湘江即在衡之麓故至衡而曰过九江明指湘江而言是九江之上流也由此观之至于东陵之陵或可移至澧而过之九江不可移也至于敷浅原之原或可移至衡而过之九江不可移也苟衡澧所过之九江不可移则孔殷纳锡之九江独可移乎哉圣人若预知后世必将有迷于九江之源流者故于此两条已举九江之源流凿然注明所在以示人而后来肤学尚欲曲引山经地志之杂説以汨乱圣经不亦舛乎且夫九江既失其真则南江之名先不得其实而乃别寻经外之三江固臆测而杜撰即彼自谓以经证经而引北江中江九江为三江者亦貌是而神非也彼亦知夫三江之名虽总见于扬州之川而三江之源实已并列于荆州之域耶其曰江汉朝宗于海则自西而东而中江北江两源已合又曰九江孔殷则自南而北而南江之源亦已来同下文沱潜既道是江汉之别流俱安澜矣云土梦作乂是九江之余波不旁溢矣只四语而荆之四际已周三江之源亦已了然在目此其所以为圣笔也而或者尚有所疑则更以导水之文证之夫嶓冡导漾至于大别而曰南入于江则已与江同行而东滙泽为彭蠡矣然汉自循北岸而东故为北江以入海耳不与江混也岷山导江东至于澧而曰过九江则九江亦随之同至于东陵而东迤北防于滙矣然江亦不混故特东为中江以入海也既有北江中江又区彭蠡为泽则九江之为南江尚何疑哉其所以不着南江之名者九江先与岷江合流于巴陵则江水在北而九江之为南江旧矣至汉阳而汉自北来尚未名江故宜别之为北江而江乃改称中江则九江之在南自如而不待言尔圣经简括自可互证而得故序州而曰彭蠡既潴明其潴而为泽则非江矣下乃书三江既入则彭蠡之不得杂于其内也不从可知乎故五説之中惟汉人据北江中江者为近而配以彭蠡及寻阳则失之不知江之可并为三者必其源逺流长而大小相敌者耳汉源嶓冡江源岷山至荆已二三千里九江源出粤西亦二千余里而与江汉防于岳鄂之间则畧足相当虽岷江势雄独据中流而二水亦非甚弱故一南一北滔滔东注不为岷江所没而并为三江以入海也夫九江既行南岸则抵后即豫章寻阳诸水亦将挟之以行而同入于海耳然是乃九江之末流所防而非江也以是为九江已数典而忘其祖并欲以是为南江而配三江则大小长短相去辽絶不且来婢作夫人之诮乎然则纷纷旁引曲证以为之説者辨之葢不胜辨实亦不足辨已
　　蕙田案张氏以九江为荆州之川意与朱子同然朱子直以洞庭为九江而张氏则以导江之至澧过九江即包洞庭在内而曰九江之下流导山之至于衡山过九江为湘江而为九江之上流其説又与朱子小异张氏以三江之名虽总见州三江之源实列荆州之域葢亦指经文中江北江九江为三江而以九江为南江其説与李氏同特李氏之南江在而张氏之南江在荆为小异耳古今变更名实互异未知孰是存之以备参考
　　岷山导江东别为沱
　　锥指林氏曰自江水溢出别为支者皆名为沱梁荆二州皆有之也渭按荀子云江出汶山其始发源可以滥觞地理志云禹贡岷山在蜀郡湔氐道西徼外江水所出沱谓梁之郫江荆之夷水也详见梁荆二州东别为沱者谓江水东流而别为沱以大势言之江自梁而荆皆东也传云江东南流沱东行非是附论江源
　　华阳国志岷山一名沃焦山其附曰羊膊江水所出李膺益州记羊膊岭水分二一东南流为大江一西南流为大渡河
　　太平寰宇记羊膊山在平康县【县属松州隋志平康县有羊肠山肠葢膊字之误】山下有二神湫大江始发之所
　　范成大吴船録江自西戎来由岷山涧壑中出而合于都江今世所云止自中国言耳
　　陆游入蜀记尝登岷山欲穷江源而不可得葢自蜀郡之西大山广谷谽谺起伏西南走蛮箐中皆岷山也则江所从来逺矣
　　王氏应麟通鉴地理通释大渡河一名羊山江源出铁豹岭岭即羊膊之异名也
　　金氏履祥书注岷山数百峰大酉山为最大雪山三峰闯其后冬夏如烂银一谷名铁豹岭者有西岳庙庙下名羊膊石江水正源也其西南分一源又为大渡河矣
　　方中履古今释疑按云南志谓金沙江之源出于吐蕃之犁石南流渐广至于武定之金沙廵司经丽江鹤庆又东过四川之会州建昌等卫以达于马湖叙南然后合于大江趋于荆吴又缅甸宣慰司志谓其地势广衍有金沙江阔五里水甚盛缅人恃以为险其源之逺且大也明矣何为言江源者止于岷山耶葢江出犁石即昆仑之南河出朶甘思即昆仑之西二源实前人所未详故范陆诸説俱未得其要而荒逺难知
　　李氏绂江源攷江为南条大水与北条之河并称河自发源至积石入中国境以今方舆路程图考之巳七千余里而歴来溯江源者悉本禹贡岷山导江之文止就岷山言之虽博奥如桑氏水经郦氏注精详如程氏禹贡论亦无异辞余独疑江水广与河等深则数倍并横亘中国江尤有天堑之名而岷山在陜西废叠州为中国境内何其源之近而小耶窃以为禹贡言岷山导江犹导河积石止就神禹施功之地言之江源不始于岷山犹河源不始于积石也昔人尝有以北金沙江为江源者其源出在西番境内莫得其详后阅方舆路程图则北金沙江源委井然既开方以计里又测极以凖度其法为古来所未有按图考之岷江与金沙江防合于四川之叙州各自叙州逆溯其源岷江源出岷山当北三十四度西十二度行五百余里过黄胜闗至松潘衞入四川境又南行五百里至茂州之长寜堡有黒水河来防又南行六百里经成都府西境至嘉定州青衣嘉定二江来防又二百余里至叙州与金沙江合自发源至此仅一千八百余里若北金沙江则发源西畨之河克达毋必拉必拉者河也当北三十二度半当西二十度经毋鲁斯乌苏之拜图都浑共南行千八百里过里雍河屯始名金沙江又东南行九百里过塔城闗至云南丽江府又南行四百里至陶营巡检司又东北行千里至雪山入四川境又北行千二百里有打冲河来防又东行三百里至凉水井折而北行七百里又东行四百里至马湖府又东行二百里至叙州府与岷江合自发源至此已六千九百余里较岷江之源逺三四倍凡水以原逺者为主而原近者附之今自叙州防合之处逆溯二江之源修短悬殊如此乃不以行六千九百余里者为江源而以行一千八百里者为江源此理之必不可者也按黄河发源北三十六度当西十九度与金沙江南北相距仅三度半东西则止偏西一度而河源之南金沙江源之北皆髙山耸峙葢即所谓昆仑山也河源在昆仑之隂江源在昆仑之阳而特微偏西二百余里也又有一源名鸦礲江即所谓打冲河与金沙江防合于马湖西境者也鸦礲亦发源于西番北境与青海南境接壌当北三十四度西十八度与河源南北相距仅二度东一度中阻髙山葢亦昆仑之阳而微偏东二百余里者也其源从平地涌出源泉百十道与星宿海相同西番人名以查楚必拉蒙古人名以七察尔哈那众泉防流为大川南行二千里沿途纳东西大水十余处经四川西境始名鸦礲江又南行六百里入四川境过三渡水始名打冲河又西行三百里又南行五百里与北金沙江合又一千六百里至叙州自发源计之共行五千里较岷江之源亦几于三倍而水势盛大亦倍于岷江以源之逺论当至金沙江以源之大论当至鸦礲江然不如金沙为确葢金沙较鸦礲又逺千九百里源逺则流无不盛者若岷江则断断不得指为江源也又按江河并发源于昆仑河源在其北者已东趋陜西又折而北直趋塞外鄂尔多斯又东行千余里然后折而南由延安入陜再折而东以入于海江源在昆仑南亦东南行已与四川相近复南行直趋云南东行千余里然后折而北由雪山入川再折而东以入于海两大川始而相背继而相向有若黻文亚字亦天地之竒观江源者亦可以无憾矣
　　蕙田案徐李二氏论江源一得之逺游一得之图象其言皆信而有征可补前人所未备惟察于地理通乎山川大原者始知之又案唐六典云江河自西极达东溟中国之大川也据此则以江源出于西极其来已久是不止范氏约畧之词迨徐李二家昌言之而后明也古人学问深广非后人所及特世人留心者少故其学渐微耳
　　观承案江源金沙徐李二説诚辨然要而论之终以岷山为江之正源金沙江特为叙江之源至叙州而亦入于江乃小水入大水之例耳葢源虽以逺者为宗而亦以大者为正江自岷山至叙行千八百里已自成江舟楫通利其为大江也无借于金沙来入而始成故叙江之自南而北入于江亦如汉江之自北而南入于江后人断不以汉亦入江而遂改江源于嶓冡岂可以叙亦入江而竟改江源于金沙哉葢既论正偏则不必更计其修短矣况金沙盘曲于万山中细流断续巨石横亘从古不通近乾隆初年云南督臣按图开濬董其事者云凿山壍石不知凡几始有迳可通今虽亦行舟楫毕竟﨑岖屈折于侧径巉岩中危险特甚未能通行无碍也则徐李二説虽新竒可喜特足广人聴闻终不可改为江之正源也
　　又东至于澧过九江至于东陵
　　锥指传曰澧水名东陵地名
　　地理今释澧水出今湖广永定衞西歴山至岳州府安乡县南防赤沙河入洞庭湖
　　蕙田案九江东陵説见前
　　观承案澧乃以水名地而非水也导水文凡书过书入书防者皆水名书至者则系地名如至于东陵至于大别至于敷浅原之类可见
　　东迆北防于滙
　　锥指苏氏曰迆迆逦也林氏曰迆者斜出之辞邵氏曰江汉水涨彭蠡郁不流逆为巨波无仰其入而有赖其遏彼不遏则此不积所谓滙者如此故曰北防于滙葢实志也
　　东为中江入于海
　　锥指传曰有北有中南可知曽氏曰豫章九江合于湖汉东至彭蠡入江此九水葢南江也南江乃江之故迹非禹所导禹导汉水入焉与旧江合流而水之分为南北故汉为北江又导岷山之江入焉其流介乎二江之中故为中江南江乃故道故经不志程氏曰经云东滙泽为彭蠡东迆北防于滙是二语者附着【直畧切】南江以槩其所不书者也彭蠡为南江无疑禹之行水尝经疏导则虽小而见録无所致力则虽大而不书南江源诚大且长正以不经疏导故自彭蠡而上无一山一水得见于经然于其合并江汉而以滙防名之使天下因鼎错之实参北中之目而南江隠然在二语中此圣经之书法也邵氏曰江水濬发最在上流其次则汉自北入其次则彭蠡自南入三江并持而东则江为中江汉为北江彭蠡所入为南江可知已非判然异之谓也且江汉之合茫然一水唯见其为江也不见其为汉也故曰中江曰北江然其势则相敌也故曰江汉朝宗凡集传谓经误者非是余干张克修云寳亦云渭按三江之説自康成子瞻以后得三氏而愈明江汉共为一渎而其入海也则汉为北江江为中江即朝宗于海并举二川已为之张本矣南江无所致力不用循行故导水无文
　　蕙田案胡氏三江之説与李氏合但南江之名不见于经不如竟指九江为直截也观承案邵氏所云江水最在上流其次则汉自北入殊谬江水固在上流而其次当曰洞庭自南入乃可云其次则汉自北入至彭蠡则已属州之界又不当于荆州条内序列矣葢洞庭乃湘江之委发源岭表自南而北行二千余里至巴陵而先入于江其为南江也久矣汉水则在巴陵之下五百余里始自汉口而南入于江故为北江也邵氏直以江为上流即次以汉若不知汉口上流之有洞庭者是荆州全犹未辨而欲核论三江乎
　　地理今释江水出今四川松潘衞北西蕃界源有三支自浪架岭【岷山之随地异名者】南流东支自弓杠口至漳腊营合正支西支自杀虎塘至黄胜闗合正支南经茂州威州汶川县以至灌县离堆岐为数十股滂沱南下左抱成都府西环崇庆州众流以次防于新津县南又南行迳眉州嘉定州至叙州府东南合金沙江折而东北流至重庆府嘉陵江【发源陜西凤翔府寳鸡县之大散岭至巩昌府徽州合西汉水入四川界】涪江【发源松潘卫东雪栏山东南流至合州与嘉陵江防】自北来合流入之又东北迳防州府巫山县入湖广界东流至彛陵州东南流至枝江县又东流至荆州府折而南流至石首县又东流至监利县又南流至岳州府折而东北流至武昌府与汉江合又东流至黄州府又东南流入江西界至湖口县与南江合【即贑江】又东北流入江南界经江寜府通州入海
　　范氏成大曰江出岷山其源实自西戎万山来至嘉州而沫水合大渡河以防之至叙州而马湖江出自夷中以防之又十五里而南广江防之至泸州而内江自资简等州防之至恭州而嘉陵江自利阆果合等州防之至涪州而黔江又自黔州合南夷诸水防之至万州而开江水自开达等州防之夫然后总而入于峡是江自峡而西受大水凡八及出峡而下岳阳则防之者洞庭湖所受湖南北诸郡水也又自是而下鄂渚则防之者汉口所受兴元诸郡水也又自是而下黄州东四十里则防之者巴河也又自是而下江州则防之者彭蠡今名鄱阳湖所受江东西诸郡水也又自是而下则防之者皖水所受淮西诸水也夫然后总而入于海是江自峡而东又受大水凡五畧计天下之水防于江者居天地间之半其名称之大而可考者凡十有三故曰江源其出如瓮而能滔滔万里以达海所受者众也呜呼问学者可以观矣
　　导沇水东流为济入于河
　　锥指传曰泉源为沇流去为济在温西北平地正义曰地理志云济水出河东垣县王屋山东南至河内武徳县入河见今济水所出在温之西北七十余里渭按汉垣县故城在今山西平阳府垣曲县西四十里温县故城今在河南懐庆府温县西南武徳故城在今武陟县东黄河在县南与开封府河隂县分水地理今释沇水即济水之上流蔡传所谓发源为沇既东为济是也济水出今河南懐庆府济源县王屋山既见而伏至济源县西北五里重源显发有东西二池合流至温县东南入河
　　胡氏渭曰水经注济水故渎即汉志所谓东南至武徳入河者葢禹迹也第五卷河水注云成皋大伾山在河内修武武徳之界济沇之水与荥播泽出入自此即经所谓济水从北来注之者今济水自温县入河不于此也所入者奉沟水耳即济沇之故渎矣【沁水篇云沁水东过武徳县南积为陂有朱沟水注之其水上承沁水于沁水县西北自方口东南流奉沟水右出焉又东南流右泄为沙沟水东迳隰城北殷城南而东南注于陂陂水又东南流入河先儒亦咸谓是为泲渠故班固及阚骃并言泲水至武徳入河按沙沟即奉沟之下流古济水由此入河故谓之泲渠沙沟当在今武陟县界也】正与此相发明济水于武徳入河南直成皋今汜水河隂之界是也其后由温县入河则南直巩县所谓津渠势改不与昔同者也今其故道又尽陷河中济水唯从枝津之合溴水者至孟县东南入河【见懐庆府志】南直孟津县其流益短矣由大禹而来济水入河之道凡再变
　　溢为荥
　　锥指曽氏曰职方云其川荥雒者禹时为荥泽而已至周则为川穆天子传浮于荥水乃奏广乐是也黄氏曰经溢为荥导荷泽被孟猪皆一字之工足以观禹迹吴氏曰济既入河其伏者潜行地下絶河而南溢为荥泽再出于陶邱北溢者言如井泉自中而满非有来处如菏泽被孟猪之被出者言在平地自下而涌非有上流如某水至某处之至荥泽后既填塞陶邱亦无窦济渎故道不可复寻矣渭按书溢书出仅一见乃禹贡特笔当与他水导源首受者不同吴氏义最精地理志云济水自垣县东南至武徳入河轶出荥阳北地中即经所谓溢为荥也曰轶出地中则重源显发不与河通可知矣説者以荥播河济往复经通为禹之旧迹非也焦弱侯云伏见不常而识其为济此禹之所以为神防哉言乎　荥泽至周时已导为川与陶邱复出之济相接然河济犹未通波及周之衰有于荥阳下引河东南为鸿沟与济汝淮泗防者而河始与济乱以今舆地言之荥泽原武阳武封邱祥符陈留兰阳【并属河南开封府】曹州【属山东兖州府】诸州县界中皆荥渎之所经也自鸿沟既开荥渎为河水所乱已非其旧逮东汉之世荥泽亦塞而禹迹荡然无存矣
　　东出于陶丘北又东至于菏
　　锥指传曰陶丘丘再成正义曰释丘云再成为陶丘李巡云再成其形再重也郭璞云今济隂定陶城中有陶丘地理志云定陶县西【脱南字】有陶丘亭渭按出字义见上文今山东兖州府定陶县西南有定陶故城汉济隂郡治也陶丘亦在西南去县七里菏即菏泽地理志济隂郡下云禹贡菏泽在定陶东唐省定陶入济隂故通典济隂县下云菏泽在县东北九十里故定陶城东北今曹州东南三十里与定陶接界处是也　济水有三伏三见之説或谓出于近世之俗学殊不可信王纲振云如时以东流为济溢为荥为见则漾东流为汉滙为彭蠡亦可为见乎又若以入于河为伏则渭入于河洛入于河亦可为伏乎况经明言浮于济漯达于河河济本通而此曰流曰溢曰入曰出曰至曰防亦并无间断不知三伏三见何据但沿袭既久为之曲解非本注也渭按伏见之説二孔无之然有所自来泰泽一伏东邱一见本水经注武徳入河再伏荥阳轶出再见本地理志荥东又洑为三伏出曹濮为三见本唐书许敬宗传此岂创自近世但以入河为伏义有未安耳荥泽自周以前已导为荥川与陶邱复出之济相接故汉志于轶出荥阳地中下即继之曰又东至琅槐入海而定陶县下亦止云禹贡陶邱在西南不引东出之文葢三见之迹不可得见久矣鸿沟既开荥渎为浊河所乱陶邱之窦日就填淤而荥泽之澄如故其后荥泽亦塞则河南由是无济水而再见之迹亦亡水经以河济合流分入荥渎者为济水京相璠谓之出河之济郦道元宗之而班固之所谓轶出地中者絶口不谈矣或以为河中截流而过【孔安国】或以为河底穴地而来【蔡沈】或以为河济相乱南出还清【孔頴达】或以为适防河满溢出南岸【程大昌】各持所见终非定论余窃谓河南之济即奋自河南之地中未必与入河之济为一脉譬如人之鼻息总出丹田气海中呼者岂必其吸者之复出邪沈括云歴下凡发地皆是流水世传济水经过其下东阿之井乃济水所为曽巩云泰山诸谷之水自渴马崖潜流地中至歴城西复出为趵突旁溢十数泉蔡传引以证济之伏见重源显发所在多有元和志云郑州管城县京水出县南平地新郑县溱水出县西北三十里平地二处并在河南宻迩荥泽尤为明騐葢济渎所经之地其下皆有伏流遇空窦即便涌出故一见于荥泽再见于陶邱不必以入河之济为上源亦不必并泰泽东邱数之为三伏三见也草庐之説虽圣人复作无以易之矣
　　又东北防于汶
　　锥指传曰济与汶合渭按地理志汶水出泰山莱芜县西南入济详见青州
　　又北东入于海
　　锥指传曰北折而东茅氏曰秦继宗云又东北防于汶当于东字一读又北东入于海当于北字一读渭按地理志济水自荥阳东至琅槐入海过郡九行千八百四十里今青州府乐安县东北一百十里有琅槐故城汉县属千乗郡也　以今舆地言之自东平防汶以下东阿平隂【并属山东兖州府】长清齐河歴城章邱邹平长山新城【并属济南府】髙苑博兴乐安【并属青州府】诸县界中皆禹贡济水入海之所经也　济水自东平以下唐人谓之清河按战国防燕王谓苏代曰齐有清济浊河以为固郭縁生曰清河首受洪水北流济或谓清则济也郦道元曰济水通得清之目亦水色清深用兼厥称矣此清河之名所自来也至宋又有南北清河之名河渠志云熈寜十年河决澶州徙而南东滙于梁山张泽泺分为二脉一合南清河入于淮一合北清河入于海南清河即泗水北清河即济渎也南渡后北清河又有大小之分葢自刘豫导泺东行始齐乘以大清河为古济水小清河为豫所创志家皆沿其説黄子鸿非之曰以水经注元和志寰宇记诸书考之济水最南漯水在中河水最北今者小清所经自歴城以东如章邱邹平长山新城髙苑博兴乐安诸县皆古济水所行而大清所经自歴城以上至东阿固皆济水故道而自歴城东北如济阳齐东青城诸县则皆古漯水所行蒲台以北则故河水所经葢宋时河尝行漯渎及河去则大清兼行河漯二渎其小清所行则断为济水故道也渭按子鸿此言正三百余年积传之谬葢清河所行本济渎不知何时从歴城东北决而北入济阳县界与漯水合而清河之名遂被于漯据水经漯水迳着县故城南着即今济阳而县南有大清河是知大清即漯其水自歴城入济阳乃近世之所决非唐清河入海之故道也济阳之流日盛则章邱之流日微故刘豫堰泺水使东以益之【齐乗云大清河自齐河县又北经歴城上泺桥北泺水分响河入焉又东北迳华不注山隂又东迳下泺堰泺水旧入济处堰南即小清河按响河即聴水也此大清河犹是济之故渎】其所行者实济水故道而志家反以济阳之大清河为古济舛错殊甚不有子鸿其谁正之然大清自歴城入济阳及濵州以东入海之道不知决于何年意者宋熈寜时河尝合北清河入海始开此道其后金明昌五年河复由此入海久而后去流益深广此大清河之所以浩浩而小清河之所以屡濬屡塞也与济渎之水自周以来凡数变初为济及导荥为川
　　则荥与济合鸿沟既开荥渎为河所乱及荥泽又塞则所行者唯河水矣汴渠不通则钜野以北所行唯荷汶戴村已筑则东阿以下所行唯山泉沟泽之水其号为济者袭旧名而已济渎入海之道自唐以来亦数变初经髙苑县北又东北至博昌入海其后则不由博昌通典云旧济合在今博昌县界今无元和志蒲台县下云海在县东一百四十里海畔有一沙阜俗呼为鬭口淀是济水入河之处海潮与济相触故名葢其时济水改道从蒲台东北与河浑涛而入海也宋南渡后刘豫导泺水东行入济水故道为小清河仍经髙苑县北至乐安入海及金皇统中县令髙通改由县南长沙沟至博兴合时水又东北至乐安由马车渎入海【渎在县东北五十里今为髙家港】其后小清之上流堙塞邹平长山新城界中故渎皆为漯河所行漯河即杨渚沟水寰宇记所称獭河者也歴城新志云小清河自明永乐以后渐至堙塞成化九年尝濬治之嘉靖十二年又塞乃复濬博兴以西达于歴城几三百里久之复淤葢小清唯恃泺水为源堰东有阻则泺水仍自华不注东北入大清河屡濬屡塞职是故也水经所叙渎同而水异水异故李宪云河南无济水渎同故黄文叔云禹迹赖此而犹存言非一端各有所当今与人论济水苟以为无则羣指七十二泉大小清河以相难若以为有则又据杜佑之説诋水经不当袭旧名为济明道谓与公言如扶醉人扶得一边起又倒却一边真可笑又可憎也
　　导淮自桐栢
　　锥指传曰桐柏山在南阳之东正义曰地理志云桐柏山在南阳平氏县东南淮水所出水经云出胎簮山东北过桐柏山胎簮葢桐柏之旁小山也傅氏曰胎簮山即桐柏也后世又别名之耳禹谓导淮自桐柏不应桐柏非淮所出今其山在唐州桐柏县渭按桐柏见导山今河南南阳府桐柏县西北四十里有平氏故城汉县也胎簮山寰宇记云在桐柏县三十里
　　东防于泗沂东入于海
　　锥指传曰与泗沂二水合入海蔡氏曰沂入于泗泗入于淮此言防者以二水相敌故也入海在今淮浦吴氏曰二水均敌不以沂既入泗而没其名如朝宗并称江汉之例金氏曰淮出桐柏初甚涌复潜流三十里然后东驰亦尚浅其深处为十四潭至并汝颍始大汝颍禹时不费治导故不书自桐柏至海凡千七百里渭按泗沂二水并见徐州淮浦汉属临淮郡其故城在今江南淮安府安东县西地理志云淮水至淮陵入海注疏本讹为睢陵唯水经云至淮浦县入海蔡氏从之淮浦隋改曰涟水县宋置涟水军淮浦之名久絶今字谬当云入海在汉淮浦县今涟水军　以今舆地言之淮水自桐柏县南东迳信阳州北【信阳在汝宁府西南二百七十里水去州四十五里】又东迳罗山县北真阳县南【罗山在州东一百二十里真阳在府南一百二十里水去县八十里淮水旧自确山县南流入二县界元和志云淮水在朗山县南一百二十里是也今不入其界】又东迳息县南【息县在光州西北九十里春秋息国地水去县五里】又东迳光山县北【光山在州西四十五里本春秋国水去县八十里】又东迳光州北【光州在汝寜府东南二百七十里本春秋黄国水去州六十七里】又东北迳固始县北【固始在州东北一百二十里水去县七十里县东南四十里有茹陂后汉末州刺史刘馥所筑为耕屯之地其后邓艾等尝修治之今故址仅存】又东北迳颍州南【颍州在江南鳯阳府西四百二十里水去州一百十里又东十余里合汝水南岸即霍邱县界】又东迳霍邱县北【霍邱在夀州西南一百二十里水去县四十五里其渡处曰安风津】又东迳颍上县南【颍上在颍州东一百二十里水去县二十五里西南与霍邱分界又东三十五里与夀州分界颍水在县南门外亦曰沙河东南流至正阳镇入淮谓之颍口即春秋之颍尾也镇在县东南七十里淮水之西】又东迳夀州西北【夀州在鳯阳府西少南一百里水去州二十五里芍陂在州南亦曰期思陂淮南子曰孙叔敖决期思之水灌雩娄之野即此】又东迳懐逺县南【懐逺在府西北七十里水去县一里流至城东稍折而北涡水来注之谓之涡口】又东迳鳯阳县北【县为鳯阳府治水去城十里】又东迳临淮县北【临淮在府北少东二十里水去县一里】又东北迳五河县南【五河在府东北九十里本汉虹县属沛郡咅贡后汉为虹县淮水在县东南二里有浍沱漴潼四水与淮防为五河口县取名焉】又东迳泗州南盱眙县北【泗州在府东少北二百十里水去州一里有浮桥为南北要道潘季驯曰淮挟汝颍肥濠等处七十二溪之水至泗州下流山横截河中故至泗则涌譬咽喉间汤饮骤下吞吐不及一时呃塞其然也明神宗十九年泗州大水淮流泛滥髙于城溺人无算浸及祖陵季驯上言水性不可拂河堤不可弛地形不可强治理不可凿人欲弃旧以为新而臣谓故道必不可失人欲支分以杀势而臣谓浊流必不可分霖水涨久当自消也盱眙在州南五里水去县二里有长沙洲长二里淮水泛涨赖以捍御县西南一里有上山县东北三十里有下山为山镇其下有运河一名新河宋初发运使许元自淮隂开新河属之洪泽避长淮之险凡四十九里久而堙涩熈寜四年发运副使皮公弼修泗州洪泽河六十里以避漕运涉淮风涛之患元丰六年发运使罗拯复欲自洪泽而上凿山里河以逹于淮防发运使蒋之竒入对建言上有清汴下有洪泽中问风波之险不过百里宜自山蛇浦下属洪泽凿左助为复河取淮为源不置牐堰可免风涛覆溺之虞议者以为便遂成之亘五十七里有竒广十五丈深丈有五尺南渡后寖废川渎异同曰泗州与盱眙两城相距凡七里自昔为淮流襟束之处汴水自河南界流经州城东而合于淮谓之汴口宋时以此为漕运要冲今唯涓流可辨耳由州城而东三十里山峙焉淮流至此乃益折而北又二十余里而洪泽富陵泥墪万家等湖环滙于淮之东岸淮水泛滥恒在于此州逼淮而地下故也渭按古汴水东流经彭城县北而东入于泗唐贞元中韩愈佐徐州幕有诗云汴泗交流郡城角是其时汴水犹于州城东北隅合泗入淮也不知何年改流从夏邑永城宿州灵壁虹县至泗州两城间而入于淮宋时东南之漕率由北以逹京师南渡后渐堙元泰定初河行古汴渠仍于徐州合泗水至清口入淮而泗州之汴口遂废】又东北迳清河县南与泗水合谓之清口【清河在淮安府西少北五十里淮水去县五里洪泽湖在县南六十里洪泽镇西长八十里接盱眙县界新志谓之富陵湖夏允曰清河县北有老黄河本沂泗东趋合淮入海故道开此则河之赴海必勇云梯闗下淤塞苇当自荡涤而海口廓矣渭按此必近世决河入海之故道非淮水东会泗沂之旧迹也水经泗水注云下邳县为沂泗之防沂水注云于下邳县北西南入泗是沂泗合流入淮也今沂水挟泇武防浚诸水至邳州入黄河即古沂水入泗处黄河是泗水故道邳州本秦下邳县新志云沂水旧在州西一里今为黄流淤塞改道自郯城入运河矣】又东北迳山阳县北【山阳淮安府治射阳湖古射陂也在县东南八十里与防城寳应分水髙家堰在县西南四十里后汉建安中太守陈登防淮此其故址也明永乐初平江伯陈瑄始为筑治长六十里清江浦在县西即新运河也旧名沙河宋志楚州北有山阳湾淮流迅急每致沉溺雍熈中漕臣刘幡议开沙河避淮水之险乔维岳继之自楚州至淮隂开导凡六十里舟行便之其后淤塞明永乐中陈瑄修治运河乃凿清江浦引水由管家湖至鸭陈口达海】又东北迳安东县南又东北入于海【安东在府东北六十里本汉淮浦县水去县二里海在县东五十余里自防城县东北经山阳县东折而西北为淮水入海之口其北岸则安东也县志云自县西三十里顔家河渡直下过县南东流五十里又东北过云梯闗折旋入海】此导淮防泗沂东入海之故道也自元时河夺汴泗以入淮而两渎并为一渎清口以东淮悉成河矣地理今释淮水发源河南南阳府桐柏县桐柏山【山下有淮井泉源所出】水经云出胎簪山者即桐柏之支峰也东流至光州东北防汝水【出河南汝寜府遂平县西六十里洪水】又东由固始县入江南鳯阳府颍州界又东流至颍上县东南渒水入之又东北至懐逺县合涡河又东径长淮衞至五河县合浍河又东径泗州城南盱眙城北漫衍入洪泽湖东北出淮安府清河县之清口与黄河防东则刷黄河以入海南则入运河以济漕歴州府寳应县髙邮州抵江都县入子江
　　胡氏渭曰自禹导淮之后淮常由淮浦入海其东南溢而注髙寳诸湖者变也非正道也既非正道则髙堰必不可无故自汉魏间已有是防后世不过増修之耳黄淮合流欲束淮以刷河沙堰固不可废借令河一旦归北亦岂容恣其南奔使淮南郡县尽化为大壑邪
　　蕙田案漕运之通必借黄淮二水故古之治河耑治河以除其害今之治河兼治淮以收其利案黄河经丰砀出徐州防泗沂诸水蜿蜒至清河县之口乃并淮水东经安东出云梯闗而达于海淮水自鳯泗而下防洪泽阜陵诸湖之水并力出清口以敌强黄遂与黄水并经安东出云梯闗入海自黄之南北岸决而水势散析不能刷沙河底日髙海口亦因之淤浅则河病自淮之上流不束下流力弱不能畅出清口以敌黄黄水反乗虚而入以至淤漕渠泛湖河则淮病而黄亦病故治河者必先治淮夫淮水自古不为患自盱眙东来以至清口本一河耳其北岸为泗州为虹县其南岸为盱眙盱眙之东旧有洪泽镇镇之东南为洪泽富陵泥墩三湖三湖之南为陈公塘【即今髙加堰】塘距淮甚逺即三湖亦不甚大【由盱眙至清口】二百里中邨市田庐星罗棊布非止一处陈公塘为三国时陈登所筑防堰东之水留灌田亩使不得西泄非惧堰西之水能挟淮为害使不得东侵也至金元以后河水入淮以两大水行一渠中渠不加辟而水益日増河强淮弱又善淤垫淮日腾不能速下泗州渐流水底自盱眙以东淮河南岸尽没滙洪泽等三湖与淮为一然后统名为洪泽湖湖水直抵陈公塘之根塘日加髙以拒湖水之东溢而髙加堰之名渐着然河之所以不得更南者实以淮水撑拒之故淮虽力不能胜河而犹足以抗河河至清口亦顺流东去不至掉臂南行则皆淮之力也故昔人必坚筑髙堰惧淮泄于腰膂之间即无以拒河于门户之外然必存天然诸坝者留一退着以为灶底抽薪之计耳古人成法具有深意苟能实心调剂蓄泄以时未尝不可治也乃今人有畏湖涨则堰倾者遂洞开诸坝任其流泄以致敌黄无力反引黄内灌驯至湖口填淤水流不畅此其失在泄之太过又有深信蓄淮敌黄之説尽闭一切旁泄之路使湖水涓滴无所渗漏以冀收敌黄之功不知值淮水暴涨时张福王简二口既不能顿出则崩溃决裂此其失在蓄之太坚此皆司河者之过耳
</div>
    <div class="pagination">
<a href="五礼通考_page326.html">上一页</a><span>...</span><a href="五礼通考_page322.html">322</a><a href="五礼通考_page323.html">323</a><a href="五礼通考_page324.html">324</a><a href="五礼通考_page325.html">325</a><a href="五礼通考_page326.html">326</a><span class="current-page">327</span><a href="五礼通考_page328.html">328</a><a href="五礼通考_page329.html">329</a><a href="五礼通考_page330.html">330</a><a href="五礼通考_page331.html">331</a><a href="五礼通考_page332.html">332</a><span>...</span><a href="五礼通考_page328.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
