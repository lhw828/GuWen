<!DOCTYPE html>
<html>
<head>
    <meta charset="UTF-8">
    <title>日讲礼记解义 - 第 13 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲礼记解义 - 第 13 页/共 45 页</h1>
    <div class="content">






　　日讲礼记解义卷十六
<经部,礼类,礼记之属,日讲礼记解义>
　　钦定四库全书
　　日讲礼记解义卷十七
　　月令
　　秦吕不韦集诸儒着十二月纪名吕氏春秋篇首皆有月令月用夏正令则杂举三代及秦事礼家抄合为此篇张子曰月令大率秦法也然采三代之文而为之不无古意
　　孟春之月日在营室昏参中旦尾中
　　此言正月之日躔中星也孟长也营室参尾皆星名孟春之月是为嵗首斗柄建寅之月也日月交防于营室是为娵訾亥之次也昏则参星在南方之中旦则尾星在南方之中人君南面而聴天下视时候以授民事必谨察于此案日与月防谓之辰独言日者阳主歳功也与书言出日纳日同意孔疏曰月令昏明中星皆大畧而言不与厯同但一月之内有中者即得载之二十八宿星体有广狭相去有逺近或月
　　节月中之日昏明之时前星已过于午后星未至正南又星有明暗见有早晚所以昏明之星不可正依厯法但举大畧耳
　　其日甲乙其帝大皞其神句芒其虫鳞其音角律中大蔟其数八其味酸其臭羶其祀戸祭先脾
　　此言孟春时令所属也句芒木官木初生句屈而有芒角也春王在木所属之干为甲乙甲是孚甲乙轧也万物皆抽轧而生也其帝则为大皞其神则为句芒其虫则为鳞东为苍龙木属也其音则为角角属木春气和则角声调气至而律应则中大蔟大蔟者林钟所生三分益一长八寸建寅之律也其数则八天三生木地八成之举成数也其味则为酸惟木曲直曲直作酸其臭则羶物以木化故其气羶也其祀戸戸竒而在内阳自内出之象也当祭而先用脾脾于藏为土土尅于木食所胜也案以主宰言谓之帝以妙用言谓之神大皞炎帝黄帝少皞颛顼在天五行之帝伏羲神农轩辕金天髙阳则人帝之配食者句芒祝融后土蓐收元冥在天五行之神重黎句龙该脩熙则人官之配食者
　　东风觧冻蛰虫始振鱼上冰獭祭鱼鸿雁来
　　此记寅月之候也阳鸟大曰鸿小曰雁冻结于重隂坚栗之时至是则东风有以觧散之虫之藏于宻者咸起而振所谓啓蛰也鱼之潜于深者咸跃而上所谓鱼陟负冰也此时鱼肥羙獭将食之故先以鱼为祭鸿雁畏寒秋南春北以气将暖故反其居所谓候雁北也
　　天子居青阳左个乗鸾路驾仓龙载青旂衣青衣服仓玉食麦与羊其器疏以达
　　此言人君居防服御俱顺时气之宜也青阳者明堂之东堂左个东堂之北偏明堂四旁皆谓之个也鸾路有虞氏之车有鸾铃者马八尺以上为龙天子于孟春居青阳左个盖东北室也所乗则为鸾路驾以仓龙载以青旂衣以青衣服以仓玉食为麦与羊而其器则疏以达以春物将贯土而出故器之刻镂者使文理清疎而通达也朱子曰论明堂者非一窃意当有九室如井田之制东之中为青阳大庙东之南为青阳右个东之北为青阳左个南之中为明堂大庙南之东即东之南为明堂左个南之西即西之南为明堂右个西之中为总章大庙西之南即南之西为总章左个西之北即北之西为总章右个北之中为元堂大庙北之东即东之北为元堂右个北之西即西之北为元堂左个中为大庙大室凡四方之大庙异方所其左右个则青阳左个即元堂之右个青阳右个即明堂之左个明堂右个即总章之左个总章右个乃元堂之左个也但随其时之方位开门耳大庙大室则毎季十八日居之古人制事多用井田遗意此恐然也
　　是月也以立春先立春三日大史谒之天子曰某日立春盛徳在木天子乃齐立春之日天子亲帅三公九诸侯大夫以迎春于东郊还反赏公卿大夫于朝命相布徳和令行庆施恵下及兆民庆赐遂行毋有不当此言天子迎春及行赏之事也是月者谓是月之气不谓是月之日也大史礼官之属谒告也相谓三公相王之事也是月立春大史于先三日即以谒之天子曰某日立春水衰木旺是仁徳之盛也不敢不告天子乃齐戒立春之日亲帅三公九卿诸侯大夫至于东郊春主寅卯辰其位在东故迎春于东方而祭大皞句芒之神焉毕而还反赏公卿大夫于朝命相臣布徳和令行庆以休善施恵以恤穷必使下及兆民而无一夫之不获由是为相者于所当庆当赐承命即行无有不当速而能公若是凡以顺时而奉天也盖天地之大徳曰生君为天地之宗子相为宗子之家相凡其所以仁天下君令臣行莫不有参赞之功焉庆主礼赐主物以其易壅易私故又重以为戒
　　乃命大史守典奉法司天日月星辰之行宿离不贷毋失经纪以初为常
　　此言敬授人时之事也宿留止也离经歴也一嵗方始庶事维新乃命大史守典奉法以司天运与日月星辰之行凡日月之所止所歴不可差其躔次天文之进退迟速不可失其度数惟以厯家始初推歩之法为今嵗占候之常而已案守典奉法即周官大史所谓掌六典以逆邦国之治掌八法以逆官府之治是也司天日月星辰之行以下即所谓正嵗年以序事颁之于官府及都鄙颁告朔于邦国是也徐氏师曽云典法有守有奉则纪正于下而人道立天文有司则嵗周于上而天道明矣
　　是月也天子乃以元日祈糓于上帝乃择元辰天子亲载耒耜措之于参保介之御闲帅三公九卿诸侯大夫躬耕帝籍天子三推三公五推卿诸侯九推反执爵于大寝三公九卿诸侯大夫皆御命曰劳酒
　　此言祈糓耕籍之事也元日上辛也元辰郊后吉日也保郑注犹衣也介甲也大寝路寝也是月农事将兴天子乃以元日郊祭天而祈糓又择取郊后之元辰天子亲载耒耜置于参乗之衣甲者及御者之闲帅三公九卿诸侯大夫躬耕上帝之籍田天子秉耒三推三公五推卿诸侯九推反而执爵于大寝以行燕礼则三公九卿诸侯大夫皆侍以其劳于耕也故命曰劳酒案帝籍即籍田千畆也以其借民力以耕故谓之籍又为粢盛以供典籍故谓之籍三代以前择日皆用干如郊用辛社用甲之类是也此言元辰者卢氏植云日甲至癸也辰子至亥也郊天阳也故以日籍田隂也故以辰蔡氏邕云日干也辰支也有事于天用日有事于地用辰盖汉儒之说如此
　　是月也天气下降地气上腾天地和同草木萌动王命布农事命田舎东郊皆脩封疆审端径术善相邱陵阪险原隰土地所宜五糓所殖以教道民必躬亲之田事既饬先定凖直农乃不惑
　　此言劝农之事也术周礼作遂夫闲有遂遂上有径陂而不平曰阪水所行曰险是月也天之气自上而下降地之气自下而上腾两相和同交而为泰草木莫不萌动此可耕之候矣王于是统命羣臣宣布农事以授之时又特命田畯出舎东郊于封疆有损壊则脩葺之径遂有广狭则审端之又善相邱陵阪险原隰土地之髙下而知其五糓所殖之宜否以教道民而罔弗躬亲由是农事既饬凡其先所定之法悉如凖平绳直之可循此民之所以无疑也
　　是月也命乐正入学习舞
　　此言教乐习舞以导时和也乐正乐官之长是月也命乐正入大学之中敎学者肄习乐舞之事为仲春将释菜也案乐正即周礼大司乐掌以乐舞教国子序乐者
　　乃脩祭典命祀山林川泽牺牲毋用牝禁止伐木毋覆巢毋杀孩虫胎夭飞鸟毋麛毋卵毋聚大众毋置城郭掩骼埋胔
　　此言顺时而施仁政也胎未生者夭方生者飞鸟初学飞之鸟麛兽子之通称骨枯曰骼肉腐曰胔孟春嵗方更始乃脩明祭典命祀山林川泽之能生物者而牺牲勿用牝畜恐伤其生育也盛徳在木故禁止伐木以及禽鸟之巢勿覆之昆虫之稚勿杀之物之胎者夭者鸟之学飞者兽之麛鸟之卵皆勿取之其有大役兴作以妨农事之始则勿聚之置之其有胔骼暴露以逆生阳之气则必掩之埋之盖脩祀典者所以仁鬼神也戒聚众者所以仁百姓也用牝以下诸禁仁及鸟兽草木昆虫也掩埋之令仁及死亡也王者之体元长人惟其仁而已矣
　　是月也不可以称兵称兵必天殃兵戎不起不可从我始毋变天之道毋絶地之理毋乱人之纪
　　此亦言息事宁人之事也是月发生伊始不可以称兵称兵必有天殃或不得已而御宼则可若兵戎不起断不可从我而始毋违时而变天之道毋妄动而絶地之理毋咈众而乱人之纪案郑注兵戎为客不利主人则可孔氏曰起兵伐人者谓之客敌来捍御者谓之主盖兵犹火也端自我开其势必将自及又况于逆生气以干天和者乎
　　孟春行夏令则雨水不时草木蚤落国时有恐行秋令则其民大疫猋风暴雨总至藜莠蓬蒿并兴行冬令则水潦为败雪霜大挚首种不入
　　此言孟春失令之致灾也回风为猋挚猛也首种稷也百糓惟稷先种故曰首种人君毎月各有当行之令所以奉若天道也如以孟春而行孟夏之令则盛阳相乗雨水失节草木易发而早凋国中时有譌言相恐盖已火之气所泄也行孟秋之令则隂气始杀变为疾疫风雨迅暴而毕至恶草芜秽而丛生盖申金之气所伤也行孟冬之令则寒气骤侵水潦为患霜雪摧折太猛糓之先种者不得成而入于仓廪盖亥水之气所滛也案书洪范曰敬用五事念用庶徴欲人君之无所不谨也而汉儒推配五行率多牵补如此篇云反某令则有某应意似密而实疎亦其类也
　　仲春之月日在奎昏弧中旦建星中
　　此言二月之日躔中星也奎弧建星皆星名孟春之后为仲春斗柄建卯之月也日月交防于奎是为降娄戌之次也昏则弧星在南方之中旦则建星在南方之中案二月中星独不言二十八宿者孔氏谓弧星近井建星近斗井有三十三度斗有二十五度其度既寛若举井斗不知何日的至井斗之中故举弧建言之也
　　其日甲乙其帝大皞其神句芒其虫鳞其音角律中夹钟其数八其味酸其臭羶其祀户祭先脾
　　此言仲春时令所属也夹钟者夷则所生三分益一长七寸有竒卯律也阳生于子终于午卯为阳中故曰夹钟又谓之圜钟者春主规也郑注引周语云夹钟出四隙之细孔氏曰四隙谓黄钟大吕大蔟夹钟助出四隙之微气令不滞伏于下也凡同于孟春者俱不更释后并仿此
　　始雨水桃始华仓庚鸣鹰化为鸠
　　此言卯月之候也自上而下曰雨仓庚鹂黄也鸠布糓也犹是雨也北风冻之则凝而为雪东风解之则散而为水孟春既觧冻矣至是始雨水隂阳交而成和也观于草木则桃始华矣观于禽鸟则仓庚鸣矣仁气既盛鹰亦化为鸠而不复鸷击矣
　　天子居青阳大庙乗鸾路驾仓龙载青旂衣青衣服仓玉食麦与羊其器疏以逹
　　青阳大庙东堂之当大室者陆氏佃曰室有东西厢曰庙所谓青阳明堂总章元堂大庙以其居正有左右厢故也若中央大庙无左右厢故曰大庙大室
　　是月也安萌芽养幼少存诸孤
　　此言顺时以助生气之事也始茁为萌浸长为芽是月也于草木之萌芽则安之又当恵养幼少存防诸孤方春和而助生气也夫曰安但不扰之而已养与存则恩意有加焉此爱物与仁民之辨
　　择元日命民社
　　此言属民祭社之事也时当土膏发生之候择甲日之善者命民祭社案祭法大夫以下成羣立社曰置社故庶民皆得祭之郊特牲言社日用甲而书召诰社用戊者孔氏云周公告营洛邑位成非常祭也
　　命有司省囹圄去桎梏毋肆掠止狱讼
　　此言当春而恤刑狱也囹牢也圄止也桎梏木械在手曰梏在足曰桎肆纵也肆掠谓纵意棰治也王者所慎重惟刑而时当春阳尤宜体之而行寛大之政爰命有司于囹圄则省察之于桎梏则脱去之于肆掠之加必禁之于狱讼之来必止之如此则省刑息争好生之意不惟行于法中而并溢于法外矣
　　是月也鸟至至之日以大牢祠于髙禖天子亲徃后妃帅九嫔御乃礼天子所御带以弓韣授以弓矢于髙禖之前
　　此言祈嗣之礼也元鸟燕也髙禖先禖之神也髙者尊之之称所御谓御幸有娠者礼酌之以酒也韣弓衣也古者祈嗣必以礼而行礼必以时是月也元鸟至巢人堂字而生乳于其至之日用大牢以祀先禖之神天子亲徃重其事也后妃率九嫔以助祭从其类也祭毕使大祝酌酒以饮尝御而有娠者显之以神赐也又属之以弓韣授之以弓矢于髙禖之前以射为男子之事兆祯祥也案古禖氏祓除之祀位在南郊故亦谓之郊禖周诗生民篇姜嫄出祀郊禖而生稷商颂元鸟篇简狄亦以元鸟至之时祈于郊禖而生契皆谓此也但商颂言天命元鸟降而生商者盖本其为天所命若自天而降耳而殷本纪及诗郑注因以堕卵吞孕为言则附防穿凿转失其实矣
　　是月也日夜分雷乃发声始电蛰虫咸动啓户始出先雷三日奋木铎以令兆民曰雷将发声有不戒其容止者生子不备必有防灾
　　此言春分之候而因及警戒兆民之事也日属阳夜属隂阳长隂消则日长夜短隂长阳消则夜长日短分者昼夜各五十刻也是月隂阳适中无短长之差则日夜于是乎分矣阳之声为雷光为电向之伏于地者今乃奋击而发声而电亦始见蛰虫咸振动而穿穴以出焉雷发声之先三日命遒人之类奋摇木铎以令兆民曰雷将发声天威当畏尔若有防知忌惮不谨其动静而至防天者生子之形体不备其父母必有防灾可不戒哉盖雷电者隂阳相轧而变动之气也易大壮为二月之卦其象辞曰雷在天上大壮君子以非礼弗履既自慎其身而复共警于众圣人之敬天爱民可谓至矣
　　日夜分则同度量钧衡石角斗甬正权槩
　　此言因天时而平其政也同角正皆谓平之也丈尺曰度斗斛曰量三十斤曰钧称上曰衡百二十斤曰石甬斛也权称锤也槩平斗斛者日夜分而天道平于上故王政取法焉于度量钧衡石则同之斗甬则角之权槩则正之盖钧石出于衡斗甬出于量而权者衡之用槩者量之用也
　　是月也耕者少舎乃脩阖扇寝庙毕备毋作大事以妨农之事
　　此言始耕之事也舎犹止也用木曰阖用竹苇曰扇凡庙前曰庙后曰寝东作方兴耕者皆出在野少有在都邑者以辟户之时乃脩治其阖扇奉神之寝庙无不毕备其他固有不求备者矣用民力以作大事则妨农故戒其勿作也案郑注少舎谓耕者少闲髙氏诱则谓少有在都邑者据诗言四之日举趾似髙说为优
　　是月也毋竭川泽毋漉陂池毋焚山林
　　此言顺生气而戒取物之尽也漉亦竭也畜水曰陂穿地通水曰池是月也獭祭鱼而虞人入泽梁使竭泽而渔则尽其族矣故川泽之竭陂池之漉所必禁也春搜以讲武事使举火而田则絶其类矣故山林之焚所必禁也盖惟王者用物而不尽乎物于是有数罟不入洿池不合围不掩羣之制若方春而竭泽焚林则非所以遂生物之理矣
　　天子乃鲜羔开冰先荐寝庙
　　此言开冰荐新之礼也鲜当作献声之误也冬月藏冰至仲春天子乃献羔羊以祭司寒之神而开冰以出之先荐于寝庙所以敬其先也案古者藏冰开冰亦调燮之一事左氏传所谓祭寒而藏之献羔而啓之公始用之火出而毕赋是也
　　上丁命乐正习舞释菜天子乃帅三公九卿诸侯大夫亲徃视之仲丁又命乐正入学习乐
　　此言仲春习舞乐之事也释菜置芹藻以为祭也必用丁者取文眀之象入学习舞既命于孟春至是以上旬之丁日命乐正率学者习舞于大学而先释菜以告先师天子乃率公卿诸侯大夫亲徃视焉中旬之丁日又命乐正入学教学者以习歌与八音为季春将合乐也案释菜吕氏春秋作舎采髙氏谓置采帛于前以贽神即仪礼之释币也
　　是月也祀不用牺牲用圭璧更皮币
　　此言爱物而权于用礼也圭锐璧圆皆玉器皮鸟兽之皮币帛也孟春既牺牲毋用牝矣是月也祭祀不用牺牲而第用圭璧于当用牺牲者则以皮币更之既不伤爱物之仁又不废敬神之礼所谓祈以币更是也孔氏曰此谓祈祷小祀耳若大祀自依常法如大牢祀髙禖之类
　　仲春行秋令则其国大水寒气总至防戎来征行冬令则阳气不胜麦乃不熟民多相掠行夏令则国乃大旱暖气早来虫螟为害
　　此言仲春失令之致灾也仲春而行仲秋之令则其国大雨而多水水气寒故寒气总至金为兵象而防戎来征盖酉金之气所伤也行仲冬之令则阳气不能胜隂麦应熟不熟民相掠而隂奸者众盖子水之气所滛也行仲夏之令则阳亢而国乃大旱大旱故暖气早来虫螟因以为害盖午火之气所泄也案孟春举夏为始仲春举秋为始季春举冬为始乃记者序事之次第余月可以例推
　　季春之月日在胃昏七星中旦牵牛中
　　此言三月之日躔中星也季少也胃七星牵牛皆星名仲春之后为季春斗柄建辰之月也日月交防于胃是为大梁酉之次也昏则七星在南方之中旦则牵牛在南方之中
　　其日甲乙其帝大皞其神句芒其虫鳞其音角律中姑洗其数八其味酸其臭羶其祀戸祭先脾
　　此言季春时令所属也候气之律中于姑洗姑洗者南吕所生三分益一长七寸有竒辰律也物至辰而洁齐故曰姑洗案周语曰姑洗所以脩洁百物考神纳賔髙氏诱曰姑故洗新也是月阳气养生物皆去故就新也
　　桐始华田防化为鴽虹始见蓱始生
　　此言辰月之候也鴽鹑防之属防蝀谓之虹蓱萍也春时百卉向荣桐乃木之后华者至是气盛而始华也田防隂类化而为鴽迁乎阳而其性和也隂就交于阳成质而虹始见蓱亦始生阳气所浮也
　　天子居青阳右个乗鸾路驾仓龙载青旂衣青衣服仓玉食麦与羊其器疏以达
　　青阳右个东堂南偏也
　　是月也天子乃荐鞠衣于先帝命舟牧覆舟五覆五反乃告舟备具于天子焉天子始乗舟荐鲔于寝庙乃为麦祈实
　　此言天子祈蚕及祈麦之礼也鞠衣黄桑之服也先帝谓先代木徳之君舟牧掌舟之官鲔似鳣口在颔下鱼之大者是月蚕事将兴天子乃以鞠衣荐于先帝以祈蚕事命舟牧覆视所御之舟必覆以视表反以视里者五乃以舟之备具告于天子天子始乗舟以示亲渔用荐鲔于寝庙幷以祈麦之熟焉盖蚕以为衣麦以为食而其所有事皆在于春天子既于孟春祈糓矣至是复有祈焉所以致敬致孝而尽心于农桑之务也
　　是月也生气方盛阳气发泄句者毕出萌者尽达不可以内天子布徳行恵命有司发仓廪赐贫穷振乏絶开府库出币帛周天下勉诸侯聘名士礼贤者
　　此言顺发散之令而宣徳恵也句曲生者萌直生者长无谓之贫穷暂无谓之乏絶振犹救也是月也生气絪緼而方盛阳气发泄而无余草木之句者毕出萌者尽达斯时法天出治有不可以吝啬闭藏内而不出者天子于是布徳行恵命有司发仓廪以赐贫穷振乏絶而徳及于编戸之氓矣开府库出币帛以周遍于天下复劝勉诸侯使之聘名士礼贤者而徳及于岩穴之士矣吴氏澄曰天子既自有所聘有所礼矣贤士在诸侯境内者又勉诸侯聘礼之盖季春淑气毕达万物皆有以自遂故粟帛之加徧于中外使士民欣欣然咸有向荣之意仁恩所以与天地同流也
　　是月也命司空曰时雨将降下水上腾循行国邑周视原野脩利隄防道达沟渎开通道路毋有障塞
　　此言命官豫备水患之事也时雨应时之雨广平曰原是月也命司空之掌邦土者曰季春气和天将降时雨以滋万物恐其过多而川浍横溢趋下之水腾上为灾也尔其循行乎国邑周视乎原野有水髙于田者恃隄防以为捍御脩筑而利便之有田髙于水者恃沟渎以为蓄泄引导而顺达之以至徃来之道路有水所经行者开辟而疏通之期于毋有障塞不行者而已盖农事之兴资水为灌溉而霖潦则溢而为灾故先时而虑之使其决也有所御其行也有所泄其受也有所归所谓有备无患者此矣
　　田猎罘罗网毕翳餧兽之药毋出九门
　　此言禁田猎之事也罘以捕兽罗网以捕鸟毕长柄小网形似毕星以掩翳射者所以自隠也餧之言啗药毒药也季春鸟兽孚乳凡田猎之具如所谓者罘者罗者网者毕者翳者以及餧兽之药禁之使毋出九门以其逆生道也吴氏澄曰王城东西南北各三门则十二门也而云九门者盖南方三门王之正门平日此等之物皆不敢由其门而出不待此月始禁也
　　是月也命野虞毋伐桑柘鸣鸠拂其羽戴胜降于桑具曲植籧筐后妃齐戒亲东乡躬桑禁妇女毋观省妇使以劝蚕事蚕事既登分茧称丝效功以共郊庙之服毋有敢惰
　　此言后妃躬桑劝蚕而始终敬其事也野虞主田野山林之官羽拍身曰拂戴胜织纴之鸟一名戴鵀此时恒在桑言降者重之若自天而下也曲薄也植槌也所以架曲与籧筐者籧圆而筐方妇使缝线组紃之事登成也是月也命野虞禁民毋伐桑柘将以其叶饲蚕也斯时鸣鸠拂羽而戴胜降于桑正蚕始生之候矣曲植籧筐养蚕之器莫不先期具备后妃乃齐戒亲东乡以迓时气躬自采桑以先之禁妇女毋脩饰容观省节妇使以劝蚕事迨至蚕事既成则于三宫夫人世妇之属分茧使之缫称丝使之织计其功之多少以供天子郊庙祭祀之服而毋敢懈忽焉案周礼内宰之职仲春诏后妃帅内外命妇始蚕于北郊为祭服所自出与天子亲耕并重其礼诚以敬天勤民之事莫大乎此也
　　是月也命工师令百工审五库之量金鐡皮革筋角齿羽箭干脂胶丹漆毋或不良百工咸理监工日号毋悖于时毋或作为滛巧以荡上心
　　此言命工以饬材制器之法也工师百工之长司空之属官也五库即金鐡诸物所藏之舎也视物之善恶皆有旧法谓之量是月也命工师令百工审察五库中所贮之物悉遵旧法以稽其羙恶如金也鐡也鸟兽之皮革也筋也角也齿也羽也竹之箭也木之干也脂也胶也丹也漆也皆所以章物采备器用者必毋或有不良焉于时百工各治其事工师之监临者尤当毎日号令以二事为戒其一不得悖逆时序以造作器物使不坚固其一不得过为竒巧以摇动君心使生奢侈如是则顺天时遵王制而器无弗善矣案五材之物登于五库者本无不良而于此必加审察者以藏贮既久而季春阳气蒸润恐有变质易色也方氏慤云此与孟冬皆言毋或作为滛巧以荡上心一则因其作而戒之一则因其成而又戒之也
　　是月之末择吉日大合乐天子乃帅三公九卿诸侯大夫亲徃视之
　　此言大合乐而重其事也孟仲习舞习乐至此则教已成矣是月之末择日之吉者大举众乐而合之天子乃帅公卿诸侯大夫亲徃视焉盖乐之成将荐之郊庙奏之朝廷用之乡射燕享其微可以格天神和上下养徳性育人材故礼从其重必于是月之末者以阳气毕达而宣豫顺于天下也方氏慤曰月令言习舞者主乐之容习吹者主乐之声乐则于声容无所偏主也不言入学然以视习舞推之则于学可知不言命乐正等官然以大合吹推之则亦命乐师可知矣
　　是月也乃合累牛腾马逰牝于牧牺徃驹犊举书其数此言顺时序以广孽生也是月也春阳既盛物皆产育乃合累牛腾马羣逰而就牝于牧以俾其蕃息若有中牺牲之用者及马之驹牛之犊皆书其数以备稽校焉案髙氏云累牛父牛腾马父马累负而上腾跃而起皆牡欲就牝之形陈注谓累系之牛非是
　　命国难九门磔攘以毕春气
　　此言逐隂慝以全阳气也难与傩通周礼夏官方相氏掌之蒙熊皮黄金四目执戈扬盾帅百隶索室驱疫以狂夫四人为之裂牲谓之磔除祸谓之攘毕终也季春隂寒将尽恐其气犹有伏匿而不出者将为疠以害物故命国中难以逐疫于九门披裂牲体以攘祸于四方之神盖欲除隂以全阳而使春气之得其终也案髙氏曰南西北九门嫌非王气所在故磔犬羊以禳使木气尽达也盖隂慝之气莫盛于冬而春秋次之故春秋俱难冬则大难旁磔独夏无之者阳气盛时隂慝不能作也
　　季春行冬令则寒气时发草木皆肃国有大恐行夏令则民多疾疫时雨不降山林不收行秋令则天多沈隂滛雨蚤降兵革并起
　　此言季春失令之致灾也肃谓枝叶减缩而急栗也大恐人譌相惊也季春而行季冬之令则寒气以时而发草木之枝叶皆缩栗国中时有譌言相惊恐盖丑土之气所应也行季夏之令则民多暑疫之疾亢旱而时雨不降山林所种不收盖未土之气所应也行季秋之令则天气敛而多沈隂秋霖早降金气既动兵革并兴盖戌土之气所应也




</div>
    <div class="pagination">
<a href="日讲礼记解义_page12.html">上一页</a><span>...</span><a href="日讲礼记解义_page8.html">8</a><a href="日讲礼记解义_page9.html">9</a><a href="日讲礼记解义_page10.html">10</a><a href="日讲礼记解义_page11.html">11</a><a href="日讲礼记解义_page12.html">12</a><span class="current-page">13</span><a href="日讲礼记解义_page14.html">14</a><a href="日讲礼记解义_page15.html">15</a><a href="日讲礼记解义_page16.html">16</a><a href="日讲礼记解义_page17.html">17</a><a href="日讲礼记解义_page18.html">18</a><span>...</span><a href="日讲礼记解义_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
