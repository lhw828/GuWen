<!DOCTYPE html>
<html>
 <head>
  <meta charset="utf-8"/>
  <title>
   礼书纲目 - 第 23 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼书纲目 - 第 23 页/共 57 页
  </h1>
  <div class="content">
   上介及众介俟于使者之门外【俟待也待于门外东面北上】使者载旜帅以受命于朝【旜旌旗属也载之者所以表识其事也周礼曰通帛为旜又曰孤卿建旜至于朝门使者北面东上古文旜皆为膳】君朝服南乡卿大夫西面北上君使卿进使者【进之者使者谦不敢必君之终使已】使者入众介随入北面东上君揖使者进之上介立于其左接闻命【进之者有命宜相近也接犹续也】贾人西面坐启椟取圭垂缫不起而授宰【贾人在官知物贾者缫所以借圭也其或拜则奠于其上今文缫作璪】宰执圭屈缫自公左授使者【屈缫者敛之礼以相变为敬也自公左賛币之义】使者受圭同面垂缫以受命【同面者宰就使者北面竝授之既授之而君出命矣凡授受者授由其右受由其左】既述命同面授上介【述命者循君之言重失误】上介受圭屈缫出授贾人众介不从【贾人将行者在门外北面】受享束帛加璧受夫人之聘璋享纁束帛加琮皆如初【享献也既聘又献所以厚恩惠也帛今之璧色缯也夫人亦自有聘享者以其与已同体为国小君也其聘用璋取其半圭也君享用璧夫人用琮天地配合之象也圭璋特达瑞也璧琮有加往德也周礼曰瑑圭璋璧琮以覜聘】
　　右受命于朝　记所以朝天子圭与缫皆九寸剡上寸半厚半寸博三寸缫三采六等朱白苍【圭所以执以为瑞节也剡上象天圜地方也杂采曰缫以韦衣朩版饰以三色再就所以荐玉重慎也九寸上公之圭也古文缫作藻今文作璪】问诸侯朱緑缫八寸【二采再就降于天子也于天子曰朝于诸侯曰问记之于聘文互相备】皆纁繋长尺绚组【采成文曰绚繋无事则以繋玉因以为饰皆用五采组上以下以绛为地今文绚作约　本经记】凡四器者唯其所宝以聘可也【言国独以此为宝也四器独圭璋璧琮　同上】　聘礼大夫受命不受辞【以外事不素制不豫设故云尔】出竟有可以安社稷利国家者则专之可也【庄十九年公羊传】
　　遂行舍于郊【于此脱舍衣服乃即道也曲礼曰凡为君使已受命君言不宿于家】敛旜【此行道耳未有事也敛藏也】
　　右遂行　记凡为君使者已受命君言不宿于家【急君使也言谓有故所问也聘礼曰若有言则以束帛如享礼　曲礼】　出祖释軷祭酒脯乃饮酒于其侧【祖始也既受聘享之礼行出国门止陈车骑释酒脯之奠于軷为行始也诗传曰軷道祭也谓祭道路之神春秋传曰軷涉山川然则軷山行之名也道路以险阻为难是以委土为山或伏牲其上使者为軷祭酒脯祈告也卿大夫处者于是饯之饮酒于其侧礼毕乘车轹之而遂行舍于近郊矣其牲犬羊可也古文軷作祓　本经记】　问大夫之币俟于郊为肆又赍皮焉【肆犹陈列也赍犹付也使者既受命宰夫载问大夫之礼待于郊陈之为行列至则以付之也使者初行舍于近郊币云肆马云赍因其宜亦互文也不于朝付之者辟君礼也必陈列之者不夕也古文肆为肄　同上】　大夫使见日而行逮日而舍【曾子问】　卿行旅从【五百人定四年左氏传】
　　若过邦至于竟使次介假道束帛将命于朝曰请帅奠币【至竟而假道诸侯以国为家不敢直径也将犹奉也帅犹道也请道已道路所当由】下大夫取以入告出许遂受币【言遂者明受其币非为许故也容其辞让不得命也】饩之以其礼上宾大牢积唯刍禾介皆有饩【凡赐人以牲生曰饩饩犹禀也给也以其礼者尊卑有常差也常差者上宾上介牲用大牢羣介用少牢米皆百筥牲陈于门内之西北面米设于中庭上宾上介致之以束帛羣介则牵羊马上宾有禾十车刍二十车禾以秝马】士师没其竟【没尽】誓于其竟宾南面上介西面众介北面东上史读书司马执防立于其后【此使次介假道止而誓也宾南面专威信也史于众介之前北面读书以勅告士众为其犯礼暴掠也礼君行师从卿行旅从司马主军法者执防示罚】
　　右过他国
　　未入竟壹肄【谓于所聘之国竟也肄习也习聘之威仪重失误】为壝坛画阶帷其北无宫【壝土象坛也惟其北宜有所乡依也无宫不壝土画外垣也】朝服兴主无执也【不立主人主人尊也不执玉不敢防也徒习其威仪而已】介皆与北面西上【入门左之位也古文与作豫】习享士执庭实【士士介也庭实必执之者皮则有摄张之节】习夫人之聘享亦如之习公事不习私事【公事致命者也】
　　右习仪
　　及竟张旜誓【及至也张旜明事在此国也张旜谓使人杂之】乃谒闗人【谒告也古者竟上为闗以讥异服讥异言】闗人问从者几人【欲知聘问且为有司当共委积之具】以介对【以所与受命者对谦也聘礼上公之使者七介侯伯之使者五介子男之使者三介以其代君交于列国是以贵之周礼曰凡诸侯之卿其礼各下其君二等】君使士请事遂以入竟【请犹问也问所为来之故也遂以入因道之】
　　右及竟
　　入竟敛旜乃展【复校録币重其事敛旜变于始入】布幕宾朝服立于幕东西面介皆北面东上贾人北面坐拭圭【拭清也侧幕而坐乃开椟】遂执展之【持之而立告在】上介北面视之退复位【言退复位则视圭进违位】退圭【圭璋尊不陈之】陈皮北首西上又拭璧展之防诸其币加于左皮上上介视之退【防合也诸于也古文曰陈币北首】马则幕南北面奠币于其前【前当前幕上】展夫人之聘享亦如之贾人告于上介上介告于宾【展夫人聘享上介不视贬于君也贾人既拭璋琮南面告于上介上介于是乃东面以告宾亦所谓放而文之类】有司展羣币以告【羣币私觌及大夫者有司载币者自展自告】及郊又展如初【郊逺郊也周制天子畿内千里逺郊百里以此差之逺郊上公五十里侯伯三十里子男十里也近郊各半之】及馆展币于贾人之馆如初【馆舍也逺郊之内有候馆可以小休止沐浴展币不于宾馆者为主国之人有劳问己者就焉便疾也】右三展币【致积礼附见于下】　诸公之臣相为国客【谓相聘也】则三积皆三辞拜受【受者受之于庭也侯伯之臣不致积　秋官司仪】
　　宾至于近郊张旜君使下大夫请行反君使卿朝服用束帛劳【请行问所之也虽知之谦不必也士请事大夫请行卿劳弥尊宾也其服皆朝服】上介出请入告宾礼辞迎于舍门之外再拜【出请出门西面请所以来事也入告入北面告宾也每所及至皆有舍其有来者与皆出请入告于此言之者宾弥尊事弥録】劳者不答拜【凡为人使不当其礼】宾揖先入受于舍门内【不受于堂此主于侯伯之臣也公之臣受劳于堂】劳者奉币入东面致命【东面乡宾】宾北面聴命还少退再拜稽首受币劳者出【北面聴命若君南面然少退象降拜】授老币【老宾之臣】出迎劳者【欲摈之】劳者礼辞宾揖先入劳者从之乘皮设【设于门内也物四曰乘皮麋鹿皮也】宾用束锦傧劳者【言傧者宾在公馆如家之义亦以来者为宾】劳者再拜稽首受【稽首尊国宾也】宾再拜稽首送币【受送拜皆北面象阶上】劳者揖皮出乃退宾送再拜【揖皮出东面揖执皮者而出】夫人使下大夫劳以二竹簠方被纁里有葢【竹簠方者器名也以竹为之状如簋而方如今寒具筥筥者圜此方耳】其实枣蒸栗择兼执之以进【兼犹两也右手执枣左手执栗】宾受枣大夫二手授栗【受授不游手慎之也】宾之受如初礼【如卿劳之仪】傧之如初下大夫劳者遂以宾入【出以束锦授从者因东面释辞请导之以入然则宾送不拜】
　　右郊劳　诸公之臣相为国客及大夫郊劳旅摈三辞拜辱三让登聴命下拜登受宾使者如初之仪及退拜送【登聴命宾登堂也宾当为傧劳用束帛傧用束锦侯伯之臣受劳于庭司仪】　记辞曰非礼也敢对曰非礼也敢【辞辞不受也对答问也二者皆卒曰敢言不敢　本经记】　叔弓聘于晋晋侯使郊劳【聘礼宾至近郊君使卿劳之】辞曰寡君使弓来继旧好固曰女无敢为宾彻命于执事敝邑矣【彻达也】敢辱郊使请辞【辞郊劳　昭二年左氏传　余见致馆章】
　　至于朝主人曰不腆先君之祧既拚以俟矣【宾至外门下大夫入告出释此辞主人者公也不言公而言主人主人接宾之辞明至欲受之不敢稽宾也腆犹善也迁主所在曰祧周礼天子七庙文武为祧诸侯五庙则祧始祖也是亦庙也言祧者祧尊而庙亲待宾客者上尊者】宾曰俟间【宾之意不欲奄卒主人也且以道路悠远欲沐浴斋戒俟间未敢闻命】
　　右至朝
　　大夫帅至于馆卿致馆【致至也宾至此馆主人以上卿礼致之所以安之也】宾迎再拜卿致命宾再拜稽首卿退宾送再拜【卿不俟设飱之毕以不用束帛致故也不用束帛致之者明为新至非大礼也】
　　右致馆　诸公之臣相为国客致馆如初之仪【如郊劳也不傧耳俟伯之臣致馆于庭不言致飱者君于聘大夫不致飱也聘礼曰飱不致宾不拜　司仪】　记卿馆于大夫大夫馆于士士馆于工商【馆者必于庙不馆于敌者之庙为大尊也自官师以上有庙有寝工商则寝而已】管人为客三日具沐五日具浴【馆人掌客馆者也客谓使者下及士介也　本经记】自卿大夫士之家曰私馆公馆与公所为曰公馆【公馆若今县官宫也公所为君所命使舎已者曾子问　杂记公馆者公宫与公所为也注公宫为君所作离宫别馆也】　叔弓聘于晋致馆辞曰寡君命下臣来继旧好好合使成臣之禄也【得通君命则于已为荣禄】敢辱大馆【敢不敢】叔向曰子叔子知礼哉吾闻之曰忠信礼之器也卑让礼之宗也【宗犹主也】辞不忘国忠信也【谓称旧好】先国后已卑让也【始称敝邑之先国也次称臣之禄后已也】诗曰敬慎威仪以近有德夫子近德矣【昭二年左氏传　辞郊劳见前】
　　宰夫朝服设飱【食不备礼曰飱诗曰不素飱兮春秋传曰方食鱼飱皆谓是】饪一牢在西鼎九羞鼎三腥一牢在东鼎七【中庭之馔也餁熟也熟在西腥在东象春秋也鼎西九东七凡其鼎实与其陈如陈饔饩羞鼎则陪鼎也以其实言之则曰羞以其陈言之则曰陪】堂上之馔八西夹六【八六者豆数也凡馔以豆为本堂上八豆八簋六铏两簠八壶西夹六豆六簋四铏两簠六壶其实与其陈亦如饔饩】门外米禾皆二十车【禾稾实并刈者也诸侯之礼车米视生牢禾视死牢牢十车大夫之礼皆是死牢而已虽有生牢不取数焉米陈门东禾陈门西】薪刍倍禾【各四十车凡此之陈亦如饔饩】上介饪一牢在西鼎七羞鼎三堂上之馔六门外米禾皆十车薪刍倍禾【西鼎七无鲜鱼鲜腊】众介皆少牢【亦饪在西鼎五羊豕肠胃鱼腊新至尚孰堂上之馔四豆四簋两铏四壶无簠】右设飱　记飱不致【不以束帛致命草次馔飱具轻】宾不拜【以不致命】沐浴而食之【自洁清尊主国君赐也记此重者沐浴可知也　本经记】　凡诸侯之卿大夫士为国客则如其介之礼以待之【言其特来聘问待之礼如其为介时也然则聘礼凡所以礼宾是亦礼介　秋官掌客】　凡侯伯子男之臣以其国之爵相为客而相礼【爵卿也大夫也士也　司仪　二条归饔饩通用】
　　厥明讶宾于馆【此讶下大夫也以君命迎宾谓之讶讶迎也亦皮弁】宾皮弁聘至于朝宾入于次【服皮弁者朝聘主相尊敬也诸侯视朔皮弁服入于次者俟辨也次在大门外之西以帷为之】乃陈币【有司入于主国庙门外以布幕陈币如展币焉圭璋贾人执椟而俟】卿为上摈大夫为承摈士为绍摈摈者出请事【摈谓主国之君所使出接宾者也绍继也其位相承继而出也主君公也则摈者五人侯伯也则摈者四人子男也则摈者三人聘义曰介绍而传命君子于其所尊不敢质敬之至也既知其所为来之事复请者賔来当与主君为礼为其谦不敢斥尊者启发以进之于是时宾出次直闑西北面上摈在闑东阈外西面其相去也公之使者七十步侯伯之使者五十步子男之使者三十步此旅摈耳不传命上介在宾西北东面承摈在上摈东南西面各自次序而下末介末摈旁相去三丈六尺上摈之请事进南面揖宾俱前宾至末介上摈至末摈亦相去三丈六尺止揖而请事还入告于公天子诸侯朝觐乃命介绍传命耳其仪各乡本受命反面传而下及末则乡受之反面传而上又受命传而下亦如之此三丈六尺者门容二辙参个旁加各一步也今文无摈】公皮弁迎宾于大门外大夫纳宾【公不出大门降于待其君也大夫上摈也谓之大夫者上序可知从大夫总无所别也于是宾主人皆裼】宾入门左【内宾位也众介随入北面西上少退摈者亦入门而右北面东上上摈进相君】公再拜【南面拜迎】宾辟不答拜【辟位逡遁不敢当其礼】公揖入每门每曲揖【每门輙揖者以相人偶为敬也凡君与宾入门宾必后君介及摈者随之并而鴈行既入则或左或右相去如初玉藻曰君入门介拂闑大夫中枨与闑之闲士介拂枨宾入不中门不履阈此宾谓聘卿大夫也门中门之正也不敢与君并由之敬也介与摈者鴈行卑不逾尊者之迹亦敬也宾之介犹主人之摈】及庙门公揖入立于中庭【公揖先入省内事也既则立于中庭以俟宾不复出如此得君行一臣行二于礼可矣公迎宾大门内卿大夫以下入庙门即位而俟之】宾立接西塾【接犹近也门侧之堂谓之塾立近塾者已与主君交礼将有出命俟之于此介在币南北面西上上摈亦随公入门东东上少进于士】几筵既设摈者出请命【有几筵者以其庙受宜依神也宾至庙门司宫乃于依前设之神尊不豫事也席西上上摈待而出请受宾所以来之命重停宾也至此言命事弥至言弥信也周礼诸侯祭祀席蒲筵缋纯右雕几】贾人东面坐启椟取圭垂缫不起而授上介【贾人乡入陈币东面俟于此言之就有事也授圭不起贱不与为礼也不言裼袭者贱不裼也缫有组系也】上介不袭执圭屈缫授宾【上介北面受圭进西面授宾不袭者以盛礼不在于己也屈缫并持之也曲礼曰执玉其有籍者则裼无籍者则袭】宾袭执圭【执圭盛礼而又尽饰为其相蔽敬也玉藻曰服之袭也充美也是故尸袭执玊袭也】摈者入告出辞玊【摈者上摈也入告公以宾执圭将致其聘命圭贽之重者辞之亦所以致尊让也】纳宾宾入门左【公事自闑西】介皆入门左北面西上【随宾入也介无事止于此今文无门】三揖【君与宾也八门将曲揖既曲北面又揖当碑揖】至于阶三让【让升】公升二等【先宾升二等亦欲君行一臣行二】宾升西楹西东面【与君相乡】摈者退中庭【乡公所立处退者以公宜亲受宾命不用摈相也】宾致命【致其君之命也】公左还北乡【当拜】摈者进【进阼阶西释辞于宾相公拜也】公当楣再拜【拜贶也贶惠赐也楣谓之梁】宾三退负序【三退三逡遁也不言辟者以执圭将进授之】公侧袭受玊于中堂与东楹之间【侧犹独也言独见其尊宾也佗日公有事必有赞为之者凡袭于隠者公序坫之间可知也中堂南北之中也入堂深尊宾事也东楹之间亦以君行一臣行二】摈者退负东塾而立【反其等位无事】宾降介逆出【逆出由便】宾出【聘事毕】公侧授宰玉【使藏之授于序端】裼降立【裼者免上衣见裼衣凡当盛礼者以充美为敬非盛礼者以见美为敬礼尚相变也玉藻曰裘之裼也见美也又曰麛裘青豻褎绞衣以裼之论语曰素衣麛裘皮弁时或素衣其裘同可知也裘者为温表之为其亵也寒暑之服冬则裘夏则葛凡礼裼者左降立俟享也亦于中庭古文裼皆作赐】
　　右聘　记卿大夫讶大夫士讶士皆有讶【卿使者大夫上介也士众介也讶主国君所使迎待宾者如今使者防客】　宗人授次次以帷少退于君之次【主国之门外诸侯及卿大夫之所使者次位皆有常处　并本经记】诸公之臣相为国客及将币旅摈三辞拜逆客
　　辟三揖每门止一相及庙唯君相入三让客登拜客三辟授币下出每事如初之仪【客辟逡巡不答拜也唯君相入客臣也相不入矣拜主君拜客至也客三辟三退负序也每事享及有言　司仪】　凡侯伯子男之臣以其国之爵相为客而相礼其仪亦如之【爵卿也大夫也士也　同上】　辞无常孙而説【孙顺】辞多则史少则不达【史谓防祝】辞苟足以达义之至也【至极也今文至为砥　本经记】　诸侯使人使于诸侯使者自称曰寡君之老【系于君以为尊也此谓诸侯之卿上大夫　曲礼】　上大夫曰下臣摈者曰寡君之老下大夫自名摈者曰寡大夫【摈者之辞主谓见于他国君下大夫自名于他国君曰外臣某】大夫私事使私人摈则称名【私事使谓以君命私行非聘也若鲁成公时晋侯使韩穿来言汶阳之田归之于齐之类】公士摈则曰寡大夫寡君之老【谓聘也大聘使上大夫小聘使下大夫玉藻】　宾入不中门不履阈【辟尊者所从也此谓聘客也阈门限】公事自闑西【聘享也同上】　大夫见于国君国君拜其辱【自外来而拜拜见也自内来而拜拜辱也　曲礼】　君若迎拜则还辟不敢答拜【嫌与君抗宾主之礼迎拜谓君迎而先拜之聘礼曰大夫入门再拜君拜其辱同上】　惟大聘有几筵【谓受聘享时也小聘轻虽受于庙不为神位　本经】
　　【记】　凡执玊无借者袭【借谓缫也缫所以緼借玉　同上】　执玊其有借者则裼无借者则袭【借藻也裼袭文质相变耳有藻为文裼见美亦文无藻为质袭充美亦质圭璋特而袭璧琮加束帛而裼亦是也　曲礼】　上介执圭如重授宾【慎之也曲礼曰凡执主器执轻如不克】宾入门皇升堂让将授志趋【皇自庄盛也让谓举手平衡也志犹念也念趋谓审行步也孔子之执圭鞠躬如也如不胜上如揖下如授勃如战色足蹜蹜如有循古文皇皆作王】授如争承下如送君还而后退【重失队也而后犹然后也】下阶发气怡焉再三举足又趋【发气舎息也再三举足自安定乃复趋也至此云举足则志趋卷豚而行也孔子之升堂鞠躬如也屏气似不息者出降一等逞顔色怡怡如也没阶趋进翼如也】及门正焉【容色复故此皆心变见于威仪】执圭入门鞠躬焉如恐失之【记异説也本经记】　皇且行入门主敬升堂主慎【复记执玉异説同上】　　凡执主器执轻如不克【重慎之也主君也克胜也】执主器操币圭璧则尚左手行不举足车轮曳踵【重慎也尚左手尊左也车轮谓行不絶地　曲礼】　执圭鞠躬如也如不胜上如揖下如授勃如战色足蹜蹜如有循【圭诸侯命圭聘问邻国则使大夫执以通信如不胜执主器执轻如不克敬谨之至也上如揖下如授谓执圭平衡手与心齐高不过揖卑不过授也战色战而色惧也蹜蹜举足促狭也如有循记所谓举前曳踵言行不离地如縁物也　乡党】　曰子以君命在寡君寡君拜君命之辱【此賛君拜聘享辞也在存也　本经记】　楚子使越椒来聘执币傲【子越椒令尹子文从子傲不敬】叔仲惠伯曰是必灭若敖氏之宗傲其先君神弗福也【十二年传曰先君之敝器使下臣致诸执事明奉使皆告庙故言傲其先君也为宣四年楚灭若敖氏张本　文九年左氏传】　秦伯使西乞术来聘襄仲辞玉曰君不忘先君之好照临鲁国镇抚其社稷重之以大器寡君敢辞玉【大器圭璋也不欲与秦为好故辞玉】对曰不腆敝器不足辞也【腆厚也】主人三辞宾答曰寡君愿徼福于周公鲁公以事君【徼要也鲁公伯禽也言愿事君以幷蒙先君之福】不腆先君之敝器使下臣致诸执事以为瑞节【节信也出聘必告庙故称先君之礼】要结好命所以借寡君之命结二国之好【借荐也】是以敢致之襄仲曰不有君子其能国乎国无陋矣厚贿之【贿赠送也　文十二年左传】　衞孙文子来聘公登亦登【礼登阶臣后君一等】叔孙穆子相趋进曰诸侯之防寡君未甞后衞君【敌体竝登】今吾子不后寡君寡君未知所过吾子其少安【安徐也】孙子无辞亦无悛容【悛改也】穆叔曰孙子必亡为臣而君过而不悛亡之本也【襄七年左氏传】晏子聘鲁上堂则趋授玉则跪子贡怪之问孔子曰晏子知礼乎孔子曰其有方矣我将问焉俄而晏子至孔子问之晏子对曰夫上堂之礼君行一臣行二今君行疾臣敢不趋乎今君之受币也卑臣敢不跪乎孔子曰善礼中又有礼赐寡使也何足以识礼　晋侯使荀庚来聘且寻盟衞侯使孙良夫来聘且寻盟公问诸臧宣叔曰中行伯之于晋也其位在三【下卿】孙子之于衞也位为上卿将谁先对曰次国之上卿当大国之中中当其下下当其上大夫【降一等】小国之上卿当大国之下卿中当其上大夫下当其下大夫【降大国二等】上下如是古之制也【古制公为大国侯伯为次国子男为小国】衞在晋不得为次国【春秋时以彊弱为大小故衞虽侯爵犹为小国】晋为盟主其将先之【计等则二人位敌以盟主故先晋】丙午盟晋丁未盟衞礼也【成三年左氏传】
　　摈者出请【不必宾事之有无】宾裼奉束帛加璧享摈者入告出许【许受之】庭实皮则摄之毛则内内摄之入设也【皮虎豹之皮摄之者右手并执前足左手并执后足毛在内不欲文之豫见也内摄之者两手相乡也入设亦参分庭一在南言则者或以马凡君于臣臣于君麋鹿皮可也】宾入门左揖让如初升致命张皮【张者释外足见文也】公再拜受币士受皮者自后右容【自申也从东方来由客后西居其左受皮也执皮者既授亦自前西而出】宾出当之坐摄之【象受于宾】公侧授宰币皮如入右首而东【如入在在前皮右首者变于生也】
　　右享　记凡庭实随入左先皮马相闲可也【随入不并行也闲犹代也生物有宜君子不以所无为礼畜兽同类可以相代古文闲作干】宾之币唯马出其余皆东【马出当从廏也余物皆东藏之内府　本经记】　及享发气焉盈容【发气舎气也孔子之于享礼有容色】众介北面跄焉【容见舒同上】　　享礼有容色【既聘而享用圭璧有庭实有容色和也仪礼曰发气满容乡党】　　若君不见【君有疾若他故不见使者】使大夫受【受聘享也大夫上卿也】自下听命自西阶升受负右房而立宾降亦降【此仪如还圭然而宾大夫易处耳今文无而】不礼【辟正主也古文礼作醴　本经记】
　　聘于夫人用璋享用琮如初礼【如公立于中庭以下】
　　右聘享夫人　记君以社稷故在寡小君拜【此赞拜夫人聘享辞也言君以社稷故者夫人与君体敌不敢当其惠也其卒亦曰寡君拜命之辱　本经记】
　　若有言则以束帛如享礼【有言有所告请若有所问也记曰有故则束帛加书以将命春秋臧孙辰告籴于齐公子遂如楚乞师晋侯使韩穿来言汶阳之田皆是也无庭实也】
　　右有言　记若有故则卒聘束帛加书将命百名以上书于防不及百名书于方【故谓灾患及时事相告请也将犹致也名书文也今谓之字防简也方版也】主人使人与客请诸门外【受其意既聘享宾出而读之不于内者人稠处严不得审悉主人国君也人内史也书必玺之　本经记】
　　摈者出请事宾告事毕【公事毕】宾奉束锦以请觌【觌见也卿将公事是欲交其欢敬也不用羔因使而见非特来】摈者入告出辞【客有大礼未有以待之】请礼宾宾礼辞聴命摈者入告【告宾许也】宰夫彻几改筵【宰夫又主酒食者也将礼宾彻神几改神席更布也宾席东上公食大夫礼曰蒲筵常缁布纯加萑席寻帛纯此筵上下大夫也周礼曰筵国宾于牖前莞筵纷纯加缫席画纯左彤几者则是筵孤也孤彤几卿大夫其漆几与】公出迎宾以入揖让如初【公出迎者己之礼更端也】公升侧受几于序端【漆几也今文无升】宰夫内拂几三奉两端以进【内拂几不欲尘坋尊者以进自东箱来授君】公东南乡外拂几三卒振中摄之进西乡【进就宾也】摈者告【告宾以公授几】宾进讶受几于筵前东面俟【未设也今文讶为梧】公壹拜送【公尊也古文壹作一】宾以几辟【辟位逡遁】北面设几不降阶上答再拜稽首【不降以主人礼未成也凡宾左几】宰夫实觯以醴加柶于觯面枋【酌以授君也君不自酌尊也宰夫亦洗升实觯以醴自东箱来不面擸不讶授也】公侧受醴【将以饮宾】宾不降壹拜进筵前授醴复位公拜送醴【宾壹拜者醴质以少为贵】宰夫荐笾豆脯醢宾升筵摈者退负东塾【事未毕摈者不退中庭以有宰夫也】宾祭脯醢以柶祭醴三庭实设【庭实乘马】降筵北面以柶兼诸觯尚擸坐啐醴【降筵就阶上】公用束帛【致币也言用奠于下也亦受之于序端】建柶北面奠于荐东【糟醴不啐】摈者进相币【賛以辞】宾降辞币【不敢当公礼也】公降一等辞【辞宾降也】栗阶升聴命【众阶趋君命尚疾不连步】降拜【拜受】公辞【不降一等杀也】升再拜稽首受币当东楹北面【亦讶受而北面者礼主于己巳臣也】退东面俟【俟君拜也不北面者谦若不敢当阶然】公壹拜宾降也公再拜【不俟公再拜者不敢当公之盛也公再拜者事毕成礼也】宾执左马以出【受尊者礼宜亲之也效马者并左右靮授之余三马主人牵者从出也】上介受宾币从者讶受马【从者士介】
　　右礼宾　记礼不拜至【以宾不于是始至今文礼为醴　本经记】　醴尊于东箱瓦大一有豊【瓦大瓦尊豊承尊器如豆而卑】荐脯五膱祭半膱横之【膱脯如版然者或谓之脡皆取直貌焉】祭醴再扱始扱一祭卒再祭【卒谓后扱同上】　诸公之臣相为国客及礼再拜稽首君答拜【礼以醴礼客　司仪】　主人之庭实则主人遂以出宾之士讶受之【此谓余三马也左马宾执以出矣士士介从者本经记】
　　宾觌奉束锦总乘马二人赞入门右北面奠币再拜稽首【不请不辞乡时已请也觌用束锦辟享币也总者总八辔牵之赞者居马间扣马也入门而右私事自闑右奠币再拜以臣礼见也赞者贾人之属介特觌也】摈者辞【辞其臣】宾出【事毕】摈者坐取币出有司二人牵马以从出门西面于东塾南【将还之也赞者有司受马乃出凡取币于庭北面】摈者请受【请以客礼受之】宾礼辞聴命【宾受其币赞者受马】牵马右之入设【庭实先设客礼也右之欲人居马左任右手便也于是牵马者四人事得申也曲礼曰效马效羊者右牵之】宾奉币入门左介皆入门左西上【以客礼入可从介】公揖让如初升公北面再拜【公再拜者以其初以臣礼见新之也】宾三退反还负序【反还者不敢与授圭同】振币进授当东楹北面【不言君受略之也】士受马者自前还牵者后适其右受【自由也适牵者之右而受之也此亦并授者不自前左由便也便其已授而去也受马自前变于受皮】牵马者自前西乃出【自由也】宾降阶东拜送君辞【拜送币于阶东以君在堂乡之】拜也君降一等辞【君乃辞之而宾犹拜敬也】摈者曰寡君从子虽将拜起也【此礼固多有辞矣未有着之者是其志而焕乎未敢明説】栗阶升公西乡宾阶上再拜稽首【成拜】公少退【为敬】宾降出公侧授宰币马出【庙中宜清】公降立
　　右私觌　记私事自闑东【觌面也玉藻】　私觌愉愉焉【容貌和敬】出如舒鴈【威仪自然而有行列舒鴈鵞也　本经记】　私觌愉愉如也【私觌以私礼见也愉愉则又和矣　乡党】　既觌宾若私献奉献将命【时有珍异之物或宾奉之所以自序尊敬也犹以君命致之】摈者入告出礼辞【辞其献也】宾东面坐奠献再拜稽首【送献不入者奉物礼轻】摈者东面坐取献举以入告出礼请受【东面坐取献者以宜竝受也其取之由宾南而自后右客也】宾固辞公答再拜【拜受于宾也固亦衍字】宾者立于阈外以相拜宾辟【相赞也古文阈为蹙】摈者授宰夫于中庭【东藏之既乃介觌】若兄弟之国则问夫人【兄弟谓同姓若婚姻甥舅有亲者问犹遗也谓献也不言献者变于君也非兄弟献不及夫人　本经记】诸公之臣相为国客私面【私面私觌也郑司农云説私面以春秋传】
　　【曰楚公子弃疾见郑伯以其良马私面】私献【既觌则或有私献者】再拜稽首君答拜
　　摈者出请上介奉束锦士介四人皆奉玊锦束请觌【玊锦锦之文纎缛者也礼有以少文为贵者后言束辞之便也】摈者入告出许上介奉币俪皮二人赞【俪犹两也上介用皮变于宾也皮麋鹿皮】皆入门右东上奠币皆再拜稽首【皆者皆众介也赞者奠皮出】摈者辞【亦辞其臣】介逆出【亦事毕也】摈者执上币士执众币有司二人举皮从其币出请受【此请受请于上介也摈者先即西面位请之释辞之时众执币者随立门中而俟】委皮南面执币者西面北丄摈者请受【请于上介也上言其次此言其位互约文也】介礼辞聴命皆进讶受其币【此言皆讶受者嫌摈者一一授之】上介奉币皮先入门左奠皮【先皮者介随执皮者而入也入门左介至揖位而立执皮者奠皮以有不敢授之义古文重入】公再拜【拜中庭也不受于堂介贱也】介振币自皮西进北面授币退复位再拜稽首送币【进者北行参分庭一而东行当君乃复北行也】介出宰自公左受币【不侧受介礼轻】有司二人坐举皮以东摈者又纳士介【纳者出道入也】士介入门右奠币再拜稽首【终不敢以客礼见】摈者辞介逆出摈者执上币以出礼请受宾固辞【礼请受者一请受而聴之也宾为之辞士介贱不敢以言通于主君固衍字当如面大夫也】公答再拜摈者出立于门中以相拜【摈者以宾辞入告还立门中阈外西面公乃遥答拜也相者赞告之】士介皆辟【辟于其东面位逡遁也】士三人东上坐取币立【俟摈者执上币来也】摈者进【就公所也】宰夫受币于中庭以东【使宰夫受于士士介币轻也受之于公左宾币公则授宰上介币宰受于公左士介币宰夫受于士敬之差】执币者序从之【序从者以宰夫当一一受之】
　　右介私觌　记君于士不答拜也非其臣则答拜之【不臣人之臣　曲礼】
　　摈者出请宾告事毕【宾既告事毕众介逆道宾而出也】摈者入告公出送宾【公出众摈亦逆道绍摈及宾竝行间亦六步】及大门内公问君【卿以公礼将事无由问也宾至始入门之位北面将揖而出众介亦在其右少退西上于此可以问君居处何如序殷勤也时承摈绍摈亦于门东北面东上上摈往来传君命南面蘧伯玉使人于孔子孔子问曰夫子何为此公问君之类也】宾对公再拜【拜其无恙公拜宾亦辟】公问大夫宾对公劳宾宾再拜稽首公答拜【劳以道路之勤】公劳介介皆再拜稽首公答拜宾出公再拜送宾不顾【公既拜客趋辟君命上摈送宾出反告宾不顾于此君可以反路寝矣论语説孔子之行曰君召使摈色勃如也足躩如也宾退必复命曰宾不顾矣】宾请有事于大夫【请问问卿也不言问聘聘亦问也嫌近君也上摈送宾出宾东面而请之摈者反命因告之】公礼辞许【礼辞一辞】宾即馆【小休息也即就也】
　　右公送宾问劳　诸公之臣相为国客出及中门之外问君客再拜对君拜客辟而对君问大夫客对君劳客客再拜稽首君答拜客趋辟【中门之外即大门之内也问君曰君不恙乎对曰使臣之来寡君命臣于庭大夫曰二三子不恙乎对曰寡君命使臣于庭二三子皆在劳客曰遒路悠悠客甚劳劳介则曰二三子甚劳问君客再拜对者为敬慎也　司仪】　记大夫士见于国君君若劳之则还辟再拜稽首【谓见君既拜矣而后见劳也聘礼曰君劳使者及介君皆答拜　曲礼】　宾即馆讶将公命【使已迎待之命】又见之以其挚【又复也复以私礼见者讶将舍于宾馆之外宜相亲也大夫讶者执鴈士讶者执雉本经记】
　　卿大夫劳宾宾不见【以已公事未行介以宾辞辞之】上大夫奠鴈再拜上介受【不言卿卿与大夫同执鴈下见于国君周礼凡诸侯之卿见朝君皆执羔】劳上介亦如之
　　右卿大夫劳　记币之所及皆劳不释服【以与宾接于君所宾又请有事于己不可以不速也所不及者下大夫未尝使者也不劳者以先是宾请有事于己同类既闻彼所礼所及则已往有嫌也所以知及不及者宾请有事固曰某子某子　本经记】
　　君使卿韦弁归饔饩五牢【变皮弁服韦弁敬也韦弁韎韦之弁兵服也而服之者皮韦同类取相近耳其服葢韎布以为衣而素裳牲杀曰饔生曰饩今文归或为馈】上介请事宾朝服礼辞【朝服示不受也受之当以尊服】有可入陈【入宾所馆之庙陈其积】饔【谓饪与腥】饪一牢鼎九设于西阶前陪鼎当内亷东面北上上当碑南陈牛羊豕鱼腊肠胃同鼎肤鲜鱼鲜腊设扃鼏膷臐膮葢陪牛羊豕【陪鼎三牲臛膷臐膮陪之庶羞加也当内亷辟堂涂也肠胃次腊以其出牛羊也肤豕肉也唯燖者有肤此馔先陈其位后言其次重大礼详其事也宫必有碑所以识日景引隂阳也凡碑引物者宗庙则丽牲焉以取毛血其材宫庿以石用木】腥二牢鼎二七无鲜鱼鲜腊设于阼阶前西面南陈如饪鼎二列【有腥者所以优宾也】堂上八豆设于户西西陈皆二以竝东上韭菹其南醓醢屈【户室户也东上变于亲食宾也醓醢汁也屈犹错也今文并皆为并】八簋继之黍其南稷错【黍在北】六铏继之牛以西羊豕豕南牛以东羊豕【铏羮器也】两簋继之粱在北【簠不次簋者粱稻加也几馔屈错要相变】八壶设于西序北上二以竝南陈【壶酒尊也酒葢稻酒粱酒不错者酒不以杂错为味】西夹六豆设于西墉下北上韭菹其东醓醢屈六簋继之黍其东稷错四铏继之牛以南羊羊东豕豕以北牛两簠继之粱在西皆二以竝南陈六壶西上二以竝东陈【东陈在北墉下统于豆】馔于东方亦如之【东方东夹室】西北上【亦韭菹其东醓醢也】壶东上西陈【亦在北墉下统于豆】醯醢百罋夹碑十以为列醯在东【夹碑在鼎之中央也醯在东醯谷阳也醢肉阴也】饩二牢陈于门西北面东上牛以西羊豕豕西牛羊豕【饩生也牛羊右手牵之豕束之寝右亦居其左】米百筥筥半斛设于中庭十以为列北上黍粱稻皆二行稷四行【庭实固当庭中言当中庭者南北之中也东西为列列当醯醢南亦相变也此言中庭则设碑近如堂深也】门外米三十车车秉有五防设于门东为三列东陈【大夫之礼米禾皆视死牢秉防数名也秉有五防二十四斛也防读若不数之数今文数或为逾】禾三十车车三秅设于门西西陈【秅数名也三秅千二百秉】薪刍倍禾【倍禾者以其用多也薪从米刍从禾四者之车皆陈北辀凡此所以厚重礼也聘义曰古之用财不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉尔】宾皮弁迎大夫于外门外再拜大夫不答拜【大夫使者卿也】揖入及庙门宾揖入【宾与使者揖而入使者止执币宾俟之于门内谦也古者天子之适诸侯必舍于大祖庿诸侯行舍于诸公庿大夫行舎于大夫庿】大夫奉束帛【执其所以将命】入三揖皆行【皆犹竝也使者尊不后主人】至于阶让大夫先升一等【让不言三不成三也凡升者主人让于客三敌者则客三辞主人乃许升亦道宾之义也使者尊主人三让则许升矣今使者三让则是主人四让也公虽尊亦三让乃许升不可以不下主人也古文亦三让】宾从升堂北面聴命【北面于阶上也】大夫东面致命宾降阶西再拜稽首拜饩亦如之【大夫以束帛同致饔饩也宾殊拜之敬也重君之礼也】大夫辞升成拜【尊宾】受币堂中西北面【趋主君命也堂中西中央之西】大夫降出宾降授老币出迎大夫【老家臣也宾出迎欲摈之】大夫礼辞许入揖让如初宾升一等大夫从升堂【宾先升敌也皆北面】庭实设马乘【乘四马也】宾降堂受老束锦大夫止【止不降使之余尊】宾奉币西面大夫东面宾致币【不言致命非君命也】大夫对北面当摈再拜稽首【稽首尊君客也致对有辞也】受币于楹间南面退东面侯【宾北面授尊君之使】宾再拜稽首送币大夫降执左马以出【出庙门从者亦讶受之】宾送于外门外再拜明日宾拜于朝拜饔与饩皆再拜稽首【拜谢主君之恩惠于大门外周礼曰凡宾客之治令讶聴之此拜亦皮弁服】上介饔饩三牢饪一牢在西鼎七羞鼎三【饪鼎七无鲜鱼鲜腊也宾介皆异馆】腥一牢在东鼎七堂上之馔六【六者宾西夹之数】西夹亦如之筥及罋如上宾【凡所不贬者尊介也言如上宾者明此宾客介也】饩一牢门外米禾视死牢牢十车薪刍倍禾凡其实与陈如上宾【凡凡饪以下】下大夫韦弁用束帛致之上介韦弁以受如宾礼【介不皮弁者以其受大礼似宾不敢纯如宾也】傧之两马束锦士介四人皆饩大牢米百筥设于门外【牢米不入门略之也米设当门亦十为列北上牢在其南西上】宰夫朝服牵牛以致之【执纼牵之东面致命朝服无束帛亦略之上介西面拜迎】士介朝服北面再拜稽首受【受于牢东拜自牢后适宰夫右受由前东面授从者】无傧【既受拜送之矣明日众介亦各如其受之服从宾拜于朝】
　　右归饔饩　记聘日致饔【急归大礼本经记】　致饔饩如劳之礼【司仪】　十斗曰斛十六斗曰防十防曰秉【秉十六斛今江淮之间量名有为防者今文防为逾】二百四十斗【谓一车之米秉有五防】四秉曰筥【此秉谓刈禾盈手之秉也筥穧名也若今来易之间刈稻聚把有名为筥者诗云彼有遗秉又云此有不敛穧】十筥曰稯十稯曰秅四百秉为一秅【一车之禾三秅为千二百秉三百筥三十稯也古文稯作緵　本经记】　赐饔唯羮饪筮一尸若昭若穆【羮饪谓羮一牢也肉谓之羮唯是祭其先大礼之盛者也筮尸若昭若穆容父在父在则祭祖父卒则祭祢腥饩不祭则士介不祭也士之初行不释币于祢不祭可也古文羮为羔饪作腍】仆为祝祝曰孝孙某孝子某荐嘉礼于皇祖某甫皇考某子【仆为祝者大夫之臣摄官也】如馈食之礼【如少牢馈食之礼不言少牢今以大牢也今文无之】假器于大夫【不敢以君之器为祭器】朌肉及廋车【朌犹赋也廋廋人也车巾车也二人掌视车马之官也赋及之明辩也古文朌作纷　同上】　士无饔无饔者无傧【谓归饩也同上】　凡宾拜于朝讶聴之【拜拜赐也唯稍不拜　同上】　归
　　大礼之日既受饔饩请观【聘于是国欲见其宗庙之好百官之富若尤尊大之焉】讶帅之自下门入【帅犹道也从下门外入游观非正也　同上】　晋士鞅来聘叔孙为政【叔孙昭子以三命为国政】季孙欲恶诸晋【憎叔孙在已上位欲使得罪于晋】使有司以齐鲍国归费之礼为士鞅【鲍国归费在十四年牢礼各如其命数鲁人失礼故为鲍国七牢】士鞅怒曰鲍国之位下而使鞅从其牢礼是卑敝邑也将复诸寡君鲁人恐加四牢焉为十一牢【言鲁不能以礼事大国且为哀七年吴徴百牢起昭二十一年左氏传】
　　宾朝服问卿【不皮弁别于主君卿每国三人】卿受于祖庙【重宾礼也祖王父也】下大夫摈【无士摈者既接于君所急见之】摈者出请事大夫朝服迎于外门外再拜宾不答拜揖大夫先入每门每曲揖及庙门大夫揖入【入者省内事也既而俟于宁也】摈者请命【亦从入而出请不几筵辟君也】庭实设四皮【麋鹿皮也】实奉束帛入三揖皆行至于阶让【皆犹并也古文曰三让】宾升一等大夫从升堂北面聴命【宾先升使者尊】宾东面致命【致其君命】大夫降阶西再拜稽首宾辞升成拜受币堂中西北面【于堂中央之西受币趋聘君之命】宾降出大夫降授老币无傧【不傧宾辟君也】
　　右问卿　记聘日致饔明日问大夫【不以残日问人崇敬也古文曰问夫人也】大夫不敢辞君初为之辞矣【此宜在明日问大夫下本经记】　君贶寡君延及二三老拜【此赞拜问大夫之辞贶赐也大夫曰老同上】
　　摈者出请事宾面如觌币【面亦见也其谓之面威仪质也】宾奉币庭实从【庭实四马】入门右大夫辞【大夫于宾入自阶下辞迎之】宾遂左【见私事也虽敌宾犹谦入门右为若降等然曲礼曰客若降等则就主人之阶主人因辞于客然后客复就西阶】庭实设揖让如初【大夫至庭中旋并行】大夫升一等宾从之【大夫先升道宾】大夫西面宾称面【称举也举相见之辞以相接】大夫对北面当楣再拜受币于楹间南面退西面立【受币楹间敌也賔亦振币进北面授】摈当楣再拜送币降出大夫降授老币
　　右宾私面于卿
　　摈出者请事上介特面币如觌介奉币【特面者异于主君士介不从而入也君尊众介始觌不自别也上宾则众介皆从之】皮二人赞【亦俪皮也】入门右奠币再拜【降等也】大夫辞【于辞上介则出】摈者反币【出还于上介也】庭实设介奉币入大夫揖让如初【大夫亦先升一等今文曰入设】介升大夫再拜受【亦于楹间南面而受】介降拜大夫降辞介升再拜送币【介既送币降出也大夫亦授老币】摈者出请众介面如觌币入门右奠币皆再拜大夫辞介逆出摈者执上币出礼请受宾辞【宾亦为士介辞】大夫答再拜摈者执上币立于门中以相拜士介皆辟老受摈者币于中庭士三人坐取羣币以从之摈者出请事宾出大夫送于外门外再拜宾不顾【不顾言去】摈者退大夫拜辱【拜送也】
　　右介私面于卿
　　下大夫尝使至者币及之【尝使至己国则以币问之也君子不忘旧】上介朝服三介问下大夫下大夫如卿受币之礼【上介三介下大夫使之礼也】其面如宾面于卿之礼
　　右宾问尝使者
　　大夫若不见【有故也】君使大夫各以其爵为之受如主人受币礼不拜【各以其爵主人卿也则使卿大夫也则使大夫不拜代受之耳不当主人礼也】右主国大夫有故　记既将公事宾请归【谓己问大夫事毕请归不敢自专谦也主国留之飨食燕献无日数尽殷勤也　本经记】　宾既将公事复见讶以其挚【既已也公事聘享问大夫复报也使者及上介执鴈羣介执雉各以见其讶　同上】
　　夕夫人使下大夫韦弁归礼【夕问卿之夕也使下大夫下君也君使之云夫人者以致辞当称寡小君】堂上笾豆六设于户东西上二以竝东陈【笾豆六者下君礼也臣设于户东又辟馔位也其设脯其南醢屈六笾六豆】壶设于东序北上二以竝南陈醙黍清皆两壶【醙白酒也凡酒稻为上黍次之粱次之皆有清白以黍间清白者互相备明三酒六壶也先言醙白酒尊先设之】大夫以束帛致之【致夫人命也此礼无牢下朝君也】宾如受饔之礼傧之乘马束锦上介四豆四笾四壶受之如宾礼【四壶无稻酒也不致牢下于君也】傧之两马束锦明日宾拜礼于朝【于是乃言宾拜明介从拜也今文礼为醴】
　　右夫人归礼　记聘日致饔明日问大夫夕夫人归礼【与君异日下之也今文归作馈　本经记】
　　大夫饩宾大牢米八筐【其陈于门外黍梁各二筐稷四筐二以竝南陈无稻牲陈于后东上不馔于堂庭辟君也】宾迎再拜老牵牛以致之宾再拜稽首受老退宾再拜送【老室老大夫之贵臣】上介亦如之众介皆少牢米六筐皆士牵羊以致之【米六筐者又无粱也士亦大夫之贵臣】
　　右大夫饩宾介　记凡饩大夫黍粱稷筐五斛【谓大夫饩宾上介也器寡而大略　本经记】
　　公于宾壹食再飨【飨谓享大牢以饮宾也公食大夫礼曰设洗如飨则飨与食互相先后也古文壹皆为一今文飨皆为乡】燕与羞俶献无常数【羞谓禽羞鴈鹜之属成熟煎和也俶始也始献四时新物聘义所谓时赐无常数由恩意也古文俶作淑】宾介皆明日拜于朝上介壹食壹飨【飨食宾介为介从飨献矣复特飨之客之也】若不亲食使大夫各以其爵朝服致之以贿币如致饔无傧【君不亲食谓有疾及他故也必致之不废其礼也致之必使同班敌者易以相亲敬也致礼于卿使卿致礼于大夫使大夫非必命数也无傧以已本宜往古文侑皆作宥】致飨以酬币亦如之【酬币飨礼酬宾劝酒之币也所用未闻也礼币束帛乘马亦不是过也礼器曰琥璜爵葢天子酬诸侯】
　　右食饔燕羞献　记其介为介【飨宾有介者宾尊行敌礼也　本经记】　凡致礼皆用其飨之加笾豆【凡致礼谓君不亲飨食及上介以酬币致其礼也其其宾与上介也加笾豆谓其实也亦实于罋筐飨礼今亡】各以其爵朝服【此句宜在凡致礼下　同上】　飨食如将币之仪【飨食亦谓君不亲而使大夫以币致之　司仪】　大夫来使无罪飨之【乐与嘉宾为礼】过则饩之【饩之腥致其牢礼也其致之辞不云君之有故耳聘义曰使者聘而误主君不亲飨食所以愧厉之也不言罪者罪将执之　本经记】　有大客后至则先客不飨食致之【卑不与尊者齐礼】　无饔者无飨礼【士介无飨礼】燕则上介为宾宾为苟敬【飨食君亲为主尊宾也燕私乐之礼崇恩】
　　【杀敬也宾不欲主君复举礼事礼已于是辞为宾君聴之从诸公之席命为苟敬苟敬者主人所以小敬也更降迎其介以为宾介大夫也虽为宾犹卑于君君则不与亢礼也主人所以致敬者自敌以上】宰夫献【为主人代公献】　既致饔旬而稍宰夫始归乘禽日如其饔饩之数【稍禀食也乘谓乘行之禽也谓鴈鹜之属其归之以双为数其宾与上介也古文既为饩】士中日则二双【中犹间也不一日一双大寡不敬也】凡献执一双委其余于面【执一双以将命也面前也其受之也上介受以入告之士举其余从之宾不辞拜受于庭上介执之以相拜于门中乃入授人上介受亦如之士介拜受于门外】禽羞俶献比【比放也其致之礼如乘禽也禽羞谓成孰有齐和者俶献四时珍美新物也俶始也言其始可献也聘义谓之时赐　并同上】
　　大夫于宾壹飨壹食上介若食若飨若不亲飨则公作大夫致之以酬币致食以侑币【作使也大夫有故君必使其同爵者为之致之列国之宾来荣辱之事君臣同之】
　　右大夫飨食宾介
　　君使卿皮弁还玊于馆【玉圭也君子于玉比徳焉以之聘重礼也还之者德不可取于人相切厉之义也皮弁者始以此服受之不敢不忠也】宾皮弁袭迎于外门外不拜帅大夫以入【迎之不拜示将去不纯为主也帅道也今文曰迎于门外古文帅为率】大夫升自西阶钩楹【钩楹由楹内将南面致命致命不东面以宾在下也必言钩楹者宾在下嫌楹外也】宾自碑内聴命升自西阶自左南面受圭退负右房而立【聴命于下敬也自左南面右大夫且并受也必并受者若乡君前耳退为大夫降逡遁今文或曰由自西阶无南面】大夫降中庭宾降自碑内东面授上介于阼阶东【大夫降出言中庭者为宾降节也授于阼阶东者欲亲见贾人藏之也宾还阼阶下西面立】上介出请宾迎大夫还璋如初入【出请请事于外以入告也宾虽将去出入犹东唯升堂由西阶凡介之位未有改也】宾裼迎大夫贿用束纺【贿予人财之言也纺纺丝为之今之也所以遗聘君可以为衣服相厚之至】礼玊束帛乘皮【礼礼聘君也所以报享也亦言玉璧可知也今文礼皆作醴】皆如还玉礼大夫出宾送不拜右还玉贿礼　记贿在聘于贿【贿财也于读曰为言主国礼宾当视宾之聘礼而为之财也宾客者主人所欲丰也若苟丰之是又伤贿也周礼曰凡诸侯之交各称其邦而为之币以其币为之礼古文贿皆作悔　本经记】　无行则重贿反币【无行谓独来复无所之也必重其贿与反币者使者归以得礼多为荣所以盈聘君之意也反币谓礼玉束帛乘皮所以报聘君之享礼也昔秦康公使西乞术聘于鲁辞孙而説襄仲曰不有君子其能国乎厚贿之此谓重贿反币者也今文曰贿反币　同上】　还圭如将币之仪【还以本圭故云如也　司仪】
　　公馆宾【为宾将去亲存送之厚殷勤且谢聘君之意也公朝服】宾辟【不敢受主国君见已于此馆也此亦不见言辟者君在庿门敬也凡君有事于诸臣之家东造庿门乃下】上介聴命【聴命于庙门中西面如相拜然也摈者每赞君辞则曰敢不承命告于寡君之老】聘享夫人之聘事问大夫送宾公皆再拜【拜此四事公东面拜摈者北面】公退宾从请命于朝【宾从者实为拜主君之馆己也言请命者以己不见不敢斥尊者之意】公辞宾退【辞其拜也退还馆裴驾为旦将发也周礼曰宾从拜辱于朝明日客拜礼赐遂行】
　　右主君就宾馆　记客将归使大夫以其束帛反命于馆【为书报也】明日君馆之【既报馆之书问尚疾也】又拜送【拜送宾也其辞葢云于将有行寡君敢拜送宜承上君馆之下　本经记】　君馆客客辟介受命遂送客从拜辱于朝【君馆客者客将去就省之尽殷勤也遂送君拜以送客】明日客拜礼赐遂行如入之积【礼赐谓乘禽君之加惠也如入之积则三积从来至去　司仪】
　　宾三拜乘禽于朝讶聴之【发去乃拜乘禽明已受赐大小无不识】遂行舎于郊【始发且宿近郊自展軨】
　　右拜赐遂行　记宾于馆堂楹间释四皮束帛宾不致主人不拜【宾将遂去是馆留礼以礼主人所以谢之也不致不拜不以将别崇新敬也本经记】
　　公使卿赠如觌币【赠送也所以好送之也言如觌币见为反报也今文公为君】受于舎门外如受劳礼无傧【不入无傧明去而宜有己也如受劳礼以赠劳同节】使下大夫赠上介亦如之使士赠众介如其觌币大夫亲赠如其面币无傧赠上介亦如之使人赠众介如其面币士送至于竟
　　右赠送　凡宾客送逆同礼【谓郊劳郊送之属　司仪】　齐国庄子来聘自郊劳至于赠贿礼成而加之以敏【迎来曰郊劳送去曰赠贿敏审当于事　僖三十三年左氏传】
　　使者归及郊请反命【郊近郊也告郊人使请反命于君也必请之者以已久在外嫌有罪恶不可以入春秋时郑伯恶其大夫高克使之将兵逐而不纳此葢请而不得入】朝服载旜【行时税舎于此郊今还至此正其故行服以俟君命敬也古文旜作膳】禳乃入【禳祭名也为行道累歴不祥禳之以除灾凶】乃入陈币于朝西上上宾之公币私币皆陈上介公币陈他介皆否【皆否者公币私币皆不陈此币使者及介所得于彼国君卿大夫之赠赐也其或陈或不陈详尊而略卑也其陈之及卿大夫处者待之如夕币其礼于君者不陈上宾使者公币君之赐也私币卿大夫之币也他介士介也言他容众从者】束帛各加其庭实皮左【不加于其皮上荣其多也】公南乡【亦宰告于君君乃朝服出门左南乡】卿进使者使者执圭垂缫北面上介执璋屈缫立于其左【此主于反命士介亦随入竝立东上】反命曰以君命聘于某君某君受币于某宫某君再拜以享某君某君再拜【君亦揖使者进之乃进反命也某君某国名也某宫若言桓宫僖宫也某君再拜受也必言此者明彼君敬君已不辱命】宰自公左受玉【亦于使者之东同面竝受也不右使者由便也】受上介璋致命亦如之【变反言致者若云非君命也致命曰以君命聘于某君夫人某君再拜以享于某君夫人某君再拜不言受币于某宫可知略之】执贿币以告曰某君使某子贿授宰【某子若言高子国子凡使者所当以告君者上介取以授之贿币在外也】礼玉亦如之【亦执束帛加璧也告曰某君使某子礼宰受之士随自后左士介受乘皮如初上介出取玊束帛士介后取皮也】执礼币以尽言赐礼【礼币主国君初礼宾之币也以尽言赐礼谓自此至于赠】公曰然而不善乎【善其能使于四方而犹女也】授上介币再拜稽首公答再拜【授上介币当拜公言也不授宰者当复陈之】私币不告【亦略卑也】君劳之再拜稽首君答再拜【劳之以道路勤苦】若有献则曰某君之赐也【言此物某君之所赐予为惠者也其所献虽珍异不言某为彼君服御物谦也其大夫出反必献忠孝也】君其以赐乎【不必其当君也献不拜者为君之答已也】上介徒以公赐告如上宾之礼【徒谓空手不执其币】君劳之再拜稽首君答拜劳士介亦如之【士介四人旅答壹拜又贱也】君使宰赐使者币使者再拜稽首【以所陈币赐之也礼臣子人赐之而必献之君父不敢自私服也君父因以予之则拜受之如更受赐也既拜宰以上币授之】赐介介皆再拜稽首【士介之币皆载以造朝不陈之耳与上介同受赐命俱拜既拜宰亦以上币授上介】乃退【君揖入皆出去】介皆送至于使者之门【将行俟于门反又送于门与尊长出入之礼也】乃退揖【揖别也】使者拜其辱【随谢之也再拜上介三拜士介】
　　右归反命
　　释币于门【门大门也主于闑布席于闑西阈外东面设洗于门外东方其余如初于祢时出于行入于门不两告告所先见也】乃主于祢筵几于室荐脯醢【告反也荐进也】觞酒陈【主人酌进奠一献也言陈者将复有次也先荐后酌祭礼也行释币反释奠略出谨入也】席于阼【为酢主人也酢主人者祝取爵酌不酢于室异于祭】荐脯醢【成酢礼也】三献【室老亚献士三献也每献奠輙取爵酌主人自酢也】一人举爵【三献礼成更起酒也主人奠之未举也】献从者【从者家臣从行者也主人献之劳之也皆升饮酒于西阶上不使人献之辟国君也】行酬乃出【主人举奠酬从者下辩室老亦与焉也】上介至亦如之
　　右礼门及祢
　　聘遭丧入竟则遂也【遭丧主国君薨也入境则遂国君以国为体士既请事已入境矣闗人未告则反】不郊劳【子未君也】不筵几【致命不于庿就尸柩于殡宫又不神之】不礼宾【丧降事也】主人毕归礼【宾所饮食不可废也礼谓饔饩飨食】宾唯飨饩之受【受正不受加也】不贿不礼玉不赠【丧杀礼为之不备】遭夫人世子之丧君不受使大夫受于庙其他如遭君丧【夫人世子死君为丧主使大夫受聘礼不以凶接吉也其他谓礼所降】遭丧将命于大夫主人长衣练冠以受【遭丧谓主国君薨夫人世子死也此三者皆大夫摄主人长衣素纯布衣也去衰易冠不以纯凶接纯吉也吉时在里为中衣中衣长衣继皆掩尺表之曰深衣纯袂寸半耳君丧不言使大夫受子未君无使臣义也】
　　右遭主国丧载季文子求遭丧之礼事　记遭主国之丧不受飨食受牲礼【牲亦当为腥声之误也有丧不忍煎亨正礼飱饔饩当孰者腥致之也　掌客】
　　聘君若薨于后入竟则遂【既接于主国君也】赴者未至则哭于巷衰于馆【未至谓赴告主国君者也哭于巷者哭于巷门未可为位也衰于馆未可以凶服出见人其聘享之事自若吉也今文赴作讣】受礼【受飨饩也】不受飨食【亦不受加】赴者至则衰而出【礼为邻国阙于是可以凶服将事也】唯稍受之【稍禀食也】归执圭复命于殡升自西阶不升堂【复命于殡者臣子之于君父存亡同】子即位不哭【将有告请之事宜清净也不言世子者君薨也诸臣待之亦皆如朝夕哭位】辩复命如聘【自陈币至于上介以公赐告无劳】子臣皆哭【使者既复命子与羣臣皆哭】与介入北乡哭【北乡哭新至别于朝夕】出括髪【悲哀变于外臣也】入门右即位踊【从臣位自哭至踊如奔丧礼】
　　右聘君薨　记诸臣在他国为位而哭不敢拜宾【谓大夫士使于列国　奔丧】　公孙归父欲去三桓云云遂奔齐【宣一十八年左氏传】
　　若有私丧则哭于馆衰而居不飨食【私丧谓其父母哭于馆衰而居不敢以私丧自闻于主国凶服于君之吉使春秋传曰大夫以君命出闻丧徐行而不反】归使众介先衰而从之【已有齐斩之服不忍显然趋于徃来其在路使介居前归又请反命已犹徐行随之君纳之乃朝服既反命出公门释服哭而归其他亦如奔防之礼吉时道路深衣】
　　右私丧　大夫以君命出闻丧徐行而不反【闻丧者闻父母之丧不忍疾行又为君当使人追代之以丧喻疾者丧尚不当反况于疾乎　宣八年公羊传】宾客有丧唯刍稍之受【不受飨食飨食加也丧谓父母死也客则又有】
　　【君焉刍给牛马稍人廪也其正礼飱饔饩主人致之则受　掌客】
　　宾入竟而死遂也主人为之具而殡【具谓始死至殡所当用】介摄其命【为致聘享之礼也初时上介接闻命】君吊介为主人【虽有臣子亲姻犹不为主人以介与賔并命于君尊也】主人归礼币必以用【当中奠赠诸丧具之用不必如宾礼】介受宾礼无辞也【介受主国宾已之礼无所辞也以其当陈之以反命也有宾丧嫌其辞之】不飨食归介复命柩止于门外【门外大门外也必以柩造朝达其忠心】介卒复命出奉柩送之君吊卒殡【卒殡成节乃去】若大夫介卒亦如之【不言上介者小聘上介士也】士介死为之棺敛之【不具他衣物也自以时服也】君不吊焉【主国君使人吊不亲往】若宾死未将命则既敛于棺造于朝介将命【未将命谓俟闲之后也以柩造朝以已至朝志在达君命】若介死归复命唯上介造于朝若介死虽士介宾既复命往卒殡乃归【往谓送柩】
　　右宾介卒　记其为宾则公馆复私馆不复其在野则升其乘车之左毂而复【私馆卿大夫之家也不于之复为主人之恶　丧大记】　凡宾客死致礼以丧用【死则主人为之具而殡矣丧用者馈奠之物　掌客】　芋尹葢曰事死如事生礼也于是乎有朝聘而终以尸将事之礼【朝聘道死以尸行事】又有朝聘而遭丧之礼【遭所聘之丧　哀十五年左氏传】
　　小聘曰问不享有献不及夫人主人不筵几不礼面不升不郊劳【记贬于聘所以为小也献私献也面犹觌也】其礼如为介三介【如为介如为大聘上介】
　　右小聘
　　聘义　　　宾礼四
　　聘礼上公七介侯伯五介子男三介所以明贵贱也【此皆使卿出聘之介数也大行人职曰凡诸侯之卿其礼各下其君二等】介绍而传命君子于其所尊弗敢质敬之至也【质谓正自相当】三让而后传命三让而后入庙门三揖而后至阶三让而后升所以致尊让也【此揖让主谓宾也三让而后传命宾至庿门主人请事时也宾见主人陈摈以大客礼当已则三让之不得命乃传其君之聘命也三让而后入庿门让主人庙受也小行人职曰凡四方之使者大客则摈小客则受其币聴其辞】君使士迎于竟大夫郊劳君亲拜迎于大门之内而庙受北面拜贶拜君命之辱所以致敬也【贶赐也宾致命公当楣再拜拜聘君之恩惠辱命来聘者也】敬让也者君子之所以相接也故诸侯相接以敬让则不相侵陵【君子之相接宾让而主人敬也】卿为上摈大夫为承摈士为绍摈君亲礼宾宾私面私觌致饔饩还圭璋贿赠飨食燕所以明宾客君臣之义也【设大礼则宾客之也或不亲而使臣则为君臣也】故天子制诸侯比年小聘三年大聘相厉以礼使者聘而误主君弗亲飨食也所以愧厉之也诸侯相厉以礼则外不相侵内不相陵此天子之所以养诸侯兵不用而诸侯自为正之具也【比年小聘所谓嵗相问也三年大聘所谓殷相聘也】以圭璋聘重礼也已聘而还圭璋此轻财而重礼之义也诸侯相厉以轻财重礼则民作让矣【圭瑞也尊圭璋之类也用之还之皆为重礼礼必亲之不可以己之有遥复之也财谓璧琮享币也受之为轻财者财可遥复重贿反币是也】主国待客出入三积饩客于舎五牢之具陈于内米三十车禾三十车刍薪倍禾皆陈于外乘禽日五双羣介皆有饩牢壹食再飨燕与时赐无数所以厚重礼也【厚重礼厚此聘礼也】古之用财者不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉尔【不能均如此言无则从其实也言尽之于礼欲令富者不能过也】　聘射之礼至大礼也质明而始行事日几中而后礼成非彊有力者弗能行也故彊有力者将以行礼也【礼成礼毕也或曰行成】酒清人渴而不敢饮也肉干人饥而不敢食也日莫人倦齐庄正齐而不敢解惰以成礼节以正君臣以亲父子以和长幼此众人之所难而君子行之故谓之有行有行之谓有义有义之谓勇敢故所贵于勇敢者贵其能以立义也所贵于立义者贵其有行也所贵于有行者贵其行礼也故所贵于勇敢者贵其敢行礼义也故勇敢彊有力者天下无事则用之于礼义天下有事则用之于战胜用之于战胜则无敌用之于礼义则顺治外无敌内顺治此之谓盛德故圣王之贵勇敢彊有力如此也勇敢彊有力而不用之于礼义战胜而用之于争鬭则谓之乱人刑罚行于国所诛者乱人也如此则民顺治而国安也【胜克敌也或为陈　并聘义】　聘问之礼所以使诸侯相尊敬也【小聘曰问】聘觐之礼废则君臣之位失诸侯之行恶而倍畔侵陵之败起矣【经解】


　　礼书纲目卷十四
&lt;经部,礼类,通礼之属,礼书纲目&gt;
　　钦定四库全书
　　礼书纲目卷十五　　　　　　婺源江永撰
　　王朝邦国遣使礼　　　　宾礼五
　　补
　　大宗伯以宾礼亲邦国时聘曰问殷頫曰视【时聘者亦无常期天子有事乃聘之焉竟外之臣既非朝嵗不敢渎为小礼殷頫谓一服朝之嵗以朝者少诸侯乃使卿以大礼众聘焉一服朝在元年七年十一年　春官】　大行人掌大宾之礼及大客之仪以亲诸侯【大客谓孤卿】时聘以结诸侯之好殷頫以除邦国之慝【此二事者亦以王见诸侯之臣使来者为文也时聘者亦无常期天子有事诸侯使大夫来聘亲以礼见之礼而遣之所以结其思好也天子无事则已殷頫谓一服朝之嵗也慝犹恶也一服朝之嵗五服诸侯皆使卿以聘礼来頫天子天子以礼见之命以政禁之事所以除其恶行　秋官】　诸侯之于天子也比年一小聘三年一大聘【比年每嵗也小聘使大夫大聘使卿王制　详见觐礼】　典瑞瑑圭璋璧琮缫皆二采一就以覜聘
　　【璋以聘后夫人以琮享之也大夫众来曰覜寡来曰聘郑司农云瑑有圻鄂瑑起　春官】　玉人瑑圭璋八寸璧琮八寸以覜聘【瑑文饰也覜视也聘问也众来曰覜特来曰聘聘礼曰凡四器者唯其所寳以聘可也　考工记】　案十有二寸枣防大夫纯五夫人以劳诸侯【详见觐礼】　凡宾客卿有大夫讶大夫有士讶士皆有讶【此谓聘问之日王所使迎宾客于馆之讶　秋官掌讶】　司几筵筵国宾于牖前莞筵纷纯加缫席画纯左彤几【国宾诸侯来朝孤卿大夫来聘朝者雕几聘者彤几　春官】　凡大国之孤执皮帛以继小国之君出入三积不问壹劳朝位当车前不交摈庙中无相以酒礼之其他皆眡小国之君【此以君命来聘者也孤尊既聘享更自以其贽见执束帛而已豹皮表之以为饰继小国之君言次之也朝聘之礼每一国毕乃前不交摈者不使介传辞交于王之摈亲自对摈者也庙中无相介皆入门西上而立不前相礼者聘之介是与以酒礼之酒谓齐酒也和之不用郁鬯耳其他谓贰车及介牢礼宾主之间摈者将币祼酢飨食之数】凡诸侯之卿其礼各下其君二等以下及其大夫士皆如之【此亦以君命来聘者也所下其君者介与朝位宾主之间也其余则自以其爵聘义曰上公七介侯伯五介子男三介是谓使卿之聘之数也朝位则上公七十步侯伯五十步子男三十步与　大行人】　凡诸侯之卿大夫士为国客则如其介之礼以待之【言其特来聘问待之礼如其为介时也然则聘礼所以礼宾是亦礼介　秋官掌客】　小行人掌邦国宾客之礼籍以待四方之使者【礼籍各位尊卑之书使者诸侯之使臣来者也】令诸侯春入贡秋献功王亲受之各以其国之籍礼之【贡六服所贡也功考绩之功也秋献之若今计文书断于九月其旧法】凡四方之使者大客则摈小客则受其币而聴其辞【摈者摈而见之玉使得亲言也受其币者受之以入告其所为来之事秋官】　别国之大夫入天子之国曰某士【亦谓诸侯之卿也三命以下于天子为士曰某士者若晋韩起聘于周摈者曰晋士起】自称曰陪臣某【陪重也曲礼】　次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫【此诸侯使卿大夫覜聘竝会之序也其位爵同小国在下爵异固在上耳】其有中士下士者数各居其上之三分【谓其为介若特行而并会也居犹当也此据大国而言大国之士为上次国之士为中小国之士为下士之数国皆二十七人各三分之上九中九下九以位相当则次国之上士当大国之中中当其下小国之上士当大国之下凡非命士亦无出会之事春秋传谓士为微王制】　小司徒小宾客令野修道委积【小宾客诸侯之使臣也　地官】　大行人若有四方之大事则受其币听其辞【四方之大事谓国有兵冦诸侯来告急者礼动不虚皆有贽币以崇敬也受之以其事入告王也聘礼曰若有言则以束帛如享礼　秋官】　小臣小宾客掌事如太仆之灋【夏官】　候人若有方治则帅而致于朝及归送之于竟【方治其方来治国事者也春秋传曰晋栾盈过周玉使候人出诸轘辕是其送之　同上】　象胥掌蛮夷闽貉戎狄之国使掌传王之言而谕说焉以和亲之【谓蕃国之臣来頫聘者】凡军旅防同受国客币而宾礼之【谓诸侯以王有军旅之事使臣奉币来问秋官】　言諡曰类【使大夫行象聘问之礼也言諡者序其行及諡所宜其礼亡曲礼】
　　右邦国遣使于王朝【凡周礼通言宾客之事客谓诸侯聘问之臣详见觐礼篇此不别出当于彼篇考之】　晋韩宣子聘于周王使请事【问何事来聘】对曰晋士起将归时事于宰旅无他事矣【起宣子名礼诸侯大夫入天子国称士时事四时贡职宰旅冢宰之下士言献职贡于宰旅不敢斥尊】王闻之曰韩氏其昌阜于晋乎辞不失旧【阜大也传言周衰诸侯莫能如礼唯韩起不失旧　襄二十六年左氏传】　王使来征聘【征召也言周征也征聘不书征加讽谕不指斥】孟献子聘于周王以为有礼厚贿之【宣九年左氏传】　晋羊舌肸聘于周发币于大夫及单靖公靖公享之俭而敬宾礼赠饯视其上而从之燕无私送不过郊语说昊天有成命【国语周语注见飨食燕记篇】
　　大行人间问以谕诸侯之志归脤以交诸侯之福贺庆以赞诸侯之喜致禬以补诸侯之烖【此四者王使臣于诸侯之礼也间问者间嵗一问诸侯谓存省之属谕诸侯之志者谕言语谕书名其类也交或往或来者也赞助也致禬凶礼之吊礼禬礼也补诸侯灾者若春秋澶渊之防谋归宋财】王之所以抚邦国诸侯者嵗徧存三嵗徧覜五嵗徧省七嵗属象胥谕言语协辞命九嵗属瞽史谕书名聴声音十有一嵗达瑞节同度量成牢礼同数器修灋则【抚犹安也存頫省者王使臣于诸侯之礼所谓间问也嵗者巡狩之明嵗以为始也属犹聚也自五嵗之后遂间嵗徧省也七嵗省而召其象胥九嵗省而召其瞽史皆聚于天子之宫敎习之也故书协辞命作叶词命郑司农云象胥译官也叶当为汁词当为辞书或为叶辞命谓胥读为谞王制曰五方之民言语不通嗜欲不同达其志通其欲东方曰寄南方曰象西方曰狄鞮北方曰译此官正为象者周始有越重译而来献是因通言语之官为象谞云谞谓象之有才知者也辞命六辞之命也瞽乐师也史大史小史也书名书之字也古曰名聘礼曰百名以上至十一嵗又徧省焉度丈尺也量豆区釜也数器铨衡也法八法也则八则也达同成修皆谓赍其法式行至则齐等之也成平也平其僭逾者也秋官】　典瑞珍圭以征守以恤凶荒【杜子春曰珍当为镇书亦或为镇以】
　　【征守者以征召守国诸侯若今时征郡守以竹使符也镇者国之镇诸侯亦一国之镇故以镇圭征之也凶荒则民有远志不安其土故以镇圭镇安之谓珍圭王使之瑞节制大小当与琬琰相依王使人征诸侯忧凶荒之国则授之执以往致王命焉如今时使者持节矣恤者闿府库振救之凡瑞节归又执以反命】谷圭以和难【谷圭亦王使之瑞节谷善也其饰若粟文然难仇讐和之者若春秋宣公及齐侯平莒及郯晋侯使瑕嘉平戎于王】琬圭以治德以结好【琬圭亦王使之瑞节诸侯有德王命赐之及诸侯使大夫来聘既而为坛防之使大夫执以命事焉大行人职曰时聘以结诸侯之好郑司农云琬圭无锋芒故治德以结好】琰圭以易行以除慝【琐圭亦王使之瑞节郑司农云琰圭有锋芒伤害征伐诛讨之象故以易行以除慝易恶行令为善者以此圭责让谕告之也谓除慝亦于诸侯使大夫来覜既而使大夫执而命事于坛大行人职曰殷覜以除邦国之慝　春官】　玉人琬圭九寸而缫以象德【琬犹圜也王使之瑞节也诸侯有德王命赐之使者执琰圭以致命焉缫借也】琰圭九寸判规以除慝以易行【凡圭琰上寸半琰圭琰半以上又半为瑑饰诸侯有为不义使者征之执以为瑞节也除慝除恶逆也易行去烦苛　考工记】　司士作士适四方使为介【士使谓自以王命使也介大夫之介也春秋传曰天王使石尚来归脤　夏官】　虎贲氏适四方使则从士大夫【虎士从使者】若道路不通有征事则奉书以使于四方【不通逢兵冦若泥水奉书征师役也春秋隐七年冬戎伐凡伯于楚丘以归同上】　内府凡适四方使者共其所受之物而奉之【王所以遗诸侯者　天官】　校人凡国之使者共其币马【使者所用私觌　夏官】　小行人使适四方协九仪宾客之礼朝觐宗遇防同君之礼也存覜省聘问臣之礼也【适之也协合也】达天下之六节成六瑞【并详名器下篇】合六币【详诸侯相朝篇】若国札丧则令赙补之若国凶荒则令赒委之若国师役则令槁禬之若国有福事则令贺庆之若国有祸烖则令哀吊之凡此五物者治其事故【故书赙作传槁为藁郑司农云赙补之谓赙丧家补助其不足也若今时一室二户则官与之棺也槀当读为犒谓犒师也谓师役者国有兵冦以匮病者也使隣国合会财货以与之春秋定五年夏归粟于蔡是也宗伯职曰以禬礼哀围败祸烖水火】及其万民之利害为一书其礼俗政事教治刑禁之逆顺为一书其悖逆暴乱作慝犹犯令者为一书其札丧凶荒厄贫为一书其康乐和亲安平为一书凡此五物者每国辨异之以反命于王以周知天下之故【慝恶也犹图也　秋官】　行夫掌邦国传遽之小事媺恶而无礼者凡其使也必以旌节虽道有难而不时必达【传遽若今时乘传骑驿而使者也美福庆也恶丧荒也此事之小者无礼行夫主使之道有难谓遭疾病他故不以时至也必达王命不可废也其大者有礼大小行人使之有故则介传命不嫌不达】居于其国则掌行人之劳辱事焉使则介之【使谓大小行人也故书曰夷使郑司农云夷使使于四夷则使行夫主为之介谓夷发声　同上】右王朝遣使于邦国　定王使单襄公聘于宋【单襄公王卿士单朝也聘问也问者王之所以抚万国存省之】遂假道于陈以聘于楚【假道自宋适楚经陈也是时天子微弱故以诸侯相聘之礼假道也聘礼若过国至于境使次介假道束帛将命于庙】候不在疆【候候人也掌送迎宾客者疆境也】司空不视涂【司空卿官掌道路也】膳宰不致饩【膳宰膳夫也掌宾客之牢礼生曰饩】司里不授馆【司里里宰也掌授客馆】国无寄寓【寓亦寄也无寄寓者不为庐舎可以寄羁旅之客】县无施舎【四甸为县县方六十里施舍者所以施舎宾客负任之处】单子归告王曰陈侯不有大咎国必亡周之秩官有之【秩官周常官篇名】曰敌国宾至闗尹以告【敌位敌也阙尹司闗掌四方宾客叩闗则为之告聘礼曰及境谒闗人闗人问从者几人遂以入境】行理以节逆之【理吏也逆迎也执瑞节为信而迎之也行理小行人】候人为导【导宾至于朝出送之境】卿出郊劳【聘礼曰宾至于近郊君使卿朝服用束帛劳】门尹除门【门尹司门也除门埽除门处也】宗祝执祀【宗宗伯祝太祝也执祀宾将有事于庙则宗祝执祭祀之礼】司里授馆【司里授客所当馆次于卿也聘礼卿致馆】司徒具徒【具徒役修道路之委积】司空视涂【视险易也】司防诘奸【禁诘奸盗】虞人入材【虞人掌山泽之官祭祀宾客各供其材】甸人积薪【甸人掌薪蒸之官也】火师监燎【火师司火燎庭燎也】水师监濯【水师掌水监涤濯之事者】膳宰致饔【熟食曰饔】廪人献饩【生曰饩禾米也】司马陈刍【司马掌师圉人养马故陈刍圉人职属司马】上人展车【展省客车补伤败也】百官官以物至宾入如归是故小大莫不懐爱【小大谓宾介也】其贵国之宾至则以班加一等益防【贵国大国也班次也】至于王使则皆官正莅事【正长也莅临也】上卿监之【监视也】今虽朝也不才有分族于周【朝单子之名有分族王之亲族也】承王命以为过宾于陈【假道为过宾】而司事莫至是蔑先王之官也【蔑欺也国语周语】
　　诸侯相朝礼　　　　賔礼六
　　补
　　凡诸侯之邦交世相朝也【父死子立曰世凡君即位大国朝焉小国聘焉此皆所以习礼考义正刑一德以尊天子也必择有道之国而就修之　秋官大行人】　诸侯相见必告于祢【道近或可以不亲告祖】朝服而出视朝【朝服为事故也】命祝史告于五庙所过山川【诸侯五庙山川所不过则不告贬于适天子也】亦命国家五官道而出反必亲告于祖祢乃命祝史告至于前所告者而后聴朝而入【五官五大夫典事者命者勅之以其职道祖道也反必亲告祖祢同出入礼　曽子问】　司仪凡诸公相为宾【谓相朝也】主国五积三问皆三辞拜受皆旅摈再劳三辞三揖登拜受拜送【宾所止则积间阔则问行道则劳其礼皆使卿大夫致之从来至去数如此也三辞辞其以礼来于外也积问不言登受之于庭也郑司农云旅读为旅于泰山之旅谓九人传辞相授于上下竟问宾从末上行介还受上传之谓旅读为鸿胪之胪胪陈之也宾之介九人使者七人皆陈摈位不传辞也宾之上介出请使者则前对位皆当其末摈焉三揖谓庭中时也拜送送使者】主君郊劳交摈三辞车逆拜辱三揖三辞拜受车送三还再拜【主君郊劳备三劳而亲之也郑司农云交摈三辞谓宾主之摈者俱三辞也车逆主人以车迎宾于馆也拜辱宾拜谢辱也谓交摈者各陈九介使传辞也车迎拜辱者宾以主君亲来乘车出舎门而迎之若欲远就之然见之则下拜迎谢其自屈辱来也至去又出车若欲远送然主君三还辞之乃再拜送之也车送迎之节各以其等则诸公九十步立当车轵也三辞重者先辞辞其以礼来于外后辞辞升堂】致馆亦如之【馆舎也使大夫授之君又以礼亲致焉】致飱如致积之礼【俱使大夫礼同也飱食也小礼曰飱大礼曰饔饩】及将币交摈三辞车逆拜辱宾车进答拜三揖三让每门止一相及庙唯上相入宾三揖三让登再拜授币宾拜送币每事如初宾亦如之及出车送三请三进再拜宾三还三辞告辟【郑司农云交摈摈者交也宾车进答拜宾上车进主人乃答其拜也及出车送三请主人三请留宾也三进进随宾也宾三还三辞告辟宾三还辞谢言已辟去也谓既三辞主君则乘车出大门而迎宾见之而下拜其辱宾车乃前下答拜也三揖者相去九十步揖之使前也至而三让让入门也相谓主君摈者及宾之介也谓之相者于外传辞耳入门当以礼诏侑也介绍而传命者君子于其所尊不敢质敬之至也每门止一相弥相亲也君入门介拂闑大夫中枨与闑之间士介拂枨此为介鴈行相随也止之者絶行在后耳宾三揖三让让升也登再拜授币授当为受主人拜至且受玉也每事如初谓享及有言也宾当为傧谓以郁鬯礼宾也上于下曰礼敌者曰傧礼器曰诸侯相朝灌用郁鬯无笾豆之荐谓此朝礼毕傧宾也三请三进请宾就车也主君每一请车一进欲远送之也三还三辞主君一请者宾亦一还一辞】致饔饩还圭飨食致赠郊送皆如将币之仪【此六礼者唯飨速宾耳其余主君亲往亲往者宾为主人主人为宾君如有故不亲飨食则使大夫以酬币侑币致之郑司农云还圭归其玉也故公子重耳受飱及璧谓聘以圭璋礼也享以璧琮财也已聘而还圭璋轻财而重礼赠送以财既赠又送至于郊】宾之拜礼拜饔饩拜飨食【郑司农云宾之拜礼者因言宾所当拜者之礼也所当拜者拜饔饩拜飨食谓宾将去就朝拜谢此三礼三礼礼之重者也宾既拜主君乃至馆赠之去又送之于郊】宾继主君皆如主国之礼【郑司农云宾继主君复主人之礼宾也故曰皆如主国之礼谓继主君者傧主君也傧之者主君郊劳致馆饔饩还圭致赠郊送之时也如其礼者谓玉帛皮马也有馔陈之积者不如也若飨食主君及燕亦速焉】诸侯诸伯诸子诸男之相为宾也各以其礼相待也如诸公之仪【宾主相待之仪与诸公同也饔饩飨食之礼则有降杀　秋官】掌客凡诸侯之礼上公五积皆眂飱牵三问皆修羣
  </div>
  <div class="pagination">
   <a href="礼书纲目_page22.html">
    上一页
   </a>
   <span>
    ...
   </span>
   <a href="礼书纲目_page18.html">
    18
   </a>
   <a href="礼书纲目_page19.html">
    19
   </a>
   <a href="礼书纲目_page20.html">
    20
   </a>
   <a href="礼书纲目_page21.html">
    21
   </a>
   <a href="礼书纲目_page22.html">
    22
   </a>
   <span class="current-page">
    23
   </span>
   <a href="礼书纲目_page24.html">
    24
   </a>
   <a href="礼书纲目_page25.html">
    25
   </a>
   <a href="礼书纲目_page26.html">
    26
   </a>
   <a href="礼书纲目_page27.html">
    27
   </a>
   <a href="礼书纲目_page28.html">
    28
   </a>
   <span>
    ...
   </span>
   <a href="礼书纲目_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
