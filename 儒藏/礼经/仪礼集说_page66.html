<!DOCTYPE html>
<html>
<head>
    <meta charset="UTF-8">
    <title>仪礼集说 - 第 66 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 66 页/共 95 页</h1>
    <div class="content">　　继公谓此鼎实所谓合升者也四鬄两肩两髀也四者惟去其蹄甲明其余不去也胉似是诸胁之总名惟言是不分之矣体骨合为七段乃豚解者之正法也又以下礼攷之此设鼏乃设扄而云设扄鼏者文顺耳鼏西末俎西顺匕东枋皆统于鼎而顺之俎在鼎西如其载时之位
　　右陈绖带器馔
　　士盥二人以并东靣立于西阶下
　　注曰立俟举尸也
　　布席于户内下莞上簟【莞音官】
　　注曰有司布敛席也
　　继公谓此席布于地也丧大记曰含一牀袭一牀迁尸于堂又一牀用牀者止于是耳
　　商祝布绞衾散衣祭服祭服不倒美者在中
　　注曰敛者趋方或傎倒衣裳祭服尊不倒之也继公谓美者犹尊者也祭服以尊者为美云在中者据敛时而言也若于此时则但为上下之次耳爵弁服最尊在上余亦以尊卑为次
　　士举迁尸反位
　　注曰迁尸于服上
　　继公谓反位待后事也位犹在西阶下
　　设牀笫于两楹之闲衽如初有枕
　　注曰衽卧席也亦下莞上簟
　　继公谓楹间东西节也宜于楹为少北
　　卒敛彻帷
　　注曰尸已饰
　　继公谓敛之言藏也既袭而又加衣衾之类焉所以深藏其体也故曰敛下放此
　　主人西靣冯尸踊无筭主妇东靣冯亦如之【冯音慿下皆同】冯谓以身亲而扶持之哀甚而踊则无筭
　　主人髺髪袒众主人免于房【髺音括免音问】
　　注曰丧服小记曰斩衰髺髪以麻免而以布以用麻布为之
　　继公谓檀弓曰始死羔裘冠者易之而已易者谓易之以素冠深衣也然则始死之服主人以下皆同而未暇有所别异今既小敛主人乃去冠与纚而以麻为髺髪众主人以下乃去冠与纚而以布为免二者皆所以代冠也其制虽不可攷然以意求之疑其度但足以绕紒而已以其无纚故谓之髺髪言括结其髪也以其无冠故谓之免言因免冠而为之也小敛之日丧事方始乃以二者别亲踈而复以绖带之差继之曲礼曰生与来日其此之谓乎于房兼髺髪者言也必于房者宜与髽者异处也免不言袒可知
　　妇人髽于室
　　曾子问言妇为舅姑始死之服布深衣缟緫则吉笄而纚自若矣是乃将齐衰者也以始死男子之服准之则此时妇人将斩衰而下者之服皆当如此齐衰者之为也髽者去笄緫与纚而露紒也至是而当髽者乃髽其不当髽者但去笄緫耳当髽者妻也妾也女子子与妇也非是虽三年者犹不髽此时当髽者皆在室故于焉为之由便也妇人之髽与否丧服绖记见之矣
　　士举男女奉尸侇于堂幠用夷衾男女如室位踊无筭注曰侇之言尸也夷衾覆尸柩之衾也堂谓楹间牀笫上也
　　继公谓士举举尸首足也男奉其右女奉其左也丧大记夷作侇是侇夷同也幠用夷衾者礼贵相变且敛衾当以陈也夷衾不陈此衾云夷者以其用之于尸而不以敛也室位冯尸之位
　　主人出于足降自西阶众主人东即位妇人阼阶上西靣主人拜賔大夫特拜士旅之即位踊袭绖于序东复位
　　注曰拜賔郷賔位拜之也即位踊东方位序东东夹前
　　防曰众主人虽无降阶之文当从主人降自西阶主人就拜賔之时众主人遂东即位于阼阶下主人位南西靣也云复位者复阼阶下西靣位
　　继公谓阼阶上非妇人之正位于主人之降乃居之者辟賔客之行礼者也后遂以之为节主人拜賔乡其位特拜者每人各一拜之也旅之者其人虽众惟三拜之而已绖着绖带也
　　右小敛
　　乃奠
　　乃修奠事也其事在下
　　举者盥右执匕郤之左执俎横摄之入阼阶前西靣错错俎北靣【错七故反下并同】
　　注曰举者出门举鼎者右人以右手执匕左人以左手执俎因其便也摄持也错俎北靣俎宜西顺之防曰各以内手举鼎外手执匕故云便
　　继公谓举者盥即执匕俎是亦盥于门外矣经不见设此盥者略之俎错于鼎西
　　右人左执匕抽扄予左手兼执之取鼏委于鼎北加扄不坐
　　注曰抽扄取鼏加扄于鼏上皆右手
　　乃匕载载两髀于两端两肩亚两胉亚肺在于中皆覆进柢执而俟
　　注曰匕右人也载左人也亚次也皆覆为尘柢本也进本者未异于生也骨有本末
　　继公谓此时匕者西靣于鼎东载者北靣于鼎西南两端俎之前后也两肩亚各次于髀也两胉亚各次于肩也肺在于两胉之中东而肺西也俟者俟同升上言四鬄去蹄则前体乃肩臂臑后体乃髀肫胳也此惟以肩髀为称者其体不分故以上包下也皆覆亦以别于生也
　　夏祝及执事盥执醴先酒脯醢俎从升自阼阶丈夫踊甸人彻鼎巾待于阼阶下
　　注曰执事者诸执奠事也巾功布也执者不升已不设祝既错醴将受之
　　防曰公食大夫礼云甸人举鼎顺出奠于其所继公谓执醴者祝也俎亦升自阼阶丧奠礼异也升而丈夫踊节也凡奠时丈夫妇人之踊皆以奠者之往来为节
　　奠于尸东
　　先言其所奠之处下乃奠之
　　执醴酒北靣西上
　　注曰执醴酒者先升尊也立而俟后错要成也
　　豆错俎错于豆东立于俎北西上
　　豆兼笾言也尔雅曰竹豆谓之笾其错之笾脯先设而在南也俎北之位执脯者在西
　　醴酒错于豆南
　　醴在北也记曰两甒醴酒酒在南此位亦当如之既夕礼曰醴酒在笾西北上
　　祝受巾巾之由足降自西阶妇人踊奠者由重南东丈夫踊
　　注曰巾之为尘也东反其位
　　继公谓祝既受巾巾之即由足而降明不立于俎北之位祝降而执事者从之由重南而东也
　　賔出主人拜送于门外
　　注曰庙门外也
　　继公谓凡丧賔皆于既奠乃出
　　乃代哭不以官
　　注曰代更也孝子始有亲丧悲哀憔悴礼防其以死伤生故至此使之更哭不絶声而已
　　继公谓不以官者下大夫也不以官之尊卑为序则但以亲踈为之丧大记曰大夫官代哭不县壶士代哭不以官
　　右小敛奠
　　有襚者则将命摈者出请入告主人待于位
　　注曰丧礼略于威仪既小敛摈者乃用辞出请之辞曰孤某使某请事
　　继公谓此襚者惟谓使人襚者也
　　摈者出告须以賔入
　　注曰须亦待也出告之辞曰孤某须矣
　　继公谓以賔入帅之也
　　賔入中庭北靣致命主人拜稽颡賔升自西阶出于足西靣委衣如于室礼降出主人出拜送
　　亦西方中庭也致命之礼施于主人也乃北靣者凡丧礼唯致命于堂乃东靣其他则否亦异于吉礼也襚者亲友殷勤之意故为之稽颡以重谢之此非君襚之节故无嫌于室礼谓委衣于尸东牀上也主人出拜送亦于庙门外小敛以后主人于丧賔则出送之惟不迎賔耳
　　朋友亲襚如初仪西阶东北靣哭踊三降主人不踊初仪拜送以上之礼也尸在楹间故于西阶东北靣乡之哭踊此则异于使人襚者也主人不踊惟哭而已
　　襚者以褶则必有裳执衣如初彻衣亦如之升降自西阶以东【褶音牒】
　　注曰帛为褶无絮虽复与禅同有裳乃成称不用表也以东藏以待事也
　　继公谓褶褶衣也里衣之袷者也云则必有裳者嫌其非类可以不必用之也此但取衣裳具乃成称之义故须有之褶有裳亦簪之彻衣者以东变于小敛以前之礼
　　右襚
　　宵为燎于中庭
　　注曰燎大燋在地曰燎执之曰烛
　　厥明灭燎陈衣于房南领西上綪绞紟衾二君襚祭服散衣庶襚凡三十称紟不在筭不必尽用
　　注曰衿单被也衾二者始死敛衾今又复制也小敛衣数自天子达大敛则异矣
　　继公谓祭服散衣皆主人之衣也后言庶襚则是庶襚之中虽有上服犹在主人散衣之后也云紟不在筭则衾在筭矣不言绞者狭小于紟不在筭可知不必尽用亦谓庶襚继陈或出于三十称者也丧大记曰大敛布绞缩者三横者五又曰绞一幅为三不辟紟五幅为紞
　　东方之馔两瓦甒其实醴酒角觯木柶毼豆两其实葵菹芋蠃醢两笾无縢布巾其实栗不择脯四脡【毼苦割反蠃音□縢音滕脡大顶反】
　　注曰此馔但言东方则亦在东堂下也毼白也齐人或名全菹为芋縢缘也诗云竹柲绲縢布巾笾巾也笾豆具而有巾盛之也特牲馈食礼有笾巾
　　继公谓记言设棜于东堂下南顺齐于坫馔于其上者正指东方之馔也始死之奠用吉器小敛用素俎至是乃用毼豆而笾无縢皆以渐变之芋未详记曰凡笾豆实具设皆巾之亦指此时也乃独于笾见之者嫌干物或可不必巾也菹云芋栗不择脯四脡亦皆变于吉也
　　奠席在馔北敛席在其东
　　奠席苇席也周官司几筵曰凡丧事设苇席敛席亦莞与簟也其谓奠席也此二席皆不在棜大敛之奠在室远于尸柩故始用席以存神也
　　右陈大敛衣席及殡奠
　　掘肂见衽【肂以二反见贤遍反】
　　注曰肂埋棺之坎也掘之于西阶上衽小要也丧大记曰君殡用輴櫕至于上毕涂屋大夫殡以帱櫕置于西序涂不暨于棺士殡见衽涂上帷之又曰君盖用漆三衽三束大夫盖用漆二衽二束士盖不用漆二衽二束
　　继公谓言其肂之深浅以见衽为度也此肂亦在西序下其南盖近于序端
　　棺入主人不哭升棺用轴盖在下【轴直六反】
　　注曰轴輁轴也轴状如转辚刻两头为轵輁状如长牀穿桯前后着金而关轵焉挽而行
　　继公谓盖在下者郤于棺之下也棺既升则入于肂中而盖则置于序端与　案注云轴状如转辚者辚犹轮也以木关其辚之中央而引之则辚由此而转故以转辚名之盖汉时语也谓轴状如之以今物晓时人也轵谓轴之两末关轮之处也窃详注説盖谓此轵之旁共有四轮前后各二又各有一轴以横贯其桯与轮也郑氏此説未必有据亦但以意言之
　　熬黍稷各二筐有鱼腊馔于西坫南【熬音敖】
　　有鱼腊谓每筐皆有之也此四物者拟用于肂中故馔于此孝子以尸柩既殡不得复奠于其侧虽有奠在室而不知神之所在故置此于棺旁以尽爱敬之心也然不以食而用熬谷不以牲而用鱼腊亦所以异于奠也与
　　右为殡具
　　陈三鼎于门外北上豚合升鱼鱄鲋九腊左胖髀不升其他皆如初【鱄市转市专二反胖音判】
　　腊用左胖别于吉也此腊惟豚解其髀不升亦前肩后肫胉而已凡腊必去髀不以豚解体解合升胖升而异其他皆如初谓豚体骨及鼎之靣位与匕俎之陈如小敛时
　　烛俟于馔东
　　注曰馔东方之馔有烛者堂虽明室犹闇
　　右陈鼎
</div>
    <div class="pagination">
<a href="仪礼集说_page65.html">上一页</a><span>...</span><a href="仪礼集说_page61.html">61</a><a href="仪礼集说_page62.html">62</a><a href="仪礼集说_page63.html">63</a><a href="仪礼集说_page64.html">64</a><a href="仪礼集说_page65.html">65</a><span class="current-page">66</span><a href="仪礼集说_page67.html">67</a><a href="仪礼集说_page68.html">68</a><a href="仪礼集说_page69.html">69</a><a href="仪礼集说_page70.html">70</a><a href="仪礼集说_page71.html">71</a><span>...</span><a href="仪礼集说_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
