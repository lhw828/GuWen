<!DOCTYPE html>
<html>
<head>
    <meta charset="UTF-8">
    <title>仪礼小疏 - 第 6 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼小疏 - 第 6 页/共 10 页</h1>
    <div class="content">　　妾为君之党服得与女君同
　　妾从女君而服君之党则为君之祖父母世父母叔父母亦大功可知也传虽专释为君之庶子二事而此义亦包其中矣
　　谓妾自服其私亲也
　　言此者嫌世父母父母姑姊妹为君之党也
　　大夫之妻为姑姊妹女子子嫁于大夫者
　　此尊同无尊降直有出降故皆大功也【疏文】然则大夫妻固有降其本族之旁亲者矣
　　大夫妻于未嫁者宜为之期以尊宜降大功又报其逆降宜小功然其许嫁大夫宜仍服大功
　　何以繐衰也诸侯之大夫以时接见乎天子
　　贾疏谓诸侯之大夫不接见天子则不服此义本东晋邵戬深合传意而吴射慈则云虽未接见犹服射慈之言亦未可尽非也夫诸侯之大夫于天子犹大夫之家宰于诸侯皆陪臣也陪臣虽不敢上同于臣岂不可下齐于民民有服则陪臣亦不宜无服闻人通汉有云大夫之臣之服诸侯当从庶人为国君之服然则诸侯之大夫之未接见乎天子者其为天子也亦如大夫之臣之为诸侯可知也虽然庶人之为国君也以齐衰大夫之臣在诸侯之国犹庶人也诸侯之大夫虽或命于天子而身非畿内之民齐衰则已重其亦三月而缞衰也欤
　　若诸侯之大夫未见天子未及见而遭天子之丧如妇在涂而闻夫丧服其服以入也则其服天子也如其接见焉可知也
　　若诸侯未防葬其从行者则如何曰月筭未毕者既葬而除月筭毕者反服繐衰亦既葬而除皆可知也
　　娣姒妇者弟长也
　　弟训娣长训姒谓夫之弟妇与嫂也不云弟兄者嫌二妇为姊妹也不云穉长者嫌二妇之身穉长也然则左传载叔向嫂称叔向妻为姒【昭二十八年】亦晚周文胜之俗然耳谓叔向嫂穉而妻长曷尝有明文耶徐氏读礼通考所辨较贾孔二疏为确
　　注长妇谓穉妇为娣妇穉妇谓长妇为姒妇妇人从夫夫年大者称长妇夫年小者称穉妇不据二妇年大小也
　　庶妇
　　按旧唐书礼仪志贞观十四年侍中魏征侍郎令狐德棻奏适子妇旧服大功请加为期众子妇旧服小功今请与兄弟子妇同为大功从之朱子云礼经严适故仪礼适妇大功庶妇小功此固无可疑者但兄弟子之妇则正经无文而旧制为之大功乃更重于众子之妇虽以报服使然然于亲疏轻重之间亦可谓不伦矣故魏公因太宗之问而正之然不敢易其报服大功之重而但升适妇为期乃正得严适之义升庶妇为大功亦未害于降杀之差也前此未喻乃深讥其以兄弟子妇而同于众子妇为倒置人伦而不察其实乃以众子妇而同于兄弟子之妇也彤谓兄弟子妇之大功既为报服虽重于众子妇要不当易【义详大功章夫之祖父母世父母节】独其升适妇为期庶妇为大功则不免迁就之失矣按大功章适妇传曰不降其适也明庶妇之小功为降适妇之大功为正疏云其妇从夫而服其舅姑期其舅姑从子而服其妇大功降一等者也又云父母为适长子三年为适妇不降一等服期者长子本为正体于上故加至三年妇直是适子之妻无正体之义故不加至期也然则适妇大功之为正服明矣【通典晋刘玢云子妇之服例皆小功以夫当受重则加大功敖以适妇大功为加隆葢本诸此其实非也且与其庶妇小功説相碍】若舅姑以重适妇之故升大功而为期岂适子亦可以重适妻之故升期而为三年耶故适子为适妻期则舅姑之从服不得不降而大功为适妇大功则庶妇不得不降而小功此皆制服自然之条理无可增加故昆弟之子妇固不得同于众子妇众子妇亦不得同于昆弟之子妇也魏公之误由不详考礼文故尔【黄勉斋丧服图式亦以为非轻重降杀之义】
　　缌者十五升抽其半
　　朱子曰缌十五升抽其半者是一簆只用一经如今广中疏布又如单经黄草布皆只一经也然小功十二升则其缕反多于缌矣又不知是如何彤谓缌之缕其精粗既如朝服使升数亦如之则虽无事于布终未足称其哀何以为丧服乎至升数反少于小功者杂记云朝服十五升去其半而缌去朝服之半自不得不少于小功矣必去朝服之半者簆门有定数双经则全单经则半不用双经即用单经更无他法故必去其半也繐衰四升半亦用义服大功衰之簆而以单经葢九升而去其半者也敖説亦佳
　　贵臣贵妾
　　郑非敖是但敖解贵臣贵妾尚未切当愚谓贵臣谓羣吏之长若士冠礼特牲馈食礼之所谓宰也贵妾谓有子之妾小记曰士妾有子而为之缌无子则已则士虽侄娣具必以有子者为贵矣【士亦侄娣具为正观昏礼可见宁人谓士无侄娣者非也　士冠礼疏士虽无臣以属吏为宰愚谓属吏即其臣也特牲记谓之私臣】
　　曾孙
　　敖曰此曾祖为之服也以本服之差言之为子期为孙大功则为曾孙宜小功乃为之缌麻三月者以曽孙为已齐衰三月不可过于其为已之月数也彤曰凡正尊为卑属其衰服与年月皆各降于其为已之服一等缌麻月数如曾祖而衰降三等以月除衰所降适符亦为曾孙宜也若立为适曾孙则视适孙其孙以下亦称曽孙服俱同
　　敖曰不分适庶者以其卑逺畧之且不可使其庶者无服也彤按传云有适子者无适孙则有适孙者无适曾孙是曾孙而未立为适亦庶也故此经不分适庶非以其卑逺畧之也然则缌麻三月直庶曾孙之服耳若适孙死而立曾孙为适则亦为之齐衰期周礼司服疏云天子诸侯絶旁期正统之期犹不降然则王为适子斩衰其为适孙适曾孙适孙适来孙则皆齐衰期葢以适曾孙以下为曾祖以上皆斩衰如适孙之为祖故曾祖以上为适曾孙以下亦皆期如祖之为适孙不复差降也自天子以至于庶人此服悉同
　　夫之诸祖父母报
　　注云从祖祖父母外祖父母愚谓云从祖祖父母则从祖父母该之矣不然则外字是从字之譌
　　夫之诸祖父母报
　　郑云诸祖父母者夫之所为小功从祖祖父母外祖父母彤按马季长云从祖祖父母旁尊故报也愚以外祖父母正尊而外亲故亦报也又经虽但言诸祖父母然从祖父母视此矣敖以为文误且脱者非郑又云或曰曾祖父母曾祖于曾孙之妇无服而云报乎曾祖父母正服小功妻从服缌彤按郑意葢以曾祖为曾孙服缌于其妻降一等则无服故不得云报然曾孙妇于夫之曾祖父母故从服缌以夫为曾祖父母虽齐衰三月而正服则小功妻从服降一等则宜缌也正服犹云本服贾以下二句为反言以明曾孙妻之无服失郑意矣愚谓以子为父斩衰三年妇从服齐衰期孙为祖齐衰期妇从服大功九月例之即曾孙为曾祖齐衰三月曾孙妇之从服亦宜缌葢月数无可降而衰降三等与妇及孙妇之从服衰麻年月各降一等者亦同差也何必推本于小功而后为缌哉郑已失之
　　彤按夫之从祖祖父母旁尊外祖父母虽正尊而外亲故皆报也从祖父母视从祖祖父母曾祖父母夫为之齐衰三月从服亦缌葢从服之例衰与年月皆各降一等齐衰三月则月数无可降降衰三等除衰之一等以偿月数适二等为缌三月【曾祖为曾孙缌亦同此法】必推本小功为言者或虑不及此尔
　　公子为其母练冠麻麻衣縓缘
　　练冠升数经传无文今以既葬受冠升数推之则斩衰当八升齐衰当九升开元礼练冠八升九升是也此麻衣之练冠当十升注云此麻衣如小功布深衣小功布降服十升则练冠亦十升也
　　大夫公之昆弟大夫之子于兄弟降一等
　　郑云兄弟犹言族亲也凡不见者以此求之贾云上经当已言讫恐犹不尽记又总结之按大功章云大夫为世父母叔父母子昆弟昆弟之子为士者又云大夫大夫之妻大夫之子公之昆弟为姑姊妹女子子嫁于大夫者小功章云大夫公之昆弟大夫之子为其昆弟庶子姑姊妹女子子之长殇又云大夫大夫之子公之昆弟为从父昆弟庶孙姑姊妹女子子之适士者四条之中若世叔父姑姊妹从父昆弟昆弟昆弟之子其外若小功章从祖祖父从祖父从祖昆弟从父姊妹及从父昆弟之子昆弟之孙皆此经所谓兄弟也葢从父以上为祖父之兄弟即特牲馈食礼之长兄弟也昆弟以至从祖昆弟为已之兄弟即特牲馈食礼之众兄弟也从子以下为子孙之兄弟即特牲馈食礼之兄弟弟子也有司彻谓之兄弟之后生姑姊妹为父及已之女兄弟即特牲馈食礼之内兄弟也是兄弟者乃古人旁亲之通称故郑以族亲解之四条外小功章诸亲降一等为缌此大夫以下三人絶缌则于彼无服矣记之总结葢明此义
　　为人后者于兄弟降一等报于所为后之兄弟之子若子
　　所为后谓我所为之后之人所为后之兄弟之子今于已为从兄弟若子者言如亲子之服大功也所为后之兄弟之子报之如所为后之亲子可知也【贾敖顾皆非】因服本亲兄弟而及今之从兄弟因降一等而及加一等也
　　朋友麻
　　郑云诸侯及卿大夫亦以锡衰为吊服当事则弁绖否则皮弁辟天子也【贾云按礼记服问云公为卿大夫锡衰以居出亦如之当事则弁绖大夫相为亦然是诸侯及卿大夫亦以锡衰为吊服也天子常弁绖诸侯卿大夫当大敛小敛及殡时乃弁绖非此则皮弁是辟天子也又服问疏云当大敛及殡并将葬启殡之事则首着弁绖身衣锡衰二疏于郑注皆有当但贾以小敛亦弁绖孔以大敛及殡亦锡衰则又皆误】按丧服小记云诸侯吊必皮弁锡衰又云主人未丧服则君亦不锡衰郑云未丧服未成服也孔云不锡衰则着皮弁服【见杂记疏】杂记云大夫之哭大夫弁绖大夫与殡亦弁绖孔云哭成服后吊哭又丧大记云乃奠吊者袭裘加武带绖郑云始死吊者朝服裼裘加吉时也小敛则改袭而加武与带绖矣要而论之凡吊服之轻重皆视主人之服节为差始死主人笄纚十五升白布深衣而已故吊者朝服裼裘如故小敛后主人括发素弁而加带绖故吊者亦袭裘加武带绖当大敛与殡又易朝服为皮弁服而加弁绖也主人既成服则斩衰矣故吊者亦变而锡衰然则皮弁之不可施于小敛锡衰之不可施于未成服之时也明矣至大夫之哭大夫非当事亦弁绖者不全辟天子而少辟诸侯大夫于诸侯又嫌也【通典贺循云大夫吊于大夫主人成服而往则皮弁绖而加锡衰不据杂记而云皮弁绖误】以居以出葢亦皮弁
　　郑又云旧説以为士吊服布上素下或曰素委貌冠加朝服论语曰缁衣羔裘又曰羔裘冠不以吊何朝服之有乎案羔裘冠不以吊亦见檀弓孔云小敛后不得吉服以吊小敛之前可以吊子游裼裘而吊是也【下二句丧大记疏】然则郑破旧説葢专指小敛之后为言耳案家语云季桓子死鲁大夫朝服而吊子游问于孔子曰礼乎夫子曰始死羔裘冠者易之而已汝何疑焉黄氏云案檀弓曰始死羔裘冠者易之而已孔云养疾者朝服始死易去朝服着深衣家语所载乃据吊者言之文同而意则异彤谓黄説非也家语亦据养疾者服丧之节以明吊者朝服之不失檀弓即删取其文尔何意之异乎使养疾者深衣而吊者亦如之则嫌矣故知家语所载不据吊者而小敛之前亦实可以朝服吊也此养疾者据齐衰以下之亲若主人则当去冠徒跣扱上衽不惟易之而已去羔裘着深衣去冠着素冠是谓易之
　　彤按杂记云大夫之哭大夫弁绖不全辟天子而少辟诸侯也大夫之为士葢皮弁疑衰唯当事乃弁绖降于大夫之相为矣若士于大夫士于士葢吊哭亦弁绖焉朋友承上皆在他邦而及之谓其国自大夫以下之朋友不惟士也葢大夫于为士之朋友锡衰其不为士者疑衰若德大而恩深则亦锡衰士之吊服惟疑衰于朋友不为差改其裳以素兼避大夫也居与出皆素弁本疏云庶人吊服葢白布深衣凡吊服皆既葬而除
　　敖云天子吊服三锡衰也缌衰也疑衰也诸侯吊服二锡衰也疑衰也皆用于臣礼国君不相吊则亦未必有朋友之服是记葢主为大夫以下言之服问谓大夫相为锡衰以居当事则弁绖此大夫于朋友之为大夫者服也以是推之则大夫于士若士于大夫皆疑衰裳虽当事亦素冠也士庶人相为亦然按孟子尧以天子而友舜晋平公以大国之君而友亥唐费惠公以小国之君而师子思友顔般孟献子以百乗之家而有友五人至如汤之于伊尹桓公之于管仲皆学焉而后臣之故朋友不必其爵之同惟其有以成我而已既友之而赖其成则虽天子诸侯亦自当为之服故是记虽主为大夫以下言之然不可云天子诸侯无朋友之服也彤谓天子诸侯之朋友而既为臣则以臣之服服之天子诸侯之朋友而未为臣则以朋友之服服之服朋友之服又必视其德之大小与恩之浅深而轻重之故德大而恩深者锡衰德小而恩浅者疑衰德大而恩浅德小而恩深者缌衰麻则同其朋友之既为臣者虽主乎臣之服而必以朋友之服参焉大夫之相为锡衰为士疑衰固不假朋友之恩若大夫于朋友之不为大夫士者则亦差其恩德而服之【檀弓疏谓诸侯大夫等服朋友之服皆用士之疑衰误】士之吊服惟疑衰素裳则于朋友亦不为之差矣凡此皆礼之以义而起而可必其然者也敖特未之思耳至云国君不相吊亦未必服朋友之服则彼岂不知同盟之为友邦遥哭之无殊于相吊与且国君亦实有相吊之时戴德云诸侯防遇相吊锡衰皮弁加绖是也遥哭而服吊服见檀弓疏彤谓遥哭之吊服即防遇相吊之服防遇相吊之服即国君朋友之服也何云不服哉又大夫于士固用疑衰裳矣士于大夫则疑衰而素裳不当服疑裳也又凡三衰首服考诸经皆用弁不用冠【弁师注以弁为素冠特假素冠以明弁之亦素耳非谓素冠可冠三衰也】又诸侯亦有三衰司服疏可据又庶人未必服疑衰檀弓疏不若本疏之确敖説皆非
　　敖又云疑衰者亦十五升而去其半葢布缕皆有事者也布缕皆有事则疑于吉升数与缌锡同则疑于凶故因以名之按周礼司服注郑司农云疑衰十四升衰谓疑之言拟也拟于吉通典谯周云用缌麻布而灰【旧作夹误】理之曰锡疑衰用锡布为衣而素裳也彤谓敖本于谯而胜于郑按子夏传缌与锡皆十五升而抽其半有事其缕无事其布曰缌无事其缕有事其布曰锡谯以锡为用缌麻布而灰理之虽视传稍疎然疑衰即用锡布为衣是布缕皆有事而升数无不同降于缌锡之衰固宜如是也若疑衰果十四升则次在义小功之下反重于缌锡且服制与缌锡不类其误决矣但言拟于吉亦不若兼拟于凶言之之为备疑衰之裳葢如其衣之布谯以为素裳亦非其正【大夫疑衰裳正也士则疑衰素裳】杂记云朝服十五升去其半而缌加灰锡也此谯解锡衰所本
　　司服云凡吊事弁绖服郑云大夫士有朋友之恩亦弁绖彤谓大夫于大夫虽无朋友之恩亦弁绖服问云公为卿大夫锡衰以居出亦如之当事则弁绖大夫相为亦然杂记云大夫之哭大夫弁绖哭谓成服后吊哭葢又不独当事然焉然则大夫于士无朋友之恩者惟当事弁绖而已【丧大记疏云大夫士自相于无朋友恩者视大敛无皮绖误】士于大夫士于士虽吊哭亦弁绖也郑所云谓四者皆有朋友之恩则常弁绖葢天子常弁绖诸侯则否大夫士卑地逺之不辟不嫌也惟出行不绖为师虽出行亦绖若公于卿大夫有师友之恩者常弁绖则僭上唯当事弁绖则寡恩其又弁绖以吊哭而皮弁绖以居与贾云大夫相于必用锡衰者以大夫虽已降服仍有小功降至缌麻则不得以锡衰为吊缌衰既不吊明疑衰亦不可为吊故以锡衰为吊服也士之吊服不用锡衰者避大夫疑衰不用疑裳者郑注丧服云避诸侯也彤谓大夫于丧服絶缌若仍以缌衰为吊是嫌也故宁用锡衰耳疑衰何嫌而不用乎且诸侯之吊服三衰大夫独不可有二衰乎等而下之士惟一衰自不得用锡衰矣不用疑裳者非独避诸侯兼避大夫贾释葢未尽也
　　王为三公六卿锡衰视四世之亲属而尤重也为诸侯缌衰则等于四世之亲属矣此亦先王之精义
　　夫之所为兄弟服妻降一等
　　郑于上记注云兄弟犹言族亲也此兄弟同义故不重出贾云妻从夫服其族亲即上经夫之诸祖父母见于缌麻章夫之世叔父母见于大功章夫之昆弟之子不降嫂叔又无服今言从夫降一等记其不见者当是夫之从母之类乎彤谓此条亦总结上经非专记其不见者夫之姑姊妹见于小功章贾乃遗之至云从母之类则有若夫之从祖父母夫之从父姊妹之类皆以小功而降为缌有若夫之族曾祖父母族祖父母族父母及夫之从祖姑姊妹适人者之类夫皆为之缌妻皆降而无服并包含于其中矣从母者母之女兄弟也故亦可称兄弟万充宗因晋成粲之误【详通典】以此条证嫂叔之大功而谓郑不能解贾强为之解也不亦异乎
　　锡者何也麻之有锡者也
　　敖云有锡疑当作滑易葢二字各有似传写误也郑司农注司服职云锡麻之滑易者也其据此记未误之文与彤谓传云有锡则有不锡者此葢对缌麻之无事其布而言不容破字且破有锡为滑易恐上详下畧亦非言之序敖误也
　　郑云君及卿大夫吊士唯当事皮弁锡衰而已贾出注语唯作虽云士轻无服弁绖之礼有事无事皆皮弁锡衰而已见其不足之意也若然文王世子注诸侯为异姓之士疑衰今又言士与大夫同锡衰者此与士丧礼注同亦是君于此士有师友之恩者也彤谓郑意主锡衰而言故云唯贾意主皮弁而言故作虽通解续及杨图并从贾但此注本因锡衰而及之主皮弁言者误也唯当事皮弁锡衰而已明不当事则皮弁疑衰也此与文王世子注不相违与士丧礼注则文同而意异彼经云君若有赐焉明君于此士有师友之恩故得与大夫同锡衰此注但云吊士未见有师友之恩故唯当事锡衰而已葢诸侯为卿大夫常锡衰为士唯当事锡衰为士有师友之恩者亦常锡衰轻重等差皆各有其义也又此云当事锡衰专谓将葬启殡之时若大敛与殡则主人未衰吊者亦安得而衰哉故知郑不兼言之又卿大夫吊士其冠不与君同葢当事弁绖也详见朋友麻节
　　彤按卿大夫吊士当事葢弁绖与君殊非当事则亦皮弁疑衰也士妻吊服亦疑衰
　　终之也
　　郑非敖是小记云齐衰恶笄以终丧谓妇人也
　　其冠六升
　　冠六升非独饰首亦为不成布则不能及葬
　　受冠七升
　　取沽功可及练而止且为既练受衰之升尚当视其冠不容太轻也
　　今之丧冠内有巾外有梁冠梁冠之制以竹皮为梁上黏麻布濶三寸每寸之中施草绳三条又以草绳为武首尾搭项中围三寸缀梁于上草绳皆两股纠之武之前与两旁各缀麻一片方三寸剪为三条两旁又各垂纩于麻片之下巾之前檐别以麻寸许反缀其上后为缝此三年丧冠之制也期丧之冠巾前檐不缀麻后缝不反梁上草绳止一条武不缀麻不垂纩
　　今之丧服上衣袪袂与辟领阙中衰负版左右适之制并同于古惟长短濶狭有异耳衰下端翦作三条似非古制又衣下无裳而畧存两旁之衽但古制燕尾在两旁今燕尾乃在前后而中间又各缀以纵布一条前一条又纵裁为两又燕尾既在前后则直边皆在两旁两直边宜各相接而今制又于两直边之间各施纵布一条岂以四纵布畧存裳之意乎且纵布之下端又各剪为三条皆与古异又古制裁衽留正方一尺今悉斜裁
　　凡缝皆向外






　　仪礼小疏卷四
<经部,礼类,仪礼之属,仪礼小疏>
　　钦定四库全书
　　仪礼小疏卷五
　　呉江沈彤撰
　　士丧礼
　　左何之扱领于带
　　説文云何儋也臣等曰儋何即负何也凡儋何负何皆在肩背敖云左手何之张云左臂何之皆非
　　复者降自后西荣
　　敖曰降于此者与升时相变也下文设奠之类升降异阶者其义皆然彤谓此主于彻西北厞与升时相变其兼义耳若设奠之类升降异阶则以相变为主微不同也
　　注云降因彻西北厞若云此室凶不可居然也疏云按丧大记将沐甸人为垼于西墙下取所彻庙之西北厞薪用爨之诸文更不见彻厞薪之文故知复者降时彻之也彤谓西北厞乃室西北隅隠闇之处尸在其南彻之者去其葢蔽以通神也降衣于前不知魂之反不反故又彻西北厞意魂或自此而反也然则北面招者求诸幽彻西北厞者通诸幽也此亦圣人知鬼神之情状达孝子之心之一端而郑谓若云此室凶不可居然则是方冀其生而即致死之不诚甚矣岂招魂复魄之意耶且果如郑言彼毁庙尚必在迁主之后也况尸在室而即彻厞于人子之情安乎至丧大记云取所彻厞薪用爨之者本非为用爨而彻乃既彻则用以爨无用之用也故用时谓之薪而彻时不谓之薪
　　入坐于牀东众主人在其后西面
　　郑云众主人庶昆弟也敖云众主人齐衰大功之亲也若有斩衰者亦存焉下经云众主人免记云众主人布带则是众主人乃主言齐衰大功者彤谓郑所云庶昆弟于死者为众子不云众子而云庶昆弟继主人为言当然耳是众主人即斩衰之亲【丧大记云大夫之丧主人室老子姓皆食粥士亦如之疏云子姓谓孙也不云众子主人中兼之】下经所云亲者乃齐衰大功之亲也敖以众主人免众主人布带决此众主人为齐衰大功之亲则不惟彼此殊絶亦明与亲者之文相妨顾即以亲者为专指妇人迁就多矣且众主人免众主人布带之下并不言亲者与众兄弟则是统齐衰至缌麻之亲皆在其中亦岂徒主言齐衰大功而已此其疎也郑注下经妇人云妻妾子姓亦专指斩衰者言之葢主人在前众主人在其后适妻在前妾与子姓在其后皆斩衰重服然后及于齐衰及于大功文王世子所谓以丧服之精麤为序以次主人者是也
　　妇人侠牀东面
　　郑云妇人谓妻妾子姓也亦适妻在前按丧大记云君之丧三日子夫人杖大夫之丧主人主妇室老皆杖士之丧主人杖妇人皆杖注云妇人皆杖谓主妇容妾为君女子子在室者丧服妻为夫杖妇为舅姑不杖明夫人与主妇皆死者之妻本注适妻即主妇故贾决妻妾子姓据死者是也【檀弓云歠主人主妇疏云主人亡者之子主妇亡者之妻】近万充宗乃云凡仪礼丧祭称主妇者皆宗子之妻而非宗子之母彤按内则云舅没则姑老冢妇所祭祀宾客每事必请于姑是祭称主妇固皆宗子之妻矣若丧则有不尽然者王制云七十唯衰麻为丧八十齐衰之事弗及固皆指男子为言而妇人可类推假令夫死而妻年五十六十虽不能致毁备礼而冯尸拜賔犹可自勉以子妇而代之则三年如斩之情安在故夫死而妻不为主必其已七十者也不然则其有废疾也未七十而又无废疾岂得委子妇为之主哉又舅没姑老谓三年丧毕而当时祭乃令冡妇承之耳非谓丧中之奠祭亦不与也何况初丧冯尸拜賔之节又丧服小记云妇人不为主而杖者姑在为夫杖是姑在虽夫死不为主况舅丧而顾为之主分义不全乖乎如万説实有于妇姑两无所处者未密也又郑注丧大记云子姓谓众子孙也姓之言生也本注子姓以妇人皆杖注推之葢专指女子子在室者姓字牵连及之耳
　　亲者在室
　　郑云谓大功以上父兄姑姊妹子姓在此者贾云此注据主人而言敖云此亲者继妇人而言则是亦专指妇人矣下篇曰主妇及亲者由足西面是也彤按下篇云主妇及亲者由足西面其上云主人踊无筭则亲者固专指妇人此篇下经云妇人尸西东面主人及亲者升自阼阶则亲者又专指男子本经上云众主人在其后妇人侠牀下云亲者在室则亲者兼男子妇人可知敖据一端为説非是若郑云大功以上者但包齐衰之亲不兼上经众主人葢下云主人及亲者不言众主人则亲者宜兼众主人此承上众主人而言亲者则亲者宜在众主人之外故知郑不兼言也妇人亲者亦当如此推之又本注及下经众妇人兄弟皆据死者而言贾误贾又以曾孙孙为曾祖髙祖齐衰三月当在大功亲之内尤误又此注子姓者谓妇也男女孙以下也孙妇也昆弟之子男女也昆弟之子妇也其子孙之妇而皆用子姓包之葢以其与子孙一体则亦可为子姓云尔
　　又按丧大记云既正尸子坐于东方卿大夫父兄子姓立于东方夫人坐于西方内命妇姑姊妹子姓立于西方此君之丧也又云士之丧主人父兄子姓皆坐于东方主妇姑姊妹子姓皆坐于西方其于亲属之哭位详矣而伯母叔母以齐衰期而不与焉者为其尊而不亲也孔子曰伯母叔母疏衰踊不絶地姑姊妹之大功踊絶于地如知此者由文矣哉由文矣哉【杂记】故昆弟之子之于伯叔母其分本疎则伯叔母之于夫之昆弟之子可知不与于位可也有恩焉与亦可也若昆弟之子妇分犹是耳或以卑故不敢不从夫而与乎
　　按主人与众子皆斩衰而众子在主人之后齐衰亲为诸父为昆弟为昆弟之子为已之孙曾孙则在斩衰之后大功亲为从父昆弟则在齐衰之后适妻及妾与女子子在室者皆斩衰而妾与女子子在适妻之后齐衰亲为姑为姊妹为妇为女子子适人者为昆弟之女子子在室者为女孙女曾孙则在斩衰之后大功亲为姑姊妹适人者为从父姊妹在室者为昆弟之子妇为昆弟女子子适人者为孙妇则在齐衰之后皆南上上当尸肩适妻与诸父亦正当主人不出其上若子孙多则自孙以下位北南面男西上女东上不当尸牀此室中哭位乃参考经记而为之于古礼未必无当为图如左













　　众妇人户外北面众兄弟堂下北面
　　郑云众妇人众兄弟小功以下按小功以下妇人兄弟各有同姓异姓小功妇人同姓为从祖姑在室者从祖姊妹在室者从父姊妹适人者昆弟之子妇从父昆弟之女子子在室者女孙适人者昆弟之女孙在室者异姓为从母外孙女缌妇人同姓为从祖姑适人者族姑在室者从祖姊妹适人者族姊妹在室者从父昆弟之女子子适人者从父昆弟之子妇从

　　祖昆弟之女子子在室者昆弟之女孙适人者从父昆弟之女孙在室者曾孙妇昆弟之曾孙女在室者异姓为姑舅姊妹从母姊妹女甥外孙妇皆当在户外之位者也小功兄弟同姓为从祖从父从祖昆弟从父昆弟之子昆弟之孙异姓为外孙缌兄弟同姓为族曾祖族祖族父族昆弟从祖昆弟之子从父昆弟之孙昆弟之曾孙异姓为舅外舅姑之子舅之子从母昆弟甥壻皆当在堂下之位者也其有老幼疾病事故或不必皆在位要之在位者不外以上所列诸亲又兄弟不专指从祖昆弟族昆弟姑舅之子从母昆弟者葢古人于上下旁亲通称兄弟也详丧服记其在位前后之次小功前而缌后缌小功又各同姓前而异姓后也又按丧大记云君将大敛子弁绖即位于序端卿大夫即位于堂廉楹西北面东上父兄堂下北面亦以东为上然则此经妇人兄弟位当依放之葢尸虽尚在室而主人坐尸东则户外堂下北面之位皆东上为得也各为图如左

</div>
    <div class="pagination">
<a href="仪礼小疏_page5.html">上一页</a><a href="仪礼小疏.html">1</a><a href="仪礼小疏_page2.html">2</a><a href="仪礼小疏_page3.html">3</a><a href="仪礼小疏_page4.html">4</a><a href="仪礼小疏_page5.html">5</a><span class="current-page">6</span><a href="仪礼小疏_page7.html">7</a><a href="仪礼小疏_page8.html">8</a><a href="仪礼小疏_page9.html">9</a><a href="仪礼小疏_page10.html">10</a><a href="仪礼小疏_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
