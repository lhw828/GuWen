<!DOCTYPE html>
<html>
<head>
    <meta charset="UTF-8">
    <title>仪礼集说 - 第 33 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 33 页/共 95 页</h1>
    <div class="content">　　射三侯将乘矢始射干又射参大侯再发【射并食亦反】始射干诱射主于三耦也三耦士也故先射士侯乃次及其上大侯再发以其尊异之也
　　卒射北面揖
　　北面揖者为下射与君同物不可南面揖于楹间嫌也
　　及阶揖降如升射之仪遂适堂西改取一个挟之如升射之仪为堂上所不见之揖言也降而遂适堂西则不由其所立位之南矣此射者不在堂西射位又不在西方故其仪与乡射异
　　遂取扑搢之以立于所设中之西南东面
　　云遂取扑则扑亦在堂西矣所设中之西南其南北亦南于洗而东西则直西霤与此礼三耦之位在东方故司射至是乃得定其位于此亦与乡射异也
　　右诱射
　　司马师命负侯者执旌以负侯
　　注曰司马师正之佐也负侯获者也天子服不氏下士一人徒四人掌以旌居乏待获
　　继公谓负侯获者皆士旅食者与旌谓翿旌郷射记曰君国中射以翿旌获
　　负侯者皆适侯执旌负侯而俟
　　皆皆三侯者也大侯参侯去地逺亦云负者但取北面于其北亦因干侯而言也先云适侯乃云执旌是旌先倚于侯也然则上经亦当有命倚旌之类明矣俟俟后命
　　司射适次作上耦射
　　东面作之后不见者以此求之
　　司射反位
　　既作之则反不俟其出
　　上耦出次西面揖进上射在左并行
　　注曰上射在左便射位也
　　继公谓发于次中则上射已在左而并行矣特于此见之也
　　当阶北面揖及阶揖上射先升三等下射从之中等上射升堂少左下射升上射揖并行皆当其物北面揖及物揖皆左足履物还视侯中合足而俟【中丁仲反还音旋】侯中干侯之中也
　　司马正适次袒决遂执弓右挟之出升自西阶适下物立于物间左执弣右执箫南掦弓命去侯
　　司马正与司马师乃射时所立之官如司射之类也右挟之谓以右巨指钩也适下物由上射后而少南行也此行而立于物间乃云适下物者下言司马正出于下射之南还其后故于此惟据下物而言南掦弓乡负侯者也乡射礼曰西南面立于物间南掦弓
　　负侯皆许诺以宫趋直西及乏南又诺以商至乏声止注曰乡射礼曰获者执旌许诺
　　继公谓宫商皆谓诺声也宫大商小趋直西至乏南乃折而北不自侯西北行者不敢由便也古人歩趋有法虽贱者犹谨之而不苟若此则其上者可知矣先宫后商乃止亦有渐也
　　授获者退立于西方获者兴共而俟【共音拱】
　　授获者以旌也或曰者下当有旌字盖文脱耳授旌而退三侯者皆然则其负侯居乏者之相代亦冝同也退立于西方各当其乏之西与获者既偃旌于地乃兴
　　司马正出于下射之南还其后降自西阶遂适次释弓说决拾袭反位【还戸患反说吐活反】
　　注曰乡射礼曰司马反位立于司射之南
　　司射进与司马正交于阶前相左由堂下西阶之东北面视上射命曰毋射获毋猎获上射揖司射退反位乃射上射既发挟矢而后下射射拾发以将乗矢获者坐而获【毋射食亦反拾其刼反】
　　此指在干侯之乏者也大侯参侯者亦坐而不获
　　举旌以宫偃旌以商获而未释获卒射右挟之北面揖揖如升射上射降三等下射少右从之中等并行上射于左与升射者相左交于阶前相揖适次释弓说决拾袭反位【中丁仲反说吐活反】
　　上下射并行而适次则向者发于次中亦如之明矣位次中之位也亦西面北上下凡言三耦之位皆放此
　　三耦卒射亦如之
　　三亦当作二字之误也
　　司射去扑倚于阶西适阼阶下北面告于公曰三耦卒射反搢扑反位
　　去扑者与尊者言不敢佩刑噐也
　　右初射
　　司马正袒决遂执弓右挟之出与司射交于阶前相左注曰出出于次也
　　继公谓不言司马正适次者以下言出则适次可知亦以上有成礼故于此省文也凡下文类此者其意皆然
　　升自西阶自右物之后立于物间西南面揖弓命取矢负侯许诺如初去侯皆执旌以负其侯而俟
　　注曰俟小臣取矢以旌指教之
　　继公谓此负侯即获者也如初去侯谓许诺以宫商至乏声止也惟去来异耳三耦所射干侯而已而三侯之负侯者皆执旌以徃者卑统于尊且矢亦或有逺近故也
　　司马正降自西阶北面命设楅
　　注曰出于下物之南还其后而降
　　继公谓北面于所设楅之南
　　小臣师设楅司马正东面以弓为毕
　　注曰毕所以教助执事者乡射记曰乃设楅于中庭南当洗东肆
　　继公谓司马正东面立于所设楅之西也此楅亦南面坐设之毕所以指画处置之器以木爲之其长三尺此以弓指画设楅之处象毕之用故曰以弓为毕云凡以毕指教者皆立于所设噐之侧
　　既设楅司马正适次释弓说决拾袭反位小臣坐委矢于楅北括司马师坐乗之卒若矢不备则司马正又袒执弓升命取矢如初曰取矢不索乃复求矢加于楅卒司马正进坐左右抚之兴反位【说吐活反索悉各反复扶又反】
　　注曰此坐皆北面
　　继公谓又袒执弓不言决遂右挟之者可知也司马师既乗矢其若否皆以告于正若不备则正命取矢若备则正亦进抚之也左右抚者左手抚其左右手抚其右以审定其数耳
　　右取矢
　　司射适西阶西倚扑升自西阶东面请射于公公许请射乃升者以其后有告耦等事冝在上为之故也东面亦与他仪异下经云司正东楹之东北面告于公
　　右再请射
　　遂适西阶上命賔御于公诸公卿则以耦告于上大夫则降即位而后告
　　注曰告诸公卿于堂上尊之也
　　继公谓耦者谓公卿自为耦也以耦告亦如命三耦之辞大夫则降即位而后告见其贬于诸公卿也下文所云是其事已若卿与大夫为耦则其告亦当有上下之别诸公卿大夫为耦亦各以其次为之
　　司射自西阶上北面告于大夫曰请降司射先降搢扑反位大夫从之降适次立于三耦之南西面北上于此云北面则是命賔及告诸公卿皆乡其位也适次亦谓进而至于次也三耦士也而在大夫之上者以其先射尊之三耦之南大夫之北冝有闲地以待诸公卿之降
　　司射东面于大夫之西比耦大夫与大夫命上射曰某御于子命下射曰子与某子射【比毗志反下同】
　　司射东面亦在次中不言适次者可知也与大夫亦谓与之为耦也
　　卒遂比众耦
　　众耦士耦也士与大夫为耦者亦存焉
　　众耦立于大夫之南西面北上若有士与大夫为耦则以大夫之耦为上
　　注曰为上居羣士之上
　　继公谓立于大夫之南则在次可知故经亦不言适次若士与大夫为耦亦其长者也乃着其为上者意与乡射同大夫之耦虽为上射犹立于大夫之后者射事未至明其不并立也及将射乃转居右而并立云
　　命大夫之耦曰子与某子射告于大夫曰某御于子注曰士虽为上射其辞犹尊大夫
　　命众耦如命三耦之辞
　　三耦与众耦皆士也故其辞同
　　诸公卿皆未降
　　诸公卿尊冝事至乃降也此时之降者为比耦也向者既以耦告公卿于上则耦定矣故可以未降
　　右比耦
　　遂命三耦各与其耦拾取矢皆袒决遂执弓右挟之【拾其刼反】
　　拾取矢谓取之于楅者也司射既于次中东面以次命之即反西方之位不言者亦以其可知也司射于取矢者惟命之而不复作之者以其取矢亦发于次中与乡射异
　　一耦出西面揖当楅北面揖及楅揖上射东面下射西面上射揖进坐横弓却手自弓下取一个兼诸弣兴顺羽且左还毋周反面揖【还音旋下并同】
　　注曰左还反其位毋周右还而反东面也
　　继公谓既顺羽则钩而左还也自西面而东面若皆左还则谓之周此先左还而后右还是毋周也下放此必毋周者以相变为容
　　下射进坐横弓覆手自弓上取一个兼诸弣兴顺羽且左还毋周反面揖
　　反面自东面而反西面
　　既拾取矢梱之【拾其劫反梱口本反】
　　注曰梱齐等之也
　　兼挟乗矢皆内还南面揖
　　注曰内还者上射左下射右
　　继公谓亦揖乃皆内还经文不具也上射左还下射右还皆乡内故揔以内言之皆内还者由便也
　　适楅南皆左还北面揖搢三挟一个
　　适楅南者向及楅之位也上射东行下射西行而在楅之南也
　　揖以耦左还上射于左
　　以如以賔升之以谓上射以其耦左还也此左还者上射先而下射后故言以于左当作于右必言上射于右者其意与乡射同亦少南行至于向当楅之位而揖不言者无可为节亦以其可知故也
　　退者与进者相左相揖退释弓矢于次説决拾袭反位二耦拾取矢亦如之后者遂取诱射之矢兼乗矢而取之以授有司于次中皆袭反位【说吐活反拾取之拾其劫反】
　　注曰有司纳射器因留主授受之
　　继公谓此云以授有司乃反位则是主射器之有司不离其位而授受亦可见矣
　　右三耦取矢于楅
　　司射作射如初
　　如初亦适次作上耦也其异者三耦于既作乃袒决遂取弓矢也司射既作即反位不俟之
　　一耦揖升如初司马命去侯负侯许诺如初司马降释弓反位
　　司马司马正也下放此不言説决拾与袭亦文省
　　司射犹挟一个去扑与司马交于阶前适阼阶下北面请释获于公公许反搢扑遂命释获者设中以弓为毕北面【去起吕反】
　　注曰北面立于所设中之南当视之也乡射礼曰设中南当楅西当西序
　　继公谓大史前立于所设中之西于是司射当之西面命之旣则少西南行而北面以弓为毕指画以示其处
　　大史释获
　　言此者明上所谓释获者之为大史也
</div>
    <div class="pagination">
<a href="仪礼集说_page32.html">上一页</a><span>...</span><a href="仪礼集说_page28.html">28</a><a href="仪礼集说_page29.html">29</a><a href="仪礼集说_page30.html">30</a><a href="仪礼集说_page31.html">31</a><a href="仪礼集说_page32.html">32</a><span class="current-page">33</span><a href="仪礼集说_page34.html">34</a><a href="仪礼集说_page35.html">35</a><a href="仪礼集说_page36.html">36</a><a href="仪礼集说_page37.html">37</a><a href="仪礼集说_page38.html">38</a><span>...</span><a href="仪礼集说_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
