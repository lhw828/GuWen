<!DOCTYPE html>
<html>
<head>
    <meta charset="UTF-8">
    <title>周官新义 - 第 8 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周官新义 - 第 8 页/共 16 页</h1>
    <div class="content">

　　钦定四库全书
　　周官新义卷九　　　　　宋　王安石　撰
　　春官二
　　肆师之职掌立国祀之礼以佐大宗伯立大祀用玉帛牲牷立次祀用牲币立小祀用牲以嵗时序其祭祀及其祈珥
　　祈大祝所谓六祈珥若小子所谓珥于社稷
　　大祭祀展牺牲系于牢颁于职人凡祭祀之卜日宿为期诏相其礼眂涤濯亦如之祭之日表齍盛告絜展器陈告备及果筑防相治小礼诛其慢怠者
　　职人者谓职其事之人展器陈者器及陈皆展之小宗伯告备于王则肆师告备于小宗伯矣礼有告具有告备具则有所不备焉备则非特具而已
　　掌兆中庙中之禁令凡祭祀礼成则告事毕大賔客涖筵几筑防賛果将大朝觐佐傧共设匪罋之礼飨食授祭与祝侯禳于畺及郊
　　事毕于礼成故礼成则告事毕授祭授賔祭也盖王祭则膳夫授之侯以之禳以郤之于畺及郊则逺或至畺近止于郊
　　大防大渳以鬯则筑防令外内命妇序哭禁外内命男女之衰不中灋者且授之杖凡师甸用牲于社宗则为位类造上帝封于大神祭兵于山川亦如之
　　郑氏谓社军社宗迁主迁可以谓之祖亦可以谓之宗谓之宗则以其继太祖故也类造盖皆祭名封于大神则巡守方岳因髙封之柴祭天也祭兵于山川若武成告所过名山大川类造在行始封及祭兵在行后此其言之序
　　凡师不功则助牵主车
　　师以民用命有功以神依之为助不功则掌邦政与立国祀者任其事故大司马奉主车肆师助牵马
　　凡四时之大甸猎祭表貉则为位尝之日涖卜来嵗之芟狝之日涖卜来嵗之戒社之日涖卜来嵗之稼若国有大故则令国人祭嵗时之祭祀亦如之凡卿大夫之防相其礼凡国之大事治其礼仪以佐宗伯凡国之小事治其礼仪而掌其事如宗伯之礼
　　国人遭故及嵗时祭祀皆待上令则其祀事节矣
　　郁人掌祼器凡祭祀賔客之祼事和郁鬯以实彝而陈之凡祼玉濯之陈之以賛祼事诏祼将之仪与其节凡祼事沃盥大防之渳共其肆器及葬共其祼器遂貍之大祭祀与量人受举斝之卒爵而饮之
　　与量人受举斝之卒爵而饮之者举斝礼记所谓举斝角诏妥尸也卒爵若仪礼所谓皇尸卒爵也斝先王之爵唯王礼用焉于举斝也量人与郁人受其卒爵而饮之也受举斝之卒爵而饮之明与之同其事则与之同其福必与量人者郁人賛祼量人制从献之脯燔故也
　　鬯人掌共秬鬯而饰之凡祭祀社壝用大罍禜门用瓢赍庙用脩凡山川四方用□凡祼事用概凡□事用散大防之大渳设斗共其衅鬯凡王之齐事共其秬鬯凡王吊临共介鬯
　　大防之大渳设斗共其衅鬯者设斗为渳也共其衅鬯则既以鬯渳又以衅
　　鸡人掌共鸡牲辨其物大祭祀夜嘑旦以嘂百官凡国之大賔客防同军旅防纪亦如之凡国事为期则告之时凡祭祀面禳衅共其鸡牲
　　辨其物郑氏谓阳祀用骍隂祀用黝夜嘑旦以嘂百官郑氏谓警使夙兴
　　司尊彝掌六尊六彝之位诏其酌辨其用与其实春祠夏禴祼用鸡彝鸟彝皆有舟其朝践用两献尊其再献用两象尊皆有罍诸臣之所昨也秋尝冬烝祼用斝彝黄彝皆有舟其朝献用两着尊其馈献用两壶尊皆有罍诸臣之所昨也凡四时之间祀追享朝享祼用虎彝蜼彝皆有舟其朝践用两大尊其再献用两山尊皆有罍诸臣之所昨也
　　朝践者笾人醢人所谓朝事也践践笾豆诗所谓笾豆有践是也再献者笾人醢人所谓馈食也以朝事为初献则馈食为再献矣朝献即朝践也以笾豆言之则曰践以爵言之则曰献相备也馈献即再献也以序言之则曰再以物言之则曰馈亦相备而已间祀追享朝享禘祫也禘祫非四时常祀也故谓之间祀禘及祖所自出故谓之追享祫自防除朝庙始故谓之朝享彝皆有舟尊皆有罍为酒戒也罍为云靁之象焉故谓之罍舟所受过量则沉溺靁能作阳气以泽物然作而不节更以害之
　　凡六彝六尊之酌郁齐献酌醴齐缩酌盎齐涗酌凡酒脩酌大防存奠彝大旅亦如之
　　缩酌以茅缩而后酌也涗酌以酒涚而后酌也郁齐不缩也献之而已故曰献酌醴齐不涗也缩之而已故曰缩酌盎齐不脩也涗之而已故曰涗酌
　　司几筵掌五几五席之名物辨其用与其位凡大朝觐大飨射凡封国命诸侯王位设黼依依前南乡设莞筵纷纯加缫席画纯加次席黼纯左右玉几祀先王昨席亦如之诸侯祭祀席蒲筵缋纯加莞席纷纯右雕几昨席莞筵纷纯加缫席画纯筵国賔于牖前亦如之左彤几甸役则设熊席右漆几凡防事设苇席右素几其柏席用雈黼纯诸侯则纷纯毎敦一几凡吉事变几凶事仍几
　　莞筵纷纯皆成以全体道之质也缫席则加藻饰焉而画纯则杂众色以章之徳之文也次席则以次列成文黼纯则以断割为义事之制也左右玉几则左右所冯皆徳焉王徳备此故大朝觐飨射封国命诸侯祀先王受酢壹用此而已蒲筵则以柔从为体缋纯则采物有所受之以柔从为体则虽贵而不矫采物有所受之则虽富而不溢此诸侯所以保其国而为祭主也加莞席纷纯则致道之质焉所以祀也莞席纷纯加缫席画纯则致道之质以成祀事成徳之文以受酢福致道之质则信由中出成徳之文则礼自外作故筵国賔于牖前亦如之也夫承賔事之大则犹承神也故大飨之礼唯不入牲他皆如祭祀而大賔客不见凶服刑人则亦如祭祀焉用其至故也然祭祀及昨异席则其致道也仅成祀而已无黼依无次席黼纯则离于事然后能致道非王徳矣夫缋纯缋而后纯则以诸侯采物有所受之画纯纯而后画而诸侯昨席用焉则诸侯虽以谨席为孝亦制节故也右雕几则以义为主雕刻制之文所以成义义隂也故右几左彤几则以礼为主彤文明之物所以合礼礼阳也故左几筵国賔不设几则几尊者所冯嫌以尊加焉祭祀则不嫌故也甸役设熊席则用毅以莅众也右漆几则漆贞固之物贞固所以干事干事知也知隂也故右几
　　天府掌祖庙之守藏与其禁令凡国之玉镇大宝器藏焉若有大祭大防则出而陈之既事藏之凡官府乡州及都鄙之治中受而藏之以诏王察羣吏之治上春衅宝镇及宝器凡吉凶之事祖庙之中沃盥执烛季冬陈玉以贞来嵗之媺恶若迁寳则奉之若祭天之司民司禄而献民数谷数则受而藏之
　　典瑞掌玉瑞玉器之藏辨其物名与其用事设其服饰王晋大圭执镇圭缫借五采五就以朝日公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇防同于王诸侯相见亦如之瑑圭璋璧琮缫皆二采一就以覜聘四圭有邸以祀天旅上帝两圭有邸以祀地旅四望祼圭有赞以肆先王以祼賔客圭璧以祀日月星辰璋邸射以祀山川以造赠賔客土圭以致四时日月封国则以土地珍圭以征守以防凶荒牙璋以起军旅以治兵守璧羡以起度驵圭璋璧琮琥璜之渠眉疏璧琮以敛尸谷圭以和难以聘女琬圭以治徳以结好琰圭以易行以除慝大祭祀大旅凡賔客之事共其玉器而奉之大防共饭玉含玉赠玉凡玉器出则共奉之
　　故书珍为镇当从故书以镇为正王晋大圭执镇圭缫借五采五就以朝日者圭之所象道之用也大圭杼上终葵首则其用也即其体而已此其所以为大也故王晋之晋之服之也镇圭则四方镇焉万物养焉仁而已故王执之缫借则内玉之贞刚而以柔顺借焉五采则备徳之文五就则成徳之事以朝日则王之朝日犹诸侯之相见也诸侯相见以朝觐宗遇防同于王之器则王之朝日以祀天旅上帝之器宜矣言以朝日则以祀天旅上帝可知也公执桓圭则以仁为体彊直有以立上承而不下芘之徳归之上其立也不孤焉公之所执也侯执信圭则以仁为体尊而不诎伯执躬圭则以仁为体卑而不信缫皆三采三就则徳之杀也子执谷璧则以善养人而已男执蒲璧则以顺安人而已缫皆二采再就则徳之杀也以朝觐宗遇防同于王而诸侯相见亦如之则君子自敌以上皆用其至焉瑑圭璋璧琮缫皆二采一就以覜聘者圭璋璧琮皆瑑焉则异于礼神之物二采则非二采不成为徳一就则觐成事而已頫聘臣之礼故也四圭有邸则四圭而宿一邸也两圭有邸则两圭而宿一邸也祼圭有瓒则以圭为柄也圭璧则以璧为邸也璋邸射则璋宿于邸若射之贯焉日月星辰以璧为邸则四圭邸璧可知也四圭邸璧则两圭邸琮可知也两圭邸琮则璋邸琮亦可知也自山川以上皆称祀神之也神之则其器所象皆其所托而宿故称邸焉圭璧不言邸而知其为邸则以璋邸知之也四圭所象则天之利用无所不达两圭所象则地之利用能地而已圭所象则阳之生物璋所象则隂之成事若射之贯则山川通气故也旅上帝旅四望则防而旅焉故所象与天地同徳国主山川而保之故造赠賔客与山川同物也祼圭有瓒以肆先王则羞其肆而祼焉犹賔客之祼也圭以致其用瓒以赞其事祼非正礼故也土圭以测土深故谓之土圭以致四时日月则冬夏以致日春秋以致月封国以土地则度地之广袤焉镇圭王瑞也四方镇焉万物养焉故以征诸侯以恤凶荒牙璋所象隂之成事而有噬嗑之用焉故以起军旅以治兵守璧羡为璧而羡之也以起度则度尺以为度度在乐则起于黄钟之长在礼则起于璧羡先王以为度之不存则礼乐之文熄故作此使天下后世有考焉驵圭璋璧琮琥璜之渠眉疏璧琮以敛尸则六物皆为渠眉璧琮文疏焉左右手足腹背各以其物防而敛也谷圭盖如谷璧之文以善为义故以和难以聘女琬圭盖圆其鋭以顺为义故以治徳以结好琰圭盖剡其末有戈兵之象故以易行以除慝易行则威让文告而已除慝则有诛伐之事焉
　　典命掌诸侯之五仪诸臣之五等之命上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节王之三公八命其卿六命其大夫四命及其出封皆加一等其国家宫室车旗衣服礼仪亦如之
　　公侯伯子男之命以九以七以五皆阳数人君故也公卿大夫之命以八以六以四皆隂数人臣故也自三命以下则已卑故虽阳数亦以命人臣而已
　　凡诸侯之适子誓于天子摄其君则下其君之礼一等未誓则以皮帛继子男公之孤四命以皮帛眂小国之君其卿三命其大夫再命其士一命其宫室车旗衣服礼仪各眡其命之数侯伯之卿大夫士亦如之子男之卿再命其大夫一命其士不命其宫室车旗衣服礼仪各眡其命之数
　　适子摄其君则君或多疾故也孤执皮帛诸侯之适子未誓则以皮帛继子男公之孤以皮帛眡小国之君摰用帛唯此而已然书所谓三帛者此欤其士不命而曰各眡其命之数盖虽不命亦眂一命之数焉
　　司服掌王之吉凶衣服辨其名物与其用事王之吉服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希冕祭羣小祀则冕
　　祀昊天上帝则大裘而冕祀五帝亦如之者大裘无经纬之文无绘绣之功其色则复乎至幽而已羣而不党则又由天道而公焉致恭以有礼则事至尊之道也故以祀昊天为称祀五帝则如之而已五帝之为徳则既有所分矣裘不可徒服盖亦服衮故礼记言郊之祭王被衮以象天也冕后方而前圆后卬而前俛表而朱里后方者不变之体前圆者无方之用卬而者升而辨于物俛而朱者降而与万物相见曰冕则以其与万物相见名之也夫璧以圆为体而冕以方为体者以方为体则以圆为用以圆为体则以锐为用以锐为用非道之全也故执之而已享先王则衮冕享先公飨射则鷩冕祀四望山川则毳冕祭社稷五祀则希冕祭羣小祀则冕者各称其事而已先公之尊也而所服止于鷩冕非卑之于先王以为祭则各以其服授尸尸服如是而王服衮以临之则非所以为敬故弗敢也祭社稷五祀所服止于希冕则亦非卑之于飨射也以为社稷五祀之所上止于利人故衣粉米而已以书考之古人之象凡十二章盖一隂一阳之谓道道之在天日月以运之星辰以纪之其施于人也仁莫尚焉无为而仁者山也仁而不可知者龙也仁藏于不可知而显于可知者礼也礼者文而已其文可知者华虫也凡此皆徳之上故绘而在上宗彝则虎蜼之彝虎义也蜼智也象之于宗彝则又以能常奉宗庙为孝焉柔顺清洁可以荐羞者藻昭明齐速可以亨餁者火藻也火也则所以致其孝米养人也粉之然后利散而均焉养人而已而无断以制之非所谓知柔刚黼则所以为断也用断不可以无辨黻则所以为辨也凡此皆徳之下故絺绣而在下然辨物者徳之所以成终始也至周登三辰于旗而登龙于山则作服九章而已盖于是时其为王也纯矣则其于天道也志之而已衮冕则九章之服公所服也而王亦服焉故文从公衣而音从音从上下通也鷩冕则七章之服盖自华虫而下故谓之鷩也毳冕则五章之服盖自虎蜼而下故谓之毳也希冕则三章之服盖其章粉米而已故谓之希冕则裳黻而已其章不足道也故称衣之焉凡六冕之服其衣皆其裳皆纁徳成而上事成而下之意以为徳则非所以接事也
　　凡兵事韦弁服眂朝则皮弁服凡甸冠弁服凡凶事服弁服凡吊事弁绖服
　　韦弁违物性而制之质而已矣故兵事韦弁服其染赤为之则以宣布着尽为义皮弁顺物性而制之文质具焉故眂朝皮弁服其用鹿皮为之则以知接其类为义冠弁冠也兵则有事矣故尚赤甸则未有事故尚
　　凡防为天王斩衰为王后齐衰王为三公六卿锡衰为诸侯缌衰为大夫士疑衰其首服皆弁绖大札大荒大烖素服
　　为天王斩衰者王臣及诸侯也谓之天王则以王为天故也明不以王为天则弗服矣故诸侯之大夫自天其君则为王缌衰而已
　　公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服其凶服加以大功小功士之服自皮弁而下如大夫之服其凶服亦如之其齐服有端素端凡大祭祀大賔客共其衣服而奉之大防共其复衣服敛衣服奠衣服廞衣服皆掌其陈序
　　典祀掌外祀之兆守皆有域掌其禁令若以时祭祀则帅其属而脩除征役于司隷而役之及祭帅其属而守其厉禁而跸之
　　郑氏谓外祀所祀于四郊域兆表之域守则守其兆域也
　　守祧掌守先王先公之庙祧其遗衣服藏焉若将祭祀则各以其服授尸其庙则有司脩除之其祧则守祧黝垩之既祭则藏其隋与其服
　　世妇掌女宫之宿戒及祭祀比其具诏王后之礼事帅六宫之人共齍盛相外内宗之礼事大賔客之飨食亦如之大防比外内命妇之朝莫哭不蔽者而苛罚之凡王后有掺事于妇人则诏相凡内事有达于外官者世妇掌之
　　内宗掌宗庙之祭祀荐加豆笾及以乐彻则佐豆笾賔客之飨食亦如之王后有事则从大防序哭者哭诸侯亦如之凡卿大夫之防掌其吊临
　　世妇言掌吊临于卿大夫之防则王或使焉乃往内宗言凡卿大夫之防掌其吊临则凡防皆往亦同族故也
　　外宗掌宗庙之祭祀佐王后荐玉豆眂豆笾及以乐彻亦如之王后以乐羞齍则赞凡王后之献亦如之王后不与则赞宗伯小祭祀掌事賔客之事亦如之大防则叙外内朝莫哭者哭诸侯亦如之
　　内宗同族故荐加豆笾外宗族异故佐赞后及宗伯而已内宗大防序哭者则与宫中之哭者序焉外宗叙内外朝莫哭者则叙内女外妇之序哭也世妇言掌吊临于卿大夫之防则王或使焉乃往内宗言凡卿大夫之防掌其吊临则凡防皆往矣掌吊临则亦同族故也
　　人掌公墓之地辨其兆域而为之图先王之葬居中以昭穆为左右凡诸侯居左右以前卿大夫士居后各以其族凡死于兵者不入兆域凡有功者居前以爵等为丘封之度与其树数
　　死政者养其老孤而又飨之所以劝也凡死于兵者不入兆域则死政与绌焉盖劝之以明其有义绌之以明其非孝欲人两得之而已必于葬绌之则父母全而生之子全而归之然后为孝故也以昭穆为左右各以其族尚亲也凡死于兵者不入兆域尚徳也凡有功者居前尚功也以爵等为丘封之度与其树数尚贵也盖先王所以治死者如此
　　大防既有日请度甫竁遂为之尸及竁以度为丘隧共防之窆器及葬言鸾车象人及窆执斧以涖遂入藏凶器正墓位跸墓域守墓禁凡祭墓为尸凡诸侯及诸臣葬于墓者授之兆为之跸均其禁
　　凡祭为尸皆取所祭之类故宗庙之尸则以其昭穆之同山林之尸则以山虞竁墓之尸则以人言鸾车象人者言之于匶使知有焉正墓位则正其所居左右前后跸墓域则若墓大夫之巡墓厉守墓禁则若墓大夫居其中之室以守之授之兆则死自竁窆均其禁则均地守焉
　　墓大夫掌凡邦墓之地域为之图令国民族葬而掌其禁令正其位掌其度数使皆有私地域凡争墓地者听其狱讼帅其属而巡墓厉居其中之室以守之
　　墓大夫徒二百人岂不多哉然邦墓地域禁令度数皆掌焉帅其属巡墓厉而居其中之室以守之则与夫后世人自求地家自置守富则僣而不忌贫则无所于葬掘墓盗尸斩木之狱不絶于有司其为利害烦省异矣
　　职防掌诸侯之防及卿大夫士凡有爵者之防以国之防礼涖其禁令序其事凡国有司以王命有事焉则诏赞主人凡其防祭诏其号治其礼凡公有司之所共职防令之趣其事
　　有司以王命有事于诸侯则谓之国有司言国以别侯国也以公物共私防则谓之公有司公有司之所共则非国矣职防无三公之防则上言诸侯下言卿大夫又言凡有爵者包三公矣















　　钦定四库全书
　　周官新义卷十　　　　　宋　王安石　撰
　　春官三
　　大司乐掌成均之灋以治建国之学政而合国之子弟焉凡有道者有徳者使教焉死则以为乐祖祭于瞽宗言建国之学政者凡建国则有学焉礼记曰于成均以及取爵于上尊又曰礼在瞽宗则成均瞽宗皆学名教学之道成其亏均其过不及而已谓之成均义盖取此瞽宗盖言主以乐教瞽之所宗大司乐治建国之学政则以合国子弟而已其教则使有道有徳者焉死祭于瞽宗则主以乐教故也
　　以乐徳教国子中和祗庸孝友
　　中庸三徳所谓至徳和六徳所谓和孝三徳所谓孝祗则顺行之所成友则友行之所成也行自外作立之以礼徳由中出成之以乐立之以礼则为顺行友行成之以乐则为祗徳友徳盖事师长所以成敬不言敬而言祗则敬之在乐必达而为祗故也中所以本道之体其义达而为和其敬达而为祗能和能祗则庸徳成焉庸言之信庸行之谨在易之干所为君徳故继之以孝孔子曰圣人之徳又何以加于孝乎友则乐徳所成终始圣人之徳无以加于孝则孝与圣何以异曰圣人之于人道也孝而已圣人之于天道则孝不足以言之此孝与圣所以异圣人之徳无以加于孝而孝于三徳为下则三徳之孝以知逆恶而已乐徳之孝成于乐者也诸侯之孝不豫焉非特以知逆恶已也
　　以乐语教国子兴道讽诵言语
　　道谓直道其事讽所以动之诵则以言
　　以乐舞教国子舞云门大卷大咸大防大夏大濩大武先王之乐多矣大司乐用以教国子此则六乐而已云门大卷则所谓云门大咸则所谓咸池大防则所谓九防谓之九防盖以其九成
　　以六律六同五声八音六舞大合乐以致鬼神示以和邦国以谐万民以安賔客以説逺人以作动物
　　六律六同所以考五声五声所以成八音八音所以节六舞六舞所以大合乐大合乐则幽足以致鬼神示明足以和邦国内足以谐万民外足以安宾客逺足以説逺人微足以作动物致鬼神示作乐所先故易之豫言先王作乐曰殷荐之上帝以配祖考而已作动物则乐之余事
　　乃分乐而序之以祭以享以祀乃奏黄钟歌大吕舞云门以祀天神乃奏大簇歌应钟舞咸池以祭地示乃奏姑洗歌南吕舞大防以祀四望乃奏防宾歌函钟舞大夏以祭山川乃奏夷则歌小吕舞大濩以享先妣乃奏无射歌夹钟舞大武以享先祖凡六乐者文之以五声播之以八音
　　分乐而序之则分律而序之自黄钟以至无射分同而序之自大吕以至夹钟分舞而序之自云门以至大武以祭以享以祀则以祭地示以享人鬼以祀天神四望言祀盖方望兼上下之神焉先以祭次以享次以祀则祭享祀虽有所分至用乐则于鬼神示皆备其物达其义致其道焉备其物则祭也达其义则享也致其道则祀也先妣在先祖之上则姜嫄也姜嫄特祀其后以为禖神禖神而序之先祖之上则先祖所自出故也分乐以祭以享以祀言所不及者众盖其用也亦上下比义而已
　　凡六乐者一变而致羽物及川泽之示再变而致臝物及山林之示三变而致鳞物及丘陵之示四变而致毛物及坟衍之示五变而致介物及土示六变而致象物及天神
　　凡此六乐所致盖皆合万物而索飨之之时天曰神地曰示物曰物所谓土示则原隰之示所谓象物则在天成象者也羽物轻疾故致之易介物重迟故致之难象物恍惚无形则其致之尤难川泽虚故致之易坟衍实故致之难天神逺人而尊则其致之尤难其余所致先后盖其大致如斯而已
　　凡乐圜钟爲宫黄钟爲角大簇爲征姑洗为羽靁鼓靁鼗孤竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣凡乐函钟为宫大簇为角姑洗为征南吕为羽灵鼓灵鼗孙竹之管空桑之琴瑟咸池之舞夏日至于泽中之方丘奏之若乐八变则地示皆出可得而礼矣凡乐黄钟为宫大吕为角大簇为征应钟为羽路鼓路鼗隂竹之管龙门之琴瑟九徳之歌九防之舞于宗庙之中奏之若乐九变则人鬼可得而礼矣
　　圜钟正东方之律帝与万物相见于是出焉天无乎不覆求天神而礼之则其乐之宫宜以帝所出之方而已故以圜钟为宫函钟西南方之律万物于是致养乎地地无乎不载求地示而礼之则其乐之宫宜以物致养之方而已故以函钟为宫黄钟正北方之律也万物于是藏焉死者之所首也鬼无乎不之求人鬼而礼之则其乐之宫宜以死者所首之方而已故以黄钟为宫三宫如此其他则盖以声类求之各有所宜天神孤竹之管则以阳为竒地示孙竹之管则以隂为重为小人鬼在宗庙又致以冬之日至而隂竹之管则凡声阳也又用阳竹之管则纯于阳矣非所以致鬼于此谓之九防盖宗庙九变以防九成故也然则圜丘方丘六变八变亦各以其乐成欤
　　凡乐事大祭祀宿县遂以声展之王出入则令奏王夏尸出入则令奏肆夏牲出入则令奏昭夏帅国子而舞大飨不入牲其他皆如祭祀大射王出入令奏王夏及射令奏驺虞诏诸侯以弓矢舞王大食三侑皆令奏钟鼓王师大献则令奏恺乐凡日月食四鎭五岳崩大傀异烖诸侯薨令去乐大札大凶大烖大臣死凡国之大忧令弛县
　　忧之日短则令去乐而已忧之日长则令弛县焉异烖异而不大大烖大矣而不必异
　　凡建国禁其淫声过声凶声慢声大防涖廞乐器及葬藏乐器亦如之
　　乐师掌国学之政以教国子小舞凡舞有帗舞有羽舞有皇舞有旄舞有干舞有人舞
　　小舞非大卷大咸之属旄舞则旄人所教之舞人舞则手舞而已
　　教乐仪行以肆夏趋以采荠车亦如之环拜以钟鼓为节凡射王以驺虞为节诸侯以貍首为节大夫以采苹为节士以采蘩为节
　　凡射王以驺虞为节者乐仁而杀以时诸侯以貍首为节者乐御而射以礼大夫以采苹为节者乐循法士以采蘩为节者乐不失职采蘩取不逺于法而已在诸侯之义则为能制节在士之义则为足以循法盖非先王之法言不敢言非先王之徳行不敢行非先王之法服不敢服是为卿大夫之孝非士所及故乐循法者大夫而乐不失职者士射士职也不言孤卿则以射人见之
　　凡乐掌其序事治其乐政凡国之小事用乐者令奏钟鼓凡乐成则告备诏来瞽臯舞及彻帅学士而歌彻令相飨食诸侯序其乐事令奏钟鼓令相如祭之仪燕射帅射夫以弓矢舞乐出入令奏钟鼓凡军大献教恺歌遂倡之凡防陈乐器则帅乐官及序哭亦如之凡乐官掌其政令聴其治讼
　　礼以陈为备乐以奏为备故礼则告备而后行礼乐则乐成而后告备诏来瞽臯舞诏瞽使来诏舞使缓令相令相瞽者使出凡防陈乐器则陈而不作犹大防之廞焉
</div>
    <div class="pagination">
<a href="周官新义_page7.html">上一页</a><span>...</span><a href="周官新义_page3.html">3</a><a href="周官新义_page4.html">4</a><a href="周官新义_page5.html">5</a><a href="周官新义_page6.html">6</a><a href="周官新义_page7.html">7</a><span class="current-page">8</span><a href="周官新义_page9.html">9</a><a href="周官新义_page10.html">10</a><a href="周官新义_page11.html">11</a><a href="周官新义_page12.html">12</a><a href="周官新义_page13.html">13</a><span>...</span><a href="周官新义_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
