<!DOCTYPE html>
<html>
<head>
    <meta charset="UTF-8">
    <title>礼记正义 - 第 41 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 41 页/共 200 页</h1>
    <div class="content">　　○典礼之官，於周则大史也。考校四时，及十二月之大小，时有节气早晚，月有弦望晦朔，考之使各当其节。又正定甲乙之日，阴管之同，阳管之律，玉帛之礼，锺鼓之乐，及制度衣服，各有等差，当正之使正。《尧典》云：“协时月正日，同律度量衡。”文虽小异，大意与此同也。
　　○注“同阴律也”。
　　○正义曰：郑以先儒以同为齐同此律，故辨之云“同阴律也”。故《大师》云“执同律以听军声”。又《典同》注云“同阴律也”。不以阳律名管者，因其先言耳。所以先言者，以同为平声，平为发语之本，今古悉然，故先言耳。
　　○“山川”至“以爵”。
　　○山川是外神，故云“不举”。不举，不敬也。山川在其国竟，故削以地。宗庙是内神，故云“不顺”。不顺，不孝也。宗庙可以表明爵等，故绌以爵。
　　○注“不顺”至“昭穆”。
　　○正义曰：按文二年秋“八月，丁卯，大事于大庙，跻僖公，逆祀也”，《左传》曰“夏父弗忌为宗伯”，“曰，吾见新鬼大，故鬼小，先大后小，顺也”，於是跻僖公於闵公之上，是逆昭穆也。
　　○“变礼”至“君讨”。
　　○礼乐虽为大事，非是切急所须，故以为不从，君惟流放。制度衣服，便是政治之急，故以为畔，君须诛讨。此四罪先轻后重。
　　○注“律，法也”。
　　○正义曰：“律，法”，《释诂》文。法谓法度，诸事皆是，即《大行人》上公九命”缫藉九寸，冕服九章，建常九斿”之等是也。“五月”至“用特”。
　　○言“五月南巡，至于南岳”者，孔注《尚书》云“自东岳南巡守，五月至”，则是从东岳而去，故郑注《尚书》云“每归格于祖”。既言每归，似是岳别一归。若岳别一归而更去，便是路远，无由可至。《尚书》既云“巡守四岳”，即云“五载一巡守”，郑云“每归者，谓每五年巡守而归也”。其南岳、西岳、北岳者，按《尔雅 释山》云“泰山为东岳”，郭景纯注云“泰山为东岳，在奉高县西北”。“霍山为南岳”，郭注“山在衡阳湘南县南”，郭又云“今在庐江潜县西，汉武帝以说衡山辽旷，因谶纬皆以霍山为南岳，故移其神於此，其土俗人皆呼为南岳。南岳本自两山为名，非从近也”。如郭此言，则南岳衡山自有两名，一名衡山，一名霍山。自汉武帝以来，始徙南岳之神於庐江霍山耳。“华山为西岳”，郑注云“在弘农华阴县西南”。“恒山为北岳”，郭注云“在常山上曲阳县西北”。
　　○注“假至”至“一牛”。
　　○正义曰：“假，至也”，《释诂》文也。云“祖下及祢皆一牛”者，谓从始祖下及於祢庙，别皆一牛。郑以经云“祖祢用特”，恐同用一牛。必知每庙皆一牛者，以《尚书 尧典》云“归格于艺祖，用特”，祖既用特，明知各用特也。唐、虞及夏五庙，则用五特也。殷用六，周用七也。又《尚书 洛诰》云“文王骍牛一，武王骍牛一”，是各用一牛也。自此以上皆是巡守之礼，虽未大平得为之，故《诗 时迈》“巡守告祭柴望也”。《时迈》是武王诗。迈，行也。时未大平而巡守也。故《大司马》云“及师，大合军，以行禁令，以救无辜，伐有罪”，郑注云“师所谓王巡守，若会同”，“不言大者，未有敌，不尚武”，又注云“大师王出征伐也”，以此故知未大平，得巡守。皇氏以为未大平，不巡守，非也。其封禅者，必因巡守大平，乃始为之，故《中候准谶哲》云：“桓公欲封禅，管仲曰：‘昔圣王功成道洽符出，乃封泰山。今皆不至，凤皇不臻，麒麟逃遁，未可以封。’”又《礼器》云：“升中於天，凤皇降，龟龙假。”又《钩命决》云：“刑罚藏，颂声作，凤皇至，麒麟应，封泰山，禅梁甫。”《管子》又云：“封禅者，须北里禾，鄗上黍，江淮之间三脊茅以为藉，乃得封禅。”是大平祥瑞总至，乃得封禅也。然武王之时未大平。而《时迈》“巡守”之下注云：“天子巡行邦国，至于方岳之下而封禅也。”似武王得封禅者，郑因巡行连言封禅耳，不谓当时封禅也。《白虎通》云：“封禅所以必於泰山何？万物之始，交代之处，必於其上何？因高告高，顺其类也。故升封者，增高也。下禅梁甫之基，广厚也。天以高为尊，故增泰山之高以报天。地以厚为德，附梁甫之基以报地。刻石纪号者，著已之功迹。或曰封以金泥银绳，或曰石泥金绳，封之印玺。”《孝经纬》云：“封於泰山，考绩燔燎，禅於梁甫，刻石纪号。”又《管子》云：“昔古封禅七十二家，夷吾所识，十有二焉。无怀氏封太山，伏牺、神农、少皞、黄帝、颛顼、帝喾、帝尧、帝舜、禹、汤、周成王皆封泰山，惟禹禅会稽、成王禅社首为异。自外皆禅云云。”《白虎通》云：“三皇禅於绎绎之山，明已成功而去，有德者居之。绎绎者无穷之意。五帝禅於亭亭之山。亭亭者，制度审谛，道德著明也。茸荃禅於梁甫之山。梁者信也。甫者辅也。信辅天地之道而行之。”所禅之山，与《管子》不同者，异人之说，未知孰是云云。亭亭、绎绎、梁甫，并泰山旁小山名也。 

  
　 
卷十二 王制第五 

　卷十二 王制第五 　 
　　天子将出，类乎上帝，宜乎社，造乎祢。诸侯将出，宜乎社，造乎祢。帝谓五德之帝，所祭於南郊者。类、宜、造，皆祭名，其礼亡。
　　○禷音类。造，七报反，下及注同。 
　　[疏]“天子”至“乎祢”。
　　○正义曰：此一经论天子巡守之礼也。将出，谓初出时也。知此是巡守者，以下别云“天子将出征，类乎上帝”，故知此是巡守也。“类乎”上帝者，谓祭告天也。“宜乎社”者，此巡行方事诛杀封割，应载社主也。云“宜”者，令诛伐得宜，亦随其宜而告也。社主於地，又为阴，而诛杀亦阴，故於社也。故《书》云“弗用命，戮于社”是也。
　　○“造乎祢”者，造，至也。谓至父祖之庙也。然此出历至七庙，知者，前归假既云祖祢，明出亦告祖祢也。今惟云祢者，《白虎通》云：“独见祢何？辞从卑，不敢留尊者之命，至祢，不嫌不至祖也。”皇氏申之云：“行必有主，无则主命载于齐车。《书》云‘用命赏于祖’是也。今出辞别，先从卑起，最后至祖，仍取迁主则行也。若前至祖，后至祢，是留尊者之命，为不敬也。故《曲礼》曰：“巳受命君言，不宿於家。”亦其类也。若还，则先祖后祢，如前所言也。所以然者，先应反主祖庙故也。然出告天地及庙，还惟告庙，不告天地者，《白虎通》云：“还不复告天者，天道无外内，故不复告也。”
　　○“诸侯将出”者，谓朝王及自相朝、盟会、征伐之事也。
　　○“宜乎社”者，不得告天，故从社始也，亦载社主也。
　　○“造乎祢”者，亦告祖及载主也。惟言出告，则归亦告也。《曾子问》曰“出反必亲告于祖祢”是也。天子用特牲，诸侯卑则否也。《曾子问》注云“皆奠币以告之”是也。
　　○注“帝谓”至“礼亡”。
　　○正义曰：证天子类帝，是祭五德帝也。郑注《月令》祈穀於上帝，为大微之帝。注此上帝为五德，五德似如大皞五人之帝，二文不同。庾蔚云：“谓大微五帝，应於五行，五行各有德，故谓五德之帝。木神仁，金神义，火神礼，水神知，土神信，是五德也。”云“所祭於南郊者”，按五德之帝，应祭四郊，此独云祭於南郊者，谓王者将行各祭所出之帝於南郊，犹周人祭灵威仰於南郊，是五帝之中一帝，故上总云“帝谓五德之帝”。此据特祭所出之帝，故云“祭於南郊”。云“类、宜、造皆祭名”者，按《小宗伯》云：“凡天地之大灾，类社稷宗庙，则为位。”郑注云：“祷祈礼轻，类者依其礼而为之。”是类为祭名也。按《尔雅 释天》云：“起大事，动大众，必先有事乎社而后出，谓之宜。”孙炎注云：“求便宜也。”是宜为祭名也。按《大祝》六祈：“一曰类、二曰造。”是造为祭名也。但天道悬远，以事类告之，社主杀戮，故求其便宜，庙为亲近，故以奉至言之，各随义立名也。
　　天子无事，与诸侯相见曰朝。事谓征伐。
　　○与如字。朝，直遥反。考礼、正刑、一德，以尊于天子。天子赐诸侯乐，则以柷将之。赐伯子男乐，则以鼗将之。将，谓执以致命。柷、鼗皆所以节乐。
　　○柷，昌六反。乐音岳。鼗音桃，
　　○诸侯赐弓矢，然后征。赐鈇钺，然后杀。赐圭瓒，然后为鬯。未赐圭瓒，则资鬯於天子。得其器，乃敢为其事。圭瓒，鬯爵也。鬯，秬酒也。
　　○鈇，方于反，又音斧。钺音越。圭，字又作珪，按《说文》珪，古字；圭，今字。瓒，才旦反。鬯，敕亮反。秬音巨，黑黍也。 
　　[疏]“天子”至“天子”。
　　○正义曰：此一节论诸侯朝天子，天子赐之事，各随文解之。
　　○注“事谓征伐”。
　　○正义曰：知事非丧故，而为征伐者，若王室有丧，则朝赴不废，故传云“天子七月而葬，同轨毕至”。此朝谓常朝，虽四时而来朝，朝是总名也。若时会之礼，有征伐之事，则此常朝别也。
　　○“考礼、正刑、一德，以尊于天子”者，考礼谓诸侯相与朝王之时，考校礼仪，正定刑法，专一道德，以尊崇天子。不言乐者，礼中兼之。礼刑是施用於人，故先言之。道德是已之所行，故后言之。
　　○注“将谓”至“节乐”。
　　○正义曰：凡与人之物，置其所与大者於地，执其小者以致命於人。将，行也，谓执以行命。云“柷、鼗皆所以节乐”者，按《汉礼器制度》，柷状如漆筒，中有椎，将作乐，先击之。鼗如小鼓，长柄，旁有耳，摇之使自击。柷之节乐，节一曲之始，其事宽，故以将诸侯之命。鼗所以节一唱之终，其事狭，故以将伯子男之命。
　　○“诸侯”至“天子”。
　　○“赐弓矢”者，谓八命作牧者，若不作牧，则不得赐弓矢，故《宗伯》云：“八命作牧。”注云：“谓诸伯有功德者，加命得专征伐。”此谓征伐当州之内。若九命为二伯，则得专征一方五侯九伯也。若七命以下，不得弓矢赐者，《尚书大传》云“以兵属於得专征伐”者，此弓矢，则《尚书》“彤弓一，彤矢百；卢弓十，卢矢千”。於《周礼》则当“唐弓大弓”，合七而成规者，故《司弓矢》云：“唐弓大弓，以授使者劳者。”注云：“若晋文侯文公受王弓矢之赐者。”“赐鈇钺”者，谓上公九命，得赐鈇钺，然后邻国臣弑君，子弑父者，得专讨之。晋文侯虽受弓矢，不受鈇钺。崔氏云：“以不得鈇钺，不得专杀，故执卫侯，归之於京师。”
　　○“赐圭瓒”者，亦谓上公九命者，若未赐圭瓒者，则用璋瓒，故《周礼 小宗伯》注云：“天子圭瓒，诸侯璋瓒。”既不得鬯，则用薰，故《王度记》云：“天子以鬯，诸侯以薰。”圭瓒之制，按《玉人职》“大璋中璋”之下云：“黄金勺，青金外，朱中。鼻寸，衡四寸。”郑注云“鼻，勺流也，凡流皆为龙口也”，三璋之勺，形如圭瓒”。又《典瑞》注：“瓒槃大五升，口径八寸，下有槃，口径一尺。”又《明堂位》注云：“以大圭为柄。”《玉人》注又云：“有流前注。”此是圭瓒之形也。鬯者，酿秬黍为酒，和以郁金之草，谓之郁鬯。不以郁和，直谓之鬯。此鬯者，谓鬯也。此弓矢、鈇钺、圭瓒等八命、九命，而加九赐也。晋文侯虽以州牧之礼命之，所赐者皆九赐之物，但无鈇钺之赐。其前文赐乐者，非九赐之乐，故伯子男亦得受之。鲁无弓矢之赐，陈恒弑君，孔子请讨之者，春秋之时，见邻国篡逆，亦得专征伐。若邻国无罪而辄征之，则不可，故哀公八年鲁伐邾，吴子讨之是也。
　　天子命之教，然后为学，小学在公宫南之左，大学在郊。学，所以学士之宫。《尚书传》曰：“百里之国，二十里之郊。七十里之国，九里之郊。五十里之国，三里之郊。”此小学大学，殷之制。天子曰辟廱，诸侯曰頖宫。尊卑学异名。辟，明也。廱，和也。所以明和天下。頖之言班也，所以班政教也。
　　○辟音壁，注同。頖音泮。 
　　[疏]“天子”至“頖宫”。
　　○正义曰：此一节论天子命诸侯立学及学名之事，各依文解之。
　　○注“尚书”至“之制”。正义曰：所引《书传》者，伏生《多士传》文。假令百里之国，国城居中，面有五十里，二十里置郊，郊外仍有三十里。七十里之国，国城居中，面有三十五里，九里置郊，郊外仍有二十六里。五十里之国，国城居中，面有二十五里，三里置郊，郊外仍有二十二里。此皆以四里为差。此经“小学在公宫南之左，大学在郊”，既是殷制，故引《书传》郊之所在以明之。若周制，则《司马法》云：“百里郊，天子畿内方千里。”百里为郊，则诸侯之郊，皆计竟大小，故《聘礼》注云：“远郊上公五十里，侯四十里，伯三十里，子二十里，男十里也。近郊各半之。”郑必知近郊半远郊者，按《书序》云：“命君陈分正东郊成周。”注云：“东郊，周之近郊也。”盖五十里。今河南洛阳相去则然，以天子近郊半远郊，则知诸侯近郊皆半远郊也。以经文承上诸侯之下，故直云“天子命之教”。不云命诸侯，从可知。云“此小学大学，殷之制”者，以下文云“殷人养国老於右学，养庶老於左学”，则左学小，右学大。此经云“小学在公宫南之左”，故知殷制也。周则大学在国，小学在四郊，下文具也。
　　○注“辟明”至“教也”。
　　○正义曰：《释话》云：“辟，君也。”君则尊明。“廱，和也”，《释训》文。云“所以明和天下”者，谓於此学中习学道艺，欲使天下之人悉皆明达谐和，故云“明和天下”。云“頖之言班也，所以班政教也”者，頖是分判之义，故为班。於此学中施化，使人观之，故云“所以班政教也”。按诗注云：“土雝水之外圆如璧。”注又云：“頖之言半，以南通水，北无也。”二注不同者，此注解其义，《诗》注解其形。於此必解其义者，以上云“天子命之教”，是政教治理之事，故以义解之。《诗》云：“王在在灵沼，於牣鱼跃。”又云：“思乐泮水，薄采其芹。”皆论水之形状，故《诗》注以形言之。
　　天子将出征，类乎上帝，宜乎社，造乎祢，禡於所征之地。禡，师祭也，为兵祷，其礼亦亡。
　　○禡，马怕反，又音百，注同。为，于伪反，下“为尽物”同。祷，丁老反。受命於祖，告祖也。受成於学。定兵谋也。出征执有罪，反释奠于学，以讯馘告。释菜奠币，礼先师也。讯馘，所生获断耳者。《诗》曰：“执讯获丑。”又曰：“在頖献馘。”馘或为国。
　　○讯，本又作谇，音信，注同。馘，古获反，截耳。断音短，下“断杀”同“ 
　　[疏]“天子”至“馘告”。
　　○正义曰：此一经论天子出征所祭之事，各依文解之。
　　○注“禡师”至“亦亡”。
　　○正义曰：按《释奠》云：“是类是禡，师祭也。”故知禡为师祭也。谓之禡者，按《肆师》注云“貉读如十百之百”，“为师祭造军法者，祷气势之增倍也。其神盖蚩蚘，或曰黄帝”。郑既云祭造军法者，则是不祭地。熊氏以禡为祭地，非。师祭皆称类，《尔雅》类既为师祭，所以上文云天子将出巡守，类乎上帝，及舜之摄位，亦类乎上帝。并非师祭，皆称类者，但《尔雅》所释，多为释《诗》，以《皇矣》云“是类是禡”，止释《皇矣》类禡为师祭，不谓馀文类皆为师祭。但类者，以事类告天，若以摄位事类告天，亦谓之为类。若以巡守事类告天，亦谓之为类，故《异义》夏侯欧阳说以类祭天者，以事类祭之。《古尚书》说“非时祭天谓之类”，许慎谨按：“《周礼》郊天，无言类者，知类非常祭”，从《古尚书》说。郑氏无驳，与许同也。然《今尚书》及《古尚书》二说，其文虽异，其意同也。以事类告祭，则是非常，故孔注《尚书》亦云：“以摄位事类告天。”郑又以类虽非常祭，亦比类正礼而为之。故《小宗伯》注云“类者，依其正礼而为之”是也。
　　○“受命”至“馘告”。
　　○“受命於祖”，谓出时告祖，是不敢自专，有所禀承，故言受命。祖祢皆告，以祖为尊，故特言祖。此受命於祖，则前文造乎祢也。但前文据告行，故云“造乎祢”。此据以征伐之事，故云“受命於祖”，所以重起其文也。然则受命於祖，在造乎祢之前，但前文类帝，宜社，禡於所征之地，总说出行之时，然后卻本初时受命於祖、受成於学之事，所以文倒也。“受成於学”者，谓在学谋论兵事好恶可否，其谋成定，受此成定之谋，在於学里，故云“受成於学”。
　　○“出征执有罪”者，谓出师征伐，执此有罪之人。还反而归，释菜奠币在於学，以可言问之讯，截左耳之馘，告先圣先师也。
　　○注“释菜”至“献馘”。
　　○正义曰：按《大胥职》云：“春入学，舍采合舞。”《文王世子》亦云“释菜”，郑注云：“释菜，礼轻也。”则释菜惟释蘋藻而巳，无牲牢，无币帛。《文王世子》又云：“始立学者，既兴器用币。”注云：“礼乐之器成，则衅之。又用币告先圣先师以器成。”此则徒用币而无菜，亦无牲牢也。《文王世子》又云：“凡始立学者，必释奠於先圣先师，及行事必以币。”是释奠有牲牢，又有币帛，无用菜之文。熊氏以此为释菜奠币者，谓释奠之礼，以献俘馘，故云“释菜奠币”。言释奠之时，既有牲牢，菜币两有。今按注云“释菜”，解经中释字。奠币，解经中奠字。又云礼先师，不云祭先师，则以讯馘告之时，但有菜币而巳，未必为释奠有牲牢也。於事有疑，未知孰是，故备存焉。然则释菜奠币，皆告先圣先师，此直云先师，文不具耳。云“讯馘所生获断耳”者，以生获解讯，以断耳解馘。按《释言》云：“讯，言也。”故《诗》注云：“执其可言问者。”《释诂》云：“馘，获也。”讯是生者，馘是死而截耳者。云“《诗》曰‘执讯获丑’”者，《诗 小雅 出车》篇文也。云“又曰‘在頖献馘’”者，《鲁颂 泮水》篇文也。按《周礼 宗伯》：“师还，献恺於祖。”《司马职》云：“恺乐献于社。”此记不云祖及社者，文不具。《周礼》不云献恺於学者，亦文不具。
　　天子诸侯无事，则岁三田，一为乾豆，二为宾客，三为充君之庖。三田者，夏不田，盖夏时也。《周礼》“春曰蒐，夏曰苗，秋曰狝，冬曰狩”。乾豆，谓腊之以为祭祀豆实也。庖，今之厨也。乾音干。庖，步交反。蒐，所交反。狝，息浅反。腊音昔。无事而不田，曰不敬。田不以礼，曰暴天物。不敬者，简祭祀，略宾客。天子不合围，诸侯不掩群。为尽物也。
　　○合如字，徐音閤。揜音掩，本又作掩。天子杀则下大绥，诸侯杀则下小绥，绥当为緌。緌，有虞氏之旌旗也。下谓弊之。
　　○绥，依注音緌，耳佳反，下注同。大夫杀则止佐车。佐车止则百姓田猎。佐车，驱逆之车。
　　○猎，力辄反。驱，丘于反，又丘遇反。獭祭鱼，然后虞人入泽梁。豺祭兽，然后田猎。鸠化为鹰，然后设罻罗。草木零落，然后入山林。昆虫未蛰，不以火田。取物必顺时候也。梁，绝水取鱼者。罻，小网也。昆，明也。明虫者，得阳而生，得阴而藏。
　　○獭，徐他达反，又他瞎反。豺，仕皆反。罻音尉，一音郁。零，本又作苓，音同。《说文》云：“草曰苓，木曰落。”虫，直隆反，下同。蛰，直立反。不麛，不卵，不杀胎，不殀夭，重伤未成物。殀，断杀。少长曰夭。
　　○麛，本又作麑，音迷，同。卵，力管反。胎，吐来反。殀夭，上於表反，下乌老反。断，丁乱反，又音段。少长，上诗召反，下丁丈反。不覆巢。覆，败也。
　　○覆，芳服反，注同。 
　　[疏]“天子”至“覆巢”。
　　○正义曰：此一节论天子以下田猎之事，各随文解之。
　　○“天子诸侯无事”者，谓无征伐出行丧凶之事，则一岁三时田猎，猎在田中，又为田除害，故称田也。
　　○“一为乾豆”者，谓乾之以为豆实。豆实非脯，而云乾者，谓作醢及赞，先乾其肉，故云乾豆，是上杀者也。二为宾客，中杀者也。
　　○三为充君之庖，下杀者也。故《穀梁》桓四年，范宁云：“上杀中心，死速，乾之以为豆实。次杀射髀髂，死差迟，故为宾客。下杀中肠污泡，死最迟，故充庖厨。”又《车攻》毛传云：“自左膘而射之，达於右腢，为上杀。射右耳本次之。射左髀，达於右，为下杀。”是亦有三等之杀。先宗庙，次宾客者，尊神敬宾之义。
　　○注“三田”至“曰狩”。
　　○正义曰：夏不田，盖夏时也者，以夏是生养之时，夏禹以仁让得天下，又触其夏名，故夏不田。郑之此注，取《春秋纬 运斗枢》之文，故以为夏不田。若何休稍异於此，故《穀梁传》桓四年“公狩于郎”，传曰：“春曰田，夏曰苗，秋曰蒐，冬曰狩。”何休云：“《运斗枢》曰：‘夏不田。’《穀梁》有夏田，於义为短。”郑玄释之云：“四时皆田，夏殷之礼。《诗》云：‘之子于苗，选徒嚣嚣。’夏田明矣。孔子虽有圣德，不敢显然改先王之法，以教授於世。若其所欲改，其阴书於纬，藏之以传后王。《穀梁》四时田者，近孔子故也。《公羊》正当六国之亡，谶纬见，读而传为三时田，作传有先后，虽异，不足以断《穀梁》也。”如郑此言，三时之田，不敢显露，阴书於纬。四时之田，显然在《春秋》之经，穀梁为传之时，去孔子既近，不见所藏之纬，唯睹《春秋》见经，故以为四时田也。公羊当六国之时，去孔子既远，纬书见行於世，公羊既见纬文，故以为三时田。又郑《释废疾》云“岁三田，谓以三事为田”，即上一曰乾豆之等。是深塞何休之言，当以注为正。云“《周礼》春曰蒐”以下，《周礼 大司马职》文。彼注云“夏田为苗，择取不孕任者，若治苗去不秀实者”；“秋田为狝，狝，杀也”，“中杀者多也”；“冬田为狩，言守取之无所择也”。郑不释蒐者，蒐，择也，亦谓择取不孕者，以义可知，故不解也。然《春秋》四时田猎皆曰蒐，皆以春蒐之礼行之故也。“田不以礼，曰暴天物”者，若田猎不以其礼，杀伤过多，是暴害天之所生之物。以礼田者，则下文“天子不合围”以下，至“不覆巢”皆是也。
　　○“天子”至“掩群”。
　　○天子四时田猎皆得围，但围而不合。若诸侯惟春田不得围，其夏秋冬皆得围，围亦不合，故下《曲礼》云“国君春田不围泽”。
　　○“诸侯不掩群”者，是畿内诸侯为天子大夫，故下《曲礼》云“大夫不掩群”。此皆是熊氏之说。若皇氏以此为夏、殷礼，下《曲礼》为《周礼》，义或然也。
　　○注“绥当”至“弊之”。
　　○正义曰：绥字是糸旁妥，是登车之索。緌字是糸旁委，是旌旗之名。经作绥字，故云“绥当为緌”。云“有虞氏之旌旗也”者，按《明堂位》云：“有虞氏之旂，夏后氏之緌。”郑注云：“有虞氏当言緌。”旗旗无旒者，周谓之大麾。於周则春夏田用绥，故郑答赵商云：“春夏用大麾，秋冬用大常“。云““下谓弊之”者，谓弊仆於地也。若初杀时则抗之，巳杀猎止之时则弊之，故《诗传》云：“天子发抗大绥，诸侯发抗小绥。”此抗绥以表天子诸侯之获。《周礼 大司马》：“以旗致民。”注云：“以旗者，立旗期民於其下也。”《山虞》云“植虞旗”，《泽虞》云“植虞旌”，谓田猎罢，致禽旌旗也。并与此緌不同也。
　　○“大夫”至“田猎”。
　　○“大夫杀则止佐车”，则天子诸侯杀，未止佐车也。云“佐车止则百姓田猎”，以此推之，则天子杀然后诸侯杀，诸侯杀然后大夫杀，故《诗传》云“天子发然后诸侯发，诸侯发然后大夫士发”是也。此云“佐车止则百姓田猎”，谓冬猎之时。然则大緌小緌者，是夏、殷之法，秋冬皆用緌，异於周也。
　　○注“佐车，驱逆之车”。
　　○正义曰：按《大司马》云：“乃设驱逆之车。”注云：“驱，驱出禽兽，使趋亡者也。逆，逆要不得令走。”凡四时田猎，欲止之剩奰各不同也。按《大司马》春火弊，谓春时田猎，杀获禽兽将毕，总放火焚莱而后止。春用火者，郑注“因焚莱除陈草，皆杀而火止”。《大司马》又云夏车弊，注云“车弊，驱兽之车止也”，谓猎人杀禽既毕，布列车乘，总驱禽兽而后止息。郑云“夏田主用车，示所取物希，皆杀而车止”，郑即引《王制》云：“大夫杀则止佐车，佐车止则百姓田猎。”是杀禽既毕，佐车休止。但夏时佐车止，百姓未得田猎。郑云百姓田猎者，因引《王制》之成文。《大司马》又云秋罗弊，注云“秋田主用罔，中杀者多也”。皆杀而罔止。《大司马》又云冬徒弊，注云“冬田主用众物，多众得取也”。
　　○“獭祭”至“火田”。
　　○按《月令》正月“獭祭鱼”，《孝经纬》云“兽蛰伏，獭祭鱼”，则十月中也。是獭一岁再祭鱼。此下文“鸠化为鹰”，“草木零落”，文相连接，则“獭祭鱼，然后虞人入泽梁”，谓十月时。按《鲁语》李革云：“鸟兽孕，水虫成，於是乎禁罝罦罗网。”又云：“兽长麛夭，鸟翼鷇卵。”注云谓季春时。然则正月虽獭祭鱼，虞人不得入泽梁。
　　○“豺祭兽然后田猎”者，按《月令》九月“豺乃祭兽”。《夏小正》十月“豺祭兽”，则是九月末十月之初。豺祭兽之后，百姓可以田猎。“鸠化为鹰，然后设罻罗”者，谓八月时，但鸠化有渐，故《月令》季夏云“鹰乃学习”，孟秋云“鹰乃祭鸟”。其鸠化为鹰，则八月时也。以《月令》二月时“鹰化为鸠”，则八月鸠化为鹰也。故《周礼 司裘》云“中秋，献良裘”，郑司农注云“中秋鸠化为鹰”是也。“设罻罗”者，按《说文》云：“罻，捕鸟网也。”又《尔雅》云：“鸟罟谓之罗。”罻罗，总是捕鸟之网。
　　○“草木零落，然后入山林”者，谓十月时。按《月令》季秋“草木黄落”，其零落芟折，则在十月也。故《毛诗传》云：“草木不折，不操斧斤，不入山林。”此谓官民总取林木。若依时取者，则《山虞》云：“仲冬斩阳木，仲夏斩阴木。”不在零落之时。昆虫未蛰，不以火田”者，谓未十月之时，十月则得火田，故《罗氏》云：“蜡则作罗襦。”注云：“今俗放火张罗。”从十月以后至仲春，皆得火田，故《司马职》云春火弊是也。若陶铸之火，则季春出火，季秋内火，按《司爟》云“季春出火”，“季秋内火”。知是陶铸之火者，按《春秋》昭六年《左传》云“三月，郑人铸刑鼎”，“士文伯曰：火未出而作火，郑其有灾乎”！刑鼎，则陶铸也。
　　○注“昆，明也”。
　　○正义曰：按《说文》曰：“旻，同也。”今云明者，以字从日，故为明。“不麛”至“殀夭”。
　　○“不麛不卵”，据春时特甚，不殀夭之等亦然，故《国语》云“兽长麛天，鸟翼鷇卵”，是春尢甚。此注云“重伤未成物”，则四时皆然也。《国语》既云“兽长麛夭”，夭与麛相连，故郑云“少长曰夭”。
　　冢宰制国用，必於岁之杪，五穀皆入，然后制国用。制国用，如今度支经用。杪，末也。
　　○杪，亡小反。度支，大各反，下音之。用地小大，视年之丰耗。小国大国，丰凶之年，各以岁之收入，制其用多少，多不过礼，少有所杀。
　　○耗，呼报反。杀，色戒反，又色别反。以三十年之通制国用，量入以为出。通三十年之率，当有九年之蓄。出谓所当给为。
　　○量音亮。率音律，又音类，本又作繂。之畜，敕六反，后皆同。祭用数之仂。筭今年一岁经用之数，用其什一。
　　○仂音勒，又音力。什音十。丧三年不祭，唯祭天地社稷，为越紼而行事。不敢以卑废尊。越犹躐也。紼，輴车索。
　　○紼音弗。躐，力辄反。輴，敕伦反。索，悉各反。丧用三年之仂，丧，大事，用三岁之什一。丧祭用不足曰暴，有馀曰浩。暴犹耗也。浩犹饶也。
</div>
    <div class="pagination">
<a href="礼记正义_page40.html">上一页</a><span>...</span><a href="礼记正义_page36.html">36</a><a href="礼记正义_page37.html">37</a><a href="礼记正义_page38.html">38</a><a href="礼记正义_page39.html">39</a><a href="礼记正义_page40.html">40</a><span class="current-page">41</span><a href="礼记正义_page42.html">42</a><a href="礼记正义_page43.html">43</a><a href="礼记正义_page44.html">44</a><a href="礼记正义_page45.html">45</a><a href="礼记正义_page46.html">46</a><span>...</span><a href="礼记正义_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
