<!DOCTYPE html>
<html>
<head>
    <meta charset="UTF-8">
    <title>礼书 - 第 11 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书 - 第 11 页/共 66 页</h1>
    <div class="content">　　捍
　　礼曰右佩玦捍捍韝臂也以韦为之可以捍亦谓之拾亦谓之遂则捍拾遂一物而三名【余见射门】
　　纷帨
　　诗曰无感我帨兮内则曰女子设帨于门右昏礼母施衿设帨内司服后之丧共内具之物郑氏曰内具纷帨之属然则帨佩巾也佩巾虽女子之事而男子亦有之故礼曰子事父母左佩纷帨郑氏曰纷帨拭物之巾也今齐人有言纷者盖自巾言之谓之纷与帉同义【先儒曰巾谓之帉】自拭物言之谓之帨与捝同义【仪礼既祭皆帨手】唐制天子纷广二寸四分长六尺四寸色如绶皇太子公服纷广二寸四分长六尺四寸色如绶羣臣进贤冠者纷广四寸长六尺六寸色如绶此又因以为饰也
　　砺【金青色】
　　礼曰左佩刀砺诗曰取厉取锻书曰砺砥砮丹又曰若金用汝作砺汉书曰泰山若砺又曰瑊功厉庄子曰新发于硎郑氏曰砺砻也则砺谓之硎亦谓之砻又谓之砥孔安国曰砥细于砺
　　遰【刀鞘】
　　礼曰右佩遰遰刀鞞也瞻彼洛矣诗曰鞞琫有珌公刘诗曰鞞琫容刀左传曰藻率鞞鞛昭其数也毛氏释瞻彼洛矣曰鞞刀鞞也琫上饰珌下饰天子玉琫而珧珌诸侯璗琫而璆珌大夫镣琫而镠珌士珕琫而珕珌释云公刘曰下曰鞞上曰琫刘熈亦曰刀室曰削室口之饰曰琫琫捧也下末之饰曰琕琕卑也盖琕琫珌皆刀削之饰而琕尤在其下也蜃谓之珧蜃属谓之珕黄金谓之璗其美者谓之璆白金谓之银其美者谓之镣【尔雅】此天子至士鞞饰所以不同也【説文珧蜃甲珕蜃属】杜预云上饰曰鞞下饰曰鞛与毛氏之説不同不可考也削遰皆刀室之异名削亦作鞘□鞞亦作琕琫亦作鞛
　　金燧
　　木燧
　　鉴
　　古者燧人取火周官司烜氏掌以夫遂取眀火于日以鉴取眀水于月以共祭祀之眀齍眀烛共眀水内则左佩金鐩右佩木燧考工记曰金锡半谓之鉴燧之齐淮南子曰阳燧见日则然而为火方诸见月则津而为水王充论衡曰阳燧取火于日方诸取水于月相去甚逺而火至水来者气感之也郑司农释周礼谓夫发声郑康成谓夫遂阳遂也鉴镜属世谓之方诸然则鉴金为之则夫遂亦金矣内则以夫遂为金遂是也鉴之体方则夫遂圜矣世谓鉴为方诸是也盖离者阳中之隂于物为火坎者隂中之阳于物为水以金遂取火则以阳为隂以方诸取水则以隂召阳以阳召隂夫道也故谓之夫夫能遂事故谓之遂夫遂以义言鉴以体言于取火言夫遂于取水言鉴互相备也高诱曰方诸隂燧大蛤也熟摩向月则水生以铜盘受之下水数石观汉之饮酎夕牲以鉴诸取水于月以阳燧取火于日【汉书仪】唐之李恭真尝八九月中取蛤尺二寸试之得水数斗【刘氏唐志】则取水亦以大蛤矣或谓之方珠盖其类也庄子曰木与木相摩则然文子曰木中有火不鑚不发故四时变国火者春取榆栁夏取枣杏季夏取桑柘秋取柞楢冬取槐檀而木燧取火盖不必然先儒谓晴则取火以金燧隂则取火以木燧然金燧以取眀火特施于致严之时而已则凡取火皆木燧耳孰谓木燧有间于隂晴耶










　　礼书卷二十一
　　钦定四库全书
　　礼书卷二十二
　　宋　陈祥道　撰













<经部,礼类,通礼之属,礼书,卷二十二>
<经部,礼类,通礼之属,礼书,卷二十二>
<经部,礼类,通礼之属,礼书,卷二十二>








　　刀【柄饰以木】
　　削刀【合六成规】
　　考工记曰三分其金而锡居一谓之太刃之齐五分其金而锡居二谓之削杀矢之齐又曰筑氏为削长尺博寸合六而成规桃氏为刃郑氏曰刃刀剑之属削今之书刀诗曰鞞琫容刀书曰赤刀大训孔安国曰赤刀赤刃削少仪曰刀郤刃授颖削授拊郑氏曰颖环也拊把也释名曰刀到也其末曰锋若锋刺之利也其本曰环形似环也然则直而本环者刀也曲而本不环者削也
　　鸾刀
　　诗曰执其鸾刀以启其毛记曰割刀之用鸾刀之贵贵其义也声和而后断也又曰鸾刀以刲公羊传曰郑伯右执鸾刀以逆楚王毛氏曰鸾刀刀有鸾者割中节也孔颖达曰鸾即铃也谓刀环有铃其声中节何休曰鸾刀宗庙割切之刀环有和锋有鸾考之诗礼曰和鸾雝雝曰登车闻和鸾之声有鸾必有和鸾在前和在后诗有言鸾镳有言八鸾则和可知有言和铃则鸾可知然则何休言鸾刀之制盖有所授耳夫和非断则牵断非和则刿故天以秋肃物而和之以兑圣人以义制物而和之以仁鸾刀以和济割亦此意也易曰利物足以和义【説文鸾赤神之精赤色五采鸡形鸣中五音】
　　劒
　　考工记桃氏为劒腊广二寸有半寸两从半之以其腊广为之茎围长倍之中其茎设其后三分其腊广去一以为首广而围之身长五其茎长重九锊谓之上制上士服之身长四其茎长重七锊谓之中制中士服之身长三其茎长重五锊谓之下制下士服之葢剑柄之名六后夹【古协反一作缺】鼻茎镡首也劒刃之名三腊脊锷也所握者为夹中于夹者曰茎其旁鼻曰镡【释名曰带所贯寻也】设其下而大之者为后圜其上以接刃者为首两刃为腊其中髙者为脊其末杀者为锷锷亦谓之锋鼻亦谓之彘【字林云】亦谓之珥【博雅劒珥为之镡】上制九锊下制五锊锊六两大半两此劒之大略然也少仪曰仆者右带劒乐记曰武王克商裨冕搢笏而虎贲之士説劒家语曰子路拔劒而舞庄子曰孔子使子路去其危冠解其长劒春秋传曰卫浑良夫袒裘不释劒而食太子数三罪而杀之则古者车仆勇力之士带劒其服冕弁以行礼者佩玉而已至秦始皇乃冠冕带劒汉礼自天子及百官皆佩劒魏氏唯朝服佩之晋氏又以木代之唐亦有焉盖承秦汉之制然也春秋繁露曰劒之在左青龙象也刀之在右白虎象也则古之佩劒者必左而少仪右带劒者葢车上之位君在左车右仆居中居中而右带劒避君也
　　劒椟
　　夫襓【劒衣】
　　少仪曰劒则启椟盖袭之加夫襓与劒焉庄子曰千越之劒柙而蔵之则椟劒柙也夫襓劒衣凡蔵玉与筮防者曰椟蔵弓矢者曰韥而劒室亦谓之椟以其有所容故也又谓之柙以其有所捡故也【蔵虎兕者亦曰柙】夫襓博雅作衭襓盖进劒者左首而加于衭襓之上则左首者尊其首也加于夫襓之上不敢亵也
　　缨
　　曲礼曰女子许嫁缨内则曰妇事舅姑衿缨男女未冠笄者鸡初鸣衿缨皆佩容臭诗曰亲结其缡士婚礼女嫁母施衿结帨尔雅曰妇人之袆谓之缡缡緌也又曰衿谓之袸郭璞曰缡香缨也袆邪交落带系于体又曰袸衣小带也葢缨带曰衿婚礼所谓施衿是也带结而垂曰缡尔雅所谓缡緌是也郑氏曰衿犹结也则诗所谓亲结其缡为衿缨可知也孔颖达之徒以诗言结缡礼言结帨则曰缡帨巾也然诗言绋纚维之尔雅作绋缡亦曰缡緌也则缡非帨巾矣内则男女事父母妇事舅姑皆有缨以佩容臭则与女子许嫁之缨不同郑氏曰妇人有缨示有系属误矣何则许嫁已缨将嫁无所复施既嫁夫説之矣无所复用则事舅姑之衿缨非许嫁之缨也郑氏曰许嫁之缨葢以五采为之然则事父母舅姑之缨亦五采欤
　　縏袠
　　内则妇事舅姑佩箴管线纩施縏袠郑氏曰縏小囊也縏袠言施眀为箴管线纩有之内司服后之丧共凡内具之物郑氏曰内具縏袠之属也熊氏曰袠刺也刺袠而为縏囊故曰縏袠然则士婚礼所谓衿鞶者盖此也郑氏以衿鞶为盛帨巾之属然内则左佩帨巾右佩縏袠而帨巾不闻有鞶唐志妇人帨巾亦不施鞶














　　礼书卷二十二
　　钦定四库全书
　　礼书卷二十三
　　宋　陈祥道　撰













<经部,礼类,通礼之属,礼书,卷二十三>
<经部,礼类,通礼之属,礼书,卷二十三>
<经部,礼类,通礼之属,礼书,卷二十三>
　　天子韨【色朱而体直其绘龙火山上有颈肩旁与上有纰下有纯中有紃纰不至下五寸绘去上五寸则中二尺矣郑氏曰直谓四角直无圜杀孔頴达曰礼图天子韠制形如要鼔今防验不附人情】
　　诸侯韨【诸侯在国则未朝王则赤韨其体前后方其绘火山颈肩纰纯紃与天子同郑氏曰前后方谓杀四角使之方变于天子也所杀者去上下各五寸孔頴达曰方则杀也所杀之处以物补饰之使方变于天子然考工记曰大琮十有二寸射四寸地体方而四隅有维则射四寸者其隅也韨之前后方盖亦类此所以异于天子直也毛氏释诗曰韨天子纯朱诸侯黄朱考之礼周尚赤而尊黄彜纁裳赤黄马黄朱舄金舄则韨固有黄朱者矣】
</div>
    <div class="pagination">
<a href="礼书_page10.html">上一页</a><span>...</span><a href="礼书_page6.html">6</a><a href="礼书_page7.html">7</a><a href="礼书_page8.html">8</a><a href="礼书_page9.html">9</a><a href="礼书_page10.html">10</a><span class="current-page">11</span><a href="礼书_page12.html">12</a><a href="礼书_page13.html">13</a><a href="礼书_page14.html">14</a><a href="礼书_page15.html">15</a><a href="礼书_page16.html">16</a><span>...</span><a href="礼书_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
