<!DOCTYPE html>
<html>
 <head>
  <meta charset="utf-8"/>
  <title>
   周礼句解 - 第 2 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼句解 - 第 2 页/共 6 页
  </h1>
  <div class="content">
   女史【八人奚有十六人女人掌文史者】掌王后之礼职【后于礼事所当职者】掌内治之贰【内宰治王内之政令而女史贰之】以诏后治内政【王后治内政而女史诏之】逆内宫【于后宫之事有所逆而治正之】书内令【于后宫之令有所书而宣布之】凡后之事以礼从【后举则以礼籍从焉犹太史之从王也】
　　典妇功【中士二人下士四人府二人史四人工四人贾四人徒二十人　主妇人丝枲功官之长】掌妇式之灋【妇式谓妇人事之模范法谓用财旧数也】以授嫔妇及内人女功之事赍【嫔妇外嫔妇也内人女御也女功丝枲之功赍行费也授事者授其所为女功之事授赍者授其所为女功之赍也】凡授嫔妇功【授当为受】及秋献功【嫔妇所为之功及秋物成之时献之于后】辨其苦良比其小大而贾之【布帛缕小则良善缕大则粗苦以此而定其贾良则贵之苦则贱之苦音古贾音价】物书而揭之【物物而书其价以掲示之】以共王及后之用【取其良者以共贵者之用】颁之于内府【以待邦之大用】
　　典丝【下士二人府二人史二人贾四人徒十有二人　主妇功治丝事】掌丝入而辨其物【丝入谓九职嫔妇所贡之丝因而辨其物之美恶】以其贾揭之【又以所直之贾揭而示之】掌其藏与其出【藏以待用出以给用】以待兴功之时【造缣帛织文绣各有所宜之功】颁丝于外内工【外工外嫔妇也内工女御也当兴功之时则各颁之】皆以物授之【若缣帛则授以素丝文绣则授以采丝】凡上之赐予亦如之【亦以其物授之】及献功【秋献女功之时】则受良功而藏之【良当为苦受其粗苦之功以给有司之功用其良功则典妇功受之】辨其物而书其数【辨其物之美恶书其数之多寡】以待有司之政令上之赐予【有司之政令谓礼物法物之正也上之赐予谓以丝而颁予也】　凡祭祀共黼画组就之物丧纪共其丝纩组文之物　凡饰邦器者受文织丝组焉【邦器茵席屏风之属授之典丝】岁终则各以其物防之【岁终之时则防计其所用】
　　典枲【下士二人府二人史二人徒二十人　枲麻也主妇功治枲事】掌布缌缕纻之麻草之物【布缌缕用麻之物纻用草之物】以待时颁功而授赍【以待兴功之时颁之女工而授以所为之赍】及献功【秋献女功之时】受苦物【其良功入于典妇功以共王及后之用】以其贾揭而藏之【与典丝同意】以待时颁【以待用时而颁之也】颁衣服授之【当颁衣服之时各以其物授之】赐予亦如之【上之赐予亦然】岁终则各以其物防之
　　内司服【奄一人女御二人奚八人　主裁缝官之长以奄人为之】掌王后之六服【其目在下】祎衣【祎与翚同伊雒而南素质五色皆备成章曰翚】揄狄【狄与翟同江淮而南青质五色皆备成章曰揄】阙狄【阙狄刻而不画此三者皆祭服】鞠衣【色象桑叶始生告桑之服也鞠音菊】展衣【以礼见王及宾客之服也】縁衣【御于王之服亦以宴居推次其色则縁衣黒展衣白鞠衣黄阙狄赤揄狄青祎衣】素沙【今之白绢也六服皆以素沙为里】辨外内命妇之服【外内命妇见内宰注】鞠衣展衣縁衣素沙【内命妇女嫔服鞠衣世妇服展衣女御服縁衣外命妇孤之妻服鞠衣卿大夫之妻服展衣士之妻服縁衣亦皆以素沙为里】　凡祭祀宾客共后之衣服及九嫔世妇凡命妇共其衣服共丧衰亦如之后之丧共其衣服凡内具之物
　　缝人【奄二人女御八人女工八十人奚三十人　主裁衣者】掌王宫之缝线之事【掌王宫裁缝及所用之线】以役女御【为女御所役使】以缝王及后之衣服【女御掌造王及后之衣服缝人则为之役也】　丧缝棺饰焉衣翣栁之材掌凡内之缝事
　　染人【下士二人府二人史二人徒二十人　主染事者染去声】掌染丝帛【染丝者染而后织染帛者织而后染】凡染【所染之时】春暴练【春阳燥达故暴晒其练暴音曝】夏纁【夏暑润易可和释故染纁而为祭服】秋染夏【夏翟至秋五色皆备染者拟以为度秋气凉可以染五色夏上声】冬献功【冬至功成并献之于王也】　掌凡染事
　　追师【下士二人府一人史二人工二人徒四人　追治玉石者追音堆】掌王后之首服【如下文所云】为副编次【副所以覆首为之饰编列髪为之次次第发长短为之】追衡笄【追治也王后之衡笄以玉为之副配祎揄编配阙鞠次配展縁衡则维持冠而平之也笄则卷发而节之使平也笄音鸡】为九嫔及外内命妇之首服【衣鞠衣展衣者服编衣縁衣者服次】以待祭祀宾客【凡此以待祭祀宾客之用也】　丧纪共笄绖亦如之
　　屦人【下士二人府一人史一人工八人徒四人　主为屦者】掌王及后之服屦【着屦必随其服之色】为赤舄【复下四舄赤舄者天子六冕后阙狄之舄也】黑舄【天子端服之】赤繶黄繶【以赤黄之丝为下縁繶音亿】青句【以青丝饰屦头之鼻句音劬】素屦【禄下曰屦】【素屦有防去饰用之】葛屦【夏衫絺绤以葛为屦冬则以皮为之】　辨外内命夫命妇之命屦功屦散屦　凡四时之祭祀以宜服之【四时祭祀所用之服屦各有其宜】
　　夏采【下士四人史一人徒四人】掌大丧以冕服复于太祖以乘车建绥复于四郊【求之王平生常所有之事处乘车玉路于大庙以冕服不出宫也四郊以绥出国门此行道也复谓始死招魂复魂也】





　　周礼句解卷二
&lt;经部,礼类,周礼之属,周礼句解&gt;
　　钦定四库全书
　　周礼句解卷三
　　宋　朱申　撰
　　地官司徒第二【司徒曰地官者以其掌邦教而安扰万民犹地之载养万物也】地官司徒上
　　惟王建国辨方正位体国经野设官分职以为民极【并见天官宰注】乃立地官司徒使帅其属而掌邦教【邦教即六典之教典也地官其属六十司徒帅之而掌邦教焉】以佐王安扰邦国【佐助也因其所性而导之谓之安矫其所习而制之谓之扰】
　　大司徒之职【卿一人　教官之职大而德行则教之小而徒役则司之司至于徒则教官所司皆举矣】掌建邦之土地之图与其人民之数【土地建其图则知逺近之所宜人民建其数则知多寡之所在】以佐王安扰邦国【以佐助天子而安扰邦国】以天下土地之图周知九州之地域广轮之数【周徧也九州荆豫青兖雍幽冀并也广横也轮从也东西为广南北为轮凡此皆可按图而知之广去声】辨其山林川泽丘陵坟衍原隰之名物【积石曰山竹木曰林注渎曰川水钟曰泽土高曰丘大阜曰陵水涯曰坟下平曰衍高平曰原下湿曰隰辨其名则知其所在辨其物则知其所宜坟焚】而辨其邦国都鄙之数【辨邦国谓畿外诸侯邦国之数辨都鄙谓畿内公卿采地之数】制其畿疆而沟封之【畿即九畿见大司马疆界也畿则沟水以为限疆则分土以为守焉】设其社稷之壝【社土神稷谷神壝祭社稷之坛也壝唯季反】而树之田主【田主田神也树立木以为表也】各以其野之所宜木【所宜木谓松栢栗之类】遂以名其社与其野【若地宜松则名松社之野栢栗亦然】　以土防之灋辨五地之物生【防计也谓以土计贡税之法也物生谓五地所宜动植之物也】一曰山林【见上文注】其动物宜毛物【动物天产也毛物防貉之属】其植物宜皁物【植物地产也皁物栢栗之属】其民毛而方【居山林者其民如此】二曰川泽【同上】其动物宜鳞物【鱼龙之属】其植物宜膏物【杨栁之属】其民黑而津【津润也居川泽者其民如此】三曰丘陵【同上】其动物宜羽物【飞禽之属】其植物宜覈物【李梅之属有核者】其民专而长【专圜也与方为对居丘陵者其民如此专音】四曰坟衍其动物宜介物【鼈之属】其植物宜荚物【荠荚王棘之属】其民晳而瘠【晳白也与黒为对瘠臞也与津为对】五曰原隰其动物宜臝物【虎豹之属臝力果反】其植物宜丛物【萑苇之属】其民丰肉而庳【丰厚也庳短也庳音婢】因此五物者民之常而施十有二教焉【五地之物所生异宜五物之民所习异便其施教也岂能违其性习之常哉十二教其目见下】一曰以祀礼教敬【祀礼谓祭祀之礼祭祀尚敬故也】则民不苟【敬故不苟于事】二曰以阳礼教让【阳礼谓乡饮之礼乡饮尚齿故也】则民不争【逊让故无鬬争】三曰以隂礼教亲【隂礼谓婚姻之礼冕而亲迎亲之也】则民不怨【婚姻及时则男女无有怨旷】四曰以乐礼教和【乐礼谓享燕作乐之礼乐礼尚和故也】则民不乖【和故相协而不乖离】五曰以仪辨等【宫室车旗衣服之仪有贵贱之等】则民不越【上下之分辨故无所逾越】六曰以俗教安【五方民俗人情所安因以施教】则民不愉【安居乐业故不愉薄愉音偷】七曰以刑教中【制刑以弼五教使民协于中】则民不虣【民协于中故暴不作虣暴】八曰以誓教恤【誓约其民俾相救恤】则民不怠【风俗以任恤相高故民不怠于为义】九曰以度教节【以法度教之使知制节】则民知足【民无侈心故自知足】十曰以世事教能【士农工商世守其事各有所能】则民不失职【父祖作之子孙述之故不失职】十有一曰以贤制爵【贤有德者制爵则以德制爵也】则民慎德【则民勉而谨于德行】十有二曰以庸制禄【庸有功者制禄则以功诏禄也】则民兴功【则民勉而兴于功业】　以土宜之灋辨十有二土之名物【十二分野之土各有所宜辨其名谓白坟黒坟之类辨其物谓所生之物】以相民宅而知其利害【相视民居使得其所利则就之害则避之】以阜人民【阜盛也】以蕃鸟兽【蕃息也】以毓草木【毓生也】以任土事【有事于地者皆任焉凡此皆由知其利害使之然也】辨十有二壤之物而知其种【壤亦土也分别物之所生而知其所殖之种】以教稼穑树艺【遂以教民春耕秋穑以树其木以艺其黍稷也】　以土均之灋辨五物九等【均平也五物五地所宜之物九等上三等中三等下三等也】制天下之地征【地征者贡赋税敛之总名五物九等既辨则天下之地征可得而制矣】以作民职【民职即太宰之九职】以令地贡【地贡即太宰之九贡】以敛财赋【财赋即太宰九赋之财】以均齐天下之政【以此皆以均平齐一天下之政也】　以土圭之灋测土深正日景【土圭长一尺五寸其法用之下可以测土深上可以正日景深去声】以求地中【地中见下文注】日南则景短多暑【夏至日正中时立八尺之表以侯日景以土圭量之其景短于土圭则其地在日南而多暑】日北则景长多寒【其景长于土圭则其地在日北而多寒】日东则景夕多风【景在表之东是地在日东也景夕谓日中时其景已如夕时也如此则其地多风】日西则景朝多隂【景在表之西是地在日西也景朝谓日中时其景尚如朝时也如此则其地多隂凡此四者皆非地中也盖地近南则多暑近北则多寒东方近海故多风西方多山故多隂也】日至之景尺有五寸谓之地中【夏至日正中时量以土圭其日景长一尺五寸与土圭合乃地中也】天地之所合也【以其地当天地之中故曰合】四时之所交也【四时于此而交通】风雨之所防也【风雨以序而至】隂阳之所和也【隂阳调而不乖】然则百物阜安【有生者遂有形者育】乃建王国焉【则其地可以建立邦国焉】制其畿【此王国之畿也】方千里而封树之【王畿地方千里不特沟封之且树木以为固也】　凡建邦国【上言建王国此言建诸侯之国】以土圭度其地而制其域【日景移一寸则差千里故建诸侯之国亦以土圭度之制其域者境界皆有营域封圻也】诸公之地封疆方五百里【诸公国大其地方五百里】其食者半【山川林麓不可食者半也】诸侯之地封疆方四百里【降于公也】其食者参之一【不食之地二可食之地一参音三】诸伯之地封疆方三百里【降于侯也】其食者参之一【与诸侯同】诸子之地封疆方二百里【降于伯也】其食者四之一【不食之地三可食之地一】诸男之地封疆方百里【降于子也】其食者四之一【与诸子同今按此五等诸侯之地与孟子所言不同考之史传周公之封于鲁太公之封于齐皆不止百里孟子王制之言若与周制不合说者以周礼兼附庸而言及统山林川泽言广封之制也】　凡造都鄙【都鄙者王畿内公卿采地所居曰鄙其界曰都】制其地域而封沟之【制地域与建邦国同封沟见篇首注】以其室数制之【依都鄙城内室数于田野之中制地与之】不易之地家百畮【不易之地岁岁可种是为上田一家受一百亩畮古亩字】一易之地家二百畮【一易之地两岁一种是为中田一家受二百亩】再易之地家三百畮【再易之地三岁一种是为下田一家受三百亩】乃分地职【若三农园圃之类】奠地守【若山虞为之守禁之类奠音定】制地贡【若任农以耕事贡九谷之类】而颁职事焉【分命官使各为其所职之事】以为地灋而待政令【地职地守地贡各有度数谓之法凡此皆以待上之政令也】　以荒政十有二聚万民【荒防年也救荒之政十有二条聚民使不离散】一曰散利【丰年聚之防年散之】二曰薄征【轻其征税】三曰缓刑【犯刑者缓纵之】四曰弛役【弛放其力役之事弛施氏反】五曰舎禁【舎山泽之禁与民同利舎上声】六曰去几【去门关之几察去上声几音基】七曰礼【吉礼之中减其礼数音省】八曰杀哀【防礼之中杀其礼数杀色界反】九曰蕃乐【藏乐器而不作】十曰多昏【婚姻杀礼使男女及时】十有一曰索鬼神【搜索鬼神而祈祷之索音色】十有二曰除盗贼【驱除盗贼以去民害】　以保息六养万民【保安而使蕃息有此六条以养万民】一曰慈幼【年幼者慈爱之】二曰养老【年老者奉养之】三曰振穷【振之及其时则穷者通】四曰恤贫【恤之致其爱则贫者利】五曰寛疾【疾者寛之不以力役加焉】六曰安富【富者安之不以富敛暴焉】以本俗六安万民【本旧也因民旧俗有此六条以安万民】一曰媺宫
　　室【上栋下宇以同其安媺音美】二曰族坟墓【左昭右穆以同其葬】三曰联兄弟【或燕或食所以同其恩】四曰联师儒【以贤以道所以同其善】五曰联朋友【乡里同井学校同业】六曰同衣服【贵贱有常上下有制】　正月之吉【建子之月朔日】始和布教于邦国都鄙【始调和十二教以下之事而颁布此教职文书于邦国都鄙】乃县教象之灋于象魏【以地官之教法画之为象而县于两观县音】使万民观教象【使万民观教法而仪则之】挟日而敛之【挟三旬乃收敛使逺近皆知之挟音浃】乃施教灋于邦国都鄙【乃施教民之法于外之邦国内之都鄙】使之各以教其所治民【使邦国诸侯教邦国之民都鄙卿大夫教都鄙之民】令五家为比【令六乡之民各五家号为一比比毗志反】使之相保【居相亲则易相督察】五比为闾【一十五家号为一闾】使之相受【同门闾居足以相容】四闾为族【百家为族】使之相葬【族相聚财足以相助】五族为党【五百家为一党】使之相救【有灾冦足以相援】五党为州【二千五百家为一州】使之相赒【有难厄足以相济】五州为乡【万二千五百家为乡】使之相宾【贤能皆备于中相与宾而兴之】　颁职事十有二于邦国都鄙【颁布民之职事十有二条】使以登万民【登成也】一曰稼穑【即三农生九谷】二曰树蓺【即园圃毓草木】三曰作材【即虞衡作山泽之材】四曰阜蕃【即薮牧养蕃鸟兽也】五曰饬材【即百工饬化八材也】六曰通财【即商贾阜通财货也】七曰化财【即嫔妇化治丝枲也】八曰敛材【即臣妾治敛疏材也】九曰生材【即闲民无常职转移执事也】十曰学艺【谓学道艺者若礼乐射御书数是也】十有一曰世事【谓以世事教能则民不失职】十有二曰服事【谓为公家服事者若府史胥徒是也】　以乡三物教万民而宾兴之【物犹事也兴犹举也三事告成乡大夫举其贤能而以礼宾之】一曰六德【六者出于心故曰德】知仁圣义忠和【知别是非仁无私欲圣无不通义有断制尽已之心曰忠无所乖戾曰和知去声】二曰六行【六者体之于身故曰行行去声】孝友睦婣任恤【孝于父母友于兄弟睦谓亲于九族婣谓亲于外亲任信于朋友恤振于贫穷婣因】三曰六艺【六者见之于事故曰艺】礼乐射御书数【五礼六乐五射五御六书九数】以乡八刑纠万民【不从三物之教则设刑以纠合之】一曰不孝之
　　刑【孝见上注】二曰不睦之刑【睦见上注】三曰不婣之刑【婣见上注】四曰不弟之刑【不弟即不友也】五曰不任之刑【任见上注】六曰不恤之刑【恤见上注】七曰造言之刑【讹言惑众】八曰乱民之刑【乱民改作】以五礼防万民之伪而教之中【礼即吉防军宾嘉之五礼所以节止】
　　【民之侈伪使其行得中】以六乐防万民之情而教之和【乐即云门大巻以下六者所以荡正民之情思使其心应和】凡万民之不服教而有狱讼者【不服谓不服十二教者争罪曰狱争财曰讼】与有地治者听而断之【有地治谓乡州之官司徒与之听其狱讼而断决之断都玩反】其附于刑者归于士【士狱官也其附丽于刑归于士使刑之】　祀五帝【祭祀五方之帝】奉牛牲【奉犹进也谓献腥也】差其肆【肆陈骨体也谓献熟也肆音剔】享先王亦如之【如祀五帝之礼】大宾客【诸侯来朝称宾卿大夫来聘称客】令野脩道委积【令遗人于野路之上脩治道途及委积刍薪禾米之等】大丧【天子之丧七月而葬】帅六乡之众庶属其六引【六引谓引丧车索也属谓挽柩向圹】而治政令【检校挽柩之事】大军旅大田役【大军旅谓司马九伐之事大田役谓治兵大阅之事】以旗致万民【旗画熊虎者也刻日立旗期于旗下】而治其徒庶之政令【所以申其教戒】若国有大故【谓王崩及冦兵】则致万民于王门【以卫天子】令无节者不行于天下【有节乃得行所以防奸也】大荒大札【大防年大疫疠】则令邦国移民通财【民食不足移之以就有余财之有余通之以济不足】舎禁弛力【有小害者舎之而不禁力役之事弛之而不任】薄征缓刑【薄其征税缓其刑法】　岁终则令教官正治而致事【正治谓脩其文书致事谓上其计簿】正岁令于教官曰【警其官属】各共尔职【共其所治之职】脩乃事【脩其所作之事】以听王命【皆听王之所命】其有不正【有不正直而滥失者】则国有常刑【国有典常之刑】
　　小司徒之职【中大夫二人大司徒之贰】　掌建邦之教灋【建立邦国教民之法】以稽国中及四郊都鄙之夫家九比之数【稽放也夫家犹言男女也九比出九赋者之人数也比毗志反】以辨其贵贱老幼癈疾【贵为卿大夫贱谓贩卖者癈疾谓癃病也】凡征役之施舎【施与弛同舎置也征谓征税役谓繇役贵与老幼废疾者皆弛舎其征役也】与其祭祀饮食丧纪之禁令【祭祀以奉神饮食以养生丧纪以送死皆有禁令而不使失礼法也】乃颁比灋于六乡之大夫【比法即大司徒令五家为比之法也乡大夫职见后】使各登其乡之众寡六畜车辇【众寡谓民之多少车辇谓师行之具皆登载于簿书使知其数畜许六反】辨其物【物谓家财】以岁时入其数【以岁时入其登载之数】以施政教行征令【施政教谓行乡射之礼行征令谓起徒役之事】及三年则大比【大比谓更阅民数及其财物也】大比则受邦国之比要【比要谓大比之簿书也】乃防万民之卒伍而用之【防聚万民阅其材堪充卒伍者以待使用卒子卒反】五人为伍【五人号为伍】五伍为两【二十五人号为两两去声】四两为卒【二百人号为卒】五卒为旅【五百人号为旅】五旅为师【二千五百人号为师】五师为军【万二千五百人号为一军】以起军旅【用征伐也】以作田役【习战阵也】以比追胥【捕冦盗也】以令贡赋【制军需也】乃均土地【均平也】以稽其人民而周知其数【稽攷人民徧知多寡之数】上地家七人【一家受田百亩七口以上则授以上地】可任也者家三人【可任力役者每家三人】中地家六人【六口则授以中地】可任也者二家五人【可任力役者二家共五人】下地家五人【五口以上则授以下地】可任也者家二人【可任力役者每家二人】凡起徒役【起民于役作】毋过家一人【每家可任者虽多惟一人为正卒毋音无】以其余为羡【正卒之外皆为羡卒羡余面反】唯田与追胥竭作【惟田猎与逐捕冦盗则正卒羡卒并行】凡用众庶【若国大询于众庶之类】则掌其政教与其戒禁【政以正之教以导之戒以饬其怠忽禁以使之勿为】听其辞讼【众有辞讼则听之而辨其曲直】施其赏罚【众有功过则施之赏罚以示其劝惩】诛其犯命者【干犯王命其罪甚大故诛之】凡国之大事致民【大事自我作故所致毋过家一人】大故致余子【大故乃不虞之变故致羡卒】　乃经土地【此谓造都鄙也经谓为之里数】而井牧其田野【制井田之法教以畜牧】九夫为井【一夫受田百亩九夫田九百亩其形如井字然】四井为邑【方里而井谓四方各一里邑则方一里】四邑为丘【方四里】四丘为甸【甸方八里旁加一里则方十里为成甸绳证反】四甸为县【方二十里】四县为都【方四十里四都方八十里旁加十里则方百里而为一同也】以任地事而令贡赋【地事谓九职之事贡谓九贡赋谓九赋】凡税敛之事【此又非特九贡九赋所出也】乃分地域而辨其守【分邦国都鄙乡遂之地域而辨地域之守】施其职而平其政【施地守之职而均平其征税焉政当作征】凡小祭祀奉牛牲羞其肆小宾客令野脩道委积大军旅帅其众庶小军旅巡役治其政令大丧帅邦役治其政教　凡建邦国【诸侯之国】立其社稷【社土神稷谷神】正其畿疆之封【九畿皆有疆界封树以为固也】凡民讼以地比正之【民讼其是非不可无证故正以地之比隣】地讼以图正之【地讼其疆界不可无质故正以地之图】岁终则考其属官之治成而诛赏【教官其属六十岁终则考其计簿有罪则诛之有功则赏之】令羣吏正要防而致事【总羣吏之簿书而致其事之功状以待考也】正岁则帅其属而观教象之灋【大司徒县教法之象小司徒则帅其属而徃观焉】徇以木铎【木铎金口而木舌撼之以警众铎达各反】曰不用灋者【不用教象之法者】国有常刑【则用以典常之刑】令羣吏宪禁令脩灋纠职以待邦治【宪谓表县之禁谓正絶之脩其法制纠其职事以待邦家有治则共之】及大比六乡四郊之吏【吏谓比长闾胥以上三年则大比也】平教治【平章其教治之优劣】正政事【论正其政事之得失】考夫屋及其众寡六畜兵器【考其受田之夫居里之屋及其人民众寡六畜登耗兵器备乏】以待政令【以待国家政令所需则共之也】
　　乡师之职【下大夫四人上士八人中士十有六人旅下士三十有二人府六人史十有二人胥十有二人徒百有二十人　分掌六乡】冬掌其所治乡之教【以一人共治三乡之教】而听其治【乡大夫以下各听其民乡师又审察之治直吏反】以国比之灋以时稽其夫家众寡【国比之法即小司徒颁于六乡者夫家谓男女众寡谓民之多少】辨其老幼贵贱废疾马牛之物【马牛以供田役为事余见小司徒】辨其可任者与其施舎者【可任者用之施舎者不用施音弛舎音舍】掌其戒令纠禁【戒者戒其怠忽纠者纠其缓散令所以使之从禁所以使之避】听其狱讼【以审其是非曲直焉】大役则帅民徒而至【有大役事乡师则各帅其民徒而至】治其政令【治所帅民徒之政令】既役则受州里之役要【役要役人比要也受州里役要者以所役之民出于州里也】以攷司空之辟【辟谓功程以司空主役作故也辟音辟】以逆其役事【逆谓钩考之也】凡邦事【国家有功力之事】令作秩叙【秩常也使多寡有常事有次叙】大祭祀【吉礼】羞牛牲【大司徒奉之乡师进之】共茅蒩【以茅为蒩用以借祭蒩音租杜音菹】大军旅防同【军旅军礼防同宾礼】正治其徒役与其輂辇【輂驾马辇人挽行治徒役谓计久近劳役治輂辇谓计所出所任輂音菊辇力展反】戮其犯命者【干犯王命者戮之】大丧用役则帅其民而至遂治之及葬执纛以与匠师御匶而治役及窆执斧以涖匠师　凡四时之田【春搜夏苗秋狝冬狩】前期出田灋于州里【先田之期出田法于州以令六郷出田法于里以令六遂】简其鼓铎旗物兵器【简选也兵以鼓进以金退以旗物指挥以兵器击刺】脩其卒伍【脩治也百人为卒五人为伍】及期【及田之时】以司徒之大旗致众庶而陈之【熊虎为旗乡师为司徒致众庶故以其大旗而陈之】以旗物辨乡邑【六乡公邑之民使各视其旗之所在而从其属】而治其政令刑禁【政令所以使之从刑禁所以使之辟】巡其前后之屯【车徒屯聚前后异部巡之所以正其部伍】而戮其犯命者【见上注】断其争禽之讼【获禽而有争讼则断其曲直断都玩反】凡四时之征令有常者【谓乡官属民及田役之类】以木铎徇于市朝【徇于市以令万民徇于朝以令百官铎达各反朝肖遥反】以岁时巡国及野【巡行国中以及野外】而赒万民之囏阨【民有饥乏则周其急囏音艰】以王命施惠【以惠之及下当自王出也】岁终则攷六乡之治【攷六乡之吏治】以诏废置【以诏于王而废其怠者置其勤者】正岁稽其乡器【攷其良窳】比共吉凶二服【吉服是谓祭服凶服是谓吊服共音恭下同】闾共祭器【簠簋鼎俎之属】族共丧器【素俎楬豆之属】党共射器【弓矢决拾之属】州共宾器【尊俎笙瑟之属】乡共吉凶礼乐之器【吉器即祭器也凶器即丧器也礼乐即宾射之器乡大夫备集此四者】若国大比【三岁大比】则攷教察辞【攷其勤惰察其实伪】稽器展事【稽其是否展其废举】以诏诛赏【以告于王而诛赏之】
　　乡大夫之职【乡老二乡则公一人乡大夫毎乡卿一人　六乡分掌六卿之事】各掌其乡之政教禁令【以政为先教次之禁令则辅之者也】正月之吉【建子之月朔日】受教灋于司徒【受十二法以下之法于司徒】退而颁之于其乡吏【分教法于州长至比长】使各以教其所治【乡吏受之以教所治之民治直吏反】以攷其德行【攷六德六行之贤者】察其道艺【察道德于六艺之能者】以岁时登其夫家之众寡【夫家众寡稽之乡大夫则登其版籍】辨其可任者【辨别民力之强壮可任国事者】国中自七尺以及六十【七尺谓年二十国中晚征而早舎以地近而役多故也】野自六尺以及六十有五【六尺谓年十五野则早征而晚舎以地逺而役少故也】皆征之【总国中及野而言】其舎者【舎谓不征者】国中贵者【以其有爵禄也】贤者【以其有德行也】能者【以其有道艺也】服公事者【以其有职任也】老者【以其有年也】疾者【以其无力也】皆舎【总六者皆舎之而不用】以岁时入其书【既登载于版籍毎岁四时入其书于上】三年则大比【三年一次大比】攷其德行道艺【德行谓贤者道艺谓能者】而兴贤者能者【兴谓举也】乡老及乡大夫帅其吏与其众寡【乡老谓三公分掌六乡吏谓州长以下众寡谓民】以礼礼宾之【用乡饮酒之礼以礼贤能而与之为宾客】厥明【宾贤能之明日】乡老及乡大夫羣吏献贤能之书于王【献德行道艺之书以待王之官使】王再拜受之【重得贤能也】登于天府【天府掌玉玉镇寳器登贤能之书于天府寳之也】内史贰之【内史掌赞王制禄贰之者将诏而制其禄也】退而以乡射之礼五物询众庶【物犹事也谋于众庶复求贤能养于乡学以补所兴之缺】一曰和【发而中节】二曰容【动皆合礼】三曰主皮【不失正鹄】四曰和容【容体比于和】五曰兴舞【节比于乐】此谓使民兴贤【总上文而言之谓使民自举有德行者】出使长之【出于民上使长民德长丁丈反】使民兴能【使民自举有道艺者】入使治之【入于民间使治民事】岁终则令六乡之吏皆会政致事【六乡之吏谓州长以下皆防计教政之功状而致其所掌之事于乡大夫防音桧】正岁令羣吏攷灋于司徒【攷法谓攷司徒之教法受而行之】以退【已攷法而退】各宪之于其所治【宪悬表之也所治谓州乡党族闾比】国大询于众庶【国有大事而谋及于庶民】则各帅其乡之众寡而致于朝【卿大夫各帅其乡之吏民而致于外朝共询谋之】国有大故【灾变冦戎之类】则令民各守其闾【二十五家为闾】以待政令【以待大司徒之政令】以旌节传令则达之【各守其节禁人徃来惟以旌节传政令文书者则不禁也】
　　州长【每州中大夫一人　二千五百家为一州】各掌其州之教治政令之灋【有教则有治政令则所以辅教治者法则其条目也】正月之吉各属其州之民而读灋【属犹合也合聚其州之民读教法而示之属挽下同】以攷其德行道艺而劝之【民之有德行道艺者则攷量而劝勉之】以纠其过恶而戒之【民之有过恶者则纠察而警戒之】若以岁时祭祀州社【州各有社毎岁春秋举行祭祀】则属其民而读灋亦如之【其属民读法亦如正月之吉】春秋以礼防民而射于州序【序学名春秋二时皆以礼会聚其民而行射礼于州之序防如字】凡州之大祭祀大丧皆涖其事　若国作民而师
　　田行役之事【师谓征伐田谓田猎行谓巡守役谓役作凡此数者皆须征聚其民】则帅而致之【致于司徒】掌其戒令与其赏罚【掌戒令所以率作事掌赏罚所以治功过】岁终则防其州之政令【各防计一州之政令】正岁则读教法如初【复如正月之吉】三年大比则大攷州里【每岁皆攷其德行道艺矣三岁大比又大攷焉】以赞乡大夫废兴【废退也兴进也废兴在乡大夫州长特赞之而已】
　　党正【每党下大夫一人五百家为一党】各掌其党之政令教治【州长掌其法党正则奉之以施于其党焉治直吏反】及四时之孟月吉日【春夏秋冬孟月吉日】则属民而读邦灋【如州长之礼正月在州三时在党】以纠戒之【以戒察警戒其党之民】春秋祭禜亦如之【禜谓祭日月星辰水旱之类其读法纠戒如孟月也】国索鬼神而祭祀【岁十二月大蜡之祭鬼神万物而索祭之索音色】则以礼属民而饮酒于序【合聚其党之民而行乡饮之礼于序】以正齿位【以正齿序尊卑之位】壹命齿于乡里【一命为下士则以年与众宾相次】再命齿于父族【再命为中士则以年与族人相次而众宾不敢与之齿矣】三命而不齿【三命为上士则虽父族亦不得而齿焉故席于尊东】　其党之祭祀丧纪昬冠饮酒教其礼事掌其戒禁　凡作民而师田行役【凡起民为军师田猎行狩工役之事】则以其灋治其政事【以什伍比联之法治其师田行役之政事】岁终则防其党政【各防计一党之政】帅其吏而致事【帅其党之吏而致所治之事于上】正岁属民读灋而书其德行道艺【书之以待乡大夫州长所攷】以岁时涖校比【族师以岁时校比党正则亲临视之】及大比亦如之【族师至三年大比党正亦涖之】
　　族师【每族上士一人一百家为族】各掌其族之戒令政事【戒以敕其怠忽令所以辅戒而政事则次之】月吉则属民而读邦灋【属民读法州长以正月党正以孟月族师则毎月举行焉】书其孝弟睦婣有学者【孝弟睦婣见大司徒弟即友也有学讲六艺也】春秋祭酺亦如之【灾害之神祭而却之日酺其读法亦如月朔也酺音步】以邦比之灋帅四闾之吏【邦比之法即五家为比之法也一族则四闾其吏即闾胥也】以时属民而校登其族之夫家众寡【校而登之于乡大夫校声教反】辨其贵贱老幼废疾可任者【辨其人则知任舎之所宜】及其六畜车辇【辨其物则知虚耗之所在】五家为比十家为联【联属也两比合为一联】五人为伍十人为联【两伍共为一联】四闾为族八闾为联【二百家共为一联】使之相保相受【相保则相督相受则相容】刑罚庆赏相及相共【刑罚相及则有恶必去庆赏相共则有善必举共音供】以受邦职【如此则安居乐业而邦职可受】以役国事【乐事劝功而国事可役】以相葬埋【徃来相视而葬埋可合葬如字才即埋莫皆反】若作民而师田行役【见州长注】则合其卒伍【卒伍欲聚故合之】简其兵器【兵器欲精故简之】以鼓铎旗物帅而至【大司徒辨鼓铎旗物之用而族师用之以帅民也】掌其治令戒禁刑罚【民既至族师则以所职治令而号为之禁戒刑罚以警省之使之叶力治直吏反】岁终则防攷致事【防其族之政于所攷致其族之事于所治】
　　闾胥【毎闾中士一人二十五家为闾】　各掌其闾之征令【征令谓征召之命令】以岁时各数其闾之众寡【闾二十五家其众寡可以数而计之】辨其施舎【族师辨其可任者闾胥辨其施舎者施音弛舎音舍】凡春秋之祭祀役政丧纪之数【祭祀谓州社党禜族酺也役田役也政谓乡射也丧纪谓族相葬埋也政音征】聚众庶【四者皆聚众庶】既比则读灋【既比人数之后则读法以戒敕之比音鼻】书其敬敏任恤者【敬以直内敏则有功田里相助为任乡党相济为恤族师书其孝弟睦婣者闾胥书其任恤者】凡事掌其比觵挞罚之事
　　比长【五家下士一人　五家为比比音鼻长上声】各掌其比之治【比虽五家亦有治法】五家相受相和亲【善则相容】有辠竒袤则相及【恶则相纠辠罪竒音基袤似嗟反】徙于国中及郊【人有不便其居则须迁徙】则从而授之【则比长授其所居】若徙于他【出居异乡】则为之旌节而行之【授之者有节乃达】若无授无节【若迁徙而无授无节】则唯圜土内之【圜土狱城也如此则是冦贼之民故置之圜土也内音纳】
　　封人【中士四人下士八人府二人史四人胥六人徒六十人　掌畿封者】掌设王之社壝【社壝祭祀之坛封人设之壝位】为畿封而树之【畿上为沟积土于外以为封又树木以为阻固】凡封国【封五等诸侯之国】设其社稷之壝【为民立社故稷从焉余见大司徒注】封其四疆【四边皆有封疆】造都邑之封域者亦如之【大都小都家邑三等采地亦封其四疆也】令社稷之职【祭社稷如牲币器服之类各有职掌封人令之使无废职】　凡祭祀饰其牛牲设其楅衡置其絼共其水槀歌舞牲【音生】及毛炮之豚凡丧纪宾客军旅大盟则饰其牛牲
　　鼓人【中士六人府二人史二人徒二十人　掌教金鼔】掌教六鼔四金之音声【以鼓名官而四金亦在所教者金皆以鼔为主故也音声谓八音五声之节奏】以节声乐【乐胜则流故言节】以和军旅【师克在和故言和】以正田役【田役欲正其行列故言正】教为鼓而辨其声用【教击鼔者大小之数又辨其声所用之事】以雷鼓鼓神祀【雷鼓八面鼓也祀天神则鼓之】以灵鼓鼓社祭【灵鼓六面鼓也祭地祗则鼔之】以路鼓鼓鬼享【路鼔四面鼔也享人鬼则鼔之】以鼖鼓鼓军事【鼖大也鼖鼔长八尺以军事为大故也鼖音贲】以鼛鼔鼓役事【鼛缓也鼛鼓长八尺以役事劳民故节之欲其缓也】以晋鼔鼔金奏【晋进也晋鼔长六尺六寸金作而后奏故欲其进也此即上文所谓六鼔也】以金錞和鼓【錞淳于也鼔倡而和之錞音淳】以金镯节鼓【镯钲也鼓行而节之镯音浊】以金铙止鼓【铙如铃无舌鼔退而止之铙女交反】以金铎通鼓【铎大铃也鼔作而通之此即上文所谓四金也铎得落反】凡祭祀百物之神鼓兵舞帗舞者【兵舞干戚之舞帗舞者兵绘为之所以形容百物之神有捍蔽祓除之功帗音弗】　凡军旅夜鼓鼜军动则鼓其众田役亦如之救日月则诏王鼓大丧则诏大仆鼓
　　舞师【下士二人胥四人舞徒四十人　掌教舞者】掌教兵舞【兵舞武舞谓干戚也】帅而舞山川之祭祀【祭名山大川用之】教帗舞【帗以采缯为之】帅而舞社稷之祭祀【祭土神谷神用之】教羽舞【羽析白羽为之】帅而舞四方之祭祀【四方望祀用之】教皇舞【皇析五采羽为之三者皆文无也皇注作望音同】帅而舞旱暵之事【祷雨之祭用之】　凡野舞则皆用之　凡小祭祀则不兴舞【无功德可形容】
　　牧人【下士六人府一人史二人徒六十人　掌牧牲者】掌牧六牲而阜蕃其物【牛马羊豕犬鸡为六牲阜盛也蕃息也物谓色】以共祭祀之牲牷【牷纯色也】　凡阳祀用骍牷毛之隂祀用牲毛之望祀各以其方之色牲毛之凡时祀之牲必用牷物凡外祭毁事用尨可也　凡祭祀共其牺牲【牺牲毛羽完具也】以授充人系之【祭前三月授之充人系养之】凡牲不系者共奉之【谓非时而祭祀也】
　　牛人【中士二人下士四人府二人史四人胥二十人徒二百人　主掌养牛者】掌养国之公牛【公牛谓公家之牛】以待国之政令【以待祭祀宾客享食宾射军事丧事之所需也】凡祭祀共其享牛求牛以授职人而刍之【享牛享祭之牛】
　　【求牛隔日绎祭求神所用之牛命牧人刍养之】　凡宾客之事共其牢礼积膳之牛飨食賔射共其膳羞之牛军事共其犒牛丧事共其奠牛凡防同军旅行役共其兵车之牛与其牵徬以载公任器凡祭祀共其牛牲之互与其盆簝以待事
　　充人【下士二人史二人胥四人徒四十人　掌系牲者】掌系祭祀之牲牷【牧人共之充人系之牷音全】祀五帝【见大宰注】则系于牢【牢防也所以系牲】刍之三月【草食曰刍养之三月而后用之】享先王亦如之【亦如祀五帝也】展牲则告牷【隔日视牲充人则告纯全】硕牲则赞【宗人告牲之充硕则赞之】








　　周礼句解卷三
　　钦定四库全书
　　周礼句解巻四
　　宋　朱申　撰
　　地官司徒下
　　载师【掌任土官之长其属上士二人中士四人府二人史四人胥六人徒六十人】掌任土之灋【任土之所宜以制赋】以物地事【物色之而知其种植所宜】授地职【既知地利所宜则授有职事于地者】而待其政令【因其职事使出贡赋】以防里任国中之地【任见上注防民居之区域也里居也国中王国之内也防地在于王国之中防直连反】以圃任园地【圃植果蓏之属季秋于中为以纳稼樊圃谓之园】以宅田士田贾田任近郊之地【宅田致仕者所受田士田仕者所受之圭田贾田吏为县官卖财者之田五十里为近郊贾古】以官田牛田赏田牧田任逺郊之地【官田公家所耕借田牛田以养公家之牛赏田赏赐之田牧田牧六畜之田百里为逺郊】以公邑之田任甸地【公邑之田谓六遂之余地逺郊之外曰甸】以家邑之田任稍地【家邑之田谓大夫所食采邑三百里曰稍稍去声】以小都之田任县地【小都之田谓卿所食采邑四百里曰县】以大都之田任畺地【大都之田谓公及亲王子母弟所食采邑五百里曰畺地畺姜】凡任地【总言任土制赋之去】国宅无征【征税也周税轻近而重逺近者多役故也国宅凡官所有宫室故无征】园防二十而一【园少利防无谷故二十分而税其一分薄其征也】近郊十一【十分取其一分比园防为重矣】逺郊二十而三【二十分而取其三分比近郊又重矣】甸稍县都皆无过十二【十分而取其二分比逺郊又重矣】唯其漆林之征二十而五【二十分而取其五分漆林利厚重其征者所以抑末作也】凡宅不毛者有里布【不毛者不种桑麻也布泉也宅不毛者罚以一里二十五家之泉】凡田不耕者出屋粟【夫三为屋有田而不耕者罚之出三家之税粟】凡民无职事者出夫家之征【夫征者百畆之税也家征者出士徒车辇给徭役也凡民无九职三事者罚之使出夫税家税】以时徴其赋【谓园防以下之税赋皆以时取之也】
　　闾师【中士二人史二人徒二十人　二十五家为闾闾师主征六乡贡赋之税】掌国中及四郊之人民六畜之数【国中及四郊谓园防至逺郊也数谓登耗多寡之数】以任其力【人民兼六畜而言者牛马之类亦可任其力也】以待其政令【待贡赋之政令】以时徴其赋【税赋以时而取】凡任民【总言任民之法】任农以耕事【任使也农即九职之三农】贡九谷【贡献也三农生九谷故也】任圃以树事【即九职之园圃】贡草木【园圃育草木也】任工以饬材事【即九职之百工】贡器物【百工饬化八材以成器用】任商以市事【即九职之商贾】贡货贿【商贾阜通货贿也】任牧以畜事【即九职之薮牧】贡鸟兽【薮牧养蕃鸟兽也】任嫔以女事【即九职之嫔妇】贡布帛【嫔妇化治丝枲以成布帛】任衡以山事【即九职之衡任山林之衡者】贡其物【物谓山之材】任虞以泽事【即九职之虞任山泽者】贡其物【物谓泽之材】凡无职者出夫布【无事于九职者罚之使出一夫之泉】凡庶民不畜者祭无牲【不自养牲者祭不得用牲】不耕者祭无盛【黍稷曰粢在器曰盛不自耕田者祭不得用盛盛成】不树者无椁【椁外棺也不自种木者葬不得用椁】不蚕者不帛【不自养蚕者寒不得衣帛】不绩者不衰【不自绩麻者丧不得衣衰凡此皆以耻不勉也】
　　县师【上士二人中士四人府二人史四人胥八人徒八十人　此间田之县县师主徴野赋贡】掌邦国都鄙稍甸郊里之地域【邦国谓王畿外接诸侯之封疆者都谓大都小都鄙谓公邑稍谓采邑甸谓六遂郊里谓六乡皆先正其地域】而辨其夫家人民田莱之数【夫家谓男女人民谓奴婢田莱谓见其田及荒不耕者则皆辨其数矣】及其六畜车辇之稽【六畜马牛羊豕犬鸡也车所以驾马辇人挽行之稽计也】三年大比【三年一次大按此戸口】则以攷羣吏【攷校主民之羣吏功过】而以诏废置【有过者废而不用有功者置之以爵】　若将有军旅防同田役之戒则受灋于司马以作其众庶及马牛车辇防其车人之卒伍使皆备旗鼓兵器以帅而至　凡造都邑【并见上注邑家邑也】量其地【家邑二十五里大都百里小都五十里】辨其物【三等之地所产不同】而制其域【封疆大小之异】以岁时徴野赋贡【野谓甸稍县都也赋谓上之所取贡谓下之所供各以其时也】
　　遗人【中士二人下士四人府二人史四人胥四人徒四十人　遗馈也掌委积之官职】掌邦之委积以待施惠【委积国用之余少曰委多曰积自乡里至县都其委积皆以待邦之施惠也】乡里之委积以恤民之艰阨【乡里谓六乡之民以里居艰阨谓年谷不熟则赈恤之】门关之委积以养老孤【在国曰门在郊曰关老孤谓死政之老孤】郊里之委积以待宾客【郊里谓四郊之民以里居宾客至郊即与饩廪】野鄙之委积以待羇旅【野鄙谓郊外六遂羇旅谓客之羇系不得去者于此惠之】县都之委积以待防荒【县四百里都五百里防荒谓移民就谷之时也】凡宾客防同师役【此皆众之所聚】掌其道路之委积【道路皆有委积以待之】凡国野之道【凡国中野外之道路】十里有庐【庐小室也】庐有饮食【十里憇息之所故设饮食】三十里有宿【三十里为一舎可以宿焉】宿有路室【路室大室也】路室有委【委比于积为少】五十里有市【五十里则四方交易皆可日中而至故有市】市有馆【有宾旅之馆】馆有积【积比于委为多】凡委积之事【总而言之】巡而比之【校其多寡】以时颁之【以预备其所需也】
　　均人【中士二人下士四人府二人史四人胥四人徒四十人　均平也主平土地之力政者】掌均地政【政读为征谓地守地职之税也】均地守【虞衡之属】均地职【农圃之属】均人民牛马车辇之力政【人民则治城郭沟渠牛马车辇则转委积之属凡此皆力役之征也】凡均力政【凡均力政之法】以岁上下【以歳事之丰杀定役数之多寡上时掌反】丰年则公旬用三日焉【公事也旬均也古者用民之力岁不过三日旬音均】中年则公旬用二日焉【中年不丰不杀故免一日】无年则公旬用一日焉【无年则谷不熟又免一日】防札则无力政【防谓饥荒札谓疾疫并与力政免之】无财赋【免其税赋】不收地守地职【免其地守地职之征】不均地政【亦不平计地税】三年大比则大均【合有年无年而太平计之】
　　师氏【中大夫二人上士二人府二人史二人胥十有二人徒百有二十人　师者教人以道之称】掌以媺诏王【媺美也谓告王以善道也媺美】以三德教国子【三德其目在下国子谓王太子以下至元士之适子也】一曰至德【至极也】以为道本【苟不至德则至道不凝故以至德为道本】二曰敏德【敏速也】以为行本【君子欲敏于行故以敏德为行本行去声】三曰孝德【善事父母为孝】以知逆恶【以孝事父母则无犯上作乱之事故以孝德知逆恶知智】教三行【在心为德施之为行】一曰孝行【以孝德见于行事之间】以亲父母【则可以亲爱于父母】二曰友行【君子以友辅仁故友行次之】以尊贤良【则可以尊敬于贤良贤有德者良有善者】三曰顺行【事师无隐无犯故顺行次之】以事师长【则可以奉事于师长师有德者长有年者】居虎门之左【天子路寝之门画虎以明勇猛】司王朝【王日视朝于路寝门外师氏居其左以司察之】掌国中失之事【中中礼者失失礼者】以教国子弟【以教国之子弟使无违礼】凡国之贵游子弟学焉【国之子弟谓贵而有职守与在学者贵游子弟谓贵而无职守不在学者亦使之学于师氏焉】凡祭祀宾客防同军旅王举则从听治亦如之【王有举动师氏皆从而诏媺及眡朝亦然】使其属帅四夷之各以其兵服守王之门外且跸朝在野外则守内列
　　保氏【下大夫一人中士二人史二人胥六人徒六十人　师道之教训保保其身体】掌谏王恶【恶者媺之反师氏语其媺故保氏諌其恶】而养国子以道【以道养其心也】乃教之六艺【古之为教德行道艺而已师氏教国子以德行故保氏养以道而教以六艺焉】一曰五礼【吉防军宾嘉】二曰六乐【云门大韶大咸大夏大濩大武】三曰五射【一和二容三主皮四和容五曰兴舞】四曰五驭【一鸣和鸾二逐水曲三过君表四舞交衢五逐禽左】五曰六书【一象形二防意三转注四处事五假借六谐声】六曰九数【一方田二粟米三差分四少广五商功六均输七方程八赢不足九旁要】乃教之六仪【教国子以六者之仪容】一曰祭祀之容【容即仪也祭祀以敬】二曰宾客之容【宾客以和】三曰朝廷之容【朝廷以肃】四曰丧纪之容【丧纪以哀】五曰军旅之容【军旅以严】六曰车马之容【车马以谨】凡祭祀宾客防同丧纪军旅王举则从【保氏随王之举动从而諌其恶】听治亦如之使其属守王闱
　　司谏【中士二人史二人徒二十人　諌犹正也】掌纠万民之德而劝之朋友【德成乎朋友纠其德则使之勉而无涣散劝之朋友则使之致力以相辅】正其行而强之道艺【行成乎道艺正其行则使之羞而无竒衺强之道艺则使之自强而不息】巡问而观察之【巡问则询之以言观察则考之以事】以书其德行道艺【择其有德行道艺者以时书之】辨其能而可任于国事者【其有才能可任国事则辨之以待用也】以攷乡里之治【六乡之吏其治有能否司諌悉攷之】以诏废置【能者诏于王而置之否者诏于王而废之】以行赦宥【民有过失则行赦宥以与其自新也】
　　司救【官属如司谏救犹禁也】掌万民之衺恶过失而诛让之【衺恶在心过失在事诛让责也】以礼防禁而救之【礼以防民之伪圣人以礼防禁所以救其恶也】凡民之有衺恶者【衺恶谓未丽于法者】三让而罚【罚捶楚也三让而不悛则加之以罚】三罚而士加明刑【士狱官也明刑谓去冠饰而书其衺恶之状于背也三罚而不悛则加以明刑】耻诸嘉石【嘉石在外朝之门左使坐焉以耻辱之】役诸司空【使事官劳役之也】其有过失者【过失谓已丽于法者】三让而罚【三次以言责之】三罚而归于圜土【圜土狱城也其罪已着未忍刑之】凡岁时有天患民病【天降灾害而民有疾病】则以节巡国中及郊野【节旌节也巡行也】而以王命施惠【恩当自上出也】
　　调人【下士二人史二人徒十人　调犹和也】掌司万民之难而谐和之【难谓相为仇讐也相比之谓谐相济之谓和】凡过而杀伤人者【过无意也】以民成之【成平也谓立证佐成其罪也一说以乡民共和解之】鸟兽亦如之【过失杀伤人之畜产者亦然】凡和难【总言和难之法】父之讐辟诸海外【此以下言人有父兄君长之讐不可同处为讐人者当避复讐之人也父之讐人子所必报故使之辟诸海外辟避】兄弟之讐辟诸千里之外【兄弟之讐为兄弟者所必报故使之避诸千里之外】从父兄弟之讐不同国【从父兄弟谓同祖兄弟比亲兄弟不同矣故但使之不同其国】君之讐眂父【亦避诸海外】师长之讐眂兄弟【谓见受业与兄弟同亦避诸千里之外】主友之讐眂从父兄弟【主大夫君也友朋友也亦不同国】弗辟【讐人不肯避复讐者】则与之瑞节而以执之【瑞节玉节剡圭也不从王命故王以瑞节与调人使执而治其罪】凡杀人有反杀者使邦国交讐之凡杀人而义者不同国令勿讐讐之则死凡有鬬怒者成之不可成者则书之先动者则诛之
　　媒氏【官属如调人　主合婚姻之官】掌万民之判【判别也男女之合必行媒者以有别也】凡男女自成名以上【成名谓子生三月父名之上时掌反】皆书年月日名焉【书其所生年月日及其父所命之名】令男三十而娶【阳数竒故男之娶以三十为限】女二十而嫁【隂数耦故女之嫁以二十为限过此则失时也】凡娶判妻入子者皆书之【谓再嫁而携其子入丈夫之家者】中春之月【仲春隂阳交防之月】令防男女【顺天时以成婚礼】于是时也奔者不禁若无故而不用令者罚之【若犹及也于是时而男女相奔父母不禁与夫无丧祸之变而不用婚姻之令者则媒氏皆罚之】司男女之无夫家者而防之【司犹察也女无夫男无家而鳏寡不能自存者亦不待中春然后防也】凡嫁子娶妻入币【嫁子以女家言娶妻以夫家言男女非授币不交不亲故入币】纯帛无过五两【其帛用纯色以五两为一束纯缁两亮】禁迁葬者与嫁殇者凡男女之隂讼听之于胜国之社其附于刑者归之于士
　　司市【下大夫二人上士四人中士八人下士十有六人府四人史八人胥十有二人徒百有二十人　市官之长】掌市之治教政刑量度禁令【治以理之教以化之政以正之刑以制之量以量多寡度以度长短止使勿为则有禁命使为之则有令】以次叙分地而经市【市官各以所居之次为叙分其地而掌之以立一市之大经也】以陈肆辨物而平市【陈物于市肆而辨其物使各以类相从则皆平而有辨也】以政令禁物靡而均市【以政令禁物货之侈靡者则民不贵异物贱用物而市物均也】以商贾阜货而行布【以商通物以贾卖物则货贿阜盛而泉布得行】以量度成贾而徴儥【徴召也儥买也物之多寡长短以度量平定其价则买者来也贾价儥育】以质剂结信而止讼【质剂券书也民有违约失信而兴讼者则以券书结信而止其讼也剂子随反】以贾民禁伪而除诈【贾民能知物之伪民之诈故使之禁伪除诈也贾古】以刑罚禁虣而去盗【以刑罚禁止暴乱之人乂去其相窃盗者虣暴】以泉府同货而敛賖【以泉府所藏与民同之民无货者则賖贷而予之】大市【交易众多】日昃而市【日昃日过中也】百族为主【族姓也大市人多故百姓为主】朝市【朝时之市】朝时而市【朝日出时也】商贾为主【四方有无相交故商贾为主】夕市【夕时之市】夕时而市【夕日入时也】贩夫贩妇为主【细民之贩以日之余力故贩夫贩妇为主】凡市入则胥执鞭度守门市之羣吏平肆展成奠贾上旌于思次以令市市师涖焉而听大治大讼胥师贾师涖于介次而听小治小讼凡万民之期于市者辟布者量度者刑戮者各于其地之叙凡得货贿六畜者亦如之三日而举之　凡治市之货贿六畜珍异亡者使有利者使阜【物之无者当使之有利益者当使之阜阜盛也】害者使亡靡者使微【物之害财者当贱其价而使之亡侈靡者当抑其末而使之少】　凡通货贿【通逹也金玉曰货布帛曰贿】以玺节出入之【玺节印章也货贿自内出者由市而达之门及关自外入者由关而通之门及市也】国防荒札丧则市无征而作布　凡市伪饰之禁【伪饰如用器不中度布帛精粗不中数之类】在民者十有二【十有二禁谓用器一兵车二布三帛四奸色五五谷六果实七木八禽九兽十鱼十一鳖十二牝羊苟有伪饰则民不得畜】在商者十有二【商不得资】在贾者十有二【贾不得粥】在工者十有二【工不得作】市刑【市之刑罚】小刑宪罚【刑之小者则书其罚而播于众】中刑徇罚【刑之中者执其人声其罪巡市而徇众也】大刑扑罚【刑之大者则挞以辱之扑音普】其附于刑者归于士【士狱官也其罪丽于五刑则归之士官而治其罪也】国君过市则刑人赦夫人过市罚一幕世子过市罚一帟命夫过市罚一盖命妇过市罚一帷凡防同师役市司帅贾师而从治其市政掌其卖儥之事
　　质人【中士二人下士四人府二人史四人胥二人徒二十人　质平也主平定物贾者】掌成市之货贿人民牛马兵器珍异【成谓平其价也人民奴婢也珍异四时食物也】凡卖儥者质剂焉【凡以物卖儥者则为之立劵书也儥育剂子随】大市以质【大市人民牛马之属则用长劵】小市以剂【小市兵器珍异之属则用短券】掌稽市之书契【稽考也书契取予物之券也】同其度量【度谓丈尺量谓斗斛同者欲其短长浅深之不异也】壹其淳制【淳谓幅广制谓匹长一者欲其合于度也淳准】巡而攷之【巡行于市而攷校之】犯禁者举而罚之【犯禁谓度量不同淳制不壹者则举其货而罚其人】凡治质剂者【谓赍契券来讼则治之】国中一旬【王国之中以十日为限】郊二旬【国外曰郊以二十日为限】野三旬【郊外曰野以三十日为限】都三月【大都小都以三月为限】邦国朞【诸侯之国以一年为限】期内听【其在限内来者则听其讼】期外不听【其在限外来者则不听其讼】
　　防人【中士二人下士四人府二人史四人胥二人徒二十人　防市中空地也】掌敛市絘布総布质布罚布防布而入于泉府【布泉也絘布列肆之税也総布无肆立地者之税也质布质人所罚犯禁之泉也罚布所罚买卖不平者之泉也防布货贿诸物邸舎之税也此五布者敛之入于泉府絘次総杜音才】凡屠者【屠杀六畜者】敛其皮角筋骨入于玉府【皮角筋骨堪饰器物故敛之而入于玉府】凡珍异之有滞者【四时食物在市不售者】敛而入于膳府【官为买之而入于膳羞之府】
　　胥师【二十肆则一人皆二市中羣胥之长】各掌其次之政令【次治事之所也市有政则下之所正市有令则众之所听】而平其货贿【货贿之价不得擅为髙下】宪刑禁焉【宪刑禁以示之使不敢违】察其诈伪饰行儥慝者而诛罚之【儥买也慝恶也诈以饰行伪以儥慝皆责罚之】听其小治小讼而断之【大治大讼则司市断之】
　　贾师【二十肆则一人皆二史　知物价者贾古】各掌其次之货贿之治【货贿之次则治其事】辨其物而均平之【辨其美恶使各从其类则市物均平】展其成而奠其贾【展其成谓视其物之成而可儥奠其贾则使之有常也奠定贾价】然后令市【如此则可以令市也】凡天患【防荒札丧之时】禁贵儥者【不得输増其价】使有恒贾【使有一定之价恐其乘民之急而侵其利也】四时之珍异亦如之【恐其因民之好而侵其利也】凡国之卖儥各帅其属而嗣掌其月凡师役防同亦如之
　　司虣【十肆则一人　主禁暴乱虣暴】掌宪市之禁令【宪表县也禁以止之令以谕之】禁其鬭嚣者【鬭以力争嚣以口竞】与其虣乱者【暴者虐物乱者逆理】出入相陵犯者【谓私恶以致防】以属游饮食于市者【谓私好以结乱凡此者皆禁之】若不可禁【其有不从禁者】则搏而戮之【则搏执而戮辱之搏音博】
　　司稽【五肆则一人　主在市稽留之人】掌巡市而察其犯禁者与其不物者而搏之【巡行也犯禁谓犯上之禁令不物谓竒言异服怪民也搏执也】掌执市之盗贼以徇【盗取非有贼则害人执之以徇于众也】且刑之【既徇于众乃施刑也】
　　胥【二肆则一人　市中给繇役者】各掌其所治之政【各主所令一市之地】执鞭度而巡其前【鞭度以殳为鞭而量物也巡行也】掌其坐作出入之禁令【作起也禁令见司虣注】袭其不正者【坐作出入行不正者则掩捕之】凡有罪者【市之丽于罪者】挞戮而罚之【挞捶也戮辱也罚之使出布也】
　　肆长【每肆则一人亦是市中给繇役者胥则十肆一人肆长则每肆一人】各掌其肆之政令【各掌所治一肆之政令】陈其货贿【陈列其所卖之货贿】名相近者相逺也【假如均之名为布帛而精粗贵贱之则甚相逺近丢声】实相近者相尔也【尔与迩同亦近也实相近则精粗贵贱相迩者也】而平正之【平者分而有别正者定其名实而无欺也】敛其緫布掌其戒禁【緫布乃列肆之税又以戒令而施于一肆之内】
　　泉府【上士四人中士八人下士十有六人府四人史八人贾八人徒八十人　司市泉布委积之府】掌以市之征布敛市之不售货之滞于民用者【征布即防人所敛之五布也市货有积滞而不售者则以征布买而收之售受】以其贾买之【使民不丧其本而货得行也】物楬而书之【逐物表楬而书其价楬竭】以待不时而买者【以待民之乏用不时而求买者】买者各从其抵都鄙从其主国人郊人从其有司然后予之凡賖者祭祀无过旬日丧纪无过三月　凡民之贷者【其有贫民而借用者】与其有司辨而授之【有司谓其所属之官别其所贷之物定其贾而与之】以国服为之息【国服谓生民于国所服之业如农圃之类也息者保之使生息也盖因其所服之业以资其生生之计焉】凡国之财用取具焉【有司为国事兴作用财者取具于泉府】岁终则防其出入而纳其余【防计也纳入也其羡余者不入职币】
　　司门【下大夫二人上士四人中士八人下士十有六人府二人史四人胥四人徒四十人毎门下士二人府二人史二人徒四人　主王城十二门】掌授管键以啓闭国门【管钥也键牡也授管以闭门授键以啓门键蹇又其展反】几出入不物者【几犹察也不物谓竒言异服也】正其货贿【谓不中器不中度之类正音征】凡财物犯禁者举之【几之正之而犹犯禁则举其财物而入之于官】以其财养死政之老与其孤【死政之老谓死国事者之父母也孤其子也以犯禁之财而养之】　祭祀之牛牲系焉监门养之凡岁时之门受其余凡四方之宾客造焉【四方宾客造国门而朝聘者】则以告【告之于王以礼迎之】
　　司关【上士二人中士四人府二人史四人胥八人徒八十人毎鬬下士二人府一人史二人徒四人　关谓境上之门】掌国货之节【通货贿之玺节】以联门市【自外入者通之门与市自内出者通之门与关】司货贿之出入者【主货贿之出入于关者】掌其治禁与其征防【治谓其货贿之増减禁谓察其违国之禁征谓税而正之防谓舎而禁之】凡货不出于关者【谓出于私道而避征税者】举其货【没入其货】罚其人【挞罚其人】凡所达货贿者【谓不犯禁当达之者】则以节传出之【节以验其物传以书其数乃听其出传音转读为传者非也】国防札则无关门之征犹几凡四方之宾客敂关【敂犹至也敂叩】则为之告【告之于王以礼逆之】有内外之送令【奉命送迎宾客】则以节传出内之【谓以节送迎徃来也】
　　掌节【上士二人中士四人府二人史四人胥一人徒二十人　节谓行者所执之信】掌守邦节而辨其用【邦节谓玉节以下之八节也辨其用者或用以守或用以使】以辅王命【执节为信以佐王命】守邦国者用玉节【君子以玉比德守邦国为诸侯者其德宜如是也】守都鄙者用角节【角善抵触守都鄙为采邑长者其材宜如是也】凡邦国之使节【诸侯使卿大夫聘于天子诸侯所执之节】山国用虎节【山多虎故铸虎于节】土国用人节【平地多人故铸人于节】泽国用龙节【泽多龙故铸龙于节】皆金也【三者皆以金为之而铸其象】以英簜辅之【英节也簜竹也以竹为之加之画饰以盛其节】门关用符节【门关司门司关也符节以竹符而合之也】货贿用玺节【掌货贿者司市也玺节者既为符又加玺于其上也】道路用旌节【掌道路者乡遂大夫也旌节用旌以彰其节也】皆有期以反节【立为期限事毕则纳其节】凡通达于天下者必有节【凡以王命徃来必有节以为信】以传辅之【又有文书以辅其节也】无节者有几则不达【其无节者遇门关几察之处则执之而不使行也】
　　遂人【中大夫二人　遂人掌六遂犹司徒之六乡也】掌邦之野【在百里之外二百里之内】以土地之图经田野【以土地之图经界其田野】造县鄙形体之法【其县鄙地域有形其井邑沟涂有体其制而成之则有法】五家为隣【隣则相联比犹六乡之比也】五隣为里【里则同井里犹六乡之闾也】四里为酂【酂有相酂助之意犹六郷之族也酂音缵】五酂为鄙【鄙如边鄙同患守御之意犹六郷之党也】五鄙为县【县则首于遂犹六郷之州也】五县为遂【遂则遂于外也百里内为六乡外为六遂】皆有地域沟树之【地有广狭域有逺近沟以通水为限树以植木为固】使各掌其政令刑禁【使在遂之吏各谨其所治】以岁时稽其人民【以岁之四时计其所管男女多少】而授之田野【一家授田百亩】简其兵器【以御害也】教之稼穑【以兴利也】凡治野【总言治野之法】以下剂致甿【甿即民也下地可任者家二人下剂致甿谓皆以下地为率一为正卒二为羡卒其外为余夫甿萌】以田里安甿【出耕同田入居同里则民安也】以乐昬扰甿【扰顺也合婚姻以乐之顺民欲也】以土宜教甿稼穑【辨十二田之宜而教之稼穑也】以兴耡利甿【耡耕也兴起其甿以相佐助是与民为利也】以时器劝甿【耕耨之器各以其时则相劝勉也】以疆予任甿【民治一夫之田而有余力则更与之田故有力之民可任用也疆其良仄予与】以土均平政【政与征同以土均之法平其力役之征也】辨其野之土【以上色分上中下】上地中地下地【分为三等】以颁田里【颁田里以分之于民】上地夫一防【人各受二亩半以为宅也】田百畮【各受田百畮以为世业畮亩同】莱五十畮【莱谓田之休不耕者】余夫亦如之【所颁田里父祖子孙不可分故余夫别给其数亦同】中地夫一防田百畮莱百畮【中地不及上地故倍其莱之数】余夫亦如之下地夫一防田百畮莱二百畮【下地不及中地故莱又倍其数】余夫亦如之凡治野夫间有遂【遂沟洫浍皆所以通水于川也遂广深各二尺凡一夫所受之田间必有遂焉】遂上有径【径畛涂道路皆所以通行于国都也径之广可容牛马行也】十夫有沟【十夫千畮之田也沟深广倍于遂】沟上有畛【畛之广可容大车】百夫有洫【百夫万畮之田也洫之广倍于沟】洫上有涂【涂之广可容乗车一轨】千夫有浍【千夫十万畮之田也浍广二寻深二仞】浍上有道【道之广可容车二轨】万夫有川【万夫百万畮之田也川所以受遂沟洫浍之水】川上有路【路之广可容车三轨】以达于畿【畿六遂之境逹千里畿内而行之也】以岁时登其夫家之众寡及其六畜车辇【见郷大夫族师注】辨其老幼废疾与其施舎者【老幼废疾不任征役与贵者贤者皆所施舎也】以颁职作事【职为太宰之九职事为司徒之十二事】以令贡赋【贡九贡赋九赋并见太宰】以令师田【春搜夏苗秋狝冬狩】以起政役【力役之征政征】若起野役【六遂在野故云野役】则令各帅其所治之民而至【酂都县遂之长各帅所治之民而至】以遂之大旗致之【遂人虽是大夫而得用熊虎之旗以致民者以掌众与大司徒同也】其不用命者诛之【以旗致之而不至是不用上命故诛之】凡国祭祀共野牲令野职几宾客令脩野道而委积大丧帅六遂之役而致之掌其政令及葬帅而属六綍及窆陈役凡事致野役而师田作野民帅而至掌其政治禁令
　　遂师【下大夫四人上士八人中士十有六人旅下士三十有二人府四人史十有二人胥十有二人徒百有二十人　遂师犹乡之有乡师】各掌其遂之政令戒禁【四人同主六遂政以正之令以命之戒其怠忽禁其淩犯】以时登其夫家之众寡六畜车辇【登其籍于遂人】辨其施舎与其可任者【遂人辨其施舎者遂师并与可任者辨之】经牧其田野【经其田而任民以耕事牧其野而任民以畜事】辨其可食者【上地食者三之二中地食者半下地食者三之一皆辨之】周知其数而任之【徧知其数以任民也】以徴财征【然后可以收赋税也】作役事则听其治讼【役事力役之征也理其事而有所治争其事而有所讼则役而听之也】巡其稼穑【巡行也春种曰稼秋敛曰穑】而移用其民【谓如以此遂之民移用于彼遂也】以救其时事【谓如水潦暴至非一遂之民独能隄防故移用以相救也】凡国祭祀【国家有祭祀之事】审其誓戒【誓以折众戒以饬众遂师则审听而辨之】共其野牲【共于六遂故曰野牲】入野职野赋于玉府【野之九职九赋所得入于玉府以供王之玩好】宾客则巡其道脩【道者宾客徃来之冲要当脩治】庀其委积【委积以给宾客馆舎之食用故庀而具之】大丧使帅其属以幄帟先道野役及窆抱磨共丘笼及蜃车之役军旅田猎【军旅以用众田猎以简众】平野民【役之轻重必使均平】掌其禁令【禁其无犯令之必从】比叙其事而赏罚【比其劳逸叙其先后有功者赏无功者罚比匹尔反】
　　遂大夫【每遂中大夫一人　犹六乡之有乡大夫】各掌其遂之政令【每遂一人掌之】以岁时稽其夫家之众寡六畜田野【遂师言车辇此言田野盖互见也】辨其可任者与其可施舎者【遂师同】以教稼穑【春种秋敛】以稽功事【九职之事民所以为功业】掌其政令戒禁听其治讼【并同遂师】令为邑者【六遂之吏】岁终则防政致事【防其所掌之政致其所治之事】正岁简稼器【简犹阅也稼器耒耜之类】脩稼政【脩犹治也稼政土宜任土之类】三岁大比则帅其吏而兴甿【兴举也犹六乡之兴贤能也】明其有功者【农功之脩者则明之】属其地治者【属犹聚也地事之治者必属之属烛】凡为邑者【凡六遂所聚之邑】以四达戒其功事【四方戒勅其农功之事】而诛赏废兴之【勤而有功则赏而兴之怠则诛责而废之】
　　县正【毎县下大夫一人　五鄙为县正其长也】各掌其县之政令徴比【政以正之令以命之徴其财征比其众寡】以颁田里【一防百亩】以分职事【九职十二事】掌其治讼【理其事则有治争其事则有讼】趋其稼事【趋犹催也稼事耕耘收敛之事也趋如字又作趍音促】而赏罚之【勤者赏之怠者罚之】若将用野民师田行役移执事【师军旅也田畋猎也行役巡守功役也移执事移徙用民以执事也以此四者用野民】则帅而至【各帅其县之民而至】治其政令【使之听从】既役则稽功防事而诛赏【事讫乃稽攷其功之多少计防其事之能否而赏罚之也】
　　鄙师【毎鄙上士二人　五酂为鄙师亦长也】各掌其鄙之政令祭祀【政令以治人祭祀以事神】凡作民则掌其戒令【作民谓师田行役也戒其怠忽令其禀行】以时数其众庶【稽登比校鄙师无与焉特数之而已】而察其媺恶而诛赏【众庶之中美者有赏恶者有罚媺美】岁终则防其鄙之政而致事【要为政语为事岁终则防计之】
　　酂长【毎酂中士一人　四里为酂酂音缵长士丈】各掌其酂之政令【政令见上】以时校登其夫家【校其数而登之于遂大夫】比其众寡【联比其民之什伍也】以治其丧纪祭祀之事【祭祀吉礼之事丧纪防礼之事】若作其民而用之【师田行役】则以旗鼓兵革帅而至【旗以属民鼓以作众兵革以示有事于武帅而至于其长也】　若岁时简器与有司数之　凡岁时戒令皆听之【自逺人至于鄙师凡其戒令皆听而行之也】趋其耕耨【劝众事也趋促】稽其女功【劝蚕事也】
　　里宰【五隣为里】掌比其邑之众寡与其六畜兵器【邑犹里也比其人民之多少六畜之登耗兵器之备乏】治其政令【政令之施于里者】以岁时合耦于耡【耦并耕也耡与助同岁之四时合耦以相佐助耡借又助】以治稼穑【春稼秋穑】趋其耕耨【趋犹催也深耕易耨】行其秩叙【秩者常赐之多寡叙者其事之次第】以待有司之政令【上至遂人下至酂长皆有政令】而徴敛其财赋【里宰待其政令以徴其财敛其赋也】
　　邻长【五家则一人五家为邻】掌相纠相受【五家有过则相纠察宅舎有故又相容受】凡邑中之政相赞【里宰有政令则五隣共相赞助】徙于他邑【不便其居迁于他里】则从而授之【随即付其所居】
　　旅师【中士四人下士八人府二人史四人胥八人徒八十人　主敛县师所徴野之赋税】掌聚野之耡粟屋粟间粟【野谓六遂在郊外耡粟谓一井九夫相助作之税粟屋粟谓民有田不耕所罚三夫之粟间粟谓间民无职事所出一夫之征粟】而用之【而读为若若用之谓恤民之艰厄也】以质剂致民【质剂劵书也给多者以质给少者以剂】平颁其兴积【平其所兴发颁其所积聚积渍】施其惠【因民之惠而惠之施者不责偿也】散其利【因民之利而利之散者不一端也】而均其政令【逺近劳佚皆使均平】凡用粟【总言用粟之法】春颁而秋敛之【春兴作因其不足而颁之秋收成因其有余而敛之】凡新甿之治皆听之【新甿新徙来者有治皆听其所求】使无征役【无征以寛其财无役以养其力】以地之恶为之等【家七人则受以上地之美家五人则受以下地之恶】
　　稍人【下士四人史二人徒十有二人主为县师令都鄙丘甸之政】掌令丘乗之政令【四邑为丘共出革车一乗稍人则掌其政令】若有防同师田行役之事【防同谓时见殷见师田谓征伐及田猎行役谓巡守及兴役】则以县师之法作其同徒輂辇【同徒谓丘地之徒役也驾车曰輂人挽曰辇甸人受法于县师而作起之輂居六反】帅而以至【帅其徒役輂辇而至】治其政令【政以正之令以命之】以听于司马【县师属大司马故听其命】大丧师蜃车与其役以至掌其政令以听于司徒
　　委人【中士二人下士四人府二人史四人徒四十人　主敛甸稍刍薪之赋委去声】掌敛野之赋【掌敛野之园圃山泽之赋敛去声】敛薪刍凡疏材木材凡畜聚之物【薪以烹鼎刍以牧牲疏材疏之可食者木材木之可食者与凡畜聚之物皆敛之疏音疎】以稍聚待宾客【稍聚三百里稍地之畜聚也宾客羇旅并见遗人注】以甸聚待羇旅【二百里甸地之畜聚待羇旅于此而未得去者】凡其余聚以待颁赐【二者畜聚之余则以待不时之颁赐】　以式灋共祭祀之薪蒸木材宾客共其刍薪丧纪共其薪蒸木材军旅共其委积薪刍凡疏材共野委兵器与其野囿财用　凡军旅之宾客馆焉
　　土均【上士二人中士四人下士八人府二人史四人胥四人徒四十人　主均平土地之政令】掌平土地之政以均地守【山泽虞衡之属政征】以均地事【三农园圃之属】以均地贡【诸侯之九贡也】以和邦国都鄙之政令刑禁与其施舎礼俗丧纪祭祀【邦国在畿外都鄙在畿内政令之缓急刑禁之寛猛施舎之可否礼俗之因革丧纪之丰约祭祀之隆杀均使之调和也】皆以地媺恶为轻重之法而行之【视地之媺而重行之视地之恶而轻行之】掌其禁令【宜行者令之不宜行者禁之】
　　草人【下士四人史二人徒十有二人　主杀草以种物】掌土化之法【化移易也瘠而移之肥恶而移之美】以物地相其宜而为之种【物之在地各有所宜草人相视之而粪其种】凡粪种骍刚用牛赤缇用羊坟壤用麋渴泽用鹿咸泻用貆勃壤用狐埴垆用豕疆防用蕡轻爂用犬
　　稻人【上士二人中士四人下士八人府二人史四人胥十人徒百人　主水利以种谷】掌稼下地【下地水泽之地也稼种谷也】以潴畜水【潴积也积水陂塘以备旱也潴张如】以防止水【増之隄防则所止者深也】以沟荡水【又为之沟引所潴水播荡诸遂也荡吐党反】以遂均水【遂者均布沟水俾盈于列也】以列舎水【列者塍其町畦必使坦平则水可止舎也】以浍写水【列有余水则写之于浍以备小潦之害也】以涉扬其芟作田【步履播扬其所芟之腐草则可以作其田变瘠而为肥也】凡稼泽夏以水殄草而芟夷之【当夏之时以水殄絶其草芟毁而夷平之使草不生】泽草所生种之芒种旱暵共其雩敛丧纪共其苇事
　　土训【中士二人下士四人史二人徒八人　土训说逺方土地之宜】掌道地图以诏地事【道说也地事若职方所纪之利害也言土训说九州之地图而告王以地事也】道地慝以辨地物【慝恶也地有恶则所生之物有害人者故辨之】而原其生以诏地求【地之所生有利于人则诏于王以时求之】王巡守则夹王车【王巡守于四方则土训夹王车而行以便于诏王也】
　　诵训【官属如土训　主训说四方之事】掌道方志以诏观事【四方之事皆有书以志之王欲观焉则诏之以告也】掌道方慝以诏辟忌【四方有恶气能害人者则诏于王以辟忌之辟音避】以知地俗【如志淫好僻之类】王巡守则夹王车【与土训同】
　　山虞【毎大山中士四人下士八人府二人史四人胥六人徒八十人中山下士六人史二人胥六人徒六十人小山下士二人史一人徒二十人虞度也度山之大小及物之所生】掌山林之政令【主治山林之事】物为之厉而为之守禁【厉蕃界也守巡护也禁止遏也皆所以禁民非时之采伐也】仲冬斩阳木【阳木生山南必斩以仲冬者欲其濡也】仲夏斩隂木【隂木生山北必斩以仲夏者欲其坚也】凡服耜斩季材以时入之令万民时斩材有期日【万民以时入山斩材者限以日数】凡邦工入山林而抡材不禁【邦工谓国之梓匠轮舆也抡犹择也不禁者山林国之所有不拘日也】春秋之斩木不入禁【非冬夏之时不得入所禁之山斩木也】凡窃木者有刑罚若祭山林则为主而脩除且跸若大田猎【搜苗狝狩】则莱山田之野【除其草莱】及弊田【田者止也】植虞旗于中【树虞人之旗于其中植时力反】致禽而珥焉【令获者致其禽取其左耳以效功也珥贰又音尔】
　　林衡【毎大林麓下士十有二人史四人胥十有二人徒百有二十人中林麓如中山之虞小林麓如小山之虞　衡平也平林麓之大小及物之所生】掌巡林麓之禁令而平其守【巡行也林麓生平地曰林山足曰麓巡其禁令要知其所守而平之也】以时计林麓而赏罚之【以时考计其守护之功若林麓茂盛则赏之否则罚之】若斩木材【取木材而用之】则受法于山虞而掌其政令【法如山虞所掌者是也林衡则受之而掌其斩木之政令】
　　川衡【毎大川下士十有二人史四人胥十有二人徒百有二十人中川下士六人史二人胥六人徒六十人小川下士二人徒二十人平川之深浅及物之所出】掌巡川泽之禁令而平其守【流水曰川水钟曰泽余同林冲】以时舎其守【案视守者于其舎申戒之】犯禁者执而诛罚之【犯禁者谓非时而取及以数罟入污池之类皆执而责罚之】祭祀宾客共川奠【进川物之类如鱼鱐之类】
　　泽虞【每大泽大薮中士四人下士八人府二人史四人胥八人徒八十人中泽中薮如中川之衡小泽小薮如小川之衡　度泽之大小及物之所生】掌国泽之政令【凡国家之大薮泽掌其政令】为之厉禁【见山虞注】使其地之人守其财物【居其地者知所守之要所取之宜故使之守其财物】以时入之于玉府【以时取之入于玉府之官】颁其余于万民【官所取之余则颁赐于万民】凡祭祀宾客共泽物之奠丧纪共其苇蒲之事若大田猎则莱泽野及弊田植虞旌以属禽【并同山虞但山虞用旗则画熊虎泽虞用旌则析羽为之】
　　迹人【中士四人下士八人史二人徒四十人　谓兽可从迹而猎从者】掌邦田之地政为之厉禁而守之【平地有常之田示以政令使之蕃息守以厉禁则不敢轻徃】凡田猎者受令焉【凡有田猎者皆受其令】禁麛者与其毒矢射者
  </div>
  <div class="pagination">
   <a href="周礼句解.html">
    上一页
   </a>
   <a href="周礼句解.html">
    1
   </a>
   <span class="current-page">
    2
   </span>
   <a href="周礼句解_page3.html">
    3
   </a>
   <a href="周礼句解_page4.html">
    4
   </a>
   <a href="周礼句解_page5.html">
    5
   </a>
   <a href="周礼句解_page6.html">
    6
   </a>
   <a href="周礼句解_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
