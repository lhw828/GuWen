<!DOCTYPE html>
<html>
 <head>
  <meta charset="utf-8"/>
  <title>
   礼书纲目 - 第 43 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼书纲目 - 第 43 页/共 57 页
  </h1>
  <div class="content">
   大卜大师则贞【正于卜位也士防礼曰卜人抱燋先奠西面是也又不亲命大师轻于大祭祀也　春官】　大司马若大师则掌其戒令涖大卜【大师王出征伐也涖临也临大卜卜出兵吉凶也司马法曰上卜下谋是谓参之　夏官】
　　右卜出军
　　典瑞牙璋以起军旅【郑司农云牙璋瑑以为牙牙齿兵象故以牙璋发兵若今时以铜虎符发兵谓牙璋亦王使之瑞节　春官】　玉人牙璋中璋七寸射二寸厚寸以起军旅【二璋皆有鉏牙之饰于琰侧先言牙璋有文饰也　考工记】　大司徒大军旅以旗致万民而治其徒庶之政令【旗画熊虎者也徴众刻日树旗期于其下】　小司徒凡国之大事致民【大事谓戎事也郑司农云国有大事当徴召防聚百姓则小司徒召聚之】大军旅帅其众庶【帅帅而致于大司徒】　乡师大军旅正治其徒役与其輂辇戮其犯命者【輂驾马辇人挽行所以载任器也止以为藩营司马法曰夏后氏谓辇曰余车殷曰胡奴车周曰辎辇辇一斧一斤一凿一梩一锄周辇加二版二筑又曰夏后氏二十人而辇殷十八人而辇周十五人而辇】　州长若国作民而师田行役之事则帅而致之掌其戒令与其赏罸【致之致之于司徒也掌其戒令赏罚则是于军因为师帅】　党正凡作民而师田行役则以其法治其政事【亦于军因为旅帅】　族师若作民而师田行役则合其卒伍简其兵器以鼓铎旗物帅而至掌其治令戒禁刑罚【亦于军因为卒长】　县师若将有军旅之戒则受法于司马以作其众庶及牛马车辇防其车人之卒伍使皆备旗鼓兵器以帅而至【受法于司马者知所当徴众寡】　遂人若起野役则令各帅其所治之民而至以遂之大旗致之其不用命者诛之【役谓师田若有功作也遂之大旗熊虎】凡事致野役而师田作野民帅而至掌其政治禁令　遂师军旅平野民掌其禁令比叙其事而赏罚【平谓正其行列部伍也郑司农云比读为庀】　县正若将用野民师田行役则帅而至治其政令　鄙师凡作民则掌其戒令【作民谓起役也】　酂长若作其民而用之则以旗鼓兵革帅而至　稍人若有师田行役之事则以县师之法作其同徒輂辇帅而以至治其政令以听于司马【有军旅防同田役之戒县师受法于司马邦国都鄙稍甸郊里唯司马所调以其法作其众庶及马牛车辇防其车人之卒伍使皆备旗鼓兵器以帅而至是以书令之耳其所谓若在家邑小都大都则稍人用县师所受司马之法作之帅之以致于司马也同徒司马所调之同凡用役者不必一时皆徧以人数调之使劳逸递焉　并地官】　大司马及致建大常比军众诛后至者【比或作庀郑司农云致谓聚众也庀具也谓致乡师致民于司马比校次之也　夏官】司常凡军事建旌旗及致民置旗弊之【始置旗以致民民至仆之】
　　【诛后至者春官】　都司马掌都之士庶子及其众庶车马兵甲之戒令【庶子卿大夫士之子车马兵甲备军发卒】以听国司马【听者受行其所徴为也国司马大司马之属皆是】家司马亦如之【大夫家臣为司马者春秋传曰叔孙氏之司马鬷戾夏官】　　宫伯掌王宫之士庶子若邦有大事作宫众则令之【谓王宫之士庶子于邦有大事或选当行　天官】　诸子掌国子之倅国有大事则帅国子而致于大子唯所用之若有兵甲之事则授之车甲合其卒伍置其有司以军法治之司马弗正【军法百人为卒五人为伍弗不也国子属大子司马虽有军事不赋之】凡国正弗及【夏官】　有发则命大司徒教士以车甲【乗兵车衣甲之仪有发谓有军师发卒王制】
　　右起师
　　天子将出征类乎上帝宜乎社造乎祢祃于所征之地【祃师祭也为共祷其礼亦亡】受命于祖【告祖也】受成于学【定兵谋也王制】大祝大师宜于社造于祖设军社类上帝则前祝【郑司农説设军社以春秋传曰所谓君以师行祓社衅鼓祝奉以从者也则前祝大祝自前祝也谓前祝者王出也归也将有事于此神大祝居前先以祝辞告之　春官】　起大事动大众必先有事乎社而后出谓之宜【有事祭也周官所谓宜乎社　尔雅】
　　右告祭　敢用牡敢昭告于上天神后请罪有夏【牡夏尚黒未变其礼也神后后土也　汤诰】
　　司兵掌五兵五盾及授兵从司马之法以颁之【从司马之法令师旅卒两人数所用多少也】　司戈盾掌戈盾之物而颁之【分与受用】军旅授贰车戈盾建乗车之戈盾授旅贲及虎士戈盾【乗车王所乗车也军旅则革路】　司弓矢凡师役颁弓弩各以其物从授兵至之仪【物弓弩矢箙之属】　大司马帅执事涖衅主及军器【主谓迁庙之主及社主在军者也军器鼓铎之属凡师既受甲迎主于庙及社主祝奉以从杀牲以血涂主及军器皆神之并夏官】　小祝大师掌衅祈号祝【郑司农云衅谓衅鼓也春秋传曰君以军行祓社衅鼓祝奉以从　春官】
　　右授兵衅主器
　　野庐氏凡国之大事比修除道路者【比校治道者名若今次金叙大功】邦之大师则令埽道路且以几禁行作不时者不物者【不时谓不夙则暮者也不物谓衣服操持非比常人也几禁之者备奸人内贼及反间】　蜡氏凡国之大祭祀令州里除不蠲禁刑者任人及凶服者以及郊野大师亦如之【注见天神并秋官】　牛人军旅行役共其兵车之牛与其牵徬以载公任器【牵徬在辕外挽牛也人御之居其前曰牵居其旁曰徬任犹用也　地官】　校人凡军事物马而颁之【物马齐其力　夏官】车仆掌戎路之萃广车之萃阙车之萃革车之萃轻
　　车之萃【注见武备】凡师共革车各以其萃【五戎者共其一以为王优尊者所乗也而萃各从其元焉　春官】　司兵军事建车之五兵【详武备】　鸡人大祭祀夜嘑旦以百官军旅亦如之【注见祭通礼】　伊耆氏军旅授有爵杖【别吏卒且以扶尊者将军杖钺　秋官】　小宗伯若大师则帅有司而立军社奉主车【有司大祝也王出军必先有事于社及迁庙而以其主行社主曰军社迁主曰祖春秋传曰军行祓社衅鼓祝奉以从曽子问曰天子巡守以迁庙主行载于齐车言必有尊也书曰用命赏于祖不用命戮于社社之主盖用石为之奉谓将行】　大师大师执同律以听军声而诏吉凶【大师大起军师兵书曰王者行师出军之日授将弓矢士卒振旅将张弓大呼大师吹律合音商则战胜军士疆角则军扰多变失士心宫则军和士卒同心徴则将急数怒军士劳羽则兵弱少威明郑司农云以师旷曰吾骤歌北风又歌南风南风不竞多死声楚必无功】大史大师抱天时与大师同车【郑司农云大出师则大史主抱式以知天】
　　【时处吉凶史官主知天道故国语曰吾非瞽史焉知天道春秋传曰楚有云如众赤鸟夹日以飞楚子使问诸周大史大史主天道小史大军旅佐大史谓瞽即大师大师瞽官之长】　司服凡兵事弁服【弁以韎为弁又以为衣裳春秋传曰晋郤至衣韎之跗注是也今时五伯缇衣古兵服之遗色】　巾车革路龙勒条缨五就建大白以即戎【详名器下　并春官】　前有水则载青旌前有尘埃则载鸣鸢前有车骑则载飞鸿前有士师则载虎皮前有挚兽则载貔貅【载谓举于旌首以警众也礼君行师从卿行旅从前驱举此则士众知所举各以其类象青青雀水鸟鸢鸣则将风鸿取飞有行列也士师谓兵众虎取其有威勇也貔貅亦挚兽也书曰如虎如貔士或为仕】行前朱鸟而后武左青龙而右白虎招揺在上急缮其怒【以此四兽为军陈象天也急犹坚也缮读曰劲又画招揺星于旌旗上以起居坚劲军之威怒象天帝也招揺星在北斗杓端主指者　曲礼】　戎仆掌驭戎车【戎车革路也师出王乗以自将】掌王倅车之政正其服【倅副也服谓众乗戎车者之衣服】犯軷如王路之仪掌凡戎车之仪【凡戎车众之兵车也书序曰武王戎车三百辆】　射人大师令有爵者乗王之倅车【倅车戎车之副】　虎贲氏掌先后王而趋以卒伍军旅亦如之【王出将虎贲士居前后虽羣行亦有局分】　旅贲氏军旅则介而趋【介被甲并夏官】　　典路凡军旅以路从【王出于事无常王乗一路典路以其余路从行亦以华国　春官】　司右掌羣右之政令【羣右戎右齐右道右】凡军旅合其车之卒伍而比其乗属其右【合比属谓次第相安习也车亦有卒伍】凡国之勇力之士能用五兵者属焉掌其政令【勇力之士属焉者选右当于中司马法曰弓矢围殳矛守戈防助凡五兵长以卫短短以救长　夏官】师氏军旅王举则从【举犹行也】　保氏军旅王举则从【并地】
　　【官】　乡士大军旅则各掌其乡之禁令帅其属夹道而跸【属中士以下】　遂士若邦有大事聚众庶则各掌其遂之禁令帅其属而跸【大事王所亲也　并秋官】
　　右师行　曽子问曰古者师行必以迁庙主行乎孔子曰天子巡守以迁庙主行载于齐车言必有尊也今也取七庙之主以行则失之矣【齐车全路】曽子问曰古者师行无迁主则何主孔子曰主命问曰何谓也孔子曰天子诸侯将出必以币帛皮圭告于祖祢遂奉以出载于齐车以行每舍奠焉而后就舍【以酺醢礼神乃敢即安也所告而不以出即埋之】反必告设奠卒敛币玉藏诸两阶之间乃出盖贵命也【曽子问】　武王载木主号为文王东伐纣【史记】　王升舟入水钟鼓亚观台亚将舟亚宗庙亚【恶皆谓亚亚次也观台大史知天时占候者也宗庙庙主尚书大傅】　　王者征伐所以必皮弁素积何伐者凶事素服示有凄怆也伐者质故依古服【白虎通】
　　大祝大师国将有事于四望则前祝【疏曰谓军行所过山川造祭乃过春官】
　　右祭告山川　厎商之罪告于皇天后土所过名山大川【致商之罪谓伐纣之时后土社也名山华岳大川河】曰惟有道曽孙周王发将有大正于商【告天地山川之辞大正以兵征之也】今商王受无道【无道徳】暴殄天物害虐烝民【暴絶天物言逆天也逆天害民所以为无道】为天下逋逃主萃渊薮【逋亡也天下罪人逃亡者而纣为魁主窟聚渊府薮泽言大奸】予小子既获仁人敢祗承上帝以遏乱略【仁人谓太公周召之徒略路也言诛纣敬承天意以絶乱路】华夏蛮貊罔不率俾【集传曰俾广韵曰从也仁人既得则可以敬承上帝而遏絶乱谋内而华夏外而蛮貊无不率从矣】惟尔有神尚克相予以济兆民无作神羞【神庶几助我渡民危害无为神羞辱　武成】
　　量人营军之垒舍量其市朝州涂军社之所里【军璧曰垒郑司农云量其市朝州涂还市朝而为道也谓州一州之众二千五百人为师每师一处市也朝也州也皆有道以相之军社社主在军者里居也　夏官】　鼓人凡军旅夜鼓鼜【鼜夜戒守鼓也司马法曰昏鼓四通为大鼜夜半三通为晨戒旦明五通为发昫　地官】　镈师凡军之夜三鼜皆鼓之【鼓之以鼖鼓　春官】　挈壶氏掌挈壶以令军井挈辔以令舍挈畚以令粮【郑司农云挈壶以令军井谓为军穿井井成挈壶县其上令军中士众皆望见知此下有井壶所以盛饮故以壶表井挈辔以令舍亦县辔于所当舍止之处使军望见知当舍止于此辔所以驾舍故以辔表舍挈畚以令粮亦县畚于所当禀假之处令军望见知当禀假于此下也畚所以盛粮之器故以畚表禀军中人多车骑杂防讙嚣号令不能相闻故各以其物为表省烦趋疾于事便也】凡军事县壶以序聚【郑司农云县壶以为漏以序聚以次更聚击备守也谓击两木相敲行夜时也　夏官】　环人察军慝【慝隂奸也视军中有为慝者则执之】环四方之故【却其以事谋来侵伐者所谓折冲御侮】巡邦国搏谍贼【谍贼反间为国贼同上】　司烜氏军旅修火禁【秋官】
　　右军中
　　士师五禁五曰军禁【今军有嚣讙夜行之禁　秋官】　大宰作大事则戒于百官赞王命【助王为教令春秋传曰国之大事在祀与戎　天官】　士师五戒一曰誓用之于军旅【于书则甘誓汤誓　秋官】　幕人军旅共其帷幕幄帟绶【共之者掌次当以张】　掌次师田则张幕设重帟重案【不张幄者于是临誓众王或回顾占察】诸侯师田则张幕设案【郑司农云师田谓诸侯相与师田谓此掌次张之诸侯从王而师田者】孤卿有邦事则张幕设案【有邦事谓以事从王告以王命出也孤王之孤三人副三公论道者不言公公如诸侯礼从王师田亦张幕设案　并天官】　讶士凡邦之大事聚众庶则读其誓禁　布宪凡邦之大事合众庶则以刑禁号令　条狼氏凡誓执鞭以趋于前且命之誓仆右曰杀誓驭曰车轘誓大夫曰敢不关鞭五百誓师曰三百誓邦之大史曰杀誓小史曰墨【前谓所誓众之行前也有司读誓辞则大言其刑以警所誓也誓者谓出军及将祭祀时也出军之誓誓左右及驭则书之甘誓备矣郊特牲説祭祀之誓曰卜之日王立于泽亲听誓命受教谏之义也车轘谓车裂也师乐师也大史小史主礼事者郑司农云誓大夫曰敢不关谓不关于君也谓大夫自受命以出则其余事莫不复请】　乡士大军旅则各掌其乡之禁令遂士若邦有大事聚众庶则各掌其遂之禁令　县士若邦有大役聚众庶则各掌其县之禁令　方士凡都家之大事聚众庶则各掌其方之禁令【方士十六人言各掌其方者四人而主一方也其方以王之事动众则为班禁令焉　并秋官】
　　右誓禁　有虞氏戒于国中欲民体其命也夏后氏誓于军中欲民先成其虑也殷誓于军门之外欲民先意以待事也周将交刃而誓之致以民志也夏后氏正其徳也未用兵之刃故其兵不杂殷义也始用兵之刃矣周力也尽用兵之刃矣【司马法】帝曰咨禹惟时有苗弗率汝徂征禹乃防羣后
　　誓于师曰济济有众咸听朕命蠢兹有苗昏迷不恭侮慢自贤反道败徳君子在野小人在位民弃不保天降之咎肆予以尔众士奉辞伐罪尔尚一乃心力其克有勲【防徴防也誓戒也军旅曰誓有防有誓自唐虞时已然礼言商作誓周作防非也　大禹谟】　大战于甘乃召六卿【甘地名有扈氏国之南郊也六卿六乡之卿也按周礼乡大夫每乡卿一人六乡六卿平居无事则各掌其乡之政教禁令而属于大司徒有事出征则各率其乡之一万二千五百人而属于大司马所谓军将皆卿者是也意夏制亦如此古者四方有变专责之方伯方伯不能讨然后天子亲征之天子之兵有征无战今啓既亲率六军以出而又书大战于甘则有扈之怙强稔恶敢与天子抗衡岂特孟子所谓六师移之者书曰大战盖所以深着有扈不臣之罪而为天下后世诸侯之戒也】王曰嗟六事之人予誓告汝【重其事故嗟叹而告之六事者非但六卿有事于六军者皆是也】有扈氏威侮五行怠弃三正天用絶其命今予惟恭行天之罚【威暴殄之也侮轻忽之也鲧汨五行而殛死况于威侮之者乎三正子丑寅之正也夏正建寅怠弃者不用正朔也有扈氏暴殄天物轻忽不敬废弃正朔虐下背上获罪于天天用絶其命今我伐之惟敬行天之罚而已】左不攻于左汝不恭命右不攻于右汝不恭命御非其马之正汝不恭命【左车左右车右也攻治也古者车战之法甲士三人一居左以主射一居右以主击刺御者居中以主马之驰驱也左传宣公十二年楚许伯御乐伯摄叔为右以致晋师乐伯曰吾闻致师者左射以菆是车左主射也摄叔曰吾闻致师者右入垒折馘执俘而还是车右主击刺也御非其马之正犹王良所谓诡遇也盖左右不治其事与御非其马之正皆足以致败故各指其人以责其事而欲各尽其职而不敢忽也】用命赏于祖不用命戮于社予则孥戮汝【戮杀也礼曰天子巡守以迁庙主行左传军行祓社衅鼓然则天子亲征必载其迁庙之主与其社主以行以示赏戮之不敢专也祖左阳也故赏于左社右隂也故戮于社孥子也孥戮与上戮字同义言若不用命不但戮及汝身将并汝妻子而戮之战危事也不重其法则无以整肃其众而使赴功也或曰戮辱也孥戮犹秋官司厉孥男子以为罪之孥古人以辱为戮谓戮辱之以为孥耳古者罚弗及嗣孥戮之刑非三代之所宜有也按此説固为有理然以上句考之不应一戮而二义盖罚弗及嗣者常刑也予则孥戮者非常刑也常刑则爱克厥威非常刑则威克厥爱盘庚迁都尚有劓殄灭之无遗育之语则啓之誓师岂为过哉　甘誓】　王曰格尔众庶悉听朕言非台小子敢行称乱有夏多罪天命殛之【夏桀暴虐汤徃征之亳众惮于征役故汤谕以吊伐之意盖兴师之时而誓于亳都者也王曰者史臣追述之称也格至台我称举也以人事言之则臣伐君可谓乱矣以天命言之则所谓天吏非称乱也】今尔有众汝曰我后不恤我众舍我穑事而割正夏予惟闻汝众言夏氏有罪予畏上帝不敢不正【穑刈获也割断也亳邑之民安于汤之徳政桀之虐熖所不及故不知夏氏之罪而惮伐桀之劳反谓汤不恤亳邑之众舍我刈获之事而断正有夏汤言我亦闻汝众论如此然夏桀暴虐天命殛之我畏上帝不敢不往正其罪也】今汝其曰夏罪其如台夏王率遏众力率割夏邑有众率怠弗协曰时日曷丧予及汝皆亡夏徳若兹今朕必往【遏絶也割劓割夏邑之割时是也汤又举商众言桀虽暴虐其如我何汤又应之曰夏王率为重役以穷民力严刑以残民生民厌夏徳亦率皆怠于奉上不和于国疾视其君指日而曰是日何时而亡乎若亡则吾寜与之俱亡盖苦桀之虐而欲其亡之甚也桀之恶徳如此今我之所以必往也桀尝自言吾有天下如天之有日日亡吾乃亡耳故民因以日目之】尔尚辅予一人致天之罚予其大赉汝尔无不信朕不食言尔不从誓言予则孥戮汝罔有攸赦【赉与也食言言已出而反吞之也禹之征苗止曰尔尚一乃心力其克有勲至啓则曰用命赏于祖不用命戮于社予则孥戮汝此又益以朕不食言罔有攸赦亦可以观世变矣　汤誓】　惟十有三年春大防于孟津【泰誓上】惟戊午王次于河朔羣后以师毕防王乃狥师而誓【泰誓中】时厥明王乃大巡六师明誓众士【泰誓下】时甲子昧爽王朝至于商郊牧野乃誓王左杖
　　黄右秉白旄以麾曰逖矣西土之人【甲子二月四日也昧防爽明也昧爽将明未明之时也牧地名在朝歌南即今卫州治之南也斧也以黄金为饰王无自用之理左杖以为仪耳旄军中指麾白则见逺麾非右手不能故右秉白旄也按武成言癸亥陈于商郊则癸亥之日周师已陈牧野矣甲子昧爽武王始至而誓师焉曰者武王之言也逖逺也以其行役之逺而慰劳之也】王曰嗟我友邦冢君御事司徒司马司空亚旅师氏千夫长百夫长【司徒司马司空三卿也武王是时尚为诸侯故未备六卿唐孔氏曰司徒主民治徒庶之政令司马主兵治军旅之誓戒司空主土治垒壁以营军亚次旅众也大国三卿下大夫五人士二十七人亚者卿之贰大夫是也旅者卿之属士是也师氏以兵守门者犹周礼师氏王举则从者也千夫长统千人之帅百夫长统百人之帅也】及庸蜀羌髳防卢彭濮人【左传庸与彭濮伐楚庸濮在江汉之南羌在西蜀髳防在巴蜀卢彭在西北武王伐纣不期防者八百国今誓师独称八国者盖八国近周西都素所服役乃受约束以战者若上文所言友邦冢君则泛指诸侯而誓者也】称尔戈比尔干立尔矛予其誓【称举戈防干楯矛亦防之属长二丈唐孔氏曰戈短人执以举之故言称楯则并以扞敌故言比矛长立之于地故言立器械严整则士气精明然后能听誓命】王曰古人有言曰牝鸡无晨牝鸡之晨惟家之索【索萧索也牝鸡而晨则隂阳反常是为妖孽而家道索矣将言纣惟妇言是用故先此】今商王受惟妇言是用昬弃厥肆祀弗答昬弃厥遗王父母弟不迪乃惟四方之多罪逋逃是崇是长是信是使是以为大夫卿士俾暴虐于百姓以奸宄于商邑【肆陈答报也妇妲己也列女传云纣好酒淫乐不离妲己妲己所举者贵之所憎者诛之惟妲己之言是用故颠倒昬乱祭所以报本也纣以昬乱弃其所当陈之祭祀而不报昆弟先王之也纣以昬乱弃其王父母弟而不以道遇之废宗庙之礼无宗族之义乃惟四方多罪逃亡之人尊崇而信使之以为大夫卿士使暴虐于百姓奸宄于商邑盖纣惑于妲己之嬖背常乱理遂至流毒如此也】今予发惟恭行天之罚今日之事不愆于六歩七歩乃止齐焉夫子朂哉【愆过朂勉也歩进趋也齐齐整也今日之战不过六歩七歩乃止而齐此告之以坐作进退之法所以戒其轻进也】不愆于四伐五伐六伐七伐乃止齐焉朂哉夫子【伐击刺也少不下四五多不过六七而齐此告之以攻杀击刺之法所以戒其轻杀也上言夫子朂哉此言朂哉夫子者反覆成文以致丁寜劝勉之意下仿此】尚桓桓如虎如貔如熊如罴于商郊弗迓克奔以役西土朂哉夫子【桓桓威武貌貔执夷也虎属欲将士如四兽之猛而奋击于商郊也迓迎也能奔来降者勿迎击之以劳役我西土之人此勉其武勇而戒其杀降也】尔所弗朂其于尔躬有戮【弗朂谓不勉于前三者愚按此篇严肃而温厚与汤誓诰相表里真圣人之言也泰誓武成一篇之中以非尽出于一人之口岂独此为全书乎读者其味之　牧誓】
　　小宗伯若军将有事则与祭有司将事于四望【军将有事将与之合战也郑司农云则与祭谓军祭表祃军社之属小宗伯与其祭事谓与祭有司谓大祝之属盖司马之官实典焉】凡王之军旅之祷祠肄仪为位【肄习也春官】　封人凡军旅则饰其牛牲【地官】　肆师凡师用牲于社宗则为位【社军社也尚书传曰王升舟入水鼓钟亚观台亚将舟亚宗庙亚故书位为涖杜子春云涖当为位书亦或为位宗谓宗庙　春官】　祃于所征之地【详见告祭章】　小祝掌衅祈号祝【详授兵章】
　　右祈祷
　　环人掌致师【致师者致其必战之志古者将战先使勇力之士犯敌焉春秋传曰楚许伯御乐伯摄叔为右以致晋师许伯曰吾闻致师者御靡旌摩垒而还乐伯曰吾闻致师者左射以菆代御执辔御下马掉鞅而还摄叔曰吾闻致师者右入垒折馘执俘而还皆行其所闻而复之】讼敌国【敌国兵来则往之与讼曲直若齐国佐如师】军旅【为之威武以观敌诗云维师尚父时维鹰】降围邑【围邑欲降者受而降之春秋传曰齐人降障】　戎右掌戎车之兵革使【使谓王使以兵有所诛斩也春秋传曰战于殽晋梁御戎莱驹为右战之明日襄公防秦囚使莱驹以戈斩之】诏赞王鼓【既告王当鼓之节又助击之】传王命于陈中【为王大言之也】　大仆凡军旅赞王鼓【王通鼓佐击其余面　并夏官】　鼓人以鼖鼓鼓军事以金錞和鼓以金镯节鼓以金铙止鼓以金铎通鼓【注见武备】军动则鼓其众【动且行地官】　衔枚氏军旅令衔枚【为其言语以相误秋官】　小子凡师斩牲以左右徇陈【示犯誓必杀之】　大司马及战巡陈眂事而赏罚【事谓战功也并夏官】　进退有度【度谓伐与歩数】左右有局各司其局【局部分也曲礼】
　　右战陈
　　肆师凡师用牲于社宗则为位类造上帝封于大神祭兵于山川亦如之【造犹即也为兆以类礼即祭上帝也类礼依郊祀而为之者封谓坛也大神社及方岳也山川盖军之所依止大传曰牧之野武王之大事也既事而退柴于上帝祈于社设奠于牧室春官】
　　右告克　牧之野武王之大事也既事而退柴于上帝祈于社设奠于牧室【柴祈奠告天地及先祖也牧室牧野之室也古者郊关皆有馆焉先祖者行主也】遂率天下诸侯执豆笾逡奔走【逡疾也疾奔走言劝事也周颂曰逡奔走在庙　大传】　丁未祀于周庙邦甸侯衞骏奔走执豆笾越三日庚戌柴望大告武成【武王以克商之事祭告祖庙近而邦甸逺而侯卫皆骏奔走执事以助祭祀既告祖庙燔柴祭天望祀山川以告武功之成由近而逺由亲而尊也　武成】
　　司勲掌六乡赏地之法以等其功战功曰多【尅敌出奇若韩信陈平司马法曰上多前虏　夏官】　大司冦大军旅涖戮于社【社谓社主在军者也郑司农説以书曰用命赏于祖不用命戮于社】　士师大师帅其属而禁逆军旅者与犯师禁者而戮之【逆军旅反将命也犯师禁干行陈也】　乡士凡国有大事则戮其犯命者　遂士凡郊有大事则戮其犯命者　县士凡野有大事则戮其犯命者【野距王城二百里以外及都鄙】　掌戮掌斩杀凡军旅斩杀刑戮亦如之【戮谓膊焚辜肆】禁暴氏凡国聚众庶则戮其犯禁者以徇【并秋官】右赏戮
　　大司马若师有功则左执律右秉以先恺乐献于社【功胜也律所以听军声所以为将威也先犹道也兵乐曰恺献于社献功于社也司马法曰得意则恺乐恺歌示喜也郑司农云故城濮之战春秋传曰振旅恺以入于晋　夏官】　大祝及军归献于社则前祝【注见告祭章】　大司乐王师大献则令奏恺乐【大献献捷于祖恺乐献功之乐郑司农説以春秋晋文公败楚于城濮传曰振旅以入于晋】　乐师凡军大献教恺歌遂倡之【故书倡为昌郑司农云乐师主倡也昌当为倡书亦或为倡】　眂了賔射皆奏其钟鼓鼜恺献亦如之【恺献献功恺乐也杜子春云读鼜为忧戚之戚谓戒守鼓也击鼔声疾数曰戚】　镈师军大献则鼓其恺乐【并春官】　出征执有罪反释奠于学以讯馘告【释菜奠币礼先师也讯馘所生获断耳者诗曰执讯获丑又曰在頖献馘馘或为国　王制】
　　右师有功归　常武【宣王自将以伐淮北之夷诗人作此以羙之　大雅】
　　大司马若师不功则厌而奉主车【郑司农云厌谓厌冠丧服也军败则以丧礼故秦伯之败于殽也春秋传曰秦伯素服郊次向师而哭谓厌伏冠也奉犹送也送主归于庙与社】王吊劳士庶子则相【师败王亲吊士庶子之死者劳其伤者则相王之礼庶子卿大夫之子从军者或谓之庶士　夏官】　肆师凡师不功则助牵主车【助助大司马也故书功为工郑司农云工读为功古者工与功同字谓师无功肆师助牵之恐为敌所得　春官】　军有忧则素服哭于库门之外【忧谓为敌所败也素服者缟冠也】赴车不载櫜韔【兵不戢示当报也以告丧之辞言之谓还告于国櫜甲衣韔弓衣　檀弓】
　　右师不功归
　　天子命将出征亲絜齐盛服设奠于祖以诏之【诏告之】大将先入军吏毕从皆北面再拜稽首而受【受所命】天子当阶南面命授之节大将受【谓受所赐节】天子乃东向西面而揖之【谓转南面自东遂西面而揖】示弗御也【谓既揖己则不御坐】然后告太社冢宰执蜃宜于社之右【左传云戎有受脤脤祭社之肉盛以蜃器】南面授大将大将北面稽首再拜而受之承所颁赐于军吏其出不类其克不祃战之所在有大山川则祈焉祷克于五帝捷则报之振旅复命简异功勤亲告庙告社而后适朝【孔丛子】　师帅者受命于庙受脤于社【脤宜社之肉盛以蜃器闵二年左氏传】　小司徒小军旅巡役治其政令【巡役小力役之事则巡行之　地官】　小祝小军旅掌事焉【春官】　小司马小师掌其事如大司马之法【夏官】　小司冦小师涖戮【小师王不自出之师　秋官】将居军中之礼介胄在身执锐在列虽君父不拜若
　　不幸军败则驲骑赴告不载櫜韔【大雅曰载櫜弓矢櫜韬也韔弓衣】天子素服哭于库门之外三日大夫素服哭于社亦如之亡将失城则皆哭七日【军败三日哭将亡城失则七日哭盖轻重之差】天子使使迎于军命将帅无请罪然后将帅结草自缚袒右肩而入盖丧礼也【孔丛子】
　　右命将出征　大夫将兵出必不御者欲盛其威使士卒一意系心也故但闻将军令不闻君命也明进退在大夫也春秋传曰此受命于君如伐齐则还何大其不伐丧也何大其不伐丧大夫以君命出进退在大夫也天子遣将军必于庙何示不敢自专也独于祖庙何制法度者祖也【白虎通】　惟仲康肇位四海侯命掌六师羲和废厥职酒荒于厥邑侯承王命徂征【注见军通礼】　六月【玁狁内侵逼近京邑宣王命尹吉甫帅师伐之有功而归诗人作歌以叙其事】　采芑【宣王之时蛮荆背叛王命方叔南征军行采芑而食故赋其事以起兴　并小雅】　江汉【宣王命召穆公平淮南之夷诗人羙之　大雅】
　　诸侯赐弓矢然后征【得其器乃敢为其事　王制】　诸侯赐弓矢者得专征不得专征者以兵属于得专征之国诸侯得专征者邻国有臣弑其君孽伐其宗虽有请于天子而征之可也征而归其地于天子【孽支子也宗适子也征伐也　尚书大传】　祈胜之礼命勇谋之将以御敌先使之迎于适所从来之方为坛祈克于五帝衣服随其方色执事人数从其方之数【从其方之数则北方七人南方九人东方十一人西方十三人】牲则用其方之牲祝史告于社稷宗庙邦域之内名山大川君亲素服誓众于太庙曰某人不道侵犯大国二三子尚皆同心比力死而守将帅稽首再拜受命既誓将帅勒士卒陈于庙之右君立太庙之庭祝史立于社百官各警其事御于君以待命乃大鼓于庙门诏将帅命卒习射三发击刺三行告庙用兵于敌也五兵备效乃鼓而出以即敌此诸侯应敌之礼也【孔丛子】　君以军行祓社衅鼓【师出先有事祓祷于社谓之宜社于是杀牲以血涂鼓鼙为衅鼓】礼奉以从【奉社主也　定四年左氏传】公族其在军则守于公祢【谓从军者公祢行主也行以迁主言祢在外亲也】
　　【文王世子】　凡侯伯救患分灾讨罪礼也【侯伯州长也分谷帛　僖元年左氏传】
　　右诸侯伐国应敌　公曰嗟人无哗听命徂兹淮夷徐戎并兴【汉孔氏曰徐戎淮夷并起冦鲁伯禽为方伯帅诸侯之师以征叹而敇之使无喧哗欲其静听誓命苏氏曰淮夷叛已久矣及伯禽就国又胁徐戎并起故曰徂兹淮夷徐戎并兴徂兹者犹曰往者云】善糓乃甲胄敿乃干无敢不吊备乃弓矢锻乃戈矛砺乃锋刃无敢不善【糓缝完也缝完其甲胄勿使断毁敿郑氏云犹系也王肃云敿楯当有纷系持之吊精至也锻淬砺磨也甲胄所以衞身弓矢戈矛所以克敌先自衞而后攻人亦其序也】今惟淫舍牿牛马杜乃擭敜乃穽无敢伤牿牿之伤汝则有常刑【淫大也牿闲牧也擭机槛也敜塞也师既出牛马所舍之闲牧大布于野当窒塞其擭穽一或不谨而伤闲牧之牛马则有常刑此令军在所之居民也举此例之凡川梁薮泽险阻屏医有害于师屯者皆在矣此除道路之事】马牛其风臣妾逋逃无敢越逐祗复之我商赉汝乃越逐不复汝则有常刑无敢冦攘逾垣墙窃马牛诱臣妾汝则有常刑【谓人贱者男曰臣女曰妾马牛风逸臣妾逋亡不得越军垒而逐之失主虽不得逐而人得风马牛逃臣妾者又当敬还之我商度多寡以赏汝如或越逐而失伍不复而攘取皆有常刑有故窃夺逾垣墙窃人牛马诱人臣妾者亦有常刑此严部伍之事】甲戌我惟征徐戎峙乃糗粮无敢不逮汝则有大刑鲁人三郊三遂峙乃桢榦甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑【甲戌用兵之期也峙储备也糗粮食也不逮若今之乏军兴淮夷徐戎并起今所攻独徐戎者盖量敌之坚瑕缓急而攻之也国外曰郊郊外曰遂天子六军则六乡六遂大国三军故鲁三郊三遂也桢榦板筑之木题曰桢墙端之木也旁曰榦墙两边障土者也以是日征是日筑者彼方御我之攻势不得扰我之筑也无余刑非杀者刑之非一但不至于杀耳刍茭供军牛马之用军以期防刍粮为急故皆服大刑桢榦刍茭独言鲁人者地近而致便也　费誓】　郑伯将伐许五月甲辰授兵于大宫【大宫郑祖庙　隠十一年左传】　宋人弑昭公赵宣子请师于灵公以伐宋发令于太庙召军吏而戒乐正【正长也军吏主师旅乐正主钟鼓】令三军之钟鼓必备赵同曰国有大役不镇抚民而备钟鼓何也宣子曰大罪伐之小罪惮之【惮惧也】袭侵之事陵也【轻曰袭无钟鼓曰侵陵以大陵小也】是故备钟鼓声其罪也【以声张其罪】战以錞于丁寜儆其民也【錞于形如碓头与鼓角相和丁寜者谓钲也儆戒也唐尚书云錞于镯也非也镯与錞于各异物】袭侵宻声为蹔事也【蹔其无备也】今宋人弑其君罪莫大焉明声之犹恐其不闻也吾备钟鼓为君故也【为欲尊明君道】乃使旁告于诸侯治兵振旅鸣钟鼓以至于宋【国语晋语】　齐侯来献戎捷非礼也凡诸侯有四夷之功则献于王王以警于夷【以警惧夷狄】中国则否诸侯不相遗俘【虽夷狄俘犹不以相遗庄三十一年左氏传】　晋侯及楚人战于城濮楚师败绩献楚俘于王驷介百乗徒兵千【驷介四马被甲徒兵走卒僖二十八年左氏传】　晋侯使巩朔献齐捷于周王弗见使单襄公辞焉曰蛮夷戎狄不式王命【式用也】淫湎毁常王命伐之则有献捷王亲受而劳之所以惩不敬劝有功也兄弟甥舅侵败王略【兄弟同姓国甥舅异姓国略经略法度】王命伐之告事而已不献其功所以敬亲昵【告伐事而不厌囚俘】禁淫慝也【淫慝谓虣掠百姓取囚俘也】今叔父克遂有功于齐【克能也】而不使命卿镇抚王室所使来抚余一人而巩伯实来未有职司于王室【巩朔上军大夫非命卿名位不逹于王室】又奸先王之礼【谓献齐捷】余虽欲于巩伯【欲受其献】其敢废旧典以忝叔父夫齐甥舅之国也而大师之后也【齐世与周昏故曰甥舅】寜不亦淫从其欲以怒叔父抑岂不可谏诲士庄伯不能对【庄伯巩朔　成二年左氏传】　战于邲晋师败绩楚潘党曰君盍筑武军【筑军营以彰武功】而收晋尸以为京观【积尸封土其上谓之京观】楚子曰古者明王伐不敬取其鲸鲵而封之以为大戮于是乎有京观以惩淫慝【鲸鲵大鱼名以喻不义之人吞食小国】今罪无所【晋罪无所犯也】而民皆尽忠以死君命又可以为京观乎祀于河作先君宫告成事而还【传言楚庄有礼所以遂兴　宣十二年左氏传】
　　礼书纲目卷五十
　　钦定四库全书
　　礼书纲目卷五十一　　　　　婺源江永撰
　　军通礼　　　军礼四
　　补
　　大宗伯以军礼同邦国【同谓威其不协僭差者军礼之别有五】　小宰以官府之六聨合邦治四曰军旅之聨事以法掌军旅之戒具令百官府共其财用治其施舍听其治讼【天官】　班朝治军涖官行法非礼威严不行【曲礼】　以之军旅有礼故武功成也若无礼军旅武功失其制【仲尼燕居】
　　右总要
　　帝曰臯陶蛮夷猾夏冦贼奸宄汝作士【舜典】　大战于甘乃召六卿【六卿六乡之卿也按周礼乡大夫每乡卿一人六乡六卿平居无事则各掌其乡之政教禁令而属于大司徒有事出征则各率其乡之一万二千五百人而属于大司马所谓军将皆卿者是也意夏制亦如此甘誓】　惟仲康肇位四海侯命掌六师【仲康太康之弟侯国之侯命掌六师命为大司马也仲康始即位即命侯以掌六师次年方有征羲和之命必本始而言者盖史臣善仲康肇位之时已能收其兵权故羲和之征犹能自天子出也　征】　司马掌邦政统六师平邦国【详见职官】　乃立夏官司马使帅其属而掌邦政以佐王平邦国大司马卿一人小司马中大夫二人军司马上士八人行司马中士十有六人万有二千五百人为军军将皆命卿二千有五百人为师师帅皆中大夫五百人为旅旅帅皆下大夫【同上】　大司马以九伐之法正邦国【诸侯有违王命即出兵以征伐之所以正之也诸侯之于国如树木之有根本是以言伐云】冯弱犯寡则眚之【冯犹乗陵也言不字小而侵侮之犹人眚瘦也王覇记曰四面削其地】贼贤害民则伐之【春秋传曰粗者曰侵精者曰伐又曰有钟鼓曰伐则伐者兵入其境鸣钟鼓以往所以声其罪】暴内陵外则坛之【内谓其国外谓诸侯坛读如同墠之墠王覇记曰置之空墠之地郑司农云坛读从惮之以威之惮书亦或为墠谓置之空墠以出其君更立其次贤者】野荒民散则削之【荒芜也田不治民不附削其地明其不能有】负固不服则侵之【负犹恃也固险可依以固者也不服不事大也侵之者兵加其竟而已用兵浅者诗曰宻人不恭敢距大邦】贼杀其亲则正之【正之者执而治其罪王覇记曰正杀之也春秋僖公二十八年冬晋人执衞侯归之于京师坐杀其弟叔武】放杀其君则残之【放逐也残杀也王覇记曰残灭其为恶】犯令陵政则杜之【令犹命也王覇记曰犯令者违命也陵政者轻政法不循也杜之者杜塞使不得与邻国交通】外内乱鸟兽行则灭之【王覇记曰悖人伦外内无以异于禽兽不可亲百姓则诛灭去之也曲礼曰夫唯禽兽无礼故父子聚麀】　小司马之职掌【阙】　军司马【阙】　舆司马【阙】　行司马【阙】都司马掌都之士庶子及其众庶车马兵甲之戒令
　　【庶子卿大夫士之子车马兵甲备军发卒】家司马亦如之【大夫家臣为司马者春秋传曰叔孙氏之司马鬷戾　并夏官】
　　右兵柄　孔子曰天下有道则礼乐征伐自天子出天下无道则礼乐征伐自诸侯出【论语】　孟子曰天下讨而不伐诸侯伐而不讨五覇者搂诸侯以伐诸侯者也故曰五覇者三王之罪人也【讨者出命以讨其罪而使方伯连帅帅诸侯以伐之也伐者奉天子之命声其罪而伐之也搂牵也五覇牵诸侯以伐诸侯不用天子之命也】
　　孟春不可以称兵称兵必天殃兵戎不起不可从我始毋变天之道毋絶地之理毋乱人之纪　仲春毋作大事以妨农之事　季夏不可以起兵动众　孟秋立秋之日天子亲帅三公九卿诸侯大夫以迎秋于西郊还反赏军帅武人于朝天子乃命将帅选士厉兵简练桀俊专任有功以征不义诘诛暴慢以明好恶顺彼逺方仲秋凡举大事毋逆大数必顺其时慎因其类【并详月令】伐不逾时战不逐奔诛不填服【来服者不复填压之】苞人民
　　牛马曰侵斩树木壊宫室曰伐【制其人民其牛马贼去之后则可还反树木斩不复生宫室壊不自成故其为害重也　隠五年谷梁传】凡师有钟鼓曰伐【声其罪】无曰侵【钟鼓无声】轻曰袭【掩其不备　庄二十九年左氏传】　师出不正反战不正胜【不正者不正自谓出当复反战当必胜　僖二十六年公羊传】　善为国者不师【道之以徳齐之以礼江熈曰邻国望我欢若亲戚何师之为】善师者不陈【师众素严不须耀军列陈江熈曰上兵伐谋何乃至陈】善陈者不战【军陈严整敌望而畏之莫敢战】善战者不死【投兵胜地故无死者江熈曰辟实攻虚则不死】善死者不亡【民尽其命无奔背散亡者也江熈曰见危授命义存君亲虽没犹存　庄八年糓梁传】　戎昭果毅以听之之谓礼【听谓常存于耳着于心想闻其正令】杀敌为果致果为毅易之戮也【易反易　宣二年左氏传】　见可而进知难而退军之善政也兼弱攻昧武之善经也【昩昏乱经法也　宣十二年左氏传】　仁人之兵聚则成卒散则成列【卒卒伍列行列言动皆有备也】延则若莫邪之长刃婴之者断兑则若莫邪之利锋当之者溃【兑犹聚也与队同谓聚之使短溃壊散也新序作鋭则若莫邪之利锋也】圜居而方正则若盘石然触之者角摧【圜居方正谓不动时也则如大石之不可移动也】　王者之军制将死鼓【死谓不弃之而奔亡也左传曰师之耳目在吾旗鼓也】御死辔百吏死职士大夫死行列闻鼓声而进闻金声而退顺命为上有功次之【军之所重在顺命故有功次之】令不进而进犹令不退而退也其罪惟均【令教令也言使之不进而进犹令不退而退其罪同也】不杀老弱不猎禾稼【猎与躐同践也】服者不禽格者不舍犇命者不获【服谓不战而退者不追禽之格谓相拒捍者奔命谓奔走来归其命者不获之为囚俘也】凡诛非诛其百姓也诛其乱百姓者也百姓有扞其贼则是亦贼也【谓为贼之扞蔽也】以故顺刃者生苏刃者死犇命者贡【顺刃谓不战偝之而走者苏读为傃傃向也谓相向格鬭者贡谓来归命者献于上将也】　王者有诛而无战城守不攻兵革不击【徳义未加所以敌人不服故不攻击也且恐伤我之士卒也】上下相喜则庆之【敌人上下相爱悦即庆贺之况侵我乎】不屠城【屠谓毁其城杀其民若屠者然也】不潜军不留众【不久留暴露于外也】师不越时【古者行役不逾时也】故乱者乐其政不安其上欲其至也【东征西怨之意　并荀子】　古者戍军三年不兴覩民之劳也上下相报若此和之至也得意则恺歌示喜也偃伯灵台答民之劳示休也　古者以仁为本以义治之之谓正正不获意则权权出于战不出于中人是故杀人安人杀之可也攻其国爱其民攻之可也以战止战虽战可也故仁见亲义见説智见恃勇见方信见信内得爱焉所以守也外得威焉所以战也战道不违时不歴民病所以爱吾民也不加丧不困凶所以爱夫其民也冬夏不兴师所以兼爱民也故国虽大好战必亡天下虽安亡战必危天下既平天子大恺春搜秋狝诸侯春振旅秋治兵所以不忘战也古者逐奔不过百歩纵绥不过三舍是以明其礼也不穷不能而哀怜伤病是以明其仁也成列而鼓是以明其信也争义不争利是以明其义也又能舍服是以明其勇也知终知始是以明其智也六德以时合教以为民纪之道也自古之政也　天子之义必纯取法天地而观于先圣士庶之义必奉于父母而正于君长故虽有明君士不先教不可用也古之教民必立贵贱之伦经使不相陵徳义不相逾材技不相掩勇力不相犯故力同而意和也古者国容不入军军容不入国故徳义不相逾上贵不伐之士不伐之士上之器也苟不伐则无求无求则不争国中之听必得其情军旅之听必得其宜故材技不相掩从命为士上赏犯命为士上戮故勇力不相犯既致教其民然后谨选而使之事极修则百官给矣教极省则民兴良矣习贯成则民体俗矣教化之至也古者逐奔不逺纵绥不及不逺则难诱不及则难陷以礼为固以仁为胜既胜之后其教可复是以君子贵之也【并司马法】　古者师出不逾时者为怨思也王者有三年之丧夷狄有内侵伐之者重天诛为宗庙社稷也诛不避亲戚何所以明善善恶恶之义也诸侯有三年之丧有罪且不诛何君子恕己哀孝子之思慕不忍加刑罚也【白虎通】
　　右用兵　穆王将征犬戎【穆王周康王之孙昭王之子穆王满也征正也上讨下之称犬戎西戎之别名在荒服】祭公谋父谏曰【祭畿内之国周公之后为王卿士谋父字也传曰凡蒋邢茅胙祭周公之也】先王耀徳不观兵【耀明也观示也明徳尚道化也不示兵者有大罪恶然后致诛不以小小而示威武】夫兵戢而时动动则威【戢聚也威畏也时动谓三时务农一时讲武守则有财征则有威】观则玩玩则无震【玩黩也震惧也】夫先王之制邦内甸服邦外侯服侯衞賔服蛮夷要服戎翟荒服甸服者祭侯服者祀賔服者享要服者贡荒服者王日祭月祀时享岁贡终王先王之训也【注见封建及财赋篇】有不祭则修意【意志意也谓邦甸之内有违阙不供日祭者先修意以自责畿内近知王意也】有不祀则修言【言号令也】有不享则修文【文典法也】有不贡则修名【名谓尊卑职贡之名号晋语曰信于名则上下不干】有不王则修徳【逺人不服则修文徳以来之】序成而有不至则修刑【序成谓上五者次序也已成而有不至则有刑诛】于是乎有刑不祭伐不祀征不享让不贡【让谴责也】告不王【谓以文辞告晓之地逺者辠轻也】于是乎有刑罚之辟【刑不祭也】有攻伐之兵【伐不祀也】有征讨之备【征不享也】有威让之令【让不贡也】有文告之辞【告不王也】布令陈辞而又不至则又増修于徳无勤民于逺【勤劳也】是以近无不听逺无不服今自大毕伯仕之终也【大毕伯仕犬戎氏之二君终卒也】犬戎氏以其职来王【以其职谓其嗣子以其贵珤来见王也】天子曰予必以不享征之且观之兵【享賔服之礼以责犬戎而示之兵非也】其无乃废先王之训而王几顿乎【几危也顿败也】王不听遂征之得四白狼四白鹿以归【白狼白鹿犬戎所贡】自是荒服者不至【穆王责犬戎以非礼暴兵露师伤威毁信故荒服者不至　周语】　宋襄公及楚人战于宋人既成列楚人未既济【未尽渡水】司马曰【子鱼也】彼众我寡及其未既济也请击之公曰不可既济而未成列又以告公曰未可既陈而后击之宋师败绩公伤股门官殱焉【门官守门者师行则在君左右殱尽也】国人皆咎公公曰君子不重伤不禽二毛【二毛头白有二色】古之为军也不以阻隘也【不因阻隘以求胜】寡人虽亡国之余【宋商纣之后】不鼓不成列【耻以诈胜】子鱼曰君未知战勍敌之人隘而不列天赞我也【勍强也言楚在险隘不得陈列天所以佐宋】阻而鼓之不亦可乎犹有惧焉【虽因阻击之犹恐不胜】且今之勍者皆吾敌也虽及胡耉获则取之何有于二毛【今之勍者谓与吾竞者胡耉元老之称】明耻教战求杀敌也【明设刑罚以耻不果】伤未及死如何勿重【言尚能害己】若爱重伤则如勿伤爱其二毛则如服焉【言苟不欲伤杀敌人则本可不须鬭】三军以利用也【为利兴】金鼓以声气也【鼓以佐士众之声气】利而用之阻隘可也声盛致志鼓儳可也【儳岩未整陈　僖二十二年左氏传】　吴侵陈斩祀杀厉【祀神位有屋树者厉疫病吴侵陈以鲁哀元年秋】师还出竟陈太宰嚭使于师夫差谓行人仪曰是夫也多言盍尝问焉师必有名人之称斯师也者则谓之何【大宰行人官名也夫差吴子光之子盍何不也尝犹试也夫差修旧怨庶几其师有善名】大宰嚭曰古之侵伐者不斩祀不杀厉不获二毛【获谓系虏之二毛鬓髪斑白】今斯师也杀厉与其不谓之杀厉之师与【欲防切之故其言似若不审然正言杀厉重人】曰反尔地归尔子则谓之何【子谓所获民臣】曰君王讨敝邑之罪又矜而赦之师与有无名乎【又防劝之终其意吴楚僭称王号　檀弓】　工尹商阳与陈弃疾追吴师及之【工尹楚官名弃疾楚公子弃疾也以鲁昭八年帅师灭陈县之楚人善之因号之焉至十二年楚子狩于州来使荡侯潘子司马督嚣尹午陵尹喜围徐以惧吴于时有吴师陈或作陵楚人声】陈弃疾谓工尹商阳曰王事也子手弓而可手弓子射诸【商阳仁不忍伤人以王事劝之】射之毙一人韔弓【不忍复射毙仆也韔韬也】又及谓之又毙二人每毙一人揜其目止其御曰朝不坐燕不与杀三人亦足以反命矣【朝燕于寝大夫坐于上士立于下然则商阳与御者皆士也兵车参乗射者在左戈盾在右御在中央】孔子曰杀人之中又有礼焉【善之同上】　子路拂然进曰人臣之节当君大事唯力所及死而后已夫子何善此子曰然如汝言也吾取其有不忍杀人之心而已【家语】　晋士匄帅师侵齐至糓闻齐侯卒乃还【详録所至及还者善得礼】闻丧而还礼也【礼之常不必待君命　襄十九年左氏传】　还者何善辞也何善尔大其不伐丧也此受命乎君而伐齐则何大乎其不伐丧大夫以君命出进退在大夫也【礼兵不从中御外临事制宜当敌为帅唯义所在士匄闻齐侯卒引师而去恩动孝子之心义服诸侯之君是后兵寝数年故起时善之言乃者士匄有难重废君命之心故见之言至糓者未侵齐也言闻者在竟外举侵者张本　公羊传】　受命而诛生死无所加其怒不伐丧善之也【谷梁传】
　　保氏养国子以道教六仪五曰军旅之容【军旅之容暨暨詻詻　地官】　戎容暨暨【果毅貌也】言容詻詻【教令严也】色容厉肃【仪形貌也】视容清明【察于事也玉藻】　军旅之志怫然愠然精以厉军旅之容湢然肃然固以猛军旅之视固植虎张屏气折声军旅之言也【贾谊新书容经】　介胄则有不可犯之色【貌与事宜相配介甲也曲礼】　勃然充满者兵革之色　介者不拜为其拜而蓌拜【蓌则失容节蓌犹诈也　曲礼】　乗兵车出先刃入后刃【不以刃乡国也】军尚左【左阳也阳主生将军有庙胜之防左将军为上贵不败绩】卒尚右【右隂也隂主杀卒之行伍以右为上示有死志　少仪】　兵车不式【尚威武不崇敬】武车绥旌【尽饰也绥谓垂舒之也武车亦兵车　曲礼】　礼介者不拜兵车不式不顾不言反抑式以应武容也兵车之容也【容经】　野外军中无挚以缨拾矢可也【非为礼之处用时物相礼而已缨马繁缨也拾谓射韝　曲礼】　军旅什伍同爵则尚齿而弟逹乎军旅矣【什伍士卒部曲也少仪曰军尚左卒尚右祭义】　军旅思险隠情以虞【险阻出竒覆谖之处也隠意也思也虞度也当思念已情之所能以度彼之将然否　少仪】　古者国容不入军军容不入国军容入国则民徳废国容入军则民徳弱故在国言文而语温在朝恭以逊修己以待人不召不至不问不言难进易退在军抗而立在行遂而果介者不拜兵车不式城上不趋危事不齿故礼与法表里也文与武左右也【司马法】
　　右军容　却至三遇楚子之卒见楚子必下免胄而趋风【疾如风】楚子使工尹襄问之以弓【问遗也】曰方事之殷也【殷盛也】有韎韦之跗注君子也【韎赤色跗注戎服若袴而属于跗与袴连】识见不糓而趋无乃伤乎【恐其伤】却至见客免胄承命曰君之外臣至从寡君之戎事以君之灵闲防甲胄【闲犹近也】不敢拜命【介者不拜】敢告不寜君命之辱【以君辱赐命故不敢自安】为事之故敢肃使者【言君辱命来问以有军事不得答故肃使者肃手至地若今撎】三肃使者而退【成十六年左氏传】
　　用命赏于祖不用命戮于社【详征伐誓禁章】　司勲掌六卿赏地之法以等其功战功曰多【尅敌出竒若韩信陈平司马法曰上多前虏　夏官】古者贤王明民之徳尽民之善故无废徳无简民赏
　　无所生罚无所试有虞不赏不罚而民可用至徳也夏赏而不罚至教也殷罚而不赏至威也周以赏罚徳衰也赏不逾时欲民速得为善之利也罚不迁列欲民速覩为不善之害也大捷不赏上下皆不伐善上苟不伐善则不骄矣下苟不伐善必亡等矣上下不伐善若此让之至也大败不诛上下皆以不善在已上苟以不善在已必悔其过下苟以不善在已必逺其罪上下分恶若此让之至也【司马法】
　　右赏罚　桓公二年冬公至自唐告于庙也凡公行告于宗庙反行饮至舍爵策勲焉礼也【爵饮酒器也既饮置爵则书勲劳于防言速纪有功也　左氏传】　晋侯入曹令无入僖负羁之宫而免其族魏犫颠颉爇僖负羁氏【爇烧也】杀颠颉以徇于师立舟之侨以为戎石【舟之侨故虢臣闵二年奔晋以代魏犫为先归张本】城濮之战晋中军风于泽【牛马因风而走皆失之】亡大旆之左旃【大斾旗名系旐曰斾通帛曰旃】祁瞒奸命【掌此三事而不修为奸军令】司马杀之以徇于诸侯师还济河舟之侨先归秋七月丙申振旅恺以入于晋【恺乐也】献俘授馘饮至大赏【授数也献楚俘于庙】杀舟之侨以徇于国民于是大服君子谓文公其能刑矣三罪而民服【三罪颠颉祁瞒舟之侨】诗云惠此中国以绥四方不失刑赏之谓也【诗大雅言赏刑不失则中国受惠四方安靖　僖二十八年左氏传】　晋侯之弟干乱行于曲梁【行陈次】魏绛戮其仆【仆御也】晋侯怒魏绛至授仆人书【仆人晋侯御仆】将伏劒公读其书曰日君乏使使臣斯司马【斯此也】臣闻师众以顺为武【顺莫敢违】军士有死无犯为敬【守官行法虽死不敢有违】君合诸侯臣敢不敬君师不武执事不敬罪莫大焉臣惧其死以及干无所逃罪【惧自犯不正不敬之罪】不能致训至于用【用斩干之仆】臣之罪重敢有不从以怒君心【言不敢不从戳】请归死于司冦【致尸于司防使戮之】公跣而出曰寡人之言亲爱也吾子之讨军礼也寡人有弟弗能教训使干大命寡人之过也子毋重寡人之过【听绛死为重过】敢以为请【请使无死】晋侯以魏绛为能以刑佐民矣反役与之礼食使佐新军【羣臣旅防今欲显绛故特为设礼食襄三年左氏传】　子路问于孔子曰臧武仲率师与邾
　　人战于狐鲐遇败焉师人多丧而无罚古之道然与孔子曰凡谋人之军师败则死之谋人之国邑危则亡之【利已亡众非忠也言亡之者虽辟贤非义退】古之正也其君在焉者有诏则无讨【诏君之教也有君教则臣无讨】古之为军也军有左右阙从补之【左右左右部也阙缺也】成而不知是以寡败【不知敌不知有阙】若以下贰上阙而不变败弗补也【变更也】变非声章弗能移也【声金鼓也章旌旗也移动也】声章过数则有衅有衅则敌入【衅隙也军法进退旂鼓有数过则有隙敌见隙而犯已也】敌入而凶救败不暇谁能退敌敌之如志国之忧也可以陵小难以征大【以下贰上可以侵陵小国难以征大国　孔丛子】　郑伯赏入陈之功享子展赐之先路三命之服【先路次路皆王所赐车之总名盖请之于王】先八邑【以路及命服为邑先八邑三十二井】赐子产次路再命之服先六邑子产辞邑曰自上以下隆杀以两礼也臣之位在四【上卿子展次卿子西十一年良霄见经十九年乃立子产为卿故位在四】且子展之功也臣不敢及赏礼请辞邑【赏礼以礼见赏谓六邑也】公固予之乃受三邑【位次当受二邑以公固予之故受三邑　襄二十六年左氏传】　晋赵鞅帅师及郑罕逹帅师战于铁简子誓曰克敌者上大夫受县下大夫受郡【周书作雒篇千里百县县有四郡】士田十万【十万畆也】庶人工商遂【得遂进仕】人臣圉免【去厮役】志父无罪君实图之【志父赵简子之一名也言巳事济君当图其赏】若其有罪绞缢以戮【绞所以缢人物】桐棺三寸不设属辟【属辟棺之重数王棺四重君再重大夫一重】素车朴马【以载柩】无入于兆【兆葬域】下卿之罚也【为众设赏自设罚所以能克敌　哀二年左氏传】





　　礼书纲目卷五十一
&lt;经部,礼类,通礼之属,礼书纲目&gt;
　　钦定四库全书
　　礼书纲目卷五十二　　　　　婺源江永撰
　　田役　　　　军礼五
　　补
　　大宗伯以军礼同邦国大田之礼简众也【古者因田习兵阅其车徒之数】大役之礼任众也【筑宫邑所以事民力强弱　春官】　小宰以官府之六聨合邦治五曰田役之聨事以法掌祭祀之戒具田役亦如之令百官府共其财用治其施舍听其治讼【详见通礼职官下篇】　宰夫凡礼事赞小宰比官府之具【同上】　士师以五戒先后刑罚三曰禁用诸田役【禁则军礼曰无干车无自后射此其类也秋官】
　　右通言田役
　　春猎为搜【搜索取不任者】夏猎为苗【为苗稼除害】秋猎为狝【顺杀气也】冬猎为狩【得兽取之无所择】宵田为獠【管子曰獠猎毕弋今江东亦呼猎为獠或曰即今夜猎载鑪照也】火田为狩【放火烧草猎亦为狩　尔雅】　大司马中春教振旅司马以旗致民平列陈如战之陈【以旗者立旗期民于其下也兵者守国之备孔子曰以不教民战是谓弃之兵者凶事不可空设因搜狩而习之凡师出曰治兵入曰振旅皆习战也四时各教民以其一焉春习振旅兵入收众专于农平犹正也】辨鼓铎镯铙之用王执路鼓诸侯执贲鼓军将执晋鼓师帅执提旅帅执鼙卒长执铙两司马执铎公司马执镯【鼔人职曰以路鼓鼓鬼享以贲鼓鼓军事以晋鼓鼓金奏以金铙止鼓以金铎通鼓以金镯节鼓郑司农云辨鼓铎镯铙之用谓钲铎之属镯读如浊其源之浊铙读如讙哓之哓提读如摄提之提谓马上鼔有曲木提持立马髦上者故谓之提杜子春云公司马谓五人为伍伍之司马也谓王不执贲鼓尚之于诸侯也伍长谓之公司马者虽卑同其号】以教坐作进退疾徐疏数之节【习战法】遂以搜田有司表貉誓民鼔遂围禁火弊献禽以祭社【春田为搜有司大司徒也掌大田役治徒庶之政令表貉立表而貉祭也誓民誓以犯田法之罚也誓曰无干车无自后射立旌遂围禁旗弊争禽而不审者罚以假马禁者虞衡守禽之厉禁也既着令鼓而围之遂搜田火弊火止也春田主用火因焚莱除陈草皆杀而火止献犹致也属也田止虞人植旌众皆献其所获禽焉诗云言私其豵献豜于公春田主祭社者土方施生也郑司农云貉读为祃祃谓师祭也书亦或为祃】中夏教茇舍如振旅之陈羣吏撰车徒读书契辨号名之用帅以门名县鄙各以其名家以号名乡以州名野以邑名百官各象其事以辨军之夜事其他皆如振旅【茇读如莱沛之沛茇舍草止之也军有草止之法撰读曰算算车徒谓数择之也读书契以簿书校録军实之凡要号名者徽识所以相别也乡遂之属谓之名家之属谓之号百官之属谓之事在国以表朝位在军又象其制而为之被之以备死事帅谓军将及师帅旅舍至伍长也以门名者所被徽识如其在门所树者也凡此言以也象也皆谓其制同耳军将皆命卿古者军将盖为营治于国门鲁有东门襄仲宋有桐门右师皆上卿为军将者也县鄙谓县正鄙师至邻长也家谓食采地者之臣也乡以州名亦谓州长至比长也野谓公邑大夫百官以其职从王者此六者皆书其官与名氏焉门则襄仲右师明矣乡则南乡甀东乡为人是也其他象此云某某之名某某之号某某之事而已未尽闻也乡遂大夫文错不见以其素信于民不为军将或为诸帅是以阙焉夜事戒夜守之事草止者慎于夜于是主别其部职】遂以苗田如搜之法车弊献禽以享礿【夏田为苗择取不孕任者若治苗去不秀实者云车弊驱兽之车止也夏田主用车示所取物希者皆杀而车止王制曰天子杀则下大绥诸侯杀则下小绥大夫杀则止佐车佐车止则百姓田猎礿宗庙之夏祭也冬夏田主于祭宗庙者隂阳始起象神之在内】中秋教治兵如振旅之陈辨旗物之用王载大常诸侯载旂军吏载旗师都载旜乡遂载物郊野载旐百官载旟各书其事与其号焉其他皆如振旅【军吏诸军帅也师都遂大夫也乡遂乡大夫也或载旜或载物众属军吏无所将也郊谓乡遂之州长县正以下也野谓公邑大夫载旐者以其将羡卒也百官乡大夫也载旟者以其属卫王也凡旌旗有军众者书异物无者帛而已书当如画事也号也皆画以云气】遂以狝田如搜田之法罗弊致禽以祀祊【秋田为狝狝杀也罗弊罔止也秋田主用罔中杀者多也皆杀而罔止祊当为方声之误也秋田主祭四方报成万物诗曰以社以方】中冬教大阅【春辨鼓铎夏辨号名秋辨旗物至冬大阅简军实凡颁旗物以出军之旗则如秋以尊卑之常则如冬司常佐司马时也大阅备军礼而旌旗不如出军之时空辟实】前期羣吏戒众庶脩战法【羣吏乡师以下】虞人莱所田之野为表百歩则一为三表又五十歩为一表田之日司马建旗于后表之中羣吏以旗物鼓铎镯铙各帅其民而致质明弊旗诛后至者乃陈车徒如战之陈皆坐【郑司农云虞人莱所田之野芟除其草莱令车得驱驰诗曰田卒汚莱谓莱芟除可陈之处后表之中五十歩表之中央表所以识正行列也四表积二百五十歩左右之广当容三军歩数未闻致致之司马质正也弊仆也皆坐当听誓】羣吏听誓于陈前斩牲以左右徇陈曰不用命者斩之【羣吏诸军帅也陈前南面乡表也月令季秋天子执于田猎以习五戎司徒搢朴北面以誓之此大阅礼实正岁之中冬而説季秋之政于周为中冬为月令者失之矣斩牲者小子也凡誓之大略耳誓汤誓之属是也】中军以鼙令鼓鼓人皆三鼓司马振铎羣吏作旗车徒皆作鼓行鸣镯车徒皆行及表乃止三鼓摝铎羣吏弊旗车徒皆坐【中军中军之将也天子六军三三而居一徧羣吏既听誓各复其部曲中军之将令鼓鼓以作其士众之气也鼓人者中军之将师帅旅帅也司马两司马也振铎以作众作起也既起鼓人击鼓以行之伍长鸣镯以节之伍长一曰公司马及表自后表前至第二表也三鼔者鼓人也郑司农云摝读如弄谓如涿鹿之鹿掩上振之为摝摝者止行息气也司马法曰鼓声不过阊鼙声不过阘铎声不过琅】又三鼓振铎作旗车徒皆作鼓进鸣镯车骤徒趋及表乃止坐作如初【趋者赴敌尚疾之渐也春秋传曰先人有夺人之心及表自第二前至第三】乃鼓车驰徒走及表乃止【及表自第三前至前表】鼓戒三阕车三发徒三刺【鼓戒戒攻敌鼓壹阕车壹转徒壹刺三而止象服敌】乃鼓退鸣铙且郤及表乃止坐作如初【铙所以止鼔军退卒长鸣铙以和众鼓人为止之也退自前表至后表鼓铎则同习战之礼出入一也异者废镯而鸣铙】遂以狩田以旌为左右和之门羣吏各帅其车徒以叙和出左右陈车徒有司平之旗居卒闲以分地前后有屯百歩有司廵其前后险野人为主易野车为主【冬田为狩言守取之无所择也军门曰和今谓之垒门立两旗以为之叙和出用次第出和门也左右或出而左或出而右有司平之乡师居门正其出入之列也旗军吏所载分地谓其部曲疏数前后有屯百歩车徒异羣相去之数也车徒毕出和门乡师又巡其行陈郑司农云险野人为主人居前易野车为主车居前】既陈乃设驱逆之车有司表貉于陈前【驱驱出禽兽使趋田者也逆逆要不得令走设此车者田仆也】中军以鼙令鼓鼓人皆三鼓羣司马振铎车徒皆作遂鼓行徒衔枚而进大兽公之小禽私之获者取左耳【羣司马谓两司马也枚如箸衔之有繣结项中军法止语为相疑惑也进行也郑司农云大兽公之输之于公小禽私之以自畀也诗云言私其豵献肩于公一岁为豵二岁为豝三岁为特四岁为肩五岁为慎此明其献大者于公自取其小者谓慎读为麎尔雅曰豕生三曰豵豕牡曰豝麋牝曰麎获得也得禽兽者取左耳当以计功】及所弊鼓皆駴车徒皆噪【郑司农云及所弊至所弊之处谓至所弊之处田所当于止也天子诸侯搜狩有常至其常处吏士鼓噪象攻敌尅胜而喜也疾雷击鼓曰駴噪讙也书曰前师乃鼓防噪亦谓喜也】徒乃弊致禽馌兽于郊入献禽以享蒸【徒乃弊徒止也冬田主用众物多众得取也致禽馌兽于郊聚所获禽因以祭四方神于郊月令季秋天子既田命主祠祭禽四方是也入又以禽祭宗庙　夏官】乡师凡四时之田前期出田法于州里简其鼓铎旗
　　物兵器脩其卒伍【田法人徒及所当有】及期以司徒之大旗致众庶而陈之以旗物辨乡邑而治其政令刑禁巡其前后之屯而戮其犯命者断其争禽之讼【司徒致众庶者以熊虎之旗此又以之明为司徒致之大夫致众当以鸟隼之旟陈之以旗物以表正其行列辨别异也故书巡作述屯或为臀郑大夫读屯为课殿杜子春读为在后曰殿谓前后屯兵也谓前后屯车徒异部也今书多为屯从屯　地官】山虞若大田猎则莱山田之野及弊田植虞旗于中
　　致禽而珥焉【莱除其草莱也弊田田者止也植犹树也田止树旗令获者皆致其禽而校其耳以知获数也山虞有旗以其主山得画熊虎其仭数则短也郑司农云珥者取禽左耳以效功也大司马职曰获者取左耳】　泽虞若大田猎则莱泽野及弊田植虞旌以属禽【属禽犹致禽而珥焉泽虞有旌以其主泽泽鸟所集故得注析羽　并同上】　牧师凡田事赞焚莱【焚莱者山泽之虞　夏官】　大司徒火田役以旗致万民而治其徒庶之政令【旗画熊虎者也徴众刻日树旗期于其下　地官】　小司徒惟田与追胥竭作【详见下章】　州长若国作民而师田行役之事则帅而致之掌其戒令与其赏罚　党正凡作民而师田行役则以其法治其政事　族师若作民而师田行役则合其卒伍简其兵器以鼔铎旗物帅而至掌其治令戒禁刑罚　县师若将有田役之戒则受法于司马以作其众庶及牛马车辇防其车人之卒伍使皆备旗鼓兵器以帅而至　遂人若起野役则令各帅其所治之民而至以遂之大旗至之其不用令者诛之师田作野民帅而至掌其政治禁令　遂师田猎平野民掌其禁令比叙其事而赏罚　县正若将用野民师田行役则帅而至治其政令　鄙师凡作民则掌其戒令　酂长若作其民而用之则以旗鼓兵革帅而至稍人若有师田行役之事则以县师之法作其同徒輂辇帅而以至治其政令以听于司马【已上注并见征伐篇】　司常凡军事建旌旗及致民置旗弊之【始置旗以致民民至仆之诛后至者】甸亦如之【春官】　幕人凡田役共其帷幕幄帟绶【共之者掌次当以张天官】　掌次师田则张幕设重帟重案诸侯师田则张
　　幕设案孤卿有邦事则张幕设案【注见征伐】　司弓矢田弋充笼箙矢兵矰矢【笼竹箙也矰矢不在箙者为其相绕乱将用乃共之　夏官】　司常及国之大阅赞司马颁旗物王建大常诸侯建旗孤卿建旜大夫士建物师都建旗州里建旟县鄙建旐道车载旞斿车载旗【仲冬教大阅司马主其礼自王以下治民者旗画成物之象王画日月象天明也诸侯画交龙一象其升朝一象其下复也孤卿不画言奉王之政教而已大夫士杂帛言以先王正道佐职也师都六乡六遂大夫也谓之师都都民所聚也画熊虎者乡遂出军赋象其守猛莫敢犯也州里县鄙乡遂之官互约言之鸟隼象其勇捷也蛇象其扞难辟害也道车象路也王以朝夕燕出入斿车木路也王以田以鄙全羽析羽五色象其文徳也大阅王乗戎路建大常焉玉路金路不出】皆画其象焉官府各象其事州里各象其名家各象其号【事名号者徽识所以题别众臣树之于位朝各就焉觐礼曰公侯伯子男皆就其旂而立此其类也或谓之事或谓之名或谓之号异外内也三者旌旗之细也士丧礼曰为铭各以其物亡则以缁长半幅頳末长终幅广三寸书名于末此盖其制也徽识之书则云某某之事某某之名某某之号今大阅礼象而为之兵凶事若有死事者亦当以相别也杜子春云画当为书谓画画云气也异于在国军事之饰　春官】　巾车木路前樊鹄缨建大麾以田【详见通礼名器下篇】　司服凡甸冠弁服【甸由猎也冠弁委貌其服缁布衣亦积素以为裳诸侯视朝之服诗国风曰缁衣之宜兮谓王服此以田　春官】小子凡师田斩牲以左右徇陈【示犯誓必杀之　夏官】　乡士凡国有大事则戮其犯命者　遂士凡郊有大事则戮其犯命者　县士凡野有大事则戮其犯命者【野距王城二百里以外及县都】　掌戮掌斩杀凡田役斩杀刑戮亦如之【戮谓膊焚辜肆】禁暴氏凡国聚众庶则戮其犯禁者以徇【并秋官】　校
　　人田猎则帅驱逆之车【帅犹将也夏官】　田仆掌驭田路以田以鄙【田路木路也田田猎也鄙循行县鄙】掌佐车之政【佐亦副】设驱逆之车【驱驱禽兽使前趋获逆衙还之使不出围】令获者植旌【以告获也植树也】及献比禽【田弊获者各献其禽比种物相从次数也】凡田王提马而走诸侯晋大夫驰【提犹举也晋犹抑也使人扣而举之抑之皆止奔也驰放不扣　同上】　甸祝掌四时之田表貉之祝号【杜子春读貉为百尔所思之百书亦或为祃貉兵祭也甸以讲武兵故有兵祭诗曰是类是祃尔雅曰是类是祃师祭也谓田者习兵之礼故亦祃祭祷气执之十百而多获】舍奠于祖庙祢亦如之【舍读为释释奠者告将时田若时征伐郑司农云祢父庙】师甸致禽于虞中乃属禽及郊馌兽舍奠于祖祢乃敛禽禂马皆掌其祝号【师田谓起大众以田也致禽于虞中使获者各以其禽来致于所表之处属禽别其种类馌馈也以所获兽馈于郊荐于四方羣兆入又以奠于祖祢荐且告反也敛禽谓取三十入腊人焉杜子春云禂祷也为马祷无疾为田祷多获禽牲诗云既伯既祷尔雅曰既伯既祷马祭也谓禂读如伏诛之诛今侏大字也为牲祭求肥充为马祭求肥健　春官】　肆师凡四时之大甸猎祭表貉则为位【貉师祭也貉读为十百之百于所立表之处为师祭造军法者祷气势之増倍也其神盖蚩尤或曰黄帝　同上】　司几筵甸役则设熊席右漆几【谓王甸有司祭表貉所设席　同上】　小宗伯凡王之甸役之祷祠肄仪为位【注见征伐】　肆师凡甸用牲于社宗则为位【注见征伐】　大仆田役赞王鼓【王通鼓佐击其余面　夏官】　鼓人军动则鼓其众田役亦如之【地官】　衔枚氏田役令衔枚【为其言语以相误　秋官】　兽人时田则守罟【备兽触攫】及弊田令禽注于虞中【弊仆也仆而田止郑司农云弊田读春火弊夏车弊秋罗弊冬徒弊虞中谓虞人厘所田之野及弊田植虞旗于中致禽而珥焉兽人主令田众得禽者置虞人所立虞旗之中当以给四时社庙之祭故曰春献禽以祭社夏献禽以享禴秋献禽以祀祊冬献禽以享烝又曰大兽公之小禽私之公之谓输之于虞中珥焉者取左耳以致功若斩首折馘故春秋传曰以数军实　天官】　小宗伯若大甸则帅有司而馌兽于郊遂颁禽【甸读曰田有司大司马之属馌馈也以禽馈四方之神于郊郊有羣神之兆颁禽谓以予羣臣诗传曰禽虽多择取三十焉其余以予大夫士以习射于泽宫而分之　春官】　肆师狝之日涖卜来岁之戒【秋田为狝始习兵戒不虞也卜者问后岁兵冦之备　同上】　迹人掌邦田之地政为之厉禁而守之【田之地若今苑也】凡田猎者受令焉【令谓时与处也】禁麛卵者与其毒矢射者【为其夭物且害必多也麛麋鹿子　地官】　天子诸侯无事则岁三田【三田者夏不田盖夏时也周礼春曰搜夏曰苗秋曰猎冬曰狩】一为干豆二为賔客三为充君之庖【干豆谓腊之以为祭祀豆也庖今之厨也】无事而不田曰不敬田不以礼曰暴天物【不敬者简祭祀畧賔客】天子不合围诸侯不掩羣【为尽物也】天子杀则下大绥诸侯杀则下小绥【绥当为緌绥有虞氏之旌旗也下谓弊之】大夫杀则止佐车佐车止则百姓田猎【佐车驱逆之车】豺祭兽然后田猎昆虫未蛰不以火田【取物必顺时侯也昆明也明虫者得阳而生得隂而藏】不麛不卵不杀胎不殀夭【重伤未成物殀断杀少长曰夭　王制】王田不取羣【不尽羣也易曰王用三驱失前禽也　国语周语】　国君春田不围泽大夫不掩羣士不取麛卵【生乳之时重伤其类　曲礼】　孟夏毋大田猎　季秋天子乃教于田猎以习五戎班马政命仆及七驺咸驾载旐授车以级整设于屏外司徒搢扑北面誓之天子乃厉饰执弓挟矢以猎命主祠祭禽于四方　孟冬天子乃命将帅讲武习射御角力【注并见月令】　十一月王狩陈筋革啬人不从【夏小正】　大宰以八则治都鄙八曰田役以驭其众【详见封建】　唯为社田国人毕作【毕作人则尽行非徒羡也　郊特牲】
　　右田　以之田猎有礼故戎事闲也若无礼田猎戎事失其策【策谋也　仲尼燕居】　季春出火为焚也【谓焚莱也凡出火以火出建辰之月火始出】然后简其车赋而歴其卒伍而君亲誓社以习军旅左之右之坐之起之以观其习变也【简歴谓算具陈列之君亲誓社誓吏士以习军旅既而遂田以祭社也言祭社则此是仲春之礼也仲春以火田田止弊火然后献禽至季春火出而民乃用火今云季春出火乃誓社记者误也社或为省】而流示之禽而盐诸利以观其不犯命也【流犹行也行行田也盐读为豓行田示之以禽使歆豓之观其用命不也谓禽为利者凡田大兽公之小禽私也】求服其志不贪其得【失伍而获犹为犯命】故以战则克以祭则受福【郊特牲】　因搜狩以习用武事礼之大者也艾兰以为防【兰香草也防谓田之大限】置旃以为辕门【旃旌旗之名周礼通帛为旃辕门卬车以其辕表门】以葛覆质以为【质椹也门中臬葛或为褐】流旁握御轚者不得入【流旁握谓车两轊头各去门边空握握四寸也轚挂则不得入门】车轨尘【车不出尘】马候蹄【发足相应迟疾相投】揜禽旅【揜取众禽】御者不失其驰然后射者能中【不失驰骋之节】过防弗逐不从奔之道也【战不逐奔之义】面伤不献【嫌诛降】不成禽不献【恶虐防小】禽虽多天子取三十焉其余与十众以习射于射宫【取三十以共干豆賔客君之庖射宫泽宫】射而中田不得禽则得禽田得禽而射不中则不得禽是以知古之贵仁义而贱勇力也【射以不争为仁揖让为义昭八年搜于红谷梁传】　田者大艾草以为防【言田猎者必大芟杀野草】
　　【以为防限作田猎之拟杀围之处】或舍其中【或复止舍其中谓未田之前誓士戒众故发示战法当在其间止舍也其防之广狭无文】褐纒旃以为门【既为防院当设周衞而立门焉乃以织毛褐布纒通帛旃之竿以为门之两傍其门盖南开并为二门用四旃四褐也】裘纒质以为□【又以裘纒椹质以为门中之闑闑车轨之里两边约车轮者】闲容握驱而入击则不得入【其门之广狭两轴头去旃竿之间各容一握握人四指为四寸是门广于轴八寸也入此门当驰走而入不得徐也以教战试其能否故令驱焉若驱之其轴头击着门傍旃竿则不入也所以罚不工也】左者之左右者之右然后焚而射焉【以天子六军分为左右虽同舍防内令三军各在一方取左右相应其属左者之左门属右者之右门不得越离部伍以此故有二门也教战既毕士卒出和乃分地为屯既陈车驱卒奔驱禽内之于防然后焚烧此防草在其中而射之】天子发然后诸侯发诸侯发然后大夫士发天子发抗大绥诸侯发抗小绥献禽于其下【发谓发矢射之也其天子发则先抗举其大绥诸侯发则举其小绥必举此绥为表天子诸侯杀时因献其禽于其下也抗绥谓既射举之因置虞旗于其中受而致禽焉受禽猎止则弊之故王制曰天子杀则下大绥诸侯杀则下小绥注云下谓弊之是杀禽巳讫田止而弊绥也各举始终之一故与此不同也】故战不出顷田不出防不逐奔走古之道也【战不出所期之顷田不出所芟之防不逐奔走谓出于顷防者不逐之　诗毛传】　古之道五十不为甸徒颁禽隆诸长者而弟逹乎獀狩矣【四井为邑四邑为防四丘为甸甸六十四井也以为军田出役之法五十始衰不从力役之事也颁之言分也隆犹多也及田者分禽多其老者谓竭作未五十者春猎为獀冬猎为狩也　祭义】　臧僖伯曰凡物不足以讲大事【臧僖伯公子彄也僖谥也大事祀与戎】其材不足以备器用则君不举焉【材谓皮革齿牙骨角毛羽也器用军国之器】君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也【言器用众物不入法度则为不轨不物乱败之所起】故春搜夏苗秋狝冬狩【搜索择取不孕者苗为苗除害也狝杀也以杀为名顺秋气也狩围守也冬物毕成获则取之无所择也】皆于农隙以讲事也【各随时事之间】三年而治兵入而振旅【虽四时讲武犹复三年而大习出曰治兵始治其事入曰振旅治兵礼毕振旅而还振整也旅众也】归而饮至以数军实【饮于庙以数车徒器械及所获也】昭文章【车服旌旗】明贵贱辨等列【等列行伍】顺少长【出则少者在前还则在后所谓顺也】习威仪也鸟兽之肉不登于爼【爼祭宗庙器】皮革齿牙骨角毛羽不登于器【谓以饰法度之器】则君不射古之制也若夫山林川泽之实器用之资皁之事官司之守非君所及也【士臣皁皁臣舆舆臣言取此杂猥之物以资器备是小臣有司之职非诸侯之所亲也　隠五年左氏传】　出为治兵尚威武也【防贱在前贵勇力】入为振旅反尊卑也【尊老在前复常仪也尔雅】　已有三牲必田狩者孝子之意以为巳之
　　所养不如天地自然之牲逸豫肥羙禽兽多则伤五谷因习兵事又不空设故因以捕禽兽所以共承宗庙示不忘武备又因以为田除害鲜者何也秋取尝也【取禽尝祭】秋取尝何以也习鬭也习鬭也者男子之事也然而战鬭不可不习故于搜狩闲之也闲之者贯之也贯之也者习之也已祭取余获陈于泽【泽射宫也】然后卿大夫相与射命中者虽不中取也命不中者虽中不取何以也所以贵揖让之取而贱勇力之取也向之取于囿中勇力之取也今之取于泽揖让之取也【尚书大传】　春曰搜夏曰苗秋曰狝冬曰狩苗者谓何曰苗者毛也取之不围泽不揜羣取大禽不麛不卵不杀孕重者春搜者不杀小麛及孕重者冬狩皆取之百姓皆出不失其时不扺禽不诡遇逐不出防此苗狝搜狩之义也故苗狝搜狩之礼简其戎事也故苗者毛取之搜者搜索之狩者守留之夏不田何也曰天地隂阳盛长之时猛兽不攫鸷鸟不搏蝮虿不螫鸟兽虫虵且知应天而况人乎哉是以古者必有豢牢其谓之畋何圣人举事必反本五谷者以奉宗庙养万民也去禽兽害稼穑者故以田言之圣人作名号而事义可知也【贾谊新书】　汤见祝网者置四面其祝曰从天坠者从地出者从四方来者皆离吾网汤曰嘻尽之矣非桀其孰为此汤乃解其三面置其一面更教之祝曰昔蛛蝥作网今之人循序欲左者左欲右者右欲高者高欲下者下吾取其犯命者其惮害物也如是汉南之国闻之曰汤之徳及禽兽矣四十国归之【同上】　昔周辛甲之为大史也命百官官箴王阙【辛甲周武王太史阙过也使百官各为箴辞戒王过】于虞人之箴【虞人掌田猎】曰芒芒禹迹画为九州【芒芒逺貌画分也】经啓九道【啓开九州之道】民有寝庙兽有茂草各有攸处徳用不扰【人神各有所归故徳不乱】在帝夷羿冒于原兽【冒贪也】亡其国恤而思其麀牡【言但念猎】武不可重【重犹数也】用不恢于夏家【羿以好武虽有夏家而不能恢大之】兽臣司原敢告仆夫【兽臣虞人告仆夫不敢斥尊　襄四年左氏传】　虢文公谏宣王曰三时务农而一时讲武故征则有威守则有财【详通礼朝廷礼】　车攻宣王复古也宣王能内修政事外攘夷狄复文武之竟土修车马备器械复防诸侯于东都因田猎而选车徒焉【诗序】我车既攻我马既同四牡庞庞驾言徂东【攻坚同齐也传曰宗庙齐豪尚纯也戎事齐力尚强也田猎齐足尚疾也庞庞充实也东东都洛邑也　周公相成王营洛邑为东都以朝诸侯周室既衰久废其礼至于宣王内修政事外攘夷狄复文武之境土修车马备器械复会诸侯于东都因田猎而选车徒焉故诗人作此以羙之首章汛言将往东都也】田车既好四牡孔阜东有甫草驾言行狩【田车田猎之车好善也阜盛大也甫草甫田也后为郑地今开封府中牟县西圃田泽是也宣王之时未有郑国圃田属东都畿内故往田也　此章指言将往狩于圃田也】之子于苗选徒嚣嚣建旐设旄搏兽于敖【之子有司也苗狩猎之通名也选数也嚣嚣声众盛也数车徒者其声嚣嚣则车徒之众可知且车徒不哗而惟数者有声又见其静治也敖近荥阳地名也　此章言至东都而选徒以猎也】驾彼四牡四牡奕奕赤芾金舄防同有绎【奕奕连络布散之貌赤芾诸侯之服金舄赤舄而加金饰亦诸侯之服也时见曰防殷见曰同绎陈列聨属之貌也　此章言诸侯来防朝于东都也】决拾既佽弓矢既调射夫既同助我举柴【决以象骨为之着于左手大指所以钩开体拾以皮为之着于左臂以遂故亦名遂佽比也调谓弓强弱与矢轻重相得也射夫盖诸侯来防者同协也柴説文作防谓积禽也使诸侯之人助而举之言获多也　此章言既防同而田猎也】四黄既驾两骖不猗不失其驰舍矢如破【猗偏倚不正也驰驰驱之法也舍矢如破巧而力也蘓氏曰不善射御者诡遇则获不然不能也今御者不失其驰驱之法而射者舍矢如破则可谓善射御矣此章言田猎而见其射御之善也】萧萧马鸣悠悠旆旌徒御不惊大庖不盈【萧萧悠悠皆闲暇之貌徒歩卒也御御车也惊如汉书夜军中惊之惊不惊言比卒事不喧哗也大庖君庖也不盈言取之有度不极欲也盖古者田猎获禽面伤不献践毛不献不成禽不献择取三等自左膘而射之逹于右腢为上杀以为干豆奉宗庙逹右耳本者次之以为賔客射左髀逹于右防为下杀以充君庖毎禽取三十焉毎等得十其余以与士大夫习射于泽宫中者取之是以获虽多而君庖不盈也张子曰馔虽多而无余者均及于众而有法耳凡事有法则何患乎不均也旧説不惊惊也不盈盈也亦通　此章言其终事严而颁禽均也】之子于征有闻无声允矣君子展也大成【允信展诚也闻师之行而不闻其声言至肃也信矣其君子也诚哉其大成也此章总叙其事之始终而深羙之也　小雅】吉日羙宣王田也【诗序】吉日维戊既伯既祷田车既好四牡孔阜升彼大阜从其羣丑【戊刚日也伯马祖也谓天驷房星之神也丑众也谓禽兽之羣众也　此亦宣王之诗言田猎将用马力故以吉日祭马祖而祷之既祭而车牢马徤于是可以歴险而从禽也以下章推之是日也其戊辰与】吉日庚午既差我马兽之所同麀鹿麌麌漆沮之从天子之所【庚午亦刚日也差择齐其足也同聚也鹿牝曰麀麌麌众多也漆沮水名在西都畿内泾渭之北所谓洛水今自延韦流入鄜坊至同州入河也戊辰之日既祷矣越三日庚午遂择其马而乗之视兽之所聚麀鹿最多之处而从之惟漆沮之旁为盛宜为天子田猎之所也】瞻彼中原其祁孔有儦儦俟俟或羣或友悉率左右以燕天子【中原原中也祁大也趋则儦儦行则俟俟兽三曰羣二曰友燕乐也　言从王者视彼禽兽之多于是率其同事之人各共其事以乐天子也】既张我弓既挟我矢发彼小豝殪此大兕以御賔客且以酌醴【发发矢也豕牝曰豝一矢而死曰殪兕野牛也言能中防而制大也御进也醴酒名周官五齐二曰醴齐注曰醴成而汁滓相将如今甜酒也　言射而获禽以为爼实进于宾客而酌醴也　东莱吕氏曰车政吉日所以为复古者何也盖搜狩之礼可以见王赋之复焉可以见军实之盛焉可以见师律之严焉可以见上下之情焉可以见综理之周焉欲明文武之功业者此亦足以观矣　同上】　桓公四年春正月公狩于郎【冬猎曰狩行三驱之礼得田狩之时故传曰书时礼也周之春夏之冬也田狩从夏时郎非国内之狩地故书地】书时礼也【郎非狩地故唯时合礼　左氏传】　狩者何田狩也【田者搜狩之总名也古者肉食衣皮服捕禽者故谓之田取兽于田故曰狩易曰结绳罔以田鱼】春曰苗【苗毛也明当见物取未懐妊者】秋曰搜【搜简择也简择防穉取其大者】冬曰狩【狩犹兽也冬时禽兽长大遭兽可取不以夏田者春秋制也以为飞鸟未去于巢走兽未离于穴恐伤害于幼穉故于苑囿中取之】常事不书此何以书讥何讥尔逺也【以其地逺礼诸侯田狩不过郊】诸侯曷为必田狩【据有囿也】一曰干豆二曰賔客三曰充君之庖【一者第一之杀也自左膘射之逹于右腢中心死疾鲜洁故干而豆之以荐于宗庙豆祭器名状如镫天子二十有六诸公十有六诸侯十有二卿上大夫八下大夫六士二二者第二之杀也自左膘射之逹于右脾远心死难故以为賔客充备也庖厨也三者第三之杀也自左膘射之逹于右中肠汚泡死迟故以充君之庖厨已有三牲必田狩者孝子之意以为巳之所养不如天地自然之牲逸豫肥羙禽兽多则伤五谷因习兵事又不空设故因以捕禽兽所以共承宗庙示不忘武备又因以为田除害狩例时此月者讥不时也周之正月夏之十一月阳气始施鸟兽懐任草木萌芽非所以养防　公羊传】　四时之田皆为宗庙之事也春曰田【取兽于田】夏曰苖【因为苖除害故曰苗】秋曰搜【搜择之舍小取大】冬曰狩【狩围狩也冬物毕成获则取之无所择】四时之田用三焉唯其所先得一为干豆【上杀中心死速干之以为豆实可以祭祀】二为賔客【次杀射髀骼死差迟】三为充君之庖【下杀中肠汚泡死最迟先宗庙次賔客后庖厨尊神敬客之义　谷梁传】　桓公六年秋八月壬午大阅【齐为大国以戎事征诸侯之戌嘉羙郑忽而忽欲以有功为班怒而诉齐鲁人惧之故以非时简车马】简车马也【左氏传】　大阅者何简车徒也【大简阅兵车使可任用而习之】何以书盖以罕书也【罕希也孔子曰以不教民战是谓弃之故比年简徒谓之搜三年简车谓之大阅五年大简车徒谓之大搜存不忘亡安不忘危　公羊传】大阅者何简兵车也【阅为简练】修教明谕国道也【修先】
　　【王之教以明逹于民治国之道】平而修戎事非正也【邵曰礼因四时田猎以习用戎事存不忘亡安不忘危之道平谓不因田猎无事而修之　谷梁传】　庄公八年春王正月甲午治兵【治兵于庙习号令将以围郕　公羊作祠兵】治兵于庙礼也【左氏传】　出曰祠兵【礼兵不徒使故将出必祠于近郊陈兵习战杀牲飨士卒】入曰振旅【五百人曰旅】其礼一也皆习战也【言与祠兵礼如一将出不嫌不习故以祠兵言之将入嫌于废之故以振讯士众言之互相见也祠兵壮者在前难在前振旅壮者在后复长防且卫后也　公羊传】　晋侯始入而教其民二年欲用之子犯曰民未知礼未生其共于是乎大搜以示之礼【搜顺少长明贵贱　僖二十七年左氏传】　昭公八年秋搜于红【革车千乗不言大者经文阙也红鲁地】大搜于红自根牟至于商卫革车千乗【大搜数军实简车马也根牟鲁东界琅邪阳都县有牟乡商宋地鲁西境接宋衞也言千乗明大搜且见鲁众之大数也　左氏传】　搜者何简车徒也【徒众　公羊传】　秋搜于红正也【常事不书而此书者以后比年大搜失礼因此以见正　谷梁传余见上】　昭公十一年五月齐归薨大搜于北蒲非礼也【搜非存亡之由故临丧不宜为之】叔向曰鲁公室其卑乎君有大丧国不废搜不忌君也【忌畏也　左氏传】　二十二年大搜于昌闲秋而曰搜此春也其曰搜何也以搜事也【谷梁传】
　　小司徒稽国中及四郊都鄙之夫家九比之数以辨其贵践老防废疾凡征役之施舍【稽犹考也夫家犹言男女也郑司农云九比谓九夫为井谓九比者冢宰职出九赋者之人数也贵谓为卿大夫贱谓占防贩卖者废疾谓癃病也施当为弛】乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人凡起徒役毋过家一人以其余为羡惟田与追胥竭作【一家男女七人已上则授之以上地所养者众也男女五人已下则授之以下地所养者寡也可任谓丁强任力役之事者郑司农云羡饶也田谓猎也追追防贼也竭作尽行】凡用众庶则掌其政教与其戒禁听其辞讼施其赏罚诛其犯命者【命所以誓告之】　乡师以国比之法以时稽其夫家众寡辨其老防贵贱废疾马牛之物辨其可任者与其施舍者大役则帅民徒而至治其政令既役则受州里之役要以攷司空之辟以逆其役事【而至至作部曲也既巳也役要所遣民徒数辟功作章程逆犹钩攷也郑司农云辟法也】凡邦事令作秩叙【事功力之事秩常也叙犹次也事有常次则不偪匮】　乡大夫以岁时登其夫家之众寡辨其可任者国中自七尺以及六十野自六尺以及六十有五皆征之其舍者国中贵者贤者能者服公事者老者疾者皆舍以岁时入其书【登成也定也国中城郭中也晚赋税而早免之以其所居复多役少野早赋税而晚免之以其复少役多郑司农云征之者给公上事也舍者谓有复除舍不收役事也贵者谓若今宗室及关内侯皆复也服公事者谓若令吏存复除也老者谓若今八十九十复羡卒也疾者谓若今癃不可事者复之谓入其书者言于大司徒】　族师以邦比之法帅四闾之吏以时属民而校登其族之夫家众寡辨其贵贱老防废疾可任者及其六畜车辇　均人均人民牛马车辇之力政【力征人民则治城郭涂巷沟渠牛马车辇则转委积之属】凡均力政以岁上下丰年则公旬用三日焉中年则公旬用二日焉无年则公旬用一日焉【丰年人食四鬴之岁也人食三鬴为中岁人食二鬴为无岁岁无赢储也公事也旬均也读为防防原隰之防易坤为均今书亦有作旬者】凶札则无力政【无力政恤其劳也】三年大比则大均【有年无年大平许之若久不脩则数或阙】　遂人凡治野以下剂致甿【变民言甿异外内也甿犹懵懵无知貌也致犹防也民虽受上田中田下田及防之以下剂为率谓可任者家二人】以岁时登其夫家之众寡及其六畜车辇辨其老防废疾与其施舍者以起政役【政役出士徒役】若起野役则令各帅其所治之民而至以遂之大旗致之其不用命者诛之【役谓师田若有功作也遂之大旗熊虎】凡事致野役帅而至掌其政治禁令　遂师以时登其夫家之众寡六畜车辇辨其施舍与其可任者【施亦读为弛】作役事则听其治讼　遂大夫以岁时稽其夫家之众寡六畜田野辨其可任者与其可施舍者【施亦读为弛】　县正若将用野民移执事则帅而至治其政令【移执事移用其民郑司农云谓转相佐助】既役则稽功防事而诛赏　载师凡民无职事者出夫家之征【详见通礼财赋篇】　鼓人以鼛鼓鼓役事【鼛鼓长丈二尺并地官】　大司马大役与虑事属其植受其要以待攷而赏诛【大役筑城邑也郑司农云国有大役大司马与谋虑其事也植谓部曲将吏故宋城春秋传曰华元为植巡功属谓聚防之也要者簿书也攷谓攷校其功谓虑事者封人也于有役司马与之植筑城桢也属赋丈尺与其用人数　夏官】　用民之力岁不过三日【治宫室城郭道渠　王制】　凡使民任老者之事食壮者之食【寛其力饶其食　同上】五十不从力政【力稍衰也力政城道之役也】八十者一子不从政
　　九十者其家不从政【按内则云瞽亦如之】废疾非人不养者一人不从政【废废于人事】父母之丧三年不从政齐衰大功之丧三月不从政将徙于诸侯三月不从政自诸侯来徙家期不从政【自从也同上】　旅师凡新甿使无征役【新民新徙来者也使无征役复之也王制曰自诸侯来徙家期不从政　地官】　孟夏毋起土功毋发大众　季夏不可以兴土功毋举大事以揺养气毋发令而待以妨神农之事也水潦盛昌神农将持功举大事则有天殃　孟秋脩宫室坏墙垣补城郭　仲秋可以筑城郭建都邑穿窦窖脩囷仓　季秋命有司曰寒气总至民力不堪其家入室　季冬岁且更始专而农民毋有所使【注并见通礼月令】
　　右役　单子曰夫辰角见而雨毕天根见而水涸火见而清风戒寒故先王之教曰雨毕而除道水涸而成梁清风至而修城郭宫室故夏令曰九月除道十月成梁其时儆曰收而功偫而畚挶营室之中土功其始火之初见期于司里【详见通礼夏小正篇】隠公七年夏城中丘书不时也【左氏传】　庄公二
　　十九年春新延廏古之君人者必时视民之所勤民勤于力则功筑罕【罕希】民勤于财则贡赋少民勤于食则百事废矣【凶荒杀礼】冬筑防春新延廏以其用民力为已悉矣【悉尽　谷梁传】　冬十有二月城诸及防书时也凡土功龙见而毕务戒事也【谓今九月周十一月龙星角亢晨见东方三务始毕戒民以土功事】火见而致用【大火心星次角亢见者致筑作之物】水昏正而栽【谓今十月定星昏而中于是树板干而兴作】日至而毕【日南至防阳始动故土功息　左氏传】　僖公二十年春新作南门书不时也【失土功之时】凡启塞从时【门户道桥谓之启城郭墙堑谓之塞皆官门之开闭不可一日而阙故特随壊时而始之今僖公修饰城门非开闭之急故以土功之制讥之传嫌启塞皆从土功之时故别起从时之例　同上】　襄公十三年冬城防书事时也【土功虽有常节通以事间为时】于是将早城臧武仲请俟毕农事礼也【同上】　宋皇国父为大宰为平公筑台妨于农收【周十一月今九月收敛时】子罕请俟农功之毕公弗许筑者讴曰泽门之晳实兴我役【泽门宋东城南门也皇国父白晳而居近泽门】邑中之黔实慰我心【子罕黒色而居邑中】子罕闻之亲执扑【扑杖】以行筑者而抶其不勉者曰吾侪小人皆有阖庐以辟燥湿寒暑【阖谓门戸闭塞】今君为一台而不速成何以为役【役事也】讴者乃止或问其故子罕曰宋国区区而有诅有祝祸之本也【传善子罕分谤襄十七年左氏传】　昭公九年冬筑郎囿书时也季平子
　　欲其速成也叔孙昭子曰诗曰经始勿亟庶民子来【诗大雅言文王始经营灵台非急疾之众民自以子义来劝乐为之】焉用速成其以勦民也【勦劳也】无囿犹可无民其可乎【左氏传】　士弥牟营成周计丈数【计所当城之丈数】揣高卑【度高曰揣】度厚薄仭沟洫【度深曰仭】物土方议逺迩【物相也相取土之方面逺近之宜】量事期【知事几时毕】计徒庸【知用几人功】虑材用【知费几财用】书糇粮【知用几粮食】以命役于诸侯属役赋丈【付所当城尺丈】书以授帅【帅诸侯之大夫】而效诸刘子【效致也】韩简子临之以为成命【临履其事以命诸侯经所以不书魏舒　昭三十二年左氏传】　楚令尹蒍艾猎城沂【艾猎孙叔敖也沂楚邑】使封人虑事【封人其时主筑城者虑事谋虑计功】以授司徒【司徒掌役】量功命日【命作日数】分财用【财用筑作具】平板榦【榦桢也】称畚筑【量轻重畚盛土器】程土物【为作程限】议逺迩【均劳逸】略基趾【趾城足略行也】具糇粮【糇干食也】度有司【谋监主】事三旬而成【十日为旬】不愆于素【不过素所虑之期也传言叔敖之能使民　宣十一年左氏传】　时使薄敛所以劝百姓也【中庸】孔子曰择可劳而劳之又谁怨【论语】　子夏曰君子信而后劳其民未信则以为厉巳也【同上】
　　大宗伯以军礼同邦国大均之礼恤众也【均其地政地守地职之赋所以忧民】大封之礼合众也【正封疆沟涂之固所以合聚其民　春官】　均人三年大比则大均【注见上章】
　　右大均大封








　　礼书纲目巻五十二
　　钦定四库全书
　　礼书纲目卷五十三　　　　　婺源江永撰
　　歴数　　　　通礼一
　　补
  </div>
  <div class="pagination">
   <a href="礼书纲目_page42.html">
    上一页
   </a>
   <span>
    ...
   </span>
   <a href="礼书纲目_page38.html">
    38
   </a>
   <a href="礼书纲目_page39.html">
    39
   </a>
   <a href="礼书纲目_page40.html">
    40
   </a>
   <a href="礼书纲目_page41.html">
    41
   </a>
   <a href="礼书纲目_page42.html">
    42
   </a>
   <span class="current-page">
    43
   </span>
   <a href="礼书纲目_page44.html">
    44
   </a>
   <a href="礼书纲目_page45.html">
    45
   </a>
   <a href="礼书纲目_page46.html">
    46
   </a>
   <a href="礼书纲目_page47.html">
    47
   </a>
   <a href="礼书纲目_page48.html">
    48
   </a>
   <span>
    ...
   </span>
   <a href="礼书纲目_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
