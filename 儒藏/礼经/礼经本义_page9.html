<!DOCTYPE html>
<html>
<head>
    <meta charset="UTF-8">
    <title>礼经本义 - 第 9 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼经本义 - 第 9 页/共 40 页</h1>
    <div class="content">　　【洗以盥濯篚以陈爵觯当东霤者人君为殿屋故有东霤也罍水以罍注水所以沃冼在洗与篚之东篚在洗西南肆谓三物皆南向陈之也膳篚者实君之象觚者也膳者善也善于诸臣所用也西面西向陈之也】
　　司宫尊于东楹之西两方壶左酒南上公尊瓦大两有丰幂用绤若锡在尊南南上尊士旅食于门西两圆壶
　　【司宫掌宫内之事者康成谓于天子为小宰也尊设酒尊也东楹之西堂上近中也两方壶一酒一酒所以饮诸臣者左酒水居壶南也南为上上酒也公尊君饮之尊瓦大即瓦瓶也两亦一酒一酒也丰所以盛瓦大者绤粗葛锡细布也大射之幂用锡若絺而此用绤亦贬于大射也在尊南谓两瓦大在两方壶南南为上亦尚酒也士旅食谓众士食廪于官者所谓府史胥徒庶人在官者也设尊于门内之西两圆壶皆酒也】
　　司宫筵賔于户西东上无加席也
　　【筵賔设賔席也诸侯无司几筵之官故司宫设之戸西室户之西牖间南向賔位也东上席首在东也加席重席之上加坐席优礼也大夫为賔乃无加席者以君在故也　郑康成曰賔席用蒲筵缁布纯敖君善曰设賔席当后于公席乃先言之者终司宫之事耳按诗肆筵设席先儒谓下铺为筵上加为席然筵席亦通称矣以比节考之其説不易梅诞生乃谓重曰筵单曰席者误也】
　　右陈馔器　燕朝服于寝【郑康成曰燕于路寝相亲昵也】其牲狗也烹于门外东方【敖君善曰狗于牲为贱而君之燕礼差轻故用之大射仿此门外东方爨所在也故于焉烹之古者寝庙之门皆有爨吉则在东凶则在西】
　　射人告具
　　【告具告事具于君也敖君善曰是时公盖在阼阶东南南向射人北面告之贾洺州曰大射告具之上有羮定此不言者文不具也】
　　小臣设公席于阼阶上西向设加席公升即位于席西向
　　【加席别言设谓公临升乃取而设之也羣臣未入公先升即位尊者之礼也　髙紫超曰公不南面而西向从賔主之礼也賔无加席而公设加席君臣之义辨矣】
　　小臣约卿大夫卿大夫皆入门右北面东上士立于西方东面北上祝史立于门东北面东上小臣师一人在东堂下南面士旅食者立于门西东上
　　【纳者以公命引而入也入门右自外来者东为右从君所在也北面向君也东上君位在阼阶故卿大夫从君所在而以东为上也士立西方堂下之西也东面向君也祝以辟除史以稽察皆立于门内之东随君方也小臣师小臣之长东堂下近君聴使令也】
　　公降立于阼阶之东南南向迩卿卿西面北上迩大夫大夫皆少进
　　【公降下阼阶也迩近也揖之使进而近于已也卿始入门右北面今转西面北上以次立而南待献而后升也大夫皆少进立庭下北面东上如故不西面别于卿也君于卿与大夫各旅揖之大射仪小臣师诏揖诸公卿大夫】
　　右即位
　　射人请賔公曰命某为賔射人命賔賔少进礼辞反命又命之賔再拜稽首许诺射人反命賔出立于门外东面【请賔请君命谁为賔也某大夫名也卿不为賔嫌逼也礼辞辞不敏也反命射人以賔之辞告于君也公不许其辞故射人复命之賔再拜稽首为受君命也射人反命告賔许也賔出当更以賔礼入也】
　　公揖卿大夫乃升就席
　　【郝仲与曰公揖卿大夫公将升揖也乃升君升阼阶也就席君先就席也】
　　小臣自阼阶下北面请执幂者与羞膳者乃命执幂者执幂者升自西阶立于尊南北面东上
　　【请执幂者请君命执瓦大之幂者羞膳进君酒者言命执幂不言命羞膳省文也东上酒之幂为上也方圆壶无幂　郑康成曰羞膳者升自北阶房中西面南上】
　　膳宰请羞于诸公卿者
　　【请亦请君命也羞于诸公卿进诸公卿酒者】
　　右命賔及执事者　与卿燕则大夫为賔与大夫燕亦大夫为賔【郑康成曰不以所与燕者为賔燕序欢賔主敬也公父文伯饮南宫敬叔酒以路堵父为客此之谓也卿尊矣复以为賔恐逼君故恒以大夫为之】羞膳者与执幂者皆士也羞卿者小膳宰也【小膳宰膳宰之佐卑于士】凡荐与羞者小膳宰也
　　射人纳賔賔入及庭公降一等揖之公升就席
　　【敖君善曰纳賔之辞盖曰君须矣吾子其入也及庭既入门而左没霤时也一等者阶也并堂为二等矣揖之使之升也大射仪云賔避盖凡受公礼者皆避经不尽见之也】
　　賔升自西阶主人亦升自西阶賔右北面至再拜賔答再拜
　　【主人宰夫也燕义云宰夫为献主天官膳夫职云王燕饮酒则为献主诸侯膳宰亦称宰夫即天子之膳夫也君与臣燕使宰夫为主人者君于其臣虽为賔不亲献以其尊莫敢抗礼也主人居賔右北面东为右也至再拜者賔始至而拜之所谓拜至也】
　　右賔入
　　主人降洗【句】洗南西北面賔降阶西东面主人辞降賔对
　　【宰夫降西阶往就洗南西北面向賔也不于洗北避正主也賔降阶西东面立主人自洗南遥向賔辞其降也　贾洺州曰乡饮乡射主人降洗洗北南面是正主此宰夫代君为主故不于洗北南面也】
　　主人北面盥坐取觚洗賔少进辞洗主人坐奠觚于篚兴对賔反位
　　【二升曰觚献公曰象觚则此觚乃角觚也献不用爵避正主也賔少进自西阶下少进而东也】
　　主人卒洗賔揖乃升主人升賔拜洗主人賔右奠觚答拜
　　【敖君善曰賔毎先升者以宰夫是士且非正主也】
　　降盥賔降主人辞賔对卒盥賔揖升主人升坐取觚执幂者举幂主人酌膳执幂者反幂
　　【举幂以待酌也酌膳酌君膳尊之酒代君献賔故酌君尊也既酌而复幂之重其物而不敢防也　髙紫超曰膳酒公与賔所饮以其甘美倍于凡酒故曰膳】
　　主人筵前献賔賔西阶上拜筵前受爵反位主人賔右拜送爵膳宰荐脯醢賔升筵膳宰设折俎
　　【髙紫超曰主人送爵不于阼阶而于賔右避君位也按賔升时主人亦升自西阶賔右故其后也遂以西阶賔右为主人定位】
　　賔坐左执爵右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒降席坐奠爵拜告防执爵兴主人答拜賔西阶上北面坐卒爵兴坐奠爵遂拜主人答拜
　　【解见乡饮酒礼　高紫超曰此就席第一爵賔饮之】
　　右主人献賔　唯公与賔有俎
　　賔以虚爵降主人降賔洗南坐奠觚少进辞降主人东面对賔坐取觚奠于篚下盥洗主人辞洗賔坐奠觚于篚兴对卒洗及阶揖升主人升拜洗如賔礼
　　【敖君善曰坐奠觚兴少进皆西北面主人降立于阶西固东面矣乃言东面对者嫌进而对或易向也主人辞洗亦宜少进如賔也于賔既对则反位如賔礼谓迭拜也】
　　賔降盥主人降賔辞降卒盥揖升酌膳执幂如初以酢主人于西阶上主人北面拜受爵賔主人之左拜送爵【酢主人亦酌膳者亦以君尊报献也执幂如初既举反之也酢主人于西阶上别于正主也】
　　主人坐祭不啐酒不拜酒不告防遂卒爵兴坐奠爵拜执爵兴賔答拜主人不崇酒以虚爵降奠于篚
　　【郝仲舆曰不啐酒避正主也不拜酒告防主道也礼賔酢主人则荐脯醢设折俎此臣代君主故无荐无设至献大夫乃荐主人于洗北也不崇酒避正主也　髙紫超曰此就席第二荐爵主人饮之】
　　賔降立于西阶西射人升賔賔升立于序内东面【賔降立者已之酢礼毕而主人又将献君故不敢居堂上也射人升賔以君命升之也序内堂西序内东面向君也】
　　右賔酢主人
　　主人盥洗象觚升实之东北面献于公公拜受爵主人降自西阶阼阶下北面拜送爵
　　【象觚觚以象骨为饰实于膳篚者也主人献公更用象觚君臣不敢同爵也公在阼阶上故东北面献之公拜受爵献礼重也主人自西阶降往东阶下北面拜送爵臣礼也升降不敢由阼避正主也】
　　士荐脯醢膳宰设折俎升自西阶公祭如賔礼膳宰赞受肺不拜酒立卒爵坐奠爵拜执爵兴主人答拜升受爵以降奠于膳篚
　　【君尊故祭不兴取肺将祭则膳宰授之既祭则膳宰受之不拜酒者以酒出于已无所庸其拜也立卒爵不坐也凡男子坐卒爵奠爵乃拜妇人立卒爵执爵拜此立卒爵而奠爵拜者君礼也卒爵而拜则以答其臣之厚意也　髙紫超曰此就席第三爵宰夫献公公饮之】
　　更爵洗升酌膳酒以降酢于阼阶下北面坐奠爵再拜稽首公答再拜主人坐祭遂卒爵再拜稽首公答再拜主人奠爵于篚
　　【更爵改取南篚之觚不敢袭君器也酌膳酒将自酢也君尊不亲酢臣主人自酢承公意也虽更爵亦酢君之膳酒者明酢之之意出于公也髙紫超曰此主人饮之第二爵也】
　　右主人献公自酢　献公曰臣敢奏爵以聴命【奏进也聴命不敢必公之受也】
　　主人盥洗升媵觚于賔酌散西阶上坐奠爵拜賔【句】賔降筵北面答拜主人坐祭遂饮賔辞卒爵拜賔答拜【郝仲舆曰媵嗣举也初献为正再酌为媵媵副也贰嫡曰媵献而又酬所以为媵君尊为膳臣尊为散散犹杂也酌散将自饮导賔也賔降筵降戸西南面之筵盖賔自酢主人后立序内至主人盥洗升时賔已就筵也賔辞欲直受此爵无烦主人坐饮也　髙紫超曰此主人饮之第三爵】
　　主人降洗賔降主人辞降賔辞洗卒洗揖升不拜洗主人酌膳賔西阶上拜受爵于筵前反位主人拜送爵賔升席坐祭酒遂奠于荐东
　　【主人酬賔不奠乃授之者亦与郷饮酒礼异也賔不饮酬酒犹必升席坐祭敬君物也　髙紫超曰此饮賔第二爵賔奠不举贾洺州曰按乡饮乡射主人酬賔皆主人实觯席前北面賔始西阶上拜此及大射主人始酌膳时賔已西阶上拜者以主人代君劝酒其賔是臣急承君劝不敢安暇故先拜也】
　　主人降复位賔降筵西东南面立
　　【降降自西阶也宰夫士也士之位在西方东面复位复此位也至既献大夫而荐乃有洗北西面之位此时尚未有也初賔酢主毕降于阶下君命升立西序内此不降阶而苐降筵者恐重烦君命也不及于西序内避賔位也东南面立疑立向君也】
　　右主人酬賔
　　小臣自阼阶下请媵爵者公命长小臣作下大夫二人媵爵媵爵者阼阶下皆北面再拜稽首公答再拜【媵送也长谓下大夫之长者不言下大夫者媵爵乃下大夫之常职也作使也以公命使之也北面稽首拜君命也】
　　媵爵者立于洗南西面北上序进盥洗角觯升自西阶序进酌散交于楹北降阼阶下皆奠觯再拜稽首执觯兴公答再拜媵爵者皆坐祭遂卒觯兴坐奠觯再拜稽首执觯兴公答再拜
　　【序进盥洗谓先者盥洗后者乃进盥洗也先洗者升立西阶上以俟序进酌散谓先者既酌后者乃进酌也先酌者退立西阶上以俟交于楹北谓先酌者反后酌者进交相右于西楹之北也既酌复以序降西阶至阼阶下拜而祭祭而饮则二人俱同时而无后先之异矣　此下大夫二人媵爵于公各饮一觯以导饮也】
　　媵爵者执觯待于洗南小臣请致者若君命皆致则序进奠觯于篚阼阶下皆再拜稽首公答再拜媵爵者洗象觯升实之序进坐奠于荐南北上降阼阶下皆再拜稽首送觯公答再拜
　　【执觯待于洗南以俟君命乃洗酌不敢径进也请致请君命二臣致酒或用一或用二也若君命二人皆致则二大夫以序进阼阶下拜君命也奠于荐南敖君善谓避公酬时奠觯之处是也】
　　右下大夫媵爵于公
　　公坐取大夫所媵觯兴以酬賔賔降西阶下再拜稽首公命小臣辞賔升成拜公坐奠觯答再拜执觯兴立卒觯賔下拜小臣辞賔升再拜稽首公坐奠觯答再拜执觯兴賔进受虚爵降奠于篚
　　【兴以酬賔敖君善谓兴立于席末举觯向賔而酬之也西阶下再拜稽首虽为賔不敢不尽臣礼也命小臣辞者不受其拜下之礼賔之也賔升成拜升自西阶复再拜稽首顺君賔已之意也谓之成拜者以堂下再拜而君辞之若未成然故复升堂再拜稽首以成之也公答再拜答于阼阶上也立卒觯者公欲賔之饮而先自饮以导之也賔下拜降阶而拜或未拜或一拜或再拜不定惟闻辞则止也小臣辞亦公命之也君既自饮不酌以虚爵授賔异于敌者亲酌授也賔受虚爵于君席之前故云进必就而受之者臣事君之礼也篚谓膳篚　髙紫超曰公复卒觯以导賔饮盖公饮第二爵矣】
　　易觯洗公有命则不易不洗反升酌膳觯下拜小臣辞賔升再拜稽首公答再拜賔以旅酬于西阶上
　　【易觯谓更取角觯臣不敢袭君器也君命不易遂不洗承尊者后而复洗之嫌不以为洁也膳觯即象觚酌膳觯者以为公所酬亦逹其意也賔既拜遂请旅侍臣公许乃以君酬已之爵于西阶上转酬诸臣不敢専君之惠也　髙紫超曰按大射礼公再拜之下有賔告于摈者请旅诸臣摈者告于公公许賔以旅大夫于西阶上其文尤明白此不言者文不具也】
　　射人作大夫长升受旅賔大夫之右坐奠觯拜执觯兴大夫答拜賔坐祭立饮卒觯不拜若膳觯也则降更觯洗升实散大夫拜受賔拜送
　　【大夫长谓上卿若诸公也是时公卿大夫皆在庭中故射人作之升也賔与大夫长皆西阶上北面而賔居右北面东为右也旅酬不祭賔独祭者以此酒为公所酬异之也膳觯必降更者公优所酬者或使得用象觯而不可以及乎其他是以更用角觯也旅酬而洗者亦为更觯新之也賔既拜送则就席　髙紫超曰此賔酌觯自饮而因以导大夫饮盖賔饮之第二爵也凡诸大夫皆饮一爵】
　　大夫徧受酬如受賔酬之礼不祭卒受者以虚觯降奠于篚
　　【不祭者酬礼杀也卒受者谓下大夫末一人无所酬独饮于西阶上奠爵复位堂上无士席三旅皆自大夫止不及士至三旅后乃徧及也】
　　右公为賔举旅　凡公所辞皆栗阶凡栗阶不过二等【郝仲舆曰凡公所辞辞拜下也栗阶犹厯阶凡升阶两足并一级更进曰拾一足一级曰厯一等一足不过二等过二等则超跃失仪矣】凡公所酬既拜请旅侍臣【侍臣侍饮之臣也凡公四举旅受君酬者必以旅侍臣请一则不敢独専君惠一则不敢直行已意也】
　　主人洗升实散献卿于西阶上司宫兼卷重席设于賔左东上卿升拜受觚主人拜送觚卿辞重席司宫彻之【实散降于賔也大国三卿卿重席司宫则兼卷三卿之席以待设也賔左賔席东也卿升升西阶也拜送拜卿右也为卿设重席礼也必辞而彻之者以近君而避之也】
　　乃荐脯醢卿升席坐左执爵右祭脯醢遂祭酒不啐酒降席西阶上北面坐卒爵兴坐奠爵拜执爵兴主人答拜受爵卿降复位
　　【有脯醢无俎者燕礼轻于大射故卿逺下賔也不啐酒则不拜酒不告防可知亦降于賔者也主人答拜受爵受虚爵也卿降复位复堂下西面北上之位俟君命乃升就席也　髙紫超曰此主人献卿而卿各饮一爵也】
　　徧献卿主人以虚爵降奠于篚射人乃升卿卿皆升就席
　　【卿既徧献乃升就席亦降于賔也】
　　若有诸公则先卿献之如献卿之礼席于阼阶西北面东上无加席
　　【诸公若上公之国则有四命之孤及诸侯失国而为寓公者皆是也席于阼阶西北面与賔席遥相对也盖君在东阶西面居中诸公居左賔与大夫席则居右也东上统于君也加席尊于重席卿辞重席公但云无加席则重席不辞可知矣】
　　右主人献诸公卿
　　小臣又请媵爵者二大夫媵爵如初
　　【二大夫即初命二大夫也】
　　请致者若命长致则媵爵者奠觯于篚一人待于洗南长致致者阼阶下再拜稽首公答再拜
　　【命长致谓君命长者一人致酒也云若则或有命皆致者矣盖脱屦升坐以前君凡三行酬则大夫所致者当有三爵然大夫致爵之节惟止于再故或先一后二或先二后一共成三爵惟君所命也一人待于洗南不致者也】
　　洗象觯升实之坐奠于荐南降与立于洗南者二人皆再拜稽首送觯公答再拜
　　【敖君善曰不致者亦拜以始者并受君命宜终之也亦拜于阼阶下】
　　右下大夫再媵爵于公
　　公又行一爵若賔若长惟公所酬以旅于西阶上如初【又行一爵先若二人致此一爵乃先致者之下觯先若一人致此一爵乃后致者之上觯也长公卿之尊者也】
　　大夫卒受者以虚觯降奠于篚
　　【大夫卒受亦不及士也】
　　右公为诸公卿举旅
　　主人洗升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位【坐祭祭酒也不祭脯醢不拜既爵礼杀于卿也降复位反堂下北面东上之位也　郝仲舆曰献大夫于西阶上不升就席故不祭脯醢至终燕脱屦升席而后祭也】
　　胥荐主人于洗北西面脯醢无脀
　　【胥宰夫之属宰夫本士位西方以为主人故荐于东阶下洗之北因使之易位也荐西面主人在其东也肉在俎曰脀无脀无俎也卿以下皆无俎独于主人言之者以其为主人嫌或有俎也　敖君善曰宰夫士也先大夫荐之者以其为主人异之也不于賔酢而荐之者以其爵本贱也荐于西北因使之易位其意与卿大夫士既献而易位者同】
　　徧献大夫遂荐之继賔以西东上
　　【大夫非一献则荐荐则布席其席继賔席西以东为上也】
</div>
    <div class="pagination">
<a href="礼经本义_page8.html">上一页</a><span>...</span><a href="礼经本义_page4.html">4</a><a href="礼经本义_page5.html">5</a><a href="礼经本义_page6.html">6</a><a href="礼经本义_page7.html">7</a><a href="礼经本义_page8.html">8</a><span class="current-page">9</span><a href="礼经本义_page10.html">10</a><a href="礼经本义_page11.html">11</a><a href="礼经本义_page12.html">12</a><a href="礼经本义_page13.html">13</a><a href="礼经本义_page14.html">14</a><span>...</span><a href="礼经本义_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
