<!DOCTYPE html>
<html>
<head>
    <meta charset="UTF-8">
    <title>周礼述注 - 第 50 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 50 页/共 64 页</h1>
    <div class="content">　　注曰不信则不敢听此盟诅所以省狱讼　坡谓此承上文约剂而言　恶乌路反纥恨发反豭音加
　　凡盟诅各以其地域之众庶共其牲而致焉既盟则为司盟共祈酒脯
　　注曰使其邑闾出牲而来盟已又使出酒脯司盟为之祈明神使不信者必凶　坡谓此一官见圣人防民之周夫邦国兆民情伪之出盖千态万貎矣邦国之间或有谗人交搆其间小将相恶大将相暴欲以王灋正之则彼此各有其是难为轻重欲和之则终怀猜忌使诏于明神虽有大疑两亦释然矣若夫万民之狱讼或有情事暧昧无佐证可成其罪欲赦之则受害者不肯甘心欲罚之则无恶者不服其罪计惟有盟诅使神人交疾之耳盖圣人有以见夫逆于伦而感于气者必召殃祸使之有所不敢又有以见夫天理民彝不容冺灭无情者必负羞而畏神使之有所不忍实善于佐灋之穷者也况所对者日月山川之神岂为妖妄乎而或谓先王之世令行禁止安有诲以不经之事此似是而非可言不可行之论也呜呼誓诰不及五帝盟诅不及三王盖言其盛时耳圣人之灋岂独纪一时之宜哉宁使世治民淳灋设而不用不可使世衰民伪值其事而无灋以处之也
　　○职金掌凡金玉锡石丹青之戒令
　　注曰青空青也　疏曰此数种同出于山地官廿人已主职金又主之者彼官主其取此官主其藏故二官共主之也
　　○受其入征者辨其物之媺恶与其数量楬而玺之入其金锡于为兵器之府入其玉石丹青于守藏之府注曰为兵器者攻金之工六也守藏者玉府内府也郑司农云受其入征者谓主受采金玉锡石丹青者之租税也楬而玺之者楬书其数量以着其物也玺者印也既楬书揃其数量又以印封之今时之书有所表识谓之楬橥
　　○入其要
　　注曰要凡数也入之于大府　媺美同楬音竭守音狩卝音矿揃音牋识音志橥音猪
　　掌受士之金罚货罚入于司兵
　　注曰给治兵及工直也货泉贝也罚罚赎也书曰金作赎刑　疏曰古者出金赎罪皆据铜为金士之金罚者谓断狱讼者有疑即使出赎既言金罚又曰货罚者出罚之家时或无金即出货以当金直故两言之
　　旅于上帝则共其金版飨诸侯亦如之
　　注曰鉼金谓之版此版所施未闻　鉼必领反
　　凡国有大故而用金石则掌其令
　　注曰主其取之令也用金石者作枪雷椎梈之属疏曰大故寇戎也　枪七羊反雷郎对反椎直追反梈音烹
　　○司厉掌盗贼之任器货贿辨其物皆有数量贾而楬之入于司兵
　　注曰郑司农云任器货贿谓盗贼所用伤人兵器及所盗财物也入于司兵若今时伤杀人所用兵器盗贼赃加责没入县官　疏曰任器多是金刃所盗财货虽非金刃以其贼物亦入司兵给治兵刃之用故并入司兵也　贾音嫁
　　其奴男子入于罪女子入于舂稾
　　注曰郑司农云谓坐为盗贼而为奴者输于罪舂人稾人之官也由是观之今之为奴婢古之罪人也故书曰予则奴戮女论语曰箕子为之奴罪之奴也故春秋曰斐豹也着于丹书请焚丹书我杀督戎耻为奴欲焚其籍也谓奴从坐而没入县官者男女同名
　　凡有爵者与七十者与未龀者皆不为奴
　　注曰有爵谓命士以上也龀毁齿也男八歳女七歳而毁齿　郑刚中曰盗贼之罪宜加以无余刑故凡亲戚皆从其家有爵者有老幼者特免为奴而已易彦祥曰先王之于天下固有杀未足以惩恶亦有不刑可以劝善者此之谓夫　龀音衬
　　○犬人掌犬牲凡祭祀共犬牲用牷物伏瘗亦如之注曰郑司农云牷纯也物色也伏谓伏犬以王车轹之瘗谓埋祭也尔雅曰祭地曰瘗埋
　　○凡几珥沈辜用駹可也
　　注曰郑司农云几读为庪尔雅曰祭山曰庪县祭川曰浮沈大宗伯职曰以埋沈祭山林川泽以疈辜祭四方百物駹谓不纯色也谓几读为刉珥当为衈刉衈者衅礼之事　瘗于例反轹音歴駹亡江反庪音诡县音悬
　　凡相犬牵犬者属焉掌其政治
　　注曰相谓视择知其善恶　疏曰犬有三种一田犬二吠犬三食犬若田犬吠犬观其善恶若食犬观其肥瘠故皆相之牵犬者谓呈见之故少仪云犬则执绁是也　绁音嶭
　　○司圜掌收教罢民
　　郑刚中曰拘之圜土而役之所以收之也劳之苦之使其善心自生所以教之也
　　○凡害人者弗使冠饰而加明刑焉任之以事而收教之能改者上罪三年而舍中罪二年而舍下罪一年而舍其不能改而出圜土者杀虽出三年不齿
　　注曰弗使冠饰者着墨幪若古之象刑与舍释之也郑司农云罢民谓恶人不从化为百姓所患苦而未入五刑者也故曰凡害人者不使冠饰任之以事若今时罚作矣　罢蒲宜反
　　凡圜土之刑人也不亏体其罚人也不亏财
　　注曰言其刑人但加以明刑罚人但任之以事耳圜土所收教者过失害人已丽于灋者
　　○掌囚掌守盗贼凡囚者上罪梏拲而桎中罪桎梏下罪梏王之同族拲有爵者桎以待弊罪
　　注曰凡囚者谓非盗贼自以他罪拘者也郑司农云拲者两手共一木也桎梏者两手各一木也谓在手曰梏在足曰桎中罪不拲手足各一木耳下罪又去桎王同族及命士以上虽有上罪或拲或桎而已弊犹断也　疏曰此谓五刑罪人古者五刑不入圜土故使身居三木掌囚守之　梏古毒反拲音巩桎之实反
　　及刑杀告刑于王拲而适朝士加明梏以适市而刑杀之
　　注曰告刑于王告王以今日当行刑及所刑姓名也其死罪则曰某之罪在大辟其刑罪则曰某之罪在小辟拲而适朝者重刑为王欲有所赦则当以付士士乡士也乡士加明梏者谓书其姓名及其罪于梏而着之也囚时虽有无梏者至于刑杀皆设之以适市就众也庶姓无爵者皆刑杀于市　疏曰刑杀各于本狱之所今此经云以适市者此文止谓六乡之狱在国中推问在狱行刑杀则在市若遂士以下自在本狱之处刑杀之故此云士乡士也若遂士以下于此时掌囚亦当付士也
　　○凡有爵者与王之同族拲而适甸师氏以待刑杀注曰适甸师氏亦由朝乃往也待刑杀者掌戮将自市来也文王世子曰虽亲不以犯有司正术也所以体异姓也刑于隐者不与国人虑兄弟也
　　○掌戮掌斩杀贼谍而搏之
　　注曰斩以鈇钺若今要斩也杀以刀刃若今弃市也谍谓奸寇反间者贼与谍罪大者斩之小者杀之搏当为膊诸城上之膊字之误也膊谓去衣磔之凡杀其亲者焚之杀王之亲者辜之
　　注曰亲缌服以内也焚烧也易曰焚如死如弃如辜之言枯也谓磔之　搏音博注膊同要一遥反
　　凡杀人者踣诸市肆之三日刑盗于市
　　注曰踣僵尸也肆犹申也陈也凡言刑盗罪恶莫大焉　坡谓杀罪就市其余四刑宫罪就蚕室余刑就屏处所云五刑三就也若盗杀之固在市矣虽刑亦于市则异于平人之犯辠者
　　○凡罪之丽于灋者亦如之唯王之同族与有爵者杀之于甸师氏
　　注曰罪二千五百条上附下附刑五而已于刑同科者其刑杀之一也　坡谓亦如之者合入死者亦踣之合入四刑者虽不于市亦刑之其处故总言之杀之于甸师氏者谓不踣踣者陈尸使人见之既刑于隐处故不踣也　踣皮北反僵居良反
　　凡军旅田役斩杀刑戮亦如之
　　注曰戮谓膊焚辜肆
　　墨者使守门
　　注曰黥者无妨于禁御
　　劓者使守闗
　　注曰截鼻亦无妨以貌丑逺之
　　宫者使守内
　　注曰以其人道絶也今世或然
　　刖者使守囿
　　注曰断足驱衞禽兽无急行
　　髠者使守积
　　注曰此出五刑之中而髠者必王之同族不宫者宫之为翦其类髠头而已守积积在隐者宜也　髠若门反积子赐反
　　○司掌五之灋辨其物而掌其政令
　　注曰五谓罪四翟之也物衣服兵器之属
　　帅其民而搏盗贼役国中之辱事为百官积任器凡囚执人之事
　　注曰民五之民也郑司农云百官所当任持之器物此官主为积聚之也谓任犹用也　疏曰民者上序官五皆百二十员员外皆是民也任器者除兵之外所有家具之器皆是　搏音博
　　邦有祭祀宾客丧纪之事则役其烦辱之事
　　注曰烦犹剧也士丧礼下篇曰人涅厠　涅乃结反
　　掌帅四翟之使之皆服其邦之服执其邦之兵守王宫与野舍之厉禁
　　注曰野舍王行所止舍也厉遮列也　疏曰服其邦之服执其邦之兵者若东方南方衣布帛执刀剑西方北方衣氊裘执弓矢　郑刚中曰司正掌其事而师氏又使其属董之而已
　　○罪掌役百官府与凡有守者掌使令之小事注曰役给其小役
　　○凡封国若家牛助为牵徬
　　注曰郑司农云凡封国若家谓建诸侯立大夫家也牛助为牵徬此官主为送致之也谓牛助国以牛助转徙也罪牵徬之在前曰牵在旁曰徬　疏曰车辕内一牛前亦一牛今还遣二前者牵前牛徬者御当车之牛故据人而言牵徬也
　　○其守王宫与其厉禁者如蛮之事
　　徬步浪反
　　○蛮掌役校人养马其在王宫者执其国之兵以守王宫在野外则守厉禁
　　疏曰按校人良马乘一师四圉不见者盖是杂役之中
　　○闽掌役畜养鸟而阜蕃教扰之掌子则取焉坡谓役畜谓为掌畜之役也掌子则取者此句当有阙误
　　○夷掌役牧人养牛马与鸟言
　　注曰郑司农云夷狄之人或晓鸟兽之言故春秋曰介葛卢闻牛鸣曰是生三牺皆用之矣是以貉职掌与兽言
　　○其守王宫者与其守厉禁者如蛮之事
　　○貉掌役服不氏而养兽而教扰之掌与兽言注曰不言阜蕃者猛兽不可服又不生乳于圈槛也
　　○其守王宫者与其守厉禁者如蛮之事
　　乳而树反圈求阮反槛户览反
　　○布宪掌宪邦之刑禁正月之吉执旌节以宣布于四方而宪邦之刑禁以诘四方邦国及其都鄙达于四海注曰宪表也谓县之也刑禁者国之五禁所以左右刑罚者诘谨也使四方谨行之尔雅曰九夷八蛮六戎五狄谓之四海　坡谓自执旌节至达于四海皆一时事言于司寇布刑之日执旌节适四方以宣布之而表县其刑禁之书使四方邦国都鄙四海莫不谨行也　县音悬
　　凡邦之大事合众庶则以刑禁号令
　　疏曰邦之大事合众庶者谓征伐巡守田猎皆是大事合众庶也
　　○禁杀戮掌司斩杀戮者凡伤人见血而不以告者攘狱者遏讼者以告而诛之
　　注曰司犹察也察此四者告于司寇罪之也斩杀戮谓吏民相斩相杀相戮者伤人见血见血乃为伤人耳　坡谓攘犹距也攘狱者灋当狱官有文书追摄攘距不受捕也遏讼者遏止欲讼者也
　　○禁暴氏掌禁庶民之乱暴力正者挢诬犯禁者作言语而不信者以告而诛之
　　注曰民之好为侵陵称诈谩诞此三者亦刑所禁也力正以力强得正也　吴氏曰力正谓胁众从已以邪为正也　挢其表反
　　凡国聚众庶则戮其犯禁者以徇凡奚聚而出入者则司牧之戮其犯禁者
　　注曰奚女奴男奴也其聚出入有所使　疏曰聚众庶者谓征伐之等奚聚而出入者谓国有烦辱之处使奚
　　○野庐氏掌达国道路至于四畿
　　注曰达谓巡行通之使不陷絶也去王城五百里曰畿
　　比国郊及野之道路宿息井树
　　注曰比犹较也宿息庐之属宾客所宿及昼止者也井共饮食树为蕃蔽　疏曰此经所云王为宾客在道须得共丞守衞之事国郊谓近郊逺郊野谓百里外至畿宿谓十里有庐三十里有宿五十里有市直言宿者举中言之
　　○若有宾客则令守涂地之人聚之有相翔者诛之注曰守涂地之人道所出庐宿旁民也相翔犹昌翔观伺者也郑司农云聚之聚击以宿衞之也有奸人相翔于宾客之侧则诛之不得令寇盗宾客音托
　　凡道路之舟车轚互者叙而行之
　　注曰舟车轚互谓于迫隘处也车有轘辕坻阁舟有砥柱之属其过之者使以次叙之　郑刚中曰轚者相值而碍也互者交互而不行也
　　○凡有节者及有爵者至则为之辟
　　注曰辟辟行人亦使守涂地者　轚音计轘户闗反
　　禁野之横行径逾者
　　注曰皆为防奸也横行妄由田中径逾射邪趋疾越隄渠也　射食亦反
　　凡国之大事比脩除道路者
　　注曰比校治道者名若今次金叙大功　疏曰大事谓若征伐巡守田猎郊祀天地王亲行所经并须脩除道路
　　○掌凡道禁
</div>
    <div class="pagination">
<a href="周礼述注_page49.html">上一页</a><span>...</span><a href="周礼述注_page45.html">45</a><a href="周礼述注_page46.html">46</a><a href="周礼述注_page47.html">47</a><a href="周礼述注_page48.html">48</a><a href="周礼述注_page49.html">49</a><span class="current-page">50</span><a href="周礼述注_page51.html">51</a><a href="周礼述注_page52.html">52</a><a href="周礼述注_page53.html">53</a><a href="周礼述注_page54.html">54</a><a href="周礼述注_page55.html">55</a><span>...</span><a href="周礼述注_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
