<!DOCTYPE html>
<html>
<head>
    <meta charset="UTF-8">
    <title>仪礼集说 - 第 45 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 45 页/共 95 页</h1>
    <div class="content">　　右夫人归礼于賔介
　　大夫饩賔大牢米八筐
　　注曰其陈于门外黍各二筐稷四筐二次并南陈无稻牲陈于后东上
　　继公谓君饩賔米百筥筥半斛此米八筐筐五斛以量言之则八筐者杀于君米二筐也所以下之此亦陈于其馆之外门外
　　賔迎再拜老牵牛以致之賔再拜稽首受老退賔再拜送
　　賔出门左西面拜迎听命老东面致命賔还北面拜乃适老右受此使老致之者大夫之臣老为尊也賔于老乃拜迎之亦重其为使也再拜稽首受者盖以大夫向者稽首受其君命故賔于此因其礼与使者受傧而稽首之意同大夫不亲饩者以其礼轻不欲烦賔且辟君礼也君归饔饩于朝君则亲致于賔亦使卿
　　上介亦如之
　　然则此牢米亦如賔矣盖以其具不可得而杀故也
　　众介皆少牢米六筐皆士牵羊以致之
　　注曰士亦大夫之贵臣
　　继公谓米六筐盖黍稷各二筐也于賔上介使老于众介使士所使者虽贱亦不可以无所别也不言受之之礼如賔可知
　　右大夫饩賔介
　　公于賔壹食再飨【食音嗣下并同】
　　注曰此飨谓亨大牢以饮賔也公食大夫礼曰设洗如飨则飨与食互相先后也
　　继公案注云互相先后谓食居二飨之闲也
　　燕与羞俶献无常数【俶尺六反】
　　注曰羞谓禽羞鴈鹜之属成熟煎和也俶始也始献四时新物聘义所谓时赐无常数由恩意也
　　继公谓羞谓禽羞周官亦谓之禽献庖人职曰凡用禽兽春行羔豚膳膏香夏行腒鱐膳膏臊秋行犊麛膳膏腥冬行鱻羽膳膏羶即此羞也燕亦无常数异于朝君也
　　賔介皆明日拜于朝
　　上惟见賔礼乃言介拜似非其次盖此文宜在下句之下也賔与介之拜赐各主于其所受者也飨賔燕賔之时介虽与焉然礼不为已故不必拜賔于禽羞亦拜之者谢主君之意也
　　上介壹食壹飨
　　注曰飨賔介为介从飨献矣复特飨之客之也继公谓云壹食壹飨见先食而后飨也下文放此
　　右飨食燕羞献
　　若不亲食使大夫各以其爵朝服致之以侑币如致饔无傧【侑音又】
　　注曰君不亲食谓有疾及他故也必致之不废其礼也致礼于卿使卿致礼于大夫使大夫非必命数也无傧以已本宜往
　　防曰他故者死防之事
　　继公谓若不亲食之文虽主于君然賔有故而不及往者其礼亦存焉致之各以其爵者賔介之爵不同则所使者亦宜异也古人于所使者或尊或卑亦莫不有义存焉
　　致飨以酬币亦如之
　　注曰酬币所用未闻也礼币束帛乗马亦不是过也继公谓酬币说见士昬礼
　　大夫于賔壹飨壹食上介若食若飨
　　此大夫与饩賔介者皆谓卿也下大夫尝使者亦存焉云若食若飨是主于食也盖飨賔之时介已为介故也
　　若不亲飨则公作大夫致之以酬币致食以侑币注曰作使也大夫有故君必使其同爵者为之致之列国之賔来荣辱之事君臣同之
　　继公谓酬币侑币皆用束锦亦有庭实若不亲飨食则使人告于公公乃作其同爵者为致之同爵者非己之所能使故须告公也必使大夫者其礼重也此致之以大夫不嫌与君同者公作之故也
　　右大夫飨食
　　君使卿皮弁还玉于馆
　　皮弁者象还于其君故如聘服也玉圭璋也还玉即还贽之义使卿者亦欲与賔相当也
　　賔皮弁袭迎于外门外不拜帅大夫以入
　　不事至乃袭辟君也不言出请入告文省也礼不主于己故不拜云帅以入则是不揖之也大夫亦袭至庿门乃执玉
　　大夫升自西阶钩楹
　　钩楹由楹内也必云钩楹者见其入堂深而东行也下文云賔自左南面受圭则是大夫南面立于中堂少西而致命也南面致命而不东面者宜别于亲受者且尊者之礼异也
　　賔自碑内听命
　　听命于下以君命不主于己也言自碑内见于庭少北也入门而賔在东大夫在西分庭皆行大夫直行而升賔则当碑东少北乃西行负碑北面立于此乡致命者也不于阼阶西辟主位也凡大夫于君命之主于己者听命于上乃降拜之
　　升自西阶自左南面受圭退负右房而立
　　注曰自左南面右大夫竝受也
　　继公谓升自西阶非受玉之正主也亦钩楹由大夫之后乃自左受之玉当讶受乃南面竝受者代受之示异也二人俱代君行礼故皆不北面賔退负右房而立俟降阶之节也必俟于此者辟主位且便于降记曰卿馆于大夫而此云负右房则大夫之家亦有左右房明矣
　　大夫降中庭賔降自碑内东面授上介于阼阶东注曰大夫降出言中庭者为賔降节也
　　继公谓中庭西方南北之中也大夫降而至于中庭賔乃发于负右房之位而降盖以之为节也自碑内者反其向者所由之涂也旣授上介则复立于中庭司仪职曰还圭如将币之仪谓君亲还之也则其礼皆与此异矣
　　上介出请賔迎大夫还璋如初入
　　请谓请命也不言入告亦文省下不见者放此如初入者自帅入以至授介皆如之也还璋为夫人还之
　　賔裼迎大夫贿用束纺【贿呼罪反纺方往反】
　　注曰贿予人财之言也纺纺丝为之今之防也所以遗聘君相厚之至
　　继公谓裼者已受聘玉则复其常也大夫于賔裼亦裼亦上介出请入告乃迎之贿礼主于荅其聘故略于聘礼而不用庭实吕氏春秋曰以襌缁当纺缁纺与襌对言则纺非单丝矣
　　礼玉束帛乗皮
　　注曰礼礼聘君也所以报享也亦言玉璧可知也继公谓不言迎大夫文又省乗皮先设束帛加玉如享礼其执皮亦有摄张之节
　　皆如还玉礼
　　皆者皆贿与礼玉也礼玉之庭实不在如中是亦大槩言之耳
　　大夫出賔送不拜
　　亦上介出请大夫告事毕乃出送之不拜送与不拜迎之意同
　　右还玉及贿礼
　　公馆賔
　　馆者就其馆之称也公馆賔将致四者之拜也此礼在还玉之明日是时公盖朝服而立于賔馆之外门东向亦接西塾
　　賔辟【音避】
　　不敢辞不敢见若隐辟然故经以之为称此主君于聘享夫人之聘享问大夫其拜皆为拜君命之辱賔出受之可也乃辟者其为有拜送之礼与此辟字义与上文所云者异
　　上介听命
　　注曰摈者每賛君辞上介则曰敢不承命告于寡君之老
　　继公谓上介听命盖西面于外门外之东塾少南不敢当君也
　　聘享夫人之聘享问大夫送賔公皆再拜
　　注曰拜此四事公东面拜摈者北面
　　继公谓拜聘享与问谢聘君也所谓拜贶也拜送賔以賔将去也
　　公退賔从请命于朝
　　请命欲亲受公命也向者賔辟但不敢当君馆已之礼耳上介既入告乃知主君有拜聘问等事故于此从而请命焉受命于朝臣礼也此言请命周官言拜辱亦其异者也
　　公辞賔退
　　辞者谓向已拜今无事矣
　　右公馆賔
　　賔三拜乗禽于朝讶听之
　　发去乃拜乗禽以乗禽之赐终于此也而緫拜之乗禽虽轻受赐多矣故为之三拜三拜则不稽首此礼在公馆賔之明日
　　右賔拜赐
　　遂行舎于郊
　　注曰郊近郊
　　继公谓舎于郊者为当与主国为礼于此也
　　公使卿赠如觌币
　　注曰言如觌币见为反报也
　　继公谓出郊而后赠亦异于荅聘君之节也如觌币帛用束也其庭实亦存焉亲受觌而使人赠君臣之礼也赠说见士昬礼
　　受于舎门外如受劳礼无傧【劳力报反下并同】
　　注曰如受劳礼以赠劳同节
　　继公谓舎门外受之变于来时也无傧以其荅己之觌故也
　　使下大夫赠上介亦如之使士赠众介如其觌币于上介用束帛于众介各用束帛上介之庭实如賔
　　大夫亲赠如其面币无傧赠上介亦如之使人赠众介如其面币
　　亲赠为报其面故不嫌与君礼同此所赠者皆用锦也賔与上介之庭实亦同大夫亲赠无傧可知承上文无傧之后故重言以明之大夫亲赠賔上介而使人赠众介以其降等也亦为向者不亲受
　　士送至于竟【音境下并同】
　　此至于竟谓没其竟也若过邦则亦假道如初司仪职言公侯伯子男之臣相为国客真入也则三积皆三辞拜受其出也如入之积聘义亦云主国待客出入三积是篇前后皆不见之未详
　　右赠
　　使者归及郊请反命
　　注曰郊近郊也
　　继公谓不敢径入恭也请反命其亦使次介与
　　朝服载旜
　　云朝服者反命则执玉嫌当如聘服也载旜为反命也君既许乃可为之反命使事之终是以重之也及郊即载之者出时受命至此而敛归时反命至此而载亦其节也至己之门外乃敛之
　　禳乃入【禳如羊反】
　　禳祭名所以除不祥者也入入国也禳乃入者其意以为使者久出在外不能必其无不祥之事故也又以是礼推之则天子诸侯之出而反者其亦有此祭与
　　乃入陈币于朝西上上賔之公币私币皆陈上介公币陈他介皆否
</div>
    <div class="pagination">
<a href="仪礼集说_page44.html">上一页</a><span>...</span><a href="仪礼集说_page40.html">40</a><a href="仪礼集说_page41.html">41</a><a href="仪礼集说_page42.html">42</a><a href="仪礼集说_page43.html">43</a><a href="仪礼集说_page44.html">44</a><span class="current-page">45</span><a href="仪礼集说_page46.html">46</a><a href="仪礼集说_page47.html">47</a><a href="仪礼集说_page48.html">48</a><a href="仪礼集说_page49.html">49</a><a href="仪礼集说_page50.html">50</a><span>...</span><a href="仪礼集说_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
