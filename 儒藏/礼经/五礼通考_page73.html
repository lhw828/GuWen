<!DOCTYPE html>
<html>
<head>
    <meta charset="UTF-8">
    <title>五礼通考 - 第 73 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 73 页/共 431 页</h1>
    <div class="content">　　周礼夏官小子掌珥于社稷【注郑司农云珥社稷以牲头祭也谓珥读为衈衈者衅礼之事也衈社稷五祀谓始成其宫兆时也　疏先郑云珥以牲头祭汉时祈祷有牲头祭后郑不从者案礼记杂记衅庙之礼云门夹室用鸡其衈皆于屋下衈既为衅礼此刉与衈连文则刉亦是衅礼非祭祀之法何得为牲头祭乎是以后郑为衅法解之】
　　【王氏与之曰珥当为弭如小祝所谓弭兵灾非衅事也】
　　【黄氏度曰社稷人所依以生者故有祷祈之事】
　　诗大雅云汉方社不莫【笺祭四方与社不晚　朱子传曰方祭四方社祭土神也】春秋庄公二十五年六月辛未朔日有食之鼓用牲于社【注鼔伐鼔也用牲以祭社传例曰非常也】
　　秋大水鼔用牲于社于门【注门国门也传例曰亦非常也】
　　文公十五年六月辛丑日有食之鼓用牲于社　左传非礼也日有食之天子不举伐鼓于社诸侯用币于社伐鼓于朝
　　蕙田案以上八条祷祈祭社
　　礼记王制天子将出宜乎社诸侯将出宜乎社【疏此论天子巡守之礼将出谓初出时也知此是巡守者以下别云出征也宜乎社者巡行方事诛杀封割应载社主也云宜者令诛罚得宜又社主乎地也】
　　【马氏晞孟曰宜者以事之宜而告于社而其礼则略于祭地】
　　【叶氏梦得曰诸侯臣也臣则地道故宜乎社理有宜而巡守所出皆理所宜行故于社皆言宜也】
　　蕙田案此条巡狩祭社
　　曾子问诸侯适天子命祝史告社稷宗庙山川
　　蕙田案此条君行告社
　　周礼春官大祝建邦国先告后土用牲币【注后土社神也郑氏锷曰先告后土然后分封示不敢专也大宗伯掌其礼大祝则掌告也告之之时其事用牲其礼用币以为割裂土宇故用盛礼焉】
　　周书召诰乃社于新邑牛一羊一豕一【孔传告立社稷之位用太牢也王氏充耘曰郊社大事也周召以人臣行之可乎盖因事祭告奉王册命以行事非常祭之比也】书传説彚纂社于新邑谓此乃所以祀地者非也王为羣姓立社曰大社王自为立社曰王社诸侯为百姓立社曰国社诸侯自为立社曰侯社又大夫以下成羣立社曰置社郑云此今时里社也又月令命民社仲春之祭也诗以社以方秋祭也孟冬则云大割祀于公社是一嵗三社也社之日自天子以至于士庶人皆得共之其名至多名同而义则各异兹之社于新邑乃社稷之社位在库门之右者若以此社为祭地则王制所云祭天地社稷地与社岂重累而举之乎
　　蕙田案以上二条建国告祭
　　右因事祭社稷
　　孟子民为贵社稷次之【朱子注社土神稷谷神建国则立坛壝以祀之】
　　牺牲既成粢盛既洁祭祀以时然而旱干水溢则变置社稷【赵注牺牲已成肥腯粱稻已成洁清祭祀社稷常以春秋之时然而其国有旱干水溢之灾则毁社稷而更置之　孙疏社稷无功以及民亦在所更立有功于民者为之也社稷者盖先王立五土之神祀以为社立五谷之神祀以为稷以古推之自颛帝以来用句龙为社柱为稷及汤之旱以弃易其柱是知社稷之变置又有见于汤之时然也】
　　【朱子注祭祀不失礼而土谷之神不能为民御灾捍患则毁其坛壝而更置之亦年不顺成八蜡不通之意】
　　右变置社稷
　　礼记郊特牲疏其社稷制度白虎通云天子之社坛方五丈诸侯半之説者又云天子之社封五色土为之若诸侯受封各割其方色土与之则东方青南方赤之等是也上皆以黄土也其天子诸侯皆有二社者祭法云王为羣姓立社曰大社王自为立社曰王社诸侯为百姓立社曰国社诸侯自为立社曰侯社是各有二社又各有胜国之社故此云丧国之社屋之是天子有之也案春秋亳社灾公羊云亡国之社盖掩之掩其上而柴其下是鲁有之也襄三十年左传云鸟鸣于亳社是宋有之也此是天子诸侯二社之义其所置之处小宗伯云右社稷左宗庙郑云库门内雉门外之左右为羣姓立社者在库门内之西自为立社者在借田之中其亡国之社稷谷梁传云亡国之社以为庙屏戒或在庙或在库门内之东则亳社在东也故左传云间于两社为公室辅盖鲁之外朝在库门之内东有亳社西有国社庙庭执政之处故云间于两社也其卿大夫以下案祭法云大夫以下成羣立社曰置社注云大夫不得特立社与民族居百家以上则共立一社今时里社是也如郑此言则周之政法百家以上得立社其秦汉以来虽非大夫民二十五家以上则得立社故云今之里社又郑志云月令命民社谓秦社也自秦以下民始得立社也其大夫以下所置社者皆以土地所宜之木则论语云夏后氏以松殷人以柏周人以栗故大司徒云而树之田主各以其野之所宜木是也其天子大社之等案尚书无逸篇曰大社唯松东社唯柏南社唯梓西社唯栗北社唯槐其天子诸侯大夫等皆有稷也故注司徒田主田神后土田正之所依也田正则稷神也田主尚然故知天子诸侯社皆有稷其亡国之社亦有稷故士师云若祭胜国之社稷则为之尸是有稷也但亡国之社稷故略之用刑官为尸其祭余社为尸不用刑官也其社之祭一嵗有三仲春命民社一也诗云以社以方谓秋祭二也孟冬云大割祠于公社是三也其社主用石故郑注宗伯云社之主盖用石案条牒论稷坛在社坛西俱北向营并坛共门或曰在社坛北其用主无文不可强言今礼用两圭有邸
　　蕙田案疏称王社在借田社主用石于经无考唯云天子诸侯皆有稷极是
　　陈氏礼书社所以祭五土之稷所以祭五谷之神而命之稷以其首种先成而长百谷故也稷非土无以生土非稷无以见生生之效故祭社必以稷以其同功均利而养人故也祭必有配而社配以句龙稷配以柱商之时又易柱以弃以其功利足以侔社稷故也王与诸侯之社皆三其二社所以尽祈报之诚其胜国之社所以示鉴戒之理王之大社则土五色而冒以黄夏之时徐州厥贡惟土五色孔安国以社言之是也诸侯之国社则受其方色之土于天子而苴以茅汉之时有受青土赤土蔡邕以茅社言之是也其位则中门之右社主隂故也其壝则北面社向隂故也其饰则不屋记所谓大社必受霜露风雨以达天地之气是也其表则木传所谓夏以松商以柏周以栗是也其方广则五丈其主则石为之其列则社东而稷西先儒之説盖有所受之也先王之祭社稷春有祈秋有报孟冬大割祠春祈而歌载芟秋报而歌良耜此祭之常者也凡天地大灾之类祭大故天灾之弥祀君行有宜宫成有衈此祭之不常者也祭之常者用甲其他则唯吉而已祭之牲以太牢其遇天灾则用币而已考之于礼王之祭也南面其服也希冕其牲用黝其祭血祭其罇大罍其乐应钟其舞帗舞其鼓灵鼓凡皆因其物以致其义非深知礼乐之情者孰与此哉先儒有以王社有稷壝原隰为稷神有以句龙为社而非配社柱为稷而非配稷后世又有以夏禹为社配有以戌亥为社日有以先农为帝社有以大稷为稷社皆臆论也
　　又曰有天下之社有一国之社有众人之社有一人之社有失国之社大社天下之社也国社一国之社也置社众人之社也王社侯社一人之社也丧国之社屋之失国之社也三社之制大社为大此孟子所谓民为贵社稷次之君为轻也丧国之社天子所以为戒则又次于王社矣以言安不可以忘危也书曰夏社礼与春秋曰亳社皆以为戒而已然则诸侯有国社侯社与春秋之亳社亦三社矣天子之社在雉门之右而緜诗曰乃立应门继之曰乃立冢土冢土社也则诸侯之社亦在门内也天子之牲太牢则诸侯当用少牢若郊特牲曰社事单出里丘乘共粢盛此大夫以下之社也社稷之重于古也如此而孟子旱干水溢变置社稷夫水旱者天事也人事不胜故天变见于时而社稷土也岂其罪哉然则谓之变者犹曰以变置诸侯耳
　　蕙田案礼书谓王社无稷壝非是
　　礼经会元小宗伯建国之神位右社稷左宗庙有国则有社稷矣古者立君则曰奉社稷取女则曰共社稷死国则曰死社稷去国则曰去社稷社稷之重亦明矣是故大司徒辨制邦国都鄙之畿疆而首设社稷之壝小司徒凡建邦国立其社稷正其畿疆封人掌设王之社壝而树之凡封国则必设社稷之壝造都邑亦如之以此见王畿都鄙邦国皆有社稷矣郑康成曰社稷土谷之神有徳者配食焉共工氏之子曰句龙有厉山氏之子曰柱食于稷汤迁之而祀弃此社稷之神然也大宗伯则以血祭祭社稷小宗伯大灾类社稷则为位舞师帅舞社稷之祭祀大祝国有大故天灾则弥祀社稷祷祀小子则掌珥于社稷凡所用于社稷者岂非以其与天时相为休咎欤丧祝则掌胜国之社稷祝号以祭祀祷祠士师则祭胜国之社稷而为之尸是亡国之社稷亦存矣古人崇重社稷如此岂非以其与国祚相为存亡欤故载芟之诗曰春祈社稷也良耜之诗曰秋报社稷也岂非以其与嵗事相为丰耗欤然古者之奉社稷牺牲必成粢盛必洁苟有旱干水溢之灾则变置社稷説者谓汤伐桀时旱明牲以荐而犹旱至七年故汤迁柱而以弃代之欲迁句龙以无可继者于是故止果如是説则社稷可以变置其神乎曰此即大宰祭祀驭神之意也盖圣人之制祭祀也以劳定国则祀之能御大灾则祀之水旱为沴故社稷不享矣故变置者变易其祭祀之礼而已岂以社稷之神而改易之欤汤之迁柱祀弃也以弃之功大于柱也非以旱而迁也且汤既放桀欲迁夏社犹以为不可胜国之社犹不可迁则必无迁句龙之意句龙不迁则迁柱祀弃者必不以旱迁之矣汉人除秦社稷立汉社稷岂识周存胜国社稷之意乎抑尝以封人考之曰掌设王之社壝而不言稷郑康成谓稷社之细也若是则周人果重社而轻稷乎后稷周之先祖殷人祀之以为稷周之子孙尤宜加敬今考之周礼宗伯甸师则用牲于社大祝大师则宜于社大会同则宜于社小祝冦戎之事则保郊祀于社大司马搜田献以祭社大司冦大军旅则涖戮于社类皆言社而不言稷盖以稷司稼穑之事非师旅田役杀伐之事可凂也周人祖以后稷而郊祀之以配天诗曰思文后稷克配彼天又非社事配地之所得比也观封人言设王社而不言稷又以见周人尊祖重农之意欤
　　蕙田案叶氏论变置社稷一条良是
　　唐氏仲友曰先王之祀上下达礼未有社稷者也耕耨敛藏人力所可勉旱干水溢则系于神祗故凡先王神祗之事皆为民祈谷也天尊地亲故事之不同噫嘻事之以诚载芟事之以力载芟良耜人事尽矣不敢谓人事之尽而忽于神也故祈焉不敢谓人事之尽而忘于神也故报焉祈非吾过求也振古如兹矣报非止于今也欲其有继焉所谓以似以续续古之人者涖卜来嵗之稼之意也诸侯危社稷而变置者古有之矣旱干水溢而变置社稷者未闻焉孟子谓民为贵社稷次之故举是礼以言人君固不可舍已而求之神也云汉之诗曰祈年孔夙方社不莫又曰自郊徂宫后稷不克宫社宫也意吾常礼之未修则祈社修矣意吾变礼之未举则郊宫徂矣而终不敢以责神也自反而已自勉而已周先王其于丰凶之祭所以敬事社稷者盖如此故社稷国之主也兵农之事系焉古者兵出于乡遂丘乘其本在社有社斯有民有民斯有兵乃立冢土戎丑攸行故奉之主车戮则行焉胜则献焉报本反始焉耳言公社以别私言民社以别官王与诸侯为羣姓立者公也自为立者私也里社民社也百室以上官社也命民社则下通于二十五家之里社大割祠于公社则王之大社而已祀地之礼有公而又有私者亲地也尊无二上故事天明独行于天子而无二尊事地察故下达于庶人而且有公私焉尊亲之辨如此
　　右总论社稷

　　五礼通考卷四十二
<经部,礼类,通礼之属,五礼通考>
　　钦定四库全书
　　五礼通考卷四十三
　　刑部尚书秦蕙田撰
　　吉礼四十三
　　社稷
　　汉书高祖本纪二年二月癸未令民除秦社稷立汉社稷
　　郊祀志髙祖初起祷丰枌榆社【郑氏曰枌榆乡名晋灼曰枌白榆也社在丰东北十五里师古曰以此树为社神因立名盖髙祖里社也】
　　蕙田案礼有胜国之社故商有夏社周有殷社示诫也髙祖除秦社稷则胜国之社稷亡矣
　　二年入关因命县为公社【李竒曰犹官社】
　　萧何传汉二年何守关中立宗庙社稷
　　郊祀志六年天下已定诏御史令丰治枌榆社常以时春以羊彘祠之长安置祠祀官梁巫祠天社秦巫祠社主【师古曰即五社主也】
　　蕙田案枌榆社周礼所云树之田主各以所宜木名其社也
　　十年春有司请令县常以春二月及腊祠稷以羊彘民里社各自裁以祠【谓随其祠具之丰俭也】
　　汉旧仪官大社及大稷一嵗各再祠太祝令常以二月八日以一太牢使者监祠南向立不拜　天下祠社稷社者古司空主平水土共工氏之子勾龙氏能平水土植百谷祭于社以报其功稷者司马官长助后稷耕种祭于稷以报其功祠社稷各官长诸侯丞相中二千石二千石以下令长侍祠
　　文献通考成帝初衡谭奏罢雍旧祠社主有五祠置其一
　　汉书平帝本纪元始三年夏立官稷
　　郊祀志平帝时大司马王莽上书帝王建立社稷百王不易社者土也宗庙王者所居稷者百谷之主所以奉宗庙共粢盛人所食以生活也王者莫不尊重亲祭自为之主礼如宗庙诗曰乃立冢土【师古曰大雅绵之诗也冢大也土土神谓大社也】又曰以御田祖以祈甘雨【师古曰小雅甫田之诗也田祖稷神也言设乐以御祭于神为农求甘雨也】礼记曰唯祭宗庙社稷为越绋而行事【李竒曰引棺车谓之绋当祭天地五祀则越绋而行事不以私丧废公祀师古曰绋引车索也】圣汉兴礼仪稍定已有官社未立官稷【臣瓒曰髙帝除秦社稷立汉社稷礼所谓大社也时又立官社配以夏禹所谓王社也见汉祀令而未立官稷至此始立之世祖中兴不立官稷相承至今也】遂于官社后立官稷以夏禹配食官社后稷配食官稷稷种谷树【师古曰谷树楮树也其子类谷故于稷种】徐州牧嵗贡五色土各一防蕙田案髙祖立汉社稷有大社大稷即周礼王为羣姓立之大社也又有官社而未立官稷王莽立之亦犹古王社矣但古者大社王社皆以勾龙配而莽又以夏禹配之妄矣
　　右汉社稷
　　后汉书世祖本纪建武元年八月壬子祭社稷　二年正月壬子建社稷于洛阳
　　祭祀志建武二年立大社稷于洛阳在宗庙之右方坛无屋有门墙而已二月八月及腊一嵗三祠皆太牢具使有司祠孝经援神契曰社者土地之主也稷者五谷之长也礼记及国语皆谓共工氏之子曰勾龙为后土官能平九土故祀以为社烈山氏之子曰柱能植百谷疏自夏以上祀以为稷至殷以柱久逺而尧时弃为后稷亦植百谷故废柱祀弃为稷大司农郑説古者官有大功则配食其神故勾龙配食于社弃配食于稷郡县置社稷太守令长侍祠牲用羊豕惟州所治有社无稷以其使官古者师行平有载社主不载稷也【案平字当考】蕙田案后汉社稷坛位配神祭祀之礼俱合古用康成説也州社无稷非是
　　章帝本纪章和元年八月南巡守戊子幸梁己丑遣使祠丰枌榆社
　　文献通考汉仪朔前后各二日皆牵羊酒至社下以祭日日有变割羊以祠社用救日【何休注公羊传曰日有食之鼔用牲于社求乎隂之道也以朱丝萦社或曰胁之或曰为闇恐人犯之故萦之也何休曰胁之与责求同义社者主地之主也月者土地之精也上系于天而犯日故鸣鼔而攻之胁其本也朱丝萦之助阳抑隂也或曰为闇者社者土地之主尊也为日光尽天闇冥恐人犯歴之故萦之然此説非也先言鼓后言用牲者明先以尊者命责之后以臣子礼接之所以为顺也白虎通曰日食必救之隂侵阳也鼓攻之以阳责隂也故春秋日食鼔用牲于社所以必用牲者土地别神也尊之不敢虚责也日食大水则鼓用牲大旱则雩祭求雨非虚言也助阳责下求隂之道也】
　　蕙田案此即左传伐鼓用牲之意盖汉犹行之也
　　右后汉社稷
　　晋书礼志汉至魏但大社有稷而官社无稷故常二社一稷
　　通典明帝景初中立帝社博士孔晁议汉氏及魏初皆立一社一稷至景初之时更立大社大稷又特立帝社云礼记祭法云王为羣姓立社曰大社言为羣姓下及士庶皆使立社非自立也今并立二社一神二位同时俱祭于事为重于礼为黩宜省除一社以从旧典刘喜难曰祭法为羣姓立社若如晁议当言王使不得言为下云王为羣姓立七祀诸侯自立为五祀若是使羣姓私立何得逾于诸侯而祭七祀乎却为羣姓立七祀乃王之祀也夫人取法于天取财于地普天率土无不奉祀而何言乎一神二位以为烦凟
　　蕙田案孔晁之议出于臆説刘喜难之是也
　　明帝时祭社但称皇帝【王肃议太尉等祭祀但称名不称臣每有事须告皆遣祝史】
　　魏曹植社颂【余前封鄄城侯转雍丘皆欲为上宅宇初造以府库尚丰志在善公夫务完圃而已农桑一无所营经离十载块然守空饥寒备尝圣朝闵之故封此县田则膏腴桑则天下之甲第故封此桑以为田社乃作颂云】
　　于惟太社官名后土是曰勾龙功着上古徳配帝王实为灵主克明播殖农正日举尊以作稷丰年是与义与社同方神北宇建国成家莫不攸叙
　　右魏社稷
　　晋书武帝本纪太康九年春二月壬辰初并二社为一礼志前汉但制官社而无官稷王莽置官稷汉至魏但太社有稷而官社无稷故常二社一稷晋初仍魏无所损益至太康九年改建宗庙而社稷祠坛与庙俱徙乃诏曰社实一神其并二社之祀于是车骑司马傅咸表曰祭法王社太社各有其义天子尊事宗庙故冕而躬耕躬耕也者所以重孝享之粢盛亲耕故自报自为立社者为籍田而报者也国以人为本人以谷为命故又为百姓立社而祈报焉事异报殊此社之所以有二也王景侯之论王社亦谓春祈借田秋而报之也其论太社则曰王者布下圻内为百姓立之谓之太社不自立之于京都也景侯此论据祭法祭法大夫以下成羣立社曰置社景侯解曰今之里社是也景侯解祭法则以置社为人间之社矣而别论复以太社为人间之社未晓此防也太社天子为百姓而祀故称天子社郊特牲曰天子太社必受霜露风雨以羣姓之众王者通为立社故称太社也若夫置社其数不一盖以里所为名左氏传盟于清丘之社是也众庶之社既已不称太矣若复不立之京师当安所立乎祭法又曰王为羣姓立七祀王自为立七祀言自为者自为而祀也为羣姓者为羣姓而祀也太社与七祀其文正等説者穷此因云坟籍但有五祀无七祀也案祭五祀国之大祀七者小祀周礼所云祭凡小祀则墨冕之属也景侯解大厉曰如周社鬼有所归乃不为厉今云无二社者称景侯祭法不谓无二则曰口传无其文也夫以景侯之明拟议而后为解而欲以口论除明文如此非但二社当见思惟景侯之解亦未易除也前被勅尚书召诰乃社于新邑惟一太牢不二社之明义也案郊特牲曰社稷太牢必援一牢之文以明社之无二则稷无牲矣説者则曰举社则稷可知苟可举社以明稷何独不举一以明二国之大事在祀与戎若有过而除之不若过而存之况存之有义而除之无据乎周礼封人掌设社壝无稷字今帝社无稷盖出于此然国主社稷故经传动称社稷周礼王祭社稷则絺冕此王社有稷之文也封人所掌社壝无稷字説者以为略文从可知也谓宜仍旧立二社而加立帝社之稷时成粲议社稷景侯论太社不立京都欲破郑氏学咸重表以为如祭法之论景侯之解交以此坏大雅云乃立冢土毛公解曰冢土大社也景侯解诗即用此説禹贡惟土五色景侯解曰王者取五色土为太社封四方诸侯各割其方色王者覆四方也如此太社复为立京都也不知此论何从而出而与解乖上违经记明文下坏景侯之解臣虽顽蔽少长学问不能黙已谨复续上刘实与咸议同诏曰社稷一神而相袭二位象议不同何必改作其便仍旧一如魏制蕙田案景侯不自立之京师之説与孔晁同义傅咸以为人间之社不称太足以折服之矣景侯解禹贡又与已説相矛盾然此解却是
　　武帝本纪太康十年六月庚子复置二社
　　礼志摰虞奏以为臣案祭法王为羣姓立社曰太社王自为立社曰王社周礼大司徒设其社稷之壝又曰以血祭祭社稷则太社也又曰封人掌设王之社壝又有军旅宜乎社则王社也太社为羣姓祈报祈报有时主不可废故凡祓社衅鼓主奉以从是也此皆二社之明文前代之所尊以尚书召诰社于新邑三牲各文诗称乃立冢土无两社之文故废帝社惟立太社诗书所称各指一事又皆在公旦制作之前未可以易周礼之明典祭法之正义前改建庙社营一社之处朝议沸然执古匡今世祖武皇帝躬发明诏定二社之义以为永制宜定新礼从二社诏从之
　　元帝本纪建武元年春三月立宗庙社稷于建康礼志元帝建武元年又依洛京立二社一稷其太社之祝曰地徳普施惠存无疆乃建太社保佑万方悠悠四海咸赖嘉祥其帝社之祝曰坤徳厚载邦畿是保乃建帝社以神地道明祀惟辰景福来造
　　晋殷仲堪合社文　里社之由来尚矣今二三宗亲思桑梓之遗风遵先圣之明诰絜齐牲牢庶乎自祐以来一日之泽然三人之行必有其师故复选中正立三老者惟公理以御众稽旧章以作宪
　　王廙春社栎颂　吉辰兮上戊明灵兮唯社百室兮毕集祈祭兮树下濯卵兮□韮齧菻兮擗鲊缥醪兮浮蚁交觞兮并坐气和兮体适心怡兮志可
　　右晋社稷
　　宋书礼志祀太社帝社大稷常以嵗二月八月二社日祀之太祝令夕牲进熟如郊庙仪司空太常大司农三献也官有其注周礼王亲祭汉以来有司行事
　　通典宋仍晋旧无所改作
　　宋何承天社颂　余以永初三年八月大社聊为此文实唯隂只稷为谷先率育万类协灵昊干霸徳方将世号共工厥有才子实曰勾龙称物平赋百姓熙雍唐尧救灾决河流江弃亦播殖作乂万邦克配三祀以报勲庸勲庸伊何厚载生民仓廪既实礼节斯行人亦有言因物思人矧乃大徳功彼陶钧岂伊百世万代不冺蒸哉帝王肇建皇极体国经野设官分职峩峩二社剖榦比殖嵗云其秋晷漏均程牲牢既洁嘉荐惟馨乃家乃国是奉是尊
　　南齐书礼志永明元年十二月有司奏今月三日腊祀太社稷一日合朔日蚀既在致斋内未审于社祀无疑不曹检未有前准尚书令王俭议礼记曾子问天子尝禘郊社五祀之祭簠簋既陈惟大丧乃废至于当祭之日火日蚀则停防伐鼓用牲由来尚矣而簠簋初陈问所不及据此而言致斋初日仍值薄蚀则不应废祭又初平四年士孙瑞议以日蚀废社而不废郊朝议从之王者父天亲地郊社不殊此则前准为不宜废诏可永明十一年兼祠部郎何佟之议案礼记郊特牲社祭土而主隂气也君南向于北墉下答隂之义也郑云答犹对也北墉社内北墙也王肃云隂气北向故君南向以答之答之为言是相对之称知古祭社北向设位斋官南向明矣近代相承帝社南向太社及稷并东向而斋官位在帝社坛北西向于神位后行礼又名稷为稷社甚乖礼意及未知失在何时原此礼当未久窃以皇齐改物礼乐维新中国之神莫贵于社若遂仍前谬惧亏盛典谓二社语其义则殊论其神则一位并宜北向稷若北向则成相背稷是百谷之总神非隂气之主宜依先东向斋官在社坛东北南向立东为上诸执事西向立南为上稷依礼无兼称今若欲尊崇正可名为太稷耳岂得谓为稷社耶腊祀太社日近案奏事御改定仪注仪曹称治礼学士议曰郊特牲又云君之南向答阳也臣之北向答君也若以阳气在南则位应向北隂气在北则位宜向南今南北二郊一限南向皇帝奠币黒瓒阶东西向故知坛墠无繋于隂阳设位宁拘于南北羣臣小祀类皆限南面荐享之时北向行礼盖欲申灵只之尊表求幽之义魏世秦静使社稷别营称自汉以来相承南向汉之于周世代未逺鄗上頽基商邱余树犹应尚存迷方失位未至于此通儒达识不以为非庾蔚之昔已有此议后徐爰周景逺并不同仍旧不改佟之议来难引君南向答阳臣北向答君敢问答之为言为是相对为是相背相背则社位南向君亦南向可如来议郊特牲云臣之北向答君复是君背臣今言君南臣北向相称答则君南不得称答矣记何得云祭社君南向以答隂邪社果同向则君亦宜西向何故在社南向在郊西向邪解则不然记云君之南向答阳此明朝防之时盛阳在南故君南向对之犹圣人南面而聴向明而治之义耳宁是祈祀天地之日乎知祭社北向君答故南向祀天南向君答宜北向矣今皇帝黒瓒阶东西向者斯盖始入之别位非接对之时也案记云社所以神地之道也又云社祭土而主隂气又云不用命戮于社孔安国云社主隂隂主杀传曰日蚀伐鼓于社杜预云责羣隂也社主隂气之盛故北向设位以本其义耳余祀虽亦地只之贵而不主此义故位向不同不得见余隂祀不北向便谓社应南向也案周礼祭社南向君求幽宜北向而记云君南向答隂之义求幽之论不乖欤魏权汉社社稷同营共门稷坛在社坛北非古制后移宫南自当如静此言乃是显汉社失周法见汉世旧事尔时祭社南向未审出何史籍就如议者静所言是祭社位向仍汉旧法汉又袭周成规因而不改者则社稷三座并应南向今何改帝社南向泰社及稷并东向邪治礼又难佟之凡三徃反至建武二年有司议治礼无的然显据佟之议乃行
　　蕙田案郊特牲君南向以答隂则社北向可知以为社稷并南向固非以为社南向稷东向是以稷为社之配位矣勾龙后稷之配更宜何向耶佟之驳稷社名得之治礼解臣北向答君非是祈祀天地之日亦是也
　　右宋齐社稷
　　隋书礼仪志梁社稷在太庙西其初盖晋元帝建武元年所创有太社帝社太稷凡三坛门墙并随其方色每以仲春仲秋并令郡国县祠社稷先农县又兼祀灵星风伯雨师之属及腊又各祀社稷于坛百姓则二十五家为一社其旧社及人稀者不限其家春秋祠水旱祷祈祠具随其丰约
　　蕙田案梁社稷坛承晋制仲春仲秋祠之郡国各有祠也
　　旧太社廪牺吏牵牲司农省牲太祝吏赞牲天监四年明山宾议以为案郊庙省牲日则廪牺令牵牲太祝令赞牲祭之日则太尉牵牲郊特牲云社者神地之道国主社稷义实为重今公卿贵臣亲执盛而令防吏牵牲颇为轻末且司农省牲又非其义太常礼官实当斯职礼祭社稷无亲事牵之文谓宜以太常省牲廪牺令牵牲太祝令赞牲帝惟以太祝赞牲为疑又以司农省牲于理似伤牺吏执纼即事诚卑议以太常丞牵牲余依明议于是遂定大同初又加官社官稷并前为五坛焉
　　右梁社稷
　　隋书礼仪志陈制皆依梁旧而帝社以三牲首余以骨体荐粢盛为六饭粳以敦稻以牟黄粱以簠白粱以簋黍以瑚粢以琏【通典其仪本之齐制敦音对】
　　陈书髙祖本纪永定三年六月丁酉髙祖不豫遣兼太宰中书令谢哲告太社
　　隋书礼仪志陈宣帝大建中议从双祀昆仑皇地位神州位在青陛之北甲寅地社在赤陛之西未地稷位白陛之南庚地
　　右陈社稷
　　北魏书太祖本纪天兴元年七月迁都平城始营宫室建宗庙立社稷十有一月辛亥诏仪曹郎中董谧撰郊庙社稷之仪
　　礼志天兴二年冬十月置太社太稷帝社于宗庙之右为方坛四陛祀以二月八月用戊皆太牢句龙配社周弃配稷皆有司侍祠
　　刘芳传芳以社稷无树又上疏曰依合朔仪注日有变以朱丝为绳以绕系社树三匝而今无树又周礼司徒职云设其社稷之壝而树之田主各以其社之所宜木郑注云所宜木谓若松栢栗也此其一证也又小司徒封人职云掌设王之社壝为畿封而树之郑云不言稷者王主于社稷社之细也此其二证也又论语曰哀公问社于宰我宰我对曰夏后氏以松殷人以栢周人以栗是乃土地之所宜也此其三证也又白虎通云社稷所以有树何也尊而识之也使民望见即敬之又所以表功也案此正解所以有树之义了不论有之与无也此其四证也此云社稷所以有树何然则稷亦有树明矣又五经通义云天子太社王社诸侯国社侯社制度奈何曰社皆有垣无屋树其中以木有木者土主生万物万物善于木故树木也此其五证也此最其丁宁备解有树之意也又五经要义云社必树之以木周礼司徒职曰班社而树之各以土地所生尚书无逸篇曰太社唯松东社唯栢南社唯梓西社唯栗北社唯槐此其六证也此又太社及四方皆有树别之明据也又见诸家礼图社稷图皆画为树惟诫社诫稷无树此其七证也虽辩有树之据犹未正所植之木案夏后氏以松殷人以栢周人以栗便是世代不同而尚书无逸篇则云太社惟松东社惟栢南社惟梓西社惟栗北社惟槐如此便以一代之中而五社各异也愚以为宜植以松何以言之逸书云太社惟松今者植松不虑失礼惟稷无成证乃社之细盖亦不离松也世祖从之
　　髙祖本纪孝文帝太和二十三年春正月戊辰车驾至自邺庚子告庙社
　　礼志天平四年四月七帝神主既迁于太庙太社石主将迁于社宫礼官云应用币中书侍郎裴伯茂时为祖祀文伯茂据故事太和中迁社宫髙祖用牲不用币遂以奏闻于是议者或引大戴礼迁庙用币今迁社宜不殊伯茂据尚书召诰应用牲诏遂从之
　　右北魏社稷
　　隋书礼仪志后齐立太社帝社太稷三坛于国右每仲春仲秋月之元辰及腊各以一太牢祭焉皇帝亲祭则司农卿省牲进熟司空亚献司农终献
　　右北齐社稷
　　周书孝闵帝本纪元年春正月甲辰祠太社二月戊寅祠太社八月戊辰祠太社
　　隋书礼仪志后周社稷皇帝亲祀则冢宰亚献宗伯终献
　　通典后周立社稷于左
　　明帝本纪元年冬十月甲午祠太社
　　武帝本纪保定元年春正月乙卯祠太社
　　右北周社稷
　　隋书髙祖本纪开皇二年二月甲子即皇帝位景寅脩庙社
</div>
    <div class="pagination">
<a href="五礼通考_page72.html">上一页</a><span>...</span><a href="五礼通考_page68.html">68</a><a href="五礼通考_page69.html">69</a><a href="五礼通考_page70.html">70</a><a href="五礼通考_page71.html">71</a><a href="五礼通考_page72.html">72</a><span class="current-page">73</span><a href="五礼通考_page74.html">74</a><a href="五礼通考_page75.html">75</a><a href="五礼通考_page76.html">76</a><a href="五礼通考_page77.html">77</a><a href="五礼通考_page78.html">78</a><span>...</span><a href="五礼通考_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
