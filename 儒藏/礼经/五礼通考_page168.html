<!DOCTYPE html>
<html>
<head>
    <meta charset="UTF-8">
    <title>五礼通考 - 第 168 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 168 页/共 431 页</h1>
    <div class="content">　　礼者当有所折衷矣
　　语类问妾母之称曰恐也只得称母他无可称在经只得云妾母不然无以别于他母也又问吊人妾母之死合称云何曰恐也只得随其子平日所称而称之或曰五峰称妾母为少母南轩亦然据尔雅亦有少姑之文五峰想是本此先生又曰为人后者为其父母报本朝濮王之议欲加皇考字引此为证当时虽是众人争得住然至今士大夫犹以为未然葢不知礼经中若不称作为父母别无个称呼只得如此説也
　　【徐氏干学曰妾母无庙于子祭于孙止安所得祖妾之庙而祔之祖妾且无庙安所得髙祖之妾乎凡若此者寄主之説固不可通就庙以祭亦有难行唯是即寝立尸设当祔者之主与新死者共祭之犹夫始祖所自之帝本自无主因祭则设之也孔氏疏云妾无庙今乃云祔及髙祖者为坛祔之耳斯坛也不在寝安在乎祖妾可为坛余亲视此矣】
　　蕙田案徐氏説妾母无庙非也妾母祔庙而食非谓有庙也又谓为坛于寝祭之亦非也为坛而祭亦当在庙寝安可有坛也既不本于经文又不徴之先儒之论母乃武断耶
　　右妾母祔祭
　　礼记防服小记庶子不祭殇与无后者殇与无后者从祖祔食
　　【陈氏澔曰上中下殇葢未成人而死者也无后者谓成人未昏或已娶而无子而死者也庶子所以不得祭此二者以己是父之庶子不得立父庙故不得自祭其殇子也若己是祖之庶孙不得立祖庙故无后之兄弟已亦不得祭之也祖庙在宗子之家此殇与此无后者当祭祖之时亦与祭于祖庙也故曰从祖祔食】
　　蕙田案注疏见前宗法祭礼条
　　曾子问凡殇与无后者祭于宗子之家当室之白尊于东房是谓阳厌
　　蕙田案注疏见前太子庙祭
　　【陈氏澔曰凡殇非宗子之殇也无后者庶子之无子孙者也此二者若是宗子大功内亲则于宗子家祖庙祭之必当室中西北隅得户之明白处其尊则设于东房是谓阳厌也】
　　【朱子语録黄义刚问无后祔食之位曰古人祭于东西厢今人家无东西厢只位于堂之两边祭食则一但正位三献毕然后使人分献一酌而已】
　　钦定义疏士大夫常祭之外当有殇与无后之祭防服小记云殇与无后者从祖祔食若不祭曾祖则诸父之无后者于何祔之此亦可见士虽一庙或二庙而所祭不止于祖祢大夫三庙而所祭必及于髙曾也郑注云共其牲物而宗子主其礼焉然则殇与无后之祭其别日与曾子问谓宗子殇其吉祭特牲不举肺无肵爼无酒不告利成是谓隂厌注云是宗子殇祭之于奥之礼脱于祭祖祢时祔之则奥既为祖祢之所栖不得又为殇之所栖且同有牲爼难于陈设也若谓祭毕更行厌祭则自质明以至晏朝亦云劳矣尚堪再举乎以此推之则宜于祭后之次日举殇与无后之祭而所谓祔者第于其昭穆相当之庙祭之即谓之祔耳非必同时也曾子问又云凡殇与无后者祭于宗子之家当室之白尊于东房是谓阳厌意其宗子殇与凡殇并有者并祭之一设于奥为隂一设于屋漏为阳如食间之顷乃彻之与摄主不厌祭则无此矣无酒者为隂厌又见特牲少牢之初有酒者之非隂厌也尊于东房者为阳厌又见特牲与大夫不賔尸之末纳一尊于室中者之非阳厌也
　　蕙田案阳厌隂厌见曾子问是专指祭宗子殇及凡殇而言至特牲少牢之未迎尸而设馔享神及佐食彻爼改设于西北隅以享神注疏亦谓之隂厌阳厌先儒多从之今于仪礼本篇亦未便辄易其説细思之曾子问但言厌祭无尸非谓尸不在而即谓之厌祭也厌祭专属于祭殇与无后无疑
　　钦定义疏洵足以破前人之窠臼矣
　　右殇与无后者祔祭





　　五礼通考卷一百九
<经部,礼类,通礼之属,五礼通考>
　　钦定四库全书
　　五礼通考卷一百十
　　刑部尚书秦蕙田撰
　　吉礼
　　大夫士庙祭
　　仪礼特牲馈食礼【郑园録云谓诸侯之士祭祖祢于五礼属吉礼　疏曲礼云大夫以索牛士以羊豕彼天子大夫士此仪礼特牲少牢故知是诸侯大夫士也祭法云适士二庙官师一庙官师谓中下之士祖祢共庙亦兼祭祖故祖祢俱言也无问一庙二庙皆先祭祖后祭祢若祭无问尊卑庙数多少皆同日而祭毕以此及少牢唯筮一日明不分日祭也】
　　【敖氏继公曰此篇言士祭其祖之礼】
　　特牲馈食之礼不诹日【注祭祀自孰始曰馈食馈食者食道也诹谋也士贱职防时至事暇可以祭则筮其日矣不如少牢大夫先与有司于庙门诹丁巳之日　疏孝子于亲虽死事之若生故用生人食道馈之也天子诸侯馈孰以前仍有灌鬯朝践馈献之事】
　　【敖氏继公曰特牲谓豕也士祭用三鼎乃以特牲名之者主于牲也少牢放此】
　　【张氏尔岐曰不诹日者不预诹前月下旬之丁巳以筮来月上旬之丁巳但可以筮则筮而已自此以下筮日筮尸宿尸宿賔视濯与牲凡五节皆祭前戒备之事】
　　蕙田案周礼司尊彞云其馈献用两壶尊郑云馈献谓荐熟时是馈献即馈熟之事贾氏乃云天子诸侯馈熟已前仍有灌鬯朝践馈献之事误也
　　及筮日主人冠端即位于门外西靣【注冠端冠端门谓庙门疏不端则朝服然则端一冠冠两服也】
　　【敖氏继公曰士筮当朝服今乃端者不可逾其祭服也】
　　【陈氏礼书郊特牲言作于祢宫则天子诸侯不在庙门】
　　子姓兄弟如主人之服立于主人之南西靣北上【注所祭者之子孙言子姓者子之所生小宗祭而兄弟皆来与焉宗子祭则族人皆侍】
　　【敖氏继公曰是时子姓而下之服亦端统于主人也】
　　【盛氏世佐曰先子姓而后兄弟者子姓据所祭者而言兄弟据主祭者而言凡同姓者曰兄弟不必与主人同昭穆】
　　钦定义疏子姓依主人之嗣子立文也尊祖故敬宗敬宗故重适观下文嗣举奠而兄弟不得与焉祭毕有馂嗣为上而兄弟不敢躐焉此所以退兄弟于子姓之后也欤
　　有司羣执事如兄弟服东靣北上【注士之属吏也　疏左传云士有隷子弟谓此言为属吏】
　　【蔡氏徳晋曰东靣賔位也此时未有賔故有司羣执事皆如賔位】
　　席于门中闑西阈外【注为筮人设之也　疏士冠礼云筮与席所卦者具馔于西塾乃言布席于门中此省文】筮人取筮于西塾执之东靣受命于主人【注筮人官名筮谓蓍也】宰自主人之左赞命命曰孝孙某筮来日某诹此某事适其皇祖某子尚飨【注宰羣吏之长自由也赞佐也达也赞命由左者为神求变也士祭曰嵗事此言某事又不言妃者容大祥之后禅月之吉祭皇君也言君祖者尊之也某子者祖字也伯子仲子也尚庶几也】
　　【敖氏继公曰来日某亦谓丁若己也不言以某妃配变于大夫之筮辞也若其祀辞则亦当言之】
　　筮者许诺还即席西靣坐卦者在左卒筮写卦筮者执以示主人【注士之筮者坐蓍短由便卦者主画地识爻爻备以方写之】主人受视反之筮者还东靣长占卒告于主人占曰吉【注长占以其年之长幼旅占之】若不吉则筮逺日如初仪【注逺日旬之外日】
　　宗人告事毕
　　蕙田案以上筮日
　　前期三日之朝筮尸如求日之仪命筮曰孝孙某诹此某事适其皇祖某子筮某之某为尸尚飨【注三日者容宿賔视濯也某之某者字尸父而名尸连言其亲庶几其凭依之也大夫士以孙之伦为尸】
　　钦定义疏宗庙之尸必以同姓取其精气合也必以孙之伦昭穆同也必以适不敢以贱者依吾亲也必以无父者两无所妨其尊也此数者防祭吉祭同者也其有不同者防祭不筮尸尚质也吉祭则筮尸矣练与大祥亦筮尸渐而之吉也吉祭无女尸而防祭有女尸何也以妇人防不可以男子为尸也吉祭而后同几有胖合之道焉阳统隂隂从阳斯不用女尸矣防祭虽用尸而尸偶不备则无尸者有之若吉祭则不可无尸无尸是殇之也子孙而殇其祖考焉可乎
　　蕙田案以上筮尸
　　乃宿尸【注宿读为肃肃进也进之者使知祭日当来凡宿或作速记作肃周礼亦作宿】
　　【蔡氏徳晋曰宿越宿预戒也葢在祭前二日】
　　主人立于尸外门外子姓兄弟立于主人之后北面东上【注不东靣者来不为賔客子姓立于主人之后上当其后　疏子姓兄弟东头为上者不得过主人故为上者当主人之后】尸如主人服出门左西面【注不敢南面当尊】
　　【郝氏敬曰北面事神之礼出门左迎賔之礼】
　　主人辟皆东面北上【注顺尸】
　　主人再拜尸答拜【注主人先拜尊尸　疏下文宿賔賔先拜主人乃答拜今此尊尸是以主人先拜也按少牢宿尸祝先释辞讫尸乃拜此尸荅拜后宗人乃摈辞者士尸卑大夫之尸尊】宗人摈辞如初卒曰筮子为某尸占曰吉敢宿【注宗人摈者释主人之辞如初者如宰赞命筮尸之辞卒曰者着其辞所易】祝许诺致命【注受宗人辞许之传命于尸始宗人祝北面至于传命皆西面受命东面释之】尸许诺主人再拜稽首【注其许亦宗人受于祝而告主人】尸入主人退【注相揖而去尸不拜送尸尊】
　　蕙田案以上宿尸
　　宿賔賔如主人服出门左西面再拜主人东面答再拜宗人摈曰某荐歳事吾子将涖之敢宿【注荐进也涖临也言吾子将临之知賔在有司中今特肃之尊賔耳　疏此宿属吏内一人为备三献賔之事也】賔曰某敢不敬从主人再拜賔答拜主人退賔拜送
　　【髙氏愈曰古人祭祀必立賔者欲其代主人而娱尸賔之来也亦若为助祭执事之意故主人献尸而賔长以肝从主人致爵主妇而后献于賔以其皆以养尸为主而意不重于賔故也】
　　【盛氏世佐曰案以上二事皆祭前二日为之即筮尸之明日也敖云筮尸宿尸宿賔皆同日非】蕙田案宿賔与宿尸同日而宿尸不与筮尸同日盛氏之説是也少牢无宿賔故筮尸宿尸得同一日有宿戒尸在前期三日故筮尸在前二日反后特牲之一日
　　蕙田案以上宿賔
　　厥明夕陈鼎于门外北面北上有鼏【注宿賔之明日夕门外北面当门也古文鼏为宻　疏少牢陈鼎在门东此当门士卑避大夫也】棜在其南南顺实兽于其上东首【注顺犹从也棜之制如今大木轝矣上有四周下无足兽腊也】
　　牲在其西北首东足【注其西棜西也东足者尚右也牲不用棜以其生　疏豕不可牵之防其足陈于门外首北出棜东其足寝其左以其周人尚右将祭故也】设洗于阼阶东南壶禁在东序豆笾铏在东房南上几席两敦在西堂【注东房房中之东当夹北西堂西夹室之前近南耳】
　　【敖氏继公曰豆笾铏葢在东房之东墉下士家亦有左右房于此见之矣】
　　钦定义疏东房对西房而言谓此所陈在东房之东可也以房中之东为东房不可也东房在正室之东夹室又在东房之东若夹室之北则北堂下之东矣郑氏以夹室之北一架通为东房非也
　　主人及子姓兄弟即位于门东如初【注初筮位也】賔及众賔即位于门西东面北上【注不蒙如初者以賔在而宗人祝不在】宗人祝立于賔而北东面南上【注事弥至位弥异宗人祝于祭宜近庙】主人再拜賔答再拜三拜众賔众賔答再拜【注众賔再拜者士贱旅之得备礼也】主人揖入兄弟从賔及众賔从即位于堂下如外位【注为视濯也】宗人升自西阶视壶濯及豆笾反降东北面告濯具【注濯溉也不言敦铏者省文也东北面告縁賔意欲闻也言濯具不言絜以有几席】
　　賔出主人出皆复外位【注为视牲也】宗人视牲告充雍正作豕【注充犹肥也雍正官名也北面以防动作豕视声气】
　　宗人举兽尾告备举鼎鼏告絜【注备具】请期曰羮饪【注肉谓之羮饪熟也谓明日质明时而曰肉熟重豫劳賔宗人既得期西北面告賔有司】告事毕賔出主人拜送
　　钦定义疏助祭者统言之皆曰执事经云执事之爼陈于阶间是也自子姓兄弟而外统言之皆曰賔下经献酬诸礼长賔长兄弟以下各分两行是也其公有司私臣亦在賔内而另分二列于下则又以贵贱殊之公有司在西继賔党也私臣在东则以其私也而主道统之所以主人及子姓兄弟如初而賔以下不如初也
　　蕙田案以上陈鼎拜賔视濯视牲告期
　　夙兴主人服如初立于门外东方南面视侧杀【注夙早也兴起也主人服如初则其余有不端者侧杀杀一牲也】主妇视饎爨于西堂下【注炊黍稷曰饎宗妇为之爨灶也西堂下者堂之西下也近西壁南齐于坫古文饎作糦周礼作□　疏主妇视饎爨明主妇自为也犹主人视杀牲】亨于门外东方西面北上【注亨煮也煮豕鱼腊以□各一爨诗云谁能亨鱼溉之釡鬵】羮饪实鼎陈于门外如初【注初视濯也】尊于户东酒在西【注戸东室戸东酒在西尚之凡尊酌者在左】
　　实豆笾铏陈于房中如初【注如初者取而实之既而反之】执事之爼陈于阶间二列北上【注执事谓有司及兄弟二列者因其位在东西祝主人主妇之爼亦存焉不升鼎者异于神】盛两敦陈于西堂借用萑几席陈于西堂如初【注盛黍稷者宗妇也萑细苇古文用为于】尸盥匜水实于槃中箪巾在门内之右【注设盥水及巾尸尊不就洗又不挥门内之右象洗在东统于门东西上凡乡内以入为左右乡外以出为左右】
　　【郝氏敬曰箪竹器以盛巾在庙门内右内以西为右尸入于此盥手】
　　蕙田案门内之右注疏以为门东郝氏以为门西盛世佐云案下经云尸入门左北面盥则槃匜之属在门内之西明矣门西曰右者从堂上视之也必在门西者取其便于尸盥且与洗位相变也郝説得之注疏非
　　祝筵几于室中东面【注为神敷席也至此使祝接神】主妇纚笄宵衣立于房中南面【注主妇主人之妻虽姑存犹使之主祭祀纚笄首服宵绮属也此衣染之以黒其缯本名曰宵诗有素衣朱宵记有宵衣凡妇人助祭者同服也内则曰舅没则姑老冢妇所祭祀賔客每事必请于姑】
　　【敖氏继公曰大夫妻祭服褖衣侈则此宵衣乃次于禒衣者耳纚笄士妻首饰之常言之者见其无异饰也凡妇人助祭者与主妇同服】
　　蕙田案内司服天子诸侯王后以下助祭不同者尊则有降卑则无降也
　　主人及賔兄弟羣执事即位于门外如初宗人告有司具【注具犹办也】主人拜賔如初揖入即位如初【注初视濯也】佐食北面立于中庭【疏下记云佐食当事则户外南面无事则中庭北面此谓无事时】蕙田案以上祭日主人主妇陈设拜賔即位
　　主人及祝升祝先入主人从西面于户内【注祝先入接神宜在前也少牢馈食礼曰祝盥于洗升自西阶主人盥升自阼阶祝先入南面】
　　蕙田案祝先入谓入于室
　　主妇盥于房中荐两豆葵菹蜗醢醢在北【注主妇盥盥于内洗昏礼妇洗在北堂直室东隅】宗人遣佐食及执事盥出【注命之盥出当助主人及賔举鼎】主人降及賔盥出主人在右及佐食举牲鼎賔长在右及执事举鱼腊鼎除鼏【注及与也主人在右统于东主人与佐食者賔尊不载少牢馈食礼鱼用鲋腊用糜士腊用兔　疏东为右人西为左人右人尊入时在鼎前左人卑入时在鼎后又尽载牲体于爼又设爼于神坐前賔主当相对为左右以賔尊不载牲体故使佐食对主人使賔为右人而使执事在左而载也】
　　宗人执毕先入当阼阶南面【注毕状如义葢为其似毕星取名焉主人亲举宗人则执毕导之既错又以毕临载备失脱也襍记曰朼用桑长三尺毕用桑长三尺刋其本与末朼毕同材明矣今此朼用棘心则毕亦用棘心】
　　鼎西面错右人抽扃委于鼎北【注右人谓主人及二賔既错皆西面俟也】赞者错爼加【注赞者执爼及从鼎入者其错爼东缩加东柄既则退而左人北面也】乃朼【注右人也尊者于事指使可也左人载之】佐食升肵爼鼏之设于阼阶西【注肵谓心舌之爼也郊特牲曰肵之为言敬也言主人之所以敬尸之爼古文鼏皆作密】卒载加于鼎【注卒已也已载毕亦加焉】主人升入复位爼入设于豆东鱼次腊特于爼北【注入设爼载者腊特馔要方也凡馔必方者明食味人之性所以正】蕙田案爼入谓自阼阶入陈室中无并曰特
　　主妇设两敦黍稷于爼南西上及两铏芼设于豆南南陈【注宗妇不赞敦铏者以其少可亲之芼菜也】
　　祝洗酌奠奠于铏南遂命佐食启防佐食启防却于敦南出立于户西南面【注酌奠奠其爵觯少牢馈食礼启防乃奠之】主人再拜稽首祝在左【注稽首服之甚者祝在左当为主人释辞于神也祝祝曰孝孙某敢用刚鬛嘉荐普淖用荐某事于皇祖某子尚飨】卒祝主人再拜稽首
　　【陈氏礼书此未迎尸之前隂厌也隂厌西南奥奥室之闇故曰隂席东面】
　　蕙田案以上主人主妇及祝佐食陈设隂厌
　　祝迎尸于门外【注尸自外来代主人接之就其次而请不拜不敢与尊者为礼】
　　主人降立于阼阶东【注主人不迎尸成尸尊尸所祭者之孙也祖之尸则主人乃宗子祢之尸则主人乃父道事神之礼庙中而已出迎则为厌】
　　蕙田案注厌字是君厌臣尊厌卑之义敖氏欲改为屈其义反狭
　　尸入门左北面盥宗人授巾【注侍盥者执其噐就之执箪者不授巾贱也宗人授巾庭长尊少牢馈食礼曰祝先入门右尸入门左】尸至于阶祝延尸尸升入祝先主人从【注延进在后诏侑曰延礼噐所谓诏侑武方者也少牢馈食礼曰尸升自西阶入祝从主人升自阼阶祝先入主人从　疏案士虞礼祝前乡尸彼祝居尸前道之此则在尸后诏之故云延】
　　蕙田案尸升入者升升堂入入室
　　蕙田案以上尸入
　　尸即席坐主人拜妥尸【注妥安坐也】尸答拜执奠祝飨主人拜如初【注飨劝彊之也其辞取于士虞记则宜云孝孙某圭为孝荐之飨旧説云明荐之　疏引旧説者证圭为洁明之义也】
　　【孔氏頴达曰祝先奠爵于铏用尸入即席而举之】
　　祝命挼祭尸左执觯右取菹防于醢祭于豆间【注命诏尸也挼祭祭神食也士虞礼古文曰祝命佐食堕祭周礼曰既祭则蔵其堕堕与挼读同耳防醢者染于醢陈氏礼书尸堕祭犹生者之饮食必祭也】
　　钦定义疏堕祭之祭黍稷也肺也其授之则佐食也命之授则祝也祝命佐食非命尸也大约尸先祭豆而祝即命佐食取黍稷肺授祭士虞立文甚明此经祝命佐食堕祭尸于是先祭豆正欲与授祭之节相接耳郑注命为命尸非命佐食似与前説相悖
　　蕙田案挼或作堕或作绥皆通用敖氏以为授字之误则非授祭事在下文
　　佐食取黍稷肺祭授尸尸祭之祭酒啐酒告防主人拜尸奠觯答拜【注肺祭刌肺也防美也祭酒谷味之芬芳者齐敬共之唯恐不美告之以美达其心明神享之】祭铏尝之告防主人拜尸答拜【注铏肉味之有菜和者曲礼曰客絮羮主人辞不能亨】祝命尔敦佐食尔黍稷于席上【注尔近也近之便尸之食也】设大羮湆于醢北【注大羮湆煮肉汁也不和贵其质设之所以敬尸也不祭不哜大羮不为神非盛者也士虞礼曰大羮湆自门入今文湆皆为汁】举肺脊以授尸尸受振祭哜之左执之【注肺气之主也脊正体之贵者先食啗之所以导食通气】乃食食举【注举言食者明凡解体皆连肉】
</div>
    <div class="pagination">
<a href="五礼通考_page167.html">上一页</a><span>...</span><a href="五礼通考_page163.html">163</a><a href="五礼通考_page164.html">164</a><a href="五礼通考_page165.html">165</a><a href="五礼通考_page166.html">166</a><a href="五礼通考_page167.html">167</a><span class="current-page">168</span><a href="五礼通考_page169.html">169</a><a href="五礼通考_page170.html">170</a><a href="五礼通考_page171.html">171</a><a href="五礼通考_page172.html">172</a><a href="五礼通考_page173.html">173</a><span>...</span><a href="五礼通考_page169.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
