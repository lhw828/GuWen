<!DOCTYPE html>
<html>
<head>
    <meta charset="UTF-8">
    <title>周礼订义 - 第 85 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 85 页/共 96 页</h1>
    <div class="content">　　郑康成曰六尺六寸之轮牙围尺一寸○易氏曰田车之轮六尺有三寸乘车兵车之轮六尺有六寸今以乘车之轮言之六分其轮崇以其一为之牙围则牙围尺有一寸当分为两面郑氏不分两面只就一面尺有一寸下便说三分牙围而漆其二若是则轮围两面为牙围共二尺二寸矣实与经意不合今以两面牙围共一尺一寸言之则毎面各得五寸半共为尺有一寸如此而后合六分取一之数
　　参分其牙围而漆其二
　　易氏曰牙围每五寸半合先以四寸半分之每分得一寸半是漆其二者为三寸其一不漆者为一寸半外余一寸三分之是漆者得三分寸之二兼上三寸共为三寸三分寸之二不漆者独得三分寸之一兼上一寸半以半寸为十五分三分寸之一作十分是不漆者共为一寸三十分寸之二十五郑氏谓不漆其践地者也如牙厚一寸三分寸之二之说此以意推之非经之正文皆有所不取
　　椁其漆内而中诎【音屈】之以为之毂长以其长为之围郑司农曰椁者度两漆之内相距之尺寸○陈用之曰不谓之度而谓之椁则义取诸棺椁谓自外围之则以度其内焉○王氏曰椁其漆内而中诎之以为长则长短得矣将论毂围而先牙围者毂之小大长短以牙围为法凡轮牙之厎践地而行固无事漆牙之两旁与土相摩亦不必漆漆者指牙之两旁而言非计其践地○易氏曰若谓牙厚一寸三分寸之二便为漆内则非矣既曰漆内安可便以牙厚计之漆内之制未明则毂长三尺二寸围径一尺三分寸之二亦非也今以经之文意推之除不漆其践地者只据漆者三寸三分寸之二则两面为七寸三分寸之一兼上轮崇六分之五为五尺五寸是漆内共得六尺二寸三分寸之一中诎之为三尺一寸三十分寸之五此毂之长也亦所以为围
　　以其围之阞【音勒】捎【音萧】其薮【音叟】
　　郑康成曰阞三分之一【○郑锷曰阞者分散之义初无定数凡物之余数则谓之阞如王制言祭用数之阞盖取经用之什一以为阞也如易之大衍言归竒于阞盖取四分之余以为阞也捎除也薮者毂空壶中也疏云毂必大头寛小头狭当辐入处谓之薮中处寛而已名曰薮者冇取于蜂窠孔薮之义也郑氏谓围之阞为三分寸之一以其薮径三寸九分寸之五也王氏取系辞之阞为说谓阞者四分之一也围既三尺二寸矣取其四分之一以除薮则薮凡八寸矣然下文贤径六寸五分寸之二与此薮径三寸九分寸之五然后小大相称以为八寸恐大小不等矣则阞当为三分之一从郑说可也】○易氏曰老子曰三十辐共一毂当其无有车之用注无有谓空虚毂中空虚轮得行以一毂之围得三尺一寸三十分寸之五而为三十辐之所凑苟薮孔稍广则毂之力弱而有不胜任之患故三分其围而除一为薮围三尺一寸三十分寸之五以此三分之只得一尺尚余一寸三十分寸之五以一寸为三十分又三之为九十分以三十分寸之五为十五分共得一百五分三分之一则为三十五分是薮之制得一尺九十分寸之三十五薮中大小穿皆以金锢其内而贯轴焉
　　五分其毂之长去【起吕反】一以为贤去三以为轵
　　贾氏曰上经言毂空壶中此言毂大小两头○郑司农曰贤大穿也轵小穿也○杨谨仲曰三分毂之长二在外一在内在内为大头其空寛则贤也在外为小头其空狭则轵也贤与轵以金为之围厚一寸置之毂头空之中用以拘其轴使之久而不敝也以其毂之长五分去一以为贤之围则其径六寸五分寸之二金厚一寸故其空径四寸五分寸之二此薮之所捎者为寛也【○郑锷曰若依经文去一为贤则大穿径八寸十五分寸之八大小俱不等故郑氏以去一为误贤者才有过人之称车毂大穿谓之贤亦以其过人之意】以其毂之长五分去三为轵之围则其径四寸十五分寸之四金厚一寸故其空径二寸十五分寸之四比薮之所捎者为狭也故疏以为当辐之处寛狭处中是矣【○王氏曰谓之轵者盖毂以利转至轵而穷焉有冝只之意○易氏曰毂长三尺一寸三十分寸之五围三径一则围三尺者得径一尺尚余一寸三十分寸之五以一寸为三十分又二之为九十分又以五分三之为十五分共得一百五分三分之一为三十五是薮之径亦得一尺九十分寸之三十五与薮相称焉五分去一以为贤以一尺五分而去一得八寸以九十分寸之三十五而三之为二百七十分寸之一百五五分去一则得二百七十分寸之八十四是贤径为八寸二百七十分寸之八十四去三以为轵则半贤之数是轵径为四寸一百三十五分寸之四十二然贤径倍于轵则大穿为太大宜以去一为去二然则大穿去五分毂长之二亦得六寸二百七十分寸之六十三○愚案此说与注疏不同始于以牙围两面共作尺一寸】
　　容毂必直陈必正施胶必厚施筋必数【音朔】帱必负干郑康成曰容者治毂为之形容也○郑锷曰毂以运转不直则轮不可行故治毂而为之形容必欲直而不曲【○易氏曰如凡为甲必先为容而已】
　　赵氏曰毂约也不专指轵而言盖毂以革鞔之约谓鞔也于鞔之上而饰以采色如巾车孤乘夏注亦谓夏五采画毂约也陈设其采之文则欲正而不邪【○陈用之曰陈先儒以为毂约夏夏缦未审所谓孤乘夏卿乘夏缦对大夫乘墨车士乘栈车为言岂止谓毂乎此所谓以识之若下文二在外一在内凿之广深之类则其为之也必有以识而定之陈必正恶其偏而差也○毛氏曰谓刻其毂而陈列其丝以约也】○易氏曰采以约之谓之毂之有约以待施筋施胶幔革之用苟或不正则帱何以负榦故必欲其正既正矣然后施胶以附丽之必欲其厚施筋以固结之必欲其数○郑锷曰胶所以附离异木以为固薄而不厚则附离者有时而解剥筋所以纒束柔木以为坚疏而不数则纒束者有时而柔弱【○陈用之曰凡用筋之法纵之则其体徃而缓数之则其体束而急也】以革缦毂谓之帱革与木相附丽则毂必急革若不隐着于木是之谓不负榦不负榦则是有盈不足而毂必急矣故帱欲负榦【○陈用之曰负如背有所负然着于体上故也】
　　既摩革色青白谓之毂之善
　　郑锷曰以革缦毂矣则以骨丸之丸之已干又以石摩之摩之然后漆焉若既摩而革色青白是为毂之尽善盖青者东方之阳白者西方之隂隂阳均调故其色青白则知其刚柔得所矣所以为美之至
　　参分其毂长二在外一在内以置其辐
　　赵氏曰三分毂长二在外一在内者此是论置辐于毂相去逺近之法外谓毂之趋轵处内谓毂之趋贤处【○陈用之曰外谓旁出之端所谓軧者是也内谓向舆之端向于内者也】与舆相近以毂长三尺二寸三分之以二分为外以一分为内于二者之间而置辐焉【○陈用之曰所谓薮者是也】注云令辐广三寸半除辐箄毂之处则辐内有九寸半辐外有一尺九寸此说是也然所以在外数多在内数少者盖一车用两毂而两毂之间置舆辐内数少则两轮近舆有倚靠处自然牢固而行得稳辐外数多则毂行无所碍毂欲止时其毂体长可以持住经所谓车止则持轮是也所以内外有多寡之分
　　易氏曰经文既言三分毂长则当复除辐广二寸半谓毂长三尺二寸亦未为当今以经之文意攷之则知毂长三尺一寸三十分寸之五以三尺言之二在外则得二尺矣尚余一寸三十分寸之五以一寸为三十分又三之为九十分又以五分三之为十五分共为一百五分是二在外者得二尺九十分寸之七十其一在内者得一尺九十分寸之三十五于二在外一在内之中而置辐焉
　　凡辐量【音良】其凿【音造又如字】深【尸鸩反】以为辐广
　　赵氏曰凿即是薮所以容辐菑者注谓以深为广各三寸半方相应盖毂凿三寸半然后能受辐之入辐广亦如之然后称凿之受所以三寸半者以围之阞捎其薮而知之毂径一尺三分寸之二今三分取一作空中空中径三寸九分寸之五两畔得二分恰有七寸九分寸之一两厢分之一畔得三寸九分寸之五故辐深广各三寸半○郑锷曰凿以容辐之广必欲与凿之深相称使无有余不足斯无危槷之患
　　辐广而凿浅则是以大杌【音兀】虽有良工莫之能固郑康成曰杌摇动貌○郑锷曰苟辐广三寸半而凿孔太浅不及三寸半则所入不深不深则不固必大隍杌而动摇矣虽有良工无所施其巧而使之固也
　　凿深而辐小则是固有余而强不足也
　　郑锷曰毂大而凿孔得深其辐亦冝大苟辐小而凿深二者不相称或失之有余或失之不足毂大凿深可谓有余矣辐小不及其深可谓不足矣以是而相入所谓固其有余而强其不足也如是则辐失于太弱安能胜毂之所任乎
　　故竑【音宏】其辐广以为之弱则虽有重任毂不折
　　赵氏曰竑谓度也弱辐菑也【○郑锷曰此弱与前文所谓菑理则一也辐入毂中谓之菑亦谓之弱】度其辐之广狭以为菑之大小长短则菑与辐其力相称虽任重载毂亦不毁【○陈用之曰天下之理强弱不两立强在此而弱在彼郑氏谓菑者是也毂本也辐枝也强弱之名生于相形菑而谓之弱则小不可胜大末不可胜本之义也不折则其强可知】
　　参分其辐之长而杀【去声】其一则虽有深泥亦弗之溓【音黏】也
　　郑康成曰杀衰小也○贾氏曰假令辐除入毂之中其外长三尺则杀一尺以向牙以本麤末细涂则向下利故泥不粘着之
　　参分其股围去一以为骹【音爻又效】围
　　郑康成曰谓杀辐之数○郑锷曰上言杀其一据长短之中杀其一分而已未明其股骹之大小如何也向毂大处谓之股向牙小处谓之骹此盖以人之足为譬也凡人足髀大处名股胫小处名骹言股以喻大言骹以喻小辐向毂处之围而三分之去其一以为向牙处之围假令近毂处围六寸则近牙处围四寸矣○王昭禹曰以辐三分之长杀一向牙以股三分之围去一以为骹则本大末小此所以深泥莫之粘也
　　揉辐必齐平沈必均
　　郑锷曰木有曲直不能皆易直故以火矫揉其曲者使与直者齐则三十辐之直必等矣木有虚实不能无轻重故平而沈诸水以观其入水之浅深入深者知其必重入浅者知其必轻从其重者而削之则必平矣【○陈用之曰平谓其阳平于水面沈谓其隂沈于水下】夫揉以求其直沈以求其均者盖辐之入牙以直为贵故也○易氏曰水火无心之物古人善用之而已揉辐以火所以齐曲直沈辐以水所以均轻重齐曲直者取其易直也均轻重者取其肉称也
　　毛氏曰辐众则大小患于不齐齐则同强而大小无所偏浮沈各从其类故曰均均则同坚而轻重无所杂于毂与牙不言者以毂与牙所治者一木耳
　　直以指牙牙得则无【鱼列反】而固不得则有必足见【贤遍反】也
　　赵氏曰辐直以撑指者牙也辐资牙以指牙资辐以抱两者皆要相得而后可○郑康成曰得谓倨句凿内相应也○贾氏曰先郑读为危之故更转从摋后郑读即是苏结切云读如涅谓涅物于孔中之涅又解字以其用木为故从木○李嘉防曰即梫【七甚反】也前曰绠者孔中出外今曰则梫之木也牙之入辐但必用栘无梫则不固○郑锷曰辐直而倨牙曲而句倨句之势难乎相得苟辐之直而指牙牙与辐二者相入而各得其正虽无亦固也况于有乎若夫佹戾各不相得虽有木以之其不隐必有时而见矣足见谓其之大也辐之入牙未有不用而能固者也但二者相得则有而小似无焉其势亦固不相得则有必大虽大亦不能固上云无而固非无也必其相得若无也【○陈用之曰辐与牙相得则其体周密无间可投势自固矣何以为楔也○毛氏曰用则一时之固耳及其服劳之久则牙动于内必跃而出其足见矣何则无故以合必无故以离故交牙必锐其首而厚其末此言末见故曰足】
　　六尺有六寸之轮绠【方颍反】参【七南反又三】分寸之二谓之轮之固
　　赵氏曰六尺六寸之轮谓兵车乘车也绠即眡其绠之绠谓轮箄也注谓车轮外箄则车行不掉盖凡造车必置绠于辐外一头入毂一头入牙所以遮护撑住着轮使行时不至于摇杌也三分寸之二注谓出于辐股凿之数疏释云凿牙之时孔向外侵三分寸之二使辐股外箄据疏之意谓绠在辐外近毂处辐广三寸半辐是侧安者此处甚高必碍住绠绠不容与辐一般排凿孔使两头俱入牙所以凿毂与牙之时绠凿孔向外侵三分寸之二疏虽只说凿牙其实兼毂而言盖绠那头必入毂故也所谓三分寸之二者以一寸三分之而得其二也以数计之则绠离辐菑爪凿孔六分有竒如此则绠不被辐髙处阁起又辅助住辐辐有倚靠则车行不掉轮自坚固所以谓之轮之固也据轮人为盖疏云则向外谓近舆处绠是安在轮之内面外面无有绠然车人为车大车崇三柯绠寸注云绠轮箄绠寸者谓轮之正面外一寸则安乃不止三分寸之二者盖大车之轮是九尺之轮实牛车也其牙又厚似六尺六寸之轮故绠之凿孔在牙与毂处相离辐菑爪恰好一寸不止于三分寸之二也此段所以指杀言六尺六寸之轮以见六尺六寸之轮绠之制又别也或谓绠两头俱入于牙不入于毂此说不然盖辐中间髙阁住绠绠如何俱入于牙得若使绠一头不入于毂皆入于牙疏当言出于辐骹凿数不当言辐股矣辐股是近毂处故也【○李嘉会曰绠继说者绠其孔也其木也故继说】
　　凡为轮行泽者欲杼【音纻】行山者欲侔
　　愚案此言牙耳非谓辐也言轮则兼于牙
　　郑锷曰凡为轮则所谓牛车大车皆举焉观车人为车有行泽者欲杼行山者欲侔之异则知此所谓不专指兵车乘车而已○王昭禹曰三分其股围去一以为骹围者此轮之常制也至于行山行泽又加损益焉以从其冝是以行泽必于骹围者薄之故欲杼杼言削薄其践地者行山必骹股等也故欲侔侔言上下之适侔【○陈用之曰抒谓杀而锐也侔谓外内相等而相侔也】
　　杼以行泽则是刀以割涂也是故涂不附侔以行山则是抟【音团】以行石也是故轮虽敝不甐【音吝】于凿
　　郑康成曰附着也抟圜厚也○郑司农曰不甐于凿谓不动于凿中○郑康成曰甐亦敝也以轮之厚石虽齧之不能敝其凿旁使之动○郑锷曰泽之下湿厥土惟涂泥轮之践浅处不薄则附着必多而滞留不行苟削而杼之如以刀割涂然涂分裂而自解则有所不能附而车行速矣山之髙峻其地皆荦确轮之践地处不圜厚则磨磷必速而凿孔易动矣苟等而侔之如圜物行石然着地者多则不至于偏受其任虽轮已敝而牙之凿孔亦不动也甐之为言动也○毛氏曰泽多泥泥善附附则不利山多石石善掉掉则不稳如刀之割涂言其利之至如抟之行石言其稳之至
　　凡揉牙外不廉而内不挫旁不肿谓之用火之善郑锷曰轮所赖以为用者不一而牙者实所以为固抱其揉之也尤不可以不尽善于是又言揉牙之法牙车辋必屈一木以为之屈木而不用火以矫揉之不可得而曲○毛氏曰内牙之抱辐也外牙之践地也旁则牙之两边也廉言皮肤之外皱【○郑康成曰廉絶也】挫言理脉之内絶【○郑康成曰挫折也】肿言肥内之外肿【○李嘉防曰肿负起也】免此患则为用火之善盖用火或过或不及惟中为善廉挫者用火之过肿者用火之不及言不柔纫也
　　是故规之以眡其圜也萭【音矩】之以眡其匡也
　　郑锷曰轮既成矣察之之道又如此萭矩也匡方也赵氏曰轮圜物也中规则可如何欲其中矩盖以规合之固可验其不贠处以矩合之其四方四角有不贠处亦可因矩以验之【○毛氏曰试轮之法必先规以眡其圎衡运生规则规之者用衡也疏谓规之以绳非矣注谓等为萭蒌以运轮上轮中萭蒌则不匡刺者盖为萭蒌与轮相等而运于其下轮行一围而不碍则为不匡刺规者仆于地而规之萭则扶而运之使与萭等】
　　县【音】之以眡其辐之直也
　　贾氏曰县谓以轮侧于一边轮辐三十两两上下相直从旁以绳县之两两中县则凿正而辐直矣
　　水之以眡其平沈之均也
　　郑锷曰绳所以见其辐之直未知其轮厚薄之善否也又浮之水上以观之上文言平沈必均言揉辐之时也此则轮已成又置之水欲其平沈之均○毛氏曰上载轮之法备矣然所试者一轮而已此又合两轮于水而试之以观其浮沈之均则轮之行用力侔矣
　　量其薮以黍以眡其同也
　　郑锷曰轮之毂空壶中当辐菑者谓之薮薮孔薮也两薮皆欲其无赢不足置黍其中以量其深浅苟其容受皆同则知壶相同矣必用黍者以其滑而齐为易验故也
　　权之以眡其轻重之侔也
　　郑康成曰侔等也称两轮钧石同则等矣轮有轻重则引之有难易
　　故可规可萭可水可县可量可权也谓之国工
　　易氏曰此又緫括轮人一篇之意大抵注目而视方贠不如付诸规矩之为公腾口而议平直不如付诸准绳之为审援手而度多寡轻重不如付诸权量之为当六者设则天下之为方贠平直多寡轻重者皆不能外是固不容加毫末于其间也○郑锷曰自规之以眡圜至权之以眡轻重之侔皆一定之法所当然若夫不必用规用矩不必沈之水县以绳不必量以黍权以称皆自然合乎法度可以规可以矩可以水可以县可以量可以权而试之是则得之于手应之于心出乎技巧之外而非世所能及也是谓国工谓举国皆无出其右也轮扁斵轮不能以传其子其子不得而学正谓是欤经言谓之国工者三轮人为盖庐人为柲与此轮人为轮皆以其难而能至于尽善人不能及也【○毛氏曰工之作器以意上之试工以法意无常用法有定式然而无不当于法此其所以为国工欤凡谓之国工者名擅一国者也岂一长之足美哉必也试之以难责之以全考之于其终乃可授名焉○李嘉防曰圣人宁使人心之朴不欲人心过于巧百工之事未必皆中于法度惟国工而后可】
　　轮人为盖
　　郑锷曰轮人之职掌为轮者也又使为车盖者盖先王役人固不强人之所不能苟制作相似因其巧智亦足以为者从而任之是亦因任之道轮之与盖或运乎下或庇乎上用虽不同然贵乎圜则一又况盖之二十八弓与三十辐之制亦无以异盖之逹常与桯与毂之制亦无以异则因其为轮又使为盖何不可之有○陈用之曰其工虽同其事则别故特以轮人为盖目其职事焉
　　达常围三寸
　　郑司农曰达常盖斗柄下入杠中也○郑锷曰盖柄有二节达常则下入乎桯桯则上含乎达常名曰达常以其通乎上下无所更变其体有常也○郑康成曰围三寸径一寸
　　王昭禹曰盖之制上为部中为达常下为桯旁为弓达常小于桯桯小于部故非部无以纳弓于其旁非桯无以含达常于其中
　　桯【音楹】围倍之六寸
　　郑司农曰桯盖杠也读如丹桓宫楹之楹○贾氏曰楹者盖柄下节麤达常一倍向上含达常○郑锷曰名曰桯者犹屋之有楹所以直而上承【○王氏曰桯立于下盖之材赖之以呈露故谓之桯】○郑康成曰围六寸径二寸足以含达常
　　信【音伸】其桯围以为部广【去声】部广六寸
　　郑司农曰部盖斗也○贾氏曰部者盖之斗四面凿孔内盖弓者于上部髙隆穹然谓之为部○郑锷曰盖斗最处盖之上者名之曰部言穹窿而髙处乎上部以緫众弓如部伍然也信当为伸取其在下之围以为在上之径故以伸言之伸六寸之桯围以为此部之广广径也桯围六寸则部之径六寸径六寸则围尺有八寸
　　部长二尺
　　郑锷曰部径六寸正指部言之部长二尺又指达常为部也达常者盖之上节贯入乎部中者惟其入乎部中故亦可谓之曰部何以言之部尊一枚则不长二尺今曰部长二尺则是逹常长二尺○毛氏曰部厚一寸而曰二尺者注谓兼达常言之以其达常之在桯中者出入不时常与部相收故部可以兼达常然则达常在部一寸其不入于部者尺九寸
　　愚案上言盖围先以达常起数而后及部广以见部广于达常此言盖之长短止言部长而不及达常以达常上纳于部下纳于桯人所不见所可见者部与桯耳其实部自是部达常自是达常注以部即达常非也
　　桯长倍之四尺者二
　　郑锷曰达常长二尺而桯长倍之则四尺矣倍四尺而又有二则其倍者八尺也以此八尺上含达常之二尺则盖之髙凡一丈矣人长八尺而盖十尺虽则立乘犹有二尺之髙不蔽目矣上言达常与桯之围下言达常与桯之长中言部之广则盖之形制大体具矣
　　十分寸之一谓之枚
　　郑康成曰为下起数○赵氏曰以一寸而十分枚计一分也盖十分为一寸枚只得十分之一故也
　　部尊一枚
　　郑锷曰前言部广六寸未见其髙之如何故于此言其髙尊髙也凡居乎髙者未有不尊故以尊言髙焉盖斗中之上穹窿而髙其髙者一分○毛氏曰部厚一寸又尊髙一分欲其稍峻而髙去水疾故也
　　弓凿广四枚凿上二枚凿下四枚
　　郑康成曰弓盖撩也○图说曰凿部上菑弓者也○郑康成曰广大也○郑锷曰四方凿孔以纳弓弓凿之广其广四分故曰弓凿广四枚弓凿之上则余二分凿之下则余四分以凿广四枚与上二枚下四枚计之则部凡厚一寸【○易氏曰弓凿广四枚者则凿孔之广所以容弓者四分也凿上二枚者以凿孔之上无所受而不用力故二分也凿下四枚者以凿孔之下有所受而用力多故四分也○毛氏曰部广六寸则圜当尺八寸一寸十分则百八十分盖弓二十有八每弓居部之四分则緫百十二分其所不居者七十二分大抵两凿相去才二分有半耳】
　　凿深二寸有半下直二枚凿端一枚
　　易氏曰上言部广六寸达常围三寸则达常入部其径一寸是达常两畔犹有五寸则凿深二寸有半正合两畔五寸之数而弓凿不侵达常也○赵氏曰下直二枚者注谓凿空下正而上低二分疏云上云凿下四枚今于内畔于下亦四枚与外正平故经谓之下直而注谓凿空下正也上云凿上二枚今于内畔孔低二分凿上亦四枚故经谓之二枚而注谓上低二分也下直凿之下二枚凿之上此一句指两事而言也【○毛氏曰下直二枚者谓在内者向下凿之其下正二枚尔若其孔则止放一枚是凿上有七枚为不凿者也若然则外凿髙而内凿低矣盖不如是无以使盖弓之上仰故也】凿端一枚者谓部髙一寸今凿上凿下俱四枚已占了八枚其中只有二枚在以二枚之中取一枚凿深放尖故云凿端一枚端谓凿头也所以如此以弓外畔上下方正大四枚今于弓入凿内处少剡其弓下畔二分于弓尖处又削去一分以纳入凿中使与凿孔恰好相应如此则弓向处头仰却以盖弓三分之近部一分揉放低外二分为宇曲又以衣蒙之则弓虽低而其力常徤虽曲不至一向低斜了去注所以云欲令盖之尊终平不蒙挠也此皆仰其弓故如此若俯其弓则弓自部以下皆低而蔽目矣先儒论盖凿有言凿上二枚凿下四枚指凿之外也下直二枚指凿之内也凿广而内狭上低而下正先髙而揉之使下弓本仰而覆之使俯斯言尽之矣○易氏曰一枚为一分部广六寸围三之则尺有八寸其数不过百八十分而止弓凿四分而二十八弓已占一百一十二分外止余六十八分则部中实少而虚多又以弓凿一百一十二分其深各二寸有半而共凑于达常一寸之径其数似不相合然古人深察物理上下相制自然坚固缜密非常工所能测识者
　　弓长六尺谓之庇轵五尺谓之庇轮四尺谓之庇轸赵氏曰庇谓覆也轵谓毂末也轮谓轮牙也轸谓舆后横木也○郑锷曰车有大小故盖有大小盖大故弓长长则所庇者逺弓长六尺谓之庇轵者盖弓之一面长者六尺对为丈二中有部广六寸则弓长六尺者盖大一丈二尺六寸也车舆六尺六寸车两毂共六尺四寸凡一丈三尺矣以七寸承舆七寸为轨凡减一尺四寸则车之两轵才广一丈一尺六寸耳弓之长者共一丈二尺六寸又有宇曲之减故其覆庇所及者至于轵是弓长则其庇逺也故谓之庇轵之盖长五尺者其庇及轮谓之庇轮之盖长四尺者其庇及轸谓之庇轸之盖盖小于轮轮又小于轵故弓每减一尺短则其庇近也汉世名盖弓为撩子
　　参分弓长而揉其一
　　郑锷曰揉与揉牙揉辐之揉同挠而曲之谓之揉参分弓长而揉其一者假如弓长六尺则曲其二尺也盖凿孔之时外畔弓下四分弓上二分内畔上下俱四分由弓头仰故须近部挠其二尺使平其长四尺以为宇曲也
　　参分其股围去一以为蚤【音爪】围
　　郑康成曰蚤当为爪○郑锷曰股与辐之近毂者谓之股同弓之近部者亦谓之股以其大也蚤与辐之入牙者谓之蚤同弓之宇曲者亦谓之蚤以其小也上云弓凿四枚以弓凿之广为股围围三径一则此围当一寸六分也于一寸六分之数而去其一分以为蚤围则弓之蚤围凡一寸十五分寸之一
　　参分弓长以其一为之尊
　　郑康成曰尊髙也○郑锷曰前云部尊一枚言部之髙耳若弓之入部则三分其长以其一为之尊假如六尺之弓则以二尺近部为髙也
　　上欲尊而宇欲卑
　　郑锷曰弓上近部者二尺则欲髙其长四尺为宇者则欲卑弓之隤下处谓之宇如屋宇然因以名之
　　上尊而宇卑则吐水疾而霤【力又反】逺
　　郑锷曰所以上欲尊而宇欲卑者盖本为雨设苟上尊而宇卑则其吐水也必速而水之霤所及者必逺矣古人云犹髙屋之上建瓴水言自髙而下其势速也左氏云三进及霤礼云家主中霤霤谓水流也盖上髙则霤逺此必然之理
　　盖已崇则难为门也盖已卑则是蔽目也是故盖崇十尺
　　薛氏曰盖部并达常二尺桯长八尺共十尺也古者以人为法人长八尺二寸为宇曲卑于此则蔽人目髙于此则难为门○郑锷曰车出入乎门盖太髙则门不能容人立乘乎车盖太卑则目无所见古人制盖之法欲无害于门欲不蔽乎目故以十尺为度○郑康成曰十尺其中正也
　　良盖弗冒弗纮殷【音隐】亩而驰不队【音坠】谓之国工
　　郑锷曰为盖者必冒之以衣必纮之以带如纮綖之纮谓以带而维系之也冒之纮之则弓有所恃以为固而不坠矣此作盖之常也若夫善为盖者无衣以冒无带以纮以横驰于陇亩之上殷而驰则行不正陇之上则地不平能使弓不坠落是国工之巧者所为非常才所可及【○陈用之曰亩平夷之地非谓垄上也殷若殷其雷之义车震地之声驰之疾则转而有声矣】
　　緫论
　　郑锷曰巾车惟王后五路重翟安车言皆有容盖辇车言有翣羽盖彼妇人车盖疑非此轮人所专掌也夫车未有不用盖者而巾车王之五路不言岂所辨者旗物之异当建旗之时无所用盖故不言欤或谓车之有盖专为雨设然道右掌前道车言王下则以盖从又不专为雨而用盖也反覆攷之车有轸以象地有盖以象天而盖弓二十有八又以象星王者乘之取法如此则盖无时而可去也去盖则象天之道缺盖去而弓随则法星辰之道又缺矣设盖之意恐不专为雨也说者谓五路在祭祀朝觐田猎即戎之时即建旗不用盖他时在国廵行必设盖岂其然乎


　　周礼订义巻七十一
<经部,礼类,周礼之属,周礼订义>
　　钦定四库全书
　　周礼订义卷七十二　　　宋　王与之　撰
　　舆人为车
　　郑锷曰舆人掌为舆者也谓之为车者盖察车之道虽自轮始而作车实自舆始舆居中以载人有舆则一车之体成故舆人作舆而谓为作车【○陈用之曰车者緫轸盖舆轮众体而成名然车以载为事正所为载者在于舆故舆正名为车而经言舆人为车也】
　　轮崇车广衡长参如一谓之参称【尺证反】
　　郑康成曰车舆也衡之长容两服○王昭禹曰处车中而舁人者舆也夹车旁以践地者轮也横车前以扼马者衡也○薛氏曰造车始于舆而车制始于舆广故诗人以权舆为始舆人之法皆以车广起度隧式较轸轵轛其数小大广狭崇庳皆始于舆广此舆人所以指舆为车而兼数材也○贾氏曰参如一者谓俱六尺六寸○毛氏曰车体凡三衡在前以引舆犹手也轮在下以承舆犹足也舆在下而居中犹体也车以衡轮为用以舆为体所主在体故舆谓之车尔衡之长不六尺六寸不足以容两服车之广不六尺六寸不足以容驭右轮之崇不六尺六寸不足以为登下之节三者异任而尺数如一者非相期也各适其宜而已○郑锷曰此指兵车乗车以为言也轮则计其崇舆则计其广衡则计其长各因其所主言之是三者要如一乃谓之称【○陈用之曰称非谓其度之等言其用相称也】
</div>
    <div class="pagination">
<a href="周礼订义_page84.html">上一页</a><span>...</span><a href="周礼订义_page80.html">80</a><a href="周礼订义_page81.html">81</a><a href="周礼订义_page82.html">82</a><a href="周礼订义_page83.html">83</a><a href="周礼订义_page84.html">84</a><span class="current-page">85</span><a href="周礼订义_page86.html">86</a><a href="周礼订义_page87.html">87</a><a href="周礼订义_page88.html">88</a><a href="周礼订义_page89.html">89</a><a href="周礼订义_page90.html">90</a><span>...</span><a href="周礼订义_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
