<!DOCTYPE html>
<html>
<head>
    <meta charset="UTF-8">
    <title>仪礼要义 - 第 22 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼要义 - 第 22 页/共 43 页</h1>
    <div class="content">　　鱼缩爼寝右以脊乡宾祭尚气进腴
　　鱼七缩爼寝右　释曰云缩爼者于人为横缩纵也鱼在爼为纵于人亦横云寝右郑云右首也寝右进鬐也宾在户牖之间南面爼则东西陈之鱼在爼首在右腹腴乡南鬐脊也进脊在此乡宾必以脊乡宾者郑云干鱼近腴多骨鲠故不欲以腴乡宾取脊少骨鲠者乡宾优宾故也若祭祀则进腴以鬼神尚气腴者气之所聚故少牢进腴
　　伦肤豕之皮革食礼肤从体数
　　伦肤七　释曰伦肤谓豕之皮革为之但此公食大夫谓宾用为美故肤与肠胃皆别鼎爼特牲腥有三鼎鱼腊不同鼎故肤从牲同鼎有司彻虽同少牢亦止三鼎而已羊豕鱼皆一鼎故肤还从于牲鼎也又此肤与牲体之数亦七而少牢肤九者此食礼故肤从体数少牢大夫之祭肤出下牲故取数于牲之体而九也
　　公与宰夫为宾将设酱故降盥
　　公降注将设醤　释曰自此尽各却于其西论公与宰夫为宾设正馔之事云将设酱者下云公设之是以盥手也
　　铏羹铏鼎陪鼎羞鼎之别
　　宰夫设铏四于豆西东上牛以西羊羊南豕豕以东牛释曰云铏菜和羹之器者下记云牛藿羊苦豕薇是
　　菜和羹以铏盛此羹故云之器也据羹在铏言之谓之铏羹据器言之谓之铏鼎正鼎之后设之谓之陪鼎据入庶羞言之谓之羞鼎其实一也
　　食有酒者优宾设于豆东不举
　　饮酒实于觯加于丰宰夫右执觯左执丰进设于豆东云云　释曰云食有酒者优宾也者按下文宰夫执浆饮宾兴受唯有浆酳口不用酒今主人犹设之是优宾引燕礼记者彼据酒主人奠于荐左宾不饮取奠于荐右此酒不用故亦奠于豆东酒义虽异不举是同故引为证也按燕礼无此文乡饮酒乡射记皆云凡奠者于左举者于右不同之而引燕礼记者此必转写者误郑本引乡饮酒乡射之等也
　　啓簋防盖各却于其西
　　宰夫东面坐啓簋防各却于其西注防盖也　释曰簋盖有六两两皆相重而仰之谓之合郤故云一一合却之各当其簋之西为两处亦者亦少牢故少牢云佐食啓防盖二以重设于敦南
　　公东序内宾户西故賛者负东房南面
　　賛者负东房南面告具于公注负房户而立　释曰自此尽醤湆不祭论宾所祭馔之事经直云负东房郑知负房户而立者以公在东序内宾在户西虽告具于公且欲使宾闻之故知于房近西是以郑云得乡公与宾也
　　賛唯授宾黍稷以逺故宾祭之豆间
　　賛者东面坐取黍实于左手辩又取稷辩反于右手兴以授宾賔祭之此所授者皆谓逺宾者故菹醢及铏皆不授以其近宾取之易故不言按曲礼云殽之序辩祭之故知虽不授亦祭可知也经直云祭知祭之于豆祭者按少牢云尸取韭菹辩防于三豆祭于豆间故知于豆祭也云独云賛兴优賔者欲见宾坐而不兴是优宾其实俱兴也引少仪者欲见賛亦兴之义以其宾坐賛亦坐故也
　　郑谓捝为拭盖佩巾名帨
　　案内则左佩纷帨帨即佩巾而云捝拭拭手以巾似捝不名巾者本名帨者以拭手为名其实名巾故郑举其实称
　　公设粱东上宾辞迁而西之
　　宰夫授公饭粱公设之于湆西宾北面辞坐迁之　释曰自此尽降出论设加馔粱与庶羞之事云迁之迁而西之以其东上也知粱东上者下文宰夫膳稻于粱西是以粱在东为上也
　　羞人不足除先者一人不反余皆反取之
　　先者反之　释曰反之者以其庶羞十六豆羞人不足故先至者反取之下文云先者一人升设于稻南其人不反则此云先者反之谓第二已下为先者也
　　正馔公揖食此使賛升宾加馔礼杀
　　賛升宾注以公命命宾升席　释曰前设馔讫賛者告具于公公再拜揖食此使賛升宾者以其礼杀故也是以上文正馔公先拜宾荅拜此宾先拜公公荅拜为异也
　　祭稻粱于酱湆间祭加宜于加
　　宾坐席末取粱即稻祭于酱湆间注即就也　释曰注云祭稻粱不于豆祭祭加宜于加者按下文云宾三饭以湆醤注云每饭歠湆以肴擩醤食正馔也三饭而止又云不以湆醤注云不复用正馔也则此湆醤是正馔而云加者但湆醤与粱皆是加故公亲设之下文为正馔而此云加者为湆醤虽是加以在正馔之上得与正馔为本故名正馔其实是正馔之加故公亲设之也
　　宾降拜庶羞以后正食受侑币
　　宾降拜注拜庶羞　释曰自此尽鱼腊不与论宾正食受侑币至于食终之事
　　有东西箱曰庙箱在夹前夹在序次
　　宾升公揖退于箱注箱东夹之前俟事之处　释曰按尔雅有东西厢曰庙其夹皆在序外故也知是俟事之处者正以此文公揖退于箱而俟宾食
　　公食大夫礼食先杀大夫下燕食先胾
　　宾三饭以湆醤　释曰云每饭歠湆以殽擩醤者按曲礼三饭主人延客食胾然后辩殽郑注云先食胾后食殽殽尊此先食殽者彼郑云大夫士与客燕食之法其礼食宜放公食大夫礼云若然此为礼食故先食殽大夫士与客燕食则先食胾故不同
　　或酒或浆皆右两有则左酒右浆
　　宰夫设其丰于稻西　释曰云酒在东浆在西者案上饮酒实于觯宰夫设于豆东是酒在东也云浆在西者即此经设于稻西是也云是所谓左酒右浆者按曲礼云酒浆处右郑云此言若酒若浆耳两有之则左酒右浆云两有者据此公食而言
　　束帛侑宾公西乡立宾序
　　公受宰夫束帛以侑西乡立注束帛十端帛也侑劝也主国君以为食宾殷勤之意未至复发币以劝之欲用深安宾也西乡立序内位也受束帛于序端　释曰云西郷立序内位也者案上文公设醤公立于序内西乡此经亦云西乡立故知亦在序内位也云受束帛于序端者按大射礼公凡受于序端故每云公之所受者皆约之受于序端
　　三饭后当受币再入终礼今拜稽示将退
　　宾入门左没霤北面再拜稽首　释曰云便退则食礼未卒不退则嫌者此郑探解宾意食礼自有常法三饭之后当受侑币更入以终食礼故送庭实而后入是以郑云便退则食礼未卒解经宾入之意云不退则嫌者谓有贪食之嫌解再拜稽首将辞之意是以更入行拜若欲从此退者待公设辞留宾之意也
　　簋盛黍稷有防簠盛稻
　　宾卒食防饭三饮注卒已也己食防饭三潄醤也　释曰上文云宰夫东面坐啓簋防各却于其西北云食防饭故知防饭者是黍稷也前宾三饭不云防以其簠盛稻粱无防故郑云此食黍稷则初食稻粱矣
　　初食加饭用正馔此食正饭用庶羞
　　不以醤湆　释曰云初时食加饭用正馔此食正飰用庶羞互相成也者案上文宾三飰以湆醤注云每饭歠湆以殽擩醤是正馔稻粱是其加此云卒食防饭三饮不以醤湆郑意以庶羞黍稷是其正庶羞是其加互相成而已言相成者既非互文直取馔食互相成而已云后言湆者或容前三饭后用湆也
　　宾初来揖让而退不顾示难进易退
　　宾出公送于大门内再拜宾不顾注初来揖让而不顾示难进易退之义云云　释曰云摈者以宾不顾告公公乃还也者知摈者告公者按经公送于大门内公不见宾矣而云宾不顾明知摈者告公公还入宴寝也此摈者告宾不顾即论语云宾退必复命曰宾不顾矣但彼据聘享讫此据食礼讫
　　卷三牲之爼谓与祭虞有所释异
　　有司卷三牲之爼归于宾馆鱼腊不与　释曰云归爼者实于篚者此食礼无肵爼而言卷三牲之爼不言用爼惟云实于篚按士虞礼亦无肵爼尸举牲体皆盛于篚吉凶虽不同无肵爼是一故知同用篚也云它时有所释故者解三牲之爼言卷案特牲及士虞尸卒食取爼归于尸三个是有所释此无所释故称卷也彼注云释犹遗也遗者君子不尽人之欢不竭人之忠也












　　仪礼要义卷二十五
　　钦定四库全书
　　仪礼要义卷二十六上
　　宋　魏了翁　撰
　　公食大夫二
　　拜赐于朝谓大门外不入
　　明日宾朝服拜赐于朝拜食与侑币皆再拜稽首讶听之　释曰自此尽讶听之论宾拜谢主君之事云朝谓大门外者以其经云拜赐于朝无宾入之文又聘礼以柩造朝亦无丧入之文皆言朝故云朝谓大门外也若然案闵二年左氏云季友将生使卜楚丘之父卜之曰男也其名曰友在公之右间于两社为公室辅注两社周社亳社之间朝廷执政所在但诸侯左宗庙右社稷在大门之内则诸侯外朝不在大门内者但外朝在大门外两社之间遥系外朝而言执政所在又此食礼拜侑币聘礼归饔饩直言拜饔与饩不拜束帛者彼使人致之故不拜此食礼君亲赐故拜之
　　此子男使下大夫小聘得有士讶
　　注受其言云云　云此下大夫有士讶者此篇是子男使下大夫小聘又案周礼掌讶大夫有士讶
　　记公食上大夫异于下大夫之数
　　上大夫八豆八簋六铏九爼鱼腊皆二爼注记公食云云　释曰云豆加葵菹蜗醢者案周礼醢人朝事之豆云韭菹醓醢昌本麋臡菁菹鹿臡茆菹麋臡案上文下大夫六豆用鹿臡以下仍有茆菹麋臡在今上大夫八豆不取茆菹麋臡而取馈食之豆葵菹蜗醢者郑以特牲少牢参之彼二篇俱以馈食为始皆用周礼馈食之豆特牲两豆用馈食葵菹蜗醢少牢四豆二豆与特牲同两豆用朝事之豆韭菹醓醢注云韭菹醓醢朝事之豆也而馈食用之豊大夫礼以此观之故此公食大夫兼用馈食之豆亦是豊大夫礼也云爼加鲜鱼鲜腊者上文下大夫七爼牛羊豕鱼腊肠胃与肤此云九爼明加鲜鱼鲜腊云无特者陈馔要方上七爼者东西两行为六爼一爼在特于爼东此九爼为三行故无特虽无特肤亦为下
　　公侯伯之大夫与子男之卿同再命
　　鱼肠胃伦肤若九若十有一下大夫则若七若九　释曰云此以命数为差也者案周礼典命公侯伯之卿三命大夫再命士一命子男之卿再命大夫一命士不命则诸侯之臣分为三等三命再命一命不命与一命同此经鱼肠胃伦肤亦分为三等有十一有九有七则十一当三命九当再命七当一命若然惟有上下二文者以公侯伯之大夫与子男之卿同再命卿爵尊为上大夫爵卑为下则上言若九者子男之卿也下言若九者公侯伯之大夫也故郑云卿则曰上大夫则曰下云大国之孤视子男者欲见此经唯见三命以下案周礼典命大国之孤四命又大行人云大国之孤执皮帛以继子男又云其他皆视小国之君若然孤与子男同十三侯伯十五上公十七差次可知
　　主君有故不亲食使大夫致礼宾舘
　　若不亲食　释曰自此尽听命论主君不亲食使大夫致礼于宾馆之事疾病之外别云他故者君有死丧之事故聘礼云主人毕归礼宾唯饔饩之受谓毕致飨食但宾不受之
　　胾炙在牲未杀故以生鱼释庶羞
　　庶羞陈于碑内　释曰云生鱼者上文鱼脍是鱼之中脍者皆是生鱼也案郑注周礼云燕人脍鱼方寸切其腴以防所贵是也此则全生不脍何者本脍在豆与胾炙俱设今胾炙在牲未杀脍全不破可知若庶羞之内众羞俱有郑独云生鱼者以其胾炙在牲不杀于此无矣虽有干腊雉兎之等以生鱼为主
　　庭实陈于碑外主庭与宾馆内外异
　　庭实陈于碑外　释曰执乗皮者不参分庭一在南者以言归宜近内者庭实正法皆参分庭一在南而陈之故昬礼记云纳征执皮者参分庭一在南今云碑外继碑而言近北矣彼参分庭一在南陈之者谓在主人之庭参分庭陈之拟与宾向外故近南此陈于客馆拟与宾入内故郑云以言归故在内也
　　宾皮弁受饔今朝服受使食礼轻
　　宾朝服以受如受饔礼注朝服食礼轻也　释曰云朝服食礼轻者以其归饔饩时卿韦弁宾皮弁受此食礼宾朝服受不皮弁
　　大夫相食亲戒速君不亲
　　大夫相食亲戒速　释曰自此尽大夫之礼论主国大夫食宾之礼别于主君之事大夫亲戒速决君不亲戒速此则异于君也以其下诸文皆异故云记异于君者也云先就告之归具既具复自召之者以其戒具两有皆亲为之故为此解与乡饮酒乡射同故彼二文皆云戒宾既归布筵设尊乃亲速宾
　　臣于君稽首敌而稽首食礼相敬
　　受侑币再拜稽首主人送币亦然注敌也　释曰案郊特牲云大夫之臣不稽首非尊家臣以辟君也又案左氏传哀十七年公防齐侯盟于蒙孟武伯相齐侯稽首公拜齐人怒武伯曰非天子寡君无所稽首若然臣于君乃稽首平敌相于当顿首今言敌而稽首者以食礼相尊敬虽敌亦稽首与臣拜同
　　自戒速迎受之等外其豆数等同公
　　其他皆如公食大夫之礼　释曰云其他谓豆数爼体陈设皆不异上陈但礼异者谓亲戒速君则不亲迎宾公不出此大夫出大门公受醤湆币不降此大夫则降也公食大夫降食于阶下此言西序端上公食卷加席公不辞此则辞之皆是异也
　　祭七日戒三日宿大射三日一日则当日
　　记不宿戒　释曰祭祀散齐七日为戒致齐三日为宿此则与祭祀异此不宿戒者谓不为三日之戒又不为一日之宿故郑云此所以不宿戒者谓前期三日之戒申戒为宿谓前期一日者若然必知三日之戒一日之宿者大射前期三日宰夫戒宰及司马又少牢辟人君有前期一日之宿此虽人君礼以食礼轻故知有三日之戒一日之宿既无前日之事宜与乡饮酒乡射礼同当日为之故皆不言日数故下注云食宾之朝宿兴戒之宾则从戒而来不复召是也
　　礼宾时亲授几
　　不授几　释曰决礼宾时公亲授几也注异于礼也食燕礼少牢亨在门外特牲乡饮门内
　　亨于门外东方　释曰案上经甸人亨人之等亨人是士官不得言大夫之事言大夫之事者解亨在门外之礼也燕礼注云亨于门外臣所掌也言臣亦是大夫事少牢廪爨饔爨皆在门外亦大夫事特牲云主妇视饍爨于西堂下者以其无廪人主之故在内若然乡饮酒虽是大夫之事以其取祖阳气之始故亦于门内
　　燕礼司宫注小宰此注太宰之属
　　司宫具几与蒲筵常缁布纯加萑席寻帛纯　释曰云司宫太宰之属掌宫庙者案燕礼云司宫尊于东楹之西注司宫天子曰小宰听酒人之成要者也注虽不同其义一也但燕礼司宫云设尊故以小宰解之此司宫设几席故以太宰之属解之案太宰之下有宫人掌宫中除污秽之事即此司宫彼不言设几席者以天子具官别有司几筵又有小宰诸侯兼官故司宫兼司几筵及小宰
　　丈六尺曰常半常曰寻考工约文
　　经文【同前】注丈六尺云云纯縁也筵者以有左右馔释曰云丈六尺曰常半常曰寻者此皆无正文案周礼考工记云车有六等之数云轸崇四尺谓之一等又云戈长六尺六寸既建而迆之崇于轸四尺谓之二等人长八尺崇于戈四尺谓之三等殳长寻有四尺崇于人四尺谓之四等车防常崇于殳四尺谓之五等酋矛常有四尺崇于防四尺谓之六等自轸至矛皆以四尺为差以是约之即知常是丈六尺寻是八尺也
　　天子诸侯东西房大夫士直东房
　　宰夫筵出自东房　释曰上云司宫具几筵具之在房宰夫敷之而已天子诸侯左右房以其言东房对西房若大夫士直有东房而已
　　宾车不入大门偏驾不入王门广敬
　　宾之乗车在大门外西方北面立注宾车不入门云云释曰云宾车不入门广敬也者曲礼云客车不入大
　　门与此同觐礼云偏驾不入王门偏驾谓同姓金路之等乗墨车以朝墨车亦云不入大门与此亦同云凡宾即朝中道而往者内则云男子由右女子由左车从中央故宾乗车中道云而后车还立于西方者案少仪云仆于君子始乗则式君子下行然后还立注云还车而立以俟其去是还立于西方乡外云宾及位而止北面者案玉藻云宾立不当门彼亦谓聘使也云卿大夫之位当车前者案大行人云上公立当轵诸侯伯立当前疾子男立当衡又云大国之孤朝位当车前者则卿大夫立亦与孤同一节兼云大夫者小聘曰问使下大夫立与孤卿同当车前故连言也
</div>
    <div class="pagination">
<a href="仪礼要义_page21.html">上一页</a><span>...</span><a href="仪礼要义_page17.html">17</a><a href="仪礼要义_page18.html">18</a><a href="仪礼要义_page19.html">19</a><a href="仪礼要义_page20.html">20</a><a href="仪礼要义_page21.html">21</a><span class="current-page">22</span><a href="仪礼要义_page23.html">23</a><a href="仪礼要义_page24.html">24</a><a href="仪礼要义_page25.html">25</a><a href="仪礼要义_page26.html">26</a><a href="仪礼要义_page27.html">27</a><span>...</span><a href="仪礼要义_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
