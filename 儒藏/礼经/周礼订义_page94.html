<!DOCTYPE html>
<html>
<head>
    <meta charset="UTF-8">
    <title>周礼订义 - 第 94 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 94 页/共 96 页</h1>
    <div class="content">　　郑康成曰其垄中曰上曰伐伐之言发也畎也【○贾氏曰一尺深者谓之畎畎上髙土谓之伐伐发也发土于上故名伐】○郑锷曰古者耕种在上而水流乎中一耦之所发者其土广深各一尺名之曰则为田间流水之道矣又于田首倍其数而广深各二尺名之曰遂遂之为言水之所直逹也广深不倍欲水直逹不可得矣此言一夫所受之田如是也
　　薛氏曰遂人言五沟之制而始于遂匠人言五沟之制而始于则非沟也乃播种之地而已古者上地一亩三中地一亩二下地一亩一故上地田百亩中地田二百亩下地田三百亩乃是一夫受三百之田纵则遂横横则遂纵由遂以逹浍其横纵如之诗曰南东其亩盖天下地势西北髙而东南下故古者或东其亩或南其亩亩之所向沟涂随之然亦其大致如此不必尽然也
　　九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍
　　郑锷曰及命九夫而为一井一井之间又倍乎遂广深各四尺以容乎遂中之水者其名曰沟沟之为言十百相交也惟其众遂之所通则有十百相交之形矣九夫为井一里也四井为邑二里也四邑为丘六里也四丘为甸八里也于八里之地旁加一里是为一成之田积至于成则出长毂一乗井田之法始成故名曰成成间之广深四尺者名曰洫洫之为言谓水之血脉至是通利而无壅也四甸为县四十里也四县为都八十里也旁加二十里是为一同一同之中积百井九百夫之地言至是而法大同也故名曰同同间之广二寻深二仞者名曰浍浍之为言水之防也八尺曰寻七尺曰仞广而且深水所趋焉因以防名之故曰同间广二寻深二仞谓之浍【○余説见遂人】
　　専逹于川各载其名
　　郑康成曰逹犹至也谓浍直至于川复无所注入愚案専逹者谓众水合于浍而遂直逹于川无他岐焉故谓之専逹于川然其源之所从出自遂以至于浍盖不一焉必各载其名有所考稽而后壅塞者知其所在防导为易也故既合其流必别其源
　　赵氏曰匠人通水之法遂极小涂极大水始于遂注入沟自沟注入洫自洫注入浍自浍注入川干旱则自川而取之以流至于遂水溢则自遂而导之以归于川
　　緫论沟洫
　　王氏详説曰遂之制详于沟洫都鄙之制详于井田井田未尝无沟洫也匠人为沟洫是已沟洫未尝无井田也载师所谓屋粟是已但乡遂沟洫稠多都鄙沟洫稀少耳礼图曰地形有逆顺水势有迟速故遂人之沟洫密而匠人之沟洫防盖匠人所营有司之事而已故其营国也为朝在某处为市在某处为涂若干为门若干皆有常制其为沟洫也为沟洫若干为川浍若干其广几何其深几何亦皆有常制若夫遂人则异于是盖随地而制之有出入焉要之使治可也故曰凡治野其为法大率圎而无弊夫是之谓治然则匠人之法死遂人之法圎
　　易氏曰遂人井田之法乃成周开方之数若匠人言井间之沟为一里十倍之而为十里之洫又十倍之而为百里之浍特言其一靣之长者而已盖匠人方十里之洫是每一靣各十井以开方而论则方十里者为方一里者百是洫为百井乃九百夫之地果何与于遂人百夫之洫匠人言方五百里之浍是每一靣为百井以开方而论则方百里者为十里者百是浍为万井乃九万夫之地果何与于遂人千夫之浍郑氏疑之而不得其説故曰此畿内采地之制其説无所依据或者欲以匠人沟洫求合乎遂人治野之制若必欲以一靣而牵合其数则十夫之沟为一里之井十倍之为十里之成又十倍之为百里之同以是推之自百里之同而至两山之川得无大辽絶乎以是知匠人沟洫不可拘以成周之法或出于夏啇之制未可知也何以明之通十为成成十为终终十为同文王司马法为商末之制则有合乎十里百里之説益稷之书曰濬畎浍距川是自然之川则有合乎两山之间之说知此则匠人为前代之制遂人为成周之制明矣
　　凡天下之地埶两山之间必有川焉大川之上必有涂焉
　　郑康成曰通其壅塞○王昭禹曰有山斯有川有川斯有涂川积两山之水而为之故曰两山之间必有川焉涂通往来而依川为之故曰大川之上必有涂焉然此所谓川涂虽非遂人治野之法彼有出于地势者固非人力所得而易也先王亦因之而已易氏曰此言同间有浍之水入川川在两山之间与遂人万夫之川其説大异盖遂人夫间有遂其地百亩十夫则其首为横沟方一里十沟则东畔为南北之洫方三里有竒十洫则于南畔为横浍九浍则于四畔为川是万夫之川故其为川方三十二里少半里又九之而后方一同以南亩圗之九浍而川周其外又从而九之则一同之间方八十一浍何其浍洫之稠多也此遂人之制详密备具井井皆有条理所以谓之井田至匠人则百里一同始有一浍逹于两山之川而已【○李嘉防曰平地必以夫地多少为限然后成川则川不泛立地不虚占矣中原多平地不可不有遂人二法兼用乃可】
　　凡沟逆地阞【音勒】谓之不行水属【音注】不理孙【音逊】谓之不行郑康成曰沟谓造沟○易氏曰凡沟五沟也【○贾氏曰言凡沟非田间广深四尺者当是人所造沟渎引水者】○郑康成曰阞谓脉理属读为注【○赵氏曰属是聨属之属谓流属沟洫使有所归】孙顺也不行谓决溢也禹凿龙门播九河为此逆阞与不理孙也○陈用之曰顺则行逆则止凡物皆然而水为甚孟子曰禹之治水水之道也所谓道者顺水所赴而勿逆焉之谓也夫阞者地之理也地阞陷下水赴而泐焉顺而道之则水由地中行一逆其势无自而可故凡为沟之势逆地阞则谓之不行岂特地阞为然哉凡水之属皆欲其顺理逊者言乎其顺也故属不理孙谓之不行盖莫非行也激而行之岂水之性哉
　　梢【音箫】沟三十里而广倍
　　陈用之曰梢木之末也沟上小下大若木之梢故名之【○郑康成曰谓不垦地之沟○薛氏曰梢沟沟末也自沟末言之谓之梢沟自田端言之谓之田首】○郑锷曰自然之沟非人所造者谓之梢沟与梢其薮之梢同梢际也水所自齧而成至三十里其广必倍盖始齧之处其口必小其行寖逺众水所防其沟自广故也【○王昭禹曰水欲潄齧而成沟亦出于地势之自然而已故积三十里而其广倍之然后水势流行而无所壅○薛氏曰沟逺而不倍不足以容水】
　　凡行奠【音亭】水磬折以参伍
　　陈用之曰奠之为言定也谓行水于此停蓄而定也水停而定则不行矣或有所妨碍或引以浸灌于是乎行之行之必以磬折之法势冝之也盖水之势有激必有旋故易以坎为弓轮坎者水也其激也为弓其旋也为轮激则直而注旋则纡而曲行奠水之法一于直而注则有湍决荡溢之患必以磬折之法行焉参伍郑氏谓直行三折行五是也欲其形之曲如磬之折故取以为法【○赵氏曰如直行三丈又曲转行五丈所以如此者要直曲得所也如此则水势虽湍激流疾而不壅却便得水势徐徐渐杀而不冲突也】
　　欲为渊则句【音钩】于矩
　　赵氏曰矩之法方正不曲是乃谓凡川沟欲使深而为渊当使水流之势勾曲于矩矩是方角之形今又曲其矩方之势则形曲过于矩如是则水势倒向上流转成曲尺回旋反绕斯溃荡而为渊矣上行停水要磬折只是要水去此则要水住句于矩十分要曲非止于磬折之三五也【○李嘉防曰水行句曲其下必廻峻自然深为渊也】
　　凡沟必因水埶防必因地埶善沟者水潄【音瘦】之善防者水淫之
　　赵氏曰凡沟谓凡作沟必因水流之势而就为沟也防为隄防而止水者必因地势之髙低而就为防也此为髙必因丘陵为下必因川泽之意欲其易为力耳○郑锷曰沟以行水冝因水势之下而于下地为之防以潴水冝因地势之坚而于坚地为之善为沟而因下地为之则水奔趋而赴之必速故曰水漱之善为防而因坚地为之则水滛液而淤泥必附故曰水滛之夫水之所以不漱不滛者非水之过也为沟为防者不尽善而已○郑康成曰漱犹齧也○郑司农曰滛读为廞谓水淤泥土留着助之为厚
　　李嘉防曰善沟善防本乎人之力水漱水滛他日其势自然耳苟非善乎初何以至是若曰因乎地势如今因山口为斗门此固为善也然居平地者多安能一一若是
　　凡为防广与崇方其閷参分去一
　　郑康成曰崇髙也方犹等也閷者薄其上○毛氏曰广言其基之阔崇言其基之髙假令长丈二阔与崇等也其閷三分去一则上之广冝閷焉假令阔丈二者其上则冝广八尺是为三分去一也凡累土者土不相胜则其圯自上始故善防者欲下厚而上薄如此则势不倾而可以持久○郑锷曰防以隄水惟固则不倾惟髙则不溢其基广则其所载者固其形髙则其所御者逺广而不崇则水溢而过崇而不广则势危而圯壊故广与崇两者如一焉与梓人为侯之意同下之广上之崇虽当相等至于上下大小则冝有差为之閷削之势盖减其上之厚使防薄也然其閷当三分而去一耳此亦防之小者其法当尔
　　大防外閷
　　郑锷曰为大防则于三分去一之外又当去之盖防大则下冝愈厚上冝愈薄然后不崩故也【○陈用之曰若夫大防非特閷其内而已又閷其外焉则末势弱而本势强矣夫惟防閷而水滛则无泄下之圯而水亦无自而决此所以为善也】
　　凡沟防必一日先深之以为式
　　毛氏曰为沟者掘土而为深为防者积土而为髙此沟防皆曰深者要其成则皆土向下以为深也章程之法以日为度盖一人之力于一日之间以成其深则丈尺歩数有定式矣虽积万人之众累千日之乆以此准之则功无毫髪之差故五寸之矩足以尽天下之方一日之深足以尽众夫之力【○郑锷曰唯先为之式则用人之多寡计功之久近可坐而知以是赋功指日而成不愆于素矣】
　　里为式然后可以傅众力
　　郑康成曰里读为已声之误也○赵氏曰已为式了则众力可以傅着而用之不敢荒怠废功【○王昭禹曰但依一里为之式则众力可以傅着而用之也】
　　毛氏曰傅附合也言可以合众力而为一注以傅为付亦通
　　易氏曰此谓沟防有定法而后可以齐众志盖自深尺广尺以至浍之广二寻深二仞非朝夕之积也必先深一日以为式自方里之井以至方百里之同非跬歩而至也必以一里之广以为之式如此则自小可以准大自近可以准逺而沟防之功可以渐而成矣
　　凡任索约大汲其版谓之无任
　　毛氏曰索约绳也绳又谓之缩盖以绳约物故谓之约板横而绳直故曰缩汲引而长之也约版者节度必密大长则版挠而土虚矣非版之过乃约之罪故曰无任诗曰约之阁阁防之橐橐其缩版也如阁之载然言其牢也其防土也若槖之盛然言其密也由版之牢故其上密则大引其版非所谓约之阁阁者也【○陈用之曰言约之大过则椓土之时索有不胜其任矣○赵氏曰谓索断也】
　　葺屋参分瓦屋四分
　　郑锷曰以茅盖屋谓之葺草之为物易腐难久冝以时修葺故以名之也葺屋之峻冝过于瓦屋三分四分者取其屋之尺数以为峻之度也草之去水为迟瓦之去水甚疾故其峻之势冝有差也
　　贾氏曰东西为屋则三分南北之间尺数取一以为峻假令南北丈二尺草屋取四尺为峻瓦屋取三尺为峻也
　　陈用之曰自此至堂涂十有二分皆随其冝而閷之之势主以去水而已
　　囷窌【音教】仓城逆墙六分
　　郑康成曰囷圜仓方穿地曰窌【○贾氏曰地上为之方曰仓】○郑锷曰仓窌囷皆藏谷之廪○王昭禹曰城则在郭内以为捍蔽【○毛氏曰城冝方城以围宫室】
　　郑康成曰逆犹却也筑此四者六分其髙却一分以为閷○贾氏曰假令髙一丈二尺下厚四尺则于上去二尺为閷上惟二尺囷仓城地上为之须为此閷其窌入地亦为此閷者虽入地口冝寛则牢固也○毛氏曰凡屋之类必峻其上不峻无以去水凡墙之类必杀其上不杀其上不能胜水
　　堂涂十有二分
　　项氏曰堂涂堦前之陈也诗曰胡逝我陈【○赵氏曰谓堂前砖堦也】○郑康成曰分其督旁之脩以一分为峻【○贾氏曰中央为督督者所以督率两旁脩谓两旁上下之尺数假令两旁上下尺二寸则取一寸于中央为峻峻者取水两向流去也○李嘉防曰言两旁十二分取一分于中央以为髙】
　　窦其崇三尺
　　郑康成曰宫中水道○王昭禹曰必崇三尺所以防壅塞也【○李嘉会曰若今之街中间突起两邉峻下水从两邉去也】
　　墙厚三尺崇三之
　　郑康成曰髙厚以是为率足以相胜○王昭禹曰墙基广三尺则髙九尺盖不髙九尺不足以为防蔽不厚三尺不足以为完久其他皆以是为率
　　车人之事
　　赵氏曰此段是緫言车工起数之法以车人造车其事不一而足故以事名之如画缋之事
　　半矩谓之宣
　　郑康成曰矩法也所法者人也○郑锷曰人长八尺以八尺而三分之则每分各长二尺六寸三分寸之一是一矩言用是以为矩法也凡人头发早白而落者名曰宣易以巽为宣发是也取人长之一以为一矩以为宣则长一尺三寸三分寸之一也是为人头之长【○毛氏曰宣为人头者在上而宣露故也】
　　一宣有半谓之欘
　　郑康成曰欘斵斤柄尔雅曰句欘谓之定○易氏曰一宣之度为一尺三寸三分寸之一宣之半则为六寸三分寸之二合而言之则二尺焉故谓之欘
　　一欘有半谓之柯
　　易氏曰一欘为二尺半欘为一尺合而言之则三尺焉故谓之柯
　　郑康成曰伐木之柯柄长三尺诗曰伐柯伐柯其则不逺○郑司农曰苍颉篇有柯欘
　　一柯有半谓之磬折
　　易氏曰柯长三尺而一柯有半则为四尺五寸谓之磬折○赵氏曰磬折谓人所立之仪盖人磬折立则上俛玉藻曰参分带下绅居二焉绅长三尺谓人长八尺繋带在四尺之上带以下有四尺五寸人磬折之节在此一柯有半计长四尺五寸今人磬折之长故谓之磬折想车工造车皆以此度量长短也○陈用之曰宣也磬折也取之身而为之法数者也柯也欘也取之物而为之法数者也
　　车人为耒
　　王昭禹曰车人为车而亦为耒者易曰揉木为耒耒之为物其体曲其用利而车之为物或揉曲木以为体或资利转以为用器殊而事类此车人所以为耒也
　　庛【音刺】长尺有一寸中直者三尺有三寸上句者二尺有二寸
　　郑锷曰庛者耒之面耜者耒之金庛则在耒下而前曲接耜名谓之庛者谓其曲接耜之所容有庛之义【○易氏曰耒之前接者耜也耜之前接者鎒即所谓庛也以金刺土者也匠人言耜广五寸郑氏谓古者耜一金是也○陈用之曰易曰斵木为耜揉木为耒耒耜之利以教天下盖耒也耜也以木为之耨则以金为之而用于耒耜者也何以知耨之甾于耒也盖古文耨从耒或从金从金言以金为之从耒言耒之为用何以知耨之用于耜也盖古文耜从木从防从木言以木为之从防言以金焉防之为言用也然则先儒以耜为耒头之金岂知易所谓斵木为耜而古文耜从木之意欤郑氏读庛为刺理或冝然以谓前曲接耜恐误】其长以尺有一寸为度当中而直者耒之身也在庛之上故谓之中直也其长以三尺三寸为度人手所执者谓之句句在上而句故谓之上句亦谓之首也其长以二尺二寸为度合而言之则耒也【○王昭禹曰合三者之数则耒之长凡六尺有六寸】
　　自其庛縁其外以至于首以其内六尺有六寸与歩相中也
　　陈用之曰縁谓循而上之谓直而度之外谓邉也首谓上也内谓中也自庛縁其外以至于首度其左右上下小大多寡之数均矣然后以此而直其中以审其度焉以其内得六尺有六寸之数则其度不差矣与歩相中者盖言其用之时则器之度与人之歩适相当焉【○赵氏曰自外曲量之则六尺六寸从上下两曲之内相望如量之只得六尺以上句与下庛曲占了寸数也必欲中歩者盖在野冝度以歩人执耒耕也前后相距止六尺行一歩则如此阔耒太长则髙而难执太短则俛而难行皆不便耒适要六尺长所以中歩】○郑康成曰耕者以田器为度冝【○贾氏曰耒自长六尺若量地时脱去耜而用之】
　　坚地欲直庛柔地欲句庛直庛则利推【又汤雷反】句庛则利发倨句磬折谓之中地
　　陈用之曰坚地刚而难入而直庛则利推柔地着而难起而句庛则利发直庛者其庛之势防直而下也句庛者其庛之势防句而上也○郑锷曰推者推而前也发者举而起也○王昭禹曰中地之庛则合于磬折而句直欲得其中【○陈用之曰不过于句不过于直适如磬折之势焉则用于刚柔得上下之中所以谓之中地】
　　车人为车柯长三尺博三寸厚一寸有半五分其长以其一为之首
　　毛氏曰凡车有驾马者有驾牛者驾马者一辕而两马君子所乘所谓五路是也驾牛者两辕而一牛所以载物大车柏车羊车是也是三等之车皆以载物但行泽者为大车行山者为柏车在平地者为羊车所以异等耳郑以大车为平地之车误矣○贾氏曰此车人造车之事凡造作皆用斧因以量物故先论斧柄长短及刃之大小○易氏曰柯长三尺博三寸厚一寸有半以斧柄言也五分其长以其一为之首以斧刃言也○郑康成曰首六寸谓今刚关头斧
　　緫论
　　毛氏曰欲论柯则先言宣欲论造车则先言柯明长短之有所本也
　　毂长半柯其围一柯有半
　　贾氏曰下文柏车别论毂辐牙此是大车○郑康成曰大车毂径尺五寸
　　辐长一柯有半其博三寸厚三之一
　　赵氏曰辐长一柯有半四尺五寸也博言阔也厚三之一则一寸也○薛氏曰辐长一柯有半合两辐言之则为九尺故又曰大车崇三柯轮人言乗车之制则崇六尺六寸此言大车之制则崇九尺
　　渠三柯者三
　　郑司农曰渠谓车輮所谓牙○郑锷曰谓之渠者言如水之沟渠然屈曲其势以受众水也輮木为牙以受众辐亦犹渠也其长三柯者三则长二丈七尺也辐长四尺五寸上下两相之辐共为九尺故以二丈七尺之长而屈曲之围三径一则当径九尺矣然则大车之轮髙九尺也
　　赵氏曰渠围二丈七尺轮径九尺上文辐长一柯有半两两相对九尺可知然尚有毂空壶中在恐不止九尺以此知径九尺者通计毂数其实辐无一柯有半【○李嘉防曰二丈七尺之牙何以包得九尺之轮及毂一尺五寸惟有菑有蚤入之极深则可包矣】
　　行泽者欲短毂行山者欲长毂短毂则利长毂则安毛氏曰此又简脱冝承下文仄輮则完之下与六分其轮次何则当先言行泽行山之异冝而后言其制乃其序也不当以行泽行山间之使文不成也○项氏曰毂欲短即前半柯者也毂欲长即后毂长一柯者也【○愚案下文短毂谓大车长毂谓柏车】○王昭禹曰轮人言毂小而长则柞大而短则挚此特中地之毂而已若夫行山泽则必有以适其地之冝盖行泽则多泥泥多则行必钝故欲短毂毂短则虽有深泥亦莫之黏故利行山则多险险多则行必危故欲长毂毂长则辐短而无摇兀之患故安【○毛氏曰毂短则泥之所附者少故车不濡滞而利毂长则其势足以胜石故不震掉而安】
　　行泽者反輮行山者仄輮反輮则易仄輮则完
　　王昭禹曰此言牙也【○易氏曰反輮大车之制仄輮柏车之制】○郑锷曰輮谓屈木以为渠行泽之车其渠之木则冝反輮【○毛氏曰心在外而肤在内者】木心多滑反而輮之则滑易而去泥为甚利矣行山之车其渠之木则冝仄輮【○毛氏曰仄輮者与皮肤各居一偏也】山多沙石轮易损敝惟仄木以为渠则坚刃相补不偏壊矣
　　六分其轮崇以其一为之牙围
　　毛氏曰此大车之轮冝在渠三柯者三之下故知其简脱也
　　贾氏曰轮崇九尺○郑康成曰轮髙轮径也牙围尺五寸【○薛氏曰轮人言乘兵车所谓牙围者尺一寸也此言大车牙围者尺五寸也】
　　柏车毂长一柯其围二柯其辐一柯其渠二柯者三五分其轮崇以其一为之牙围
　　郑锷曰行山之车以柏木为冝柏木至坚山地至险以至坚之木而为车则行险而不甐欤毂长三尺围六尺则径二尺也轮三尺其渠则二柯者三盖长一丈八尺也二柯六尺也二柯者三三六十八也以一丈八尺而輮之则轮之径六尺也以六尺之轮五分之取一为牙围则牙围一尺二寸也然则柏车之轮与乘车大车皆不同矣【○陈用之曰以大车为大则若柏车者可名于小故除毂长与围之外其辐其渠其轮崇其牙围视大车之数皆减焉○贾氏曰柏车山行故毂长轮崇又下皆欲取其安故也○陈用之曰博厚则与大车之制同】
　　大车崇三柯绠【音景】寸牝服二柯有参分柯之二
　　毛氏曰上文虽载车渠之数与六分其轮崇以为牙围然其崇之数犹未备也故再备其数焉○薛氏曰辀人云大车辕直必缢其牛则大车牛车也○郑康成曰毂长半柯者也○郑锷曰崇三柯者言轮髙九尺○郑康成曰绠轮箄【○贾氏曰轮箄谓轮之四面外一寸则安】○毛氏曰驷马之车六尺六寸之轮其绠三分寸之二则大车九尺之轮其绠固冝一寸矣
　　郑司农曰牝服谓车箱服读为负○郑康成曰牝服长八尺谓较也【○郑锷曰其长八尺则箱中所容物多矣】○陈用之曰大车毂长尺五寸围尺五寸辐长四尺五寸渠围二丈七尺牙围一尺五寸
　　羊车二柯有参分柯之一
　　郑康成曰羊善也善车若今定张车【○贾氏曰汉世定张车未知何用但知在宫所用故差小为之谓之羊车】○郑锷曰以史攷之晋制羊车一名辇上如轺伏兎箱漆畵轮晋武帝宫中每乘羊车宫人以竹叶插户盐汁洒地以引帝车则宫中之车名曰羊车以羊驾之也齐因晋制御史皇太子所乘梁因之亦名辇贵贱通得乘名辇子隋大业始更谓之羊车小吏驾果下马其大如羊唐亦因之经于王之五路独无宫中之车意其此也○郑康成曰较长七尺○陈用之曰羊车牝服得中焉则其毂辐轮崇牙围从可知矣
　　薛氏曰大车牛车柏车山车羊车小车大车以行泽柏车以行山羊车以行宫中
　　柏车二柯
　　郑康成曰较六尺柏车轮崇六尺其绠大半寸○郑锷曰羊车冝小反有七尺之较柏车冝大乃有六尺之较盖羊车不言辐毂牙之制则较虽长而车小矣柏车较虽短然备述其辐毂牙之制其大于羊车可知
　　凡为辕三其轮崇参分其长二在前一在后以凿其钩彻广六尺鬲长六尺
　　贾氏曰轮崇虽不同其辕各自三其轮崇假令柏车轮崇六尺则辕丈八尺大车轮崇九尺则辕二丈七尺
　　郑司农曰钩钩心○王昭禹曰彻谓车广【○贾氏曰彻广六尺者不与四马车八尺者同】○郑司农曰鬲谓辕端厌牛领者【○毛氏曰所以鬲牛不使之外纵故谓之鬲】○贾氏曰鬲长六尺者以其两辕一牛在辕内故狭也四马车鬲六尺六寸者以其一辕两服马在辕外故鬲长也○薛氏曰大车两辕鬲长六尺则与六尺六寸之衡不同是两辕之车一牛在辕内故鬲短而彻狭一辕之车两服在辕外故衡长而彻广【○易氏曰曰轮曰辕曰牝服虽有三等之不一至其为鬲为彻广则一而已】愚案辀人乘车兵车辕长一丈四尺四寸此所言三其轮崇者止言大车柏车羊车也其曰凡为辕者合三车而言之
　　緫论
　　易氏曰此三车者拟以乘车兵车之制轮即乘车兵车之所谓轮也牝服即乘车兵车之所谓较也辕即乘车兵车之所谓辀也彻广即乘车兵车之所谓軓广也鬲即乘车兵车之所谓衡也以乘车兵车而论之轮崇与舆广衡长同于六尺有六寸者故曰参如一谓之参称较即舆上之两輢而出乎式者也其制亦如之衡即一辕容两服马者也其制亦如之軓广虽八尺然亦因舆之广而加之也辀长虽丈四尺四寸然亦因舆隧之深而加之也至于车人之车则不然柏车行险阻之地其较冝于短大车行平夷之地其较冝于长羊车用于宫中冝于长短之中而已是三者既有长短其为辕也亦各随其轮之制是数者皆非乘车兵车三称之制此所以命之车人而特见于考工之末欤


</div>
    <div class="pagination">
<a href="周礼订义_page93.html">上一页</a><span>...</span><a href="周礼订义_page89.html">89</a><a href="周礼订义_page90.html">90</a><a href="周礼订义_page91.html">91</a><a href="周礼订义_page92.html">92</a><a href="周礼订义_page93.html">93</a><span class="current-page">94</span><a href="周礼订义_page95.html">95</a><a href="周礼订义_page96.html">96</a><a href="周礼订义_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
