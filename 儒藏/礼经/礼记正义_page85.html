<!DOCTYPE html>
<html>
<head>
    <meta charset="UTF-8">
    <title>礼记正义 - 第 85 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 85 页/共 200 页</h1>
    <div class="content">　　○注“岁十”至“之也”。
　　○正义曰：知是周十二月者，下云“既蜡而收，民息巳”。收，谓收敛，则《诗》所谓“十月纳禾稼”。又《月令》孟冬“祈来年于天宗”，足知蜡周。建亥之月，三代皆然。此经文据周，故为十二月。皇氏以为三代各以十二月为蜡，其义非也。已具於《月令》疏。云“飨者，祭其神也”者，解经“合聚万物而索飨之”。万物非所飨，但飨其万物之神。所以飨其神者，万物所以能功加於民者，神使为之，故云祭之以报焉。云“造者配之也”者，贺玚云：“谓造此蜡祭，配此八神而祭。”
　　○注“先啬”至“是也”。
　　○正义曰：“若神农”者，若是不定之辞，以神农比拟，故云“若”。司啬、后稷无所疑，故不言“若”，直云“后稷是也”。经言“主先啬而祭司啬”者，以先啬为主，司啬从祭。种曰稼，敛曰啬。不云稼而云啬者，取其成功收敛，受啬而祭也。
　　○“祭百种，以报啬也”者，
　　○此一经为下“飨农及邮表畷”起文。百种，则农及邮表畷、禽兽等，所以祭之者，报其助啬之功，使尽飨焉。
　　飨农及邮表畷、禽兽，仁之至，义之尽也。农，田畯也。邮表畷，谓田畯所以督约百姓於井间之处也。《诗》云：“为下国畷。”邮禽，兽服不氏所教扰猛兽也。
　　○邮，本亦作尤，有周反，字或作卸。畷，丁劣反，又丁卫反。畯音俊。督约，因妙反。扰，而沼反，驯也。古之君子，使之必报之。迎猫，为其食田鼠也。迎虎，为其食田豕也。迎而祭之也。迎其神也。
　　○猫，字又作猫，音苗。为，于伪反，下同。祭坊与水庸，事也。水庸，沟也。
　　○坊音房，后注同。 
　　[疏]“飨农”至“事也”。
　　○正义曰：此一经总明祭百种之事。农，谓古之田畯，有功於民。
　　○“邮表畷”者，是田畯於井间所舍之处。邮，若邮亭屋宇处所。表，田畔。畷者，谓井畔相连畷。於此田畔相连畷之所，造此邮舍，田畯处焉。“禽兽”者，即下文云猫虎之属，言禽兽者，猫虎之外，但有助田除害者，皆悉包之。下特云猫虎，举其除害甚者。
　　○“仁之至，义之尽也”者，不忘恩而报之是仁，有功必报之是义也，蜡祭有仁义之至尽也。
　　○注“诗云”至“兽也”。正义曰：所引《诗》者，齐、鲁、韩诗也。邮，谓民之邮舍，言成汤施布仁政，为下国诸侯任畷民之处所，使不离散。今《毛诗》作“缀旒”，在《商颂 长发》之篇。云“禽兽，服不氏所教扰猛兽也”者，若非猛兽，不能杀害於物，以助天故也。
　　○注“迎其神也”。
　　○正义曰：恐迎猫虎之身，故云迎其神而祭之。
　　○“祭坊与水庸，事也”者，是营为所须之事，故云事也。坊者，所以畜水，亦以鄣水。庸者，所以受水，亦以泄水。谓祭此坊与水庸之神。
　　曰：“土反其宅，水归其壑，昆虫毋作，草木归其泽。”此蜡祝辞也。若辞同，则祭同处可知矣。壑犹坑也。昆虫，暑生寒死，螟螽之属，为害者也。
　　○壑，火各反。祝，之六反，又之又反。坑，若衡反。螟，莫经反。螽音终，又作。 
　　[疏]“曰土”至“杀也”。
　　○正义曰：此以下皆蜡祭之祝辞。土，即坊也。反，归也。宅，安也。土归其安，则得不崩。
　　○“水归其壑”者，水即水庸。壑，坑坎也。水归其壑，谓不汎溢。
　　○“昆虫母作”者，昆虫，螟螽之属也，得阴而死，得阳而生，故曰昆虫母作，谓不为灾。
　　○“草木归其泽”者，草苔、稗木、榛梗之属也，当各归生薮泽之中，不得生於良田害嘉穀也。蜡祭乃是报功，故亦因祈祷有此辞也。一云祝辞，言此神由有此功，故今得报，非祈祷也。
　　○注“此蜡”至“可知矣”。
　　○正义曰：蜡有八神，恐祭处各别，故言“则祭同处可知也”。陈辞有水土昆虫草木者，以其无知，故特有辞也。而先啬之属有知，故不假辞也。据此祭草木有辞，则草木当有神。八蜡不数之者，以草木遍地皆是，不如坊与水庸之属各指一物，故不数。
　　皮弁素服而祭。素服，以送终也。葛带、榛杖，丧杀也。蜡之祭，仁之至，义之尽也。送终、丧杀，所谓老物也。素服，衣裳皆素。
　　○榛杖，侧巾反，以榛木为杖也。杀，所界反，徐所例反，注及下“德之杀”并同。黄衣、黄冠而祭，息田夫也。祭，谓既蜡，腊先祖五祀也，於是劳农以休息之。《论语》曰：“黄衣狐裘。”
　　○腊，力合反。劳，力报反。 
　　[疏]“皮弁”至“夫也”。
　　○正义曰：素服送终，是仁恩也，故云“仁之至”。葛带、榛杖，示阴气丧杀，断割其理，是义也，故云“义之尽也”。
　　○注“送终”至“皆素”。
　　○正义曰：“送终丧杀，所谓老物”者，按《周礼 籥章》云：“国祭蜡，则龡《豳颂》，击土鼓，息老物。”以物老，故素服。物老将终，故葛带榛杖。素服，衣裳皆素者，谓白素衣积素裳。轻直云“素服，以送终”，不云“皮弁”者，从上省文也。
　　○注“祭谓”至“狐裘”。
　　○正义曰：上云“蜡”，此云“祭，故知既蜡，腊先祖五祀。对文蜡、腊有别，总其俱名蜡也。故《月令》孟冬“祈来年于天宗，大割祠于公社及门闾，腊先祖五祀”。郑注云：“此《周礼》所谓蜡。”是也。云“於是劳农以休息之”者，即经文“息田夫”是也。劳农，《王制》文。
　　野夫黄冠。黄冠，草服也。言祭以息民。服象其时物之色，季秋而草木黄落。 
　　[疏]“野夫”至“服也”。
　　○正义曰：此解上息田夫用黄衣黄冠之意。田夫，则野夫也。野夫著黄冠，黄冠是季秋之后草色之服，故息田夫而服之也。
　　大罗氏，天子之掌鸟兽者也，诸侯贡属焉。草笠而至，尊野服也。诸侯於蜡，使使者戴草笠，贡鸟兽也。《诗》云：“彼都人士，台笠缁撮。”又曰：“其饷伊黍，其笠伊纠。”皆言野人之服也。
　　○笠音立。使使，上音史，下及下使者，皆色吏反。撮，七活反，又七括反。饷，始尚反。纠，居黝反。罗氏致鹿与女，而诏客告也，以戒诸侯曰：“好田、好女者亡其国。诏使者，使归以此告其君，所以戒之。
　　○好，呼报反，下“好女”、“可好”皆同。天子树瓜华，不敛藏之种也。”华，果蓏也。又诏以天子树瓜蓏而已，戒诸侯以畜藏蕴财利也。
　　○蓏，力果反。蓄，丑六反，又许六反。蕴，於粉反。 
　　[疏]“大罗”至“种也”。
　　○正义曰：此一节因上蜡祭，广释岁终蜡时之事。天子掌鸟兽之官，谓大罗也。谓为大罗者，郑云“能以罗捕鸟兽者也”。《周礼 罗氏》“掌罗乌鸟，蜡则作罗襦”。郑司农云：“襦，细密之罗也。”解者云：“顺秋冬杀物，故罗氏用细密之罗网以捕禽鸟矣。”然《周礼》不云掌兽，此云兽者，以其受贡兽故也。
　　○“诸侯贡属焉”者，大罗氏既以罗为名，能张罗得鸟兽，故四方诸侯有贡献鸟兽於王者，皆入属大罗氏也。
　　○“草笠而至”者，草笠，以草为笠也。此诸侯所使贡献鸟兽之使者，著草笠而至王庭也。
　　○“尊野服也”者，草笠是野人之服。今岁终功成，是由野人而得，故重其事而尊其服。
　　○“罗氏致鹿与女，而诏客告也”者，诏，亦告也。客，谓贡鸟兽之使者。罗氏先受贡毕，使者临去，罗氏又以鹿及女子致与使者，而宣天子之诏於使者，令使者反还其国，以告戒其君，故云“诏客告也”。
　　○“以戒诸侯曰：好田、好女者，亡其国”者，此宣诏所告之言也。令使者还其国，以如此告汝君曰，不得好田猎及女色，使国亡也。言鹿是田猎所得之物，女是亡国之女，而王所以获者也。故与之鹿、女，明以此为戒也。一云岂每国辄与女、鹿邪！正当罗氏以鹿与女示使者尔。
　　○“天子树瓜华，不敛藏之种也”者，瓜，今之瓜。华，果蓏也。言天子唯树瓜与果蓏，所以唯树植此瓜华者，是供一时之食，不是收敛久藏之种。若其可久藏之物，则不树之，不务畜藏，与民争利，令使者归告其君亦当如此，不得畜藏，与民争利。
　　○注“诗云”至“伊纠”。
　　○正义曰：“彼都人士，台笠缁撮”，是《小雅 都人士》篇也。《毛诗》笺云：“台，夫须，都人以台夫须为笠，缁布为冠。”云“又曰：其饷伊黍，其笠伊纠”者，此周颂良耜之篇也。引此三诗者，证笠是野人所著之服。
　　○注戒诸至利也。
　　○正义曰：天子可畜聚敛藏之物既不种殖，戒诸侯不可畜藏蕴积财利也。
　　八蜡以记四方。四方，方有祭也。四方年不顺成，八蜡不通，以谨民财也。其方穀不熟，则不通於蜡焉，使民谨於用财。蜡有八者，先啬一也，司啬二也，农三也，邮表畷四也，猫虎五也，坊六也，水庸七也，昆虫八也。顺成之方，其蜡乃通，以移民也。移之言羡也，《诗 颂 丰年》曰：“为酒为醴，烝畀祖妣，以洽百礼。”此其羡之与？
　　○移，以豉反，注同。羡，才箭反，又辞见反。烝，之承反。畀，必利反。妣，必履反。与音馀。既蜡而收，民息已。故既蜡，君子不兴功。收，谓收敛积聚也。息民与蜡异，则黄衣黄冠而祭，为腊必矣。
　　○“既蜡而收”绝句。积聚，并如字，徐上音兹赐反，下方树反。 
　　[疏]“八蜡”至“兴功”。
　　○正义曰：此一节论天子蜡祭，四方不同，丰荒有异，兼记腊祭宗庙息民之事。各依文解之。
　　○“八蜡以记四方”者，言蜡祭八神，因以明记四方之国，记其有丰稔、有凶荒之异也。
　　○“四方年不顺成，八蜡不通”者，谓四方之内，年穀不得和顺成熟，则当方八蜡之神，不得与诸方通祭。所以然者，以谨慎民财，欲使不熟之方，万民谨慎财物也。
　　○“顺成之方，其蜡乃通”者，因四方之内，有顺成之方，其蜡之八神，乃与诸方通祭。所以然者，以蜡祭丰饶，皆醉饱酒食，使民歆羡也。皇氏以此一节皆据诸侯之国而为蜡祭，以记其功，当国不成，则不为蜡，成则为蜡，义亦通也。
　　○注“蜡有”至“八也”。
　　○正义曰：郑数八神，约上文也。王肃分猫、虎为二，无昆虫。郑数昆虫，合猫虎者，昆虫不为物害，亦是其功。猫虎俱是除田中之害，不得分为二，不言“与”，故合为一也。
　　○注“诗颂”至“百礼”。
　　○正义曰：所引《诗》者，《周颂 丰年》之篇。烝，进也。畀，与也。言丰年多黍多稻，故为酒醴，进与祖妣，谓烝尝於庙之祭也。
　　○注“息民”至“必矣”。
　　○正义曰：上文虽云“黄衣黄冠而祭”，不云腊之与蜡似为一。此文云“既蜡而收，民息已”，先蜡，后息民是息民为腊，与蜡异也。前“黄衣黄冠”在蜡祭之下，故知是腊也，是以云“为腊必矣”，故《月令》腊在祈天宗之下，但不知腊与蜡祭相去几日，唯隋礼及今礼皆蜡之后日。经云“既蜡不兴功”者，谓不兴农功。若其土功，则《左氏传》云：“龙见而毕，务戒事也。”火见而致用，水昏正而栽，日至而毕土功，建亥之月起，日至而毕也。
　　恒豆之菹，水草之和气也。其醢，陆产之物也。加豆，陆产也。其醢，水物也。此谓诸侯也。天子朝事之豆有昌本、麋赞、茆菹、纴赞馈食之豆有葵菹、蠃醢、豚拍、鱼醢，其馀则有杂错云也。
　　○菹，争居反。醢音海。麋音眉。赞字又作{难月}，乃兮反，《字林》作腝，人兮反。茆音卯，又力首反。麏，九伦反。嬴，力戈反。拍音博。笾豆之荐，水土之品也。不敢用常亵味而贵多品，所以交於神明之义也，非食味之道也。言礼以异为敬。
　　○{藨豕}，即见反，又作荐，同，或作廌，非。先王之荐，可食也，而不可耆也。卷冕、路车，可陈也，而不可好也。《武》壮，而不可乐也。宗庙之威，而不可安也。宗庙之器，可用也，而不可便其利也。所以交於神明者，不可以同於所安乐之义也。《武》，万舞也。
　　○耆，市志反。路，本亦作辂，音同。乐，皇音洛，下同，徐五孝反。便，婢面反，徐比绢反。酒醴之美，玄酒、明水之尚，贵五味之本也。黼黻、文绣之美，疏布之尚，反女功之始也。莞蕈之安，而蒲越、瑽鞂之尚，明之也。大羹不和，贵其质也。大圭不琢，美其质也。丹漆雕几之美，素车之乘，尊其朴也。贵其质而已矣。所以交於神明者，不可同於所安亵之甚也。如是而后宜。尚质贵本，其至如是，乃得交於神明之宜也。明水，司烜以阴鉴所取於月之水也。蒲越、瑽鞂，藉神席也。明之者，神明之也。琢当为“篆”，字之误也。几，谓漆饰沂鄂也。
　　○莞音官，徐音丸。簟，六点反。越音活，注同。槀，又作藁，古老反。鞂，简八反，徐古八反。和，胡卧反。琢，依注为丈转反。雕，多调反，又作彫。几，巨依反，注同。乘，时证反。朴，普角反。烜音毁。鉴，古暂反。藉，字夜反。沂，鱼斤反。鄂，五各反。鼎、俎奇而笾、豆偶，阴阳之义也。牲，阳也。庶物，阴也。
　　○奇，居宜反。黄目，郁气之上尊也。黄者，中也。目者，气之清明者也。言酌於中而清明於外也。黄目，黄彝也，周所重，於诸侯为上也。祭天，扫地而祭焉，於其质而已矣。醯醢之美，而煎盐之尚，贵天产也。割刀之用，而鸾刀之贵，贵其义也。声和而后断也。 
　　[疏]“恒豆”至“断也”。
　　○正义曰：此一节总明祭祀笾豆、酒醴、莞蕈、尊彝、醯醢、鸾刀之属，明其尚质所用之宜。自“恒豆之菹”至“之道也”，遍明诸侯祭祀之礼。
　　○“恒豆之菹”者，谓朝事恒常所荐之豆，所盛之菹，是水草和羹之气，若昌本、茆菹是也。其所盛之醢，陆地所产之物也。
　　○“加豆，陆产也”者，谓祭末酳尸之后，其菹，陆地产生之物而为之，若葵菹、豚拍之属是也。
　　○“其醢，水物也”者，加豆所盛之醢，用水中之物，若蠃醢、鱼醢是也。
　　○“笾豆之荐，水土之品也”者，其笾豆所荐之物，或水或土所生品类也。前文唯云豆，此连言笾者，笾是配豆之物，所盛亦有水土所生也。而《周礼 笾人》云：“天子朝事之笾，其寔有麷蕡白黑。”则土所生也。鲍鱼则水物也。但笾之所盛，陆产甚多也。
　　○“不敢用常亵味而贵多品”者，言所荐之物，不敢用常亵美味，贵其多有品类，言物多而味不美也。
　　○“所以交於神明之义也，非食味之道也”者，解所以物多不美之意，所以交接神明之义，取恭敬质素，非如人事饮食美味之道也。
　　○注“此谓”至“云也”。
　　○正义曰：知此谓诸侯者，以其与《周礼》天子豆物不同，故知是诸侯也。按《醢人》：“加豆，谓尸食讫酳尸所加之豆。”则此“恒豆”者，谓朝事及馈食俱为恒豆也。诸侯菹悉用水物，醢悉用陆产，与天子不同，故引“天子朝事之豆”以下不同之事以明之。天子朝事之豆，有昌本、麋赞、茆菹、纴赞，与此经同。其菁菹、纴赞，其菁菹非水物，与此无异也。天子馈食之豆，有葵菹、蠃醢、豚拍、鱼醢，与诸侯加豆不同。其天子加豆，有芹菹、兔醢、深蒲、醓醢、菭菹、雁醢、笋菹、鱼醢，芹菹与深蒲及菭菹等，非陆产也，鹿与醓醢非水物也，与此经异也。又天子馈食有蜃蚔醢，蜃为水物，亦与此经不同。故郑总云“其馀则有杂错”，是天子与诸侯异也。
　　○“先王”至“义也”，此以下总明祭祀之物，不可同於寻常安乐之义。
　　○“而不可嗜”者，祭祀荐羞，质而无味，不可歆嗜。
　　○“而不可好也”者，衮冕路车，尊严不可寻常乘服以为荣好也。
　　○“《武》壮，而不可乐也”者，《武》是万舞，大武也，以示壮勇之容，不可常为娱乐。
　　○“宗庙之威，而不可安也”者，言宗庙尊严肃敬，不可寝处其中以自安也。
　　○“而不可便其利也”者，宗庙之器，供事神明之道，不可回便以为私利也。
　　○“所以交於神明”者，不可以同於所安乐之义也。是总结上文。
　　○“酒醴”至“后宜”。
　　○此明祭祀所用之物，不尚繁华，皆取尚质贵本。
　　○“玄酒、明水之尚”者，玄酒，谓水也。明水，谓取於月中水也。陈列酒尊之时，明水在五齐之上，玄酒在三酒之上，是“玄酒、明水之尚”。谓尊尚其古，故设尊在前也。
　　○“疏布之尚”者，《幂人》云：“疏布幂八尊。”《礼器》云：“牺尊疏布鼏。”是也。
　　○”蒲越瑽、鞂之尚”者，凡常而居，下莞上簟，祭天则蒲越藁鞂之上也。
　　○“明之也”者，释所以祭天用蒲越瑽鞂之意，是神明矣。此祭天不敢用亵美味，故用质也。
　　○“丹漆雕几之美，素车之乘，尊其朴也”者，雕，谓刻镂。几，谓沂鄂。言寻常车以丹漆雕饰之，以为沂鄂，而祭天以素车之乘者，尊其朴素。
　　○“贵其质而已矣”者，此一句包上酒醴以下诸事，言祭祀之时，不重华饰，唯质素而已。故用玄水、疏布、瑽鞂之属。
</div>
    <div class="pagination">
<a href="礼记正义_page84.html">上一页</a><span>...</span><a href="礼记正义_page80.html">80</a><a href="礼记正义_page81.html">81</a><a href="礼记正义_page82.html">82</a><a href="礼记正义_page83.html">83</a><a href="礼记正义_page84.html">84</a><span class="current-page">85</span><a href="礼记正义_page86.html">86</a><a href="礼记正义_page87.html">87</a><a href="礼记正义_page88.html">88</a><a href="礼记正义_page89.html">89</a><a href="礼记正义_page90.html">90</a><span>...</span><a href="礼记正义_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
