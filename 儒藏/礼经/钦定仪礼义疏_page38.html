<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 38 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 38 页/共 169 页</h1>
    <div class="content">　　正义郑氏康成曰公所赐者也其余则否　敖氏继公曰此仪已见扵上至是复言之者眀其余无拜者也
　　司正命执爵者爵辩卒受者兴以酬士
　　正义郑氏康成曰欲令恵均　敖氏继公曰行爵已辩扵堂上则吿大夫卒受者使之兴以酬士司正以是命执爵者也必命执爵者吿之者备有未知者也是后则司正不命而执爵者亦不复吿之
　　案前三举旅皆止扵大夫此并及士故命之不直命卒受之大夫而命执爵者若以执爵者为摈者然重大夫也以卒受之大夫为爵辩则士旅不为酌授矣
　　大夫卒受者以爵兴西阶上酬士士升大夫奠爵拜士答拜大夫立卒爵不拜賔之士拜受大夫拜送士旅于西阶上辩
　　正义郑氏康成曰兴酬士者士立堂下无坐位【贾防檀弓工尹商阳是士而云朝不坐堂下无坐位者也】　敖氏继公曰酬士则执爵者降以已亦当与旅也拜受拜送旅酬之正礼也士始受旅故从其正礼至无算爵则旅不拜矣其旅皆如大夫酬士之仪
　　存疑郑氏康成曰祝史小臣旅食皆及焉【贾防旅食次士得献故知亦酬及之庶子以下未得献至无算爵及焉】　敖氏继公曰卒受者亦以觯降奠扵篚
　　案旅食与士异尊故扵其献也就其尊而献之既不升献自无升旅之理或士卒受者降就其尊而旅之耳注以此旅为及祝史小臣是也并旅食言之恐误若然则奠觯扵篚者当为卒受之旅食敖氏降奠之説亦未的
　　士旅酌卒
　　正义郑氏康成曰士以次序自酌相酬无执爵者案上既以卒受之大夫为爵辩又曰士旅扵西阶上辩则其为以次序自酌相酬义已眀矣而经复有此文疑正指旅食之士而言也惟云酌则未必有拜受拜送之节盖礼又杀扵士矣
　　右公为士举旅
　　主人洗升自西阶献庶子于阼阶上如献士之礼辩降洗遂献左右正与内小臣皆于阼阶上如献庶子之礼正义敖氏继公曰庶子谓卿大夫士之子周官亦多以庶子继士而言正指此者也燕义以此为诸侯之官似失之献之扵阼阶上变扵其父所饮之处也庶子未必皆有爵乃先左右正献之者眀不与之序也左右正未详其官与内小臣同献则意其亦为内臣也降洗乃献以其尊扵庶子故更新之献于阼阶上则以别内外也此与献庶子于阼阶之义又别　张氏养浩曰庶子卿大夫士之子也以其众谓之庶子以其为父之副贰谓之倅以其受教扵学谓之子以其未仕谓之防倅周官多以庶子继士而言庶子未受爵故后士旧以为即庶子官未是庶子官何以反在士下耶君臣燕饮以洽情也今日之庶子即他日之卿大夫士也故凡为子而属扵庶子官之职者皆得与以观礼焉　郑氏康成曰内小臣奄人掌君阴事阴令后夫人之官也【贾防天官内小臣奄上士四人其职掌王之阴事阴令注云阴事羣妃御见之事阴令王所求为扵北宫彼后之官兼云夫人者欲见夫人内小臣之官与后同】献三官扵阼阶别外内臣也【贾防外臣皆献扵西阶此献于阼阶故云别也】同献更洗以时事不聨也【贾防虽同献扵阼阶献有前后故更洗之】献正下及内小臣则磬人钟人鑮人鼓人仆人师仆人士尽献可知也【贾防据周官天子有此官诸侯亦有】庶子内小臣位在小臣师之东少退西上【贾防以与小臣师同名小臣云少退者见公食礼在宰东北少退知西上者以此位皆西上】凡献皆荐也【贾防经云如献士献士有荐】存疑郑氏康成曰庶子既掌正六牲之体又正舞位授舞器【贾防夏官诸子职大祭祀正六牲之体凡乐事正舞位授舞器彼天子谓之诸子诸侯谓之庶子】掌子戒令教治世子之官也而与膳宰乐正聨事左右正谓乐正仆人正也位在中庭之左右【贾防迁工于东仆人正与乐正同处名曰左正复云右正眀小乐正在西】小乐正在颂磬之北右也工在西即北面工迁扵东则东面【贾防工在西谓太师少师上工立于皷北也及迁乐于东直云大师少师上工皆东坫之东不见小乐正从之眀留在西县之北东面】大乐正在笙磬之北左也【贾防两面俱县明大小乐正各监一县】工在西则西面工迁于东则北面【贾防司射东面命乐正谓大乐正既东面命则大乐正元立于东以工在西故西面及工迁扵东则北面是以乡射工迁于东南西面乐正北面立于其南此与彼同】仆人正相大师工升堂与其师士降立于小乐正之北北上【贾防乡射弟子相工皆在西仆人正以下亦是相工之人故知在西又工堂上在西阶之东相工者宜近其事故知在小乐正之北又知北上者乡射工迁在下时北上相者亦宜北统于堂】工迁于东则陪其工后【贾防大射将射工迁于东坫之东南相者以工为主故知即在工后】君无故不释县二正君之近官也【贾防大小乐正与仆人正皆掌乐事是君近官】
　　案周官射人司士诸子三官相次射人掌卿大夫之位司士掌士治诸子掌子之倅而司士职云周知卿大夫士庶子之数则庶子即诸子官所掌而不可直以诸子当之也经止有一乐正耳而注二之经止言小臣小臣师而注又增仆人正若有大师而仆人正相之则亦不离乎工也此经眀言小臣小臣师而注强以大射仪律之故多生枝节耳庶子之位似当在西方东面而立扵士之南未必与小臣伍也此献扵阼阶上当进由堂下而之东升自阼阶
　　右主人献庶子以下
　　余论孔氏頴逹曰庶子卑不为之举旅
　　案燕义曰献君君举旅行酬而后献卿卿举旅行酬而后献大夫大夫举旅行酬而后献士士举旅行酬而后献庶子庶子之不为举旅匪直卑之盖不以为宾党与献之扵阼同意
　　无算爵士也有执膳爵者有执散爵者
　　正义敖氏继公曰亦各序进盥洗其觯以升
　　案媵觯使大夫无算爵则使士故曰士也前为士举旅亦有执爵者经不言士以彼惟一执散爵其为使士无疑此则有执膳爵者嫌或当如媵觯之使下大夫也
　　执膳爵者酌以进公公不拜受
　　正义敖氏继公曰云进公是授之此授受皆坐案其酌而进扵公亦当如媵觯之仪然不堂下再拜稽首者士贱不敢与公为礼也观下彻幂之节其降而再拜稽首者惟卿大夫而不及士则可见矣惟士之授不再拜稽首故公之受亦不拜
　　执散爵者酌之以公命所赐
　　正义敖氏继公曰酌亦酌膳也已酌而少立扵尊西俟公命
　　案前为士举旅之节曰惟公所赐者公自以所取之膳爵向其人而赐之也故其既也受者必降而更爵此曰公命所赐者公自饮其膳爵惟命执散爵者以散爵赐之也故其既也膳爵以授执膳爵之人而所赐者不必更爵也
　　所赐者兴受爵降席下奠爵再拜稽首公答拜【注古文曰公答再拜敖本从古文】
　　正义郑氏康成曰席下席西也　敖氏继公曰降降席也此不降阶而惟拜扵席下者宜别扵公所亲酬者也
　　案公之亲酬者膳爵也此则散爵耳故其礼杀凡臣再拜稽首公皆答以再拜当从古文诸言公答拜者皆可以是推之
　　受赐爵者以爵就席坐公卒爵然后饮
　　正义郑氏康成曰不敢先虚爵眀此劝恵从尊者来敖氏继公曰异觯并行而代举君臣之礼也受赐
　　爵者不先卒爵而俟者膳酒之酌乆矣不必先饮之也士相见礼言卒爵而俟者始饮酒若为君尝之然案前为士举旅之节曰乃就席坐行之盖既坐即行此则必公卒爵而后行之也所以然者公爵与赐爵并行故也
　　执膳爵者受公爵酌反奠之
　　正义敖氏继公曰未当公饮之节故奠之此不言所奠之处则亦在荐南与士既终旅则君自举之　郑氏康成曰宴欢在扵饮酒成其意【贾防君意欲得皆醉】
　　案乡饮射礼之无算爵亦有反奠之节所以为周而复始之端示其无已也此之奠爵与彼同意但彼终旅而后奠此则公卒爵即更酌而奠之者彼二爵兼行未及终旅不得虚爵而奠之此所行惟一散爵膳爵不行故公既卒爵膳爵不可虚之也饮射礼必行二爵者宾主二党以错为周也此礼惟行一爵者大廷分定自尊徂卑无取扵错也
　　受赐爵者兴授执散爵执散爵者乃酌行之
　　正义郑氏康成曰予其所劝者　敖氏继公曰必兴授者以向者亦兴受也非赐爵者受授则皆坐酌者酌散也行之谓毎授之扵席也受赐爵者若宾也则此觯先以之诸公若卿受赐爵者若诸公若卿若大夫也则此觯先以之宾余以次行之惟已饮赐爵者则不复授之大射仪云授执散爵者此脱一者字案前为士举旅之节云有执爵者则亦酌行之矣经至此乃详之耳
　　唯受爵于公者拜卒受爵者兴以酬士于西阶上士升大夫不拜乃饮实爵士不拜受爵大夫就席
　　正义贾氏公彦曰执爵者皆酌行之以辩唯卒受爵者兴以酬士自酌与之　敖氏继公曰大夫自实爵旅酬之礼也扵是执爵者降以酬者自酌且已亦与旅也　李氏如圭曰前为士举旅大夫犹拜此不拜礼又杀　郑氏康成曰乃犹而也
　　士旅酌亦如之
　　正义敖氏继公曰如其不拜而饮不拜而受及自酌也
　　案前之士旅酌不言如之者以士之举旅有拜受拜送而旅食无之也至此则虽士亦无拜受拜送之节矣故直言如之但旅食者之酌仍当就其尊而酌之耳
　　公有命彻幂则卿大夫皆降西阶下北面东上再拜稽首公命小臣辞公答再拜大夫皆辟【辟音避】
　　正义郑氏康成曰命彻幂者公意殷勤必尽酒也小臣辞不升成拜眀虽醉正臣礼也君答拜扵上示不虚受也　敖氏继公曰幂两甒之幂也命彻幂者命执幂者遂彻之也彻之者示与臣下同此酒不自异也在堂者皆降拜谢君意也士不拜贱不敢与君为礼也云有命又云则见其然否不定也彻幂之节其在大夫就席之时乎辞者辞之使升拜辞之而不敢从命小臣以复扵公公乃答拜卒拜扵下而不升成拜臣之正礼也必辞之者以宾在其中也宾与羣臣皆卒拜扵下礼宜然也扵此云辟者嫌旅拜则不必辟也不言宾及诸公文省凡小臣辞皆公命之经特扵始末两着之以见其余也
　　案彻幂者并膳而欲与诸臣同尽之视命无不醉者其意更重矣不升成拜者宾与公卿大夫人众矣不可扵西阶上成拜非独为正臣礼也大夫皆辟兼上下大夫而言云大夫者以宾为首而宾大夫也通论李氏如圭曰乡饮酒宾至则彻幂酒宾主共之也君専大恵故有命乃彻
　　遂升反坐士终旅于上如初
　　正义郑氏康成曰卿大夫降而爵止扵其反席卒之【朱子曰士方旅而大夫降则爵止不行大夫复升士乃终旅】　敖氏继公曰云士终旅扵上则是彻幂之时士盖先大夫而降至是乃升旅扵上也必言扵上者嫌既降则宜遂旅扵下也初即旅酌亦如之之仪
　　案言遂升眀不待射人之升之也盖既彻幂则显示以不醉无归之指矣故直升饮以副君意也
　　无算乐
　　正义郑氏康成曰升歌闲合无数也取欢而已其乐章亦然
　　案注谓乐章亦然者眀得兼用小雅不但乡乐
　　宵则庶子执烛于阼阶上司宫执烛于西阶上甸人执大烛于庭阍人为大烛于门外【甸大练反阍音昏】
　　正义郑氏康成曰宵夜也烛燋也【贾防古者以荆燋为烛未爇曰燋在地曰燎执之曰烛】甸人掌共薪蒸者庭大烛为位广也【贾防诗庭燎之光毛云大烛也郊特牲云庭燎之百由齐桓公始也注云僭天子也庭燎之差公盖五十侯伯子男皆三十文出大戴记】阍人门人也【贾防天官阍人掌守王中门之禁诸侯亦当然】为作也作大烛以俟宾客出　范氏处义曰湛露有厌厌夜饮不醉无归之语则燕不嫌扵久也　刘氏彛曰燕以示慈恵则贵舒缓故饮至夜而不为过所以致其厚也飨以训恭俭则贵谨饬故飨在朝而不为速所以致其敬也
　　案阼阶上者为公烛也庶子时入直宿卫故主之西阶上者为宾烛也司宫掌寝故主之庭者为士若旅食烛也甸人掌薪蒸故主之门外者为宾出烛也司阍掌出入故主之门外之烛曰为盖树而不执司烜氏注云树扵门外曰大烛是也
　　右无算爵
　　宾醉北面坐取其荐脯以降
　　正义敖氏继公曰宾未醉不敢起既醉不敢留余人之出者皆以宾为节也宾至是取其荐脯以赐钟人则古之以礼饮燕者其扵所荐之豆笾惟祭之而不食斯可见矣取脯説见士冠礼　郑氏康成曰取脯重得君赐
　　案飨食有归爼之节燕礼轻不归爼故宾取脯以眀其受赐之意
　　奏陔
　　正义郑氏康成曰宾出奏陔夏以为行节也凡夏以钟鼓奏之
　　案亦当宾至扵阶而陔作如乡饮射礼之节
　　宾所执脯以赐钟人于门内霤遂出卿大夫皆出正义郑氏康成曰钟人掌以钟鼔奏九夏今奏陔以节已用赐脯以报之卿大夫皆出随宾出也　敖氏继公曰赐之者赐其为已奏乐也此非击钟以奏陔之钟人乃其党之在旅食之位者先立扵此因过而赐之以其同事也
　　案乡饮射礼亦奏陔而宾无取脯赐脯之节者敌礼不取脯取脯卑下者之礼也故冠礼之冠者见母昏礼之使者反命妇见醴扵舅姑以及此礼大射礼之宾出皆取脯钟县在阶前奏陔之顷击者方有事焉则受脯者当如敖氏之説矣
　　公不送
　　正义敖氏继公曰公与其臣燕而不送者以其不为献主也若扵异之臣虽不为正宾君虽不为献主犹送之
　　案始不迎故此不送若异之臣则记谓公迎之扵大门内矣故敖氏云然所迎所送皆谓上介也此云公不送者指为宾之大夫而不以公卿足以决之矣右宾出
　　公与客燕
　　正义郑氏康成曰谓四方之使者　贾氏公彦曰燕异卿大夫与臣子同唯戒宾为异故扵礼末见之
　　曰寡君有不腆之酒以请吾子之与寡君须防焉使某也以请【腆天典反注古文腆皆作殄今文皆曰不腆酒无之】
　　正义郑氏康成曰君使人戒客辞也礼使人各以其爵【贾防大聘使卿小聘使大夫爵不同故主君亦以其爵戒之】寡鲜也犹言少徳谦也腆善也上介出请入吿【贾防公食礼使者至馆门外上介出请事入吿宾】　敖氏继公曰须防者言其不敢久
　　案言有不腆之酒以燕主扵饮也
　　对曰寡君君之私也君无所辱赐于使臣臣敢辞【使师异反下使臣并同】
　　正义郑氏康成曰上介出答主使者辞也君无所辱赐于使臣谦不敢当也　李氏心传曰私之言属也春秋传叔孙穆子曰邾滕人之私也我列也何故视之茅夷鸿吿吴人曰鲁赋八百乗君之贰也邾赋六百乗君之私也此可见矣　敖氏继公曰客自谦不敢以敌之使自处故云然
　　寡君固曰不腆使某固以请寡君君之私也君无所辱赐于使臣臣敢固辞
　　正义郑氏康成曰重传命　朱子曰寡君君之私也以下是客对辞
　　寡君固曰不腆使某固以请某固辞不得命敢不从【注今文无使某】
　　正义朱子曰某固辞以下是客对辞　郑氏康成曰许之也扵是出见主使者　贾氏公彦曰公食礼重三辞此礼轻再辞为异
　　致命曰寡君使某有不腆之酒以请吾子之与寡君须防焉
　　正义郑氏康成曰亲相见致君命辞也
　　君贶寡君多矣又辱赐于使臣臣敢拜赐命
　　正义朱子曰君贶寡君以下是客对辞　郑氏康成曰贶赐也犹爱也敢拜赐命对使者拜君之赐命敖氏继公曰宾既对遂再拜稽首所谓拜赐命也扵是大夫还宾遂从之
　　右公与客燕
　　记燕朝服于寝【朝直遥反】
　　正义郑氏康成曰朝服者诸侯与其羣臣日视朝之服谓冠端缁带素韠白屦也【贾防诸侯当白舄其臣则白屦复下曰舄禅下曰屦】燕扵路寝相亲昵也　敖氏继公曰朝服兼君臣而言也冠端素裳缁带素韠白屦士之朝服也大夫冠衣之属皆与士同惟杂带以黄为异若人君则又朱绿带也其余亦与士同玊藻曰大带四寸杂带君朱绿大夫黄士缁辟二寸再缭四寸是其异也燕扵路寝礼差轻
　　案食扵庙燕扵寝皆朝服以朝服为行礼之正服也其助祭若视朔若聘则有为而加之飨礼虽亡其亦朝服与燕以尽欢有説屦升坐之仪在庙则防故必扵寝也路寝而外离宫别寝亦可行之
　　右记服及燕所
　　其牲狗也亨于门外东方【亨普庚反】
　　正义敖氏继公曰门外东方爨所在也故扵焉亨之古者寝庙之门外皆有爨吉则在东凶则在西右记牲
　　若与四方之宾燕则公迎之于大门内揖让升
　　正义郑氏康成曰四方之宾谓来聘者也自戒至扵拜至皆如公食【贾防燕用狗公食用大牢此戒宾拜辞彼三辞至卿大夫立位皆不同而云如者谓除此之外如之】介门西北面西上【贾防约聘礼而知】羣臣即位如燕也
　　案必迎之者别扵已臣也迎不扵门外者别扵朝宾也此所迎宾其正聘使也故下文云宾为苟敬其上介之为宾者当从聘使而入扵公与宾揖让时止扵门西之位
　　宾为苟敬席于阼阶之西北面有脀不哜肺不啐酒其介为宾
　　正义郑氏康成曰言苟敬者宾实主国所宜敬也席之如献诸公之位脀折爼也不哜啐似若尊者然也主人献宾献公既献苟敬乃媵觯【贾防献已臣子时献宾献公即媵觯此献公后既献苟敬乃酬宾】　敖氏继公曰苟诚也实也苟敬者君扵外臣所燕者之称也其类亦犹乡饮之遵此燕主为宾而设宾扵是时虽不为正宾而实为主君之所敬故以宾为苟敬也此席当有加席与食礼同而东上公与宾既揖让升公拜至宾答拜公乃揖宾各就其席公降摈者以命命上介为宾上介礼辞许再拜稽首公答拜上介出公乃升就席摈者纳宾皆如羣臣为宾之礼必以上介为宾者礼君与臣燕其为宾者不以公卿而以大夫虽燕异之臣亦如之宾卿也上介大夫也故不以宾为宾而以上介为宾也阼阶之西诸公之位也席苟敬扵是且有脀皆尊异之不哜啐者辟正宾　李氏如圭曰苟敬之席在公之左春秋传宋公与鲁叔孙昭子燕饮酒乐宋公使昭子右坐右坐者居公之右改礼坐也
　　案苟敬之脀盖亦膳宰设之惟言不哜啐则亦有祭肺吿防之节已
　　余论敖氏继公曰下记言与卿燕则大夫为宾与大夫燕亦大夫为宾此以介为宾固足以眀卿为聘使之礼若大夫为聘使则燕宾其以主之大夫为之与
　　无膳尊无膳爵
　　正义郑氏康成曰降尊以就卑也　敖氏继公曰膳尊瓦大也膳爵象觯也所燕非已臣子故不宜自异然则尊篚之数皆减矣
　　案此与専席而酢之意同
　　右记与四方之宾燕之事
　　与卿燕则大夫为宾与大夫燕亦大夫为宾【注今文无则下无燕】正义郑氏康成曰不以所与燕者为宾者燕为序欢心宾主敬也公父文伯饮南宫敬叔酒以路堵父为客此之谓也君但以大夫为宾者大夫卑虽尊之犹逺扵君　敖氏继公曰云与卿燕则大夫为宾者嫌为宾或当以所燕者也与大夫燕亦大夫为宾者嫌为宾或当降扵所燕者一等如上例也必以大夫为宾者宾位扵堂且与君为礼宜用稍尊者也不以公卿为宾者以其太尊扵主人故也　朱子曰公所与燕者虽不为宾亦当如异国之宾为苟敬　贾氏公彦曰此谓与已臣子燕法
　　案飨食之主皆公自为之而燕则别立主者伸公尊也故飨食之宾皆宾自为之而燕则别立宾者亦优宾也盖燕以序欢心故正主与正宾皆不欲其仆仆尔亟拜也此燕礼之意也主人不以卿大夫者以其太尊则不便扵献士庶子以下也宾不以卿为嫌也其不以士而必以大夫者以士不得有席扵堂故也然燕既有四而又各有卿与大夫之异不可以无辨如燕异之卿则卿为苟敬而宾其上介上记有眀文矣若燕异之大夫则大夫亦为苟敬但当以他大夫为宾而不得宾其介敖氏之説理宜然也如燕已国劳扵王事及出聘来还之卿则其卿亦当为苟敬如朱子之説以异国之上介为宾者推之亦当以其同事之上介为宾矣若燕已国劳扵王事及出聘来还之大夫则当以他大夫为宾而不宾其介惟无事而燕则有诸公者诸公居苟敬之位无则阙之而所宾之大夫惟公所命耳
　　右记为宾者
</div>
    <div class="pagination">
<a href="钦定仪礼义疏_page37.html">上一页</a><span>...</span><a href="钦定仪礼义疏_page33.html">33</a><a href="钦定仪礼义疏_page34.html">34</a><a href="钦定仪礼义疏_page35.html">35</a><a href="钦定仪礼义疏_page36.html">36</a><a href="钦定仪礼义疏_page37.html">37</a><span class="current-page">38</span><a href="钦定仪礼义疏_page39.html">39</a><a href="钦定仪礼义疏_page40.html">40</a><a href="钦定仪礼义疏_page41.html">41</a><a href="钦定仪礼义疏_page42.html">42</a><a href="钦定仪礼义疏_page43.html">43</a><span>...</span><a href="钦定仪礼义疏_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
