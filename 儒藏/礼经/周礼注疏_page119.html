<!DOCTYPE html>
<html>
<head>
    <meta charset="UTF-8">
    <title>周礼注疏 - 第 119 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 119 页/共 187 页</h1>
    <div class="content">　　[疏]注“ヘ车戎车之副”
　　○释曰：大师，谓王出征伐，王乘戎路，副车十二乘皆从王行，则使有爵者命士已上乘之。知“ヘ车，戎车之副”者，《戎仆》云：“掌王ヘ车之政”，郑云：“ヘ，车之副也。”

　　有大宾客，则作卿大夫从，（作者，选使从王见诸侯。
　　○从，才用反，注同。）

　　[疏]注“作者”至“诸侯”
　　○释曰：大宾客，不言会同，则是秋冬觐遇，并春夏受享在庙之时，从王见诸侯也。

　　戒大史及大夫介。（戒，戒其当行者。《觐礼》曰：“诸公奉箧服，加命书于其上，升自西阶，东面，大史氏右。”）

　　[疏]注“戒戒”至“氏右”
　　○释曰：此谓王有命，使三公命诸侯及衣服就馆赐之时，则射人戒大史及大夫，与诸公为介。注引《觐礼》者，证王使诸公就馆赐侯氏之法。云“大史氏右”者，谓於西阶东面之时，大史在公之右，命侯氏也。是以《公羊传》曰：“命者何？加我服。锡者何？赐也。”

　　大丧，与仆人迁尸，作卿大夫掌事，比其庐，不敬者苛罚之。（仆人，大仆也。仆人与射人俱掌王之朝位也。王崩，小敛、大敛，迁尸于室堂，朝之象也。《檀弓》曰：“扶君，卜人师扶右，射人扶左。君薨，以是举。”苛谓诘问之。
　　○比，毗志反。苛，音何，又呼何反。朝，直遥反，下皆同。）

　　[疏]“大丧”至“罚之”
　　○释曰：作大夫掌事者，谓王丧宜各有职掌。比其庐者，谓若宫正所云亲者贵者居庐，当比其本服亲疏及贵贱。
　　○注“仆人”至“问之”
　　○释曰：知“仆人，大仆也”者，见大仆掌内朝，射人掌正朝，掌事是同，《周礼》又更无仆人职，故知是大仆。是以郑云仆人与射人俱掌王之朝位也。云“王崩，小敛、大敛，迁尸於室堂”者，始死於北牖下，迁尸於南牖下。又云“小敛於户内”，是迁尸於室。小敛讫，迁尸於户外。又迁尸大敛，大敛於阼阶。大敛讫，又迁尸於西阶以入棺，是迁尸于堂也。云“朝之象也”者，君所在，臣朝之，故云朝之象也。引《檀弓》者，证射人与仆人，君之疾薨，皆是二人之事。彼郑云“卜当为仆”，即仆人也。

　　服不氏掌养猛兽而教扰之。（猛兽，虎豹熊罴之属。扰，驯也。教习使之驯服。王者之教，无不服。
　　○扰，而小反，刘音饶。罴，彼皮反。驯，似遵反，一音胥。）

　　[疏]注“猛兽”至“不服”
　　○释曰：猛兽云“之属”者，兼有豺狼貔貅之等，故云之属。教驯之，象天下皆服。王者之教，无服故也。

　　凡祭祀，共猛兽。（谓中膳羞者。兽人冬献狼。《春秋传》曰“熊蹯不熟”。
　　○蹯，音烦，掌也。）

　　[疏]注“谓中”至“不熟”
　　○释曰：上云“养猛兽”，则猛兽皆养之。此言祭祀所共，据堪食者，故郑云谓中膳羞。中膳羞唯有熊狼，故引《献人》与《春秋》为证。按《内则》亦云狼蜀膏可食也。《春秋传》者，宣公二年，晋灵公之时，宰夫而熊蹯不熟，杀之，赵盾谏之时也。

　　宾客之事则抗皮，（郑司农云：“谓宾客来朝聘，布皮帛者，服不氏主举藏之。抗读为‘亢其雠’之亢。”玄谓抗者，若《聘礼》曰“有司二人举皮以东”。
　　○抗，注亢同，苦浪反，刘公郎反。）

　　[疏]注“郑司”至“以东”
　　○释曰：朝聘布皮帛者，按《聘礼》，行享礼之时，皮帛布於庭，使服不氏举皮以东，抗即举也，故引为证也。读为“亢其雠”之亢者，读从僖二十八年城濮之战，子犯云：“背惠食言，以亢其雠。”引之者，取亢举之义也。後郑引《聘礼》者，增成先郑义。二人者，即服不氏也。

　　射则赞张侯，以旌居乏而待获。（赞，佐也。《大射礼》曰：“命量人、巾车张三侯。”杜子春云：“待当为持，书亦或为持。乏读为匮乏之乏，持获者所蔽。”玄谓待获，待射者中举旌以获。
　　○巾，如字，刘居令反。中，丁仲反。）

　　[疏]注“赞佐”至“以获”
　　○释曰：引《大射》者，证服不氏佐量人、巾车张侯之事。後郑云“待获，待射者中举旌以获”者，以获，则《大射礼》唱获者居乏中，中则举旌以宫，下旌以商者是也，故不从子春待为持也。

　　射鸟氏掌射鸟。（鸟谓中膳羞者，凫、雁、鸨、之属。
　　○射，食亦反，下“射鸟”同。凫，音扶。鸨，音保。，于苗反。）

　　[疏]注“鸟谓”至“之属”
　　○释曰：知“中膳羞”者，以上文猛兽有共祭祀，此下文云“祭祀，<区攴>乌鸢”，乌鸢不中膳羞则<区攴>之。此经直云射鸟，明是中膳羞者也。郑知“凫雁鸨”者，《内则》云：“舒凫翠、雁肾、鹄胖。”此等去翠、肾、胖是可膳羞者也。云“之属”者，兼有雉、鹑、之等也。

　　祭祀，以弓矢<区攴>乌鸢。凡宾客、会同、军旅，亦如之。（乌鸢，善钞盗，便污人。
　　○<区攴>，起俱反。鸢，代专反。钞，初教反，又初交反。便，婢面反，刘符绢反。）

　　[疏]“祭祀”至“如之”
　　○释曰：宾客、会同<区攴>鸢者，以其会同皆有盟诅之礼，位牲之事，军旅亦有较牲巡陈之事，故须<区攴>乌鸢。

　　射则取矢，矢在侯高，则以并夹取之。（郑司农云：“王射，则射鸟氏主取其矢。矢在侯高者，矢著侯高，人手不能及，则以并夹取之。并夹，针箭具。夹读为甲，故《司弓矢职》曰‘大射燕射共弓矢并夹’。”
　　○夹，音甲。著，直略反。针箭，其炎反，李其严反，沈云：“或作钻。”）

　　[疏]注“郑司”至“并夹”
　　○释曰：射皆三番，第一番虽有六耦，二耦诱射，虽中不获。第二、第三皆众耦共射，皆释获。有取矢之法，先郑引《司弓矢职》，直有大射、燕射，不言宾射，亦同大射、燕射也。

　　罗氏掌罗乌鸟。（乌谓卑居，鹊之属。
　　○卑，音匹，又如字。）

　　[疏]注“乌谓”至“之属”
　　○释曰：郑知乌卑居者，见《小弁》诗云“弁彼[B246]斯，归飞提提”，注云：“[B246]，卑居。卑居，雅乌。”云“鹊”者，即山鹊，卑居之类。云“之属”者，兼有馀鸟也。

　　蜡，则作罗襦。（作，犹用也。郑司农云：“蜡，谓十二月大祭万物也。《郊特牲》曰：‘天子大蜡，谓岁十二月，合聚万物而索飨之。’襦，细密之罗。襦读为‘有衣衤如’之。”玄谓蜡，建亥之月，此时火伏，蛰者毕矣，豺既祭兽，可以罗网围取禽也。《王制》曰“豺祭兽，然後田”，又曰“昆虫已蛰，可以火田”。今俗放火张罗，其遗教。
　　○襦，女俱反，或音须，注“”同。索，色白反。衤如，女居反，字又作絮。）

　　[疏]注“作犹”至“遗教”
　　○释曰：先郑所云，其义得矣，後郑增成之。言“蜡”者，自取当蜡之月，得用细密之罔，罗取禽兽，故後郑云此时火伏。十月之时，火星已伏在戌，将蛰者毕矣。引《王制》者，证十月蜡祭後得火田，有张罗之事。云“今俗放火，张罗，其遗教”者，汉之俗间，在上放火，於下张罗丞之，以取禽兽，是《周礼》之遗。教则知周时亦上放火下张罗也。

　　中春，罗春鸟，献鸠以养国老，行羽物。（春鸟，蛰而始出者，若今南郡黄雀之属。是时鹰化为鸠。鸠与春鸟变旧为新，宜以养老助生气。行谓赋赐。
　　○中，音仲。）

　　[疏]注“春鸟”至“赋赐”
　　○释曰：此文仲春行羽物，按《司裘职》云：“仲秋献良裘，王乃行羽物。”彼注云：“仲秋鸠化为鹰，仲春鹰化为鸠，顺其始杀与其将止，而大班羽物”若然，则一年二时行羽物。但彼注云：“此羽物，小鸟鹑雀之属，鹰所击者”，此注云“春鸟若今南郡黄雀之属”，不同者，各举一边，互见其义。

　　掌畜掌养鸟而阜蕃教扰之。（阜，犹盛也。蕃，蕃息也。鸟之可养使盛大蕃息者，谓鹅鹜之属。
　　○蕃，音燔，注同。鹅，五何反。鹜，音木。）

　　[疏]注“阜犹”至“之属”
　　○释曰：云“鸟之可养使盛大蕃息者，谓鹅鹜之属者，鹜即今之鸭，民间所畜，故云焉。

　　祭祀，共卵鸟，（其卵可荐之鸟。
　　○卵，刘本作，音卵。）

　　[疏]注“其卵可荐之鸟”
　　○释曰：还谓上经鹅鸭之属，其鸡亦在焉。

　　岁时贡鸟物，（雁之属，以四时来。）

　　[疏]注“雁”至“时来”
　　○释曰：不言鹅鹜鸡者，所畜非贡物，故以野鸟为贡者也。

　　共膳献之鸟。（雉及鹑β之属。
</div>
    <div class="pagination">
<a href="周礼注疏_page118.html">上一页</a><span>...</span><a href="周礼注疏_page114.html">114</a><a href="周礼注疏_page115.html">115</a><a href="周礼注疏_page116.html">116</a><a href="周礼注疏_page117.html">117</a><a href="周礼注疏_page118.html">118</a><span class="current-page">119</span><a href="周礼注疏_page120.html">120</a><a href="周礼注疏_page121.html">121</a><a href="周礼注疏_page122.html">122</a><a href="周礼注疏_page123.html">123</a><a href="周礼注疏_page124.html">124</a><span>...</span><a href="周礼注疏_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
