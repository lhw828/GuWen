<!DOCTYPE html>
<html>
<head>
    <meta charset="UTF-8">
    <title>五礼通考 - 第 93 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 93 页/共 431 页</h1>
    <div class="content">　　【丘氏富国曰鬼神之道幽深邈不可度思惟至诚贯彻潜乎防感如水之遇风涣然相受则阴阳交通有合无间庙焉而神鬼享矣】
　　【俞氏琰曰涣泮涣也风来水面而水有文故曰涣风无形无所寓则无以见之水动成文后见风之至鬼神亦无形者立庙于宫而后人鬼享有所寓故也】
　　诗小雅巧言奕奕寝庙君子作之【疏连言寝庙者周礼注云前曰庙后曰寝则寝庙一物先寝后庙便文耳此自工匠所造而言君子者閟宫曰新庙奕奕奚斯所作彼奚斯君子也以敎防课程必君子监之乃得依法制也】
　　春秋桓公二年左氏传清庙茅屋
　　周礼春官大宗伯掌建邦之人鬼之礼
　　小宗伯掌建国之神位左宗庙【注库门内雉门外之左右】
　　【王氏昭禹曰左阳也人道所尚君子于其亲事死如事生故左宗庙】
　　【郑氏锷曰匠人云左祖右社匠人所掌者营作之事小宗伯所主者辨其方位也】
　　考工记匠人营国左祖右社【注左宗庙　疏案祭义注云周尚左桓二年取郜大鼎纳于太庙何休云质家右宗庙尚亲亲文家左宗庙尚尊尊】
　　陈氏礼书周官小宗伯礼记祭义皆曰建国之神位右社稷左宗庙考工记匠人营国左祖右社葢宗庙阳也故居左阳故宗庙皆南向庙所以象王之朝而朝必南面则庙皆南向可知聘礼賔入大门内公揖入每门每曲揖然后及祖庙司仪诸公相爲賔及将币三揖三让每门止一相然后及庙贾公彦曰入大门东行至庙【考之于礼诸侯之庙左阙门内先儒皆谓在大门内】其间有每门者诸侯五庙祖庙位居中东二昭庙西二穆庙各有门门之旁有墙墙之中夹通门则祖庙以西閤门者三东行而歴三门及至祖庙则庙皆南飨矣庙皆南向而昭南面穆北面者禘祫之位也晋孙毓曰宗庙之制外爲都宫内各有寝庙别爲门垣太祖在北左昭右穆次而南盖其所传闻者异也
　　礼记曲礼君子将营宫室宗庙爲先【注重先祖】
　　【马氏晞孟曰太王之迁豳也作庙奕奕然后百堵皆兴宣王之考室也似续妣祖然后作室百堵则古人之营宫室者岂有不先宗庙者哉檀弓曰丧不虑居爲无庙也】
　　祭义宰我曰吾闻鬼神之名不知其所谓子曰气也者神之盛也魄也者鬼之盛也合鬼与神敎之至也众生必死死必归土此之谓鬼骨肉毙于下隂爲野土其气发扬于上爲昭明焄蒿凄怆此百物之精也神之着也因物之精制爲之极明命鬼神以爲黔首则百众以畏万民以服圣人以是爲未足也筑爲宫室设爲宗祧以别亲疎逺迩敎民反古复始不忘其所由生也众之服自此故听且速也【疏此经明圣人爲鬼神立宗庙之事圣人以尊名鬼神爲未足称其意故爲宫室宗祧以别亲疎逺迩敎民反古复始也古谓先祖追而祭之是反古也始谓初始父母始生于已今追祭之是复始也追逺报祭是不忘其所由生也】
　　【刘氏彞曰所以别其亲疎者立祖祢之名也所以辨其逺迩者定宗祧之数也敎民尊祖以时祭之故曰反古也敎民亲祢以礼敬之故曰复始也不忘其所由生者其谓此乎】
　　【慕容彦逢曰亲而迩者爲宗疎而逺者爲祧此宗祧所以别亲疎逺迩也庙有寝祧无寝庙则修除祧则黝垩此宫室所以别亲疎远迩也祧则以敎反本之道也祖则以敎反始之道也祢则以敎不忘其所由生也民德齐厚而不忘其本其服也出其中心之诚非有强之而爲也】
　　祭法天下有王分地建国置都立邑设庙祧坛墠而祭之乃爲亲疎多少之数是故王立七庙一坛一墠曰考庙曰王考庙曰皇考庙曰显考庙曰祖考庙皆月祭之逺庙爲祧有二祧享尝乃止去祧爲坛去坛爲墠坛墠有祷焉祭之无祷乃止去墠曰鬼
　　蕙田案祭法非宗庙正礼详见后兹取其庙名存之
　　曲礼祭王父曰皇祖考王母曰皇祖妣父曰皇考母曰皇妣夫曰皇辟
　　【吕氏大临曰宗庙祭祀尊而神之有君道焉故皆曰皇也君亦曰辟则臣之所取法也】
　　【陈氏祥道曰诗曰皇皇后帝又曰皇王维辟天王祔而臣子加之以帝尊之与天同故也祖父死而子孙加之以皇夫死而妻加之以辟尊之与君同故也周官大祝所谓鬼号此也】
　　【陈氏澔曰曰皇曰王皆以君之称尊之也考成妣嫓辟法也妻所法式也爲之宗庙以鬼享之不得不异其称谓也】
　　曲礼措之庙立之主曰帝【注立主曰帝同之天神　疏卒哭竟而祔置于庙立主使神依之崔灵思曰庙主曰帝盖是爲祀时有主入庙称帝之义记者録以爲法也】
　　【吕氏大临曰措之庙曰帝者祔于庙之词也周人卒哭而祔殷人练而祔祔而作主始入于庙曰帝者同于天神生事毕而鬼事始也鬼神莫尊于帝以帝名之言其德足以配天也然考之礼经未见有以帝名者惟易称帝乙亦不知其何帝独司马迁史记载夏殷之王皆以帝名疑殷人祔庙称帝迁据世本而言当有所考至周有諡始不称帝】
　　礼运祖庙所以本仁也
　　孝经爲之宗庙以鬼飨之【注立庙祔庙之后则以鬼礼享之　疏立庙者即礼记祭法天子至士皆有庙】
　　尚书大传庙者貌也以其貌言之也
　　尔雅释名宗尊也庙貌也先祖形貌所在也寝寝也所寝息也
　　释宫室有东西厢曰庙无东西厢曰寝
　　家语孔子曰吾于甘棠见宗庙之敬也甚矣思其人犹爱其树尊其人必敬其位道也
　　白虎通圣人所以制宗庙何生死殊路故敬鬼神而逺之所以有屋何所以象生之居　王者立宗庙何縁生以事死敬亡若事存欲立宗庙而祭之此孝子之心所以追养继孝也
　　孝经援神契宗庙所以尊祖也
　　右宗庙名义
　　书舜典正月上日受终于文祖【传文祖者尧文德之祖庙　正义礼有大事行之于庙况此是事之大者知文祖者尧文德之祖庙也且下云归格于艺祖萟文义同知文祖是庙者咸有一德云七世之庙可以观德则天子七庙其来自逺尧之文祖盖是尧始祖之庙不知爲谁也帝系及世本皆云黄帝生元嚣元嚣生侨极侨极生帝喾帝喾生尧即如彼言黄帝爲尧之高祖黄帝以上不知复祭何人充此七数况彼二书未必可信尧之文祖不可强言】
　　【林氏之竒曰薛氏云受天下于人必告于其人之所从受者此论当矣然而所祖之人不可得而知也祭法曰有虞氏禘黄帝而郊喾祖颛顼而宗尧舜典大禹谟皆虞书也既是虞书则所称祖宗必自虞世言之神宗即尧也神宗爲尧则文祖亦可指爲颛顼然而去古逺矣不可以爲必然之论】
　　归格于艺祖用特【传告至文祖之庙艺文也言祖则考着　正义以上受终在文祖之庙知此以告至文祖之庙才艺文德其义相通故艺爲文也文祖艺祖史变文耳此时舜始摄位未自立庙故知告尧之文祖也】
　　月正元日舜格于文祖【传舜服尧三年丧毕将即政故复至文祖庙告　疏此文又承三载之下故知舜服尧丧三年毕将欲即政复至文祖庙告前以摄位告今以即政告也此犹是尧之文祖自此以后舜当自立文祖之庙尧之文祖当迁于丹朱之国也】
　　大禹谟正月朔旦受命于神宗【传受舜终事之命神宗文祖之宗庙言神尊之正义舜典说舜之初受终于文祖此言若舜之初知受命即是舜终事之命也神宗犹彼文祖故云文祖之】
　　【宗庙文祖言祖有文德神宗言神而尊之名异而实同神宗当舜之始祖案帝系云黄帝生昌意昌意生颛顼颛顼生穷蝉穷蝉生敬康敬康生勾芒勾芒生蟜牛蟜牛生瞽瞍瞽瞍生舜即是舜有七庙黄帝爲始祖则文祖爲黄帝颛顼之等也】
　　蔡传神宗尧庙也苏氏曰尧之所从受天下者曰文祖舜之所从受天下者曰神宗受天下于人必告于其人之所从受者礼曰有虞氏禘黄帝而郊喾祖颛顼而宗尧则神宗爲尧明矣
　　【陈氏师凯曰祭法疏云有虞氏以上尚德禘郊祖宗配用有德者而已虞氏禘郊祖宗之人皆非虞氏之亲是尚德也自夏以下稍用其姓代之】
　　【时氏澜曰神宗尧也天下者尧之天下受命于神宗示不敢专也】
　　【呉氏澄曰祭法必有所据舜受尧之天下今以授禹其宗尧爲宜或谓舜不当立尧庙然尧与舜皆黄帝之后其宗尧何嫌】
　　益稷防曰戞击鸣球搏拊琴瑟以咏祖考来格虞賔在位羣后德让下管鼗鼓合止柷敔笙镛以间鸟兽跄跄箫韶九成凤皇来仪【正义此舜庙堂之乐谓庙内堂上之乐言祖考来格知在庙内下云下管知此在堂上也马融见其言祖考遂言此是舜除瞽防之丧祭宗庙之乐亦不知舜父之丧在何时也但此论韶乐必在即政后耳】
　　中庸舜其大孝也与宗庙飨之
　　国语鲁语有虞氏禘黄帝而祖颛顼郊尧而宗舜　幕能率颛顼者也故有虞氏报焉
　　礼记祭法有虞氏禘黄帝而郊喾祖颛顼而宗尧【疏案圣证论以此禘黄帝是宗庙五年祭之名虞氏之祖出自黄帝颛顼是虞帝七世祖以颛顼配黄帝而祭是禘其祖之所自出以其祖配之】
　　【赵氏匡采曰虞氏禘黄帝盖舜祖颛顼出于黄帝则所谓禘其祖之所自出也郊喾者帝王郊天当以始祖配天则舜合以颛顼配天也爲身继尧绪不可舍唐之祖故推喾以配天而舜之世系出自颛顼故以爲始祖情礼之至也】
　　【周氏谞曰舜之受禅止于一世故就舜之身而言之则不得不郊喾而宗尧】
　　【方氏慤曰帝公天下者也王家天下者也有虞氏所郊所祖不皆祖瞽防之亲而祖尧之亲者凡以爲公而已】
　　杨氏复曰黄帝生昌意昌意生颛顼颛顼生穷蝉穷蝉至瞽瞍皆微爲庶人舜嗣帝位以帝颛顼爲祖庙黄帝者帝颛顼之所自出也故禘黄帝于帝颛顼之庙而以帝颛顼配之也帝喾尧之父也颛顼舜之祖也有虞氏当以帝颛顼配天爲身嗣尧位故推帝喾以配天而以颛顼爲祖仁之至义之尽也颛顼虞氏异代之祖以功德而祖之有虞氏宗尧亦以功德而宗之也国语注曰虞以上尚德是也
　　金氏履祥曰史称黄帝之曽孙喾喾之子尧则尧黄帝之元孙也又称黄帝生昌意昌意生颛顼厯穷蝉敬康勾芒蟜牛以至瞽瞍而生舜则舜黄帝八世孙也世系之传史记之失考也或曰世本也朱子谓世本或出于附会假托不可凭据今以其叙舜之世推之其不可凭也审矣曰然则舜果何出乎考之于书曰虞舜曰嫔于虞是虞者有国之称也参之国语史伯之言曰成天地之大功者其子孙未尝不章虞夏商周是也虞幕能听协风以成乐物生者也夏禹能平水土以处庶类者也商契能和合五敎以保于百姓者也周弃能播殖谷疏以衣食民人者也其后皆爲王公侯伯夫以虞幕并稷契而言则幕爲有功始封之君虞爲有国之号而舜所自出以王天下者也考之左氏史赵之言曰自幕至瞽瞍无违命舜重之以明德夫自幕以至于瞽瞍则非黄帝昌意颛顼穷蝉敬康勾芒蟜牛以至瞽瞍也或曰然则昌意穷蝉以下之说固妄矣国语不曰幕能帅颛顼乎左氏不曰陈颛顼之族乎曰幕之出于颛顼左氏国语之说固足徴也然谓颛顼之必出于黄帝史记之说其果足徴乎黄帝氏殁则少昊氏作是爲五帝之首国语称少昊氏之衰九黎乱德颛顼受之则少昊似一代之通称后世始衰非少昊之世即衰也而史记于黄帝之后不及少昊悬纪颛顼指爲黄帝之孙隔逺无绪少昊之代何所往而黄帝之孙何其寿也莫难明者谱牒莫易知者朝代史记序朝代尚有遗则其序谱牒岂足信乎传称有虞氏禘黄帝而郊喾祖颛顼而宗尧何也曰此亦小戴收国语之文而又失之者国语论禘郊祖宗皆以其有功德于民而祀之初不论其世也故说者谓虞以上尚德夏以下亲亲戴氏祭法易其前后故读者不觉耳此朱子固尝言之矣无已则又决之于书乎书称舜格于文祖即受终于尧之庙也称禹受命于神宗即舜宗尧之庙也其禘黄帝其郊喾即宗尧之意云尔是以有虞子孙犹郊尧而宗舜以天下相传则有天下之大统焉有虞氏受尧之天下则宗尧宗尧则禘郊尧之宗祖计尧以前亦或有然者矣况国语固云禘郊祖宗与报爲五则礼固有并行而不相悖者近世有爲之说者曰祖考来格虞賔在位此有虞祭颛顼报幕以至瞽瞍之祖考也国语所谓祖颛顼与有虞氏报焉者也禘黄帝郊喾宗尧书所谓文祖神宗舜受尧之天下故宗尧爲宗而祖尧之祖也大传所谓帝入唐郊以丹朱爲尸者也祖颛顼报幕以至瞽瞍者一家之私亲也禘郊宗尧者天下之公义也然韶之爲乐正以绍尧而得名则祖考来格者即文祖神宗之谓而虞賔在位安知非丹朱之在尸位乎况禘郊祖宗报五者各有所尊自不相厌而虞賔之位亦不相妨也
　　又曰有虞氏宗尧则神宗尧庙也古史称舜之子孙乃更郊尧而宗舜此说非也当是禹郊尧而宗舜尔三圣揖逊以天下相传祀以爲宗以有天下之大统也自夏后氏子孙继世以有天下商周征伐以有天下固异于是而诸儒之说亦始胶矣
　　朱氏鹤龄曰摄位受终于文祖巡守归格于艺祖即位格于文祖此舜代尧守宗庙社稷爲祭主之明文也尧祔于庙舜以大义主其祭与臣工共尽享格之义此不易之理也然则如非族何曰神不歆非类民不祀非族舜与尧虽非族也非非类也圣人之德也君臣之契也禅受之统也类莫如尧与舜也庙号神宗自官天下视之万世之宗也尧之祀非舜主之而谁也然则于瞽瞍如何曰其生也以天下养其死也自爲虞氏之祖故曰宗庙飨之子孙保之此于尧以天下相传之义固不相妨也禹之于鲧亦然矣然则丹朱不祀尧乎曰朱子谓尧庙当立于丹朱之国修其礼物作賔王家愚谓此商周革命之礼非舜禹禅承之礼也以经考之祖考来格虞賔在位羣后德让此非舜祭于庙而丹朱与有事之明徴乎祖考下击虞賔则考者尧也若谓舜祭其祖考而丹朱在位是与殷之孙子侯服骏奔于周庙者同也其必不然矣【呉氏棫曰祭法必有所据舜受尧之天下今以授禹禹其宗尧何疑唐孔氏以爲舜始祖之庙非也王氏樵曰神宗爲尧防然不易文祖神宗其祖有功宗有德之所自始与】
　　蕙田案唐虞宗庙之祭曰文祖曰艺祖曰神宗艺祖即文祖盖尧之始祖庙也尧之天下受于文祖今将以授舜故摄位告即位告巡狩告摄位即位告者明统绪之授受也巡狩告者摄政而代主宗庙之事也孔传所云自属不易至其人之或爲黄帝或爲颛顼史记世本所载皆不足凭故传称不知爲谁是亦阙疑之义惟神宗之说则传与正义谓爲舜之始祖而蔡传据苏氏之说防以爲尧庙则蔡传是也祭法云有虞氏祖颛顼而宗尧宗尧故不称祖而称宗盖统绪者天下之统绪也受天下即受与天下者之统绪故禘郊祖宗一气相接义之尽仁之至也祖考来格虞賔在位既称宗即可称考绍统者主祭来賔者助祭礼固然矣若承其统绪舍其宗庙而自立宗庙俾尧之子孙与于骏奔之列不特等于商周革命之事其与后之莽懿相去几何孰谓大圣人而出此且岂所称官天下者耶至中庸称舜大孝而曰宗庙飨之子孙保之盖舜之宗庙享舜及舜子孙之祭无非舜之大孝也夫舜以侧防受命以其一身继天下之统而又自爲其祖考立宗庙爲其子孙立国家俾世世享其祀而弗替非大德大孝孰克爲之左传自幕至于瞽瞍无违命国语幕能帅颛顼者也故有虞氏报焉非宗其统也报其功也此宗庙飨之也舜处其子均于商而禹复封之虞古史谓服其服礼乐如之客见天子而不臣此子孙保之也正合国语禘郊祖宗与报爲五之义与祭法固并行而不悖金仁山谓祖颛顼报幕以至瞽瞍者一家之私亲也禘郊祖宗者天下之公义也朱长孺谓尧祔于庙舜以大义主其祭庙号神宗自官天下视之万世之宗也于瞽瞍其生也以天下养其死也自爲虞氏之祖其说皆精当不可易矣
　　通典唐虞立五庙
　　蕙田案杜氏泥郑氏所引礼纬稽命徴之说谓唐虞立庙亲庙四始祖庙一故剙爲五庙之说非也商书七世之庙可以观德疏谓汉氏以来论七庙者多矣其文见于记传者礼器家语荀卿书谷梁传皆曰天子立七庙以爲天子常法舜格于文祖正义曰天子七庙其来自逺说不可易也
　　国语鲁语鲧障洪水而殛死禹能以德修鲧之功　夏后氏禘黄帝而祖颛顼郊鲧而宗禹　杼能率禹者也夏后氏报焉
　　礼记祭法夏后氏亦禘黄帝而郊鲧祖颛顼而宗禹【赵氏匡曰夏后氏禘黄帝义同舜也郊鲧者禹尊父且以有水土之功故以配天祖颛顼者禹世系亦出颛顼也宗禹者当禹身亦宗舜子孙乃宗禹】
　　【吕氏大临曰瞽鲧皆有恶德虞不郊瞽而夏郊鲧以鲧有以死勤事之功也】
　　【周氏谞曰有虞氏夏后氏既同一禅让得天下则有虞氏郊喾而宗尧夏后氏亦当郊喾而宗舜今于夏后氏反谓祖颛顼而宗禹何也舜之受禅止于一世故就舜之身言之则不得不郊喾而宗尧禹之受禅传于数世故就禹之子言之则不得不郊鲧而宗禹使就舜之子言之则固当郊瞽瞍而宗舜而就禹之身言之则固当郊喾而宗舜】
　　【又曰虞夏殷之世其礼犹质而不若周之文故所谓祖者即太祖也而爲太祖者其庙不毁于万世而其祭常行于四时则尊而且亲所谓郊者其庙不免于毁而又止祭及于圜丘而已则尊而不亲此虞夏殷周之世所以用其先而尊者爲祖后而卑者爲郊】
　　蕙田案郊祀配天其礼甚大周氏以爲其庙不免于毁非也
　　张子曰夏郊鲧以其祖也杞之郊禹者必系时王之命不使郊鲧祀私庙犹可也
　　杨氏复曰夏后氏之祖颛顼犹有虞氏也禹启夏祚既以颛顼爲祖故夏后氏祖颛顼而宗禹至其后世子孙乃以禹爲受命之祖书曰明明我祖是也金氏履祥曰古史谓舜宗祀尧至舜之子孙则更郊尧而宗舜此据国语及韦昭之说也舜郊喾宗尧则禹固当郊尧而宗舜矣而乃以尧之祀归之舜之子孙顾自郊鲧焉何也曰此夏之末造也夫三圣以天下爲公则皆承其祀三王之子孙以天下爲家则各祖其祖舜之宗尧禹之宗舜一也舜之郊喾禹之郊尧亦一也其郊鲧也则夏之末造也祀夏配天其诸始于少康乎于是郊尧宗舜则属之虞思之国矣孔子曰杞之郊也禹也宋之郊也契也盖商周存二代之后犹尊贤也尊贤则杞郊禹矣杞而郊禹则虞郊舜而唐郊尧者天子之事守也
　　蕙田案禘黄帝郊鲧之说详见郊祀禘祫二门宗舜宗禹则金氏之说是也禹之受禅同舜则宗舜亦应如舜之宗尧国语祭法所言皆禹子孙之事耳
　　观承案唐虞官天下则舜受尧统自当郊喾而宗尧矣三代家天下则禹受舜禅虽当郊尧而宗舜至其子启贤而继立固宜以郊尧宗舜者归之商均之国而夏自宜郊鲧而宗禹耳金仁山之说极当但必以爲祀夏配天始于少康则亦未见其果然否也然立说自稳
　　通典夏氏五庙
　　蕙田案通典据郑注之说其谬与唐虞五庙同天子之制皆七庙也
　　书咸有一德七世之庙可以观德【传天子立七庙有德之主则爲祖宗其庙不毁故可观德　疏天子立七庙是其常事其有德之王则列爲祖宗虽七世亲尽而其庙不毁故子七庙之外可以观德下云万夫之长可以观政谓观其万夫之长此七世之庙可以观德谓观七世之外文虽同而义小异所谓辞不害意汉氏以来论七庙者多矣其文见于纪传者礼器家语荀卿书谷梁传皆曰天子立七庙以爲天子常法不辨其庙之名王制云天子七庙三昭三穆与太祖之庙而七祭法云王立七庙考王考皇考显考祖考庙皆月祭之逺庙爲祧有二祧享尝乃止汉书韦成议曰周之所以七庙者周后稷始封文武受命而王是以三庙不毁与亲庙四而七也郑用此爲说唯周有七庙二祧爲文武故郑王制注云此周制七庙者太祖及文武二祧与亲庙四太祖后稷也殷则六庙契及汤与二昭二穆良由不见古文故爲此谬说商书已云七世之庙则天子立七庙王者常礼非独周人始有也刘歆马融王肃虽不见古文皆以七庙爲天子常礼所言二祧者王肃以爲高祖之父及祖也并高祖以下共爲三昭三穆耳】
　　【诗烈祖疏礼王者祖有功宗有德不毁其庙故异义诗鲁说丞相匡衡以爲殷中宗周成宣王皆以时毁古文尚书说经称中宗明其庙宗而不毁谨案春秋公羊御史大夫贡禹说王者宗有德庙不毁宗而复毁非尊德之义郑从而不驳明亦以爲不毁也则非徒六庙而已郑言殷六庙者据其正者而言也礼稽命征曰殷五庙至于子孙六注云契爲始祖汤爲受命王各立其庙与亲庙四故六郑据之以爲殷立六庙至于中兴之主有德则宗既无常数故郑不数二宗之庙也】
　　蔡传天子七庙三昭三穆与太祖之庙七七庙亲尽则迁必有德之主则不祧毁故曰七世之庙可以观德
　　【孙氏炎曰天子祖有功而宗有德故虽七世而其庙不毁七庙者汉世以来论之多矣郑康成谓夏五庙无太祖禹二昭二穆殷六庙契与汤及二昭二穆周则七庙后稷爲始祖文武受命而王三庙不毁与二昭二穆此说妄也天子七庙之制久矣】
　　蕙田案注疏谓天子立七庙是其常事是也郑氏乃有殷六庙之说昔人已辟其谬但注疏七世之庙可以观德谓观七世之外专以有德不祧毁者言云与万夫之长可以观政文虽同而义小异所谓辞不害意蔡氏因之今案七世之庙可以观德万夫之长可以观政文义一串谓承七世之庙而爲天子有德则存无德则亡故曰可以观德爲万夫之长而出政政善则安政坏则危故曰可以观政承上文克绥先王之禄二句言似更直截且以见七庙爲天子定制也盖人君既爲天子则上承七庙之重宗社所系其可惧爲何如若云观于七庙外之有德者言太祖见居七庙中宁无德可观且讵不嫌于讥七庙爲无德耶德字当主人主言不宜指祖宗言注疏似稍迂曲故又有文同义异之说
　　国语鲁语契爲司徒而民辑防勤其官而水死　商人禘喾而祖契郊防而宗汤　上甲防能帅契者也商人报焉【郑注殷宜郊契　疏殷人宜郊契者今虞先云郊喾后云祖颛顼夏先云郊鲧后云祖颛顼殷先云郊防后云祖契是在前者居后在后者居前故云宜也】
　　赵氏匡曰殷祖契出自喾故禘喾防有水功故郊防以配天汤出契后故祖契宗汤者当汤身未尝有宗也
　　杨氏复曰殷祖于契契母曰简狄有戎氏之女爲帝喾次妃吞鸟而生契帝喾者契之所自出故殷人禘喾于契之庙而以契配之也殷人郊防者防契六世孙也防勤其官而水死祭法推其功烈至于先圣王并称故殷人以防配天也殷人祖契而宗汤者汤革夏命爲殷之祖然殷之功始于契故殷人祖契而宗汤后世子孙乃以汤爲受命之祖诗曰衎我烈祖是也又其后殷有三宗祖甲曰太宗太戊曰中宗武丁曰高宗亦有德而可宗周公作无逸举殷三宗以戒成王然则三宗亦爲不毁之庙也
　　何氏楷曰孔丛子论书篇云维高宗报上甲防定公问曰此何谓也孔子对曰此谓亲尽庙毁有功而不及祖有德而不及宗故于每岁之大尝而报祭焉案竹书夏帝茫三十三年商侯迁于殷帝泄十二年殷侯子亥賔于有易有易杀而放之十六年殷侯防以河伯之师伐有易杀其君绵臣至殷武丁十二年报祀上甲微季本云相土生昌若昌若生曹圉曹圉生防竹书载夏少康十一年使商侯防治河至帝杼十三年商侯防死于河中间计三十四年鲁语及祭法所谓防勤其官而水死者防生振竹书以爲殷侯子亥盖振名而子亥其字也实始迁殷计三十七年而爲有易之君绵臣所杀国统几絶振生防字上甲乃杀绵臣而以殷兴仍居殷地是则殷之迁虽在子亥而昌殷绪以基王业者乃在上甲故殷人报之也皇甫谧谓防字上甲其母以甲日生故也商家生子以日爲名盖自防始白虎通亦云殷道尚质故直以生日名子而谯周则谓死称庙主曰甲盖谓生称其名死则以其生之名爲庙主也于理或然
　　诗商颂那衎我烈祖【传烈祖汤有功烈之祖也　笺烈祖汤也】
　　诗序那祀成汤也【笺正义序称祀成汤则经之所陈是祀汤之事不宜爲汤之祀祖】商颂烈祖嗟嗟烈祖【笺我功烈之祖成汤】
　　诗序烈祖祀中宗也【笺中宗殷王大戊汤之孙也有桑谷之异惧而修德殷道复兴故表顕之号爲中宗】
　　商颂鸟受命不殆在武丁孙子【传武丁高宗也】
　　诗序鸟祀高宗也【笺祀当爲祫祫合也高宗殷王武丁中宗孙之孙也有雊雉之异又惧而修德殷道复兴故亦表显之号爲高宗云崩而始合祭于契之庙歌是诗焉　正义知此祀当爲祫者以经之所陈乃上述鸟生商及成汤受命若是四时常祀不应逺颂上祖殷武与此皆云祀殷武所陈高宗身祀而已则知此与彼殊宜当爲祫也案殷本纪大戊生仲丁及外壬及河亶甲亶甲生祖乙祖乙生祖辛祖辛生祖丁祖丁生阳甲及盘庚及小辛及小乙小乙生武丁是武丁爲大戊孙之孙书序云高宗祭成汤有飞雉升鼎耳而雊作高宗彤日殷本纪称武丁见雉升鼎耳惧而修政行德天下咸懽殷道复兴立其庙爲高宗】
　　商颂长发王桓发【传王契也　笺契即汤之始祖故亦以王言之也】
　　帝命不违至于汤齐【笺帝命不违者天之所以命契之事世世行之其德寝大至于汤而当天心】
　　诗序长发大禘也
　　朱子集传序以此爲大禘之诗盖祭其祖之所自出而以始祖配也苏氏曰大禘之祭所及者逺故其诗歴言商之先后又及其卿士伊尹盖与祭于禘者也商书曰兹予大享于先王尔祖其从与享之是礼也岂其起于商之世与今案大禘不及羣庙之主此宜爲祫祭之诗然经无明文不可考也
　　何氏楷曰此诗末章举及阿衡正配享太庙之事固大禘之一证也书盘庚篇兹予大享于先王尔祖其从与享之周礼司尊彞云凡四时之间祀追享朝享先儒谓禘追其所自出故爲追享祫羣庙主皆朝于太庙故爲朝享禘祫皆以享名而禘尤大于祫故以大享名也盘庚言功臣配享正在大享之时则序以长发爲大禘信非妄矣何休亦云禘所以异于祫者功臣皆祭也
　　蕙田案序以爲大禘朱子谓禘不当及羣庙之主王安石曰雝序禘太祖周无四时之禘故也此序曰大禘则商有四时之禘故也四时之禘爲小则禘其祖之所自出爲大何元子曰禘之名义有三一曰时禘一曰吉禘一曰大禘时禘之名至周而改今考周宗庙之禘惟有一祭时禘的是殷礼而大禘之兼及羣庙及配享功臣亦与周不同盘庚云大享于先王尔祖其从与享者或亦殷时大禘之制与然其爲宗庙之祭不可易也
　　宗元案大禘对时禘言是也犹之大祫对时祫言也若因追享爲大禘而即以大禘爲大享则未确夫享莫尊于禘而莫大于祫禘惟太祖一人所以尊之又追其所自出之帝故谓之追享特以对时禘及吉禘言而谓之大禘不可因大禘而谓之大享也惟三年之祫徧及羣庙毁庙而元功之臣亦配享焉但不及所出之帝然其礼最爲周徧而广阔故对时祫言既谓之大祫又对追享言而谓之大享也亦谓之朝享者正是功臣亦在而同朝于太祖也考长发之诗中及相土毁庙之主并及伊尹之元功即所谓大享于先王尔祖其从与享者正是大祫之祭而谓之大享者也小序谓大禘者非朱子已曾驳正之集传虽未质言要已发其疑矣何元子信序而曲证爲大享即大禘者欲以强词轧正理实不足取也夫自汉儒以来多以大禘爲合祭羣庙惟赵伯循因大传只云以其祖配之而无合食于前之文故谓禘其始祖所自出者配惟始祖一人而不及羣庙此不刋之论也盖古祭各于其庙惟时祫大祫乃合食于大庙故谓之祫耳若禘郊宗祖之祭尤典礼之特隆者而可以羣庙之主杂于其间乎朱子独从赵氏说洵至当不易矣说此诗者又因序有大禘之语反谓大禘原及羣庙以迁就之何其惑也又或以爲商周之礼不同亦未免从而爲之词耳夫周公所损益者不过制度文爲之末若禘郊宗祖之祭乃享帝享亲之极盛正所谓殷因于夏礼周因于殷礼者而可假商周异制之説以巧爲觧乎则序说洵爲无稽而不足据也审矣
　　商颂殷武挞彼殷武【传殷武殷王武丁也】
　　诗序殷武祀高宗也【正义高宗前世殷道中衰高宗伐荆楚修宫室子孙美之诗人追述其巧而歌此诗】
　　朱子曰高宗中兴特爲百世不迁之庙不在三昭三穆之列此诗则庙成始祔而祭之诗也
　　【刘氏瑾曰高宗七世亲尽而立庙此诗其作于帝乙之世与】
　　【刘氏歆曰天子七庙七者其正法数可常数者也宗不在数中宗变也于有功德则宗之不可预爲设数故于殷太甲爲太宗大戊爲中宗武丁爲高宗由是言之宗无数也或言天子五庙无见文或言中宗高宗者宗其道而毁其庙则名与实异非尊德贵功之意也】
　　朱子曰刘歆说文武爲宗不在七庙数中此说是又曰商之三宗若不是别立庙只是亲庙时何不胡乱将三个来立如何恰限取祖甲太戊高宗爲之那个祖有功宗有徳天下后世自有公论不以拣择为嫌所以名之曰幽厉虽孝子慈孙百世不能改那个好的自是合当宗祀如何毁得如今若道三宗只是亲庙则是少了一个亲庙了
　　何氏楷曰武丁虽自立庙然当世数未尽时必仍居七庙中及夫亲尽应毁之日乃始迁其主于新庙与七庙同享祀爲百世不迁之宗而不与羣祧等列耳又案先儒谓逺庙爲祧迁主藏焉刘公瑾云三宗之庙未知立于何所窃意中宗当穆高宗祖甲当昭各随昭穆之位特立其庙于太祖庙之两旁三昭三穆之上如周文武世室之谓也
　　【周氏世樟曰从来称殷有三宗而不数成汤于理未安然国语及祭法皆言殷人祖契而宗汤则汤固殷宗不独三也据商颂则汤实称祖故贺循云殷有二祖三宗然则殷之特庙盖有四矣】
　　蕙田案七庙之制自虞至商已然殷之三宗百世不毁不在七世亲庙之数刘歆之论不可易也故朱子亦以爲是
　　书武成丁未祀于周庙骏奔走执豆笾【传四月丁未祭告后稷以下文考文王以上七世之祖骏大也诸侯皆大奔走于庙执事　疏知告后稷以下后稷则始祖以下容毁庙也天子七庙故云文考文王以上七世之　祖见是周庙皆祭之故经总云周庙也】
　　礼记大传牧之野武王之大事也既毕而退设奠于牧室遂率天下诸侯执豆笾逡奔走追王太王亶父王季厯文王昌不以卑临尊也【疏此论武王伐纣率领诸侯以祭祖庙追王太王王季上尊祖祢之事率领天下诸侯在庙祭先祖乃追王太王王季文王等爲王不以诸侯之卑号临天子之尊也】书经洛诰戊辰王在新邑烝祭岁王入太室祼【疏太室室之大者故爲清庙庙有五室中央曰太室王肃云太室清庙中央之室】
</div>
    <div class="pagination">
<a href="五礼通考_page92.html">上一页</a><span>...</span><a href="五礼通考_page88.html">88</a><a href="五礼通考_page89.html">89</a><a href="五礼通考_page90.html">90</a><a href="五礼通考_page91.html">91</a><a href="五礼通考_page92.html">92</a><span class="current-page">93</span><a href="五礼通考_page94.html">94</a><a href="五礼通考_page95.html">95</a><a href="五礼通考_page96.html">96</a><a href="五礼通考_page97.html">97</a><a href="五礼通考_page98.html">98</a><span>...</span><a href="五礼通考_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
