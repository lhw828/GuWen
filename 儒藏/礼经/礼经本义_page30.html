<!DOCTYPE html>
<html>
<head>
    <meta charset="UTF-8">
    <title>礼经本义 - 第 30 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼经本义 - 第 30 页/共 40 页</h1>
    <div class="content">　　又三饭举肩祭如初
　　【此三举也始举以胁次举以骼终举以肩牲体备矣前体以肩举其上也后体以骼举其下也】
　　举鱼腊俎俎释三个
　　【佐食于鱼俎又举其五腊俎又举其三亦以授尸而尸不受乃实于篚也个犹枚也每俎各释三个腊体之在俎者亦臂臑肫也举牲体不及臂臑肫举鱼腊必释三个皆君子不尽人欢不竭人忠之意且当以其馔改设于西北隅故也】
　　尸卒食佐食受肺脊实于篚反黍如初设
　　【九饭而卒食士之礼也大夫十一饭诸侯十三饭天子十五饭受肺脊受尸左手所执之肺脊也肺脊执之以卒食者盖饭时当哜之也反黍者尸食时佐食举黍错于席上此尸卒食故反黍于本处也敖君善曰尸九饭乃卒食虽与吉祭之数同然其间无告饱拜侑之事亦丧质威仪少也】
　　右尸食【附记二章】尸坐不脱屦【敖君善曰礼有敬事则不脱屦而坐】飨辞曰哀子某圭为而哀荐之飨【此祝祝之之辞也圭洁也】
　　主人洗废爵酌酒酳尸尸拜受爵主人北面答拜尸祭酒尝之
　　【废爵爵之无足者以丧去饰也北面答拜盖于户西北面答拜也特牲少牢礼尸拜受主人西面拜送而此北面答拜者变于吉也】
　　賔长以肝从实于左缩右盐
　　【以肝从所以侑酒也缩谓肝于俎纵设之也盐肝所宜故并设之右盐盐在肝之右畔也此左右据执俎者言】
　　尸左执爵右取肝擩盐振祭哜之加于俎賔降反俎于西塾复位
　　【特牲少牢礼尸取肝既哜皆加于菹豆此加于俎变于吉也复位复西阶前众兄弟之南东面位】
　　尸卒爵祝受不相爵主人拜尸答拜
　　【敖君善曰相爵者命主人拜送爵也特牲曰送爵皇尸卒爵是也不相爵变于吉也虽不相爵而主人犹先拜其节宜然也】
　　右主人酳尸
　　祝酌授尸尸以酢主人主人拜受爵尸答拜主人坐祭卒爵拜尸答拜
　　【尸必酢主人者礼无不答也不亲酌者尸无降席之礼故祝为酌之酢不洗爵尸尊也孝子于是时乃饮而卒爵者为尊者之赐也】
　　右尸酢主人
　　筵祝南面
　　【敖君善曰筵祝盖赞者也筵于北墉下尊之西也郑康成曰筵用萑席】
　　主人献祝祝拜坐受爵主人答拜
　　【敖君善曰祝与佐食皆事尸者也故于酳尸献尸之后因而献焉承已饮之后乃不洗而献祝者下尸也坐受爵者因尸礼也以明其由尸而得献也祝既受爵主人乃反西面位而答拜】
　　荐菹醢设俎祝左执爵祭荐奠爵兴取肺坐祭哜之兴加于俎祭酒尝之肝从祝取肝擩盐振祭哜之加于俎卒爵拜主人答拜祝坐授主人
　　【敖君善曰菹醢亦赞荐俎亦佐食设之也祭荐亦右手以菹擩醢祭于豆间也先奠爵乃取肺以祭离肺用二手也祭不言絶文省也以肝从亦賔长也祝亦左执爵乃取肝不言之者同于尸可知也授主人下疑脱爵字】
　　主人酌献佐食佐食北面拜坐受爵主人答拜佐食祭酒卒爵拜主人答拜受爵出实于篚升堂复位
　　【祝尊故筵于北墉下南面而献之佐食则于户西北面酌以献之而已献祝有荐菹醢有俎有肝从献佐食唯有爵而已主人答拜亦西面受爵出者主人受佐食之虚爵而出户也实于篚升堂复位者康成谓此篚在庭既以爵降实于庭之篚乃升堂而复西阶东面之位也】
　　右主人献祝佐食
　　主妇洗足爵于房中酌亚献尸如主人仪
　　【足爵爵有足者主妇于舅姑之丧稍轻故爵有足以饰也如主人仪如主人酳尸时尸拜受爵主人北面答拜之仪也郑康成曰昏礼云内洗在北堂直室东隅】
　　自反两笾枣栗设于会南枣在西【反当读作取敖君善谓或是取字之误敖君善曰自者明其不用赞也吉礼则宗妇赞之特牲云宗妇执两笾户外坐主妇受设于敦南是也】
　　尸祭笾
　　【敖君善曰祭枣栗于豆间也亦祝取而授之特牲云祝赞笾祭尸受祭之是也】
　　祭酒如初賔以燔从如初尸祭燔卒爵如初
　　【如初谓如主人酳尸之仪賔谓次賔燔从如初如肝从之仪也】
　　酌献祝笾燔从献佐食皆如初以虚爵入于房
　　【皆如初谓献祝以下四事也】
　　右主妇亚献尸及祝佐食
　　賔长洗繶爵三献燔从如初仪
　　【郑康成曰繶爵口足间有篆文者弥饰也】
　　右賔长三献
　　妇人复位
　　【郑康成曰复堂上西面位以尸将出当哭踊也】
　　祝出户西面告利成主人哭皆哭
　　【郑康成曰西面告告主人也利犹养也成毕也言养礼毕也皆哭者文夫妇人于主人哭斯哭矣】
　　祝入尸谡从者奉篚哭如初
　　【郑康成曰谡起也祝入而无事尸则知起矣不告尸者无遣尊者之道也如初谓哭从尸】
　　祝前尸出户踊如初降堂踊如初出门亦如之
　　【祝前前行以导尸也踊如初者康成谓出如入降如升三者之节悲哀同也其踊则皆妇人先丈夫后焉】右尸出【附记一章】尸谡祝前乡尸还出户又乡尸还过主人又乡尸还降阶又乡尸降阶还及门如出户【祝导尸必先向之还谓先乡尸而即还也祝出户而西南行主人在西阶上过主人则及阶矣上降阶者祝也下降阶者尸也祝每乡尸即还至降阶时向尸则必俟尸已降阶乃还以翼助之也郑康成曰每将还必有避退之容凡前尸之礼仪在此】
　　祝反入彻设于西北隅如其设也几在南厞用席【设于西北隅者亦以尊者之盛馔未可遽彻故改设于此也几在南在席之南也厞隠也于几之北稍隠暗之处设席也特牲礼佐食改设此祝改设亦变于吉也】
　　祝荐席彻入于房祝自执其俎出赞阖牖户
　　【彻祝之荐席者赞也入于房则其初自房来矣阖牖户以鬼神尚幽暗也】
　　右改设【改设旧説谓之阳厌附记一章】尸出祝反入门左北面复位然后宗人诏降【敖君善曰尸出即反则不复前矣祝于门外迎尸而不送亦终始异也诏降诏主人降也主人于是乃取杖欤】
　　主人降賔出主人出门哭止皆复位
　　【出出殡宫门也复位谓复门外未入时之位】
　　宗人告事毕賔出主人送拜稽颡
　　【出出大门也送亦送于大门外送此賔亦稽颡者杂记云朋友虞祔而退此助虞祭之賔皆亲之执友既送又助虞祭故重拜以谢之也】
　　右事毕【附无尸飨祭及卒哭柎练祥禫共十四章】无尸则礼及荐馔皆如初【礼谓享神以前及改设以后之仪节也荐馔谓神席前俎豆之类如初谓与有尸者同】既飨祭于苴祝祝卒不绥祭无泰羮湆胾从献主人哭出复位祝阖牖户降复位于门西男女拾踊三【祭于苴谓飨神时佐食取黍稷祭于苴也祭于苴祝祝卒飨神时事与有尸同也既享神其礼有不同者如下文所云也绥祭谓佐食授祭也无尸则固无所授矣从献谓笾及肝燔俎也事尸之礼始于授祭终于从献其间太羮湆及胾皆为尸而设今无尸故阙此四事也既无尸无上四事故祝祝卒主人即哭出复西阶东面位而祝遂阖牖户复门西北面位是时妇人亦在堂故更迭而踊妇人不入于房亦与有尸者异也】如食间祝升止哭声三啓户主人入祝从啓牖乡如初主人哭出复位【如食间如尸九饭之顷象神既食毕祝乃升而入盖将彻也声三谓三有声以警觉神欲使神知将啓户也乡敖君善谓犹面也乡如初谓祝在主人之左皆西向也复位复堂上位也】卒彻佐食降复位宗人诏降如初【敖君善曰北彻亦改设于西北隅不言之者以前已蒙如初之文也卒彻乃与佐食俱降佐食于此方云复位则其前盖在中庭北面欤士之佐食位在兄弟之列特牲记云佐食于旅齿于兄弟是也宗人诏降如初但言其与有尸者之节同而已】　士三日而殡三月而遂卒哭【遂卒哭者遂于月卒哭也士三虞不过五日至六日即行卒哭祭是士之卒哭即在月也若大夫五虞五月而卒哭诸侯七虞七月而卒哭天子九虞九月而卒哭则卒哭不在月矣此下四章言卒哭祭之礼】　卒辞曰哀子某来日某隮祔尔于皇祖某甫尚飨【郑康成曰卒辞卒哭之祝辞隮升也尚庶几也】女子曰皇祖妣某氏妇曰孙妇于皇祖姑某氏其他辞一也【贾公彦曰女子谓女未嫁而死或出归而死既祔于祖母也祔女子云来日某祔尔于皇祖妣某氏尚飨其孙妇云来日某隮祔孙妇于皇祖姑某氏尚飨】　献毕未彻乃饯【郑康成曰卒哭之祭既三献也饯送行者之酒尸明旦将始祔于皇祖是以饯送之敖君善曰饯尸于外者神将适其祖而送之也】尊两甒于庙门外之右少南水尊在酒西勺北枋【郑康成曰少南以将有事于其北也敖君善曰是礼主于尸故惟用酒耳用酒而有水尊尊者之礼也水尊在酒西西上也】洗在尊东南水在洗东篚在西【篚在洗之西也】馔笾豆脯四脡有干肉折俎二尹缩祭半尹在西塾【馔笾豆主于饮也脡直也干肉折俎以牲体干者折之为俎实也尹正也虽折之亦必使正也二尹云缩则祭半尹横矣在西塾谓三者馔于外面塾上之南笾豆在俎之北也】尸出执几从席从尸出门右南面【郑康成曰祝亦告利成入尸乃出几席素几苇席也以几席从谓执事者也南面俟设席也　按他时尸出门则归而此于门右南面立者盖执事以几席从则尸固知有饯尸之礼矣故立焉以俟其设席也】席设于尊西北东面几在南【几在南在席之南也】賔出复位【郑康成曰将入临之位】主人出即位于门东少南妇人出即位于主人之北皆西面哭不止【主人位少南者以妇人当位于其北也众主人之南在主人其妇人之位则南上也其哭不止者明其皆哭而出也】尸即席坐惟主人不哭洗废爵酌献尸尸拜受主人拜送哭复位【敖君善曰惟主人不哭为将行礼也然则亚献三献时主妇賔长亦不哭特于此见之也主人拜送盖亦北面如室中之仪】荐脯醢设俎于荐东朐在南尸左执爵取脯擩醢祭之佐食授哜尸受振祭哜反之祭酒卒爵奠于南方主人及兄弟踊妇人亦如之【朐脯及干肉之屈中者也祭亦祭于笾豆之间授祭授干肉之祭也以其当哜故即以哜名之反之谓反于佐食而佐食反之于俎也南方荐之南也　廖百子曰凡脯中者为脡屈者为朐贾公彦曰按曲礼云以脯脩置者左朐右末则吉时屈者在左今尸东面而云朐在南则凶礼屈者在右末头在左变于吉也敖君善曰卒爵而主人不拜且奠之而不酢皆畧也】主妇洗足爵亚献如主人仪无从踊如初賔长洗繶爵三献如亚献踊如初佐食取俎实于篚【无从谓无从献者如燔之类也取俎谓取俎中之干肉也】尸谡从者奉篚哭从之祝前哭者皆从及大门内踊如初尸出门哭者止【敖君善曰哭者皆从尸者主于饯尸则宜送之亦男先女后不拜者凡主人于尸无拜送之礼惟大夫賔尸乃拜送之　贾公彦曰从尸不出大门者犹庙门外无事尸之礼也在庙以庙为限在寝门外以大门为限正祭在庙庙门外无事尸之礼今饯尸在寝门外则大门外无事尸之礼】賔出主人送拜稽颡【郑康成曰送于大门外】主妇亦拜賔【主妇拜女賔盖在大门之内于女賔将升车之时而拜之也】丈夫説绖带于庙门外【郑康成曰既卒哭当变麻受之以葛也】入彻主人不与【入彻谓兄弟大功以下者也主人不与兼丈夫妇人言之也贾公彦曰平常祭时诸宰君妇废彻不迟则凶祭丈夫妇人亦在但斩衰不与彻耳】妇人説首绖不説带【敖君善曰妇人指五服之亲言既彻乃説绖下丈夫也不説带则不以葛易之传云男子重首妇人重带盖妇人质故于其所重者有除无变其三年者至小祥而除之齐衰期至小功皆终丧而除之檀弓云妇人不葛带是也其缌麻者此时亦不説既退则除之焉】无尸则不饯犹出几席设如初拾踊三哭止告事毕賔出【饯尸夲为送神故虽无尸犹出几席设如初送神不异也丈夫妇人亦从几席而出故于既设后为之拾踊其賔出以下之仪与有尸者同】　将旦而祔则荐【三虞之明日既行卒哭之祭而饯尸于庙门外矣于其夕也复于寝之室设荐礼焉而告之以来日旦明当祔于庙也敖君善曰将以来日旦明祔神灵于庙则是夕复荐于寝而告之荐谓荐脯醢而奠酒也惟主吿神以祔期耳故其礼畧】　明日以其班祔【郑康成曰卒哭之明日也凡祔已复于寝练而后迁庙】沐浴栉搔翦【贾公彦曰虞沐浴不栉今沐浴栉弥自饰也】用専肤为折俎取诸脰膉【専犹厚也肉无骨曰肤折俎主妇以下俎特牲记云主妇俎觳折佐食俎觳折少牢云主妇俎臑折盖吉祭时折体骨以为俎此以専肤为俎取诸脰膉祔未纯吉也敖君善曰取诸脰膉是不分左右皆用之矣此折俎谓尸祝之外凡执事者之俎也阼俎亦存焉有此俎则有致爵献賔之礼矣小祥练祭而不旅奠酬于賔賔弗举然则祔祭其无奠酬之事与折俎不用体骨者祔未纯吉犹以左胖为神俎其右胖之体骨则不敢以为执事者之俎实盖避吉祭神俎之所用者也】其他如馈食【其他谓陈设之位与事神事尸之仪及执事者也如馈食如特牲馈食之事　徐原一曰特牲馈食是士常祭之礼今祔祭亦用之者盖卒哭既为吉祭则祔之为吉祭可知故亦得仿而行之但虞不致爵小祥不旅酬祔则得致爵而不得旅酬亦自凶而趋吉之渐也】用嗣尸曰孝子某孝显相夙兴夜处小心畏忌不惰其身不宁用尹祭嘉荐普淖普荐溲酒适尔皇祖某甫以隮祔角孙某甫尚飨【嗣继也即虞卒哭之尸相继用之以哀未杀未暇筮尸也及练祥则筮尸矣称孝者吉祭也小心畏忌不惰言中心之敬不敢稍怠也其身不宁言敬形于身踧踖而不安也尹祭脯也郑康成谓大夫士祭无云脯者今不言牲号而云尹祭记者误也然则亦当云敢用洁牲刚鬛欤普荐铏羹也虞礼一铏此与特牲同用二铏适尔皇祖某甫以告祔者隮祔尔孙某甫以告皇祖欲其祔合故两告之也　此下四章言祔祭之事】　男子祔于王父则配女子祔于王母则不配【郑康成曰配谓并祭王母不配则不祭王父也有事于尊者可以及卑有事于卑者不敢援尊配与不配祭馔如一祝辞则异不言以某妃配某氏耳　按此则上章皇祖某甫以字下疑脱某妃配某氏五字】　妇祔于祖姑祖姑有三人则祔于亲者【祖姑舅之母也舅有三母或二继或一前一继是祖姑有三人也惟从舅姑所生者而祔之亲亲也】　祔杖不升于堂　期而小祥曰荐此常事【小祥祭名三年之丧十三月而小祥其祝辞与祔辞同但云荐此常事为异耳言常事者小祥其祭弥吉渐与常事相同也】又期而大祥曰荐此祥事【大祥亦祭名三年之丧二十五月而大祥祥吉也其祭渐与吉祭一也　此下四章言练祥之祭】　练筮日筮尸视濯皆要绖杖绳屦有司吿具而后去杖筮日筮尸有司告事毕而后杖拜送賔【练小祥祭也要绖葛之要绖也小祥除首绖而要绖及杖未除是时又以卒哭后冠七升布为衰裳谓之功衰以其与大功七升之衰同也更以八升布为冠以大功绳麻屦易蒯屦将欲祭则预着小祥之服以临筮日筮尸视濯三事也有司告具谓执事者告白三事皆辨具也去杖临事而致敬也告事毕而后杖拜送賔者筮日与尸皆有賔来向当临事时去杖今筮事毕乃更执杖以拜送賔也视濯无宾故不言也】大祥吉服而筮尸【吉服朝服也不言筮日视濯者从同也】　小祥之祭主人之酢也哜之众賔兄弟皆啐之大祥主人啐之众賔兄弟皆饮之可也【郑康成曰哜啐皆尝也哜至齿啐入口孔仲达曰主人之酢哜之者谓正祭后主人献賔长賔长酢主人主人受酢则哜之也众賔兄弟则皆啐之者谓众賔及兄弟祭末受献之时啐之也士虞礼主人主妇献尸受酢之时皆卒爵盖神惠为重故受尸酢虽虞亦卒爵行礼为轻故受賔酢虽小祥但哜之也】　小祥主人练祭而不旅奠酬于賔賔弗举大祥举酬行旅【小祥之祭着练冠练中衣故谓之练祭不旅者不旅酬也奠酬于賔賔弗举谓主人酬賔奠觯于荐北賔取觯奠于荐南弗举以旅酬也大祥则可旅酬矣但不得如馈食之无算爵耳　郑康成曰奠无尸虞不致爵小祥不旅酬大祥无算爵弥吉也徐原一曰大小祥祭之礼皆如特牲馈食其异者惟小祥不旅酬大祥无算爵耳】　中月而禫【郑康成曰中犹间也禫祭名也与大祥间一月自丧至此凡二十七月也禫之言澹澹然平安意也　徐原一曰禫祭之礼全用特牲馈食之仪盖小祥不旅酬大祥无无算爵禫则既行旅酬又加以无算爵一如特牲礼行之也】是月也吉祭犹未配【吉祭谓禫祭后奉主迁于庙乃择日而祭于庙以安之也犹未配其祝词犹未言以某妃配某氏也敖君善曰孝子之母虽先其父而卒此时犹未以之配祭盖此祭主于安其父之神灵故不及其母与所谓荐其嵗事者不同也】

　　礼经本义卷十四
<经部,礼类,仪礼之属,礼经本义>
　　钦定四库全书
　　礼经本义卷十五
　　无锡蔡徳晋撰
　　吉礼
　　特牲馈食礼
　　【此士祭祖祢之礼特牲一豕也士祭用三鼎乃以特牲名者牲为主也不曰祭而曰馈食者祭以粢盛为重也孝子养亲曰馈养昏礼妇馈特豚以明妇顺不曰祭而曰馈食事死如生之义也壬丧遣奠用羊豕是士之祭亦有用少牢者盖特牲其常而少牢乃其盛礼也　郝仲舆曰士虞后继以特牲者自凶趋吉也特牲后继以少牢者自杀趋隆也】
　　不诹日
　　【诹谋也诹日谓诹其筮日之日也少牢礼诹日用丁巳筮旬有一日是也尊者礼详必先诹日而后筮卑者礼畧不先诹日有暇则筮其日也】
　　及筮日主人冠端即位于门外西面子姓兄弟如主人之服立于主人之南西面北上有司羣执事如兄弟服东面北上
　　【冠端冠与端皆色也门外庙门外西面立主位也子姓犹言子孙也有司羣执事公臣私臣之供筮事者也东面賔位也此时未有宾故有司羣执事皆如宾位】
　　席于门中闑西阈外
　　【郑康成曰为筮人设之也】
　　筮人取筮于西塾执之东面受命于主人宰自主人之左【当作右】赞命命曰孝孙某筮来日某诹此某事适其皇祖某子尚飨
　　【士冠礼筮防馔于西塾故筮人就西塾取之执亦抽上韇兼执之也宰有司之长来日某谓若丁巳之日也某事即歳事也不言歳事而言某事者于春夏或言祠事禴事秋冬或言尝事烝事也适谓主人适其庙而祭之也皇大也某子祖諡也称其諡盖指大夫之为祖者言也亦假设之辞耳尚飨谓日若吉庶几其神飨之也　敖君善曰不言以某妃配变于大夫之筮辞也若其祝辞则亦当言之】
　　筮者许诺还即席西面坐卦者在左卒筮写卦筮者执以示主人主人受视反之筮者还东面长占卒告于主人占曰吉
　　【卦者写卦者也在左在筮人之南长占占卦先长以次及众也占曰吉告主人之辞】
　　若不吉则筮逺日如初仪
　　【张子曰祭之筮日若再不吉则但诹日而祭更不筮据礼惟有筮逺日之文不云三筮筮日之礼止有二筮先筮近日后筮逺日不从则直诹用下旬逺日盖亦足以致听于鬼神之意矣】
　　宗人告事毕
　　【亦如士冠礼彻筮席乃告也】
　　右筮日
　　前期三日之朝筮尸如求日之仪
　　【前期三日容宿宾视涤濯也如求日之仪兼若不吉而改筮者言】
　　命筮曰孝孙某诹此某事适其皇祖某子筮某之某为尸尚飨
　　【某之某字尸父而名尸也尸必筮无父者为之字尸父亦所以尊鬼神也】
　　右筮尸
　　乃宿尸
　　【宿越宿预戒也盖在祭前二日】
　　主人立于尸外门外子姓兄弟立于主人之后北面东上尸如主人服出门左西面主人避皆东面北上主人再拜尸答拜
　　【主人亲宿尸子姓兄弟皆从徃重其礼也北面事神之礼出门左西面迎宾之礼主人避者将以为尸故先却避而不敢居宾主之礼也东面向尸也主人先拜尊尸也】
　　宗人摈辞如初卒曰筮子为某尸占曰吉敢宿祝许诺致命尸许诺主人再拜稽首
　　【宗人为傧以相礼而致辞于祝如初者如筮尸宰賛主人命筮之词卒语未也语未以筮子为某尸占曰吉敢宿易前筮某之某为尸尚飨余语并同也祝受宗人辞许诺遂致主人之命于尸而尸许诺宗人因受于祝而告主人也拜稽首尊尸也尸既许诺则成为尸故不答拜　髙紫超曰尸不礼辞者为尸重典不可以筮吉而苟易故也】
　　尸入主人退
　　【尸不拜送尸尊也　敖君善曰尸有祖道故不俟主人之退而先入见其尊亦变于大夫尸也先入而不揖避君礼也聘礼公与羣臣夕币乃揖而先入少牢云主人退宾送揖不拜】
　　右宿尸
　　宿宾宾如主人服出门左西面再拜主人东面答再拜【宾戚友也宿一人为从献之宾　髙紫超曰古人祭祀必立宾者欲其代主人而娱尸宾之来也亦若为助祭执事之意故主人酳尸而宾长以肝从主人致爵主妇而后献于宾以其皆以养尸为主而意不重于宾故也此宾疑亦是主人甥舅之戚非外宾】
　　宗人摈曰某荐歳事吾子将莅之敢宿宾曰某敢不敬从主人再拜宾答拜
　　【歳事每歳时祭之事言吾子将莅之是向者宾既许之矣然则筮日后亦当有戒宾之仪如士冠礼而经文不具见耳】
　　主人退宾拜送
</div>
    <div class="pagination">
<a href="礼经本义_page29.html">上一页</a><span>...</span><a href="礼经本义_page25.html">25</a><a href="礼经本义_page26.html">26</a><a href="礼经本义_page27.html">27</a><a href="礼经本义_page28.html">28</a><a href="礼经本义_page29.html">29</a><span class="current-page">30</span><a href="礼经本义_page31.html">31</a><a href="礼经本义_page32.html">32</a><a href="礼经本义_page33.html">33</a><a href="礼经本义_page34.html">34</a><a href="礼经本义_page35.html">35</a><span>...</span><a href="礼经本义_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
