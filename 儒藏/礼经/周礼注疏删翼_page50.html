<!DOCTYPE html>
<html>
<head>
    <meta charset="UTF-8">
    <title>周礼注疏删翼 - 第 50 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏删翼 - 第 50 页/共 54 页</h1>
    <div class="content">　　王氏曰欲其隐而不露也
　　革欲其荼白而疾澣之则坚注郑司农云韦革不欲久居水中
　　欲其柔滑而腛脂之则需注故书需作郑司农云腛读如沾渥之渥读为柔需之需谓厚脂之韦革柔需王氏曰革色白如荼莠其质美矣必疾澣之不使久居水中则坚而难坏也革欲其柔顺滑利而厚脂之则柔耎也凡柔革用脂○仲舆郝氏曰需犹马不契需薄其帤则需之需輭也
　　引而信之欲其直也信之而直则取材正也信之而枉则是一方缓一方急也若茍一方缓一方急则及其用之也必自其急者先裂若茍自急者先裂则是以博为帴也注郑司农云帴读为翦谓以广为狭也谓帴者如俴浅之俴
　　卷而抟之而不迆则厚薄序也注序舒也谓其革均也眂其着而浅则革信也注信无缩缓也
　　察其线而藏则虽敝不甐注郑司农云甐读为磨而不磷之磷谓缝缕没藏于韦革中则虽敝缕不伤也韗人为臯陶注郑司农云韗书或为臯陶鼓木也谓者以臯陶名官也则陶字从革
　　疏后郑依先郑从为鼔木还以为人之官是臯陶官名也○王氏曰冒鼓虽以革其质必以木臯言始也陶言中虚如陶穴然也为鼓者始于斲木以为质终于制韦以成声此臯陶之义也○仲舆郝氏曰臯与高通鼔长者曰臯古者为土鼓瓦匡故名陶后世以木板合而规之
　　长六尺有六寸左右端广六寸中尺厚三寸注版中广头狭为穹隆也郑司农云谓鼓木一判者其两端广六寸而中央广尺也如此乃得有腹
　　王氏曰版虽不同而版之厚则同于三寸也
　　穹者三之一注郑司农云谓鼓木腹穹隆者居鼓三之一也谓穹隆者居鼓面三分之一则其鼓四尺者版穹一尺三寸三分寸之一也倍之为二尺六寸三分寸之二加鼓四尺穹之径六尺六寸三分寸之二也此鼓合二十版
　　上三正注郑司农云谓两头一平中央一平也谓三读当为参正直也参直者穹上一直两端又直各居二尺二寸不弧曲也此鼓两面以六鼓差之贾侍中云晋鼓大而短近晋鼓也以晋鼓鼓金奏
　　疏先郑据经解亦得合义但不定尺寸之数恐平中有长短故后郑增成之不弧曲者如下文臯路倨句磬折即弧曲不如此三处尺数等为三直
　　鼓长八尺鼓四尺中围加三之一谓之鼖鼓注中围加三之一者加于面之围以三分之一也鼓四尺谓鼓面也面四尺其围十二尺加以三分一四尺则中围十六尺径五尺三寸三分寸之一也今亦合二十版则版穹六寸三分寸之二耳大鼓谓之鼖以鼖鼓鼓军事郑司农云鼓四尺谓革所蒙者广四尺
　　为臯鼓长寻有四尺鼓四尺倨句磬折注以臯鼓鼓役事磬折中曲之不参正也中围与鼖鼓同以磬折为异疏磬折者麄处近上故不得参正也○王氏曰臯鼓长丈二尺鼓面亦径四尺○陈氏曰鼛鼓倨曲磬折则中高而两端下矣○王氏曰臯鼓即鼓人云鼛鼓
　　凡冒鼔必以启蛰之日注冒蒙鼓以革也起蛰孟春之中蛰虫始闻雷声而动鼓所取象也
　　良鼓瑕如积环注革调急也
　　疏瑕与环皆谓漆之文理谓革调急故然若急而不调则不得然也○王氏曰良鼓其革调急而瑕随臯陶周围若环之积于内而见于外也
　　鼓大而短则其声疾而短闻鼓小而长则其声舒而远闻
　　疏此乃鼓之病大小得所如上三者所为则无此病○愚按此与鳬氏一理
　　韦氏【阙】
　　裘氏【阙】
　　画缋之事杂五色东方谓之青南方谓之赤西方谓之白北方谓之黑天谓之地谓之黄青与白相次也赤与黑相次也与黄相次也注此言画缋六色所象及布采之第次缋以为衣
　　疏杂五色而下有六色者与黑相类也天止得称天不得言黑天若北方则黑俱称是以北方云武宿也○王氏曰隂阳列而为五行章而为五色播五行于四时者皆隂阳之序杂四时于五色者皆隂阳之理然则画缋之事杂色而彰施者岂徒以为设饰之观而已哉模成物体则谓之画分布五色而防聚之则谓之缋所谓青与白相次此之谓缋也所谓山以章之类此之谓画也故司几筵有缋纯画纯此画缋之别也
　　青与赤谓之文赤与白谓之章白与黑谓之黼黑与青谓之黻五采备谓之绣注此言刺绣采所用绣以为裳疏按虞书云宗彞藻火粉米黼黻絺绣郑云絺紩也谓刺绣于裳衣在上阳阳主轻浮故画之裳在下隂隂主沉重故刺之也○王氏曰言青而继以赤言白而继以黑此五行之相生也言青而次以白言赤而次以黑此五行之相克也言天而继以地言而次以黄此天地之相偶也相偶所以相合相生所以相继相克所以相治隂阳自然之理也物相杂故曰文文之成而为章东之青则纯乎阳南之赤则杂乎隂阳刚而杂以隂柔故青与赤谓之文南之赤则阳之生气于是乎极西之白则隂之杀气于是乎中隂出而以成阳为事故赤与白谓之章○敬仲郑氏曰黼象斧形斧所以立威天地严凝之气盛于西北西北用武之方也故白与黑谓之黼黻则两已相背葢北则藏物之方东则帝出之方故黑与青谓之黻
　　土以黄其象方天时变注古人之象无天地也为此记者见时有之耳子家驹曰天子僭天意亦是也郑司农云天时变谓画天随四时色
　　火以圜注郑司农云为圜形似火也谓形如半环然在裳
　　山以章注章读为獐獐山物也在衣
　　水以龙注龙水物在衣
　　鸟兽蛇注所谓华虫也在衣虫之毛鳞有文采者王氏曰土以黄象其色也其象方象其形也黄者土之正色方者地之正体也地道静而有常天道动而无常随四时而变其色所以象天之用也地二生火其形虽鋭而其性圜而无乎不周火以圜象其性也尔雅释山曰上正章画山者虽象其文之成章而必取其上正之形故山以章龙能作雨以泽物故画龙必以水故曰水以龙鸟兽蛇者所谓华虫之画于衣与夫鸟隼之旟熊虎之旗蛇之旐皆所以象其形也古之画缋之事以见于衣服车旗宫室器物之间者岂徒然哉
　　杂四时五色之位以章之谓之巧注章明也缋绣皆用五采鲜明之是为巧
　　疏此经总结上文也
　　凡画缋之事后素功注素白采也后布之为其易渍污也不言绣绣以丝也郑司农説以论语绘事后素王氏曰天下之事无本不立无文不行故内有可贵之质然后外饰之以备成之文素功者质也画缋者文也惟白能受采故素功先于画缋也○三山林氏曰绣为隂所以象隂之效法画缋为阳所以象阳之成象然六色形于木金火水土为次者葢以五行相胜而相用五采以木火金水为序者葢以五行相生而相继也何则六色缋于衣衣为阳阳主生始而与隂为用故设色之次以其相用者象之五采绣于裳裳为隂隂主顺成而与阳为继故布采之序以其相继者象之土之色黄火之色赤土之象方火之性圜所谓天时变者天道无常所主者变圣人观象所因者时四时之天各有色矣鸟得不从其变哉若夫天以星辰为章地以草木为章则山以章者象其文而已龙不穷于泽则水以龙者象其物而已凡此皆画之于服者也蛇为旐取其完且果也鸟隼为旟取其挚且速也熊虎为旗取其猛且毅也凡此皆画之于旗者也然九章之服而独言火山龙九旗之物而独言鸟兽蛇者岂画缋组绣之功于此为甚欤
　　钟氏染羽以朱湛丹秫三月而炽之注郑司农云湛渍也丹秫赤粟谓湛读如渐车帷裳之渐炽炊也羽以饰旌旗及王后之车
　　疏染布帛者在天官染人此钟氏唯染鸟羽而已○三山林氏曰羽之为物虽轻而用重先王用之为车饰则若重翟厌翟翟车之类用之以为旗饰则若全羽为旞析羽为旌之类
　　淳而渍之注淳沃也以炊下汤沃其炽烝之以渍羽渍犹染也
　　三入为纁五入为緅七入为缁注染纁者三入而成又再染以黑则为緅緅今礼俗文作爵言如爵顔色也又复再染以黑乃成缁矣
　　王氏曰朱谓采砂以为朱也以朱湛渍丹秫以染羽至于天时之一变而后炊炽之以羽之入色为难也始以朱秫湛炽之其色为未深又从而淳熟以渍之尔雅曰一染谓之縓再染谓之防三染谓之纁染纁者三入而成又再染以黑则成緅又复再染以黑则成缁矣
　　筐人【阙】
　　防氏湅丝以涗水沤其丝七日去地尺暴之注故书涗作湄郑司农云湄水温水也谓涗水以灰所泲水也沤渐也楚人曰沤齐人曰涹
　　愚按春官司尊彞职云盎齐涗酌注谓以清酒泲之明此亦当以泲灰汁为涗
　　昼暴诸日夜宿诸井七日七夜是谓水湅注宿诸井县井中
　　湅帛以栏为灰渥淳其帛实诸泽器淫之以蜃注渥读如缯人渥官之渥以栏木之灰渐释其帛也杜子春云淫当为湼书亦或为湛郑司农云泽器谓滑泽之器蜃谓灰也士冠礼曰素积白屦以魁拊之说曰魁蛤也周官亦有白盛之蜃蜃蛤也谓淫薄粉之令帛白郎氏曰蜃大蛤谓蛤殻灰也○愚按今人用猪脂以湅帛即古人用蜃之遗法欤
　　清其灰而盝之而挥之注清澄也于灰澄而出盝晞之晞而挥去其蜃
　　而沃之而盝之而涂之而宿之注更渥淳之
　　明日沃而盝之注朝更沃至夕盝之又更沃至旦盝之亦七日如沤丝也
　　昼暴诸日夜宿诸井七日七夜是谓水湅
　　王氏曰治丝帛而熟之谓之防涗水灰水也湅丝必以灰以水和解其灰而浸渍之七日则取其丝而出之去地一尺而暴之昼暴诸日以阳气温之也夜宿诸井以隂气寒之也隂阳之气和则丝帛之用久练帛烧栏木以为灰煮而熟之使洎厚故曰渥淳既渥淳之又承以滑泽之器从而浸淫之以蜃灰既澄而清则盝而出之而择去其所染之蜃灰而沃之以水又盝出之又从以蜃灰涂之使经宿焉明日又沃以水而盝出之始以暴诸日而温之以阳气宿诸井而寒之以隂气焉此湅丝帛之法也


　　周礼注疏删翼卷二十八
<经部,礼类,周礼之属,周礼注疏删翼>
　　钦定四库全书
　　周礼注疏删翼卷二十九
　　明　王志长　撰
　　王人之事镇圭尺有二寸天子守之命圭九寸谓之桓圭公守之命圭七寸谓之信圭侯守之命圭七寸谓之躬圭伯守之注命圭者王所命之圭也朝觐执焉居则守之子守谷璧男守蒲璧不言者阙耳
　　王氏曰徳莫备于天子故镇圭其长尺有二寸备天数也九者阳数之极七者阳数之盛上公九命侯伯七命其礼仪各其命之数故其圭有九寸七寸之差
　　天子执冒四寸以朝诸侯注名玉曰冒者言徳能覆葢天下也四寸者方以尊接卑以小为贵
　　疏按书传云古者必有冒言不敢専达之义天子执冒以朝诸侯见则覆之注云君恩覆之臣敢进是其冒覆之事按孔注顾命云言冒所以冒诸侯圭以齐瑞信方四寸邪刻之不言冒以覆葢天下者义得两含故注有异○敬仲郑氏曰古者天子颁瑞于诸侯而使守之以为寳来朝也必辑而合之以为验故天子之冒圭则邪刻其下诸侯瑞圭则邪鋭其首上下相合所以立天下之信也○浚仪王氏曰冒圭以齐瑞信犹今之合符以一瑁冒天下之圭则公侯伯之圭濶狭等也此瑁惟冒圭不冒璧
　　天子用全上公用龙侯用瓉伯用将注郑司农云全纯色也龙当为尨尨谓杂色谓全纯玉也龙瓉将皆杂名也卑者下尊以轻重为差玉多则重石多则轻公侯四玉一石子男三玉二石
　　图説云此皆谓祼器也天子全以玉为之上公以玉为龙首侯唯以玉为瓉伯唯以玉为将将柄也
　　继子男执皮帛注谓公之孤也见礼次子男贽用束帛而以豹皮表之为饰天子之孤表帛以虎皮此説玉及皮帛者遂言见天子之用贽
　　王氏曰大宗伯以禽作六挚言孤执皮帛而司服言孤之服自希冕而下如子男之服此王之孤也典命言公之孤四命以皮帛眂小国之君此公之孤也典命言诸侯之适子未誓则以皮帛继子男则王之孤公之孤与诸侯之适子未誓者皆执皮帛矣○仲与郝氏曰继子男谓子男继伯后无圭可执执皮帛子男之璧不可为瓉也○愚按继子男执皮帛无与乎玉人之事疑有脱误
　　天子圭中必注必读如鹿车縪之縪谓以组约其中央为执之以备失坠
　　疏按聘礼五等诸侯及聘使所执圭璋皆有缫借及绚组绚组所以约圭中央恐失坠即此中必之类○王氏曰夫天子平旦而栉冠日出而眡朝一物不应乱之端也宜兢兢业业以致其谨焉故执此以为戒也
　　四圭尺有二寸以祀天注郊天所以礼其神也典瑞职曰四圭有邸以祀天旅上帝
　　王氏曰四圭尺有二寸备天数也○薛氏曰天子以十二为节于璧四面各瑑出一圭长尺二寸
　　大圭长三尺杼上终葵首天子服之注王所搢大圭也或谓之珽终葵椎也为椎于其杼上明无所屈也杼閷也相玉书曰珽玉六寸明自炤
　　疏言大圭者以其长故得大圭之称言服之者以其搢于衣带之间同于衣服故以服言之珽玉六寸明自炤者谓于三尺圭上除六寸之下两畔杀去之使已上为椎头言六寸据上不杀者而言玉体瑜不掩瑕瑕不掩瑜善恶露见是其忠实君子于玉比徳焉言忠实故云明自炤也○王氏曰大圭长三尺备三才之义也○刘氏曰人主徳通于三才也
　　土圭尺有五寸以致日以土地注致日度景至不夏日至之景尺有五寸冬日至之景丈有三尺土犹度也建邦国以度其地而制其域
　　疏于地中立八尺之表于中漏半夏至日表此尺五寸景与土圭等冬至日丈三尺是为景至若不依此皆为不至但景至与不至皆由君政得失而来度之者若不至使君改徳教也
　　祼圭尺有二寸有瓉以祀庙注祼谓始献酌奠也瓉如盘其柄用圭有流前注
　　疏典瑞兼云以祼賔客此不言者略也有流前注者按下三墇之勺鼻寸是也言前注者以尸执之向外祭乃注之按小宰注祼亦谓祭之啐之奠之司尊彞注祼始献尸郊特牲注云始献神以其祼入献于尸故云献尸又祼主为降神故云献神三注虽不同其义一也总谓始献奠酌也○薛氏曰祼圭有瓉瓉如槃大五升口径二寸其柄用圭圭长尺有二寸有流前注凡流皆为龙口
　　琬圭九寸而缫以象徳注琬犹圜也王使之瑞节也诸侯有徳王命赐之使者执琬圭以致命焉缫借也琰圭九寸判规以除慝以易行注凡圭琰上寸半琰圭琰半以上又半为瑑饰诸侯有为不义使者征之执以为瑞节也除慝诛恶逆也易行去烦苛
　　易氏曰九寸阳数之极以驭诸侯○王氏曰琬圭以象徳文事也故言缫除慝易行义事也故言判规凡圭剡上寸半琰圭剡半以上半其圜而剡之故云判规其长皆九寸以九者阳数之极而能变者也以象徳则欲其变而日新以除慝易行则欲其变而后新也
　　璧羡度尺好三寸以为度注郑司农云羡径也好璧孔也尔雅曰肉倍好谓之璧好倍肉谓之瑗肉好若一谓之环谓羡犹延其袤一尺而广狭焉
　　疏后郑之意以羡为不圜之貌造此璧之时应圜径九寸今减广一寸以益上下之袤一寸则上下一尺广八寸故云其袤一尺而广狭焉狭焉谓八寸也以为度者天子以为量物之度也○王氏曰自尺积之则为仭为寻为常皆自此生焉其数可至于无穷矣夫度在礼则起于璧羡在乐则起于黄钟之长先王以为度之不存则礼乐之文熄故作此使天下有攷焉
　　圭璧五寸以祀日月星辰注礼其神也圭其邸为璧取杀于上帝
　　疏谓以璧为邸旁有一圭故云圭其邸为璧也○王氏曰圭璧之长五寸致天数也故以祀日月星辰
　　璧琮九寸诸侯以享天子注享献也聘礼享君以璧享夫人以琮
　　疏按小行人二王后享天子及后用圭璋则此璧琮九寸据上公九命者若侯伯当七寸子男当五寸王氏曰小行人合六币璧以帛琮以锦葢侯伯享礼也璧礼天之玉故以享天子琮礼地之玉故以享后于此言享天子而不言享后者以诸侯来享以天子为主故也
　　谷圭七寸天子以聘女注纳徴加于束帛
　　疏自士已上皆用纁束帛但天子加以谷圭诸侯加以大璋也○王氏曰以谷不失性生生而不穷故以聘女
　　大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以巡守宗祝以前马注射琰出者也杜子春云勺谓酒尊中勺也郑司农云鼻谓勺龙头鼻也衡谓勺柄龙头也谓鼻勺流也凡流皆谓龙口也衡横也谓勺径也三璋之勺形如圭瓉天子巡守有事山川则用灌焉于大山川则用大璋加文饰也于中山川用中璋杀文饰也于小山川用边璋半文饰也其祈沈以马宗祝亦执勺以先之礼王过大山川则大祝用事焉将有事于四海山川则校人饰黄驹疏此经説王巡守出行过山川礼敬之事三璋据为勺柄黄金勺以下据为勺头山川地神故用黄驹也○林氏曰宗主礼者祝通神者○愚按饰黄驹亦用犊之意欤
　　大璋亦如之诸侯以聘女注亦纳徴加于束帛也大璋者以大璋之文饰之也亦如之者如边璋七寸射四寸郎氏曰此言诸侯之大璋
　　瑑圭璋八寸璧琮八寸以頫聘注瑑文饰也众来曰頫特来曰聘聘礼曰凡四器者唯其所寳以聘可也疏此谓上公之臣执以頫聘用圭璋享用璧琮于天子及后也若两诸侯自相聘亦执之侯伯之臣宜六寸子男之臣宜四寸瑑文饰者凡诸侯之臣頫聘并不得执君之桓圭信圭等直瑑为文饰耳
　　牙璋中璋七寸射二寸厚寸以起军旅以治兵事注二璋皆有鉏牙之饰于琰侧先言牙璋有文饰也
　　疏典瑞文无中璋以其大小等故不见也二璋葢军多用牙璋军少用中璋郑知二璋皆有鉏牙之饰以其同起军旅但牙璋文饰多故得牙名而先言也
　　驵琮五寸宗后以为权注驵读为组以组系之因名焉郑司农云以为称锤以起量
　　疏此后所用故五寸降于下文天子所用七寸者也量升斛之名而云为量者对文量衡异散文衡亦得为量以其量轻重故也
　　大琮十有二寸射四寸厚寸是谓内镇宗后守之注如王之镇圭也射其外鉏牙
　　疏言大琮者对上驵琮五寸为大言内镇者对天子执镇圭为内
　　驵琮七寸鼻寸有半寸天子以为权注郑司农云以为权故有鼻也
　　疏举此以见后亦有鼻可知○浚仪王氏曰汉志衡所以任权均物平轻重也其在天佐助旋玑斟酌建指以齐七政故曰玉衡权者铢两升钧石也所以称物平施知轻重也本起于黄钟之重一龠容千二百黍重十二铢两之为两二十四铢为两十六两为斤三十斤为钧四钧为石五权之制以义立之以物钧始于诛两于两明于斤均于钧终于石五权谨矣权与物均而生衡衡运生规规圆生矩矩方生绳绳直生准准正则平衡而钧权矣是谓五则百工繇焉以定法式辅弼执玉以翼天子诗曰秉国之钧咸有五象其义一也以隂阳言之冬权夏衡秋矩春规中央为绳五则揆物有轻重圜方平直隂阳之义四方四时之体五常五行之象厥灋有品各顺其方而应其行○又曰魏相曰太昊乗震执规司春炎帝乗离执衡司夏少昊乗兊执矩司秋颛帝乗坎执权司冬黄帝乗坤艮执绳司下土○又云姚崇执秤诫云衡天下之平也君子执之以平其心夫衡在天以齐七政在人以均万物称物平施为政以公毫厘不差轻重必得是执秤衡之理也圣人为衡四方取则志守公平体兼正直存信去诈以公减私无偏无党君子似之○又曰五中数也以中数为权则中而不可易七成数也以成数为权则成而不可变
　　两圭五寸有邸以祀地以旅四望注邸谓之柢有邸僢其本也
　　疏一玉俱成两圭足相对为僢也○王氏曰四圭尺有二寸以象天数之全也两圭五寸以祀地以象土数之生也
　　瑑琮八寸诸侯以享夫人注献于所朝聘君之夫人也疏言享夫人则是诸侯自相朝所用致享者也五等诸侯朝天子享用璧琮不降瑞若自相享降瑞一等此八寸据上公二王后侯伯当六寸子男自相享退用琥璜降用四寸经言诸侯止是朝注兼用聘者其臣聘瑑圭璋璧琮亦皆降一等与君寸数同故兼言聘也言瑑琮不言瑑璧以享君文畧耳○王氏曰祀地以琮故享夫人用之瑑之者则以别于礼神之玉也
　　案十有二寸枣防十有二列诸侯纯九大夫纯五夫人以劳诸侯注纯犹皆也郑司农云案玉案也夫人天子夫人谓案玉饰案也夫人王后也记时诸侯僭称王而夫人之号不别是以同王后于夫人也玉案十二以为列王后劳朝诸侯皆九列聘大夫皆五列则十有二列者劳二王之后也枣防实于器乃加于案聘礼曰夫人使下大夫劳以二竹簋方被纁里有葢其实枣烝防择兼执之以进
　　疏聘礼诸侯夫人使下大夫劳无案直有枣防此后劳有枣防亦有案引之者证枣防亦盛于竹簋者也○易氏曰后夫人皆与宾客之事○王氏曰夫人佐后以致内治也
　　璋邸射素功以祀山川以致稍饩注邸射剡而出也致稍饩造賔客纳禀食也郑司农云素功无瑑饰也楖人【阙】
　　雕人【阙】
</div>
    <div class="pagination">
<a href="周礼注疏删翼_page49.html">上一页</a><span>...</span><a href="周礼注疏删翼_page45.html">45</a><a href="周礼注疏删翼_page46.html">46</a><a href="周礼注疏删翼_page47.html">47</a><a href="周礼注疏删翼_page48.html">48</a><a href="周礼注疏删翼_page49.html">49</a><span class="current-page">50</span><a href="周礼注疏删翼_page51.html">51</a><a href="周礼注疏删翼_page52.html">52</a><a href="周礼注疏删翼_page53.html">53</a><a href="周礼注疏删翼_page54.html">54</a><a href="周礼注疏删翼_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
