<!DOCTYPE html>
<html>
<head>
    <meta charset="UTF-8">
    <title>钦定礼记义疏 - 第 79 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定礼记义疏 - 第 79 页/共 122 页</h1>
    <div class="content">　　失贼不言失之而言之失者六经无失也学者之失而巳书之失诬如孟子所谓以至仁伐至不仁何其血之流杵也诗敦厚近愚乐广博近奢礼恭敬近烦春秋拨乱多权宜故其失乱　叶氏梦得曰教者上所以勉下经者所以助成其教也诗之规刺嘉羙要使人归于善而巳仁之事也故其教则温柔敦厚书之纪述治乱要使人考古验今而巳智之事也故其教则疏通知逺乐能和同天人之际其教也动荡血脉流通精神故广博易良易能顺性命之理其教也吉凶与民同患而退藏于宻故絜静精微礼节民心其教也使人饰貌以正其行故恭俭荘敬春秋言约而意隠其教也使人羙不过实贬不损羙故属辞比事盖诗书以政教之本而为序乐与易以道徳之妙而为序礼与春秋以治人修身之事而为序也六者之失盖不深求其理故也易曰唯深也故能通天下之志
　　余论孔氏颖达曰诗为乐章诗乐是一而教别者若以声音干戚教人是乐教也若以美刺讽谕教人是诗教也此为政以教民故有六经若教国子弟于庠序之内则唯用四术故王制云春秋教以礼乐冬夏教以诗书是也圣眀之君为民之父母者则能恩惠下及于民则诗有好恶之情礼有政治之体乐有谐和性情者能与民至极民同上情故孔子闲居云志之所至诗亦至焉诗之所至礼亦至焉礼之所至乐亦至焉是也其书易春秋非是恩情相感与民至极者故孔子闲居无书易及春秋也　应氏镛曰乐正崇四术以训士则先王之诗书礼乐设教固久易虽用于卜筮而精微之理非初学所可语春秋虽本其纪载而策书亦非民庶所得窥故易象春秋韩宣子适鲁始得见之则诸国之教未必尽备六者
　　存疑郑氏康成曰易精微爱恶相攻逺近相取则不能容人近于伤害　孔氏颖达曰易理微宻相责褊切不能含容人不与己同浪被伤害是失于贼也【案此犹孟子云恶其凿是有害于理不是害人】　又曰聚合防同之辞是属辞【案辞是载事之文所谓其文则史也不止是防同之辞】
　　案诗以理情性书以道政事乐以养徳性易以道隂阳礼以谨节文春秋以辨是非皆足以为教学者过而失中皆不能无弊习于淳厚而不察人之情伪则失之愚博于传闻而不能知人论世则失之诬好乐而杂以郑卫则淫心荡志而入于奢穷幽极渺而惑于术数则违叛正道而入于贼迂拘曲谨而不知礼之用和为贵则烦抑予夺而是非颇谬于圣人则乱后世经学如书传谓文王称王九年周公践天子位七年皆是诬李寻京房之説易穿凿破碎亦是贼説春秋者谓孔子许祭仲之废君大卫辄之拒父直是乱
　　其为人也温柔敦厚而不愚则深于诗者也疏通知逺而不诬则深于书者也广博易良而不奢则深于乐者也絜静精微而不贼则深于易者也恭俭荘敬而不烦则深于礼者也属辞比事而不乱则深于春秋者也正义郑氏康成曰言深者既能以教又防其失　孔氏颖达曰此言以诗化民虽用敦厚能以义节之欲使民虽敦厚不至于愚则是在上深达于诗之义理能以诗教民也故曰深于诗余放此　陈氏祥道曰大乐必易广博易良而不奢深于乐教者也大礼必简恭俭荘敬而不烦深于礼教者也然奢者乐之失烦者礼之失极其深救其失则礼乐之教常兴而不废然则入其国其教有不知之邪
　　天子者与天地参故徳配天地兼利万物与日月并眀眀照四海而不遗微小其在朝廷则道仁圣礼义之序燕处则听雅颂之音行步则有环佩之声升车则有鸾和之音居处有礼进退有度百官得其宜万事得其序诗云淑人君子其仪不忒其仪不忒正是四国此之谓也
　　正义郑氏康成曰道言也环佩佩环佩玉也所以为行节也玉藻曰进则揖之退则之然后玉锵鸣也环取其无穷止玉则比徳焉孔子佩象环五寸人君之环其制未闻也鸾和皆铃也所以为车行节也韩诗内传曰鸾在衡和在轼前升车则马动马动则鸾鸣鸾鸣则和应居处朝廷与燕处也进退行步与升车也　孔氏颖达曰天地生养万物天子之功与天地相参此鸾和所在谓朝祀所乗之车田车鸾在镳故诗秦风云輶车鸾镳笺云置鸾于镳异于乗车是乗车鸾在衡也诗曹风鸤鸠之篇言善人君子用心均平威仪不有差忒故能正此四方之国诗之所云正圣人有礼之谓也　陈氏祥道曰与天地参言其体敌也徳配天地言其道同也兼利万物言其化溥也与日月并眀眀照四海而不遗微小言其政术也方氏慤曰三而成之谓之参两而合之谓之配配
　　言徳而参不言位者曰天子固知其为位矣与天地参故能徳配天地兼利万物日月并眀故能眀照四海不遗微小言其理则曰微言其形则曰小　呉氏澄曰圣者生知之智无所不通者也在朝廷临涖羣臣议论政事口之所道无非四徳则无厐杂之言序谓言之有次第也天子与天地合徳日月合眀盖以大徳敦化者言天子之一静一动其庸言庸行无不合道以至用人处事无一不当盖以小徳川流者言自其在朝廷以下皆言盛徳之威仪不差忒故能正四方诸侯之国而为天子也
　　总论孔氏颖达曰自此至则不成一节盛明天子霸王唯有礼为霸王之器言礼之重也
　　案圣通眀也通眀知也干之四徳以仁礼义知为序孟子四徳以仁义礼知为序与此不同
　　号出令而民説谓之和上下相亲谓之仁民不求其所欲而得之谓之信除去天地之害谓之义义与信和与仁霸王之器也有治民之意而无其器则不成正义郑氏康成曰器谓所操以作事者义信和仁皆存乎礼　孔氏颖达曰眀君在上民不须营求所欲之物自然得之是在上覆养也尚书传称民击壤而歌凿井而饮耕田而食帝力何有是不求其所欲也天不言而四时行是信天地之害谓水旱疾疫之属及凡恶事害人者是也欲作事物必先利其器霸王必须义信和仁也　方氏慤曰除去天地之害若御大葘捍大患曰除又曰去者人除之而后其害去也马氏睎孟曰号令之出适当人心而可否有以相
　　济和之至也亲亲者仁之始上下相亲者仁之终上有恩以恤下下有力以卫上欢然相爱故谓之仁不求其所欲而得之者有以兴其利也利兴而其害不可以不去则又革之以除去天地之害谓之义　呉氏澄曰和仁信义皆谓施于有政如器之可操持茍徒有治民之意而无此器则是虽有不忍人之心而无不忍人之政也不成谓不完成也然四者之器又须有礼故虽有政必有礼以齐之故下文遂推説礼之功用
　　礼之于正国也犹衡之于轻重也绳墨之于曲直也规矩之于方圜也故衡诚县不可欺以轻重绳墨诚陈不可欺以曲直规矩诚设不可欺以方圜君子审礼不可诬以奸诈【圜音圆县音元】
　　正义郑氏康成曰衡称也县谓锤也陈设谓弹画也诚犹审也或作成　孔氏颖达曰此赞眀礼事之重治国之急若称衡详审县锤则轻重必正绳墨审能陈设则曲直必当规所以正圜矩所以正方若详审置设则方圜必得故皆云不可欺君子能详审于礼则奸诈自露不可诬罔也　方氏慤曰奸者不正诈者不诚礼所以止邪去伪故不可诬以奸诈　马氏睎孟曰衡也绳墨也规矩也所以喻乎礼轻重也曲直也方圜也所以喻人情为国必以礼则民有格心而事无失当犹衡之于轻重绳墨之于曲直规矩之于方圜皆无失其当也君子审礼则有节于内而观万物之变则贤不肖之别其能廋乎哉
　　案正者不过使万事各得其理而巳奸诈乃窃礼之似而乱之审者察理之精而直探其至正之本原也源头従知言穷理来
　　是故隆礼由礼谓之有方之士不隆礼不由礼谓之无方之民敬让之道也故以奉宗庙则敬以入朝廷则贵贱有位以处室家则父子亲兄弟和以处乡里则长幼有序孔子曰安上治民莫善于礼此之谓也【长竹丈反下同】正义郑氏康成曰隆礼谓盛行礼也方犹道也春秋传曰教之以义方【孔疏隠公三年传文】　孔氏颖达曰敬让之道为下文而起　刘氏彞曰隆礼者尊重之以为民表也由礼者践廸之以为民范也方者法也可以法者曰士无以法者曰民则敬与让者所以使民表而范之之道与　方氏慤曰隆礼所以立本由礼所以趋时立本趋时虽若不同要之不离于道而巳道无方体之于礼则有方士志于道故于有方曰士民无常心故于无方曰民　呉氏澄曰礼者敬让之道也人皆由礼则凡奉宗庙者皆敬先入朝者皆敬贵处室家者皆让父兄处乡里者皆让长老敬让之道达于宗庙朝廷室家乡里故上不危而民不乱皆由有礼而然故曰莫善于礼
　　存异孔氏颖达曰従篇首至此皆是孔子之辞记者乃引孔子孝经之辞以结之
　　案首节虽未必果孔子语然记者犹必有所受之天子者以下皆记者语故一引诗一引孝经以结之敬让之道句上当有礼者二字阙文
　　故朝觐之礼所以眀君臣之义也聘问之礼所以使诸侯相尊敬也丧祭之礼所以眀臣子之恩也乡饮酒之礼所以眀长幼之序也昏姻之礼所以眀男女之别也夫礼禁乱之所由生犹坊止水之所自来也故以旧坊为无所用而壊之者必有水败以旧礼为无所用而去之者必有乱患【别彼列反坊音房本又作防瓌音怪】
　　正义郑氏康成曰春见曰朝小聘曰问其篇今亡昏姻谓嫁娶也壻曰昏妻曰姻【孔疏尔雅释亲云壻之父为姻妇之父为昏据男女父母郑注据男女之身壻昏时而迎妇则因而随之也】自亦由也　孔氏颖达曰此经眀礼之所用各有所主又眀旧礼不可不用之意自此以下记者广眀安上治民之义非复孔子之言礼于乱生之处则豫禁之若深宫固门阍寺守之诸侯夫人父母没不得归宁之类是也坊谓堤坊于水从来之处则豫坊障之坊壊则水必来败乎产业也礼本防乱若谓旧礼无用而壊去之必有乱患　马氏睎孟曰春曰朝秋曰觐天子与诸侯嫌于无分诸侯朝觐以述职然后君臣之义眀大曰聘小曰问诸侯相属以礼上有以字于下下有以承于上则不相侵陵而相尊敬也臣子之于君亲无所不尽其恩尤见于丧祭之礼为其死者人之所恶而为丧礼以终之足以见其不倍逺者人之所畧而为祭礼以鬼飨之足以见其不忘故曰所以眀臣子之恩也乡饮所以尚齿故席则有上下豆则有多寡皆所以眀长幼之序也昏姻所以重礼故执贽而后见敬慎重正而后相亲皆所以眀别也
　　故昏姻之礼废则夫妇之道苦而淫辟之罪多矣乡饮酒之礼废则长幼之序失而争鬭之狱繁矣丧祭之礼废则臣子之恩薄而倍死忘生者众矣聘觐之礼废则君臣之位失诸侯之行恶而倍畔侵陵之败起矣【行下孟反】正义郑氏康成曰苦谓不至不答之属【孔疏不至谓夫亲迎而妇不至若诗陈风云昏以为期明星煌煌是也不苔谓夫不答于妇若邶风日月荘姜伤已不见荅于先君是也】　孔氏颖达曰此眀礼之不可废也乡饮酒礼明上下长幼共相敬让今若废而不行则尊卑无序故争鬬之狱繁矣丧祭之礼所以敦勖臣子恩情使死者不见背违生者常相存念若废不行故臣子恩薄而死者见背生者被遗忘者众矣倍畔谓据倍天子侵陵谓侵陵邻国上经尊重者在前卑轻者在后故先朝觐后昏姻又殊别君臣故先朝后聘此经据人伦切急者在前故先昏姻后聘觐而聘觐合言者以聘觐礼废则君臣位失倍畔侵陵其恶相通也　叶氏梦得曰朝觐聘问在上者之事而民不与焉故言禁乱则始于朝觐者以安上者为序也昏姻虽在上者制之而民得与焉故言废礼则始于昏姻者以治民者为序也
　　故礼之教化也微其止邪也于未形使人日徙善逺罪而不自知也是以先王隆之也易曰君子慎始差若豪牦缪以千里此之谓也【逺于万反】
　　正义郑氏康成曰隆谓尊盛之也始谓其微时也孔氏颖达曰引易系辞文【案今易无此文孔谓易系辞是唐初犹见其文也程迥则谓易纬通卦验文】言事之初始差错若豪牦之至小后广大错谬以至千里之大证礼当防于初也　方氏慤曰以其微故能止邪于未形以其止邪于未形故使人日徙善逺罪而不自知　呉氏澄曰礼之导人为善毎在善几方动之初其禁人为恶亦在恶几未见之时非若其他法令刑罪之属待其显见而后劝率惩遏之也倘不于其始慎之至于见显而后教之止之则其差虽若豪牦而其谬乃千里矣
　　案易称非一朝一夕之故其所由来者渐矣由辨之不早辨也礼别嫌眀微毎従至微处早辨而豫防之使淫心佚志莫敢窃萌自然日迁善逺罪而不知易曰童牛之牿元吉学记曰禁于未之谓豫此之谓也
　　哀公问第二十七
　　正义孔氏颖达曰案郑目录云名曰哀公问者善其问礼此于别录属通论所问二事一者问礼二者问政
　　案大戴分问礼大昏二篇家语亦二篇小戴以俱哀公所问故合之
　　哀公问于孔子曰大礼何如君子之言礼何其尊也孔子曰丘也小人不足以知礼君曰否吾子言之也孔子曰丘闻之民之所由生礼为大非礼无以节事天地之神也非礼无以辨君臣上下长幼之位也非礼无以别男女父子兄弟之亲昏姻疏数之交也君子以此之为尊敬然【长竹丈反别彼列反数色角反】
　　正义郑氏康成曰不足以知礼孔子谦不答也以此之为尊敬言君子以此故尊礼　孔氏颖达曰以礼之所用广大故曰大礼哀公曰否止其谦让也　方氏慤曰民之所由生礼为大自事天地而下皆有生者所用之礼记曰节故祀天祭地故于事天地之神则以节言之君臣有贵贱之位上下有尊卑之位长幼有先后之位故以位言之男女父子兄弟皆门内之治故以亲言之昏姻则二姓之所合疏数则朋友之所防故以交言之　呉氏澄曰分之严者外自君臣始非君臣则有上下非上下则有长幼其位虽异而异之中有同焉所当辨也情之厚者内自男女始因男女而有父子因父子而有兄弟其亲虽同而同之中有异焉所当别也昏姻自家内之兄弟而推以及异姓之兄弟也闲见曰疏亟见曰数自逺外之长幼而推以及防従之长幼也其交亦有别焉于神之大祭则举二以包其余于人之大伦则衍五而至于八谓君子以此礼之敬事大神辨别大伦故尊敬之如此所以答哀公礼何其尊之问也
　　然后以其所能教百姓不废其防节
　　正义王氏肃曰防谓礼之所聚而不可遗处节谓分之所限而不可过处　孔氏颖达曰人君既知所生由礼故尊而学之既能则以教百姓　方氏慤曰以其所能教百姓者所谓以身教者也不废其防故能观其防通而于礼有所行不废其节故能为之节文而于礼有所守　叶氏梦得曰礼者中庸而巳中庸则不以所不能者病人其教人皆其所能也　辅氏广曰防节言礼之大分
　　存疑孔氏颖达曰防犹期也期节谓天地君臣男女之期节　陈氏澔曰期节如葬祭有葬祭之时冠昏有冠昏之时　马氏睎孟曰庶人遽于事而不可以致详则不废而巳　呉氏澄曰礼不下庶人不求其备
　　案君子尊礼则君子之身皆礼矣然后推之以教百姓而此礼者民所由生亦民之所能也其闲有自天子至庶人心之所同然者谓之防有自天子至庶人分之所各得者谓之莭君子皆因其自然而不废此制礼之原也郑孔以防莭为期节不如王氏之该而马氏呉氏以不废为不求详备恐亦非圣人尽人性之意
　　有成事然后治其雕镂文章黼黻以嗣【雕本亦作雕镂力豆反黼音甫黻音弗又以嗣家语作以别尊卑上下之等】
　　正义郑氏康成曰上事行于民有成功乃后续以治文饰以为尊卑之差　孔氏颖达曰上三事有成功然后圣人治理其雕画刻镂文章黼黻以嗣续其事使每事有尊卑上下文采之异　吴氏澄曰君子以礼教民民従其教于礼之事既无毁缺然后制仪等之饰以示民而继续所教犹孟子言既竭目力而继之以规矩既竭耳力而继之以六律也
　　案君子内度之已外度之人得其愿之同又得其分之异举而措之使各得其分愿则事成矣然心思既竭而制度品莭未详则犹不足以垂于久逺故又为器用服物之等使继续于无穷此礼之成也郑孔尊卑上下即据家语以释此而呉氏取孟子继字训嗣字尤极分眀
　　存疑陈氏澔曰有成事谓诹日而得卜筮之吉事可成也
　　其顺之然后言其丧算备其鼎俎设其豕腊脩其宗庙岁时以敬祭祀以序宗族即安其居节丑其衣服卑其宫室车不雕防器不刻镂食不贰味以与民同利昔之君子之行礼者如此【腊音昔几音祈又大戴即作则节作处】
　　正义郑氏康成曰言语也算数也即就也防附纒之也君子既尊礼民以为顺乃后语以丧祭之礼就安其居处正其衣服教之莭俭与之同利者上下俱足也孔氏颖达曰卑其宫室者制使有度不峻宇雕墙
　　也车不雕防使有圻鄂也常用之器不用采饰食不副贰肴膳非唯教民如此而君亦不奢饰与民同其利润古昔君子行礼如此上事刺哀公今不然　方氏慤曰丧算檀弓曰擗踊哀之至也有算为之莭文也鼎俎祭器也豕腊祭物也宗庙祭所也物不止于豕腊器不止于鼎俎亦各举其一端以互眀之尔岁时以敬祭祀即孝经所谓春秋祭祀以时思之是也以序宗族即祭统所谓昭与昭齿穆与穆齿是也自即安其居至食不贰味皆言其以俭为徳也俭者不夺人故能与民同其利　叶氏梦得曰君子严于事鬼神而俭于奉己禹之克勤克俭而致美乎黻冕致孝乎鬼神尽力乎沟洫盖此意也
　　存疑辅氏广曰即安其居犹艮之言止其所也安于其所止然后以人君之尊国家之富而自奉养者有莭如下所云也　郑氏康成曰丑类也　孔氏颖达曰设其豕腊谓丧中之奠脩其宗庙谓除服之后为之宗庙以鬼享之以序宗族谓祭末留同姓燕饮即安其居即就也随其山川溪谷之异而安之不使山者居川渚者居中原莭丑其衣服莭正也正民衣服使各得其类衣服异宜器械异制是也　陆氏佃曰宗族即安句言如上所谓而后宗族即安也其居节句言君子所以自安养之节　呉氏澄曰言丧祭乃及安其居者先之以哀死而终以乐生洪范八政三曰祀四曰司空司空居民之官也
　　案其顺之七句言以礼道民即安其居节七句言躬行节俭以率民君子制礼非以强民故民顺之鼎俎豕腊统吉凶诸祭言言豕腊举下也以民所得用者也大戴礼作则安其居处则此当以即安其居莭为句孔陆断句皆非丧算有三年至三月之殊鼎俎有六牲至无牲之异宗庙有七庙至祭寝之差宗族有百世不迁五世则迁之别而后节事辨位别亲交者无不继续于无穷然因雕镂文章黼黻而欲穷工极丽则反縦欲而失防莭之本然故君子于己之居处服食器用无不从俭以留不尽之利于民此又行礼之善也
　　公曰今之君子胡莫之行也孔子曰今之君子好实无厌淫徳不倦荒怠敖慢固民是尽午其众以伐有道求得当欲不以其所昔之用民者由前今之用民者由后今之君子莫为礼也【好呼报反敖五报反午五故反当丁浪反】
　　正义郑氏康成曰实犹富也淫放也固犹故也午其众逆其族类也当犹称也所犹道也由前用上所言由后用下所言　孔氏颖达曰实谓财货充实言今之君子性行贪婪好货不知厌足使人财力于是尽竭专意自縦不顺众心是逆忤族类也守道者被害是伐有道也求其所得必须称己所欲不用其道叶氏梦得曰莫非好也従于无厌亦谓之好莫非徳也淫色不倦亦谓之徳故好有邪正徳有吉凶　方氏慤曰好实无厌言贪而不知足淫徳不倦言过而不能改荒于事故其心怠敖于物故其心慢固民是尽谓其或尽民之力而不计其劳或尽民之财而不计其费也众者人之所顺而反午之有道者人之所尊而反伐之求其得而巳不顾于义也当所欲而巳不循于理也若是则动皆失其所矣故曰不以其所也用民即君子也以其有君国子民之位故以用民言之　陈氏澔曰固如固获之固言取之力也尽竭其所有也
　　通论黄氏干行曰哀公用田赋是好实无厌固民是尽也多嬖宠是淫徳不倦荒怠傲慢也伐邾伐齐是午其众以伐人止求当欲不以其道宜鼷鼠食郊牛角桓僖宫灾而莫为礼也
　　孔子侍坐于哀公哀公曰敢问人道谁为大孔子愀然作色而对曰君之及此言也百姓之徳也固臣敢无辞而对人道政为大【愀七小反又音秋又子了反又家语徳作惠】
　　正义郑氏康成曰愀然变动貌作变也徳犹福也辞让也　方氏慤曰中庸曰人道敏政故人道政为大陈氏澔曰敢无辞犹言岂敢无辞
　　总论孔氏颖达曰自此至国家顺矣明哀公问政之事自此至终篇皆侍坐而言也
　　公曰敢问何谓为政孔子对曰政者正也君为正则百姓从政矣君之所为百姓之所从也君所不为百姓何从
　　正义郑氏康成曰君为正言君当务于正　周氏谞曰君之所为则好也既好矣虽罚之民不从也君所不为则恶也既恶矣虽赏之民不从也故曰君为正则百姓从政矣
　　公曰敢问为政如之何孔子对曰夫妇别父子亲君臣严三者正则庶物从之矣【别彼列反】
　　正义郑氏康成曰庶物犹众事也　呉氏澄曰三纲人伦之大者庶物庶事之小者大纲先正则小者莫不正矣
　　公曰寡人虽无似也愿闻所以行三言之道可得闻乎孔子对曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏既至冕而亲迎亲之也亲之也者亲之也是故君子兴敬以为亲舍敬是遗亲也弗爱不亲弗敬不正爱与敬其政之本与【迎逆敬反舍音舍与音余下并同】
　　正义郑氏康成曰无似犹言不肖大昏国君娶礼也至言至大也兴敬为亲言相敬则亲　孔氏颖达曰公谦言已愚蔽无能似类贤人也人有礼则生所以治爱人非礼不可礼以敬为主故治礼则先敬敬有大小若敬之至极之中天子诸侯之大昏又为大也君子冕而亲迎兴起敬心为欲相亲若舍敬心是遗弃相亲之道也不敬于妇则室家之道不正矣亲爱则仁也尊敬则义也仁义政教之本也　方氏慤曰迎必冕所以致其敬迎必亲所以致其亲故曰亲之也者亲之也冕而亲迎可谓敬矣故曰兴敬为亲舍敬是遗亲也弗爱则无以相合而其亲疏弗敬则无以相别而其情防爱敬之道其始虽本之闺门之内夫妇之间及乎广而充之其爱至于不敢恶于人其敬至于不敢慢于人而徳教加于百姓刑于四海故曰爱与敬其政之本与
　　存疑孔氏颖达曰冕服自迎欲亲此妇人所以亲此妇人欲使妇人亦亲己也
　　辨正辅氏广曰冕而亲迎躬亲之也躬亲之者所以致其亲爱之意也是兴敬所以为亲也彼以防为亲者未要其终也唯敬以为亲则爱得其正故能爱兴敬则夫妇别父子亲君臣严矣而大昏又其总也案哀公十一年孔子自卫反鲁时公年十四大昏未成其后立公子荆之母为夫人而以荆为太子国人恶之又患三桓之侈欲以越伐鲁而去之因逊于邾遂如越然则哀公之所以失国者非庶物也三纲不正而已易曰有夫妇然后有父子有君臣是庶物以三者为纲而三纲又以夫妇为本夫妇全在正始上闺门王化之始也古今至理要不外是
　　公曰寡人愿有言然冕而亲迎不巳重乎孔子愀然作色而对曰合二姓之好以继先圣之后以为天地宗庙社稷之主君何谓巳重乎
　　正义辅氏广曰愿有言然疑似之意不敢以为是也郑氏康成曰巳犹大也怪亲迎乃服祭服【孔疏冕则祭服】
　　【也天子则衮冕诸侯以下各用助祭之服故士昏礼主人爵弁服是也】先圣周公也【孔疏以答哀公所问故解先圣为周公】
　　存疑孔氏颖达曰昏礼亲迎二传不同春秋公羊説自天子至庶人皆亲迎左氏説天子至尊无敌故无亲迎之礼诸侯有故若疾病则使上卿迎上公临之许氏谨案髙祖时皇太子纳妃叔孙通制礼以为天子无亲迎从左氏义也郑驳之云太姒之家在渭之涘文王亲迎于渭即天子亲迎眀文也引礼记冕而亲迎继先圣之后以为天地宗庙社稷之主非天子则谁乎如郑此言从公羊义也又诗説文王亲迎于渭时犹为西伯左氏义为长郑驳未定　方氏慤曰夏后氏迎于庭殷人迎于堂周人迎于户　周氏谞曰三年之丧人道之终故自天子达于庶人特其葬有迟速之别耳亲迎者人道之始亦必自天子达于庶人特其地有逺近之别耳诗曰文王亲迎于渭之阳以王礼追美之而言其近也韩侯迎止于蹶之里以侯礼而言其逺也及后世或俟于堂而诗人言之或其臣为之逆而春秋书之皆失也
　　存异孔氏颖达曰鲁得郊天故云天地社稷之主马氏睎孟曰盖因鲁言之
　　辨正朱子曰天地盖通天子而言　胡氏安国曰娶妻必亲迎礼之正也天子不亲迎使卿迎公监之礼也【案桓公八年逆王后于纪传】若夫邦君以爵则有尊卑以国则有大小以道途则有逺迩或迎之于其国或迎之于境上或迎之于所馆礼之莭也纪侯于鲁以小大言则亲之者也而使履緰来鲁侯于齐以逺迩言则亲之者也而使公子翚往是不重大昏之礼而失其莭矣故书【案桓三年公子翚如齐迎女传】
　　案亲迎之説惟胡氏最酌其中天子不亲迎于其国不可与诸侯为賔也二王之后则迎之于境其余则迎之于馆迎之于境迎之于馆则亦亲迎矣推此而言则天子之迎后其礼可想矣
　　公曰寡人固不固焉得闻此言也寡人欲问不得其辞请少进孔子曰天地不合万物不生大昏万世之嗣也君何谓巳重焉孔子遂言曰内以治宗庙之礼足以配天地之神眀出以治直言之礼足以立上下之敬物耻足以振之国耻足以兴之为政先礼礼其政之本与【焉于防反】
　　正义郑氏康成曰固不固言吾由鄙固故也【皇氏侃曰上固言己之固陋下固言若不鄙固则不问焉得闻此言哉】请少进欲其为言以晓已宗庙之礼祭宗庙也夫妇配天地有日月之象焉礼器曰君在阼夫人在房大明生于东月生于西此隂阳之分夫妇之位也直犹正也正言谓出政教也昏义曰天子听外治后听内职外内和顺国家理治是也物犹事也事耻臣耻也振犹救也国耻君耻也君臣之行有可耻者礼足以救之足以兴复之　方氏慤曰请少进犹言请益也　马氏睎孟曰物耻耻之小国耻耻之大昔弛而今起谓之振昔废而今举谓之兴　胡氏铨曰易于咸恒眀昏姻夫妇之义于咸曰天地感而万物化生于恒曰天地之道是配天地之神眀于咸男下女上于恒男上女下是立上下之敬物人物也人耻卿大夫辱也国耻君辱也存疑朱子曰孔子遂言曰至礼其政之本与当在上其政之本与下　陈氏澔曰直言或云当作朝廷字
　　孔子遂言曰昔三代眀玉之政必敬其妻子也有道妻也者亲之主也敢不敬与子也者亲之后也敢不敬与君子无不敬也敬身为大身也者亲之枝也敢不敬与不能敬其身是伤其亲伤其亲是伤其本伤其本枝从而亡三者百姓之象也身以及身子以及子妃以及妃君行此三者则忾乎天下矣大王之道也如此则国家顺矣【妃芳菲反忾许乞反又许气反大音泰】
　　正义郑氏康成曰忾犹至也大王居豳为狄所伐乃曰土地所以养人也君子不以其所养害所养【孔疏此取荘子及吕氏春秋文】乃去之岐是言百姓之身犹吾身也百姓之妻子犹吾妻子也不忍以土地之故而害之去之岐而王迹兴焉　王氏肃曰大王爱姜女国无鳏民是爱己之身及己之妻子推而爱民之身及民之妻子也　孔氏颖达曰上经孔子答哀公以问政之事此遂广言三代眀王为政之道敬其妻子及其身乃可施政教于天下有道者谓三代敬其妻子必有道理妻所以共粢盛祭祀与亲为主故云亲之主也前泛言故云妻此论人君治国政故云妃也人君行此三事従近而能广至于天下矣惟大王能然故云大王之道也　刘氏彞曰大雅云古公亶父来朝走马率西水浒至于岐下爰及姜女聿来胥宇此大王所以敬大姜而兴其国耻者也又曰文定厥祥亲迎于渭造舟为梁不显其光此文王所以敬大姒而敬先圣也君子所以敬其身非谓我自尊也身虽在我其气与性则受之于亲传之于祖非已得以轻而辱之也故曰不敬其身是伤其亲也犹伤其根本者枝榦必従之而亡敢不敬慎而培之以礼乎三者非独君然百姓亦然也故其身也妻也子也莫不肖象于我也
　　案忾字従心従气有志气充足无闲意我敬其身使人各敬其身我敬其妻子使人各敬其妻子则志气之所至直充塞乎天地矣
　　公曰敢问何谓敬身孔子对曰君子过言则民作辞过动则民作则君子言不过辞动不过则百姓不命而敬恭如是则能敬其身能敬其身则能成其亲矣
　　正义郑氏康成曰则法也民者化君者也君之言虽过民犹称其辞君之行虽过民犹以为法　孔氏颖达曰哀公因上言敬身故此问敬身之事孔子对以敬身之理　马氏睎孟曰言动者敬身之所宜慎也拟之而后言则无过言议之而后动则无过动过言而民作辞过动而民作则以贵者贱者之所矜式也上者人之所视效也言而世为天下法动而世为天下则不命而民敬恭能敬身之效也能敬其身则能立其身能其名以显父母故能敬其身则能成其亲
　　公曰敢问何谓成亲孔子对曰君子也者人之成名也百姓归之名谓之君子之子是使其亲为君子也是为成其亲之名也巳孔子遂言曰古之为政爱人为大不能爱人不能有其身不能有其身不能安土不能安土不能乐天不能乐天不能成其身【乐音洛】
　　正义郑氏康成曰有犹保也不能保身者言人将害之也【孔疏人害之故不能保有其身】不能安土动移失业也【孔疏避其祸害流移失业是不能安土】不能乐天不知己过而怨天也　孔氏颖达曰此答哀公成亲之问遂广眀成身之理己能成则百姓归己善名谓之君子之子是已之脩身使其亲有君子之名是成亲也　朱子曰不能有其身谓不能持守其身而陷于非僻安土谓安其所处之位乐天谓乐循天理　张子曰爱人然后保其身能保其身则不择地而安不择地而安则所乐者天矣夫达于天则成性而成身矣爱人至于成身亦无先后之分造道大原阙一不可仁义忠恕学一而天理具在　王氏安石曰所遇于地者不择而安之谓之安土所受于天者不怨而乐之谓之乐天治民至于乐治之至也脩身至于乐脩之至也　呉氏澄曰爱人者天下之人与我同一气故均爱之有其身谓吾身所受于天者能全所付而有之也能全所付则随其所处之地而能安故曰安土能安土则此身常在天理中及尔出王及尔游衍无入而不自得故曰乐天夫如是尽性践形者也全体大用于身无一亏缺故曰成身
　　公曰敢问何谓成身孔子对曰不过乎物
　　正义郑氏康成曰物犹事也　孔氏颖达曰成身之道但万事得中不有过误则诸行并善所以成身也叶氏梦得曰诗曰天生烝民有物有则孟子曰万
　　物皆备于我子思曰不诚无物所谓物者凡吾身所具有者也　应氏镛曰性分之内万物皆备即物而观其理尤实即其身之所履皆在义理之内而不过焉犹大学所谓止于仁止于孝也违则过之止则不过矣夫物有定理理有定体虽圣贤岂能加毫末于此防亦循循然而不过耳
　　辨正朱子曰家语作夫其行已不过乎物谓之成身不过乎物是天道也以上下文推之当従家语
　　公曰敢问君子何贵乎天道也孔子对曰贵其不巳如日月东西相従而不巳也是天道也不闭其久是天道也无为而物成是天道也已成而眀是天道也
　　正义郑氏康成曰巳止也是天道者言人君法之当如是也　王氏肃曰不闭言能通其久言无极　孔氏頴达曰孔子又答贵天道之事无为而成言春生夏长不见天之所为而万物得成巳成而眀言天之生物成就而功眀着人君皆当法之也　刘氏彝曰天道至诚无息所谓唯天之命于穆不巳也君子贵之纯亦不巳焉然其不巳者一动一静互为其根如日往则月来月往则日来是以不穷其久无私无营而万物自然各得其成及其既成皆粲然可见也盖其机缄宻运而不巳者虽若难名而成功则昭著也无为而成者不见其为之之迹而但见有成也此唯天为大唯尧则之荡荡乎民无能名焉巍巍乎其有成功也焕乎其有文章之谓也　陈氏澔曰日月相従不巳继眀照于四方也不闭其久穷则变变则通也无为而成不言而信不怒而威也巳成而眀为法于天下可传于后世也
　　存异郑氏康成曰日月相従君臣相朝防也不闭其久通其教政不可以倦也
　　辨正朱子曰不闭其久家语作不闭而能久当従家语
　　案不闭者诚于中必形于外所谓徴也能久者存于中者不息则久其徴于外亦悠久无疆也无为而物成者悠久所以成物渐仁摩义久道化成也巳成而眀成物之功光被四表格于上下也
　　公曰寡人憃愚冥烦子志之心也【憃如容反志音识】
　　正义郑氏康成曰志读为识识知也烦者言不能眀理此事子之心所知也欲其要言使易行　孔氏颖达曰此公欲孔子陈所行何事能如天不巳　方氏慤曰憃言迷而无觉愚言昧而不灵则不辨于事烦则不当于物
　　孔子蹴然辟席而对曰仁人不过乎物孝子不过乎物是故仁人之事亲也如事天事天如事亲是故孝子成身【蹴子六反辟音避】
　　正义郑氏康成曰蹴然敬貌物犹事也事亲事天孝敬同也孝经曰事父孝故事天眀举无过事以孝事亲是所以成身　孔氏颖达曰仁人于事无过失孝子事亲亦于事无过也仁人事亲以敬如事天相似事天以孝爱如事亲相似据其泛爱则称仁人据其事亲则称孝子　沈氏清臣曰举天地万物之理备于我者皆物也是物也各有则焉人皆有是物则不可过也过则非天理也　真氏徳秀曰先儒张氏作西铭即事亲以眀事天之道大略谓天之予我以是理也莫非至善而我悖之即天之不才子也具人之形而尽人之性即天之克肖子也祸福吉凶之来当顺其正天之福泽我者非私我也予之以为善之资乃所以厚其责譬之事亲则父母爱之喜而不忘也天之忧戚我者非厄我也将以拂乱其心思而増其所不能譬之事亲则父母恶之惧而不怨也即此推之亲即天也天即亲也其所以事之者岂容有二防夫事亲如天孝子事也而孔子以为仁人盖孝之至则仁矣张氏之论极其精详当即全书而熟复之又曰庆云甘露天之喜也迅雷烈风天之怒也善事天者必于此焉察之父母者子之天也察之可不谨乎
　　案对天则为仁人对亲则为孝子其实事天此物事亲亦此物孝子仁人一不过乎物尽之因物赋物是身所由来随物体物是身所由成
　　公曰寡人旣闻此言也无如后罪何孔子对曰君之及此言也是臣之福也
　　正义郑氏康成曰此公闻言欲勤行之也后罪谦辞此言善言也












</div>
    <div class="pagination">
<a href="钦定礼记义疏_page78.html">上一页</a><span>...</span><a href="钦定礼记义疏_page74.html">74</a><a href="钦定礼记义疏_page75.html">75</a><a href="钦定礼记义疏_page76.html">76</a><a href="钦定礼记义疏_page77.html">77</a><a href="钦定礼记义疏_page78.html">78</a><span class="current-page">79</span><a href="钦定礼记义疏_page80.html">80</a><a href="钦定礼记义疏_page81.html">81</a><a href="钦定礼记义疏_page82.html">82</a><a href="钦定礼记义疏_page83.html">83</a><a href="钦定礼记义疏_page84.html">84</a><span>...</span><a href="钦定礼记义疏_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
