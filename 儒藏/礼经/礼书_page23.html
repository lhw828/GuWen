<!DOCTYPE html>
<html>
<head>
    <meta charset="UTF-8">
    <title>礼书 - 第 23 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书 - 第 23 页/共 66 页</h1>
    <div class="content">　　蒯席
　　玉藻浴出履蒯席郑氏曰蒯席澁便于足考之经传草席亦谓之蓐春秋传曰蓐食又曰军行左追蓐是也蓐亦谓之兹【尔雅】周纪卫康叔布兹春秋传诸侯病曰负兹是也











　　礼书卷四十七
<经部,礼类,通礼之属,礼书>
　　钦定四库全书
　　礼书卷四十八
　　宋　陈祥道　撰













<经部,礼类,通礼之属,礼书,卷四十八>
<经部,礼类,通礼之属,礼书,卷四十八>
<经部,礼类,通礼之属,礼书,卷四十八>
<经部,礼类,通礼之属,礼书,卷四十八>
<经部,礼类,通礼之属,礼书,卷四十八>
<经部,礼类,通礼之属,礼书,卷四十八>
　　漆几
　　文贝
　　雕玉
　　周礼司几筵五几莫贵于玉几书之四几莫贵于华玉几则玉几者华玉几也王设几于左右优至尊也诸侯而下或设之左或设之右适事之宜也诸侯祭祀席右几筵国賔左几则祭祀隂事也故右之筵国賔阳事也故左之士虞礼布席于室中东面右几少牢祝设几于筵上右之有司彻尸奠几于筵上左之卒而厌祭设右几郑氏谓生人阳长左鬼神隂长右是也然鬼神虽长右而长右不必皆鬼神故甸役亦右几以甸役隂事故也郑氏以甸役右几为貉祭然经言甸役而不言甸役之祭郑氏之说其果然乎司几筵吉事变几凶事仍几葢吉事尚文而几必变凶事尚质而几常仍故也孔安国以书之仍几为因生时之几不改作误矣诗曰肆筵设席授几有缉御昏礼主人拂几授校【校几足】聘礼宰夫奉两端以进公于序端受宰几摄之【一手受之】以授賔賔进讶受【賔以两手于几两端执之】有司彻主人降受宰几二手横执以授尸尸二手横于手间则席常设于賔未至之前几常授于行礼之际其将授也必拂【曲礼曰进几杖者拂之士昏礼主人拂几郑氏曰外拂之也聘礼公东南乡外拂几三宰内拂几三葢于敌以下外拂于尊者内拂皆拂之三】其授之也必拜送其受也必拜答执之或横或中摄授之或受其足或受于手间其避拜送也或以几辟【昏聘礼皆以几有辟以賔卑故也】或不以几辟【有司彻不云以几辟者尊尸也】其敬父母不传【内则父母枕几不传】其谋于长者必操以从是皆称情以为文故也礼王大朝觐大飨射凡封国命诸侯祀先王酢席皆玉几诸侯祭祀雕几酢席筵国賔彤几凡甸役漆几郑氏谓诸侯朝者雕几聘者彤几聘者孤彤几卿大夫其漆几欤然礼于祭祀言雕几而朝者不与于国賔言彤几则无间于孤卿大夫不知郑氏何据云然耶马融曰几长三尺阮谌曰几长五尺髙二尺旧图几两端赤中央黑葢各述其所传然也觐礼天子设斧扆左右玉几司几筵大朝觐大飨射封国命诸侯王位设黼依左右玉几几所凭以安者也王于朝觐防同立而不坐【曲礼曰天子当依而立曰觐当宁而立曰朝明堂位曰天子负斧扆而立】非有所凭也然必设几者郑氏释太宰谓立而设几优至尊也荀卿曰周公负扆而坐诸侯趋走堂下得非所传闻者异欤仪礼昏聘公食大夫皆有几冠礼醴賔乡饮酒乡射及燕賔无几皆轻重之别也防或同时在殡则每敦异几【郑氏曰敦读曰焘焘履也】及祭则同几生事鬼事之别也几不特施于行礼而已燕居亦有焉士防礼所谓燕几是也不特施于燕居而已田役军旅亦有焉周礼甸役右漆几春秋之时智伯在军投之以几是也【晋伐偪阳城荀偃士匄请班师智伯怒投之以几出于其间】不特所凭以安而已死者用之拘足尸与嫁者或用以乘车士防礼缀足用燕几曲礼尸必式乘必以几昏礼妇乘以几是也
　　学校
　　王制曰有虞氏养国老于上庠养庶老于下庠夏后氏养国老于东序养庶老于西序商人养国老于右学养庶老于左学周人养国老于东胶养庶老于虞庠虞庠在国之西郊又曰天子命之教然后为学小学在公宫南之左太学在郊天子曰辟廱诸侯曰頖宫又曰耆老皆朝于庠文王世子曰春夏学干戈秋冬学羽籥皆于东序春诵夏大师诏之瞽宗秋学礼执礼者诏之冬读书典书者诏之礼在瞽宗书在上庠学记曰古之教者党有庠术有序国有学文王世子曰凡祭与养老乞言合语之礼皆小乐正诏之于东序凡语于郊者于成均以及取爵于上尊天子视学大昕鼔征有司卒事适东序明堂位曰米廪有虞氏之庠也序夏后氏之序也瞽宗商学也頖宫周学也礼器曰鲁人将有事于上帝必先有事于頖宫祭义曰祀三老五更于太学所以教诸侯之弟祀先贤于西学所以教诸侯之徳【西学周小学也】又曰天子设四学当入学而太子齿【四学谓周四郊之虞庠也】乡饮酒賔迎于庠门之外孟子曰夏曰校殷曰序周曰庠诗曰镐京辟廱又曰于乐辟廱又曰思乐泮水又曰子衿刺学校废也周礼州长春秋以礼防民射于州序党正以礼属民饮酒于序大司乐掌成均之法以治建国之学政而合国之子弟凡有道者有徳者使教焉死则以为乐祖祭于瞽宗又曰春合诸学秋合诸射贾谊曰帝入东学上亲而贵仁则亲疎有序而恩相及矣帝入南学上齿而贵信则长幼有差而民不诬矣帝入西学尚贤而贵徳则圣智在位而功不遗矣帝入北学上贵而尊爵则贵贱有等而下不逾矣帝入太学承师问道退习而考于太傅太傅罚其不则而正其不及董仲舒曰成均五帝之学书大传曰古之帝王必立大学小学使公卿之大子元士大夫之子十有三年始入小学见小节焉践小义焉二十入大学见大节焉践大义焉故小师取小学之贤者登之大学大师取大学之贤者登之天子
　　周四代学【辟廱在国虞庠在国之西郊今图辟廱之制如此】
　　鲁四代学【记曰小学在公宫南之左大学在郊又曰鲁人将有事于上帝必先有事于泮宫则頖宫在郊太学也虞庠在公宫南之右小学也白虎通曰诸侯曰頖宫半者象璜也独南面礼仪之方有水耳其説是也郑康成曰頖班也非是】
　　诸侯学【頖宫在郊】
　　四代之学虞则上庠下庠夏则东序西序商则右学左学周则东胶虞庠而周则又有辟廱成均瞽宗之名则上庠东序右学东胶大学也故国老于之养焉下庠西序左学虞庠小学也故庶老于之养焉记曰天子设四学葢周之制也周之辟廱即成均也东胶即东序也瞽宗即右学也葢以其明之以法和之以道则曰辟廱【郑氏释王制谓辟明也廱和也所以明和天下毛氏释诗谓水旋丘如璧以节观者故曰辟廱孔颖达曰礼注觧其义诗注解其形】以其成其亏均其过不及则曰成均以习射事则曰序以紏徳行则曰胶以乐祖在焉则曰瞽宗以居右焉则曰右学葢周之学成均居中其左东序其右瞽宗此大学也虞庠在国之西郊则小学也记曰天子视学命有司行事祭先师先圣焉卒事遂适东序设三老五更之席又曰食三老五更于太学所以教诸侯之弟祀先贤于西学所以教诸侯之徳夫天子视学则成均也命有司行事祭先师先圣焉即祀先贤于西学也祀先贤于西学则祭于瞽宗也有司卒事适东序设三老五更之席即养国老于东胶也养国老于东胶即祀三老五更于大学也然则商之右学在周谓之西学亦谓之瞽宗夏之东序在周谓之东胶亦谓之太学葢夏学上东而下西商学上右而下左周之所存特其上者耳则右学东序葢与成均并建于一丘之上而已由是观之成均颁学政右学祀乐祖东序养老更右学东序不特存其制而已又因其所上之方而位之也夫诸侯之学小学在内大学在外故王制言小学在公宫南之左大学在郊以其选士由内以升于外然后达于京故也天子之学小学居外大学居内故文王世子言凡语于郊者于成均取爵于上尊以其选士由外以升于内然后达于朝故也明堂位曰米廪有虞氏之庠也序夏后氏之序也瞽宗商学也頖宫周学也頖宫则泮水也其制半于辟廱而水葢阙于北方也诸侯乐悬阙其南而泮水阙其北者阙南而存北所以便其观也阙北而示南所以便人之观也頖宫大学也鲁之大学在郊故将有事于上帝则于之先有事焉然则序与瞽宗葢亦设于頖宫之左右而米廪其公宫南之小学欤孟子曰夏曰校殷曰序周曰庠何也孟子因论井地而及此则校庠序者乡学也乡饮酒主人迎賔于庠门之外乡简不帅耆老皆朝于庠则庠乡学名也周官州长防民射于州序党正属民饮酒于序则序亦乡学名也郑人之所欲毁者谓之乡校则校亦乡学名也然乡曰庠记言党有庠州曰序记言遂有序何也古之致仕者教子弟于闾塾之基则家有塾云者非家塾也合二十五家而教之于闾塾谓之家有塾则合五党而教之乡庠谓之党有庠可也周礼遂官各降乡官一等则遂之学亦降乡一等矣降乡一等而谓之州长其爵与遂大夫同则遂之学其名与州序同可也周之时干戈羽籥在东序弦诵与礼在瞽宗书在上庠以言学者之事始乎书立乎礼成乎乐而舞又乐之成焉故大司乐言乐徳乐语而终于乐舞乐师言乐成告备而终于臯舞孟子言仁义礼乐之实而终于不知手之舞之记言诗言志歌咏声而终于舞动容此舞之所以为乐之成也由小学之书以进于瞽宗之礼乐由瞽宗之礼乐而成之以东序之舞则周之教法可知矣汉明帝时视辟廱冠带搢绅之人圜桥门而观者葢亿万计则周人辟廱之制宜亦然也【白虎通曰辟者壁也圜以法天外圜内方明徳当圜行当方考之于礼鬴簋钱之类皆外圜内方圜而函方隂阳之义也然则白虎通辟廱之论葢有所受耳】董仲舒以成均为五帝之学大戴贾谊有帝入五学之説郑康成谓周有四郊之虞庠王肃谓辟廱即明堂耳此皆不可考也













　　礼书卷四十八
　　钦定四库全书
　　礼书卷四十九
　　宋　陈祥道　撰













<经部,礼类,通礼之属,礼书,卷四十九>
<经部,礼类,通礼之属,礼书,卷四十九>
<经部,礼类,通礼之属,礼书,卷四十九>
　　塾
　　説文曰闾里门也尔雅曰门侧之堂谓之塾尚书大传曰大夫七十而致仕老其乡里大夫为士师士为少师嵗事已毕余子皆入学距冬至四十五日始出学傅农事上老平明坐于右塾庶老坐于左塾余子毕出然后归夕亦如之【上老父师也庶老少师也】食货志亦曰春将出民里胥平旦坐于右塾邻长坐于左塾毕出然后归夕亦如之葢古者合二十五家而为之门塾坐父师少师于此所以教之学也坐里胥邻长于此所以教之耕也书言先路在左塾之前次路在右塾之前先路象路也次路木路也象路贵于木路而象路在左塾木路在右塾则左塾者东塾也里胥尊于邻长而里胥在右塾邻长在左塾则右塾者西塾也何则自内视外则左东而右西自外视内则左西而右东也曲礼曰主人入门而右客入门而左此左西而右东也又曰公事自闑东私事自闑西此左东而右西也然则书言左塾史言右塾皆西塾也自内外言之异耳汉之时闾里亦有门史称石庆入里门是也庠【乡有庠】
　　序【州有序】
　　孟子曰庠者养也序者射也乡饮酒尊两壶于房户之间乡射尊于賔席之东葢乡饮在庠而庠有房室故尊于房户之间乡射在序而序无房室故尊于賔席之东而已乡射礼豫【郑氏曰今文豫为序】则钩楹内堂则由楹外【堂序也】序则物当栋堂则物当楣是于其有室则所揖所履之位浅而前于其无室则所揖所履之位深而后尔雅曰东西墙谓之序序之名葢本于此乡官书攷之法
　　闾胥聚民无常时族师属民有常月族师嵗属以月吉与春秋党正嵗属以孟吉与正嵗州长嵗属以正月之吉与春秋然后卿大夫三年大比之以卑者其职烦尊者其事简也由党正而下有所读有所书州长则有所读无所书而有所攷乡大夫则攷而兴之无所读敬敏任恤易知者也故闾师书之孝悌睦婣有学难知者也故族师书之徳行则非特孝悌也道艺则非特有学也故党正书之书之者易攷之兴之者难故书之止于党正攷之在州长兴之在乡大夫以卑者其责轻尊者其任重也凡此皆教之有其术养之有其渐方其在学也一年视离经辨志三年视敬业乐羣五年视博习亲师七年视论学取友谓之小成九年知类通达强立而不反谓之大成此中年攷校之法也大胥掌国学士之版春合舞秋合声于其合声则颁次其所学而辨异之诸子掌国子之倅春合诸学秋合诸射以攷其艺而进退之此比年攷校之法也学之攷校如此乡之攷察又如彼所掌非一人所积非一日此人人所以莫不激昂奋励以趋上之所造也齐桓公为轨里连乡之法正月之朝乡长复事君亲问焉曰于子之乡有居处好学慈孝于父母聪恵质仁发闻于乡里者有则以告有而不以告者谓之蔽明其罪五有司已事而竣桓公又问曰于子之乡有拳勇股肱之力秀出于众者有则以告有而不以告者谓之蔽贤其罪五有司已事而竣桓公又问曰于子之乡有不慈孝于父母不长悌于乡里骄淫暴戾不用上令者有则以告有而不以告者谓之下比其罪五有司已事而竣是故乡长退而脩徳进贤桓公亲见之遂使役官及五属大夫复事其言亦然此亦古者乡举之遗意也
　　秀选俊造进士升论之法
　　王制曰命乡论秀士升之司徒曰选士司徒论选士之秀者而升之学曰俊士升于司徒者不征于乡升于学者不征于司徒曰造士大乐正论造士之秀者以告于王而升诸司马曰进士司马辨论官材论进士之贤者以告于王而定其论论定然后官之任官然后爵之位定然后禄之葢秀于一乡谓之秀士升于所选谓之选士俊士以其徳之敏也造士以其材之成也进士以其将进而用之也选士升于司徒而不征于乡俊士升于学而不征于司徒俊士亦谓之造士葢学至于此材成徳敏非可一名命之也传曰十人曰选百人曰俊此论其大致然也古之六卿其分职也未甞不通其聫事也未甞不分司徒掌邦教司马掌邦政未甞不分也有发则司徒教士以车甲升造士则司马辨论官材未甞不通也周官大司马之属司士曰以徳诏爵此司马辨论官材之谓也尚书大传曰古之帝王者必立大学小学使公卿之太子大夫元士之适子十有三年始入小学见小节焉践小义焉二十入大学见大节焉践大义焉故入小学知父子之道长幼之序入大学知君臣之义上下之位故小师取小学之贤者登之大学大师取大学之贤者登之天子以为左右汉志曰八嵗入小学学六甲五方书计之事始知室家长幼之节十五入大学学先圣礼乐而知朝廷君臣之礼其有秀异者移乡学于庠序庠序之异者移国学于少学诸侯嵗贡少学之异者于天子学于大学命曰造士行同能偶则别之以射然后爵命焉凡此其言详畧与王制虽少异其实皆先王之遗迹也
　　简不帅教之法
　　王制曰命乡简不帅教者以告耆老皆朝于庠元日习射上功习乡上齿大司徒帅国之俊士与执事焉不变命国之右乡简不帅教者移之左命国之左乡简不帅教者移之右如初礼不变移之郊如初礼不变移之遂如初礼不变屏之远方终身不齿又曰王太子王子羣后之太子卿大夫元士之适子国之俊选皆造焉将出学小胥大胥小乐正简不帅教者以告于大乐正大乐正以告于王王命三公九卿大夫元士皆入学不变王亲视学不变王三日不举屏之远方西方曰棘东方曰寄终身不齿然则乡简不帅教者至于四不变然后屏之小乐正简国子之不帅教止于二不变则屏之者先王以匹庶之家为易治膏梁之性为难化以其易治故乡遂之所攷常在三年大比之时以其难化故国子之出学常在九年大成之后三年而攷故必在于四不变然后屏之九年而简焉则虽二不变屏之可也古之学政其轻者有觵挞其重者不过屏斥而已若夫万民之不服教其附于刑者归于士









　　礼书卷四十九
　　钦定四库全书
</div>
    <div class="pagination">
<a href="礼书_page22.html">上一页</a><span>...</span><a href="礼书_page18.html">18</a><a href="礼书_page19.html">19</a><a href="礼书_page20.html">20</a><a href="礼书_page21.html">21</a><a href="礼书_page22.html">22</a><span class="current-page">23</span><a href="礼书_page24.html">24</a><a href="礼书_page25.html">25</a><a href="礼书_page26.html">26</a><a href="礼书_page27.html">27</a><a href="礼书_page28.html">28</a><span>...</span><a href="礼书_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
