<!DOCTYPE html>
<html>
<head>
    <meta charset="UTF-8">
    <title>周礼集说 - 第 1 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼集说 - 第 1 页/共 23 页</h1>
    <div class="content">　　钦定四库全书　　　　　　经部四
　　周礼集説　　　　　　　　礼类一【周礼之属】提要
　　【臣】等谨按周礼集説十卷不着撰人名氏前有元初陈友仁序称其友沈则正近得此书于霅编节条理与东莱读诗记东斋书相类名氏则未闻也癸未以归训诂未详者益以贾氏王氏之疏説辨析未明者附以前辈诸老之议论云云葢友仁因宋人旧本重辑也友仁字君复湖州人序题丙子后九嵗丙子为宋亡之嵗友仁不题至元年号而上溯丙子以系年葢亦宋之遗民故仿陶潜不书年号但称甲子之例然陶潜在晋诸诗亦但题甲子非以入宋之故原集具存友仁未之详考耳卷首有总纲领一篇官制总论一篇分条阐説极为赅洽毎官之前又各为总论一篇所引注疏及诸儒之説俱能撷其精粹而于王安石新经义采摘尤多葢安石三经新义虽为宋人所攻而周官新义则王昭禹述之于前【见所作周礼详解】林之竒述之于后【案之竒学出吕本中本元祐一派而作周礼全解亦用安石之説见王与之周礼订义】故此书亦相承援引不废其文也考工记后附俞庭椿周礼复古编一卷殊为疣赘有失别裁然不肯变易古经而兼存其説以待后人之论定较庭椿之妄诞则畧有间矣原佚地官二卷其春官总论亦佚黄虞稷千顷堂书目云关中刘储秀尝补注以行今未之见亦姑仍其旧阙之焉乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　周礼集说原序
　　周官六典周公经制之书也画井田立封建大而军国调度礼乐刑赏微而服御饮食医卜工艺毫芥纎悉靡不备载六官之属各从其长其要则统于天官大纲小目截然有纪万世有国者之鉴也周家太平气象不可复见愚于此书窃有志焉然而诸儒训释甲是乙非无所折衷学者病之余友云山沈君则正谓余曰近得集说于霅手泽尚新编节条理与东莱诗记东斋书传相类其博雅君子之为欤名氏则未闻也一日到沈君家取而阅之如于盆盎中得古罍洗把玩不忍释癸未秋与长乐拙存髙君载酒而往请焉则正乐善人也俞其请且止宿乃曰风雨潇潇子之志固善矣时异事殊礼经焉用折杨黄荂未必不贻笑于时人也余复之曰执此以往固非所望居家读之是亦志文中子之所志也于是携其书以归是嵗留于山前表伯之西榻就而笔之训诂未详者则益以贾氏王氏之防説辨析未明者则附以前軰诸老之议论越明年是书成非特可以广其传亦予之夙志也姑叙梗概于巻末时丙子后九嵗吴兴后学前谿陈友仁君复序












　　周礼集説序
　　钦定四库全书
　　周礼集说巻首上
　　纲领
　　周礼废兴传授
　　案书传周公一年救乱二年伐商三年践奄四年建侯卫五年营成周六年制礼作乐所制之礼即此周礼也郑众以书序言成王既黜殷命还归在丰作周官以周官为此周礼失之矣周公制礼之日礼教兴行后至幽厉衰微已甚礼乐之书稍稍废弃其后复更散乱至秦大壊矣汉兴髙堂生传十七篇而鲁徐生善为容孝文时徐生为礼官大夫而瑕丘萧以礼至淮太守孟卿事萧以授后仓后仓说礼数万言号曰后氏曲台记以授戴徳戴圣自髙堂生萧孟卿后仓戴德戴圣是为五传弟子也此所传者谓十七篇即仪礼也若夫周礼其出特后者以其始皇恶之故也故马融传云秦自孝公以下用商君之法其政酷烈与周官相反故始皇禁挟书特疾恶欲絶灭之焚烧之独悉是以隐藏百年孝惠除挟书之律开献书之路时有李氏上周官五篇复入于秘府五家之儒莫得见焉孝成时刘向子歆校理秘书始得列序着于録畧然亡冬官一篇以考工记足之时众儒并出共排以为非是唯歆独识其年尚防务在广览乃知其周公致太平之迹具在于此奈遭天下兵革并起疾疫丧荒弟子死丧彼有里人河南缑氏杜子春尚在永平之初年且九十能通其读颇识其说贾徽及子贾逵大中大夫郑兴及子大司农众徃传其业又以经书记传相证明为解其时议郎卫次仲侍中贾景伯南郡太守马季良亦皆作周礼解诂然犹有叅错同事相违二郑明理于典籍觕识周官之义存古字发微正读郑字康成作周礼注多引杜子春郑大夫司农之义以讃而下之焉然则周礼起于刘歆而成于郑然林孝存以周礼为末世渎乱不验之书作十论八难以排弃之何休亦以为六国隂谋之书唯有郑徧览羣经故能答林硕之难作为训注使其义得条通焉其后唐太学博士贾公彦又撰周礼防五十卷是为注防云
　　歴代官制
　　左传郯子曰太皥氏【伏羲】以龙纪官故为龙师而龙名共工氏【共工以诸侯覇有九州者也在太皥后神农前】以水纪故为水师而水名炎帝氏【神农】以火纪故为火师而火名黄帝氏以云纪故为云师而云名少暭之立鳯鸟适至故纪于鸟为鸟师而鸟名鳯鸟氏歴正也鸟氏司分者也伯赵氏司至者也青鸟氏司启者也祝鸠氏司徒者也瞗鸠氏司马者也鸤鸠氏司空者也爽鸠氏司防者也鹘鸠氏司事者也五鸠鸠民者也五雉为五工正利噐用正度量夷民者也九扈为九农正扈民无淫者也自颛顼以来不能纪逺乃纪于近为民师而命以民事则不能故也
　　蔡墨曰少皥氏四叔曰重曰该曰脩曰熈实能金木及水使重为勾芒【木正】该为蓐收【金正】脩及熈为冥【水正】世不失职遂济穷桑此其三祀也颛顼氏有子曰黎为祝融【火正】共工氏有子曰勾龙为后土【平水土】此其二祀也后土为社稷田正也有烈山氏之子曰柱为稷自夏以上祀之周弃亦为稷自商以上祀之
　　书尧典曰乃命羲和钦若昊天厯象日月星辰敬授人时分命羲仲宅嵎夷曰旸谷寅宾出日平秩东作日中星鸟以殷仲春厥民析鸟兽孳尾申命羲叔宅南交平秩南讹敬致日永星火以正仲夏厥民因鸟兽希革分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨申命和叔宅朔方曰幽都平在朔易日短星昴以正仲冬厥民隩鸟兽氄毛
　　舜典　咨十有二牧曰食哉惟时柔逺能迩惇德允元而难任人蛮夷率服帝曰咨四岳有能庸熈帝之载使宅百揆亮采惠畴佥曰伯禹作司空帝曰咨禹汝平水土惟时懋哉帝曰弃黎民阻饥汝后稷播时百糓帝曰契百姓不亲五品不逊汝作司徒敬敷五教在寛帝曰臯陶蛮夷猾夏防贼奸宄汝作士明于五刑五刑有服五服三就五流有宅五宅三居惟明克允帝曰畴若予工佥曰垂哉帝曰俞咨垂汝共工帝曰畴若予上下草木鸟兽佥曰益哉帝曰俞咨益汝作朕虞帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清帝曰防命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦帝曰龙朕堲谗说殄行震惊朕师命汝作纳言夙夜出纳朕命惟允帝曰咨汝二十有二人钦哉惟时亮天工三载考绩三考黜陟幽明庻绩咸熈
　　周官　王曰唐虞稽古建官惟百内有百揆四岳外有州牧侯伯庶政惟和万国咸宁夏商官倍亦克用乂明王立政不惟其官惟其人今予小子只勤于德夙夜不逮仰惟前代时若训廸厥官立太师太傅太保兹惟三公论道经邦爕理隂阳官不必备惟其人少师少傅少保曰三孤贰公化寅亮天地弼予一人冡宰掌邦治统百官均四海司徒掌邦教敷五典扰兆民宗伯掌邦礼治神人和上下司马掌邦政统六师平邦国司防掌邦禁诘姧慝刑乱司空掌邦土居四民时地利六卿分职各率其属以倡九牧阜成兆民六年五服一朝又六年王乃时廵考制度于四岳诸侯各朝于方岳大明黜陟
　　周礼总论
　　孔子曰殷因于夏礼所损益可知也周因于殷礼所损益可知也其或继周者虽百世可知也又曰周监于二代郁郁乎文哉吾从周
　　又曰吾说夏礼杞不足徴也吾学殷礼有宋存焉吾学周礼今用之吾从周
　　孟子曰禹恶防酒而好善言汤执中立贤无方文王视民如伤望道而未之见武王不泄迩不忘逺周公思兼三王以施四事其有不合者仰而思之夜以继日幸而得之坐以待旦
　　文中子居家不暂舍周礼门人问中子曰先师以王道极是也如有用我执此以徃通也宗周之介子敢忘其礼乎
　　又曰周礼其敌于天命乎
　　又曰吾视千载以上圣人在上者未有若周公焉其道则一而经制大备后之为政有所持循
　　唐太宗问三代损益何者为当魏徴对曰孔子曰周监于二代郁郁乎文哉吾从周周礼周公旦所裁遗谈余义可举而行若择前代宪章明王道臣请以周典唯所施行上大恱翌日又召徴入上曰朕昨夜读周礼真圣作也首萹云惟王建国辨方正位体国经野设官分职以为民极诚哉深乎良乆谓徴曰朕思之不井田不封建不肉刑而欲行周公之道不可得也
　　唐本传云周礼者周公致太平之书先圣极由之典法天地而行教化辨方位而叙人伦其义可以幽賛神眀其文可以经纬邦国备物致用其可忽乎
　　周礼是周公遗典
　　朱晦庵曰周礼胡氏父子以为是王莽令刘歆撰此恐不然周礼是周公遗典也【廖德明】　又曰周礼乃周家盛时圣贤制作之书　又曰周礼一书周公所以立下许多条贯皆是从广大心中流出【万人杰】　又曰周官徧布精宻乃周公运用天理熟烂之书　又曰说制度之书惟周礼仪礼可信礼记便不可深信周礼毕竟出于一家谓是周公亲笔做成固不可然大纲却是周公意思某所疑者但恐周公当时立下此法却不曾行得尽方是个草本　又曰今谓周官非圣人之书至如比闾族党之法正周公建太平之基本这如棊盘相似枰布定后棊子方有放处【杨道夫】又曰后人皆以周礼非圣人书其间细碎处虽可疑其大体直是非圣人做不得【叶贺孙】　又曰周礼一书好防广大精宻周家法度在里但未敢令初学防【李方子】
　　程氏曰周礼一书周公致治之大法在其中
　　周官不可不讲
　　杨氏曰周官之书先王经世之务也不可不讲
　　周礼是宰相之事
　　晦庵曰理会周礼非位至宰相不能行其事自一介论之更自逺在且要就切实理防受用处若做到宰相亦湏上遇文武之君方可得行其志【叶贺孙】
　　周礼多说事之纲目
　　晦庵曰周礼中多有说事之纲目者如属民读法其法不可知司马之职乃陈车徒如战之陈其陈法亦不可见矣【万人杰】
　　论行周官法度
　　程氏曰必有关雎麟趾之意而后可以行周官之法度或问有关雎麟趾之意而后能行周官法度何也晦庵曰湏是自闺门袵席之微积累到薰蒸洋溢天下无一民一物不被其化然后可以行周官之法度不然则为王莽矣
　　或问周都丰镐则王畿之内当有西伯之戎如此则稍甸县都如何其可为也晦庵曰周礼一书圣人作为一代之法尔到不可用法处湏别有权变之道【金去伪】
　　陈同父曰周礼一书先王之遗制具在后有圣人不能加毫末于此矣世儒以谓治至周公而术已穷穷则不可复继周之后必为秦夫子葢逆知而不言也呜呼果其穷也则周公之志荒矣自伏羲神农黄帝已来顺风气之宜而因时制法凡以为人道立极而非有私天下之心也葢至于周公而集百圣之大成文理宻察曲而当尽而不汚无复一毫之间而人道备矣人道备则足以通天下之理而周天下之变变通之理具在周公葢至此而与天地同流而奚忧其穷哉夫周家之制既定而上下相维至于八百余年诸侯既已擅立周之王徒拥其虚器蕞然立诸侯之上诸侯皆相顾而莫之敢亡独何所畏而不忍哉岂非周公之制有以维持其不敢叛之心虽颠倒错乱而犹未底于亡也当时有能变通周公之制而行之天下不必周而周公之术未始穷也秦徒见其得天下之难以为周之制葢非其所便并与其仅存者尽弃之而不知周家之制既尽而秦亦亡矣始夫子之言曰其或继周者虽百世可知也而岂知其至此极耶
　　成周之事其凡见于他书其目见于周礼
　　杂说成周之事其凡见于他书其目见于周官故秩官之书即周礼之冡宰也曲礼之书即周礼之宗伯也政司马法即周礼之司马也九刑誓命之书即周官之司防也以至考工记即司空之书也周礼举其目而散于诸书
　　成周之治纲领在于六官
　　东莱曰治有统政有枢出天下之治者其本也运天下之政者其枢也周之盛时薄海内外为国千有七百事之接于王室者博矣而周典所载纲以六官之职至于千七百国之品章宪令曾不少槩见焉统端于内治成于外枢动于上政行于下此圣人所以守要而百事详也
　　范氏曰夫天地有四时百官有六职天下万事备尽于此如网之在纲裘之挈领虽百世不可易也人君如欲稽古以正名苟舍周官未见其可
　　六卿分职每终之以为民极
　　东莱曰先王之教天下未始有精粗本末之间也夫朝不混市野不逾国人不侵官后不敢以奸王之权诸侯不敢以僣天子之制公卿大夫不牟商贾之利六卿九牧相属而聼命于三公夫彼皆民上也皆富且贵也而尺寸不敢逾一毫分守不敢易所以习民于尊卑等差阶级之中消其冐上无等之心而寓其道德之意是以民服事其上而下无觊觎贱不亢贵卑不逾尊举一世之人皆安于法度分守之内志虑不易视聼纯一易直淳厐而从上之令父诏其子兄授其弟长率其属何徃而非五礼六乐三物十二教哉方位国野设官分职何徃而非以为民极哉尝读晋之国语每叹绛之富商韦藩木楗过朝之事以为富商之饶于财使之泽其车而华其服非不足也而必易车服于过朝之际不敢与士大夫混然无别焉民志之定而中道之存成王周公之遗化固隐然在此也
　　辨周礼疑
　　郑渔仲曰周礼一书详于制度而不及道化严于职守而濶畧于人主之身所以学者疑其非圣人之书按书传曰周公一年救乱二年伐商三年践奄四年建侯卫五年营成周六年制礼作乐七年致政成王则是书之作在于周公摄政六年之后周公将复辟于成王则是书之所由作故周礼六官之首皆曰辨方正位者此也周官序云成王黜商灭淮夷还归在丰作周官按周公设政时淮夷奄已与管蔡同乱成王即政之后淮夷又叛成王乃亲征之故云灭夷还归在丰作周官当是营洛既成之后作周礼还归在丰之后作周官则周官之书作于周礼之后明矣而郑众以书序言周作官为周礼则失之矣郑康成又以成王作周官在摄政三年周公作周礼在摄政六年愈失矣后来求其说不得或谓文王治岐之制或谓成周理财之书或谓战国隂谋之书【何休云】或谓汉儒附防之说【乃刘歆作】或谓末世渎乱之书纷纷之说无所折衷予谓非圣人之智不及此五等之爵九畿之服九州十二境闽蛮夷貊祭天祀地朝觐防同之事皆非文王时政所得及也以是书而加文王非爱文王者也虽其书固详于理财而其惠下也甚厚其经入也名丰而奉上也甚薄谓为理财之书又非深知周礼者也使战国有如是之法则战国三代矣使汉儒而有如是学尚或为汉儒乎惟其所见不一故武帝视为末世渎乱不验之书而不之好也至后世孙处又独为之说曰周礼之作周公居摄六年之后书成归丰而实未尝行也葢周公之为周礼亦犹唐之显庆开元礼也唐人预为之以待他日之用其实未尝行也惟其未经行故仅述大略俟其临事而损益之故建都之制不与召诰洛诰合封国之制不与武成孟子合设官之制不与周官合九畿之制不与禹贡合凡此皆预为之而未经行也虽然此一说也而不知周礼其所以难通者其规模与它经不类周礼一书有缺文【军司马与司马之类】有省文【遂人匠人之类】有互见【九等品举之类是也】有兼官【三公三孤不必备教官无府史胥徒】有预设【凡千里封公四封侯六伯十一之类】有不常置【夏采方相氏之类】有举其大纲者【四为两卒之类】有副相副贰者【自卿至下士各随才髙下同治此事】有常行者【垂法象魏之类】有不常行者【二至祀方泽大裘祀上帝合民询国迁珠槃盟诸侯之类皆是也】今观诸经其措置规模不徒于弼亮天地和洽神人而盟诅雠伐凡所以待衰世者无不备也不徒以检柅君身防絶祸患而米盐丝枲凡所以任贱役者无不及也使之维持一世则一世之人安维持百世则百世之人安维持千万世则千万世之人安贻谋燕翼后世岂无僻王皆頼前哲以免则周公之用心也所谓兼三王监二代尽在于是是书之作于周公与他经不类礼记就于汉儒则王制所说朝聘为文襄时事月令所说官名为战国间事曽未若周礼之纯乎周典也惜乎自成帝时维之七畧终汉迄唐寥寥千百载间仅不置学官博士【王莽五博士徒废唐有生徒无博士】文中子居家未尝废周礼太宗叹周礼为真圣作其深知周礼者欤若夫后世用周礼王莽败于前荆公败于后此非周礼之不可行而不善用周礼者之过也














　　周礼集说纲领
　　钦定四库全书
　　周礼集说卷首下
　　凡例
　　三公三孤
　　公孤不言职其职分亦不同
　　东莱曰按周官三公论道经邦燮理隂阳三孤贰公化寅亮天地弼予一人见得公孤之分不同如此周礼一书自冡宰以下无不登载而公孤独缺书者何哉今观朝士掌外朝之法左九棘孤卿位焉右三槐三公位焉非不言公孤也特不言其职尔夫自冡宰而下各领其职所谓作而行之三公嘿然无名坐而论道所谓司万化之原者不是耳目经歴簿书期防之计非有司防墨所能制只去本原上整顿朝夕纳诲格人主之非心论道经邦便是燮理隂阳处何尝去虗空渺茫处理防大抵人主一心万化之原一都一俞论道之间使人主果识本原于本原上转得则上而日月星辰无不顺下而山川草木莫不宁这是三公之职道自三公出至三孤则大三公之化隂阳以气言也天地则有形爕理在其上寅亮在其下公孤之分于此着矣然弼予一人乃格君心之任独于孤言之而公之职反不与者特成王尊三公之至若不敢以身烦之葢曰斯人乃造物之友非予一人之弼也尊之至也
　　公卿大夫士
　　王介甫曰婚义曰天子三公九卿【三孤六卿】二十七大夫八十一元士卿则上大夫也周礼才书卿了无上大夫只书中下大夫王制曰诸侯之上大夫卿葢非特诸侯之卿然也春秋初郑厉公云上大夫之事见周制尚存到中间如晋有上卿又有上大夫其制皆变了自士以上皆王命也而穆王命伯冏为大仆曰慎简乃僚则虽以王命命之而为之长者亦得以简之也
　　周礼序官属如大宰卿一人小宰则中大夫二人宰夫则下大夫四人上士则八人中士则十有六人下士则三十有二人其数转相倍古人做事有根干枝叶类如此【杂说】
　　贾氏曰王朝三公八命卿六命大夫四命皆为隂爵以待出封为诸侯乃为阳爵九命七命五命士以三命以下为差不得出封在王朝有三命一命亦为阳爵无嫌也
　　府史胥徒
　　论府史胥徒有无多寡
　　注防按宰夫八职云府掌官契以治藏史掌官书以賛治胥掌官叙以治叙徒掌官令以徴令葢府治藏史掌书者凡府史皆其官长所自辟召除其课役而使之非王臣也周礼之内府史大例皆府少而史多而府又在史上唯有御史百有二十人特多而在府上以其掌賛书故数多也又有府兼有史以其当职事繁故也或空有史而无府者以其当职事少得史即足故也至于角人羽人等直有府无史以其当职文书少而有税物须藏之故直有府也腊人食医等府史俱无者以其専官行事更无所须故也周礼之内唯有天府一官府特多于史以其所藏物重故也胥有才智为什长徒给使役故一胥则十徒也皆民给徭役者按礼记王制曰下士视上农夫食九人禄足以代耕则府食八人史食七人胥食六人徒食五人其官并亚士故号庻人在官者也周礼上下文有胥必有徒胥为什长故也腊人之类空有徒无胥者得徒则足不假长帅故也食医之类胥徒并无者以专官行事不假胥徒也
　　府史贾胥徒有无多寡各称其任
　　杂说自士以下皆有府史贾胥徒乃庶人之在官者皆禄于公上其数不可以一端备所以五官之长府六人史胥各十二人徒百有二十人与夫御史掌賛书其史则众甸师掌耕王籍其徒则多庖人之贾有八职币之贾有四外是则角人之类有府无史眡祲之类有史无府医师之类有徒无胥乡大夫之类无府史贾胥徒不特此也有奄有奚有士有庻子女酒女浆之不同葢圣人设法岂有私意哉大抵其职或有或无或多或寡各称其任而已
　　士多府史少
　　牛问刘曰周礼士多而府史少何也曰古人委任责成嵗终考其殿最案不重校文不烦悉府史之任掌要目而已今则不然大小之官悉由吏部纎介之迹皆属考功省官不如省事官事不省而望从容其可得乎
　　府史与徒多寡皆得其宜后世则无撙节
　　官制云六官之中皆府少而史多而府又在史上唯御史一官百有二十人特多而在府上葢御史掌賛书其史则众犹甸师掌耕耨王籍人掌以时为梁其徒则多也大抵先王之于吏员宜少者不过增之而使多宜多者不过减之而使少故方其宜少也虽大宰之史不过三十人及其宜多也则以御史之官而史至于百有二十人岂若后世之吏上自朝廷下至郡县一切无撙节而徒使公私俱病也哉
　　官名
　　六卿非取天地四时为名葢欲钦承天道
</div>
    <div class="pagination">
<span class="current-page">1</span><a href="周礼集说_page2.html">2</a><a href="周礼集说_page3.html">3</a><a href="周礼集说_page4.html">4</a><a href="周礼集说_page5.html">5</a><a href="周礼集说_page6.html">6</a><span>...</span><a href="周礼集说_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
