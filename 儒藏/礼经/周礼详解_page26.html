<!DOCTYPE html>
<html>
 <head>
  <meta charset="utf-8"/>
  <title>
   周礼详解 - 第 26 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼详解 - 第 26 页/共 28 页
  </h1>
  <div class="content">
   周礼详解卷三十五
&lt;经部,礼类,周礼之属,周礼详解&gt;
　　钦定四库全书
　　周礼详解卷三十六
　　宋　王昭禹　撰
　　轮人为盖达常围三寸桯围倍之六寸信其桯围以为部广部广六寸部长二尺桯长倍之四尺者二【桯音盈信音申广古旷反】
　　【轮辐三十以象日月盖弓二十有八以象星其形围其数耦此轮人所以为盖也盖之制上为部中为达常下为桯部之旁为弓部盖斗也达常盖斗柄也桯盖杠也弓盖撩也达常小于桯桯小于部故非部无以纳弓于其旁非桯无以含达常于其中达常围三寸围三径一则径一寸矣桯围倍之六寸围三径一则径二寸矣信其桯围以为部广部广六寸者广谓径也取桯围以为部广则部径六寸而为尺有八寸也名之为部者言盖斗四面凿孔内盖弓着于上部高隆穹然故谓之为部也部长二尺者此部谓斗柄达常也以此达常上入部中遂名之为部也桯长倍之四尺者二以其桯之长倍于部长则凡八尺矣故曰四尺者二斗柄谓之达常者上下通焉谓之达终始无变谓之常斗柄上通于部下通于桯以通乎上下为达无变为常故谓之达常也盖杠谓之桯者立乎下盖之材赖之以呈焉故谓之桯也盖斗谓之部者部如部伍之部有所思而通也盖斗纳众弓而通之也故谓之部也】
　　十分寸之一谓之枚部尊一枚弓凿广四枚凿上二枚凿下四枚凿深二寸有半下直二枚凿端一枚【凿才报反百工之于数有所谓三分寸九分寸二十七分寸八十一分寸者以三乗之也如三分寸则以一寸三分之推而至于八十一分寸亦然矣有所谓五分寸十分十五分寸二十分寸七十五分寸者以五乗之也如五分寸则以一寸五分之推而至于七十五分寸亦然矣今言十分寸则以一寸十分之也然十分寸之一谓之枚则枚一分矣枚如条枚之枚自本上生者为枚自枚上生者为条枚为大条为小故数物以枚数事以条以一物而众事附焉故也葢以部为大故以部之分而谓之枚以一部而众弓附焉故也部尊一枚者葢斗髙一分也弓凿广四枚者凿孔大四分也凿上二枚者凿孔之上无所受故二分也凿下四枚者凿孔之下有受故四分也两四一二则部厚一寸矣凿深一寸有半者部广六寸凿深二寸有半则对五寸矣是以不伤达常也下直二枚以其弓之入于凿者曲二分则直而近下者深二枚也凿深二枚者言凿端之一分取其狭也】
　　弓长六尺谓之庇轵五尺谓之庇轮四尺谓之庇轸【庇方二反】
　　【车有小大故葢弓有长短弓有长短故所覆有广狭葢舆广六尺六寸两毂并六尺四寸旁减轨内七寸则两轵之广凡丈一尺六寸以弓长六尺而倍之加部广之六寸是为丈二尺六寸然弓有宇曲之减则其长可以覆轵而已不及干焉故弓六尺谓之庇轵轵毂末也若夫轸之广则小于轮而弓之降杀亦以一尺为差故五尺谓之庇轮四尺谓之庇轸也】
　　参分弓长而揉其一参分其股围去一以为蚤围参分弓长以其一为之尊【蚤音爪】
　　【葢弓之制短者近部平长者为宇曲三分弓长而揉其一则六尺之弓揉而为宇曲者二尺矣三分弓长以其一为之尊则六尺之弓尊而近部平者亦二尺矣弓近部平谓之服犹辐近毂之为股宇曲之末谓之蚤犹辐入牙之为蚤也股欲麄蚤欲细故三分其股围去一以为蚤围葢以弓凿之广四枚方员之而为股围则一寸六分也去股围之一而为蚤围则一寸十五分寸之一矣尊髙也六尺之弓三分之则近部二尺为髙矣故曰以其一为之尊】
　　上欲尊而宇欲卑上尊而宇卑则吐水疾而霤逺葢已崇则难为门也葢已卑是蔽目也是故葢崇十尺良葢弗冒弗纮殷亩而驰不队谓之国工【卑音婢霤力又反殷音隠上欲尊者上近部平之处也字欲卑者下为字曲之处也言上则知宇曲之为下言宇则知上之为弓部上髙则其势仰而隆宇卑则其势俯而下此其所以吐水疾而其霤及于逺欤易以坎为弓轮者葢弓以吐水言其流而不积也葢崇十尺多乎十尺则为太崇而于门难为容寡乎十尺则为太卑而于目有所蔽人长八尺则葢崇十尺乃其中制也故曰葢已崇则难为门也葢已卑是蔽目也是故葢崇十尺古之为葢者必期于甚善弗冒者弗以衣覆之也弗纮者弗以丝系之也弗冒以衣弗系以丝虽中亩而驰宜队而不队则葢弓所以入于部者固而不可摇故曰良葢弗冒弗纮殷亩而驰不队谓之国工】
　　舆人为车轮崇车广衡长参如一谓之参称参分车广去一以为隧参分其隧一在前二在后以揉其式以其广之半为之式崇以其隧之半为之较崇六分其广以一为之轸围参分轸围去一以为式围参分式围去一以为较围参分较围去一以为轵围参分轵围去一以为轛围【称去声隧虽遂反较古学反轛音对】
　　【处车中以舁人者舆也挟车旁以践地者轮也横车前以扼马者衡也轮崇车广衡长皆六尺有六寸故曰三如一谓之三称车舆广狭其实一也舆者车之始车者舆之成不曰舆广而曰车广则言其成而已因舆以为深浅者隧也所凭抚以为礼而式之者轼也车有六等兼三才而两之以效于此者较也方而不运物得防焉者轸也輢有轵不入于轼而宜只者轵也乗者君子而对乘者轛也三分车广去一以为隧者隧四尺四寸也三分其隧一在前二在后以揉其式者式深四寸三分寸之二也以其广之半为之式崇者以车之广而半取之则轼崇三尺三寸也以其隧之半为之较崇者隧之半则二尺二寸也六分其广以其一为之轸围者以车广六分用其一则尺一寸也三分轸围去一以为式围者以轸围三分去其一则是七寸三分寸之一也三分式围去一以为较围者以式围三分去其一则四寸九分寸之八也三分较围去一以为轵围者以较围三分去其一则三寸二十七分寸之七也三分轵围去一以为轛围者以轵围三分去其一则二寸八十一分寸之十四也自隧以下郑氏皆以为兵车之制兵车如此则乘车可知矣】
　　圜者中规方者中矩立者中县衡者中水直者如生焉继者如附焉【中丁仲反】
　　【权与物钧而生衡衡运生规规圜生矩矩方生绳绳直生准规矩诚陈则不可欺以曲直权衡诚设则不可欺以轻重舆人之为车为圜必以规而自中于规为方必以矩而自中于矩立者其直中于绳衡者其平中于水直者直达而不屈如木生于地继者脗合而不离如枝之附于干也以人为之功而类于天性之自然非工之巧何以与此】
　　凡居材大与小无并大倚小则摧引之则絶【居如字旧音据居其所而安者居也若倨则以其遇人而居不为变动也若琚则以其居佩之中无所移易也善居材者亦使之居其所而安无变动移易之弊则或大或小各适其宜也葢用材有小大则其质有强弱善居材者取大小强弱得其正而已故大与小无并并谓偏邪相就也葢大强而小弱以大而倚小是大与小相并也小者弱而其强不堪必为大者所挫而摧矣既催矣又从引而行之则小者絶而不属是理之必至者也故曰引之则絶而已】
　　栈车欲弇饰车欲侈【栈士板反弇于验反】
　　【栈车则巾车所谓士乗栈车是也饰车则巾车所谓孤乗夏篆卿乗夏缦大夫乗墨车是也凡为车挽舆以革则载于中者固挽毂以革则运于旁者固有革则易以壊饰车有革以挽故欲侈言纵而向于外也栈车无革以为挽故欲弇言敛而向于内也】
　　辀人为辀辀有三度轴有三理国马之辀深四尺有七寸田马之辀深四尺驽马之辀深三尺有三寸轴有三理一者以为媺也二者以为久也三者以为利也軓前十尺而策半之【辀张留反軓音犯】
　　【辀车辕也以人在右挟之能出围而有所之则谓之辕以其载欲准行欲利以需为病以覆为戒则谓之辀夫车之运虽在于轮轮之进实本于辀此先王所以设官以为辀而辀人之职所以立也辀有三度则国田驽马其辀之深浅各异数是也轴有三理则为媺为久为利其轮之用各有常而不可外是也国马郑氏谓种马戎马齐马道马也种马驾王路戎马驾革路齐马驾金路道马驾象路马髙八尺车轵崇三尺有三寸加轸与轐七寸并辀深四尺有七寸则衡髙八尺七寸也除马之髙则余七寸为衡颈之间矣田马驾木路马髙七尺车轵崇三尺一寸半加轸与轐五寸并辀深四尺则衡髙七尺七寸也驽马驾役车马髙六尺车轵崇三尺加轸与轐四寸并辀深三尺有三寸则衡髙六尺七寸也此辀之有三度者也一者以为媺则轴之材欲其媺而无恶二者以为久则车之体欲其坚而可久三者以为利则轴之势欲其利而易运此轴之有三理者也在轼前则为之凡者軓也御者所执以制马而使齐者策也辀軓以前其长十尺策半则五尺也以策五尺则御者执之适可以及马而无过与不及故也】
　　凡任木任正者十分其辀之长以其一为之围衡任者五分其长以其一为之围小于度谓之无任
　　【因其材之所胜而用之谓之任任木者以其材之大小称其任之轻重而已如任官焉各称其才之长如任民焉各称其力之所能不以大材而当任之轻不以小材而当任之重各适其宜而已故辀人之任木任正者十分其辀之长以其一为之围衡任者五分其长以其一为之围小于度者则谓之无任任正者谓舆下三面材以持车正者也辀軓前十尺与隧四尺四寸凡丈有四尺四寸任正之围取其十分之一则凡尺有四寸五分寸之二矣衡任者谓两轭之间也衡长六尺有六寸衡任之围取其五分之一则凡一尺三寸五分寸之一矣故曰衡任其度数如此则其材苟小焉则其力不足以胜其任故谓之无任】
　　五分其轸间以其一为之轴围十分其辀之长以其一为之当兔之围参分其兔围去一以为颈围五分其颈围去一以为踵围
　　【轸间六尺有六寸轴围五分而取其一则一尺三寸五分寸之一也当兎谓辀当伏兎者也辀之长丈有四尺四寸当兎之围十分而取其一则尺有四寸五分寸之二而去其一则颈围九寸十五分寸之九也踵谓在后承轸者也于颈围九寸十五分寸之九而去其一则踵围七寸七十五分寸之五十一也】
　　凡揉辀欲其孙而无弧深今夫大车之辕挚其登又难既克其登其覆车也必易此无故唯辕直且无桡也是故大车平地既节轩挚之任及其登阤不伏其辕必缢其牛此无故唯辕直且无桡也【孙音逊夫音符挚轾同覆音福易去声阤音矢凡辀之深或四尺或三尺有三寸或四尺有四寸必以火揉之使其势曲直然后可以为深虽欲其曲而深然又不可过于曲若弧深则过于曲矣过于曲则易折非经久之道也故凡揉辀欲其孙而无弧深孙如公孙硕肤之孙言审曲而顺理也苟逆理而不孙非特难揉亦易伤折矣此揉辀所以先于孙欤大车之辕挚者大车牛车也挚言其至谓其势直而下至也葢辀虽不过于弧深然亦不可失之于直直则其势下至非特登上阪地为难其倾覆且易矣此其故非他以其揉之不曲而深故曰唯辕直且无桡也大车平地既节轩挚之任者轩言其髙而上干挚言其俯而下至既节轩挚之任则髙下适中而无上干下至之患矣六月之诗曰戎车既安如防如轩以其适轩轾之中此戎车所以安也夫大车于平地虽能节其轩轾之任若其登阪阤之地牛不退而偪伏其辕则辕必重而缢系其牛颈此亦其辕直无桡之故也】
　　故登阤者倍任者也犹能以登及其下阤也不援其邸必緧其牛后此无故唯辕直且无桡也【援音袁邸丁礼反緧音秋故书作防与緧同】
　　【凡登阤者自下而上其用力为多故谓之倍任夫登阤虽倍任然力之强者犹能以登及其下陁不援摩其车之邸则车或进而緧绊牛之后此亦以辕直而无桡之故也由此观之则辕虽不可以过曲亦不可以不曲此辀之三度所以其深皆有常数也】
　　是故辀欲颀典辀深则折浅则负辀注则利准利准则久和则安辀欲弧而无折经而无絶【颀苦狠反典音殄】
　　【颀如硕人其颀之颀言其长也典如六典之典言其有常也欲颀典言欲其长而有常也葢辀之长丈有四尺四寸过乎此则其长为有余而赘不及乎此则其长为不足而亏有余而赘不足而亏非法度之常也故欲颀典而已辀深则折浅则负者深则所谓弧深也揉之太深而伤其力故不进而易折浅则所谓直而无桡也揉之或浅则马引之而难进故倍任而如负辀注则利准者葢辀所以驾马其引而进也若水之注然无凝滞之患者以其行则利而载则准故也利准则无倾覆之败此所以能长久也夫无深折浅负之病而有注则利准之效其登阤与其下阤也不伏其辕不緧其牛此辀之和也唯和则无折负进若与马谋退若与人谋在马则无契需之病在人则无左楗衽弊之患人与马皆适此车之驰驱所以不危而安矣荀卿曰马骇舆则君子不安此辀不和之效也辀欲弧而无折经而无絶者辀欲如弓之形而不可以太深太深则折矣木之直理为经辀欲顺木理而为之不可以断絶逆理而不经斯絶矣】
　　进则与马谋退则与人谋终日驰骋左不楗行数千里马不契需终嵗御衣衽不敝此唯辀之和也劝登马力马力既竭辀犹能一取焉良辀环灂自伏兔不至軓七寸軓中有灂谓之国辀【楗音倦契苦结反需如字一读为懦灂子肖反】
　　【马所以驾车车之进则以马行为主故进则与马谋人所以驭马车之退则以人驭为主故退则与人谋谋者指事而图之也进与马谋则得之于此而应之于彼也退与人谋则得之于手而应之于心矣种马驾玉路戎马驾革路齐马驾金路道马驾象路田马驾木路凡车之任重致逺者皆马之力也故进则欲其与马谋大仆驭玉路齐仆驭金路道仆驭象路田仆驭木路凡车之疾徐进退惟人之驭也故退则欲其与人谋叔于田之诗有言两骖如舞两骖如手以言马之节适也有言两服齐首以言马之整序也如是则辀之和而进与马谋可知矣叔于田之诗言执辔如组以言其驭之巧驷铁之诗曰六辔在手以言其驭之良也如是则辀之和而退与人谋可知矣终日驰骋而左不楗者言辀之和则尊者在左而无蹇倦之病也行数千里而马不契需者合而相倚曰契缓而不进曰需言辀之和则马虽行数千里之逺而无契需之患也终嵗御衣衽不敝衽谓裳车行而无摇动之劳则驭者衣衽亦无伤敝之害也凡此数者自非辀之和孰能致是哉然则为辀者既有浅深之数与其髙下之度而又五楘以致文饰环灂以受霜露故以之鸣和鸾而不失相应之节以之逐水曲而不失周旋之仪舞交衢则驭者以之良过军表则射者以之善此亦惟辀之和也辀和则马之行也易为力莫不勇于进而无疲倦之患故能劝登马力也马力既竭谓马行而已止也马行已止而无所用力辀犹能一进而取道岂非辀之利而能然欤良辀环灂者诗曰五楘良辀葢辀之上为之纒固其楘有五被之以筋胶而环饰之以漆故谓之环灂也自伏兎至軓葢如式深尺有四寸三分寸之二也自伏兎不至軓七寸则是半有灂也以辀之长丈有四尺四寸灂之所至者丈有三尺三寸其不至者唯七寸而已则辀无伤齿之敝而其文饰常存非国工之巧其能及此乎故辀中有灂谓之国辀国辀犹言国工也指其人之巧而言之有以葢一国焉则谓之国工指其器之良而言之有以葢一国焉则谓之国辀矣】
　　轸之方也以象地也葢之圜也以象天也轮辐三十以象日月也葢弓二十有八以象星也龙旂九斿以象大火也鸟旟七斿以象鹑火也熊旗六斿以象伐也蛇四斿以象营室也弧旌枉矢以象弧也
　　【轸舆后横木旗斿之所防也夫轸之方以象地方地事也方而不运故物防焉葢合二十八弓周圜以为圆也天有二十八星环列乎四方故葢以二十八弓象星之周围乎天葢在上以覆乎下故象天体之圆轸在下以承乎上故象地体之方圣人与天地合其德其德之髙明足以配天其德之博厚足以配地故葢轸之所象者如此葢之圜以位乎上轸之方以位乎下圣人乗焉以位乎其中则三才之道备矣夫三十辐共一毂当其无有车之用葢有之以为利无之以为用者天之道也圣人之道亦不外乎是故轮辐三十以象日月也日昱乎昼月昱乎夜相推以生明而其运未始有穷常以三十日而合宿辐之实轮其运转亦未始有穷其数亦不过乎三十圣人与日月合其明故轮辐之所象如此也天之所恃以垂象者星也葢之所恃以庇下者弓也二十八星环列乎天之四方葢之圜以象天故以二十八弓谓之庇轸葢之有弓阖辟有节犹天之列宿隠见有时焉此葢弓二十有八所以象星也然则圣人取象于天地日月星辰以寓于车舆之间岂徒为观美而已哉凡以载道而与之俱故也交龙为旂诸侯之所建以象苍龙之星苍龙东方之星也其属有尾尾有九星故龙旂则九斿鸟隼为旟州里之所建以象鹑火之星也鹑火南方之星其属有七星故鸟隼则七斿熊虎为旗师都军吏之所建以象白虎之星也白虎西方之星其属有参参有六星故熊旗六斿蛇为旐县鄙之所建以象武之星也武北方之星其属有营室营室与东壁连体而有四星故蛇四斿弧旌所以张縿之幅也觐礼曰侯氏载龙旂弧韣则旌旗之属皆有弧也又为之枉矢以象弧星之有矢也夫星者天之象天之垂象以见吉凶使人视而从之先王之】
　　【建旗亦使各率其所属使其属视而从之此自龙旂而下所以皆取象于星也夫登三辰于旗所以昭其明惟王之德与日月合其明故王建日月之常而其实则象星焉】
　　攻金之工筑氏执下齐冶氏执上齐鳬氏为声防氏为量段氏为镈器桃氏为刃金有六齐六分其金而锡居一谓之钟鼎之齐五分其金而锡居一谓之斧斤之齐四分其金而锡居一谓之戈防之齐参分其金而锡居一谓之大刃之齐五分其金而锡居二谓之削杀矢之齐金锡半谓之鉴燧之齐【齐才细反】
　　【攻金之工六筑冶鳬防段桃氏也金一也以为器则不一工之为器各有能焉为削者不可使为杀矢为鉴燧者不可使为钟鼎为大刃者不可使为斧斤因能而用随器而使此攻金之工所以有六也凡以金为器必济之以锡葢金性坚刚而锡则柔耎金或赤黒而锡则青白以柔耎而济坚刚则其为器也不折以青白而济赤黒则其为色不滞然所用之锡各随其宜而有多寡之不同此所以有上齐下齐之异也多锡为下齐筑氏为削五分其金而锡居二则用锡为多矣故曰执下齐少锡为上齐冶氏为戈防四分其金而锡居一则用锡为少矣故曰执上齐以削为下齐而言筑氏执之则大刃鉴燧之属皆下齐也以戈防为上齐而言冶氏执之则钟鼎斧斤之属皆上齐也举筑冶而其它可知矣鳬氏为声则钟錞之属是也桃氏为量则斗斛之属是也段氏为镈器则钱镈之属是也桃氏为刃则刀剑之属是也金有六齐则钟鼎一也斧斤二也戈防三也大刃四也削杀矢五也鉴燧六也用锡以和金有多寡之异故其齐有六钟以击鼎以烹则用锡为最少故六分其金而锡居一斧以伐斤以斫则用锡宜差多故五分其金而锡居一戈防皆用之以刺防其或挫折用锡宜多于斧斤故四分其金而锡居一凡此皆谓上齐者也大刃则戚扬之属其刃为加大施之斩斫则防其易亏缺故三分其金而锡居一削画刀也杀矢用诸近射田猎也削以刻书杀矢中之则死皆欲其坚忍不脆其用锡又宜多于大刃故五分其金而锡居二鉴燧以取水火于日月或用之以照以明白为上故用锡为最多而金锡相半焉凡此皆为下齐者也】
　　筑氏为削长尺博寸合六而成规欲新而无穷敝尽而无恶
　　【筑之字从竹从巩从木□木竹有节也削以裁书而冶之方如二□木而竹且有节焉故为削者名官曰筑氏长尺博寸此为削制也十寸为尺十分为寸削之制过乎尺则为太长不及乎尺则为太短过乎寸则为太博不及乎寸则为太狭则长尺博寸者于用为宜矣必取乎土之成数则取其若土之能自成然后能成物也葢为削者链冶其金使至于精又和之以锡而使之以坚忍得所是其有以自成也然后用之以裁书是因其自成然后有以成物也则古之为器者岂徒以适用而已不説之法固寓乎其中然以长尺而累之则合六削适六尺矣故环而围之其势圜而足以成规夫规者正圜之器成规则不期于圜而其圜自中于规矣岂俟乎正之而后圜哉长尺博寸既有取乎土数之成合六成规又有取乎地数之中惟成为能无亏惟中为能有常而无亏者削之体也中而有常者削之用也葢书所以着古昔之惛惛传千里之忞忞以传之当年则为不刋之典以施之后世则为不朽之法而削所以裁制其书者亦岂可苟哉则其体长尺而博寸其用合六而成规是所以称其书也欲新而无穷者葢制于形者久而必旧欲其日新其可得乎丽于数者久而必坏欲其无穷其可得乎削制于形而丽于数亦欲其新而无穷而已岂能必其新而无穷哉庖丁之解牛十有九年可谓久矣其刃若新发于硎亦欲新无穷之意也然欲新而无穷亦可久而已非若道之能久也唯其形久而必旧故不能无削惟其数久而必坏故不能无尽然敝尽者亦其锋铓之适于用者然也若其脊刃亦未尝有亏缺之疵岂非无恶之谓欤凡此皆材美工巧之效也所谓鲁之削不过也】
　　冶氏为杀矢刃长寸围寸铤十之重三垸【铤徒顶反垸音九传曰犹金之在镕惟治者之所铸葢金以隂凝冶以阳释之使惟我所为以成物者也为戈防必镕金而为之故名官以冶氏为杀矢刃长寸围寸铤十之重三垸者先儒谓似补脱误在此葢五分其金而锡居二谓之杀矢之齐冶氏执上齐而此言冶氏为杀矢杀矢与戈防异齐岂同工乎则冶氏为戈防非杀矢明矣杀矢乃司弓矢所谓近射田猎者是也以其中之则死故谓之杀矢必其刃之长则其中入不浅故刃长寸围寸铤谓箭足入稾中者也铤十之则其入稾中者凡一尺矢人所谓杀矢七分三在前四在后此亦言稾中之铁铤七分杀一以前也重三垸先儒谓垸量名也且为矢宜在矢人之职则为矢固非冶氏矣今矢人有所谓刃长寸围寸铤十之重二垸其文与此同差三为二必其脱误在此无疑】
　　戈广二寸内倍之胡三之援四之已倨则不入已句则不决长内则折前短内则不疾是故倨句外博重三锊戟广寸有半寸内三之胡四之援五之倨句中矩与刺重三锊【句古侯反锊色劣反中丁仲反刺七赐反】
　　【戈防皆刺兵戈二刃防三刃则戈为小防为大故戈之字从戈则言其为取小也防之字从干言其为兵之健也内谓胡以内接柲者也胡谓矛之旁出者也援谓直刃也戈广二寸者总其内援与胡而言之皆径二寸也内倍之则其长四寸胡三之则其长六寸援四之则其长八寸已倨则不入已句则不决此指其胡而言之也戈之句主于胡故胡之曲直锋本必横而取圜于罄折已倨谓胡过于直也已句谓胡过于曲也过于直则可以刺而已以之钩人则不入也过于曲则可以钩人而已以之啄人则不决也故曰已倨则不入已句则不决长内者谓胡以内过长也短内谓胡以内遇短也胡以内过长则援短援短则曲于磬折引之则与胡并钩故折前胡以内过短则援长援长则倨于磬折引之则不能速及故不疾倨之外胡之里也句之外胡之表也胡之表里皆博则广其本以便用也葢戈之制其广二寸而胡之表里则宜丰于二寸以其所用以钩者主于胡故也重三锊先儒谓锊为锾与吕刑所谓其罚百锾二百锾之锾同也锊重六两大半两三锊则凡一斤四两也防亦戈类然防有三锋则其广宜少杀于戈然后便于用故戈广二寸而防广寸有半寸防之长亦尺有二寸胡之长亦六寸特其胡内之接柲有独长于戈之内半寸而已故内三之则凡长四寸有半寸矣援五之则其长七寸有半寸与内之长亦共尺有二寸而已倨句中矩亦指其胡而言之也矩方而其形磬折则防两旁之胡其曲直锋本有半寸其金増于戈焉】
　　桃氏为劒腊广二寸有半寸两从半之以其腊广为之茎围长倍之中其茎设其后参分其腊广去一以为首广而围之
　　【剑之字从刃从佥锻者敛其刃焉服者又从敛而不用与武欲止戈弓象弛弓之形同意惟先王之为剑欲其敛而不用故为剑之工名官谓之桃氏以桃能辟除不祥而剑亦以止暴恶故也腊剑刃也剑刃谓之腊者与月在丑谓之腊同亦欲敛而不用之意也葢凡物以隂腐月在丑则阳固而不散故物在腊则不腐先王之为剑所以御暴恶而剑之所以利用者在乎刃则剑刃谓之腊者岂非有敛而不用之意欤腊广二寸有半寸谓两刃各径二寸半也两从半之谓剑脊中髙两杀而起锷也以其猎广为之茎围长倍之者剑夹中人所握者谓之茎其围二寸有半其长则五寸也中其茎设其后谓从中以却稍大之于操执则易制也三分其腊广去一以为首广而围之于二寸有半寸去其一分则首围凡一寸三分寸之二也】
　　身长五其茎长重九锊谓之上制上士服之身长四其茎长重七锊谓之中制中士服之身长三其茎长重五锊谓之下制下士服之
　　【乐记曰武王克商禆冕搢笏而虎贲之士説剑则所谓上士中士下士皆勇力之士而能用五兵者也夫士事人也事事也能用五兵则亦事事以事人而已故与志于道者同谓之士虽可谓之士然非士之善者也故老子曰善为士者不武夫士有长短则力有强弱则凡服剑者亦各随其人之材力故剑长而重者则上士服之剑短而轻者则下士服之至中于此而为中制则中士服之夫剑茎五寸身长五其茎长则凡三尺矣壹锊六两大半两重九锊则凡三斤十二两矣此谓之上制惟士之长而能任重可服焉故上士服之身长四其茎长则凡二尺五寸也重七锊则凡二斤十四两三分两之二矣此谓之中制故中士服之身长三其茎长则凡二尺也重五锊则凡一斤一两三分两之一矣此谓之下制惟士之短而能任轻者可服焉故下士服之易曰制而用之谓之法则制者法之用也先王因其人之长短强弱而所佩之剑各有度数存焉则法之用有不同矣此所以有上制中制下制之异也非特乎此也至于为弓亦然故弓人弓长六尺有六寸谓之上制上士服之弓长六尺有三寸谓之中制中士服之弓长六尺谓之下制下士服之由此观之则古之为弓为剑者皆各称其人之材力而已此勇力之所以能精其技而以守则固以战则克矣】

　　周礼详解卷三十六
　　钦定四库全书
　　周礼详解卷三十七
　　宋　王昭禹　撰
　　鳬氏为钟两栾谓之铣铣间谓之于于上谓之鼓鼓上谓之钲钲上谓之舞舞上谓之甬甬上谓之衡钟县谓之旋旋虫谓之干钟带谓之篆篆间谓之枚枚谓之景于上之攠谓之隧【栾本又作鸾力端反铣先典反钲音征甬音勇县与悬同篆直转反攠音靡又亡竒反隧音遂】
　　【有翼而能飞者鳬也无翼而能飞者声也有翼而能飞则其举为有限无翼而能飞则其作或无节先王以无节之飞声而托名于有限之飞鳬凡以为用声者之戒而已此为钟之工所以名官而谓之鳬氏非特此也鳬之为物入水而不溺胜水而不淫先王于乐之声亦欲其无淫溺故也两栾谓之铣者钟口两角谓之栾亦谓之铣栾言如木之栾也断而栾焉欲其有分故也铣言其浄而如洗以其无篆隧之文故也铣间谓之于者记曰易则易于则于其动也直天道也其动也于地道也钟口两角间屈而不直故谓之于于上谓之鼓者鼓以作为事凡作乐则谓之鼓于上作而击之之处也故谓之鼓鼓上谓之钲者止鼓不作不作故谓之钲钲上谓之舞者夫物既丰则用舞而舞则蹈厉有节钲上其形丰而声之所发者莫不有节故谓之舞栾铣所以名钟之用于鼓征舞所以名钟之体若夫甬也衡也又所以名钟之柄也舞上谓之甬甬者往来不穷之谓也以舞上钟柄所接之处有不穷之用焉故谓之甬甬上谓之衡衡用权以角物以平为主也甬上其势正而钟赖之以取平焉故谓之衡钟县谓之旋所以属钟柄而县之故谓之旋以盘旋而系之故也旋虫谓之干者饰旋以虫所以属钟而固之故谓之干以贞固足以干事故也钟带谓之篆者带所以介钟介在于鼓钲舞之间而其形条而细若带焉故谓之钟带以介钟而正其名如篆籀之文而义隠于其中故又谓之篆篆间谓之枚者数事以条数物以枚篆间有钟乳以夹鼓与舞故篆间谓之枚枚谓之景者日在上景在下精入乎神而幽景出乎明而大枚别而可数故枚又谓之景于上之攠谓之隧者诗曰大风有隧隧道也钟所击之处谓之攠声出乎此若隧为出入之所自焉故又谓之隧也】
　　十分其铣去二以为钲以其钲为之铣间去二分以为之鼓间以其鼓间为之舞脩去二分以为舞广以其钲之长为之甬长以其甬长为之围参分其围去一以为衡围参分其甬长二在上一在下以设其旋【钲音征甬音勇】
　　【前言钟之形体有一名此又言钟体之大小长短之制也夫细钧有钟无镈尚大故也大钧有镈无钟尚细故也钟之所尚既有大小之不同则长短亦随之而异矣自十分其铣去二以为钲至以其鼓间为之舞脩去二分以为舞广此言钟之制有大小长短之异也凡钟之制皆下侈而上敛故钲之径居铣径十分之八而铣间则与钲同也鼓与铣间同而鼓间则又去二分则鼓间居铣径十分之六也以其鼓间为之舞脩则舞长与鼓间等矣又去二分以为舞广则舞广居铣径十分之四矣以此推之则铣间与钲之径相应鼓间与舞脩相应也然舞上下既促则当以横为脩从为广则上不失于太敛下不失于太侈矣先王为钟之制大率以律为之度数凡其广长围径皆随钟之大小而制之尔以其钲之长为之甬长以其甬长为之围三分其围去一以为衡围此又钟柄之制也三分其甬长二在上一在下以设其旋此又所以属钟柄之制也】
　　薄厚之所震动清浊之所由岀侈弇之所由兴有説钟已厚则石已薄则播侈则柞弇则郁长甬则震【説始鋭反柞侧百反】
　　【乐之作以声为主钟之所尚者声声之所出者形形有不同则声亦随异薄厚侈弇者形也清浊者声也然则钟声之清浊乃出于钟形之薄厚侈弇原其所自岂无説乎葢六合之外圣人存而不论六合之内圣人论而不议凡器之所形莫不有数数之所陈莫不有理则其精可以意致其粗可以言论又况声之所系乎此薄厚之所震动清浊之所由出侈弇之所由兴所以必有説也物之成理虽具于不説之间而器之制作则有可説之义记曰工依于法防于説盖谓是也作而起谓之动动而逺闻谓之震薄厚之所震动侈弇之所由兴即形而言其声也清浊之所由出即声而原其形也声出于形之不同形出于制之异度是故其形厚者其声石而不出其形薄者其声播而多散其形侈者其声迫柞而出疾其形弇则其声郁而不发其甬长则其声震而逺闻凡此皆是人之失度而其声之失中也】
　　是故大钟十分其鼓间以其一为之厚小钟十分其钲间以其一为之厚钟大而短则其声疾而短闻钟小而长则其声舒而逺闻为遂六分其厚以其一为之深而圜之【闻音问】
　　【是故大钟者必十分其鼓间以其一为之厚小钟者必十分其钲间以其一为之厚葢钲间鼓间皆居其铣十分之六则取此以为之厚而已如此然后无已厚则石之失也钟大则形长大而失于短故声躁疾而短闻钟小则形短小而失于长故声舒缓而逺闻遂则于上之攠谓之隧是也六分其钟之厚取其一以为隧之深而又圜之而不方深取其厚之一则不伤于钟之体势取其圜而不方则有运而行之意典同凡为乐器以十有二声为之齐量髙声防正声缓下声肆陂声散险声敛达声赢微声韽回声衍侈声筰弇声郁薄声甄厚声石则鳬氏之为钟亦以此为齐量可知矣伶州鸠曰细抑大陵不容于耳非和也听声越逺非平也然则钟之形或大或小钟之声或逺或近不可不察也】
　　防氏为量改煎金锡则不秏不秏然后权之权之然后准之准之然后量之量之以为鬴深尺内方尺而圜其外其实一鬴其臋一寸其实一豆其耳三寸其实一升重一钧其声中黄钟之宫槩而不税其铭曰时文思索允臻其极嘉量既成以观四国永启厥后兹器维则【臋徒门反中丁仲反索所白反】
　　【防之为果缩而栗者也有坚栗难渝之意先王之为量使四方观之以为则万世守之以为法以立天下之信而无敢渝焉所以名官谓之防氏夫六分其金而锡居一谓之钟鼎之齐量之用金锡与钟鼎同齐矣金锡之为物必链之使精以之为器则可以久其传而无息故改煎金锡至于不耗然后可用焉夫权与物均而生衡衡运生规规圜生矩矩方生绳绳直生准防氏之为量始于权之以眂其轻重之齐次于准之以眂其髙下之平终于量之以眂其多寡之均然后以之为鬴焉故曰不耗然后权之权之然后准之准之然后量之晏子曰六斗四升为鬴管子曰百升而成釡以防氏攷之则鬴为百升而所谓鬴则斛也夫五量之法跃于龠合于合聚于升登于斗角于斛其数本起于黄钟之龠也合龠为合十合为升十升为斗十斗为斛律厯志曰其法用铜方尺而圜其外旁有庣焉其上为斛其下为斗左耳为升右耳为合梓人曰爵一升觚三升献以爵而酬以觚一献而三酬则一豆矣所谓豆则斗也然则深尺内方尺而圜其外其实一鬴则仰其上而为斛矣其臋一寸其实一豆则覆其下而为斗矣其耳三寸其实一升则言其左耳矣至于右耳则其实一合而已内方而外圆则天地之象也其臋一寸其耳三寸则隂阳竒耦之义也其重一钧则权衡之法寓焉其声中黄钟之宫则律吕之法寓焉夫黄钟为律之本而宫为五声之纲量之所制其本起于黄钟之龠其成也声又复于黄钟之宫岂非以天下之法于此乎出而五量之法于此乎成欤非特此也宫于五行为土而于五常为信则以量为法度之主且以立信于天下故也惟其立信于天下故于天下为公平而不敢私焉用槩以为平不税所以为公是以施之官府以縻廪禄则贵者取多贱者取少而各当其分矣施之防序以量百物则诈伪不得作而童子莫之欺而各得其所矣先王以天下之法所以摧坏而不明者常自器始礼乐之器所以僭差而不一者常自量始五量之法苟或亡焉则后世无所取则矣故为之铭焉所以识之使不忘也夫铭虽以示不忘之意而所以述其意者实在乎言以为之文使天下后世由是文而思索以通其意则五量之法信其归于中而有以芘民也故曰时文思索允臻其极嘉者美之至而合礼之善也五量之既成则其为器也实以藏礼其为礼也实以教中故谓之嘉量嘉量既成以示四国则四国莫不于是而取中以示后世则后世莫不于是而取法故曰嘉量既成以观四国永启厥后兹器维则然则先王出之以内宰掌之以司市一之以合方同之以行人凡以观四国而使有所则焉故也昔舜之巡狩所以同度量而孔子亦曰谨权量四方之政行焉凡以天下之法于此为重故也后世诸侯之臣有以变乱是则者乃以公量收家量贷此陈氏所以窃民誉庄周欲剖斗折衡而民不争者亦以其有激而云然尔】
　　凡铸金之状金与锡黒浊之气竭黄白次之黄白之气竭青白次之青白之气竭青气次之然后可铸也【凡用金为器者皆和之以锡其用金锡必镕链之使精然后铸焉葢其改煎也虽至于不耗然金锡之在冶有气象之可观故自黒浊之气竭终乎次之以青气是乃铸金之状则所谓气象是已夫金之为物资始于木以有气资生于土以成形木金父也土金母也木父之气青土母之气黄木土之子为金而其气为白青阳也其气纯而不杂黄白隂也其气杂而不纯故始而镕之则隂杂之气多而为黒浊黒浊之气既竭然后金土之气见焉故黄白次之黄白之气既竭然后金木之气见焉故青白次之青白之气既竭然后木之气独见焉故青气次之隂杂之气皆竭所存者阳纯不杂之气而已则其金纯矣然后可铸也且锡青金也禀气于东方之阳金之隂气毕尽而青阳之气独存亦金之反本复始以从木父之气故也然则古之为金器者其器用而无敝久而独存可以垂无穷而传不朽岂非镕铸之有术乎】
　　段氏【阙】
　　函人为甲犀甲七属兕甲六属合甲五属犀甲寿百年兕甲寿二百年合甲寿三百年凡为甲必先为容然后制革权其上旅与其下旅而重若一以其长为之围凡甲锻不挚则不坚已敝则桡【属之树反挚音至】
　　【孟子曰函人惟恐伤人葢函能包而入亦能吐而出焉此为甲所以名官谓之函人戎之事以甲为主以兵胜敌故古之言兵者多先以甲胄自卫传説戒髙宗则日惟甲胄起戎鲁侯之誓则曰善谷乃甲胄然则甲以自衞其用革不可以不坚此所以必择犀兕之皮而为之也札续之数谓之属犀甲不若兕甲之尤坚则札长故犀甲七属兕甲六属合甲则合革而为之比兕甲又为坚故五属而已犀甲则歴久而后敝犀甲之寿则不若兕甲兕甲则不若合甲故犀甲则寿百年兕甲则寿二百年合甲则寿三百年凡为甲必先为容者因服者之形而为之容也葢人之身有大小长短之不齐过则为有余不及则为不足必也其甲足以容其身而后可夫为剑者必审乎上下之制为弓者必辨其安危之人则为甲者亦然矣惟因人之身小大长短而为容然后以之制革则无赘亏之患故曰然后制革脊骨谓之胁上旅谓腰以上也下旅谓腰以下也权以知其轻重使上下等而若一则无偏重之患以其长为之围则从横欲周其身而已凡甲必锻革而为之挚之为言至也不挚谓锻之不熟不熟则革不坚而易壊太熟则过耎而易曲故曰凡甲锻不挚则不坚已敝则桡矣】
　　凡察革之道眂其鑚空欲其惌也眂其里欲其易也眂其朕欲其直也櫜之欲其约也举而眂之欲其丰也衣之欲其无齘也眂其鑚空而惌则革坚也眂其里而易则材更也眂其朕而直则制善也櫜之而约则周也举之而丰则明也衣之无齘则变也【鑚作官反空音孔惌于阮反易以豉反朕直忍反櫜音羔衣于既反齘户界反更音庚】
　　【凡戎事所以自衞者在甲所以为甲者在革革之美恶在人制治之有善否而已则用革不可以不察也鑚空则欲其小而无缝小而无缝则其革坚而难壊也故曰眂其鑚空欲其惌继之以则革坚也革之里则欲其易而无败薉易而无败薉则其材歴久而难敝故曰眂其里欲其易继之以则材更也革之制欲其直而无桡直而无桡则其制善而无恶故曰眂其朕欲其直继之以则制善也卷而置櫜中则欲其约而不丰约而不丰则密致而能周故曰櫜之欲其约继之以则周也举而眂之则欲其势之丰大则炳然可观故曰举而眂之欲其丰继之以则明也衣之于身则欲其回旋而无不齐回旋而无不齐则随其身而便利故曰衣之欲其无齘继之以则变也】
　　鲍人之事望而眡之欲其荼白也进而握之欲其柔而滑也卷而抟之欲其无迆也眡其着欲其浅也察其线欲其藏也革欲其荼白而疾澣之则坚欲其柔滑而腛脂之则需引而信之欲其直也信之而直则取材正也信之而枉则是一方缓一方急也若苟一方缓一方急则及其用之也必自其急者先裂若苟自急者先裂则是以博为帴也卷而抟之而不迆则厚薄序也眂其着而浅则革信也察其线而藏则虽敝不甐【荼音徒卷上声抟注读为缚着直畧反干户管反腛于角反需人兖反信音申帴音浅甐音吝】
　　【先儒以鲍为□□柔革之工也柔革之工而曰鲍人之事者夫自下彻上无非事也而鲍人之治革虽以一物之微而作治之功为最多或用之为鞔饰或用之为器物一皆取足于鞄人所以独言鞄人之事也与夫画绘之事车人之事皆言事同意望而眂之欲其荼白者谓逺而眂之欲如茅秀之色白也进而握之欲其柔而滑者谓以手烦撋之欲柔顺而滑利也卷而抟之欲其无迆者卷谓敛其舒也抟谓以手专之也卷而抟之欲其无敝挠而下迆也眂其着欲其浅者谓锻治之而善铺着则虽厚如薄也察其线欲其藏者谓缝革之缕欲其隠而不露也革欲其荼白而疾澣之则坚者谓革色白如荼秀其质虽美必疾澣之而不使久居水中则坚而难壊也欲其柔滑而腛脂之则需者谓其柔顺滑利而厚脂之则柔耎也引而信之欲其直者谓以手展而舒之欲其直而无桡也信之直而无桡以其裁制之其材正而不偏也信之而枉则桡而不直则其体缓急不均也苟一方缓一方急而不均则急者易敝故先裂也若苟急者先裂则革虽博而如浅也是以广为狭矣卷而抟之而不迆以其体均而厚薄各得其叙也眂其铺着虽厚而如浅斯其革信而无缩鰀之偏也察其线而藏则缝缕隠于革虽敝而无刮摩之伤也又何甐之有】
　　韗人为臯陶长六尺有六寸左右端广六寸中尺厚三寸穹者三之一上三正鼓长八尺鼓四尺中围加三之一谓之鼖鼓为臯鼓长寻有四尺鼓四尺倨句磬折凡冒鼓必以启蛰之日良鼓瑕如积环鼓大而短则其声疾而短闻鼓小而长则其声舒而逺闻【韗况万反众家并音运鼖扶云反闻音问注同】
　　【乐以鼓进以金止钟鼓乐之大者也故诗人言乐多以钟鼓言之或言钟鼓既设或曰于论鼓钟或曰钟鼓乐之则圣人所以立钟鼓之工者意以此也然鼓之为物其冒虽以韦其质必以木其大小长短方圆之制以粗言之则其数为可陈以精言之则其义为难知其创之虽本于圣人之智其述之必成于百工之巧然则韗人为臯陶实数之所在义之所寓也韗之字从韦从军以韦包木而为鼓也鼓之木谓之臯陶臯言始也陶言中虚而如陶穴然也为鼓者始于斵木以为质终于制韦以成声谓之臯陶意如此鼓人教为鼓而辨其声用葢六鼓之制各有数义存焉鼓人能辨其声用则其教者教韗人之为鼓也长六尺有六寸左右端广六寸中尺厚三寸者左右端谓两头也版中广而两头狭所以为穹隆也左右端与中其广虽不同而版之厚则同于三寸也穹者三之一上三正者谓鼓中穹隆而起者特如两端三分之一也正曲为直正直为正两端与中其相取之数又贵乎直而正也然则穹隆居两端三分之一则鼓面四尺者版穹加一尺三寸三分寸之一也两端与中相取之数正则其长六尺六寸三分寸之二而其数各居二尺二寸也先儒谓晋鼓大而短以此近晋鼓理或然也鼓长八尺鼓四尺中围加三之一谓之鼖鼓道之大谓之路事之大谓之贲鼖鼓以鼓军事事之大者非道之大者也故司马辨鼓铎铙镯之用王执路鼓诸侯执鼖鼓以诸侯敌王所忾故军事之大者在所执焉王以道御众而已事非所预也故执路鼓惟鼖鼓以鼓军事为主则以义制物贵乎有别而已故其长八尺以八左右戾则为能有别故也鼓四尺中围加三之一凡围三径一面四尺则围十有二尺中围加以三分之一则丈有六尺矣其围如此则其径五尺三寸三分寸之一也面四尺则取其声之四达也面围十二尺则法天数以其致天讨也中围十有六尺则二八之数别之至也为臯鼓长寻有四尺鼓四尺倨句磬折者臯鼓以鼓役事宜节之而使缓也昔鲁筑郎囿季平子欲其速成叔孙昭子曰焉用速成以勤民也然则用民之力其可趣之使疾乎诗曰百堵皆兴鼛鼓弗胜者葢以臯鼓节之使缓而有不能胜之疾也鼓四尺亦面径四尺然其中之穹隆或倨或曲一取于磬折而已无取于过隆焉凡冒鼓必以启蛰之日葢凡蒙鼓以韦必用仲春之日者葢于是时蛰虫咸动雷乃发声鼓所取象也良鼓瑕如积环者革之调急而瑕随臯陶周围若环之积于内而着见于外也其瑕如此则其鼓声清越而逺闻非良而能然乎鼓之声随其形之大小长短鼓大而短则其势促而迫故其声疾而短闻鼓小而长则其势展而伸故其声舒而逺闻则为鼓者不可不审也】
　　韦氏【阙】
　　裘氏【阙】
　　画缋之事杂五色东方谓之青南方谓之赤西方谓之白北方谓之黒天谓之地谓之黄青与白相次也赤与黒相次也与黄相次也青与赤谓之文赤与白谓之章白与黒谓之黼黒与青谓之黻五色备谓之绣【隂阳裂而为五行章而为五色播五行于四时者皆隂阳之序杂四时于五色者皆隂阳之理然则画缋之事杂五色而彰施者岂徒以为设饰之观而已哉固有法而不説之意焉此五色之彰施所以不能无谓也画缋之事不过五色而已摸成物体而各有分画则谓之画分布五色而防聚之则谓之缋所谓青与白相次赤与黒相次此之谓绩也所谓山以章此之谓画也故司几筵有所谓缋纯则缋而后纯有所谓画纯则纯而后画此画缋之别也东以始事生物而色始生焉故生丹而为青西以物成得已而数始成焉故入二为白南明之盛而赤以宣布为义故大火为赤北物之辨而黒以至隂为色故火炎为黒天位乎上其分于人也逺其色可见者为最微故入而为地位乎下则近人而亲其美之可见者为至盛故得中而光为黄于方为东于时为春春者草昧而生之故于青言色所生于方为西于时为秋秋者禾成而入之时故于白言数所入南交于夏为又明故于赤质其物北辨于冬而复幽故于黒探其本天则以其体变而归根故推其阳之正色言之地则以其收功而致养故以其隂之盛色言之言青而继之以赤言白而继之以黒此五行之相生也言青而次以白言赤而次以黒此五行之相克也言天而继以地言而次以黄此天地之相偶也相偶所以相合相生所以相继相尅所以相治相合如夫妇而相继如父子相治如君臣隂阳自然之理也一往一来迭王迭废周旋如转轮反复如引鐻万物由之以出入者也古人合此数者用之以为设饰凡以明其理而已物相杂而为文文之成而为章东之青则纯乎阳南之赤则杂乎隂阳刚而隂柔以杂之故青与赤谓之文南之赤则阳之生气于是乎极西之白则隂之杀气于是乎中隂出而以成阳为事故赤与白谓之章文者章之始章者文之就刚柔杂于东南而为文至西南而后章就固其所也黼为斧形有父之用取其断也断主于义而必有智以济之则不失于黯闇而不通白为义而水为智故白与黑谓之黼也敝两已相背有相弗之义取其辨也辨主于智而必有仁以济之则不失于苛察而寡爱黒为智而青为仁故黒与青谓之黻先王以是五色而彰施之以为明设饰之以为服在上则为衣而作绘在下则为裳而絺绣绘于衣者以象天之轻清绣于裳者以象地之重浊然备五采以为绣者岂徒为观美哉凡以使见者尊其德而有肃心焉夫成象之谓干效法之谓坤缋阳也故成象于衣绣隂也故效法于裳其用五采亦以象备成之文欤】
　　土以黄其象方天时变火以圜山以章水以龙鸟兽蛇杂四时五色之位以章之谓之巧凡画绘之事后素功【古之画绘之事见于衣服车旗宫室器械之间者其为象岂一端而已哉仰以观天之文俯以察地之理近取诸身逺取诸物或象其形与其性或象其色与其用道德之义性命之理皆寓乎其中将使天下之人目击心喻而得乎不説之大法土以黄则象其色者也其象方则象其形者也天时变则象其用者也火以圜则象其性者也至于山以章水以龙鸟兽蛇之类亦象其形也夫天而地黄则黄者地之盛色也故土以黄天圜而地方则方者地之正体也故其象方地道静而有常天道动而无常则化者地之用而变者天之用也故天时变地二生火其于物也为神其体非体而托于物以为体其用非用而因于物以为用其形虽鋭而其性则圜而无乎不周故火以圜尔雅释山曰上正章星辰天之章草木地之章画山者虽象其文之成章而必取其上正之形葢无为而仁者山也有君道之象焉诗曰髙山仰止夫山者人之所仰以喻君为民之所仰也上苟不正下将何观故绘山必为上之形也莫非山也上穷而卒乎下则为崒上穷而垂乎下则为崜截断若截孽生若孽崛屈而起岩有众口皆非山形之上正者也岂君德之比哉故曰山以章取其上正而成章故也龙能作雨以泽物然非泽则无以致其不穷之用故画龙必以水而曰水以龙凡此皆画之于服者也乌则鸟隼之旟所以示挚速兽则熊虎之旗所以示猛毅蛇则蛇之旐所以示完果此皆画之于旗者也服有九章而独言火山龙非特举章之上者以见下也旗有九物而独言鸟兽蛇者非特举物之卑者以见尊也亦藻绘之文设饰之功施于六者为甚焉者故也夫五行播于四序而人观以为时五行发于五气而人观以为色者青于方为东于时为春赤于方为南于时为夏白于方为西于时为秋黒于方为北于时为冬黄配四时之间而位在中四时之错行五行之迭运然后嵗功待之以为成物曲资之以为利矣四时之协比五色之间施然后服饰得之以为盛彰施因之以为明矣然所以杂之者在乎章也所以章之者在乎巧也非圣人则不能作而探其道非智者则不能创而明其法而巧者则述圣人之道循智者之法以为之而已故曰杂四时五色之位以章之谓之巧天下之事无本则不立无文则不行故内有可贵之质然后外饰之以备成之文素功者质也画绘者文也惟白为能受采故素功为先而画绘为后孔子曰绘事后素殆谓此也故凡画绘之事后素功】
　　钟氏染羽以朱湛丹秫三月而炽之淳而渍之三入为纁五入为緅七入为缁【湛子潜反秫音述纁许云反緅侧留反】
　　【天官有染人而冬官又有钟氏掌染色者葢染人以染丝帛钟氏之所染者羽而已染羽则难于丝帛故名官谓之钟氏葢钟有止聚之意以染羽必湛渍至三月之久然后可炽故也羽之为物虽微而旌旗车服之用众而不可废此先王所以独立官以染欤朱谓采沙以为朱也丹秫先儒谓赤栗也以朱湛渍赤栗以染羽至于天时之一变而后炊炽之以羽之入色为难故也既湛而炽之矣然后又淳而渍之淳与防氏所谓渥淳其帛之淳同熟之使洎厚也葢始以朱秫湛炽之其色为未深故又从而淳熟而渍之谓之渍则非一朝一夕之故浸而入之有渐次尔雅一染谓之縓再染谓之防三染谓之纁纁者黄而兼赤色其字从熏从炎火之未赤黄色也其熏而黑则犹纁可上达而为也先儒谓染纁者三入而成又再染以黑则为緅又复再染以黒则为缁矣五入为緅七入为缁则六入矣有黒有赤出而大则赤入而幺则纁事也道也緅舍纁而取可谓知取矣以其自事而入于道故也缁又黒于矣故其字从甾葢隂雍而缁水之所以为赤者隠田之所以为黄者废矣易于坎言为赤于干言为大赤以坎为赤则阳在中故也则知离为黒矣以干为大赤则六爻皆阳故也则知坤为大黒矣易曰其于地也为黒所谓大黒也大黒则缁是矣以对缁则犹为德故老子曰是谓德曰而达于缁则深矣逺矣不可复加焉则道之至也庄子所谓至道之极昏昏黙黙者是也凡六冕之服其衣皆其裳皆纁德成而上事成而下之意冕服以而不以缁以能隂能阳降道而出为事故也】
　　筐人【阙】
　　防氏湅丝以涚水沤其丝七日去地尺暴之昼暴诸日夜宿诸井七日七夜是谓水湅湅帛以栏为灰渥淳其帛实诸泽器淫之以蜃清其灰而盝之而挥之而沃之而盝之而涂之而宿之明日沃而盝之昼暴诸日夜宿诸井七日七夜是谓水湅【湅音练涚书鋭反沤乌豆反暴步卜反栏音练渥乌豆反蜃当轸反盝音鹿】
　　【治丝帛而熟之谓之防丝帛熟然后可设饰为用故其字从巾从荒荒言治之使熟也犹荒土以为田焉巾则设饰之物也练丝必以灰以水和解其灰而浸渍之故曰以涚水沤其丝七日则取而出之去地尺而暴之昼暴诸日则以阳气温之也夜宿诸井则以隂气寒之也谓之水湅则非渥淳之使熟也以隂阳之气使之熟而已练帛以栏为灰渥淳其帛者烧烂木以为灰煮而熟之使洎厚故曰渥淳实诸泽器淫之以蜃既渥淳之又盛之以津泽之器从而浸淫之以蜃灰既澄而清则盝而出之而择去其所惹之蜃灰而沃之以水又从而盝出之既盝出矣又从而涂之以蜃灰而宿之则使经宿焉明日则以水沃洗之乃盝而出之又从而暴诸日而温之以阳气宿诸井而寒之以隂气始乎渥淳以栏灰而淫涂之以蜃则致人事焉终乎暴诸日宿诸井至于七日七夜则成以天理为人事天理虽一练之微且不可偏废自非深达乎性命之理者乌能至此哉】









　　周礼详解卷三十七
　　钦定四库全书
　　周礼详解卷三十八
　　宋　王昭禹　撰
　　玉人之事镇圭尺有二寸天子守之命圭九寸谓之桓圭公守之命圭七寸谓之信圭侯守之命圭七寸谓之躬圭伯守之【信音身】
　　【玉所以比德仁者德之爱君子所以守位者在是也故自天子至于诸侯伯所执之圭皆以仁为体以利为用仁之体用莫大于天子故以四镇之山制其象于地为最高者山于山为最大者镇其仁之静足以安四方其仁之利足以养万物仁莫大乎此则天子执镇圭于是为称公次王则公之德疑于王矣其制象以双柤则以仁之体用不及王之大也强直以有立则仁之体也上承而不下庇则仁之用也上承则尊王也不下庇则避王也侯执信圭伯执躬圭皆为人形亦致人之体用也侯之德能蔽人伯之德能长人皆仁之事其为仁则又不及公之强直而能承王止于致人之道而已或为人形而伸或为人形而屈是又侯伯尊卑之辨也德莫备于天子故镇圭其长尺有二寸以备天数也九者阳数之极七者阳数之盛上公九命侯伯七命其礼仪各视其命之数故其圭有九寸七寸之差也然春官大宗伯于圭皆言执秋官小行人于圭皆言用而玉人于圭则言守者盖大宗伯作六瑞则制其度数也度数有制而不可易执之以行礼而已故自王以下皆言执小行人成六瑞则奉其成事也成事有常而不可废用之以合符而已故自王以下皆言用若玉人则斵玉以为器也器以藏礼而皆有分守之以保其国而已故自天子以下皆言守公侯伯皆曰命圭者以其出于天子之所命故也】
　　天子执冒四寸以朝诸侯
　　【圣人中天下而立定四海之民其迹之大无所不覆东渐西被蛮之南狄之北莫不一视而同仁包容而无外利其仁者莫知其仁之所自乐其乐者莫知其义之所将是犹天之冒万物也日月之冒下土也执冒以朝诸侯凡以明此也冒圭其形方正其制邪刻不方正则不足以立天下之义不邪刻则不足以合天下之瑞以方正之义而合天下之瑞则天下之信于是乎成矣葢天子之冒圭则邪刻其下诸侯之瑞圭则邪鋭其首以邪鋭之圭首而合天子邪刻之冒圭凡以为之验也四方诸侯各以其时来朝其所执之圭皆有以合于天子之冒岂徒为之验哉以天子之道无不徧覆故也传曰珽玉六寸明自炤葢天子朝诸侯执冒圭搢珽圭其犹天子之事神执镇圭则搢大圭也冒圭四寸所以冒四方珽圭六寸所以临六服则玉器之用皆义之所寓矣】
　　天子用全上公用龙侯用瓉伯用将继子男执皮帛天子圭中必【龙莫江反必注读縪】
　　【德不美不足以为人君而物之美者莫如玉故君子用之以比德焉然自天子下达于上公侯伯其德既有纯杂之不同所用之玉亦宜有以称其德而已故或执或佩或用之以为器或用之以为饰皆不能无隆杀之辨也夫贯三以为一谓之全天子通三才之道则其德纯而无杂故王则用全上公爵位盛大以背公自营为戒则其德疑于王矣然未免事人而事事则德不若王之纯也故用龙龙以其不能无杂故也侯虽有蔽人之德而其德也已下于公矣故用瓉瓉祼器所谓圭瓉是也观王祼用玉爵后用瑶爵而后之王已降于王则王所赐诸侯之圭瓉又居其次也然则诸侯所用之玉视其所赐圭瓉而为之差等故曰圭用瓉伯用躬圭已不若侯之信虽同于七命所用之玉又当有降于诸侯故用将将谓玉石相将则为愈杂矣先儒谓公侯四玉一石伯子男三玉二石理或然也继子男执皮帛则书所谓三帛是也大宗伯以禽作六挚言孤执皮帛而司服言孤之服自希冕而下如子男之服此王之孤也典命言公之孤四命以皮帛眂小国之君此公之孤也典命言诸侯之适子未誓以皮帛继子男则王之孤公之孤与诸侯之适子未誓者皆执皮帛矣子男虽执璧而其挚不同然其礼则眂之而已故继子男天子圭中必先儒以必为縪谓以组约其中央以备失队然圭所以象德而德者得也宁有失乎亦所以象其执德而防失也夫天子平旦而栉冠日出而视朝一物不应乱之端也宜兢兢业业以致其慎焉故执此以为之戒也】
  </div>
  <div class="pagination">
   <a href="周礼详解_page25.html">
    上一页
   </a>
   <span>
    ...
   </span>
   <a href="周礼详解_page21.html">
    21
   </a>
   <a href="周礼详解_page22.html">
    22
   </a>
   <a href="周礼详解_page23.html">
    23
   </a>
   <a href="周礼详解_page24.html">
    24
   </a>
   <a href="周礼详解_page25.html">
    25
   </a>
   <span class="current-page">
    26
   </span>
   <a href="周礼详解_page27.html">
    27
   </a>
   <a href="周礼详解_page28.html">
    28
   </a>
   <a href="周礼详解_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
