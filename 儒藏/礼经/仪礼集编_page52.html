<!DOCTYPE html>
<html>
<head>
    <meta charset="UTF-8">
    <title>仪礼集编 - 第 52 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 52 页/共 159 页</h1>
    <div class="content">　　大师及少师上工皆降立于鼓北羣工陪于后
　　注曰鼓北西县之北也言鼓北者与鼓齐面余长在后也羣工陪于后三人为列也于是时小乐正亦降立于其南北面工立仆人立于其侧坐则在后考工记曰鼓人为臯陶长六尺有六寸
　　疏曰鼔人误当作□人
　　敖氏曰鼓北鑮南也不云鑮南者嫌与尊旅食者之意同也不取节于鼙者鼓大鼙小也羣工即上工谓瑟者四人也陪于后者其以鼓鑮之间不足以为一列与前列二人后列四人皆当北上射事未至而降为管故也降不言相者可知也
　　郝氏曰乐先升歌歌毕二师四工皆降席立于西阶下东建鼓之北大师立与鼔齐少师及四工皆陪立于后以俟奏管
　　世佐案大师之属于此即降者以乐不间合堂上无事也立者谓大师以下六工为一行北面东上也知北面者以乡饮酒及燕礼笙入之位推之可见鼓北西阶东建鼓之北也立于此者以当奏管近其事也注云西县之北何得近舎颂磬而遥取节于鼓耶疏云取形大又面向东皆饰説也知亦不在鑮南者以鼓鑮间有鼙设县之时鳞次栉比其间未必有余地就有余地岂能容此众工及相者之位哉且簜在建鼓之间即太师之所管者亦不宜舎之而逺立他所也羣工堂下之工也陪于后者亦六人为一行也知亦六人者以上三篇歌瑟四人堂下笙者亦四人推之可见是时小乐正降立于其西北面
　　乃管新宫三终
　　注曰管谓吹簜以播新宫之乐其篇亡其义未闻笙从工而入既管不献畧下乐也立于东县之中敖氏曰此承上文两言是降者管之明矣春官大师少师职皆云登歌下管然簜一而已其大师管之与三终者管新宫并及其下二篇也二篇之名未闻书曰下管鞉鼓诗曰鞉鼓渊渊嘒嘒管声既和且平依我磬声则管时亦奏此西方之乐以应之矣此不笙不合乡乐者为射故畧于乐也不畧小雅者小雅为诸侯之正乐故不畧其正亦如乡射之不畧乡乐矣张氏曰燕礼笙入立于县中注云县中县中央也乡饮酒礼曰磬南北面疏云诸侯轩县阙南面而已故得言县中乡饮酒唯以磬县而已不得言县中而云磬南注引乡饮酒者欲见此虽轩县近北面县之南也此经初设乐无此面县但移东县建鼓在阼阶西又设一建鼓在西阶东正当北面一县之处簜在建鼓之间注云簜谓笙箫之属倚于堂又与燕礼笙入所立之位同疑设之在此者亦奏之于此至此管新宫三终注乃云立于东县之中不知于经何据若云辟射位射事未至无可辟也且上文大师等立于鼔北亦当是此建鼓之北注以为西县之北不知西县何以单名为鼓窃疑大师等立此或亦以将奏管故临之非徒立也至下管三终乃相率而东耳既从工而入工升堂笙即立堂下亦其宜也
　　世佐案管之者大师诸人也管数未闻然以乡射记三笙一和推之则管亦不止于一矣管奏则堂下诸乐并奏以应之敖但云奏西方之乐非书曰下管鞉鼓合止柷敔笙镛以间奏管之时亦吹笙经不见笙入之文者以其不为乐主畧之也或曰上经云簜在建鼓之间注云簜笙箫之属然则笙与管葢并设也愚谓笙是匏属不可云簜或説恐未是又案疏引燕礼记云下管新宫笙入三成以为吹管者亦吹笙之证非也彼是管毕而后吹笙此则笙管并奏管毕而乐终矣讵与燕礼记同乎既管不献者以奏管者既受献羣工贱又不奏管故也余同敖义注説之误张氏论之详矣
　　卒管大师及少师上工皆东坫之东南西面北上坐注曰不言县北统于堂也于是时大乐正还北面立于其南
　　疏曰不言去堂逺近当如乡射迁工阼阶下之东南堂前三笴西面北上
　　敖氏曰坫东南当在东县之东北射事未至工既管乃不复升而遂迁于此者堂上之乐毕故也于是小乐正北面立于其南相者退立于西方
　　郝氏曰坫堂下阁物处冠礼有西坫是堂东西皆有坫也
　　世佐案东坫之东南葢在东县之东也注云县北敖云东县之东北皆非章内无大乐正注云大乐正当是小乐正之譌也乐终而不告备亦以其畧也
　　右乐
　　摈者自阼阶下请立司正
　　敖氏曰君再举旅而即请立司正为射故也
　　公许摈者遂为司正司正适洗洗角觯南面坐奠于中庭
　　敖氏曰此中庭者亦阼阶前南北之中与燕礼司正之位同以当辟射也
　　世佐案敖説误见乡射及燕礼
　　升东楹之东受命于公西阶上北面命宾诸公卿大夫公曰以我安宾诸公卿大夫皆对曰诺敢不安
　　敖氏曰此羣臣皆为射而来是时犹未射固无嫌于不安而司正乃受命以安之者縁其意若不敢必君之终行射事然也受命亦北面与请彻爼同
　　世佐案请安説亦见燕礼
　　司正降自西阶南面坐取觯升酌散降南面坐奠觯兴右还北面少立坐取觯兴坐不祭卒觯奠之兴再拜稽首左还南面坐取觯洗南面反奠于其所北面立敖氏曰北面立亦在觯南
　　右立司正
　　司射适次决遂执弓挟乗矢于弓外见镞于弣右巨指钩
　　注曰司射射人也次若今时更衣防张帏席为之耦次在洗东南见镞于弣顺其射也右巨指右手大擘【从集説节本】
　　疏曰云耦次在洗东南者此无正文案乡射记设楅南北当洗此下三耦拾取矢出次西行又北行乡楅则次在洗东南也
　　敖氏曰司射射人亦大射正也燕礼曰大射正为司射是其征矣诸侯之大射正葢上士二人次所谓耦次也周官掌次职云射则张耦次执弓左手执弣也挟乗矢于弓外谓挟四矢而矢在弣之外也见镞于弣明其方执而左乡及指间前后之节也右巨指钩所谓挟弓也
　　世佐案大射正与射人尊卑葢有间矣燕射以大射正为司射此以射人为司射不同者燕本不为射故其初但以射人为摈又为司正及射而后以大射正为司射此礼専为射故其初即以大射正为摈为司正至是则以射人为司射也敖引燕礼释此误
　　自阼阶前曰为政请射
　　注曰为政谓司马也司马政官主射礼
　　敖氏曰为政为射政者也言此者亦示已不敢擅其事也阶前北面白于公
　　姜氏曰乡射先请宾次请主人主于尊賔大射不请賔但请公主于尊君
　　遂告曰大夫与大夫士御于大夫
　　注曰因告选三耦于君御犹侍也大夫与大夫为耦不足则士侍于大夫与为耦也
　　敖氏曰此以在堂上者为耦之法告公也此大夫亦兼诸公卿而言不言士与士者畧贱也
　　张氏曰既请射得命遂告君以比耦也
　　世佐案敖説得之注以此为选三耦之法非
　　右请射
　　敖氏曰自此以后其经文有与乡射同者不重释之
　　遂适西阶前东面右顾命有司纳射器
　　敖氏曰东面而右顾者有司在南也此有司其旅食者与上经云士旅食者在士南北面东上命之之仪如是者以其贱也
　　张氏曰有司士佐执事不射者也士在西阶南东面故于西阶前右顾命之必东面者君在阼宜向之也世佐案东面右顾者示命出于君也有司敖説近是
　　射器皆入君之弓矢适东堂賔之弓矢与中筹丰皆止于西堂下众弓矢不挟总众弓矢楅皆适次而俟注曰中闾中众弓矢三耦及卿大夫以下弓矢也司射矢亦止西堂下众弓矢不挟则纳公与賔弓矢者挟之
　　疏曰乡射记云于郊则闾中据此大射故知闾中云司射矢亦止西堂下者下文云司射卒诱射遂适堂西故取一个挟之是也
　　敖氏曰总谓以物合而束之也众弓众矢异束之賔之弓与矢皆不在堂上逺下君也众弓矢不挟亦以其多也中筹丰在堂西楅在次各近其所设处也俟者兼指射器之在三防者言也此射于公宫则中乃皮树中也乡射记曰君国中射皮树中
　　世佐案东堂谓东序东也弓倚于东序矢在其下北括大射在郊敖云于公宫非
　　右纳射器
　　工人士与梓人升自北阶两楹之间疏数容弓若丹若墨度尺而午射正莅之
　　注曰工人士梓人皆司空之属能正方圜者一从一横曰午谓画物也
　　疏曰若丹若墨科用其一也云度尺者即乡射记从如笴三尺横如武尺二寸也
　　敖氏曰北阶北堂之阶也两楹之间言当楣也疏数犹广狭也言二物从画相去广狭之度也午如十字然也射正升降葢自西阶此射正其小射正与大射正二人是时一为司正一为司射
　　郝氏曰莅临视也
　　卒画自北阶下司宫埽所画物自北阶下
　　注曰埽物重射事也工人士梓入司宫位在北堂下郝氏曰埽埽画防使分明
　　世佐案工人士梓人司宫葢皆下士也其位当在士南注云在北堂下非天子宫人以中士为之则诸侯司宫为下士明矣工人士与梓人司宫皆升降于北阶知其亦贱矣
　　右画物
　　大史俟于所设中之西东面以听政
　　注曰中未设也大史俟焉将有事也
　　敖氏曰乡射礼曰设中南当楅西当西序又曰乃设楅于中庭南当洗是时中与楅皆未设大史葢南当洗西直西序之西而立也政即司射所誓之事郝氏曰大史掌释获者
　　张氏曰中尚未设而云所设中之西谓其拟设中之地之西也周礼春官大史职云凡射事饰中舎算执其礼事
　　司射西面誓之曰公射大侯大夫射参士射干射者非其侯中之不获卑者与尊者为耦不异侯大史许诺注曰誓犹告也
　　疏曰宾与君为耦同射大侯士与大夫为耦同射参侯以其既与尊者为耦不可使之别侯别侯则非耦也
　　敖氏曰释获之事未至乃誓之者欲其豫识之也郝氏曰时司射立西阶前转向大史誓之
　　右誓大史
　　世佐案以上二节乡射无
　　遂比三耦
　　注曰比选次之也不言面者大夫在门右北面士西方东面
　　疏曰天子大射宾射六耦三侯畿内诸侯则二侯四耦畿外诸侯大射宾射皆三侯三耦但诸侯畿外畿内各有一申一屈故畿外三侯逺尊得申与天子同三耦则屈畿内二侯近尊则屈四耦则申若燕射则天子诸侯例同三耦一侯而已以其燕私屈也若卿大夫士例同一侯三耦
　　世佐案周礼云以四耦射二侯内诸侯之宾射也此以三耦射三侯外诸侯之大射也其宾射亦当用四耦春秋防二十九年左传云范献子来聘公享之射者三耦葢与他国之臣射故尔疏误是时大夫在堂注云在门右亦非又案周礼大司马职云若大射则合诸侯之六耦此诸侯大射不使司马比耦而使司射者逺下天子也
　　三耦俟于次北西面北上
　　敖氏曰三耦皆士也亦司射前戒之故先立于此以待比也俟于次北便其入也此乃未比时之位若既比则位于次中矣
　　郝氏曰三耦始诱射皆士次在堂下东南士立次外之北西向以俟乡射三耦立堂西此立堂东者大射射器在东统于君也乡射射器在西统于宾也世佐案大夫自受献之后皆升就席至此经不见其降而直云三耦俟于次北则三耦以士为之明矣且乡射三耦使弟子大射使士亦其宜也旧説三耦使大夫不足而取士非
　　司射命上射曰某御于子命下射曰子与某子射敖氏曰是所谓比也此亦当有司马命巾车量人系左下纲及命获者倚旌于侯之事文不具耳乡射则于既比三耦为之
　　卒遂命三耦取弓矢于次
　　注曰取弓矢不拾者次中隐蔽防
　　敖氏曰亦命之让取弓矢拾经文省耳此下当有三耦决遂拾取弓矢之事亦文不具也三耦既取弓矢遂立于次中而西面北上
　　世佐案注説非也于显露处则修仪于隐蔽处则废礼岂圣人制作之意哉当以省文之説为正
　　右比三耦
　　司射入于次搢三挟一个出于次西面揖当阶北面揖及阶揖升堂揖当物北面揖及物揖由下物少退诱射注曰由下物而少退谦也
　　敖氏曰既搢挟则立于三耦之北而后出次出次乃西面是由次北出矣由下物少退以其亦射大侯故不敢履下物辟君也此射三侯故不言视侯中不在物故不言俯正足
　　射三侯将乗矢始射干又射参大侯再
　　敖氏曰始射干诱射主于三耦也三耦士也故先射士侯乃次及其上大侯再以其尊异之也
　　世佐案始射干亦以司射士也
　　卒射北面揖
　　注曰揖于当物之防不南面者为不背卿
　　敖氏曰北面揖者为下射与君同物不可南面揖扵楹间嫌也
　　郝氏曰卒射北面揖敬君事殊于乡射揖南面也世佐案乡射诱射卒南面揖此北面者执臣礼也虽为上射亦然观下经三耦卒射之仪可见矣注説固曲后二説亦未为得也
　　及阶揖降如升射之仪遂适堂西改取一个挟之敖氏曰如升射之仪为堂上所不见之揖言也降而遂适堂西则不由其所立位之南矣此射者不在堂西射位又不在西方故其仪与乡射异
　　世佐案如升射之仪者如其堂上三揖堂下三揖也毎至故揖处皆北面揖及将折而北行适堂西则东面揖与若然则降阶亦南行当洗南而后西向北折以适堂西也经不以其位为节者此时司射未有位也云遂者见其间无他事也若自阶下适堂西则堂下祗有二揖矣且非所以敎众耦威仪之法也敖説恐未是西阶西有乐县岂得由县间往乎乡射礼云南面揖揖如升射则毎至故揖处皆南面揖及北折而适堂西则西面揖皆与此异
　　遂取扑搢之以立于所设中之西南东面
　　注曰于是言立着其位也乡射记曰司射之弓矢与扑倚于西阶之西
　　敖氏曰云遂取扑则扑亦在堂西矣所设中之西南其南北亦南于洗而东西则直西霤与此礼三耦之位在东方故司射至是乃得定其位于此亦与乡射异也
　　右诱射





</div>
    <div class="pagination">
<a href="仪礼集编_page51.html">上一页</a><span>...</span><a href="仪礼集编_page47.html">47</a><a href="仪礼集编_page48.html">48</a><a href="仪礼集编_page49.html">49</a><a href="仪礼集编_page50.html">50</a><a href="仪礼集编_page51.html">51</a><span class="current-page">52</span><a href="仪礼集编_page53.html">53</a><a href="仪礼集编_page54.html">54</a><a href="仪礼集编_page55.html">55</a><a href="仪礼集编_page56.html">56</a><a href="仪礼集编_page57.html">57</a><span>...</span><a href="仪礼集编_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
