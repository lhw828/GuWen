<!DOCTYPE html>
<html>
 <head>
  <meta charset="utf-8"/>
  <title>
   礼记纂言 - 第 17 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记纂言 - 第 17 页/共 50 页
  </h1>
  <div class="content">
   【郑氏曰此所与同姓共者也刍豢犹牺牲孔氏曰皇天社稷与天下共之故通赋天下国家也寝庙先王与同姓国共之故别又命同姓国供之也刍是牛羊豢是犬豖天地不用犬豖社稷大牢有豖而无犬故没其刍豢而徒云牺牲宗庙备六牲故云刍豢】
　　命宰歴卿大夫至于庶民土田之数而赋牺牲以共山林名川之祀
　　【郑氏曰此所与卿大夫庶民共者也歴犹次也卿大夫采地亦有大小其非采地以其邑之民多少赋之孔氏曰宰小宰也卿大夫谓畿内有采地者小宰又列次采地大小至于庶民受田准土田多少之数赋之牺牲以供山林名川之祀不云士者上举卿大夫下举民则士在其中省文尔卿大夫无采地则出其邑之赋税庶人无邑则出其赋税以与邑宰邑宰以供上澄曰歴卿大夫至于庶民土田之数谓枚数臣民之土田以定其数之多少也此庶民谓畿内乡遂之民及公邑之民也】
　　凡在天下九州之民者无不咸献其力以共皇天上帝社稷寝庙山林名川之祀
　　【郑氏曰虽有其邦国采地此赋要由民出澄曰上文言天帝社稷之牲赋之诸侯寝庙之牲赋之同姓之邦山林名川之牲赋之卿大夫至于庶民此言凢在则总上三者而言也盖诸侯之列同姓之邦及卿大夫等所供亦皆出于民力故言所以供皇天上帝社稷寝庙山林名川之祀者是天下九州之民无不咸献其力也】
　　○季冬行秋令则白露蚤降介虫为妖四鄙入保行春令则胎夭多伤国多固疾命之曰逆行夏令则水潦败国时雪不降冰冻消释【矢乌老切】
　　【郑氏曰白露蚤降介虫为妖戌之气乗之也九月初尚有白露月中乃为霜丑为龞蟹四鄙入保畏兵辟寒象也胎夭多伤辰之气乗之也夭少长也此月物甫萌芽季春乃句者毕出萌者尽达多伤者生气早至不充其性也国多固疾生不充性有乆疾也命之曰逆众害莫大于此水潦败国时雪不降冰冻消释未之气乗之也季夏大雨时行孔氏曰白露蚤降天灾介虫为妖地灾四鄙入保人灾也按隂阳式法丑鱼鼈蟹季冬建丑而行秋令丑气失故介虫为妖胎夭多伤国多固疾命之曰逆皆人灾也三月之气在十二月内至故胎萌而暴长出既性不得充满所以多伤胎夭既伤国多固疾名此月特逆之事谓恶之甚也水潦败国时雪不降天灾冰冻消释地灾也方氏曰冬之序为后于秋而言蚤者以建亥为正言之则冬为先也介虫之性辨于物敛藏之气不厚故反为妖也四鄙入保盖畏兵之象秋为金也疾谓之固则其疾乆而不瘥也夫冬者嵗之终春者嵗之始而行嵗终之令故命之曰逆水潦盛昌盖夏之时然也故行夏令则水潦败国冬者雪之时故谓之时雪时雪不降冰冻消释则盛阳烁之也】
　　右记季冬凡七节
　　【栁子厚曰吕氏春秋十二纪汉儒论以为月令措诸礼以为大法然而政令之作有俟时而行之者孟春修封疆端经术相土宜无聚大众季春利隄防达沟渎止田猎备蚕器合牛马孟夏无起土功无大众劝农勉人仲夏班马政聚百药季夏行水杀草土功兵事不作孟秋纳材苇仲秋劝种麦季秋休百工具衣裘举五谷之要合秩刍飬牺牲蓄菜代薪为炭孟冬筑城郭穿窦窖脩囷仓谨盖藏劳农以休息之収水泽之赋仲冬伐木取竹箭季冬讲武习射御出五谷种计耦耕具田噐合诸侯制百县轻重之法贡赋之数斯固俟时而行之所谓敬授人时者也其余郊庙百祀亦古之遗典不可以废亦有不俟时而行之者布徳和令行庆施惠飬幼少省囹圄赐贫穷礼贤者行爵出禄选士厉兵任有功诛暴慢明好恶脩法制飬衰老恤孤寡举阿党易关市来商旅正贵贱近习罢官之无事者去器之无用者斯固不俟时而行之者也变天之道絶地之理乱人之纪舍孟春则可以有事乎作巧以荡上心舍季春则可以为之乎又曰返时令则有飘风防雨霜雪水潦大旱沈隂氛雾寒暖之气大疫风欬鼽嚏疟寒疥疠之疾螟蝗五谷果实不成蓬蒿藜莠并兴之异女灾胎夭多伤水火之讹宼戎来入相掠兵革并起道路不通邉境不寜土地分裂四鄙入堡流亾迁徙之变若是者特瞽史之语非出于圣人者也顾氏临曰月令当取其体天行事之大意先王亦有至日闭闗之事一嵗之内因天时提撕事务又整顿一廵非是寻常俱不理防若有合即施行者亦岂一一待时方行夫子遇迅雷风烈必变若栁子厚之论则是平时何尝不敬岂待迅雷风烈方敬也其言行春令则应若此行夏令则应若彼诚有拘处张子曰月令大率秦法也然采三代之文而为之不无古意未易可破栁子厚论亦未安若春行赏秋行刑止举大纲如此如冬日饮汤夏日饮水岂必曰冬日不得饮氷夏日不得饮汤也】

　　礼记纂言卷六下
&lt;经部,礼类,礼记之属,礼记纂言&gt;
　　钦定四库全书
　　礼记纂言卷七　　　　　　元　吴澄　撰王制
　　【王制者王者治天下之法制也汉文帝令博士诸生采集秦以前古书所载而作此篇然杂取传记其间与周官及孟子不能悉同故郑注或谓之殷制或谓之夏制亦意之而已矣】
　　王者之制禄爵公矦伯子男凡五等诸矦之上大夫卿下大夫上士中士下士凡五等
　　【郑氏曰禄所受食爵秩次也上大夫曰卿二五象五行刚柔十日孔氏曰凢王者之制其食禄受爵之人南面之君有公侯伯子男凢五等法五行刚日甲丙戊庚壬其诸侯之下北面之臣有上大夫卿有下大夫有上士有中士有下士凢五等法五行柔日乙丁巳辛癸也公侯伯子男独以侯称者举中而言上大夫即卿卿下惟有下大夫而下文卿外更有上大夫下大夫者就下大夫之中分为上下尔】
　　○制三公一命卷若有加则赐也不过九命次国之君不过七命小国之君不过五命【卷音衮】
　　【郑氏曰卷衮通三公八命矣复加一命则服龙衮与王者之后同多扵此则赐非命服也周礼曰诸公之服自衮冕而下如王之服孔氏曰此篇皆王者之制扵此特言制者以三公位尊又加一命其事极重故记者特云制也三公八命身着鷩冕若加一命则为上公而着衮冕故云一命卷九命龙卷之外依制不合有其服若有加益者是君之特赐非礼法之常也澄曰不过九命谓大国公爵也王者之后及天子三公出封畿内者皆九命服九章九旒之衮冕次国之君谓侯伯也及天子之卿出封者皆七命服七章七旒之鷩冕小国之君谓子男也及天子之大夫出封者皆五命服五章五旒之毳冕然矦亦大国也而不过七命何也盖矦在公之下伯之上其爵七命虽下同次国之伯其禄受地百里则上同大国之公故得与公同称大国者从其禄之重者而称也按此记文盖谓天子之三公八命服鷩冕而已其或制加一命为九命而服卷冕此乃王者之后上公服而非天子三公得服若有加此者则出扵君赐之特恩故云若有加则赐也谓三公出封加一等是也三公朝之重臣出封之时特恩赐然亦不遇九命注疏以龙卷之外有加为特赐非也夫人臣之服至扵龙卷极矣无容再有加龙卷之外有加则是十二章也天子岂可以赐其臣哉】
　　大国之卿不过三命下卿再命小国之卿与下大夫一命
　　【郑氏曰不着次国之卿者以大国之下互眀之此卿命则异大夫皆同周礼公矦伯之卿三命其大夫再命子男之卿再命其大夫一命孔氏曰大国上卿三命下卿再命则知次国之卿再命下卿一命小国上下卿并皆一命也方氏曰周官典命言诸臣之命与此不同者此非周制故也】
　　○天子三公九卿二十七大夫八十一元士
　　【郑氏曰此夏制也眀堂位曰夏后氏官百举成数也孔氏曰王制之文郑皆以为殷法此独云夏制者以眀堂位殷官二百与此百二十数不相当周官又三百六十澄按记者杂取诸书成篇故不皆与周制同今难追考矣】
　　大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人
　　【孔氏曰崔氏云大国三卿者依周制而言谓立司徒兼冢宰之事立司马兼宗伯之事立司空兼司寇之事三卿命扵天子则大夫以下其君自命之也大夫何以五人谓司徒之下置小卿二人一是小宰一是小司徒司空之下亦置二小卿一是小司寇一是小司空司马之下惟置一小卿小司马也公羊传何休注云古者诸矦有司徒司空上卿各一小卿各二司马事省上下卿各一又周官冢宰施典于邦国设其参傅其伍郑注参谓卿三人伍谓大夫五人郑氏曰命扵天子者天子选用之如今诏书除吏小国亦三卿一卿命扵天子二卿命扵其君此文似脱误或者欲见畿内之国二卿与澄按下文小国之上卿位当大国之中中当其上大夫下当其下大夫则是小国亦有上中下三卿而此云小国二卿郑氏疑为文脱诚然】
　　其有中士下士者数各居其上之三分【分陆农师读去声此十五字旧本次于下当其下大夫之下故郑氏通觧为并防之序且谓大国之士为上次国之士为中小国之士为下而数各居其上之三分一句説竟不通唯方陆胡之説得之三分字音及其人数陆氏为优今既次此文扵上士二十七人之下则文义益明矣其上之上指上士而言二十七人者上士之数若二分其数则为五十四人三分其数则为八十一人也方氏曰言三等之国止曰上士二十七人则知中下之士诸矦之国或有或亡矣故以其有言之其有者一有一亡之辞也山隂陆氏曰上士二十七人而未有中士下士之数故言之如此三分读如去声谓上士二十七人则中士下士各八十一人庐陵胡氏曰中士倍下士上士倍中士诸矦之国自有上中下三等之士也郑以大国士为上士次国士为中士小国士为下士误矣】
　　○次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫
　　【庐陵胡氏曰此臧宣叔之言也郑氏曰此诸侯使卿大夫覜聘并会之序其爵位同小国在下爵异固在上尔孔氏曰爵同谓同作卿则小国之卿在大国之卿下爵异谓大国是大夫小国是卿则小国之卿固当在大国大夫之上方氏曰三等之国其地与君互降一等故其卿大夫位之当亦互降一等焉上大夫即卿矣有上中下卿而又有上大夫者盖下大夫之上者也】
　　右记制爵凡四节
　　天子之田方千里公矦田方百里伯七十里子男五十里不能五十里者不合于天子附于诸矦曰附庸【马氏曰普天之下莫非王土而天子兼有之故天子之田方千里以禄畿内之臣也必千里者示其本大而末细犹身之运臂臂之使指不千里不足以服天下之诸侯也降扵天子则公矦故公侯田方百里不百里则朝聘会过之烦有不给也至扵伯则又有杀焉盖其国小其爵卑而子男亦如之故伯七十里子男五十里澄曰方千里者一畿之地百同其田百万井九百万夫也方百里者一同之地百成其田万井九万夫也七十里者四十九成之地其田四十九百井四万四千一百夫也五十里者二十五成之地其田二千五百井二万二千五百夫也不能五十里者受地少不能及五十里之数也李氏曰十里得方百里者百百里得方十里者百七十里得方十里者四十九五十里得方十里者二十五伯之田倍子男公侯之田倍伯天子之田百公侯孔氏曰王者之后称公大国称侯皆千乗地方百里其方七十里者倍减扵百里方五十里者倍减扵七十里转相半以别优劣不合者谓不得与诸侯集合朝会天子也庸城也小国之城不能自通以其国事附扵大国故曰附庸也】
　　天子之三公之田视公矦天子之卿视伯天子之大夫视子男天子之元士视附庸
　　【郑氏曰视犹比也澄曰孟子谓天子之卿受地视侯大夫受地视伯元士受地视子男与此不同盖孟子当诸侯去籍之时姑以意言其大畧而已疑王制记为得之也】
　　○凡四海之内九州州方千里州建百里之国三十七十里之国六十五十里之国百有二十凢二百一十国名山大泽不以封其余以为附庸闲田八州州二百一十国【闲音闲后同】
　　【郑氏曰建立也立大国三十十三公也立次国六十十六卿也立小国百二十十十二小卿也名山大泽不以封者与民同财不得障管亦赋税之而已孔氏曰十三公者天子县内三公之国方百里畿外大国亦方百里三十大国拟扵三公之地者凢十也十六卿者畿内六卿之地方七十里畿外次国亦方七十里六十次国拟扵六卿之地者凢十也十十二小卿者畿内大夫之国方五十里畿外小国亦方五十里百二十小国拟扵十二小卿之地者凢十也十二小卿上重有十字一州凢二百一十国其外余地若封人附扵大国谓之附庸若未封人谓之闲田名山大泽若诸侯为主则民不得取其财物故不以封诸侯使不得障塞管领禁民共取但随其取赋税而已马氏曰自唐至周其土地之广狭断长补短大界皆方三千里三三为九则方千里者九也其一为天子之县内余八州各方千里一州建百里之国三十公侯之国也七十里之国六十伯之国也五十里之国百有二十子男之国也合二百一十国而讣之犹余方百里者十有竒以为附庸闲田郑氏以为殷制又以为周公斥大九州之界方七千里者其説不经长乐陈氏曰夏之甸侯绥凢三服毎服一面五百里为方三千里周之侯甸男采卫凢五服毎服两面共五百里五服方二千五百里与王畿千里为三千五百里周公斥大中国不过五百里而已名山大川皆天子使吏治之而入其贡赋九州川浸山薮各有职方不属诸侯之版春秋诸侯或兼而擅之齐斡山海晋私邭瑕宋有孟诸楚有云梦皆不入扵王官故孔子作春秋虎牢不系郑沙麓不系晋缘陵不系杞楚邱不系卫盖别天子之守地也夫先王之不以封将以弭诸侯之侈心而与民共利也】
　　天子之县内方百里之国九七十里之国二十有一五十里之国六十有三凡九十三国名山大泽不以朌其余以禄士以为闲田【朌音班】
　　【郑氏曰畿内大国九者三公之田三为有致仕者副之为六也其余三待封王之子弟次国二十一者卿之田六亦为有致仕者副之为十二又三为三孤之田其余六亦待封王之子弟小国六十三大夫之田二十七亦为有致仕者副之为五十四其余九亦以待封王之子弟三孤之田不副者以其无职佐虽致仕犹可即而谋焉朌读为班孔氏曰三公在朝既有正田今既致仕不可仍食三公采邑身又见存不可全无其地故公卿大夫皆有正职之田又有致仕副邑也按周礼三公虽无正职犹列扵官参六卿之事故司徒云乡老二乡则公一人三孤则不列扵官故云无职在朝在家其事一等虽退致仕犹可就而谋事故无致仕之副名山大泽畿外列土诸侯有封建之义故云不以封畿内之臣既不世位有朌赐之义故云不以朌亦为与民共财不障管也其余以禄士以为闲田者谓九十三国之余下文云是也以九十三国封公卿大夫故此特云以禄士以禄士者谓无地之士给之地以当其禄不得为采邑也若公卿之子父死之后既不世爵得食父禄则此禄士包之也凢禄士之外并为闲田则周礼之公邑也不云附庸者以县内无附庸也畿外诸侯有附庸故闲田少畿内每须朌赐故闲田多长乐陈氏曰周官有在乡之县有在遂之县有采邑之县有闲田之县故王畿谓之县县内方百里之国九三公视公侯之地也七十里之国二十有一卿视伯之地也五十里之国六十有三大夫视子男之地也公卿大夫不谓之采邑而谓之国者人臣谨度以事上则全扵臣道制节以御下则兼扵君道自臣道而言虽国亦谓之家孟子千乗称家是也自君道而言虽邑亦谓之国此采邑称国是也山隂陆氏曰周官公受田在大都之畺地卿受田在小都之县地大夫受田在家邑之稍地此谓县内举中言之也然则元士受地扵公邑之句地可知此其大凢也其地有余不足盖有通法存焉虽卿或在畺地虽大夫或在县地取足扵封而已庐陵胡氏曰大国余六次国余十五小国余三十七以待朌赐三公卿大夫之有功者亦或待王之别有封尔郑云为有致仕者副之又其余以待封王之子弟扵经何以见之且公卿大夫在位则有定员若致仕则或多或少岂有定数今云公之致仕者三卿之致仕者六大夫之致仕者二十七限以员数恐非通论方氏曰名山若鲁之泰山晋之梁山之类大泽若豫之孟猪楚之云梦之类山泽之大者则必有其名焉扵山曰名扵泽曰大盖互言之尔名山大泽神物之藏寳货之出非外内诸侯得专而有之故扵外则不以封扵内则不以朌外则度土而封之使传嗣也故曰封内则分邑以朌之使食禄而已故曰朌廷平周氏曰封以土言朌以恩言禄士元士之采邑也故继之以天子之元士不与】
　　凡九州千七百七十三国天子之元士诸矦之附庸不与【与音预】
　　【庐陵胡氏曰洛诰传云天下诸侯来进受命扵周退见文武尸者千七百七十三诸侯又孝经説曰周千八百诸侯布列五千里内又异义公羊説殷三千诸侯周千八百诸侯则周制正与此千七百七十三国之数合夫孝经纬及异义公羊説固不足尽信郑不据周必以此为殷制何也郑氏曰不与不在数中也】
　　○方千里者为方百里者百封方百里者三十国其余方百里者七十又封方七十里者六十为方百里者二十九方十里者四十其余方百里者四十方十里者六十又封方五十里者百二十为方百里者三十其余方百里者十方十里者六十名山大泽不以封其余以为附庸闲田诸矦之有功者取于闲田以禄之其有削地者归之闲田
　　【此覆解上文八州封国之制也孔氏曰凢千里之方以开方计之方百里者凢有一百封方百里大国三十国以百中去三十故其余方百里者七十又封方七十里次国六十国为方百里者二十九方十里者四十凢百里之方开方计之为十里之方百其七十里之国一用十里之方四十九七十里之国二则用十里之方九十八则一个百里为七十里之国二剰十里之方二然则二十个七十里之国用百里之方十剰十里之方二十七十里之国六十用百里之方三十剰十里之方六十今就百里之方三十之中抽去十里之方六十是用百里之方二十九方十里者四十故其余方百里者四十方十里者六十又封方五十里小国百二十国凢百里之方一封五十里之国四则十个百里之方封五十里之国四十今小国百二十故用百里之方三十则其余方百里者十方十里者六十以为附庸闲田方氏曰诸侯之有功者取扵闲田以禄之即廵守之礼言有功徳扵民者加地是也其有削地者归之闲田即巡守之礼言不敬者君削以地是也】
　　天子之县内方千里者为方百里者百封方百里者九其余方百里者九十一又封方七十里者二十一为方百里者十方十里者二十九其余方百里者八十方十里者七十一又封方五十里者六十三为方百里者十五方十里者七十五其余方百里者六十四方十里者九十六
　　【此覆解上文县内封国之制也孔氏曰天子县内地方千里为方百里者百既用九个拟封百里之国故其余方百里者九十一也又封方七十里之次国二十一凢百里之方十为七十里之国二十剰十里之方二十今以十里之方二十又更取其外十里之方二十九添前二十为四十九为七十里之国一是共二十一国也总用百里之方十十里之方二十九故其余方百里者八十方十里者七十一也又封方五十里之小国六十三凢百里之方一为五十里之国四则百里之方十为五十里之国四十又百里之方五为五十里之国二十总为五十里之国六十更有五十里之国三凢一个五十里之国用十里之方二十五则三个五十里国总用十里之方七十五是用地方百里者一十五方十里者七十五故其余方百里者七十四方十里者九十六然畿外千里封国之外余地少其畿内千里余地多者以畿外之土本拟封建诸侯故国数多余地少畿内本供天子又有郊关乡遂凖拟公卿王子弟采邑故建国数少余地多方氏曰此畿内不言名山大泽与禄士闲田则以前见之】
　　○千里之外设方伯五国以为属属有长十国以为连连有帅三十国以为卒卒有正二百一十国以为州州有伯八州八伯五十六正百六十八帅三百三十六长八伯各以其属属于天子之老二人分天下以为左右曰二伯【长之两切帅色类切卒子忽切】
　　【郑氏曰属连卒州犹聚也伯帅正亦长也凢长皆因贤侯为之殷之州长曰伯虞夏及周皆曰牧老谓上公周礼曰九命作伯春秋传曰自陜以东周公主之自陕以西召公主之孔氏曰属是繋属连是连接卒是卒伍州是聚居故总云聚也伯帅正俱是长但异其名因其州内贤侯为之长非州外别取州牧也山隂陆氏曰属以官之六属制名言大事则从其长小事则专逹也连以聨制名言以授邦职以役国事如聨也卒以卒制名言以比追胥以全贡赋如卒也长之以仁故属有长帅之以知故连有帅正之以义故卒有正至伯则扵一州为长其仁其知与义可知也彼正以下吾驱之而已是故或谓之牧若二伯又有大扵此者焉能充此任者其殆圣乎周公是也召公犹有惭徳八州八伯盖天子之县内不在此数澄曰方伯谓东方西方二伯也千里之外八州诸侯州各有牧以统之扵外矣八牧牧之州其四在西方其四在东方又以王朝三公设为二伯以总之扵内焉西方诸侯西伯总之东方诸侯东伯总之周书言大保率西方诸侯毕公率东方诸侯是也千里之外设方伯者谓千里之外八州之侯设方伯扵内以总之非谓设方伯在千里之外也下云州有伯此伯乃一州之牧尔以其统一州之诸侯犹方伯总一方之诸侯也故州牧亦可名曰州伯】
　　天子使其大夫为三监监于方伯之国国三人【监古蹔切监于古衔切后同】
　　【郑氏曰使佐方伯领诸侯孔氏曰天子使在朝之大夫徃监扵方伯之国每一州三人三八二十四人崔氏云此谓殷之方伯皆有三人佐其伯周则扵牧下置二伯亦或因殷使大夫为三监尚书管叔蔡叔霍叔为三监与此别澄按孟子言周公使管叔监殷书序亦言三监及淮夷叛説三监者或以为武庚管叔蔡叔或以为管叔蔡叔霍叔皆非也盖武王分殷之故地为邶鄘卫三国而使管叔蔡叔康叔君之管叔君邶蔡叔君鄘后因叛而废其国惟卫康叔之国独存书言王启监周官言立其监监者皆谓诸侯之君非谓别以人而监侯国也此记盖因邶鄘卫为殷地之三监而误既云监方伯之国而疏云三八二十四人则是监州伯之国矣误称州伯为方伯也崔谓周扵牧下置二伯其説愈谬夫二伯为八州牧之统岂扵牧下而置哉注防之説皆无稽陵阳李氏曰牧伯皆诸侯之贤者天子亲倚岂复使内臣监之】
　　○天子百里之内以共官千里之内以为御【共音恭马氏曰百里之内去王城五十里而四面相距则百里也千里之内去王城五百里而四面相距则千里也官者官府之用其用轻故取百里近地出者给之御者天子之用其用重故取千里逺地出者给之山隂陆氏曰百里之内以共官府用若禹贡百里赋纳总千里之内以为天子御府用若禺贡四百里粟五百里米孔注谓纳精者少麤者多澄曰按周之法则百里之内乃近郊之地士工商受田以及国外之圃国中之防里取亦寡岂特以是而共官之用乎千里之内则大都小都家邑公邑以至六遂六乡有供王之赋有农田之税御用之物盖扵此乎取也然记者不知何据而云长乐陈氏曰周官大府关市之赋以待王之膳服邦中之赋以待賔客四郊之赋以待稍秣家削之赋以待匪颁邦句之赋以待工事邦县之赋以待币帛邦都之赋以待祭祀山泽之赋以待防纪或以其地之便或以其地之所宜或以其类之从然皆未尝以逺物待乎近以近物待乎逺岂以近者供官逺者为御乎又大宰之制国用必合王府之财为之调度乃可岂官府之供止扵百里膳服之御必千里乎临川王氏曰此一説不知是何时扵它经亦不见恐扵事亦难如此盖当合王府之财而通其调度乃可也】
　　千里之内曰甸千里之外曰采曰流
　　【此约禹贡五服之文而为记千里之内曰句谓五百里句服也一面各五百里东西南北相距为十里之内千里之外谓自侯服至荒服也侯服之别有三曰采曰男邦曰诸侯绥服之别有二曰揆文教曰奋武卫要服之别有二曰夷曰蔡荒服之别有二曰蛮曰流内之近者始扵采外之逺者终扵流故举其始终二者以包七者扵中也长乐陈氏曰句禹贡句服也采则侯服之百里采也流则荒服之二百里流也李氏曰采于侯服为尤近流于荒服为极逺九州举内以见外四海举外以包内】
　　○制农田百亩百亩之分上农夫食九人其次食八人其次食七人其次食六人下农夫食五人庶人在官者其禄以是为差也【分去声食音嗣下同差初佳初宜二切】
　　【郑氏曰农夫皆受田扵公田肥墩有五等收入不同也庶人在官谓府史之属官长除不命扵天子国君者分或为粪孔氏曰地有九等故周礼大司徒上地家七人中地家六人下地家五人一家男女七人以上则授之以上地养者众也男女五人以下则授之以下地养者寡也以七人六人五人为率者举中而言家七人者中地之上家六人者中地之中家五人者中地之下上地之上家十人上地之中家九人上地之下家八人下地之上家四人下地之中家三人下地之下家二人从十人至二人凢九等此惟自九人而下至五人五等者大司徒云农夫授田实有九等此据凖庶人在官之禄最下者犹五人故从上农夫至五人而已司徒上地家十人此云上农夫食九人者上中之地亦为上地不言上上者欲取九人当下士禄也方氏曰府史胥徒之类其田则载师谓官田也而又有工有贾有奄有奚禄之多寡以农为差多者不过得食九人之禄寡者不下得食五人之禄此言百亩之分孟子言百亩之粪者盖分以均之之法出乎上粪以治之之力出乎下其言互相备也】
　　诸矦之下士视上农夫禄足以待其耕也中士倍下士上士倍中士下大夫倍上士卿四大夫禄君十卿禄次国之卿三大夫禄君十卿禄小国之卿倍大夫禄君十卿禄
　　【郑民曰此班禄尊卑之差孔氏曰大夫以下位卑禄小故大小国不殊卿与君禄重位尊故禄随国之大小为节自下士至小国之卿倍大夫禄皆据无采地者言之方氏曰下言次国小国上言诸侯者谓大国大国公侯方百里之国也次国伯方七十里之国也小国子男方五十里之国也下士视上农夫盖以一夫耕之田而禄下士之家仅足以代其耕而已为其从事扵公不暇从事于私故也】
　　○诸矦之下士禄食九人中士食十八人上士食三十六人下大夫食七十二人卿食二百八十八人君食二千八百八十人次国之卿食二百一十六人君食二千一百六十人小国之卿食百四十四人君食千四百四十人次国之卿命于其君者如小国之卿
　　【此覆解上文班禄之制孔氏曰诸侯下士视上农夫故食九人中士倍下士故食十八人上士倍中士故食三十六人下大夫倍上士则食七十二人卿四大夫禄则食二百八十八人君十卿禄则食二千八百八十人次国大夫以下亦如大国大夫惟卿得三大夫禄则次国之卿食二百一十六人次国之君亦十卿禄则食二千一百六十人小国大夫以下亦如大国大夫而卿则二大夫禄则小国之卿食百四十四人小国之君亦十卿禄则食千四百四十人大国三卿皆命扵天子则其禄各食二百八十八人次国三卿二卿命扵天子者禄各食二百一十六人而一卿命扵其君者为贱禄不可等天子命者故视小国卿食一百四十四人也若子男小国一卿命扵天子而二卿命扵其君者禄如天子命卿无以异盖国小故不足差降或云视大夫也应氏曰由下士以至扵君其禄愈厚则食愈众岂非以人徒服役渐増而渐广与然由卿以下皆服役乎君者也既各给之田以为禄矣君禄之入岂尽以食二千八百八十人哉以二千八百八十人之食而养一君养极其厚亦欲居人上者知吾之奉合众力而共为之则必思有以称此且不至壅利以自私而必推己以养人也】
　　天子之大夫为三监监于诸矦之国者其禄视诸矦之卿其爵视次国之君其禄取之于方伯之地
　　【方氏曰前言监扵方伯之国此言监扵诸侯之国其实一也以其监方伯故其禄取之扵方伯之地禄视诸侯之卿者以大夫之位养不大厚也爵视次国之卿者以三监之职权不可不重也澄按三监古无之记者盖误又因上文言君卿大夫士之禄食多寡而生此文殆不足信方氏从而臆説尔】
　　方伯为朝天子皆有汤沐之邑于天子之县内视元士【为去声朝音潮】
　　【郑氏曰汤沐之邑给齐戒洁清之用浴用汤沐用潘孔氏曰按前文云不能五十里曰附庸又云天子元士视附庸汤沐之邑视元士亦五十里以下左氏説诸侯有功徳扵王室京师有朝宿之邑泰山有汤沐之邑鲁周公之后郑宣王母弟有汤沐邑其余则否而公羊説谓诸侯朝天子皆有朝宿之邑许慎以为若如此则周千八百诸侯尽京师地不能容之不合事理之宜】
　　○天子之县内诸矦禄也外诸矦嗣也
　　【郑氏曰选贤置之扵位其国之禄如诸侯不得世外诸侯有功乃封之使之世也冠礼记曰继世以立诸侯象贤也孔氏曰畿内公卿大夫之子父死得食父之故采邑不得继父为公卿大夫盖世其位则权并一姓妨塞贤路故世禄不世位有罪乃夺其禄若有贤徳则复父位畿外诸侯尝有大功封之以报其劳効世世象贤故子得袭父位传嗣其国也石林叶氏曰内之公卿大夫其受田视公侯伯子男固亦通称为诸侯也内世禄而公卿大夫之子必贤而后得世爵外世爵而诸侯之子自非大恶犹得袭位盖公卿大夫有功徳出封为诸侯是外之世爵者乃内之世禄臣也至诸侯有功徳亦入而为公卿是在内之世禄者或在外之世爵诸侯也】
　　诸矦世子世国大夫不世爵使以徳爵以功未赐爵视天子之元士以君其国诸矦之大夫不世爵禄
　　【郑氏曰世子世国象贤也大夫谓县内及列国诸侯为天子大夫者不世爵而世禄辟贤也以君其国列国及县内之国也孔氏曰下云诸侯之大夫则此大夫是天子大夫也公卿大夫总言大夫以包之列国诸候及县内诸侯既死其子求得赐爵其衣服礼制视天子元士各君其本国畿内诸侯有大功徳元子出封畿外则王命次子守其采邑若其贤才则世为公卿周公召公之属是也诸侯降扵天子故其大夫不世爵禄若有大功徳亦得世之程子曰古者使以徳爵以功世禄而不世官故贤才众而庻绩成及周之衰公卿大夫皆世官政由是败矣长乐陈氏曰诸侯世子世国即外诸侯嗣也大夫不世爵即内诸侯禄也内诸侯不止扵大夫此止言大夫以卿兼公而上大夫为卿故也周官大司徒以贤制爵以庸制禄司士以徳诏爵以功诏禄此云使以徳爵以功者别而言之爵主徳禄主功合而言之必使以试其徳及有功而后爵之也延平周氏曰天子之大夫世禄不世爵故其子之未赐爵者则其礼视元士而其禄即大夫也新安王氏曰芮伯为司徒卫侯为司寇齐侯吕伋为虎贲是以诸侯入天子之国为卿大夫也在其国为世子则可以世国入为大夫则不可以世爵盖以徳而使之待其功而爵之非子孙得继也未赐爵此乃外之列国非畿内有采地之公卿也君薨世子嗣位以君其国除服来朝以士服见扵天子天子命之则授以冕服扵是始以诸侯而临臣民或未来朝天子亦遣使以冕服就赐之方氏曰未赐爵视天子之元士以君其国者谓世子世国之初也视礼仪之数视之也且诸侯之适子未誓以皮帛继子男则未赐爵视天子之元士者以元士视附庸而继子男故也诸侯之大夫不世爵禄则以其徳又降扵天子之大夫故也澄曰未赐爵承上文世国者言之谓诸侯之世子虽得世国然世国之初天子未赐爵则犹未得为诸侯也诸侯之大夫承上文不世爵者言之谓天子之大夫虽不世爵而犹得世禄若诸侯之大夫则并禄亦不得世矣】
　　右记制禄凡八节
　　古者以周尺八尺为歩今以周尺六尺四寸为歩古者百亩当今东田百四十六亩三十歩古者百里当今百二十一里六十歩四尺二寸二分
　　【郑氏曰周尺之数未详闻也按礼制周犹以十寸为尺盖六国时多变乱法度或言周尺八寸则歩更为八八六十四寸以此计之古者百亩当今百五十六亩二十五歩古者百里当今百二十五里孔氏曰古者八寸为尺今以周尺八尺为歩则一歩有六尺四寸今以周尺六尺四寸为歩则一歩有五十二寸是今歩比古歩每歩剰出一十二寸以此计之则古者百畆当今东田百五十二亩七十一歩有余与此百四十六亩三十歩不相应也又今毎歩剰古歩十二寸以此计之则古之百里当今百二十三里一百一十五歩二十寸与此百二十一里六十歩四十二寸二分又不相应周犹以十寸为尺今云以周尺六尺四寸为歩盖六国时多变乱法度谓周尺八寸也即以古周尺十寸为尺八尺为歩则歩八十寸若以今周尺八寸为尺八尺为歩则今歩少扵古歩一十六寸也是今歩别剰六十寸以此古歩又以今周尺八寸八尺为歩外剰十六寸而计之则古之四歩剰出今之一歩古之四十歩为今之五十歩古之八十歩为今之一百歩计古一百亩之田长百歩得今田一百二十五歩是今田每亩之上剰出二十五歩则方百亩之田従北向南每亩剰二十五歩总为二千五百歩从东向西每亩二十五歩亦总为二千五百歩相并为五十歩是总为五十亩又西南一角南北长二十五歩应南畔剰之度东西亦长二十五歩应西畔剰之度计方二十五歩开方乗之緫积得六百二十五歩六百歩则为六亩余有二十五歩故云古者百亩当今百五十六亩二十五歩也又古四歩剰今一歩则古者四里剰今一里为五里则古者四十里剰今为十里为五十里则古者八十里剰今二十里緫为百里是古者八十里为今百里今之百里之外犹有古之二十里四里剰一里其古二十里为今之二十五里故云古者百里当今百二十五里长乐陈氏曰璧羡以起度考工记璧羡度尺好三寸以为度璧径九寸羡而长之从十寸广八寸同谓之度尺则周之法十寸八寸皆为尺也考工记扵按言十有二寸扵镇圭言尺有二寸此十寸尺之证也説文曰咫八寸周尺也此云周尺八尺为歩今以周六尺四寸为歩六尺四寸及八尺尔此八寸尺之证也隋书载歴代尺有十五种盖古尺废后世长短异同之论遂不一也延平周氏曰后世之尺或以黍或以忽或以指然地之生黍有小大蚕之吐丝有巨细人之手有长短此歩尺以异同也】
　　方一里者为田九百亩方十里者为方一里者百为田九万亩方百里者为方十里者百为田九十亿亩方千里者为方百里者百为田九万亿亩
　　【郑氏曰一里方三百歩亿今十万万亿今万万也孔氏曰歩百为畆是长百歩阔一歩畆百为夫是一顷也长阔皆百歩夫三为屋是三顷也阔三百歩长一百歩屋三为井是九百亩也长阔皆三百歩是为方一里一个十里之方为田九万亩十个十里之方为田九十万亩方百里者为百个十里之方其田九百万畆一亿是十万十亿是百万九百万即是九十亿亩也尹文子云百姓千品万官亿丑皆以数相十此小亿也毛诗传云数万至万曰亿此大亿也一个百里之方为田九十亿畆十个百里之方为田九百亿亩方千里者为百个百里之方其田九千亿亩若以万言之当云九万万畆此云九万亿亩亿万字相交渉遂误万万为万亿皇氏曰亿数不定或以万万为亿或以十万为亿或以一万为亿此云万亿者只是万万也六国时或将万为亿故云万亿】
　　自恒山至于南河千里而近自南河至于江千里而近自江至于衡山千里而遥自东河至于东海千里而遥自东河至于西河千里而近自西河至于流沙千里而遥西不尽流沙南不尽衡山东不尽东海北不尽恒山凡四海之内断长补短方三千里为田八十万亿一万亿亩【断音短】
　　【郑氏曰恒山至南河冀州域南河至江豫州域江至衡山荆州域东河至东海徐州域东河至西河亦冀州域西河至流沙雍州域方三千里为田八十万亿一万亿亩九州之大计也孔氏曰一州方千里九州方三千里三三如九为方千里者九一个千里有九万亿畆九个千里九九八十一故有八十一万亿亩记文扵八十整数之下云万亿是八十个万亿又云一万亿言又有一个万亿也方氏曰一万亿亩之上重有万亿二字盖衍文尔皇氏曰千里而近者言其地稍近不满千里也千里而遥者言其地稍逺不啻千里也】
　　方百里者为田九十亿亩山陵林麓川泽沟渎城郭宫室涂巷三分去一其余六十亿亩【分去声去上声】
　　【郑氏曰以一大国为率其余以授民也山足曰麓方氏曰九十亿亩三而分之则各三十亿亩去其一分以容宫室涂巷之类则余六十亿亩为可耕之田四海之内不皆如此大畧然也】
　　○古者公田借而不税市防而不税关讥而不征林麓川泽以时入而不禁夫圭田无征田里不粥墓地不请【借在亦切粥音育】
　　【孟子曰耕者助而不税则天下之民皆悦而愿耕扵其野矣市防而不征法而不防则天下之商皆悦而愿蔵扵其市矣关讥而不征则天下之旅皆悦而愿出扵其路矣又曰昔者文王之治岐也关市讥而不征泽梁无禁又曰卿以下必有圭田圭田五十亩余夫二十五亩郑氏曰借之言借也借民力治公田羙恶取扵此不税民之自治也夏后氏五十而贡殷人七十而助周人百亩而彻云古者谓殷时也防市物邸舍税其舍而不税其物关讥异服识异言征亦税也周礼国凶札则无门关之征犹讥也田里墓地皆受扵公民不得私也孔氏曰一井之中凢有九夫中央一夫为公田但借八家之力以治此公田不税民之私田也市内空地曰防使商人停物扵中税其舍之处不税其在市卖之物关竟上门也讥谓呵察非违不税行人之物竹木曰林林属扵山为麓注渎曰川水钟曰泽林麓川泽民庶须有采取随时而入官不限禁之以时入如獭祭鱼然后入泽梁也田地里邑既受之扵公民不得粥卖冢墓之地公家给族葬有常不得輙请求余防澄曰夫圭田夫田谓余夫受二十五亩之田圭田谓卿以下受五十亩之圭田也无征谓既不税其受亦不令助耕公田也程子曰一夫上父母下妻子以五口八口为率受田百亩如有弟是余夫也年十六别受田二十五亩俟其壮而有室然后更受百亩之田朱子曰圭洁也以奉祭祀百亩常制之外又有余夫之田以厚野人也世禄常制之外又有圭田以厚君子也方氏曰余夫之田无征以优单弱圭田无征以优贤能长乐陈氏曰公田借而不税以寛农市防而不税以寛商关讥而不征以寛旅山泽以时入而不禁以寛万民余夫夫外之田也圭田禄外之田也禄外之田半百亩夫外之田又半之无征者征盖税敛之总名也田里乡遂官之颁不可以粥不粥则生者无相兼并而民无憾扵养生墓地墓大夫之掌不可以请不请则死者有安厝而民无憾扵送死颁之田里墓地仁也禁之以不粥不请义也】
　　○司空执度度地居民山川沮泽时四时量地逺近兴事任力【度度上如字下大洛切沮将虑切】
　　【郑氏曰司空冬官卿掌邦事者度丈尺也居民山川沮泽时四时者观寒暖燥湿沮谓莱沛量地谓制邑井之防兴事谓筑邑庐宿市也孔氏曰执丈尺之度以量度其地而居防其民观山川髙下沮泽浸润之防山燥川与沮泽湿沮地是有水草之防草生为莱水生为沛又当以时候此四时知其寒暖九夫为井四井为邑堪造邑井之防谓平原之地沃衍之也若山林薮泽则不堪邑井事言兴则用力重难谓筑邑城又筑庐与宿及市也凢国野之道十里有庐三十里有宿五十里有市方氏曰山川沮泽之地利异必候四时之天气时者候其时之谓量地逺近将以制邑也制邑必兴役事兴役事必任民力焉】
　　○凡使民任老者之事食壮者之食用民之力岁不过三日
　　【郑氏曰凢使民寛其力饶其食用民之力谓治宫室城郭道渠也孔氏曰役法功程老则功少壮则功多虽壮者限以老者之功程寛其力也廪饩牲体壮者食多老者食少虽老者给以壮者之食料饶其食也使民治城郭道渠不得过三日周礼均人丰年旬用三日中年旬用二日无年旬用一日年嵗不同虽丰不过三日也】
　　○凢居民量地以制邑度地以居民地邑民居必参相得也无旷土无防民食节事时民咸安其居乐事劝功尊君亲上然后兴学【乐音洛】
　　【地邑有广狭民居有稀稠必参合量度使之相称各得其宜若地广民稀则有矌土矣地狭民稠则有游民矣食节谓制民之产使之足以仰事俯畜也事时谓上之兴事必扵农隙不夺农时也如此则民咸安其居矣方氏曰量犹五量之量其多少足以知其容度犹五度之度其长短足以知其至故制邑曰量居民曰度然邑制之容莫非民民居之至莫非邑则邑亦可言度居亦可言量矣两之为并三之为参地也民也长短多少不可相失也无旷土则地无遗利无游民则人无遗力旷言虚而无垦辟之功防言散而无兴作之业也食节则无不足之患事时则无不及之务居民之道亦期其如此而已故效至扵民咸安其居也乐事则不至扵劳苦劝功则不由扵勉强尊君则为臣者有逊志亲上则在下者无离心上则不止扵君凢在已上者皆是也教不可一日废必待乐事劝功尊君亲上然后兴学者则以至此然后教学之道可致其详也郑氏曰兴学立小学大学孔氏曰如此然后得兴学民富而可教也】
　　○凢居民材必因天地寒暖燥湿广谷大川异制民生其间者异俗刚柔轻重迟速异齐五味异和器械异制衣服异宜脩其教不易其俗齐其政不易其宜【燥素老切异齐才细切和去声】
　　【郑氏曰因天地寒暖燥湿者使其材堪地气也异制谓其形象异俗谓其好恶异齐谓其性情缓急异和谓香臭与咸苦异制谓作务之用异宜谓氊裘与絺绤教谓礼义政谓刑禁澄曰民材谓人之生质也地之气应不同而天气或寒或暖天之气感不同而地气或燥或湿因天地之寒暖燥湿而各使生质之能堪其气者居之两山之间谺然而深水流注川者曰谷广谷则两山相去稍逺其中有隰臯之地可居大川谓大川之上亦有可居者即坟衍之地也异制谓有山有川之防其髙深之形势各异若裁制而成然俗者民间习尚之安也凢居民者中土平原之地为正广谷大川地形地势之制既异则其间之民受此地气而生者其民俗之习尚自与平原之民异也刚柔轻重迟速谓气禀之异禀阳之多者刚禀隂之多者柔轻重有阳而轻隂而重者亦有隂而轻阳而重者迟速有隂而迟阳而速者亦有阳而迟隂而连者人之气禀大槩有此六者齐如五声之齐虽不齐同而各有分齐也和谓调和制谓制作宜谓便也气禀不同故口嗜之味各有宜而异其调和身用之器各有宜而异其制作体被之衣服与五味之和器械之制皆为各有宜而异异和异制亦异宜也故以异宜终之贯上二句脩谓其教皆眀无废缺教即下章七教是也齐谓其政并举无参差政即下章八政是也以广谷大川而言则地产有异而其习尚之安各异其俗故虽导之以七教然亦不改易其安之俗使之各得以安其所安也以刚柔轻重迟而言则天禀有异而其身口之便各异其宜故虽正之以八政然亦不改易其便之宜使之各得以宜其宜也此居民材之大凢也】
　　中国戎夷五方之民皆有性也不可推移东方曰夷被发文身有不火食者矣南方曰蛮雕题交趾有不火食者矣西方曰戎被发衣皮有不粒食者矣北方曰狄衣羽毛穴居有不粒食者矣中国夷蛮戎狄皆有安居和味宜服利用备器五方之民言语不通嗜欲不同达其志通其欲东方曰寄南方曰象西方曰狄鞮北方曰译【衣去声鞮丁兮切】
　　【皆有性谓其生禀各不同不可推移谓其生禀一定而不可易如论语言上智下愚不移也东方曰夷以下言四夷异俗文身与雕题同衣皮与衣羽毛同此亦言其俗之大畧而已皆有安居和味宜服利用备器言五民之居防饮食衣服器用异宜也言语不相通而嗜欲不相同则不能自言其欲故必有译言者逹其志然后可以通其欲也寄象狄鞮译译言者之异名郑氏曰五方之民性不可推移也气使之然也雕文谓刻其肌以丹青湼之交趾卧则僢足相乡不火食地气暖不为病也不粒食地气寒少五谷也孔氏曰五方谓中国四夷举戎夷则蛮狄可知文身谓以丹青文饰其身雕刻也题额也雕题谓以丹青雕刻其额非惟雕额亦文身也汉书地理志云越俗断发文身以辟蛟龙之害东方南方皆近海故俱文身也趾足也蛮卧时头向外而足在内相交故云交趾不云被发断发故也有不火食言亦有火食者西方无丝麻唯食禽兽故衣皮东北方多鸟故衣羽正北多羊故衣毛凝寒至盛林木又少故穴居中国四夷虽异各有安之居和之味宜之服利之用备之器其事虽异各自充足也水土各异故言语不通好恶殊别故嗜欲不同帝王立此传语之人晓逹五方之志通传五方之欲使相领解寄者传寄外内言语象言放象外内之言狄鞮者鞮知也通传夷狄之语与中国相知译者陈也陈説外内之言此通传四方语官也长乐陈氏曰寄象鞮译周官象胥是也达其志通其欲象胥谓协其言辞传之寄言其寓扵此象言其像扵彼鞮言其屦译言其语凢此皆互见也周官韎师旄人鞮鞻氏教四夷之乐其名官靺以其服旄以其执鞮鞻言其履方氏曰题曰雕身曰文互言之尔安居谓居异俗和味谓五味异和宜服谓衣服异宜备器谓器械异制利用谓利之用若居山不以鱼龞为礼居泽不以鹿豕为礼也马氏曰志与欲言语之蕴言语者志欲之寓达其志通其欲必在扵言语之际故有道言语之官谓之寄象狄鞮译】
　　右记度地居民凡六节
　　六礼冠昬防祭乡相见七教父子兄弟夫妇君臣长幼朋友賔客八政饮食衣服事为异别度量数制【别彼列切六礼冠昬防祭四者家之礼也乡相见二者乡之礼也仪礼有士冠礼士昬礼防服士防礼士虞礼士之祭有特牲馈食礼卿大夫之祭有少牢馈食礼乡有乡饮酒礼乡射礼相见有士相见礼七教即五教也兄弟别出为长幼朋友别出为賔主内则父子兄弟夫妇外则君臣长幼朋友賔主也郑氏曰八政饮食为上衣服次之事为谓百工技艺也异别五方用器不同也度丈尺也量斗斛也数百十也制布帛幅广狭也项氏曰饮食衣服度量数制六者易眀独事为异别注不能通事为者冢宰之九职司徒之十二事考工之六职皆司徒颁以任民者也异别者司徒五地之常职方九土之宜王制中国四夷之俗皆司空辨以居民者也】
　　○司徒脩六礼以节民性明七教以兴民徳齐八政以防一道徳以同俗养耆老以致孝恤孤独以逮不足上贤以崇徳简不肖以绌恶【绌音出】
　　【郑氏曰司徒地官卿掌邦教者逮及也简差择也澄曰此言司徒之以教即舜之命契者也人之性禀或殊使民由扵礼则过者不得过不及者不得不及谓节之也人伦之徳民同徳使之能知其教则莫不感奋起而兴扵善谓兴之也为人欲溺之谓八政有禁戒如防之隄水谓防之也道徳一则俗之习尚不各道其道以为道不各徳其徳以为徳谓同之也耆老当孝养上之人养耆老则民皆知致其孝矣孤独有不足者上之人恤孤独则民皆知逮其不足矣孔氏曰禀之性恐其失中故以六礼节之徳者得也恐人不徳故以七教兴之八政禁令之事以防过之失贵贱同故不云民齐一行得之道徳以同国之风俗敬养耆老以致敬孝之心哀恤孤独以逮及不足逮谓恩意逮及之不足谓孤独者也尊上贤人以崇奨有徳简去不肖以绌退恶人方氏曰六礼不修则壊性非礼节之则流七教不明则隠徳非教以兴之则废政以正民其可差忒乎则在乎齐使之无过行故曰防道人共由徳人同得其可以二乎则在乎一使之无异习故曰同俗养耆老则推爱亲之心扵是为至恤孤独则损有余之心无不及六十曰耆七十曰老耆老在养则耄期可知无父曰孤无子曰独孤独在恤则鳏寡可知贤者难扵进故上之不肖者恶其杂故简之】
　　命乡简不帅教者以告耆老皆朝于庠元日习射上功习乡上齿大司徒帅国之俊士与执事焉不变命国之右乡简不帅教者移之左命国之左乡简不帅教者移之右如初礼不变移之郊如初礼不变移之遂如初礼不变屏之逺方终身不齿【帅音率朝音潮与音预屏必政切】
　　【此言司徒之教而不成者郑氏曰帅循也不循教谓敖狠不孝弟者司徒使乡简择以告者乡属司徒耆老皆朝于庠将习礼以化之使之观焉耆老致仕及乡中老贤者朝犹会也此庠谓乡学也乡谓饮酒也至中年考校而又不变移之左右使转徙其居觊其见新人有化也亦复习礼扵乡学使之观焉郊则乡界之外也稍出逺之后中年又为之习礼扵郊学逺郊之外曰遂遂大夫掌之又中年不变复移之使居遂又为习礼扵遂之学不变屏之逺方谓九州之外齿犹録也孔氏曰此论绌恶之事初入学一年之终司徒命此郷学简择不率教者以告司徒司徒乃命乡内耆老大夫致仕为父师少师者及年老有徳行不仕者皆聚防扵乡学之庠为此不率教之人习射礼中者在上故云上功又习乡饮酒礼令老者居上故云上齿欲使不率教之人观其上功自励为功观其上齿则知尊长敬老大司徒率领国之英俊士与在射饮执行事焉言国之俊士则非惟乡内之人也使俊士与之以为荣恶者慕之而自励又问一年而考校之不变者右乡移左左乡移右亦复习射乡礼故云如初五年之时更不变移之郊又为之习礼亦乡大夫临之七年之时又不变移之遂遂大夫亦帅国之俊选扵遂学行礼九年之时又不变屏之九州之外澄曰入乡学第一年之终简不帅教者告之司徒第二年之正月司徒命乡大夫为之习射饮礼使之观感变其傲狠不孝弟之恶教之至第三年之终考校而不变则右乡移之左左乡移之右第四年正月乡大夫又为习射饮礼教之至第五年之终考校而不变则移之郊郊学盖在乡遂之间第六年正月乡大夫又扵郊学习射饮礼教之至七年之终考校又不变则移之遂第八年正月遂大夫又扵遂学习射饮礼教之至第九年之终考校又不变则屏之逺方矣】
　　命乡论秀士升之司徒曰选士司徒论选士之秀者而升之学曰俊士升于司徒者不征于乡升于学者不征于司徒曰造士【选去声】
　　【此言司徒之教而成者郑氏曰秀士乡大夫考有徳行道艺者升之司徒移名扵司徒也升之学学大学也不征不给其徭役造成也孔氏曰此论崇徳之事大司徒之官命卿大夫论置考校此乡学之人有孝友多才艺秀异之士升扵司徒先名惟在乡今移名扵司徒其身犹在乡学未即贡举入官也司徒论选士之秀者而升之学则身升扵大学非惟升名而已征谓力役供学及司徒细碎之徭役选士虽升名司徒犹给乡之徭役俊士身虽升学犹给司徒徭役若其学业既成皆免其徭役者是谓造成之士也方氏曰秀言秀而有出选言羙而可择俊言敏而可用造言造而有成升之司徒者曰选士以其犹在择也升之学者曰俊士以其皆在用也秀而为选士则出扵一乡之士秀而为俊士则出扵六乡之士有选士之造者有俊士之造者选士之造不征扵乡俊士之造不征扵司徒此其别也征谓行役以从不征所以优贤】
　　乐正崇四术立四教顺先王诗书礼乐以造士春秋教以礼乐冬夏教以诗书王大子王子羣后之大子卿大夫元士之适子国之俊选皆造焉凡入学以齿【适多歴切此言乐正之以教即舜之命夔者也虽掌教胄子而司徒教之造俊亦与郑氏曰乐正乐官之长掌国子之教虞书曰防命汝典乐教胄子崇髙也髙尚其术以作教也顺此诗书礼乐四术以教成是士故云以造士春夏阳也诗乐者声声亦阳也秋冬隂也书礼者事事亦隂也互言之者皆以其术相成也王子王之庶子羣后公及诸侯皆造焉皆以四术成之也入学皆以长幼受学不用尊卑也孔氏曰此眀习业之事乐正之官当光尊崇此四术以为教谓敷畅义理赞眀防趣使学者知之术者道路之名诗书礼乐是也顺者依顺古先王之道以诗书礼乐之教造成此士四术不可暂春教乐兼有礼秋教礼兼有乐夏教诗兼有书冬教书兼有诗皆以其术相成但逐其隂阳以为偏主尔文王世子云将君我而与我齿让长幼受学虽王大子亦然方氏曰礼者体也扵秋教之盖秋主揫敛以成体也乐者乐也扵春教之盖春主散以为乐也诗者言也扵夏教之盖言者事之文夏与物交而成文故也书者事也扵冬教之盖事为言之实冬与物辨而反实故也然文王世子言春诵夏诵亦诗也亦乐也春之教乐未始无诗夏之教诗非无乐也故诵则一诏之以太师书礼则或诏之以典书或诏之以执礼春夏通而教之秋冬别而教之者顺阳交隂辨之义也自王太子以至扵国之俊选皆造焉者皆从其诗书礼乐之教也天子之子则适庶皆与诸侯而下则庶子不与者隆杀之别也选士方升扵司徒亦得与在学之教者教无内外之别也学所以眀人伦人伦莫先乎孝弟故入学者必以齿曰凢则无贵贱皆以齿矣以大子而与俊选相为齿所谓行一物而三善皆得也】
　　将出学小胥大胥小乐正简不帅教者以告于大乐正大乐正以告于王王命三公九卿大夫元士皆入学不变王亲视学不变王三日不举屏之逺方西方曰棘东方曰寄终身不齿【棘蒲北切一读如字】
　　【此言乐正之教而不成者郑氏曰出学谓九年大成学止也所简者谓王大子王子羣后之太子卿大夫元士之适子大胥小胥皆乐官属也大乐正告于王王命皆入学亦谓使习礼以化之不变王入亲为之临视重弃贤者子孙也此习礼皆扵大学不举去食乐重弃人也棘当为僰僰之言偪使之偪寄扵夷狄不屏扵南北为其大逺延平周氏曰王命三公至扵元士皆入学以劝导诱掖之如是而又不变则亲视学而又不变是眞不能变者也故屏之棘急也示其虽屏之欲棘扵悔过寄者示其虽屏之特寓扵此尔屏而必谓之棘与寄者恩也卒不免扵不齿者义也方氏曰以视学之礼化之而又不变则终不变矣故三日不举将以弃之也举与食日举以乐之举同义将弃之而不举则自贬损以责其教之不至故也棘寄皆以待贵者之礼有别扵贱者故然尔贱者至扵四不变然后屏之贵者止扵二不变遂屏之者陈氏谓先王以众庶之家为易治以世禄之家为难化易治故郷遂之考常在三年大比之时难化故国子之出学常在九年大成之后以三年之近而考焉故必四不变而后屏之以九年之逺而简焉则虽二不变屏之可也长乐陈氏曰不变者虽王子亦屏逺方其公扵教化而不私其子此三代之王所以后世无及也】
　　大乐正论造士之秀者以告于王而升诸司马曰进士【此言乐正之教而成者郑氏曰升扵司马移名扵司马司马夏官卿主邦政者进士可进受爵禄也孔氏曰此文承王子公卿大夫之子下似专据王子等其实乡之入学为造士者亦同扵此其乡人不在学者及邦国贡之士贡扵王亦升诸司马盖司马之职以徳诏爵以功诏禄即知凢入仕者皆司马主之下文更不见郷人及邦国贡之士故知此中兼之也但乡人既卑节级升之故为选士俊士至扵造士若王子与公卿之子本位既尊不须积渐学业既成即为造士扵是大乐正总论此造士以告于王升诸司马也方氏曰乡论秀士而升之司徒司徒论选士而升之学以属于大乐正也故大乐正又论造士之秀以告于王而升诸司马焉造士之秀则扵成才之中又秀出者也升诸司马则以将使之临政故扵政官之长也以其成才将使临政则可以进扵王所故以进士名之】
　　司马辨论官材论进士之贤者以告于王而定其论论定然后官之任官然后爵之位定然后禄之【辨论其论论定并平声又去声任音壬】
　　【此总言以司徒乐正之教而成者官之也郑氏曰辨其论官其材观其长也定其论各署其长也官之使之世守也爵之命之也孔氏曰大乐正论造士之秀者以告于王王必以乐正论之状授与司马司马得此论之状乃更论辨之观其材能髙下知其堪任何官是凖拟其官以其材故云官材也司马辨论之后不堪者屏退论量进士之贤者以告扵王其告王之时正定其论各署其长若长扵礼者署拟扵礼官长扵乐者署拟扵乐官既论拟定然后试之以能之官堪任此官然后爵命之既受爵命使有职位然后与之以禄也方氏曰司马辨论官材者将使之临政则必随其大小而官之故曰官材定其论则贤否之理各止扵一矣前曰造士之秀后曰进士之贤秀特有才之称贤则有徳之称若司徒司马之类谓官若公卿大夫谓爵若或食九人或食八人谓禄官以居之爵以贵之禄以富之也官非贱者之可居故既官之必爵之爵之矣宜有以养其防故既爵之必禄之】
　　○大夫废其事终身不仕死以士礼葬之
　　【孔氏曰废其事不堪任大夫也大夫退死葬以士礼致仕而死则以大夫礼葬澄曰此因上文任官而后爵之之言因及不任其官则黜其爵之事大夫老而致仕者生时虽已不居大夫之位然未尝夺其大夫之爵也故死时仍得葬以大夫之礼若废其事而终身不复得仕则是大夫之爵已夺不得复名之曰大夫矣故死之时亦不得复以大夫礼葬而但以士礼葬之也】
  </div>
  <div class="pagination">
   <a href="礼记纂言_page16.html">
    上一页
   </a>
   <span>
    ...
   </span>
   <a href="礼记纂言_page12.html">
    12
   </a>
   <a href="礼记纂言_page13.html">
    13
   </a>
   <a href="礼记纂言_page14.html">
    14
   </a>
   <a href="礼记纂言_page15.html">
    15
   </a>
   <a href="礼记纂言_page16.html">
    16
   </a>
   <span class="current-page">
    17
   </span>
   <a href="礼记纂言_page18.html">
    18
   </a>
   <a href="礼记纂言_page19.html">
    19
   </a>
   <a href="礼记纂言_page20.html">
    20
   </a>
   <a href="礼记纂言_page21.html">
    21
   </a>
   <a href="礼记纂言_page22.html">
    22
   </a>
   <span>
    ...
   </span>
   <a href="礼记纂言_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
