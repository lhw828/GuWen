<!DOCTYPE html>
<html>
<head>
    <meta charset="UTF-8">
    <title>仪礼集释 - 第 73 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集释 - 第 73 页/共 84 页</h1>
    <div class="content">　　郑注防读为肃肃进也进之者使知祭日当来古文防皆作羞凡防或作速记作肃周礼亦作防
　　释曰速宾肃客防视涤濯是也乃缓辞防尸防宾同日
　　主人立于尸外门外子姓兄弟立于主人之后北面东上郑注不东面者来不为宾客子姓立于主人之后上当其后
　　释曰祭统曰孙为王父尸所使为尸者于祭者子行也父北面而事之所以明子事父之道也
　　尸如主人服出门左西面
　　郑注不敢南面当尊
　　主人辟皆东面北上
　　郑注顺尸
　　主人再拜尸荅拜
　　郑注主人先拜尊尸
　　宗人摈辞如初卒曰筮子为某尸占曰吉敢防
　　郑注宗人摈者释主人之辞如初者如宰赞命筮尸之辞卒曰者着其辞所易也今文无敢【案今注疏本脱此四字】
　　祝许诺致命
　　郑注受宗人辞许之传命于尸始宗人祝北面至于传命皆西面受命东面释之
　　释曰始时宗人祝从主人北面
　　尸许诺主人再拜稽首
　　郑注其许亦宗人受于祝而告主人
　　尸入主人退
　　郑注相揖而去尸不拜送尸尊
　　防宾宾如主人服出门左西面再拜主人东面荅再拜宗人摈曰某荐嵗事吾子将涖之敢防
　　郑注荐进也涖临也言吾子将临知宾在有司中今特肃之尊宾耳
　　释曰宾即筮时有司知有祭事矣不筮宾者主人为献主宾助祭而巳
　　宾曰某敢不敬从主人再拜宾荅拜主人退宾拜送厥明夕陈鼎于门外北面北上有鼏
　　郑注厥其也防宾之明日夕门外北面当门古文鼏为宻
　　释曰不言门之东西知当门
　　棜在其南南顺实兽于其上东首
　　郑注顺犹从也棜之制如今大木轝矣上有四周下无足兽腊也
　　牲在其西北首东足
　　郑注其西棜西也东足者尚右也牲不用棜以其生释曰牲豕也缚其足寝左
　　设洗于阼阶东南壶禁在东序豆笾铏在东房南上几席两敦在西堂
　　郑注东房房中之东当夹北西堂西夹之前近南耳【案西夹下各本衍室字据疏引注文删正】
　　释曰大夫士直曰房此言东房明在房中之东当东夹室之北也西堂西厢也释宫曰室有东西厢曰庙郭曰夹室前堂
　　主人及子姓兄弟即位于门东如初
　　郑注初筮位也
　　宾及众宾即位于门西东面北上
　　郑注不蒙如初者以宰在而宗人祝不在【案宰今注疏本讹作宾】释曰宾及众宾即筮时有司羣执事也筮时祝宗人在其中惟宰在门东今宰在众宾中祝宗人别自为位与筮位异
　　宗人祝立于宾西北东面南上
　　郑注事弥至位弥异宗人祝于祭宜近庿
　　主人再拜宾荅再拜三拜众宾众宾荅再拜
　　郑注众宾再拜者士贱旅之得备礼也
　　释曰少牢下篇大夫三拜众宾众宾皆荅一拜不再拜者辟国君
　　主人揖入兄弟从宾及众宾即位于堂下如外位郑注为视濯也
　　宗人升自西阶视壶濯及豆笾反降东北面告濯具郑注濯溉也不言敦铏者省文也东北面告縁宾意欲闻也言濯具不言絜以有几席
　　释曰几席不濯告具而已
　　宾出主人出皆复外位
　　郑注为视牲也今文复为反【案今注疏本脱此五字】
　　宗人视牲告充雍正作豕
　　郑注充犹肥也雍正官名也北面以策动作豕视声气释曰周礼充人展牲则告牲牲无疾则声气和
　　宗人举兽尾告备举鼎鼏告絜
　　郑注备具
　　请期曰羮饪
　　郑注肉谓之羮饪孰也谓明日质明时而曰肉孰重豫劳宾宗人既得期西北面告宾有司
　　释曰少牢馈食礼为期宗人北面
　　告事毕宾出主人拜送夙兴主人服如初立于门外东方南面视侧杀
　　郑注夙早也兴起也主人服如初则其余有不端者侧杀杀一牲也
　　释曰不记宾及兄弟服朝服惟尸祝佐食同主人服端侧犹特也
　　主妇视饎爨于西堂下
　　郑注炊黍稷曰饎宗妇为之爨灶也西堂下者堂之西下也近西壁南齐于坫古文饎作糦周礼作释曰坫在堂角既夕记曰设棜于东堂下南顺齐坫【案坫上各本有于字释文举齐坫二字可证于字乃衍文】如在东西堂下者皆齐于坫
　　亨于门外东方西面北上
　　郑注亨煮也煮豕鱼腊以镬各一爨诗云谁能亨鱼溉之釡鬵
　　羮饪实鼎陈于门外如初
　　郑注初视濯也
　　尊于户东酒在西
　　郑注户东室户东酒在西尚之凡尊酌者在左
　　实豆笾铏陈于房中如初
　　郑注如初者取而实之既而反之
　　执事之俎陈于阶间二列北上
　　郑注执事谓有司及兄弟二列者因其位在东西祝主人主妇之俎亦存焉不升鼎者异于神
　　盛两敦陈于西堂借用雈几席陈于西堂如初
　　郑注盛黍稷者宗妇也雈细苇古文用为于
　　尸盥匜水实于槃中箪巾在门内之右
　　郑注设盥水及巾尸尊不就洗又不挥门内之右象洗在东统于门东西上凡乡内以入为左右乡外以出为左右
　　释曰尸盥在门右据乡内也挥振去水也春秋传曰奉匜沃盥既而挥之
　　祝筵几于室中东面
　　郑注为神敷席也至此使祝接神
　　释曰祭统曰铺筵设同几为依神也筵于室中西南隅
　　主妇纚笄宵衣立于房中南面
　　郑注主妇主人之妻虽姑存犹使之主祭祀纚笄首服宵绮属也此衣染之以黑其缯本名宵诗有素衣朱宵记有宵衣凡妇人助祭者同服也内则曰舅没则姑老冢妇所祭祀宾客每事必请于姑
　　释曰祭统曰夫祭也者必夫妇亲之所以备外内之官也官备则具备
　　主人及宾兄弟羣执事即位于门外如初宗人告有司具
　　郑注具犹办也
　　主人拜宾如初揖入即位如初
　　郑注初视濯也
　　佐食北面立于中庭
　　郑注佐食宾佐尸食者立于宗人之西
　　释曰虞礼主人即位于堂如反哭东面宗人西阶前北面诏主人此礼主人位堂下西面宗人当在阼阶南摈主人知佐食在主人之西
　　主人及祝升祝先入主人从西面于户内
　　郑注祝先入接神宜在前也少牢馈食礼曰祝盥于洗升自西阶主人盥升自阼阶祝先入南面
　　主妇盥于房中荐两豆葵菹蜗醢醢在北
　　郑注主妇盥盥于内洗昬礼妇洗在北堂直室东隅释曰荐豆于奥席前
　　宗人遣佐食及执事盥出
　　郑注命之盥出当助主人及宾举鼎
　　主人降及宾盥出主人在右及佐食举牲鼎宾长在右及执事举鱼腊鼎除鼏
　　郑注及与也主人在右统于东主人与佐食者宾尊不载少牢馈食礼鱼用鲋腊用麋士腊用兔
　　释曰入以东为右宾不偶主人者左人当载载贱者之事曲礼曰兔曰明视
　　宗人执毕先入当阼阶南面
　　郑注毕状如又葢为其似毕星取名焉主人亲举宗人则执毕导之既错又以毕临朼载备失脱也杂记曰朼用桑长三尺毕用桑三尺【案三上今注疏本有长字】刋其本与末朼毕同材明矣今此朼用棘心则毕亦用棘心旧説云毕以御他神物【案以今注疏本讹作似】神物恶桑叉则少牢馈食及虞无又何哉此无叉者乃主人不亲举耳少牢大夫祭不亲举虞丧祭也主人未执事祔练祥执事用桑叉自此纯吉用棘心叉
　　鼎西面错右人抽扃委于鼎北
　　郑注右人谓主人及二宾既错皆西面俟也
　　赞者错俎加匕
</div>
    <div class="pagination">
<a href="仪礼集释_page72.html">上一页</a><span>...</span><a href="仪礼集释_page68.html">68</a><a href="仪礼集释_page69.html">69</a><a href="仪礼集释_page70.html">70</a><a href="仪礼集释_page71.html">71</a><a href="仪礼集释_page72.html">72</a><span class="current-page">73</span><a href="仪礼集释_page74.html">74</a><a href="仪礼集释_page75.html">75</a><a href="仪礼集释_page76.html">76</a><a href="仪礼集释_page77.html">77</a><a href="仪礼集释_page78.html">78</a><span>...</span><a href="仪礼集释_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
