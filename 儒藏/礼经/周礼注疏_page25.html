<!DOCTYPE html>
<html>
<head>
    <meta charset="UTF-8">
    <title>周礼注疏 - 第 25 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 25 页/共 187 页</h1>
    <div class="content">
　　[疏]“凡邦”至“受焉”
　　○释曰：但外府所纳泉布，所积既少，有小用则给之，若大用即取馀府。

　　岁终，则会，唯王及后之服不会。

　　[疏]“岁终”至“不会”
　　○释曰：言王及后不会，以衣服异於膳羞与所加禽兽，故通世子可以会之也。

　　司会掌邦之六典、八法、八则之贰，以逆邦国都鄙官府之治。（逆受而钩考之。
　　○会，古外反，下同。治，直吏反，注同。）

　　[疏]“司会”至“之治”
　　○释曰：云“掌六典八法八则之贰”者，案《大宰》云“六典治邦国，八法治官府，八则治都鄙”，但司会是钩考之官，还以六典逆邦国之治，八法逆官府之治，八则逆都鄙之治。逆皆谓钩考，知得失。

　　以九贡之法致邦国之财用，以九赋之法令田野之财用，以九功之法令民职之财用，以九式之法均节邦之财用。掌国之官府、郊野、县都之百物财用，凡在书契版图者之贰，以逆群吏之治，而听其会计。（郊，四郊，去国百里。野，甸稍也。甸去国二百里，稍三百里，县四百里，都五百里。书谓簿书。契，其最凡也。版，户籍也。图，土地形象，田地广狭。）

　　[疏]“以九”至“会计”
　　○释曰：言“以九贡之法致邦国之财用”者，九贡即是《大宰》九贡，其所贡之物出於诸侯邦国。言之财用，谓诸侯於其民什一取之。既取得民物，大国贡半，次国三之一，小国四之一。所贡之物，皆市取土毛，贡於天子，则《禹贡》所云“厥篚厥贡”是也，故云致邦国之财用。此即《小行人》云“春令入贡”，是谓岁之常贡。《大行人》因朝而贡者，所贡无常，不应使司会致之。云“以九赋之法令田野之财用”，此九赋即《大宰》所云“九赋敛财贿”是也。言法者，谓口率出钱多少，有其定法。令田野之财用者，九赋之内，惟有关市、币馀，国中非田野，自外四郊、邦甸、家稍、邦县、邦都、山泽，尽是田野，据多言之，故言令田野之财用。云“以九功之法令民职之财用”者，九功即是《大宰》九职之功所税。言之法者，亦是税法什一为常。言令民职之财用者，以其九职任万民，使之出税，故云令民职之财用。云“以九式均节邦之财用”者，九式所以用九赋，使均平有节，故云均节邦之财用。云“掌国之官府”者，案《大宰》九赋一曰邦中，二曰四郊，此不言邦中而言官府者，以官府在邦中，故举官府以表邦中。其实官府不出赋也。云“郊野、县都之百物财用”者，以其民之出赋，不必皆使出泉，以百物当之亦得，故《大宰》云“九赋敛财贿”，则此百物、财用一也。但九式用九赋，大宰均节而用之，此司会主钩考，故亦言之矣。“凡在书契版图者之贰者”，此书契版图，下文司书掌其正，此司会主钩考，故掌其副贰。云“以逆群吏之治”者，群吏谓朝廷官府下及群都县都群臣之治，皆逆而钩考之。云“而听其会计”者，谓群吏以会计文书送於司会者，司会皆听断之。
　　○注“郊四”至“广狭”
　　○释曰：此九式用九赋，故以郊野已下依此《大宰》九赋次第以释之。彼九赋一曰邦中之赋当此官府，此郊当彼四郊之赋，据远郊言之，故云去国百里。“郊外曰野”，大总之言，故此野当彼三曰邦，甸去国二百里，又当彼四曰家稍，故郑云“甸去国二百里，稍三百里”也。此经县当彼五曰邦县之赋，故云“县四百里”。此经都即彼六曰邦都之赋，故云“都五百里”。云“书谓簿书”者，汉时以簿书记事，至於馀物记事，亦谓之簿书，故举汉法而言也。“契，其最凡也”者，此之书契，即《小宰》八成取予以书契之类。最凡，谓计要之多少以为契要。云“版，户籍也”者，汉之户籍，皆以版书之，故以汉法况。云“图，土地形象，田地广狭”者，下《司书》云“土地之图有其形象”，即是民之田地广狭多少，皆在於图也。

　　以参互[A064]日成，以月要[A064]月成，以岁会[A064]岁成。（参互谓司书之要贰，与职内之入，职岁之出。故书互为巨。杜子春读为参互。
　　○[A064]，音考。）

　　[疏]“以参”至“岁成”
　　○释曰：“以参互考日成”者，司会钩考之官，以司书之等，相参交互，考一日之成。一日之中计文书也。“以月要考月成”者，月计曰要，亦与诸职参互，考一月成事文书也。“以岁会考岁成”者，岁计曰会，以一岁之会计考当岁成事文书。
　　○注“参互”至“为参互”
　　○释曰：言“参互谓司书之要贰”者，案《司书职》云：“凡税敛掌事者受法焉，及事成则入要贰焉。”又案《职内》云“掌邦之赋入”。又案《职岁》云“掌邦之赋出”。云参互钩考，明知有此三官，出内事共钩考之。

　　以周知四国之治，以诏王及冢宰废置。（周犹遍也。言四国者，本逆邦国之治，亦钩考以告。）

　　[疏]“以周”至“废置”
　　○释曰：周，遍也。四国谓四方诸侯之国。遍知诸侯之治者，以是钩考之官，须知诸侯得失，以此治职文书，以诏王及冢宰，有功者升进而置之，有罪者黜退以废之。所诏告及冢宰者，以其冢宰者副贰王之治事，故并告之。
　　○注“周犹”至“以告”
　　○释曰：言“四国者，本逆邦国之治”者，案上云“掌邦之六典，以逆邦国之治”，逆即钩考也，故云“亦钩考以告”也。 

　　●卷七

　　司书掌邦之六典、八法、八则、九职、九正、九事邦中之版，土地之图，以周知入出百物，以叙其财，受其币，使入于职币。（九正谓九赋九贡。正，税也。九事谓九式，变言之者，重其职。明本而掌之，非徒相副贰也。叙犹比次也，谓钩考其财币所给，及其馀见，为之簿书。故书受为授。郑司农云：“授当为受，谓受财币之簿书也。”玄谓亦受录其馀币，而为之簿书，使之入于职币。币物当以时用之，久藏将朽蠹。
　　○正，音征，注同。比，毗志反。见，贤遍反，下同。簿，步故反，下同。蠹，都路反。）

　　[疏]“司书”至“职币”
　　○释曰：言“掌邦之六典”已下，至“周知入出百物”已上，所掌与司会同者，以其司会主钩考，司书掌书记之，司书所记，司会钩考之，故二官所掌，其事通焉。九职即《司会》九功也，九正即《司会》九赋九贡也，九事即《司会》九式也，邦中之版、土地之图，即《司会》版图也。周知入出百物者，即《司会》百物财用，一也。云“以叙其财”者，叙谓比次其财，知用多少。云“受其币”者，百官所用馀财，送来与司书，司书受其币，使入於职币之官，不入本府。
　　○注“九正”至“朽蠹”
　　○释曰：知“九正谓九赋九贡”者，案上《司会》有九赋九贡，此《司书》则有九正，无九赋九贡，故知九正则是九赋九贡也。言九正者，谓此二者之财皆出於正税，故郑云“正，税也”。又云“九事谓九式”者，九式，据用财言之，九事据用财所为之事，其理一也。云“变言之者，重其职”，谓变九赋九贡言九正，变九式言九事也，重以其职。“明本而掌之，非徒相副贰也”，其相副贰者，谓《司会》八法八则之贰是也。云“所给及其馀见为之簿书”者，司书周知入出百物，以叙其财，明知叙其财者，所给诸官馀不尽者，即以馀见为之簿书，拟与司会钩考之。“玄谓亦受录其馀币，而为之簿书”者，此增成先郑受谓受财币之簿书。云“币物当以时用之，久藏将朽蠹”者，释经百官馀币不入於本府而入於职币之意。若入本府，即是久藏，将恐朽烂蠹败，故入职币，使人占卖之，本在生利也。

　　凡上之用财用，必考于司会。（上谓王与冢宰。王虽不会，亦当知多少而阙之。司会以九式均节邦之财用。）

　　[疏]注“上谓”至“财用”
　　○释曰：知“上谓王与冢宰”者，案《内府》职云“凡王及冢宰赐与，则共之”，明此上中有冢宰可知。云“王虽不会，亦当知多少而阙之”者，案上《膳夫》、《庖人》及《外府》等，皆言王及后不会。此经上之用财必考於司会者，此之所考，但知多少而阙之，非是会计与王为限。云“司会以九式均节邦之财用”者，欲见司书用财必考於司会之意。

　　三岁则大计群吏之治，以知民之财器械之数，以知田野夫家六畜之数，以知山林川泽之数，以逆群吏之徵令。（械犹兵也。逆，受而钩考之。山林川泽童枯则不税。
　　○械，户戒反。畜许又反。）

　　[疏]“三岁”至“徵令”
　　○释曰：言三岁者，三年一闰，天道小成。考校群吏，须有黜陟，故云“三岁则大计群吏之治”，群吏则百官也。“以知民之财用器械之数”者，民之财用谓币帛多少，器谓礼乐之器，械谓兵器，弓矢戈殳戟矛。此等则器械之数皆知之。“以知田野”，谓百亩之田在野。“夫家”者，谓男夫妇女。“六畜”者，谓马牛羊豕犬鸡之数。又云“以知山林川泽之数”者，案《大司徒》地有十等，不言丘陵坟衍原隰者，略言之也。又云“以逆群吏之徵令”者，逆谓钩考也。此司书知民之财器已下，川泽已上，恐其群吏滥徵敛万民，故知此本数乃钩考其徵令也。
　　○注“械犹”至“不税”
　　○释曰：“山林川泽童枯则不税”者，山林不茂为童，川泽无水为枯。所税者，税其有。今山林不茂则无材木，川泽无水则无鱼鳖、蒲苇，故不税之。

　　凡税敛，掌事者受法焉。及事成，则入要贰焉。（法犹数也，应当税者之数。成犹毕也。
　　○敛，力验反。）

　　[疏]“凡税”至“贰焉”
　　○释曰：言“凡税敛”者，谓若地官闾师、旅师徵敛之官。所欲税敛，掌事者皆来司书处受法焉。及事成，收敛毕入要，写一通副贰文书，名为要，入司书。故云“入要贰”焉。必来受法又入要贰者，以司书知财器已下之数，拟後钩考之也。
　　○注“法犹”至“毕也”
　　○释曰：云“应当税者之数”，即上田野夫家之等，是其本出税者之数也。

　　凡邦治，考焉。（考其法於司书。）

　　[疏]“凡邦治考焉”
　　○释曰：邦之所治有善恶，皆来考於司书者，以司书大计群吏之治，知其功过故也。

　　职内掌邦之赋入，辨其财用之物而执其总，以贰官府都鄙之财入之数，以逆邦国之赋用。（辨财用之物，处之，使种类相从。总谓簿书之种别与大凡。官府之有财入，若关市之属。
　　○种，章勇反。）

　　[疏]“职内”至“赋用”
　　○释曰：云“掌邦之赋入”者，谓九职九贡九赋之税入皆掌之。独云赋入者，赋是总名，下言赋者皆此类也。“辨其财用之物”，凡所税入者，种类不同，须分别之。“而执其总”者，总谓税入多少总要簿书。又云“以贰官府都鄙之财入之数”者，官府财入，谓若关市之税、都鄙之财入。都鄙谓三等采地，采地之税四之一。言贰者，谓职内受取一通副贰文书，拟钩考，以逆邦之赋用之者，职内既知财入之数，钩考用赋多少，知其得失。
　　○注“辨财”至“之属”
　　○释曰：言“辨财用之物，使种类相从”者，但赋之所入，先由职内，始至大府，大府分致於众府，以是分别，使众类相从。云“官府之有财入，若关市之属”者，司关、司市皆属地官。关市皆有出税，故知官府之有财入若关市也。言之属者，兼有城十二门，亦有税入。

　　凡受财者，受其贰令而书之。（受财，受於职内以给公用者。贰令者，谓若今御史所写下本奏，王所可者。书之，若言某月某日某甲，诏书出某物若干，给某官某事。
　　○写，户嫁反。）

　　[疏]“凡受”至“书之”
　　○释曰：其有官府合用官物而受财者，并副写一通敕令文书与职内，然後职内依数付之，故云受其贰令书之。
　　○注“受财”至“某事”
　　○释曰：云“贰令，谓若今御史所写下本奏，王所可者”，案《御史职》云“掌赞书”。彼注云：“王有令，则以书致之。”则赞为辞，若今尚书作诏文，是其用官财者，先奏白於王，王许可，则御史赞王为辞。下职内是其贰令，职内则书之为本案，然後给物与之。若然，职内主入，职岁主出。职内分置於众府，所以得有物出与入者，职内虽分置众府，职内亦有府，货贿留之者，故得出给，故《大府职》云“颁其贿於受用之府”，郑注云“受用之府若职内”是也。

　　及会，以逆职岁与官府财用之出，（亦参互钩考之。）

　　[疏]“及会”至“之出”
　　○释曰：“及会”者，谓至岁终会计。“以逆职岁”者，逆谓钩考也。职岁主出，职内主人，以己之入财之数，钩考职岁出财之数。又云“与官府财用之出”者，谓职岁出财与官府所用之数并钩考之。
　　○注“亦参互钩考之”
　　○释曰：郑云“参互钩考”者，案《司会》“以参互考之”，郑彼注云：“参互谓司书之要贰。”职内之入，职岁之出，以三官相钩考。此职内逆职岁，明兼有司书之要贰，故言参互。言“亦”者，亦如大府也。

　　而叙其财以待邦之移用。（亦钩考今藏中馀见，为之簿。移用谓转运给他。
　　○藏，才浪反。）

　　[疏]“而叙”至“移用”
</div>
    <div class="pagination">
<a href="周礼注疏_page24.html">上一页</a><span>...</span><a href="周礼注疏_page20.html">20</a><a href="周礼注疏_page21.html">21</a><a href="周礼注疏_page22.html">22</a><a href="周礼注疏_page23.html">23</a><a href="周礼注疏_page24.html">24</a><span class="current-page">25</span><a href="周礼注疏_page26.html">26</a><a href="周礼注疏_page27.html">27</a><a href="周礼注疏_page28.html">28</a><a href="周礼注疏_page29.html">29</a><a href="周礼注疏_page30.html">30</a><span>...</span><a href="周礼注疏_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
