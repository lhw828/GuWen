<!DOCTYPE html>
<html>
<head>
    <meta charset="UTF-8">
    <title>五礼通考 - 第 390 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 390 页/共 431 页</h1>
    <div class="content">　　蕙田案此论乗车左右之礼
　　六韬武王问于太公曰以车与骑步所当防何公曰车者军之羽翼也所以陷坚阵要强敌遮北走易战之法一车当步卒八十人八十人当一车一车当六骑六骑当一车十乗败千人百乗败万人此其大数也置车之吏数五车而一长十车而一吏五十车而一卒百乗而一将易战之法五车为列前后相去四十步左右十步险战之法车必循道十车为聚二十车为屯前后相去二十步左右六步队间三十六步五车一长縦横相去一里各返故道选车士之法取年四十以下长七尺五寸已上走能逐马及驰而乗之前后左右上下周旋能超乗旌旗力彀八石弩射前后皆便习者武车之士不可不厚也车战之地凡车之死地有十其胜地有八往而无还者车之死地也越絶险阻乗敌逺行者车之竭地也前易后险者车之困地也陷之险阻而难出者车之絶地也圯下渐泽黒土黏埴者车之劳地也左险右易上陵抑阪者车之逆地也殷草横亩犯歴深泽者车之拂地也车少地易与步不敌者车之败地也后有沟渎左有新水右有险阪者车之坏地也日夜霖雨旬日不止道路渍陷前不能进后不能解者车之陷地也此十者车之死地也敌之前后行阵未定即陷之旌旂扰乱人马数动即陷之士卒前后相顾前往而疑后恐而怯即陷之三军卒惊皆薄而起即陷之战于易地暮不能解即陷之逺行而暮舍三军恐惧即陷之此八者车之胜地也
　　陈氏礼书古者之用兵也险野人为主易野车为主则险野非不用车而主于人易野非不用人而主于车车之于战动则足以冲突止则足以营衞将卒有所芘兵械衣裘有所赍诗曰君子所依小人所腓则车之为利大昔周伐郑为鱼丽之陈先偏后伍伍承弥缝【桓公五年】邲之战楚君之戎分为二广广有一卒卒偏之两【宣公十二年】楚巫臣使于呉以两之一卒适呉舍偏两之一焉【成公七年】考之周礼五伍为两四两为卒司马法二十五人为两百人为卒卒两则人也偏则车也杜预云十五乗为大偏九乗为小偏其尤大者又有二十五乗之偏则周鱼丽之偏二十五乗之偏也楚二广之偏十五乗之偏也巫臣所舍之偏九乗之偏也先偏后伍伍従其偏也卒偏之两两従其偏也先其车足以当敌后其人足以待变则古者车战之法畧可知也或者谓晋人以什共车必克房琯以车战取败遂以为用车不若用人与骑之愈是不知晋人之克非什之利用什之幸也房琯之败非车之不利用车之罪也古者教民以射御为艺君子以射御为能故孔子曰吾执射乎执御乎诗称叔叚之多才则曰叔善射忌又良御忌古人相率以射御如此则登车而不能御参乗而不能射者鲜矣房琯之用车有是人乎不然巫臣教呉以乗车而能取胜于楚何也戎车之制不可以考姑仿小戎以见之
　　章氏潢曰车战之法每车用甲士三人步卒七十二人行则以车为衞居则以车为营一车之间又有倅车【见周礼车仆】春秋如韩原之战辂秦伯将止之鞌之战韩厥中御而従齐侯鄢陵之战郤至遇楚子韩厥従郑伯邲之战楚子乗广以逐赵旃用车以战而使敌人得与吾元帅相接则是环衞之车不设也葢古者车战之法前后整齐必有防衞前后行列元帅未易动摇也至春秋列国所云往往军伍不整而元帅每以车逐利混然左右率无定法故敌人得以及之终春秋之世致败者未有不由车战之无法而轻动摇也惟繻葛之战二拒用事若原繁高渠弥以中军奉公未尝轻动摇深得古法
　　马氏端临曰兵虽凶器然古之以车战其坐作进退整暇有法未尝掩人之不备而以竒取胜也故韩厥遇齐侯则奉觞加璧郤至遇楚子则免胄趋风可以死则为于犫之请矢可以无死则为庾公之叩轮所谓杀人之中又有禋焉虽春秋伯国之君臣其志在于争城争地然于勍敌之人初不迫人于险固如此至后世舍车而用徒然彼长于徒我长于车今舍吾之长技而与之搏是以兵子敌也故必设覆以诱之未陈而薄之然后可以取胜而车战之法废矣顾氏炎武曰古制一车甲士三人步卒七十二人炊家子十人固守衣装五人廏养五人樵汲五人【见司马法】随车而动如足之腓也【传曰腓辟也笺曰腓当作芘皆未是】步乗相资短长相衞行止相扶此所以为节制之师也繻葛之战郑原繁高渠弥以中军奉公为鱼丽之陈先偏后伍伍承弥缝卒不随车遇阙即补斯已异矣【古时营陈遇阙处仍以车补周禋车仆掌阙车之萃注阙车所用补阙之车也左传宣公十二年楚子使潘党率游阙四十乘注游车补阙者】大卤之师魏舒请毁车以为行五乗为三伍【注乗车者车三人五乗十五人今改去车更以五人为伍分为三伍】为五陈以相离两于前伍于后専为右角参为左角偏为前拒専任步卒以取捷速然亦必山林险阻之地而后可用也步不当骑于是赵武灵王为变服骑射之令而后世因之所以取胜于敌者益轻益速而一败涂地亦无以自保然后知车战之谋逺矣　终春秋二百四十二年车战之时未有斩首至于累万者车战废而首功兴矣先王之用兵服之而已不期于多杀也杀人之中又有礼焉以此毒天下而民従之不亦宜乎
　　蕙田案以上七条论车战之道
　　观承案车战自是古法然与井田相待而成井田既废已无车赋又无沟洫以限戎马之足而犹泥古之迹侈言鱼丽此房琯陈涛斜之败所以贻笑于唐也
　　右车战
　　诗大雅皇矣以尔钩援与尔临冲以伐崇墉临冲闲闲崇墉言言临冲茀茀崇墉仡仡【传钩钩梯也临临车也冲冲车也闲闲动摇也茀茀强盛也　笺言言犹孽孽将坏貌　疏临者在上临下之名冲者従旁冲突之称二车不同兵书有作临车冲车之法墨子有备冲之篇知临冲俱是车也笺以诗美文王以徳服崇若临冲本所不用则不应言之今诗言冲则是用以攻城故知言言仡仡皆将坏之貌】
　　陈氏礼书诗曰临冲闲闲毛氏曰临车冲车也葢临车高冲车大高则可以临下大则可以突前故荀卿曰渠冲入穴而求利杨子曰冲不荠皆言冲车之大也冲或作防説文曰陷阵车孙武曰攻城之法修其橹輼轒輼四轮车葢冲车之类也楚子使解扬登楼车以告宋人葢临车之类
　　右攻城之车
　　春秋隠公九年左氏传北戎侵郑郑伯御之患戎师曰彼徒我车惧其侵轶我也【注徒步兵也轶突也】公子突曰使勇而无刚者尝冦而速去之【注尝试也勇则能徃无刚则不耻退】君为三覆以待之【注覆伏兵也】戎轻而不整贪而无亲胜不相让败不相救先者见获必务进进而遇覆必速奔后者不救则无继矣乃可以逞従之戎人之前遇覆者奔祝逐之衷戎师前后击之尽殪戎师大奔
　　宣公十二年左氏传邲之战栾武子曰楚君之戎分为二广【注君之亲兵】广有一卒卒偏之两【注十五乗为一广司马法百人为卒二十五人为两车十乗为大偏今广十五乗亦用旧偏法复以二十五人为承副】右广初驾数及日中左则受之以至于昏内官序当其夜【注内官近官序次也】以待不虞不可谓无备
　　楚子为乗广三十乗分为左右右广鸡鸣而驾日中而説【注説舍也】左则受之日入而説许偃御右广养由基为右彭名御左广屈荡为右【注楚王更迭载之故各有御右】
　　成公七年左氏传晋申公巫臣使于呉以两之一卒适呉舍偏两之一焉【注司马法百人为卒二十五人为两车九乗为小偏十五乗为大偏葢留九乗车及一两二十五人令呉习之也】与其射御教呉乗车教之战阵教之叛楚寘其子狐庸焉使为行人于呉
　　昭公元年左氏传晋中行穆子败无终及羣狄于太原【注即大卤也无终山戎】崇卒也【注崇聚也】将战魏舒曰彼徒我车所遇又阨【注地险不便车】以什共车必克【注更增十人以当一车之用】困诸阨又克【注车每困于阨道今去车故为必克】请皆卒【注去车为步卒】自我始乃毁车以为行【注魏舒先自毁其属车为步阵】五乗为三伍【注乗车者车三人五乗十五人今改去更车以五人为伍分为三伍】荀呉之嬖人不肯即卒斩以徇【注魏舒辄斩之荀呉不恨所以能立功】为五陈以相离两于前伍于后専为右角参为左角偏为前拒【注皆临时处置之名】以诱之翟人笑之未陈而薄之大败之【注传言荀呉能用善谋】
　　右春秋车战
　　汉书夏侯婴传破李由军于雍丘以兵车趣攻战疾破之従击章邯军东阿濮阳下以兵车趣攻战疾破之又击秦军雒阳东以兵车趣攻战疾破之
　　灌婴传婴以御史大夫将车骑别追项籍至东城破之衞青传青以武刚车自环为营【张晏曰兵车也】而縦五千骑往当单于
　　李广传陵与单于相值围陵军陵居两山间以大车为营引士出营外为陈连战士卒中矢伤三创者载辇两创者将车一创者持兵战
　　马氏端临曰先儒因考西汉书此数条以为车战之制汉尚用之然详考其辞则是以车载糗粱器械立则环以为营耳所谓甲士三人左持弓右持矛中执绥之法已不复存矣
　　文献通考后汉光武造战车可驾牛上作楼橹置于塞上以拒敌
　　灵帝时阳璇为零陵守制车数十乘以御贼
　　蕙田案以上汉
　　晋马隆击鲜卑树机能以众数万据险拒之隆以山陿隘乃作扁箱车地广则为鹿角车营路狭则为木屋施于车上转战而前行千余里杀伤甚众遂平凉州刘裕伐南燕以车四千乗为左右翼方轨徐进与燕兵战于临朐败之
　　裕伐秦假道于魏魏遣军徼之裕遣白直队主丁旿帅仗士七百人车百乗渡北岸去水百余步为却月阵两端抱河车置七仗士事毕使竖一白旄魏人不解其意皆未动裕先命宁朔将军朱超石戒严白旄既举超石率二千人驰往赴之赍大弩百张一车益二十人设彭排于辕上魏人围之超石以大锤及矟千余御之魏师奔溃
　　蕙田案以上晋
　　魏太武真君四年北征柔然骑十万车十五万两旌旗千里遂渡大漠柔然怖畏不敢复南向
　　蕙田案以上北魏
　　通鉴隋开皇二年遣诸将与突厥战戎车步骑相参与鹿角为方陈
　　蕙田案以上隋
　　唐书裴行俭传调露元年突厥阿史徳温传反诏行俭为定襄道大总管统兵讨之先时馈粮数为敌钞军馁死行俭乃诈为粮车三百乗伏壮士伍辈赍陌刀劲弩以羸兵挽进又伏精兵冲其后敌果掠车羸兵走险贼驱就水草解鞍牧马方取粮车中而壮士突出伏兵至杀获防尽自是粮车无敢近者
　　房琯传琯将兵复两京至便桥陈涛斜琯效春秋时战法以牛车二千乗马步夹之既战贼乗风噪牛悉股栗贼縦火焚之人畜大乱官军死伤者四万人
　　马燧传燧为河东节度使为战车冒以狻猊象列战于后行以载兵止则为阵遇险则制冲冒以讨田悦推火车焚其将杨朝光栅进击大破之
　　蕙田案以上唐
　　李焘长编宋真宗咸平四年呉淑请复古车战之法曰衞青李陵田豫马隆皆以车而胜近符彦卿破敌阳城亦拒马为行塞夫北敌所长者骑兵也苟非连车以制之则何以御其奔突哉故用车战为便其制取常用车接其冲轭驾以牛车上置鎗以刃外向列士卒于车外贼至射之乃出骑兵击之此制敌要术也战之用车一阵之铠甲也故可以行止为营阵贼至则敛兵附以拒之贼退则乗胜出兵以击之出则借此为所居之地入则以此为所居之宅故人心有依不惧胡骑之陵突也景徳初契丹入寇大将李徳隆以澶渊不足守命士卒掘濠堑以大车数十乗重垒环之步骑处中戎马数万来攻其营御之遁去
　　仁宗至和二年韩琦言郭固就民车约古制为兵车临阵御敌缓急易集其车前鋭后方上置七枪为前后二拒此马燧战车行载兵甲止为营阵也又以民车之箱増为重箱高四尺四寸用革挽之呉起所谓革兵揜户挽轮笼毂是也臣以为可用于平川之地临阵以折奔冲下营以为寨脚今令固自赍车式进呈试之以固为衞尉寺丞范仲淹上议攻云延安之西庆州之东有贼界百余里侵入汉地唐马燧造战车行载甲兵止为营阵此路山陂大车难进当用小车二十两银绢钱二十万赏有功将吏
　　神宗时以北边将入寇遣中贵人取两河民车为备民大惊扰上问沈括曰卿知籍车之事乎括曰车战之利见于歴世但古人所谓轻车者兵车也今之民车重大以牛挽之日不能行三十里少蒙雨雪跬步不进故俗谓之太平车恐兵间不可用耳上喜曰无人如此语朕遂罢籍车之令
　　徽宗时泾原邢恕建兵车之议下令创造买牛以驾凡数千乗已而蔡硕又请河北置五十将兵器仍为兵车万乗蔡京主其説行之奸吏旁缘即日散行郡县掠民缗钱矣崇宁三年河北陜西都转运司皆奏兵车用许彦圭所定式则车大而费财实多依往年二十将兵车式轻小易用复可省费诏卒用许彦圭式行下时熙河转运副使李复先奏曰古者师行固尝用车然井田法废已久且今之用兵与古不同古者兵不妄加征战有礼不为诡遇动皆有法又多在平原易野故车可以行而敌人不敢轻犯今之用兵尽在极边下寨驻车各以保险为利车不能上又战阵之交一进一退车不能及或为敌所袭逐车又不及收臣于戎马间观之屡矣乃至粮糗衣服器械有不能为用者而况于车乎臣闻此议出于许彦圭彦圭因姚麟上其説为身谋朝廷但以麟边人熟边事遂然之而不知彦圭轻妄麟立私恩以误国计昔唐房琯用车战大败于陈涛斜当时在畿邑平地尚如此况今欲用于峻坂沟谷之间乎且战车比常车濶六七寸运不合辙昨东来者牵挽不行致兵夫典卖衣物自赁牛具终日而进六七里率多逃亡战车弃于道路未造则有配买物材顾差夫匠之扰既成又艰于运致然则其为诸路之患其费不知其防千万矣彦圭苟望一官之进上欺朝廷下害百姓此而不诛何以惩后臣今乞便罢造已造者不复运来以寛民力其后彦圭卒得罪
　　钦宗靖康末枢宻将官刘浩在河北募兵创造战车其法有左右角前后拒各用卒二十五人每车计百人文献通考高宗建炎初宗泽造战车法运车者十有一执器械辅车者四十有四每车计五十五人李纲造战车法两竿双轮上设皮篱以捍矢石下施铁裙以衞人足旁施铁索聮可为营四人推竿以运车一人登车以发矢二十人执军器发车之两旁每车用二十五人其法竟不及施葢自渡江后东南沮洳之区险隘之地不以车为主也
　　绍兴二年布衣王大智献车式上命为枢宻计议官明年车成而不可用罢之
　　上谓辅臣曰车制虽古然用各有宜况其物料多南方所无且古人用车亦或不利如骖絓而止之类葢用车战阵间亦非利器也席益曰古人之战彼此皆用车至于彼徒我车已有侵轶之虑而后人每以车敌骑其败固宜房琯陈涛斜是也
　　孝宗隆兴初宰臣进呈陈敏军中措置教习车阵陈康伯曰数年前陈敏增制造行下三衙相度有车様阵图见在上曰车战古法平原旷野可以备驰突尔亦卒不用
　　宁宗开禧初中郎将厉冲方者为歴阳守尝造战车九牛弩未及用而罢去周虎继之用其战车败敌于清水镇
　　蕙田案以上宋
　　又案车战行于秦汉之下往往利少而害多故唐宋兵志皆不载车制畧之也
　　右汉至宋车战
　　舟师
　　蕙田案周礼卒徒车马皆出于井田丘甸无所谓舟师者春秋之季荆呉始大而地界泽国水战乃兴易曰地险山川丘陵也孟子曰固国不以山谿之险然则欲争川与谿之险者其必不能废舟矣后世用之者尤多明堂月令曰舫人习水而世所传六韬亦有水战篇今辑为一卷附车战后
　　春秋襄公二十四年左氏传夏楚子为舟师以伐呉【注舟师水军】不为军政【注不设赏罚之差】无功而还
　　昭公十七年左氏传呉伐楚阳匄为令尹战于长岸大败呉师获其乗舟余皇【注舟师】使随人后至者守之环之及泉【注环周也】盈其隧炭陈以待命【注隧出入道】呉公子光请于众曰丧先王之乗舟岂唯光之罪众亦有焉请借取之以救死众许之使长鬛者三人【注长髭鬛与呉人异形诈为楚人】潜伏于舟侧曰我呼余皇则对师夜従之三呼皆迭对楚人杀之楚师乱呉人大败之取余皇以归
　　二十四年左氏传楚子为舟师以畧呉疆沈尹戍曰此行也楚必亡邑不抚民而劳之呉不动而速之【注速召也】呉踵楚【注蹑楚踵迹】而疆无备邑能无亡乎越大夫胥犴劳王于豫章之汭【注汭水曲】越公子仓归王乗舟【注归遗也】仓及夀梦帅师従王【注夀梦越大夫】王及圉阳而还【注圉阳楚地】呉人踵楚而边人不备遂灭巢及钟离而还
　　定公四年左氏传蔡侯呉子唐侯伐楚舍舟于淮汭【注呉乗舟従淮来过蔡而舍之】自豫章与楚夹汉【注豫章汉东江北地名】左司马戍谓子常曰子沿汉而与之上下【注沿汉上下遮勿令渡】我悉方城外以毁其舟【注以方城外人毁呉所舍舟】还塞大隧直辕冥阨【注三者汉东之隘道】子济汉而伐之我自后击之必大败之既谋而行武城黒谓子常【注黒武城大夫】曰呉用木也我用革也【注用重器】不可久也不如速战史皇谓子常楚人恶子而好司马若司马毁呉舟于淮塞城口而入【注城口三隘道之总名】是独克呉也子必速战不然不免乃济汉而陈自小别至于大别【注禹贡汉水至大别南入江然则二别在江夏界】三战子常知不可欲奔史皇曰安求其事难而逃之将何所入子必死之十一月庚午二师陈于柏举阖庐之弟夫概王以其属先击子常之卒大败之呉従楚师及清发半济而击之又败之雍澨五战及郢
　　哀公九年左氏传呉城邗沟通江淮【注于邗江筑城穿沟东北通射阳湖西北至宋口入淮通粮道】
　　蕙田案舟师之制不始于春秋竹书纪年帝相二十七年浇伐斟大战于潍覆其舟灭之楚辞天问覆舟斟鄩何道取之正谓此也可见舟师之制不特余皇之呼淮汭之舍始见于经传矣但夏后时事荒逺无稽不若春秋有据耳
　　右春秋舟师
　　汉书武帝本纪元鼎五年夏四月南越王相吕嘉反遣伏波将军路博徳出桂阳下湟水楼船将军杨仆出豫章下浈水归义越侯严为戈船将军出零陵下离水甲为下濑将军下苍梧皆将罪人江淮以南楼船十万人越驰义侯遗别将巴蜀罪人发夜郎兵下牂牁江咸会番禺【注张晏曰严故越人降为归义侯越人于水中负人船又有蛟龙之害故置戈于船下因以为名也臣瓉曰伍子胥书有戈船以载干戈因谓之戈船也离水出零陵师古曰以楼船之例言之则非为载干戈也此葢船下安戈防以御蛟鼍水虫之害张説近之服防曰甲故越人归汉者也臣瓉曰濑湍也呉越谓之濑中国谓之碛伍子胥书有下濑船应劭曰遗亦越人也如淳曰番禺音潘愚尉佗所都师古曰即今之广州】西南夷列传始楚威王时使将军庄蹻将兵循江上畧巴黔中以西以其众王滇建元六年大行王恢击东粤因兵威使番阳令唐蒙风晓南粤蒙乃上书说上曰南粤王黄屋左纛地万余里实一州今以长沙豫章徃水道多絶难行窃闻夜郎所有精兵可得十万浮牂牁出不意此制粤一竒也乃拜防以郎中将将千人食重万余人従巴莋闗入
　　两粤传元鼎五年南粤反余善上书请以卒八千従楼船击吕嘉等兵至揭阳以海风波为解不行持两端隂使南粤及汉破番禺楼船将军仆上书愿请引兵击东粤上以士卒劳倦不许罢兵令诸校留屯豫章梅领待命明年秋余善闻楼船请诛之汉兵留境且往乃遂发兵距汉道号将军驺力等为吞汉将军入白砂武林梅领杀汉三校尉是时汉使大司农张成故山州侯齿将屯不敢击郤就便处皆坐畏懦诛余善刻武帝玺自立诈其民为妄言上遣横海将军韩説出句章浮海従东方往楼船将军仆出武林中尉王温舒出梅领粤侯为戈船下濑将军出如邪白沙元封元年冬咸入东粤东粤发兵距崄使狥北将军守武林败楼船军数校尉杀长史楼船军卒钱唐榬终古斩狥北将军为语儿侯自兵未往故粤衍侯呉阳前在汉汉使归谕余善不聴及横海军至阳以其邑七百人反攻粤军于汉阳及故粤建成侯敖与繇王居股谋俱杀余善以其众降横海军封居股为东成侯万户封敖为开陵侯封阳为卯石侯横海将军説为按道侯横海校尉福为缭嫈侯及东粤将多军汉兵至弃军降封无锡侯故瓯骆将左黄同斩西于王封为下鄜侯
　　蕙田案武帝开昆明池以习水战然楼船下濑伏波横海诸军皆用之于南粤东夷耳余固无所用之
　　后汉书岑彭传建武九年公孙述遣其将田戎等据荆门虎牙横江水起浮桥开楼立攒柱以絶水道结营跨山以塞陆路距汉兵岑彭屯津乡数攻田戎不克十一年帝遣呉汉率诛虏将军刘隆等三将发荆州兵凡六万余人骑五千匹与彭防荆门彭装战船数十艘呉汉以诸郡棹卒多费粮谷欲罢之彭以蜀兵盛不可遣一书言状帝报彭曰大司马习用步骑不晓水战荆门之事一由征南公为重而已彭令军中募攻浮桥偏将军鲁竒应募而前时东风狂急竒船逆流而上直冲浮桥而攒柱有反把钩竒船不得去竒等乗势殊死战因飞炬焚之风怒火盛桥楼崩烧彭悉顺风并进所向无前蜀兵大乱溺死者数千人
　　文献通考建安十三年曺操南击刘表取荆州追刘备于当阳备遣诸葛亮求救于孙权操遗权书曰今治水军八十万众方与将军会猎于呉长史张昭曰将军大势可以拒操者长江也今操得荆州奄有其地刘表治水军蒙冲鬬舰乃以千数操悉浮以沿江此为长江之险已与我共之矣不如迎之周瑜曰今北土未平而操舍鞍马仗舟楫与呉越争衡又今盛寒马无槀草驱中国士众逺涉江湖之间不习水土必生疾病此数者用兵之患而操皆犯之瑜请得精兵数万人保为将军破之权従之遣兵三万人令瑜拒操与操遇于赤壁时操军已有疾疫初一交战不利引次江北瑜部将黄葢曰今寇众我寡难与持久操军方进船舰首尾相接可烧而走也乃取蒙冲鬭舰十艘载燥荻枯柴灌油其中裹以帷幕上建旌旗豫备走舸系于其尾先以书遗操诈云欲降时东南风急葢以十舰最着前中江举帆余船以次俱进操军吏士皆出立营观指言葢降去北军二里余同时发火火烈风猛船往如箭烧尽北船延及岸上营落顷之烟炎张天人马烧溺死者甚众瑜等率轻鋭继其后靁鼔大震北军大坏操引军従华容道步走引军北遁
　　二十四年孙权使吕蒙袭闗羽于江陵蒙至浔阳尽伏其精兵□中使白衣摇橹作商贾人服昼夜兼行羽所置江边屯候尽收缚之故羽不闻知至江陵羽将士遂以城降
　　蕙田案以上汉
　　晋武帝谋伐呉诏王濬修舟舰乃作大船连舫百二十步受二千余人以木为城起楼橹开四出门其上皆得驰马往来又画鹢首怪兽于船首以惧江神舟楫之盛自古未有时造船木柹蔽江而下呉建平太守吴彦取以白呉主曰晋必有攻呉之计宜增建平兵皓不従太康元年王濬伐呉攻丹阳克之呉人于江碛要害之处并以铁鏁横截之又作铁锥长丈余暗置江中以逆距船濬乃作大筏数十方百余步缚草为人被甲持仗令善水者以筏先行遇铁锥辄着筏去又作大炬长十丈大数十围灌以麻油在船前遇锁然炬烧之须臾融液断絶于是船无所碍顺流径造三山孙皓遣游击将军张象率舟师万人御濬象望旗而降濬兵甲满江旌旗烛天呉人大惧
　　安帝义熙六年卢循因刘裕北伐乗虚袭建康率众数万方舰而下裕引兵南还拒之出轻利鬬舰躬提幡鼔众军腾勇争先军中多万钧神弩所至摧陷裕自中流蹙之因风水之势贼舰悉泊西岸岸上军先备火万具悉焚之贼众大败
　　太尉刘裕率师伐秦王镇恶请率水军自河入渭直至渭桥镇恶所乗皆蒙冲小舰行船者悉在舰内泝渭而进舰外不见有行船人北土素无舟楫莫不惊异以为神
　　蕙田案以上晋
　　唐书李靖传萧铣据江陵靖陈图铣十策诏拜靖行军总管摄赵郡王孝恭行军长史武徳四年八月大阅兵防州时秋潦涛濑涨恶铣以靖未能下不设备诸将亦请江平乃进靖曰兵机事以速为神今士始集铣不及知若乘水傅垒是震霆不及塞耳仓卒召兵无以御我此必禽也孝恭従之九月舟师叩夷陵铣将文士宏以卒数万屯清江孝恭欲击之靖曰不可士宏健将下皆勇士今新失荆门悉鋭拒我此救败之师不可当宜驻南岸待其气衰乃取之孝恭不聴留靖守屯自往战大败还贼委舟散掠靖视其乱縦兵击破之取四百余艘溺死者万人即率轻兵五千为先锋趋江陵薄城而营破其将杨君茂郑文秀铣惧檄召江南军不及明日降蕙田案新唐书兵志不载舟师事无可考又案以上唐
　　文献通考宋太祖干徳初凿大池于京城之南引蔡水以注之造楼船百艘选精兵号水虎犍习战池中开寳六年诏以新池为讲武池　七年将有事于江南是嵗凡五临幸观习水战　九年四月幸金明池习水战上御水心殿命従臣列坐以观战舰角胜鼓噪以进往来驰突为回旋击刺之状顾谓侍臣曰兵棹之技南方之事也今已平定固不复用但时习之不忘武功耳讫真宗朝嵗习不辍
　　高宗建炎元年右仆射李纲言当于沿河防淮防江帅府置水兵二军要郡别置水兵一军招集善波操舟便利之人拟立军号曰凌波楼船军従之　四年夏四月兀术入冦自明州囘归韩世忠先屯焦山以邀其归路兀术遣人约日会战世忠伏兵击之俘获甚众及其舟千余艘敌终不得济复使致词愿还所掠益以名马求假道世忠不従与相持于黄天荡世忠以海舰进泊金山下将战世忠预命工锻铁相连为长绠贯一大钩以授士之骁捷者平旦敌以舟噪而前世忠分海舟为两道出其背每缒绠则曳一舟而入敌竟不得济乃求与世忠语世忠酬答如响时于所佩金鳯瓶传酒縦饮示之兀术见世忠整暇色益沮乃求假道甚恭世忠曰是不难但迎还两宫复旧疆土归报明主足相全也兀术既为世忠所阨欲自建康谋北归不得去或教以芦地凿大渠二十余里上接江口在世忠之上遂傍冶城西南隅凿渠一夜渠成次早出舟世忠大惊金人悉趍建康世忠尾击败之兀术乃揭榜募人献所以破海舟之策有教其于舟中载土以平版铺之穴船板以櫂浆俟风息则出江有风则勿出海舟无风不可动也以火箭射其篛蓬则不攻自破矣一夜造火箭成是曰引舟出江其疾如飞天霁无风海舟皆不能动以火箭射海舟篛蓬世忠军乱遂溃还镇江
　　绍兴三十一年金亮渝盟入寇李寳以舟师御之至东海县时金兵已围海州寳麾兵登岸敌惊出意外亟引去于是魏胜出城迎寳寳遣辩士四人招纳降附时山东豪杰王世修辈皆各以义旗聚众争应为援寳与子公佐引舟师至宻之胶西石臼岛而敌舟已出海口泊唐岛相距止一山候风即南不知王师之猝至也寳伺敌未觉遣其将曺洋黄端祷于石臼神祈风助顺忽风自南来众喜争奋引帆握刃俄顷过山薄敌鼓声震荡敌惊失措敌帆皆以锦缬为之弥亘数里忽为波涛卷聚一隅窘促摇兀无复行次寳命以火箭射之烟焰随发延烧数百火不及者犹欲前拒寳命健士跃登其舟以短兵击刺殪之舟中其余签军皆中原旧民脱甲而降者三千余人获首完顔郑家奴等六人斩之又获其统军印与伪诏文书器甲粮斛以万计寳欲乘胜以进而闻逆亮已济淮遂旋师驻东海视缓急为援遣小舟奏捷既至上命降诏奨之除寳靖海节度沿海制置使十一年亮亲统细军驻和州欲由采石而渡朝廷诏王权赴行在以李显忠代之命虞允文趣显忠交权兵时显忠未至权聴留水军舟舩咸在允文督军士决战于是统制张振王琪等列江岸以待之而以海鳅船载精兵驻中流迎敌布阵甫毕亮以小红旗麾舟絶江而来诸将尽伏山崦敌未之觉一见大惊欲退不可敌舟皆旋为之底极不平舟中之人皆不能施尽为官军所杀明日允文又命戚新引舟师直杨林河口驻舟江心齐力射敌敌见舟无归路于下流縦火自焚官军亦于上流焚其舟凡百八十亮引去
　　孝宗隆兴元年九月诏诸州召募水手于手上刺某州水军字以革冒代之弊　四年枢宻院言潮州守臣傅自修欲于本军禁军阙额人数内拨三指挥二百人専防海道以谙识水势人充
　　蕙田案以上宋
　　明史兵志舟之制江海各异太祖于新江口设船四百永乐初命福建都司造海船百三十七又命江楚两浙及镇江诸府衞造海风船成化初济州衞杨渠献桨舟图皆江舟也海舟以舟山之乌槽为首福船耐风涛且御火浙之十装标号软风苍山亦利追逐广东船铁栗木为之视福船尤巨而坚其利用者二可发佛郎机可掷火毬大福船亦然能容百人底尖上阔首昻尾高柁楼三重帆桅二傍防以板上设木女墙及礟牀中为四层最下实土石次寝息所次左右六门中置水柜帆炊爨皆在是最上露台穴梯而上傍设翼板可凴以战矢石火发则皆俯发可顺风行海苍视福船差小开浪船能容三五十人头鋭四桨一橹其行如飞艟船视海苍又小苍山船首尾皆阔帆橹并用橹设船傍近后每傍五枝每枝五跳跳二人以板闸跳上露首于外其制上下三层下实土石上为战塲中寝处其张帆下椗皆在上层戚继光云倭舟甚小一入里海大福海苍不能入必用苍船逐之冲敌便捷温人谓之苍山铁也沙鹰二船相须成用沙船可接战然无翼蔽鹰船两端鋭进退如飞傍钉大茆竹竹间窗可发鋭箭内舷外隠人以荡桨先驾此入贼队沙船随进短兵接战无不胜渔船至小每舟三人一执布帆一执桨一执鸟嘴铳可掩贼不备网梭船形如梭竹桅布帆容二三人可哨探蜈蚣船象形也能驾佛郎机铳底尖面阔两傍楫数十行如飞两头船旋转在柁因风四驰诸船无逾其速葢自嘉靖以来东南日备倭故海舟之制特详
　　顾炎武海师説海道用师古人葢屡行之矣呉徐承率舟师自海入齐此苏州下海至山东之路越王句践命范蠡舌庸率师沿海泝淮以絶呉路此浙东下海至淮上之路唐太宗遣强伟于剑南伐木造舟舰自巫峡抵江趋莱州此广陵下海至山东之路汉武帝遣楼船将军杨仆従齐浮渤海击朝鲜魏明帝遣汝南太守田豫督青州诸军自海道讨公孙渊秦苻坚遣石越率骑一万自东莱出右迳袭和龙唐太宗伐高丽命张亮率舟师自东莱渡海趋平壤薛万彻率甲士三万自东莱渡海入鸭绿水此山东下海至辽东之路汉武帝遣中大夫严助发会稽兵浮海救东瓯横海将军韩说自句章浮海击东越此浙江下海至福建之路刘裕遣孙处沈田子自海道袭番禺此京口下海至广东之路隋伐陈呉州刺史萧瓛遣燕荣以舟师自东海至呉此又淮北下海而至苏州也公孙度越海攻东莱诸县侯希逸自平卢浮海据青州此又辽东下海而至山东也宋李寳自江隂率舟师败金兵于胶西之石臼岛此又江南下海而至山东也此皆古人海道用师之效
　　蕙田案以上明
　　右汉至明舟师

　　五礼通考卷二百四十一
<经部,礼类,通礼之属,五礼通考>
　　钦定四库全书
　　五礼通考卷二百四十二
　　刑部尚书秦蕙田撰
　　军礼十
　　田猎上
　　蕙田案田猎之礼起于皇古传曰古者圣人举事必反本五谷者以奉宗庙养万民也禽兽多则害稼穑故田猎以共承宗庙示不忘武备因以为田除害也是以师之六五取象于田有禽程子以为寇贼奸宄为生民之害若禽兽入于田中侵害稼穑于义宜取则猎取之其义精矣至于顺天时因地利备賔祭搜军实习劳惩怠辨尊明卑举一事而众善皆备者此也自秦汉以下每代皆有田猎之事今折衷于周官考其沿革以类相附焉
　　易系辞包牺氏作结绳而为网罟以佃以渔葢取诸离屯卦六三即鹿无虞惟入于林中君子防不如舍往吝象曰即鹿无虞以従禽也君子舍之往吝穷也
　　【赵氏汝楳曰田者必夷其险阻虞人设驱逆之车使禽趋田然后有获无虞不驱禽即我我反従禽故曰即鹿也】
　　师卦六五田有禽利执言无咎
　　【何氏楷曰于师言田者古人一嵗三田所以习武事也班孟坚云禽者鸟兽之总名言为人所禽制也】
　　比卦九五显比王用三驱失前禽邑人不诫吉
　　程传先王以四时之畋不可废也故推其仁心为三驱之礼乃礼所谓天子不合围也成汤祝网是其义也天子之畋围合其三面前开一路使之可去不忍尽物好生之仁也只取其不用命者不出而反入者也禽兽前去皆免矣故曰失前禽也王者显明其比道天下自然来比来者抚之罔不煦煦然来比于我若田之三驱禽之去者従而不追来者则取之也
　　恒卦九四田无禽
　　【朱子曰以阳居隂久非其位故为此象】
　　解卦九二田获三狐得黄矢贞吉
　　【朱子曰大抵此爻为卜田之吉占】
　　【钱氏一本曰获三狐小人狐媚之险至二而无不解得黄矢君子中直之道至二而无不行】
　　巽卦六四悔亡田获三品
　　【折中曰四居高当位载纉武功而田害悉去解获三狐而此获三品所获者多矣】
　　周礼春官大宗伯大田之礼简众也【注古者因田习兵阅其车徒之数王氏昭禹曰坐作进退不讲则不知刺伐擒縦不习则不能春以振旅夏以茇舍秋以治兵冬以大阅此所以简其能也】
</div>
    <div class="pagination">
<a href="五礼通考_page389.html">上一页</a><span>...</span><a href="五礼通考_page385.html">385</a><a href="五礼通考_page386.html">386</a><a href="五礼通考_page387.html">387</a><a href="五礼通考_page388.html">388</a><a href="五礼通考_page389.html">389</a><span class="current-page">390</span><a href="五礼通考_page391.html">391</a><a href="五礼通考_page392.html">392</a><a href="五礼通考_page393.html">393</a><a href="五礼通考_page394.html">394</a><a href="五礼通考_page395.html">395</a><span>...</span><a href="五礼通考_page391.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
