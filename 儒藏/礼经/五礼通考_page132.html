<!DOCTYPE html>
<html>
<head>
    <meta charset="UTF-8">
    <title>五礼通考 - 第 132 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 132 页/共 431 页</h1>
    <div class="content">　　论语禹吾无间然矣菲饮食而致孝乎神【注致孝神祭祀丰洁　疏饮食神所享故云致孝】
　　蕙田案致孝神而言饮食则其爲时享荐献馈食可知矣
　　礼记明堂位夏后氏祭心
　　【陈氏礼书夏非不祭肺也以心爲主而巳】
　　【方氏慤曰三代各祭其所胜夏尚黒爲胜赤故祭心心于色爲赤故也必各祭其所胜者明非有所胜则不能王天下而无以致孝于神矣】
　　蕙田案此夏享祀隋祭之礼葢承乎虞而改革者也方氏祭其所胜之说存参
　　夏后氏牲尚黒
　　【方氏慤曰夏后氏尚黒其亦用牡可知故书言汤用元牡而释者以爲未变夏祀也】
　　夏后氏尚明水【疏夏后氏尚质故用水】
　　【方氏慤曰明水隂鉴取水于月得之于天者也】
　　蕙田案二条夏后氏享祀之牲醴
　　山罍夏后氏之尊也【注罍犹云雷也】
　　【方氏慤曰山罍即山尊也礼器亦谓之罍尊非谓诸臣所酢之罍也以山罍爲尊因谓之罍尊亦犹以壶爲尊因谓之壶尊】
　　蕙田案据上下文言此当爲夏祭祀之献尊详见前
　　爵夏后氏以琖【疏爵并以爵爲形琖以玉饰之】
　　【陈氏礼书考之尔雅钟之小者谓之栈晋元兴中剡县民井中得钟长三寸口径四寸铭曰栈则栈卑而浅矣夏爵命之以琖葢其制若栈然也祭统尸酢夫人执柄夫人受尸执足柄其尾也有足而尾命之以爵盖其制若雀然也琖象栈爵象雀言玉琖则饰可知矣琖斚先王之器也唯鲁与二王之后得用焉诸侯用之则僭矣故记曰琖斚及尸君非礼也】
　　【方氏慤曰夏殷未承以爵而亦通谓之爵者自周始然耳若所谓一升曰爵夏则一升曰琖殷则一升曰斚也不然则由周以前止有爵之名由周以后又有爵之形也】
　　蕙田案此夏享祀之爵陆农师谓琖以齐言知然者盎齐亦或谓之栈酒其说与礼书同未知是否然其爲祭祀所用无疑
　　灌尊夏后氏以鸡夷【注夷读为周礼春祠夏禴祼用鸡鸟秋尝冬烝祼用斚黄疏法也与余尊爲法故称鸡者或刻木爲鸡形而画鸡于鸡盛明水鸟盛鬰鬯斚黄义亦然】
　　【陈氏礼书尊之为言尊也之为言常也尊用以献上及于天地用以灌施于宗庙而巳故尊于祭器独名尊于常器均名籍谈曰有勲而不废抚之以器臧武仲曰大伐小取其所得以作器则之爲常可知矣鸡者司辰之始则隂盛而阳微祼所以求之隂故夏后氏以之】
　　【方氏慤曰灌尊所以实灌鬯之尊也夷以对险夷者道之常故孟子引烝民之诗变爲夷者以此】蕙田案祭之属莫重于灌而夏殷之制见于经者唯此一条可证宗庙之灌不始于周而自夏巳然夏因虞礼并不始于夏盖唐虞之时巳然也
　　其勺夏后氏以龙勺【注龙龙头也　疏此灌尊所用之勺龙勺勺爲龙头】
　　【陈氏礼书龙勺龙阳中之隂也渊潜而爲仁以泽万物故夏以之】
　　【方氏慤曰勺用以酌酒者】
　　【陆氏佃曰龙勺以能施爲义】
　　蕙田案此夏时享灌酒之勺
　　夏后氏之四琏
　　【陈氏祥道曰琏者养人而不絶者也】
　　【陆氏佃曰四琏黍稷稲粱】
　　蕙田案此夏后氏庙享盛稷之器
　　爼夏后氏以嶡【注嶡之言蹷也谓中足爲横距之象疏谓嶡足间有横似有横蹷之象】夏后氏以楬豆
　　【方氏慤曰楬豆未有他饰以不爲柄若蜡氏之楬而巳】
　　蕙田案二条夏享祀之爼豆
　　夏后氏山【注山取其仁可仰也　疏韨制夏后氏画之以山】
　　论语禹恶衣服而致美乎黻冕【注损其常服以盛祭服疏正义曰郑注此云黻是祭服之衣冕其冠也左传晋侯以黻冕命士防亦当然也黻蔽膝也祭服谓之黻其他谓之韠俱以韦爲之制同而色异韠各从裳色黻其色皆赤尊卑以深浅爲异天子纯朱诸侯黄赤大夫赤而巳大夫以上冕服悉皆有黻故禹言黻冕左传亦言黻冕但冕服自有尊卑耳此禹之黻冕则六冕皆是也】
　　蕙田案二条夏享祀之黻冕
　　又案夏后氏祭礼于经最畧今据此各条推之祭心以爲隋祭而祭血祭腥爓祭之类统之矣宗庙以祼爲重而夏后氏行之祭亦以牲醴爲敬而尚黒尚明水举之矣尊罍爵琖可征九献之文四琏爼豆以证黍稷庶羞之用黻冕以彰祭服之美隠隠乎致孝神之事歴歴可想也盖上以承唐虞之盛而道殷周之先路矣
　　右夏庙享
　　诗商颂那猗与那与置我鞉鼓奏鼓简简衎我烈祖【传烈祖汤有功烈之祖也　笺奏鼓奏堂下之乐也烈祖汤也以金奏堂下诸县以乐我功烈之祖成汤】朱子诗传记曰商人尚声味未成涤荡其声乐三阕然后出迎牲即此是也
　　【刘氏瑾曰凡声属阳故曰乐由阳来商人祭祀尚声所以先求诸阳者也】
　　【朱氏公迁曰臭未成未用灌也味未成未用牲也涤荡者动而发散之义乐所以动其和而散之于外也】
　　汤孙奏假绥我思成【笺汤孙太甲又奏升堂之乐歌之】
　　【何氏楷曰奏即奏鼓之奏假至也谓奏乐以通之于烈祖也陈澔云鬼神在天地间与隂阳合散同一理而声音之感无间显幽故殷人之祭必先作乐黄佐云商人未祭之先而作乐如周人取萧祭脂亦于未祭之前以此求神于阳也陈际泰云商人尊鬼而尚声声召风风召气气召神然神惧其杂而集焉则有汤孙之思矣思者气之精者也鬼神非其类也不至心有精气而借声以召之神无不格格者又烈祖巳焉绥我思成信哉其绥也欤观思成之说可以见祭祀之理】
　　鞉鼓渊渊嘒嘒管声既和且平依我磬声于赫汤孙穆穆厥声【传嘒嘒然和也平正平也依倚也磬声之清者也以象万物之成周尚臭殷尚声王氏安石曰依我磬声者言与堂上之乐谐也】
　　【黄氏震曰乐以恱神故曰于赫汤孙穆穆厥声以侈言其乐之美如饮食云苾苾芬芬以侈言其饮食之美凡以恱神非自夸也】
　　庸鼓有斁万舞有奕我有嘉客亦不夷怿【传大钟曰庸】朱子诗传上文言鞉鼓管籥作于堂下其声依堂上之玉磬无相夺伦者至于此则九献之后钟鼓交作万舞陈于庭而祀事毕矣
　　【濮氏一之曰执籥秉翟者文舞也朱干玉戚者武舞也万舞乃二舞之总名今言万舞有奕正谓文武迭用而有序】
　　【刘氏瑾曰周制宗庙九献之次尸未入前王祼于奥以降神一献也后亚献二献也尸入荐血腥后王酌泛齐献尸所谓朝践三献也后酌醴齐亚献亦爲朝践四献也荐熟毕王酌盎齐献尸五献也后酌缇齐亚献六献也皆所谓馈献也尸乃食讫王更酌朝践之泛齐以酳尸所谓朝献七献也后更酌馈献之缇齐以亚酳所谓再献八献也又有诸臣爲賔者之一献凡九也若商之九献则未有考】
　　【朱氏公迁曰祭将毕时乐盛作如楚茨言钟鼓既戒鼓钟送尸亦其一征也】
　　【何氏楷曰嘉客谓二王后及诸侯来助祭者蔡汝楠云于虞曰虞宾在位于商曰我有嘉客于周曰我客戾止圣人御世皆考賔国之化】
　　自古在昔先民有作温恭朝夕执事有恪
　　【严氏粲曰先民犹言前人作承上文谓作乐也言声乐之盛非今日始作之乃古昔之时前人所作也】
　　顾予烝尝汤孙之将【疏王制祭统言四时祭名皆云春礿夏禘秋尝冬烝注以爲夏殷祭名是烝尝爲时祭故云念我殷家有时祭之事而来也若然郊特牲云飨禘有乐而食尝无乐故春禘而秋尝注禘当爲礿字之悮也王制云春礿夏禘郑引王制夏殷以正特牲之文则特牲所云食尝无乐是夏殷礼矣此云烝尝则是秋冬之祭而上句盛陈声乐者此经所陈总论四时之祭非独爲秋冬发文直此烝尝之言爲韵耳纵使尝实无乐而礿禘有之故得言其声乐也且礼文残缺郑以异于周法者即便推爲夏殷未必食尝无乐非夏礼也笺以汤孙爲太甲故言太甲之扶助传以汤爲人之子孙则将当训爲大不得与郑同也王肃云言嘉客顾我烝尝而来者乃汤爲人子孙显大之所致也】
　　【何氏楷曰李本云尝秋祭烝冬祭祭以秋冬爲备故言祭者必举烝尝以见其余焉愚按烝尝者谓烝继尝而举知此乃冬祭也】
　　序那祀成汤也【疏那之诗者祀成汤之乐歌也成汤创业垂统制礼作乐及其崩也后世以时祀之】
　　【欧阳氏修曰商人作颂以爲祀汤之乐歌述其祀时乐舞之盛以衎乐先祖如周颂我将祀文王但述祀时牛羊肥腯执竞祀武王亦言祀时钟鼓管磬之类是也】
　　烈祖嗟嗟烈祖有秩斯祜申锡无疆及尔斯所【笺功烈之祖成汤】
　　【范氏处义曰言烈祖而云嗟嗟以简朴故也若周颂则言于穆于皇近于文矣】
　　既载清酤赉我思成亦有和羮既戒既平
　　【何氏楷曰清者洁清之义酤说文云一宿酒也徐锴云谓造之夜而熟若今鸡鸣酒也酒只用一宿而成者亦见商人尚质处】
　　【吕氏祖谦曰仪礼载祭祀燕享者每始言羮定葢以羮熟爲节然后行礼定即戒平之谓此所谓既载清酤亦有和羮皆言祭之始也】
　　【刘氏瑾曰乡饮酒礼乡射礼燕礼大射仪公食大夫礼少牢馈食皆曰羮定郑氏曰定犹熟也欧阳氏修曰既载清酤赉我思成谓以清酒祼献而神赉我使成祀事也】
　　【范氏处义曰清酤和皆祭祀之物凡祭酒在先羮在后有次第也】
　　假无言时靡有争绥我眉寿黄耉无疆
　　何氏楷曰说文云釜属假通作徦说文云至也此即雍人陈鼎之事中庸误引作奏与汤孙奏假同文朱子遂谓古声奏族相近族声转平而爲此恐不然彼言奏假此言假明是异字何得混爲奏乎凡祭则雍人必先陈鼎所以爲烹牲体之用也今自鼎初至之时而即皆能秉其肃敬靡有諠哗又各执其事不相夺伦絶无交侵职位以有纷争者此非主祭者之精专于假庙何能使助祭者人人顾化若此故中庸曰不赏而民劝不怒而民威于鈇钺也蕙田案何氏据説文解字与毛郑朱传异考上文言清酤则祼献之事该之矣言和羮则荐腥荐熟之事该之矣此言至则移鼎入陈之事该之矣似何氏爲实靡有争三字亦有归着葢雍人所陈之鼎非一进退安设易有諠哗侵位之事也
　　约軧错衡八鸾鸧鸧以假以享我受命溥将自天降康丰年穰穰来假来享降福无疆
　　【严氏粲曰诸侯来助祭者其车以皮纒约其軧又有文错之衡其八鸾之声鸧鸧然和以此格神以此享神我时王受天命广大天降以康安之福使丰年稷之多穰穰然也】
　　【欧阳氏修曰上言以享者谓诸侯来助祭致享于神也下云来享者谓神来至而歆享也】
　　蕙田案约軧错衡四句言庙中助祭之诸侯也自天降康四句言受嘏之事也大雅既醉篇公尸嘉告郑笺曰公尸以善言告之谓嘏辞也小雅天保篇君曰卜尔万夀无疆郑笺曰君曰卜尔者尸嘏主人传神辞也楚茨篇工祝致告徂赉孝孙苾芬孝祀神嗜饮食卜尔百福如几如式既齐既稷既匡既勑永锡尔极时万时亿郑笺云祝致神意告主人使受嘏既而以嘏之物往予主人仪礼少牢嘏辞云皇尸命工祝承致多福无疆与汝孝孙来汝孝孙使汝受禄于天宜稼于田眉夀万年勿替引之何氏楷曰卿大夫嘏辞以宜稼于田爲词则天子嘏辞之防可知矣今案自天降康丰年穰穰即楚茨时万时亿仪礼宜稼于田之意降福无疆即天保万夀无疆之意来假来享即神嗜饮食苾芬孝祀之意其爲工祝致嘏之事无疑若如诸家之说则降康降福两句似主人自颂自赞未免落无着
　　顾予烝尝汤孙之将
　　【黄氏佐曰上既曰赉我思成矣曰绥我眉夀黄耉无疆矣此又曰顾我烝尝何也葢祖考虽享而孝孙之心未敢必其享也故又致其丁寕之意如此】
　　【何氏楷曰此二语虽与那篇结语相同而意防有别彼重在孙字谓以一气感通也此重在烝尝二字谓我于烝尝之礼相继举行其时时勤于祭祀如此当爲列祖之所鉴念也】
　　序烈祖祀中宗也
　　辅氏广曰那与烈祖皆祀成汤之乐然那诗则专言乐声至烈祖则及于酒馔焉商人尚声岂始作乐之时则歌那既祭而后歌烈祖欤
　　蕙田案此诗序以爲祀中宗朱传以爲祀成汤何元子又以爲髙宗肜祭成汤之诗细玩诗词以爲祀中宗则烈祖爲大戊矣但烈祖之称巳见那诗不应两祖而同一号以爲祀成汤是矣但泛言之则于义似混故何元子复有肜祭之说然亦无据今案辅氏之说较爲自然合两诗观之似于祭享之次序恰有合处葢那之专言乐声则商人尚声诏告天地之间爲始祭求神之事也嘉客夷怿亦是在位之初闻声感动于时在庙之人莫不思齐肃以承祭祀故有温恭朝夕执事有恪之语尚未实指助祭骏奔之事葢朝践以前气象烈祖篇接言烈祖申锡而详及酒醴腥熟移鼎受嘏皆馈食一节及以后事而助祭者亦实着其执事靡争之义焉商人时享之礼文献无征今所存者唯此二篇可以摹拟当时之情事以此而推辅氏之说固未可以轻议也
　　元鸟天命元鸟降而生商宅殷土芒芒古帝命武汤正域彼四方方命厥后奄有九有商之先后受命不殆在武丁孙子武丁孙子武王靡不胜龙旂十乗大糦是承邦畿千里维民所止肇域彼四海四海来假来假祁祁景员维河殷受命咸宜百禄是荷
　　【辅氏广曰武丁孙子武王靡不胜言其德之类乎祖也龙旂十乗大糦是承言诸侯之来助祭者皆备车服奉稷也】
　　序元鸟祀髙宗也【笺祀当爲祫　疏毛无破字之理未必以此爲祫或与殷武同爲时祀但所述之事自有广狭耳】
　　【李氏樗曰此诗歴言殷之先祖其实爲髙宗设也髙宗中兴之主也大抵言奄有天下之由而发扬髙宗能绍祖宗之旧服诸侯之心也祀髙宗而指武丁者葢以讳祀神者周人之制也自周以前则未尝讳之也】
　　蕙田案郑笺以此诗爲祫祭改祀爲祫疏以毛意与殷武同爲时祀今两存之详见祫祭门
　　殷武挞彼殷武奋伐荆楚罙入其阻裒荆之旅有截其所汤孙之绪
　　朱子诗传旧说以此爲祀髙宗之庙葢自盘庚没而殷道衰楚人叛之髙宗挞然用武以伐其国入其险阻以致其众尽平其地使截然齐一皆髙宗之功也易曰髙宗伐方三年克之葢谓此欤
　　维女荆楚居国南乡昔有成汤自彼氐羌莫敢不来享莫敢不来王曰商是常
　　朱子集传享献也世见曰王
　　天命多辟设都于禹之绩岁事来辟勿予祸适稼穑匪懈
　　朱子诗传言天命诸侯各建都邑于禹所治之地而皆以嵗事来至于商
　　【黄氏佐曰歳事乃周礼春朝夏宗冬遇之属】
　　天命降监下民有严不僭不滥不敢怠遑命于下国封建厥福
　　朱子诗传此髙宗所以受命而中兴也
　　商邑翼翼四方之极赫赫厥声濯濯厥灵夀考且宁以保我后生
　　朱子诗言髙宗中兴之盛如此
　　陟彼景山松栢丸丸是断是迁方斲是防松桷有梴旅楹有闲寝成孔安
　　朱子诗传此葢特爲百世不迁之庙不在三昭三穆之数既成始祔而祭之之诗也
　　【刘氏瑾曰商书曰七世之庙可以观徳葢天子七庙三昭三穆与太祖之庙而七八世九世而后随其昭穆亲尽逓迁其主而祧于太祖之庙其有功德之君则后世宗之虽亲尽而不祧别立百世不迁之庙而特祔其主焉凡有功德者皆然初不可预爲设数而商则止有三宗髙宗其一也】
　　序殷武祀髙宗也【疏殷武诗者祀髙宗之乐歌也髙宗有德中兴殷道既崩之后子孙美之而歌此诗】
　　蕙田案朱子以此爲立庙祔祭之诗序但以爲祀髙宗而以卒章之义爲高宗复成汤之道故新路寝则亦时享之歌也今存之以俟参考
　　又案享祀之礼虞夏尚矣至商有颂乃实系当时宗庙之乐章与传记所载摭拾疎阔者不同惜正考父得于周太师者仅十二篇至孔子删诗又亡其七今所存者仅五篇而长发爲大禘之诗与时享不同兹所录者惟那一篇烈祖一篇爲烝尝之礼无疑元鸟殷武则一以爲祫祭一以爲立庙而不得专属之时享矣然以其爲祭宗庙之诗特并着于前以爲殷礼之实据而尚书礼记之文有关于享祀者并载后方
　　商书盘庚兹予大享于先王尔祖其从与享之【传大享烝尝也疏周礼大宗伯祭祀之名天神曰祀地祗曰祭人曰享此大享于先王谓天子祭宗庙也传解天子祭庙】
　　【得有臣祖与享之意言古者天子录功臣配食于庙故臣之先祖得与享之也古者孔氏据已而道前世也此殷时巳然矣大享烝尝者烝尝是秋冬祭名谓之大享者以事各有对若烝尝对禘祫则禘祫爲大烝尝爲小若四时自相对则烝尝爲大礿祠爲小以秋冬物成可荐者众故烝尝爲大春夏物未成可荐者少故礿祠爲小也知烝尝有功臣与祭者案周礼司勋云凡有功者铭书于王之大常祭于大烝司勋诏之是也尝是烝之类而传以尝配之鲁颂曰秋而载尝是也祭统云内祭则大尝禘是也外祭则郊社是也然彼以祫爲大尝知此不以烝尝时爲禘祫而直据时祭者以殷祫于三时非独烝尝也秋冬之祭尚及功臣则禘祫可知唯春夏不可耳以物未成故也惟禘祫乃祭功臣配食时祭不及之也近代以来功臣配食各配所事之君若所事之君其庙已毁时祭不祭毁庙其君尚不时祭其臣固当止矣禘祫则毁庙之主亦在焉其时功臣亦当在也王制云犆礿祫禘祫尝祫烝诸侯礿犆禘一犆一祫尝祫烝祫此王制之文夏殷之制天子春唯时祭其夏秋冬既爲祫又爲时祭诸侯亦春爲时祭夏唯作祫不作时祭秋冬先作时祭而后祫周则春曰祠夏曰礿三年一祫在秋五年一禘在夏故公羊传云五年再殷祭礼纬云三年一祫五年一禘此是郑氏之义未知礼意如何】何氏楷诗经世本古义长发解曰天子夏秋冬三时之祭皆祫其以功臣配享惟当在祫祭耳月令十月有大饮烝之文指祫烝也周礼夏官司勲职云王功曰勲国功曰庸事功曰劳治功曰力战功曰多凡有功者铭书于王之大常祭于大烝司勲诏之烝冬祭也谓之大者物成众多之时其祭比三时爲大也方是时百物皆报焉祭有功宜矣礼记祭统卫孔悝之鼎铭曰勤大命施于烝鼎亦谓配享于烝祭也【周礼司勲祭于大烝郑注死则于烝先王祭之孔疏必祭功臣在冬之烝祭者烝者众也冬时物成者众故祭功臣案彼书注以大享爲烝尝者此举冬祭物成者众而言其尝时亦祭之也或可周时直于烝时祭功臣殷时烝尝俱祭礼异故也】
　　蕙田案大享注疏以爲烝尝今以周礼祭于大烝及孔悝鼎铭施于烝鼎之言证之则爲时享之祫烝无疑施于烝鼎者与享则各有鼎功臣之鼎当以其功铭于鼎一以别于正祭之鼎一以着其辨一以表其勲也
</div>
    <div class="pagination">
<a href="五礼通考_page131.html">上一页</a><span>...</span><a href="五礼通考_page127.html">127</a><a href="五礼通考_page128.html">128</a><a href="五礼通考_page129.html">129</a><a href="五礼通考_page130.html">130</a><a href="五礼通考_page131.html">131</a><span class="current-page">132</span><a href="五礼通考_page133.html">133</a><a href="五礼通考_page134.html">134</a><a href="五礼通考_page135.html">135</a><a href="五礼通考_page136.html">136</a><a href="五礼通考_page137.html">137</a><span>...</span><a href="五礼通考_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
