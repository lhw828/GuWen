<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 47 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 47 页/共 117 页</h1>
    <div class="content">　　乃荐司正与射人于觯南，北面，东上，司正为上。（司正，射人士也。以齿受献，既乃荐之也。司正，大射正也。射人，小射正，略其佐。）
　　[疏]注“司正”至“其佐”。
　　○释曰：案《燕礼》荐司正与射人一人，司士一人，执幂二人，此不言其数，又不言司士与执幂者，以射人是小射正，非一人互见执事，执事者皆同献，不言其数，不言执幂者二人，文不具。
　　辩献士。士既献者立于东方，西面，北上。乃荐士。（士既献易位者，以卿大夫在堂，臣位尊东也。毕献荐之，略贱。）
　　[疏]注“士既”至“略贱”。
　　○释曰：云“毕献荐之，略贱”者，案上献士，立饮，是毕献讫，乃云“乃荐司正与射人于觯南”，是献士又献司正已下。若然，荐士当在乃荐司正上，至此言之者，其实荐士在乃荐司正上，今此更言士得献讫，立在东方，立毕乃荐，不毕献，待司正荐，乃荐士也。是以荐司正言乃者，缓辞，明司正已下荐在士後也。
　　祝史、小臣师亦就其位而荐之。（亦者，亦士也。辩献乃荐也，祝史门东北面，东上。）
　　主人就士旅食之尊而献之。旅食不拜，受爵，坐祭，立饮。（主人既酌，西面，士旅食北面受之，不洗者，於贱略之。）
　　[疏]注“主人”至“略之”。
　　○释曰：知“主人既酌，西面，士旅食北面受之”者，以其不可背君南面授，故知位之如此。若然，大史等亦北面，则亦西面授酒也。其小臣师等，案上文位在阼阶东面，自然北面授。
　　主人执虚爵，奠于篚，复位。
　　宾降洗，升，媵觯于公，酌散，下拜。公降一等，小臣正辞。宾升再拜稽首，公答再拜。（宾受公赐多矣。礼将终，宜劝公，序厚意也。今文觯为觚。公答拜，无再拜。）
　　[疏]“宾降”至“再拜”。
　　○释曰：自此尽“旅酌”，论宾举爵为士举旅行酬之事。
　　○注“宾受”至“再拜”。
　　○释曰：云“宾受公赐多矣。礼将终，宜劝公，序厚意也”者，上文为宾、为卿、为大夫举旅，皆臣自致爵。今此其宾为士举旅行酬，因得为宾，致爵於君，故郑云序宾厚意也。
　　宾坐祭，卒爵，再拜稽首。公答再拜。宾降，洗象觚，升酌膳，坐奠于荐南，降拜。小臣正辞。宾升成拜，公答拜。宾反位。（反位，反席也。此觚当为觯。）
　　[疏]注“反位”至“为觯”。
　　○释曰：自此已前，宾位在西阶下东面，无席，户牖之位则有席。此宾升成拜，不言降反位，明反位者，反於户牖之席位。云“此觚当为觯”者，凡旅酬皆用觯，献士尚用觯，故知觚当为觯，下经觚亦当为觯。
　　公坐取宾所媵觯，兴。唯公所赐。受者如初受酬之礼，降，更爵，洗，升酌膳，下，再拜稽首。小臣正辞，升成拜。公答拜。乃就席，坐行之。（坐行之，若今坐相劝酒。）
　　有执爵者。（士有盥升，主酌授之。）
　　[疏]“有执爵者”。
　　○注“士有”至“授之”。
　　○释曰：知“士有盥升”者，以其为公卿大夫使行旅，不可不。知是士者，案下文云士“有执膳爵者，有执散爵者”，故知士有盥升，主酌授之。
　　唯受于公者拜。（公所赐者拜，其馀则否。）
　　司正命：“执爵者爵辩，卒受者兴以酬士。”（欲令惠均。）
　　[疏]注“欲令惠均”。
　　○释曰：以堂上公卿大夫旅遍并堂下之士，故云“欲令惠均”也。
　　大夫卒受者以爵兴，西阶上酬士。士升，大夫奠爵拜，受答拜。（兴酬士者，士立堂下，与上坐者异也。）
　　[疏]注“兴酬”至“异也”。
　　○释曰：云“兴酬士者”，决向来堂上相旅，皆坐相酬，执爵者行之，大夫未能受酬者，辄兴西阶上，故郑云“士立堂下，与上坐者异也”。
　　大夫立卒爵，不拜，实之。士拜受，大夫拜送。士旅于西阶上，辩。（祝史，小臣师，旅食皆及焉。）
　　[疏]注“祝史”至“及焉”。
　　○释曰：郑知“祝史”以下皆得旅酬者，前得献祝史与旅皆得献，明此旅酬得之可知。
　　士旅酌。（旅，序也。士以次自酌相酬，无执爵者。）
　　[疏]“士旅酌”。
　　○注“旅序”至“爵者”。
　　○释曰：云“无执爵”者，对上文卿大夫等有执爵者，以其坐故也。士无执爵者，以其贱不坐，故以次自酌，以相酬无执爵者也。
　　若命曰“复射”，则不献庶子。（献庶子则正礼毕，後无事。）
　　[疏]注“献庶”至“无事”。
　　○释曰：献酬之礼，庶子以下最後得献。若献庶子之後，正礼毕，不得更有射事，故命复射在献庶子之前。
　　司射命射，唯欲。（司射命宾及诸公卿大夫射，欲者则射，不欲者则止。可否之事，从人心也。）
　　[疏]注“司射”至“心也”。
　　○释曰：此乃三番射後，爵行无，非直解怠，复有醉者，是以不可恣心所欲。
　　卿、大夫皆降，再拜稽首。公答拜。（拜君乐与臣下执事无已。不言宾，宾从群臣礼在上。）
　　[疏]注“拜君”至“在上”。
　　○释曰：云“不言宾，宾从群臣礼在上”者，谓初酬宾，直言宾，再举旅言若长，不专於宾，已是礼杀。第三举旅，云“唯公所赐，若宾若长”，至此宾士举旅，直云“唯公所赐”，复不言若宾若长，宾从群臣礼在上。
　　壹发，中三侯皆获。（其功一也，而和者益多，尚欢乐也。矢扬触，或有参中者。）
　　[疏]注“其功”至“中者”。
　　○释曰：上文第二番、第三番，唯公得中三侯，皆释获。至此燕後复射，礼杀，臣与君同，是以郑云“和者益多，尚欢乐也”。云“其功一也”者，谓三侯所中，皆是功，故云一也。云“矢扬触，或有参中”者，卿大夫主射参侯，士主射犴侯，其中或扬触，容中别侯，皆与释。
　　主人洗，升自西阶，献庶子于阼阶上，如献士之礼。辩献。降洗，遂献左右正与内小臣，皆於阼阼上，如献庶子之礼。（庶子既掌正六牲之体，又正舞位，授舞器，与膳宰、乐正联事。又掌国子戒令，教治世子之官也。左右正，谓乐正、仆人正也。位在中庭之左右。小乐正在颂磬之北，右也。工在西，即北面。工迁於东，则东面。大乐正在笙磬之北，左也。工在西，则西面。工迁於东，则北面。仆人正相大师，工升堂，与其师士降立於小乐正之北，北上。工迁於东，则陪其工後。国君无故不释县。二正，君之近官也。内小臣，奄人，掌君阴事阴令，后夫人之官也。献三官於阼阶，别内外臣也。同献更洗，以时事不联也。献正下及内小臣，则磬人、锺人、钅薄人、鼓人、仆人师、仆人士，尽献可知也。庶子、内小臣，位在小臣师之东，少退，西上。）
　　[疏]“主人”至“之礼”。
　　○注“庶子”至“西上”。
　　○释曰：云“小乐正在颂磬之北，右也。工在西，即北面”者，工在西，谓迁乐於下时，大师、少师、上工立於鼓北也。云“工迁於东，则东面”者，案上迁乐於东之时，直云大师、少师、上工皆东坫之东，不见小乐正从之，明留在西县之北，东面向工矣。云“大乐正在笙磬之北，左也。工在西，则西面”者，案上文司射“东面命乐正”，单言乐正者，谓大乐正既东面命之，则大乐正元立於东矣，以其工在西阶下，故知西面向之矣。云“工迁於东，则北面”者，案上文乐正及位，大师既西面，明乐正北面可知。是以《乡射》工迁於东，西面北上，乐正北面立于其南，此亦与彼同北面也。云“国君无故不释县。二正，君之近官也”，言此者，人君路寝之廷乐县不释，乐正与仆人正同掌乐事，是君之近官也。云“同献更洗，以时事不联也”者，以其虽同献於阼阶上，献有前後，故更爵洗之，是以云时事不联也。云“庶子、内小臣，位在小臣师之东”者，案《公食》堂上夹北有宰夫，内宰在东北，此《射礼》堂上夹北无宰位，又案执事者堂上，又非乐人，不得在乐正位，以其与小臣师同名小臣，故知小臣师之东也。又云“少退，西上”者，见《公食》在宰东北少退，故知此亦少退。知西上者，以此位皆西上故也。
　　无爵。（，数也。爵行无次数，唯意所劝，醉而止。）
　　[疏]“无爵”。
　　○释曰：自此尽“无乐”，论爵与乐恣意无数之事。
　　士也，有执膳爵者，有执散爵者。执膳爵者酌以进公，公不拜，受。执散爵者酌以之公，命所赐。所赐者兴受爵，降席下，奠爵，再拜稽首。公答再拜。（席下，席西。）
　　受赐爵者以爵就席坐，公卒爵，然後饮。（酬之礼，爵代举。今爵并行，嫌不代也。并行犹代者，明劝惠从尊者来。）
　　[疏]注“酬之”至“者来”。
　　○释曰：凡行酬之法，转爵递饮，今膳、散两有，宜得即饮，犹待公卒爵乃饮，犹代饮然。明惠从公来，嫌得即饮不代，故著嫌不卒爵然後饮，故曰嫌不代。
　　执膳爵者受公爵，酌，反奠之。（燕之欢在饮酒，成其意也。）
　　[疏]注“燕之”至“意也”。
　　○释曰：云“燕之欢在饮酒”者，谓安燕之欢，正在於饮酒，故受公爵者更酌，反奠於公所，拟公更赐爵，是其欢燕成之意也。
　　受赐者兴，授执散爵者。执散爵者乃酌行之。（与其所劝者。）
　　唯受于公者拜。卒爵者兴，以酬士于西阶上。士升。大夫不拜乃饮，实爵。（乃犹而也。）
　　[疏]注“乃犹而也”。
　　○释曰：郑转乃为而者，乃是缓辞，於礼不切，故为之也。
　　士不拜，受爵。大夫就席。士旅酌，亦如之。公有命彻幂，则宾及诸公卿大夫皆降，西阶下北面，东上，再拜稽首。（命彻幂者，公意殷勤，欲尽酒。）
　　公命小臣正辞，公答拜。大夫皆辟。升，反位。（升不成拜，於将醉正臣礼。）
　　[疏]注“升不”至“臣礼”。
　　○释曰：於例，臣於堂下再拜稽首，得小臣以君命辞，其拜不成，当升成拜。今直升不成拜者，以其拜於下，是臣之正礼，故郑云“於将醉正臣礼”。
　　士终旅於上，如初。（卿大夫降而爵止，於其反席卒之。）
　　[疏]注“卿大”至“卒之”。
　　○释曰：上文卿大夫酬辩，始酬士，公命彻幂，公卿以下降而爵止，是以卿大夫升反席，士以下相酬而卒之。
　　无乐。（升歌合无次数，唯意所乐。）
　　宵则庶子执烛於阼阶上，司宫执烛於西阶上，甸人执大烛於庭，阍人为烛於门外。（宵，夜也。烛，ㄡ也。甸人，掌共薪蒸者。庭大烛，为其位广也。为，作也，作烛俟宾出。）
　　[疏]“宵则庶子执烛”。
　　○释曰：自此尽篇终，论礼毕容公卿出入之事。
　　宾醉，北面坐取其荐脯以降。（取脯，重得君之赐。）奏《陔》。（《陔夏》，乐章也，其歌《颂》类也。以锺鼓奏之，其篇今亡。）
　　宾所执脯，以赐锺人于门内ニ，遂出。（必赐锺人，锺人以锺鼓奏《陔夏》，赐之脯，明虽醉，志礼不忘乐。）
　　[疏]“宾所”至“遂出”。
　　○释曰：案《乡饮酒》、《乡射》宾出无取脯赐锺人之事者，彼是臣礼，此为君法，故详略不同。
　　卿大夫皆出。（从宾出。）
　　公不送。（臣也，与之安燕交欢，嫌亢礼也。）
　　[疏]“公不送”。
　　○注“臣也”至“礼也”。
　　○释曰：案《燕义》云：“使宰夫为献主，臣莫敢与君亢礼。”来安燕交欢，君若送之，是臣与君亢礼，故君不送宾也，故《燕礼》注云“宾礼讫臣礼”是也。
　　公入，《骜》。（《骜夏》，亦乐章也。以锺鼓奏之，其诗今亡。此公出而言入者，射宫在郊，以将还为入。燕不《骜》者，於路寝，无出入也。）
　　[疏]“公入骜”。
　　○注“骜夏”至“入也”。
　　○释曰：云“《骜夏》，亦乐章也”者，案《周礼锺师》有《九夏》，皆乐章，其中有《骜夏》，如《陔夏》，故云亦乐章也。云“以锺鼓奏之”者，案《锺师》“以锺鼓奏《九夏》”，郑云：“先击锺，次击鼓。”故云以锺鼓奏之。云“其诗今亡”者，郑注《锺师》云：“《九夏》皆诗篇名，《颂》之族类也。此歌之大者，载在乐章，乐崩亦从而亡，是以《颂》不能具。”是其今亡。云“此公出而言入者，射宫在郊，以将还为入”者，天子射在虞庠，周之小学在西郊，案《乡射》记“於郊则闾中”，郑注云诸侯“大学在郊”。是诸侯大射所，故言入者，射宫在郊，以将还为入也。郑知燕在路寝者，《燕礼》记云“燕朝服於寝”，与群臣宾客燕不合在燕寝，故知从路寝也。此篇所解多不具者，以其诸侯大夫射先行燕礼，大射三番多依《乡射》，是以与礼同者，於此不复重释之也。
　　●卷十九聘礼第八
　　[疏]“聘礼第八”。
　　○郑《目录》云：“大问曰聘。诸侯相於久无事，使卿相问之礼。小聘使大夫。”《周礼》曰：“凡诸侯之邦交，岁相问，殷相聘也，世相朝也。”於五礼属宾礼。《大戴》第十四，《小戴》第十五，《别录》第八。
　　○释曰：郑云“大问曰聘者”，则此篇发首所论是也。云“久无事”者，案下记云：“久无事则聘焉。”注云：“事谓盟会之属。”若有事，事上相见，故郑据久无事而言。云“小聘使大夫”者，下经云“小聘曰问。其礼如为介，三介”是也。“《周礼》曰”者，《大行人》文，郑彼注：“小聘曰问殷中也，久无事又於殷朝者，及而相聘也。父死子立曰世。凡君即位，大国朝焉，小国聘焉。此皆所以习礼考义，正刑一德，以尊天子也。必择有道之国而就修之。”然岁相问，殷相聘，《聘义》所云“比年小聘，三年大聘”是也。《大行人》云：“上公九介，侯伯七介，子男五介。”又云：“凡诸侯之卿，其礼各下其君二等。”《聘义》：“上公七介，侯伯五介，子男三介。”是诸侯之卿、介各下其君二等者也。若小聘曰问，使大夫，又下其卿二等，此《聘礼》是侯伯之卿大聘，以其经云五介，“上介奉束锦，士介四人，皆奉玉锦”。又云入竟张旃，孤卿建旃，据侯伯之卿之聘者。必见侯伯之卿聘者，周公作经，互见为义，此见侯伯之卿大聘。《玉人》云：“彖圭璋八寸，璧琮八寸，以┹聘。”上公之臣，《公食大夫》俎实云“伦肤七”，据子男之臣，是各举一边，而言明五等俱有，是其互见为义也。
　　聘礼。君与卿图事，（图，谋也。谋聘故及可使者。谋事者必因朝，其位，君南面，卿西面，大夫北面，士东面。）
　　[疏]“聘礼”至“图事”。
　　○注“图谋”至“东面”。
　　○释曰：自此尽“官具”，论聘人及用币之事。云“谋聘故及可使”者，谋聘者，为久无事，须聘，故谓有事，故或因聘，或特行。若记云：“若有故，则卒聘，束帛加书将命。”是因聘者也。晋侯使韩穿来言汶阳之田之类，是特行者也。言及可使者，谓於三卿之中选可使者，即经云“遂命使者”是也。其总三事皆须谋者也，言谋事者必因朝者，欲取对众共询之意。云“其位，君南面”已下，知面位然者，此《仪礼》之内见诸侯三朝：燕朝，《燕礼》是也；又射朝，《大射》是也；不见路门外正朝，正朝，当与二朝面位同。案《燕礼》、《大射》皆云“卿西面，大夫北面，士东面”，公降阶南面揖之，是以知正朝面位然也。若天子三朝，射人见射朝，司士见正朝，不见燕朝，以诸侯正朝与燕朝同，明天子燕朝亦与正朝同也。
</div>
    <div class="pagination">
<a href="仪礼注疏_page46.html">上一页</a><span>...</span><a href="仪礼注疏_page42.html">42</a><a href="仪礼注疏_page43.html">43</a><a href="仪礼注疏_page44.html">44</a><a href="仪礼注疏_page45.html">45</a><a href="仪礼注疏_page46.html">46</a><span class="current-page">47</span><a href="仪礼注疏_page48.html">48</a><a href="仪礼注疏_page49.html">49</a><a href="仪礼注疏_page50.html">50</a><a href="仪礼注疏_page51.html">51</a><a href="仪礼注疏_page52.html">52</a><span>...</span><a href="仪礼注疏_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
