<!DOCTYPE html>
<html>
 <head>
  <meta charset="utf-8"/>
  <title>
   礼记注疏 - 第 12 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记注疏 - 第 12 页/共 36 页
  </h1>
  <div class="content">
   礼记注疏卷十六考证
　　乃命百县雩祀疏百县谓诸侯也○【臣召南】按诸侯雩祀百辟卿士自不待言此百县似专指畿内言季夏命四监大合百县之秩刍注曰百县乡遂之属则郑明指畿内矣疏似差
　　止声色毋或进注声谓乐也易及乐春秋说夏至人主与羣臣从八能之士作乐五日今止之非其道也○【臣召南】按此郑据纬书以紏经之违也但记言声色是言淫靡流荡不主音乐以上下句推之犹云省嗜欲耳郑必以乐解声字则太拘矣且八能之士所作者古乐岂可与新声同日语哉
　　其神后土注后土亦颛顼氏之子曰犂兼为土官○【臣召南】按此注误也勾龙官为后土而祀于社即土神矣何乃疑祝融之以火官兼土官乎孔疏不加紏正又引大宗伯以实其说尤无谓也
　　天子居大庙大室疏以夏月大室○此句疑有脱文其祀门注秋隂气出【句】祀之于门【句】外隂也【句】○【臣召南】按此文对春祀户之内阳也门户本通称既对举分为春秋二祀则户属在内者门属在外者
　　水始涸注周语云云疏见灵公与孔宁仪行父如夏云○按当作如夏氏各本俱误










　　礼记注疏卷十六考证
　　钦定四库全书
　　礼记注疏卷十七
　　汉郑氏注　唐陆徳明音义　孔颖达疏
　　月令
　　季秋之月日在房昏虚中旦柳中注季秋者日月会于大火而斗建戌之辰也疏【正义曰三统厯九月节曰在氐五度昏虚二度中去曰九十七度旦张初度中九月中日在房五度昏危三度中去日九十三度旦张十八度中案元嘉厯九月节日在亢一度昏牛八度中旦井二十九度中九月中曰在氐七度昏女十一度中旦柳十二度中】其日庚辛其帝少皥其神蓐收其虫毛其音商律中无射其数九其味辛其臭腥其祀门祭先肝注无射者夹钟之所生三分去一律长四寸六千五百六十一分寸之六千五百二十四季秋气至则无射之律应周语曰无射所以宣布喆人之令徳示民轨仪音义【射音亦喆贞列反】疏【注正义曰案夹钟之律长七寸二千一百八十七分寸之千七十五下生者三分去一今夹钟七寸取六寸三分去一有四寸在夹钟以一寸为二千一百八十七分今更三分之则一寸者分为六千五百六十一分夹钟二千一百八十七分寸之千七十五者又三分之则为三千二百二十五其夹钟整寸有六千五百六十一又以三千二百二十五益之总为九千七百八十六分三分去一则去三千二百六十二余有六千五百二十四在故云无射律长四寸六千五百六十一分寸之六千五百二十四也引周语曰以下者证无射之义云宣布喆人之令徳示民轨仪者案周语注云干上九用事无射阳气上升隂气收藏万物无射者也喆人后稷布其徳敎示以法仪当及时铚获而收藏之】鸿鴈来宾爵入大水为蛤鞠有黄华豺乃祭兽戮禽注皆记时候也来宾言其客止未去也大水海也戮犹杀也音义【来宾髙诱注吕氏春秋则云宾雀与郑异蛤古答反鞠本又作菊九六反豺音柴戮音六本或作僇】疏【注正义曰上仲秋直云鸿鴈来今季秋云来宾以仲秋初来则过去故不云宾今季秋鸿鴈来宾者客止未去也犹如宾客故云客止未去也大水海也者案国语云雀入于海为蛤故知大水是海也云戮犹杀也者以经祭兽戮禽禽兽皆杀之但杀兽而又陈戮禽则杀之而已不以为祭故直云戮禽此亦互文也禽兽初得皆杀而祭之后得者杀而不祭也】天子居总章右个乘戎路驾白骆载白旂衣白衣服白玉食麻与犬其器亷以深注总章右个西堂北偏是月也申严号令注申重音义【重直用反】命百官贵贱无不务内以会天地之藏无有宣出注内谓收敛入之也会犹聚也疏【正义曰于此月之时勑命百官贵之与贱无不务内内谓收敛其物言贵之与贱无有一人不勤务收敛内物以防天地之藏者会犹趣也言心皆趣向天地所藏之事谓心顺天地以深闭藏也无有宣出者以物皆收敛时又闭藏无得有宣露出散其物以逆时气】乃命冡宰农事备收注备犹尽也举五谷之要注定其租税之簿音义【簿歩古反徐步各反】藏帝籍之收于神仓祗敬必饬注重粢盛之委也帝籍所耕千亩也藏祭祀之谷为神仓祗亦敬也音义【收如字又守又反委纡伪反】疏【正义曰帝籍者供上帝之籍田也神仓者贮祀鬼神之仓也言天子于此月命冡宰藏此帝籍所收禾谷于此神仓之中当须敬而复敬必使饬正注正义曰委谓委积之物重此粢盛委积之物故内于神仓公羊传桓十四年御廪灾御廪者何粢盛委之所藏皇氏云委谓输也其义非云帝籍所耕千畆者郑康成云籍之言借也借民力所治之田也祭义云天子为籍千畆冕而朱纮躬秉耒祭统云天子亲耕于南郊是籍田在南郊也云藏祭祀之谷为神仓者以其供神之物故曰神仓祗亦敬者经有敬字祗又训为敬故云祗亦敬言敬者恒以敬敬为心不有怠慢也】是月也霜始降则百工休注寒而胶漆之作不坚好也疏【正义曰上文自申严号令至祗敬必饬论务内必须敬愼从此霜始降至习吹论霜降寒来人皆入室又为飨帝当习吹顺时气习吹虽与入室不同但飨帝大事则须更云是月故习吹之事附于入室之下自大飨帝至无有所私论大飨明堂及尝牺牲告备并诸侯来岁之制税民轻重贡赋之数皆大事相连事异于上故言是月天子乃教田猎及祭禽于四方论顺时田猎以习兵戎事异于前故言是月草木黄落至供养之不宜论草木黄落蛰虫闭戸断决狱刑收减禄秩事异于前故又言是月天子以犬当稻先荐寝庙事重故特言是月也】乃命有司曰寒气总至民力不堪其皆入室注总犹猥卒音义【猥卒温罪反下七忽反】上丁命乐正入学习吹注为将飨帝也春夏重舞秋冬重吹也音义【吹昌睡反注同为于伪反下文县为注主为又为同】疏【注正义曰以下有飨帝之文此有习吹之事故云为将飨帝其习舞吹必用丁者取其丁壮成就之义欲使学者艺业成故也】是月也大飨帝注言大飨者遍祭五帝也曲礼曰大飨不问卜谓此也疏【注正义曰若祭一帝之时则礼器谓之飨帝今云大飨故知徧祭五帝也此大飨与帝连文故谓祭天礼器大飨其王事与彼下云三牲鱼腊九州之美味是四方助祭之物故以大飨为祫也与此不同引曲礼云大飨不问卜谓此者以曲礼大飨不云帝此云大飨帝不云不问卜恐是别事诸儒多以为疑故郑执之云曲礼所云谓此也郑必知曲礼大飨非指袷祭必是此大飨帝者以周礼祀大神飨大鬼帅执事而卜曰若祫祭不得云不问卜也此谓五帝皆飨莫适卜可从故知不问卜谓此也】尝牺牲吿备于天子注尝者谓尝羣神也天子亲尝帝使有司祭于羣神礼毕而告焉疏【正义曰尝牺牲者谓尝祭羣神以牺牲于时有司尝祭其事旣毕告祭备具于天子也注正义曰此牺牲之文继飨帝之下知非欲乡帝之时使有司展牺牲告其备具而云尝谓尝羣神者以四月大雩以祈谷实雩上帝之后云雩祀百辟卿士是雩帝之外别雩羣神九月大飨以报功明飨帝之外亦飨羣神故知此尝尝羣神云使有司祭于羣神者以其经云告备于天子故知是有司帝是尊神故知天子亲祭经云飨帝郑云天子亲尝者尝是秋祭之名因经有尝牺牲之文虽天子亦曰尝以秋物新成故也】合诸侯制百县为来岁受朔日与诸侯所税于民轻重之法贡职之数以远近土地所宜为度以给郊庙之事无有所私注秦以建亥之月为岁首于是岁终使诸侯及乡遂之官受此法焉合诸侯制者定其国家宫室车旗衣服礼仪也诸侯言合制百县言受朔日互文也贡职所入天子凡周之法以正月和之正岁而县于象魏音义【合诸侯制絶句县音】疏【正义曰合诸侯制者秦十月为岁首此月岁之终也将入新岁故此合诸侯之法制又命百县为来岁受朔曰之政令并授诸侯所税于民轻重之法贡职之数天子有朔日政令诸侯所税民轻重之法贡职之数皆天子制之百县此月来受处分故云受朔与诸侯所税于民轻重之法贡职之数皆天子之制言与者兼事之辞以远近土地所宜为度者言定税轻重入贡多少皆以去京远近之差土地所宜之物为节度无有所私者言既给郊庙重事其百县等物无得有所偏私不如法制也注正义曰案史记秦文公获黑龙自为水瑞命河为徳水以十月为岁首云定其国家宫室车旗衣服礼仪者此皆周礼典命文也彼注云国家国之所居谓城方也云互文者诸侯言合制则百县亦合制百县言来岁受朔日则诸侯亦来岁受朔日也故云互文诸侯谓畿外国百县谓乡遂云贡职谓所入天子者以经云税于民轻重之法又云贡职之数其文既重故知税于民者是积贮本国贡职之数者是输纳天子云周之法以正月和之者案太宰职正月之吉始和布治于邦国都鄙云正岁而县于象魏者小宰职云正岁县治象之法于象魏是也】是月也天子乃敎于田猎以习五戎班马政注敎于田猎因田猎之礼敎民以战法也五戎谓五兵弓矢殳矛戈防也马政谓齐其色度其力使同乘也校人职曰凡军事物马而颁之音义【殳音殊矛亡侯反度大各反乘绳证反校戸校反颁音班】疏【正义曰天子乃敎于田猎者天子于此隂杀之时乃敎人以战法于田猎之事谓因田猎而敎之也以习五戎者谓于田猎之时令人习用五种兵戎之器班马政者谓班布乘马之政令注正义曰知五戎是五兵者以别云班马政则五戎非马也下文云七驺咸驾则知五戎非五戎车也且车不须更习故知五戎五兵也案周礼司兵掌五兵郑司农注五兵者戈殳防酋矛夷矛后郑又注云歩卒之五兵则无夷矛而有弓矢如郑所云则此注据步卒五兵弓矢一也殳长丈二二也矛长二丈三也戈长六尺六寸四也防长一丈六尺五也此随便而言不依周礼长短之次也云马政谓齐其色度其力者案毛诗传云宗庙齐亳尚纯也戎事齐力尚强也田猎齐足尚疾也此对文言之则戎事齐力故校人职云凡军事物马而颁之注云物马齐其力但戎事以力为主耳亦须齐色故诗云驷騵彭彭是齐色也】命仆及七驺咸驾载旌旐授车以级整设于屏外注仆戎仆及御夫也七驺谓趣马主为诸官驾説者也旣驾之又为之载旌旗司马职曰仲秋敎治兵如振旅之陈辨旗物之用王载大常诸侯载旂军吏载旗师都载旜乡遂载物郊野载旐百官载旟是也级等次也整正列也设陈也屏所田之地门外之蔽音义【驺侧求反载丁代反又如字注同旐音兆级九立反趣七住反又七走反説始鋭反陈直觐反大音太旟音余】疏【正义曰前旣班马政乃命戎仆御夫及七驺等皆以马驾车又载旌旐既毕授此七戎之车以其尊卑等级正其行列设于军门屏之外东西厢以为行陈于是司徒在两行之间北面誓之或者屏之外左右六军向南而陈司徒于陈前北面誓之也注正义曰案周礼戎仆掌驭戎车故知仆是戎仆也以其敎战故不用田仆云及御夫者案周礼驭夫掌驭从车使车注云从车戎路田路之副也使车驱逆之车故知及御夫也云七驺谓趣马主为诸官驾说者案周礼趣马职云掌驾説之颁谓第次也是贵贱等列故云为诸官驾说也七驺者皇氏云天子马有六种种别有驺则六驺也又有总主之人并六驺为七故为七驺引司马职以下者证九旗之异也载旌旐者课举以言之案周礼司常云日月为常交龙为旂通帛为旜杂帛为物熊虎为旗鸟隼为旟龟蛇为旐全羽为旞折羽为旌及国之大阅赞司马颁旗物王建大常诸侯建旂孤卿建旜大夫士建物师都建旗州里建旟县鄙建旐道车载旞斿车载旌注云师都六乡六遂大夫也州里县鄙乡遂之官互约言之则州里谓乡中之州长党正族师遂中里宰邻长也县鄙者遂中县正鄙师酂长及乡之闾胥比长也道车象路也视朝行道斿车木路也王以田以鄙此是仲冬大阅之时各象治民之事空习其事故所建旌旗不如仲秋治兵实出军之事故郑注大司马云空辟实也言大阅是空治兵是实故云空辟实实者则此所引司马职仲秋治兵是也案司马职云王载大常诸侯载旂军吏载旗师都载旜乡遂载物郊野载旐百官载旟注军吏诸帅也师都遂大夫也乡遂乡大夫也或载旜或载物众属军吏无所将也郊谓乡遂之州长县正以下也野谓公邑大夫载旐者以其将羡卒也百官卿大夫也载旟者以其属卫王也案周礼云乡遂今此注师遂载物者转写误也旣以师都为遂大夫载旜无容故违周礼云乡遂载物然王侯所载与仲冬大阅同尊故不变也其余则异随时事也以其出兵敎战故无道车斿车也其王建大常皆乘戎路异于在国也故司常注云玉路金路不出春敎振旅者以阳气方长兵宜止息也夏敎茇舍者以草木茂盛故敎以茇舍秋敎治兵者以杀气方盛则弭邪恶故敎兵冬敎大阅者以冬闭无事备习威仪故因其田猎敎以简阅云屏所田之地门外之蔽者案诗传云揭纒旃以为门驱而入击则不得入旣门外驱车则不得有屏此门外之屏者盖车入之时则去屏无事之时则设屏也】司徒搢扑北面誓之注誓众以军法也音义【搢如字又音箭扑普卜反】疏【正义曰司徒地官掌邦敎敎誓者也故司徒职云施十有二敎八曰以誓敎恤则民不怠司马职云遂以搜田有司表貉誓民郑云有司大司徒也掌大田役治徒庶之政令誓民誓以犯田法之罚也誓曰无干车无自后射案于经注则司徒主誓今田猎出军亦于所猎之地而搢扑北面誓之也搢插也注正义曰军法之誓有异田猎之誓则云无干车如搜田之法也今比大阅之誓以依军法故司马中冬大阅云羣吏听誓于陈前斩牲以左右徇陈曰不用命者斩之郑注云凡誓之大畧甘誓汤誓之属是也今又案经注则军法之誓必斩杀也其誓尚书甘誓云左不攻于左右不攻于右予则孥戮汝之属是也然郑注司马中冬大阅引此九月季秋之令将为大阅之誓而云作月令者説季秋之政于周为中冬失之矣而今在此不非之者縁已非于彼不复重言于此也而注旌旗不作冬法而依秋礼言之者此文记者虽误将作周中冬而文既在夏秋故因言秋礼也熊氏以为此文载旌旐故解为中秋治兵大司马有羣吏听誓故引此司徒北面以誓证为中冬两解其义俱得通也】天子乃厉饰执弓挟矢以猎注厉饰谓戎服尚威武也今月令猎为射音义【挟子协反又音协】疏【注正义曰厉饰谓严厉武猛容饰定夲饰谓容饰也俗本作饬非也熊氏云谓戎服者韦弁服也以秋冬之田故韦弁服若春夏则冠弁服故司服云凡甸冠弁服义或然也】命主祠祭禽于四方注以所获禽祀四方之神也司马职曰罗弊致禽以祀祊音义【祊郑注周礼音方】疏【正义曰谓猎竟也主祠谓典祭祀者也禽者兽之通名也四方四方有功于方之神也四时田猎皆祭宗庙而分时各以为主也春时土方施生猎则祭社为主也夏时阴气始起象神之在内猎则祭宗庙为主也秋时万物以成猎则以报祭社及四方为主也冬时万物众多猎则主用众物以祭宗庙而亦报于物有功之神于四方也此天子猎既毕因命典祀之官取田猎所获之禽还祭于郊以报四方之神也冬腊何知亦然案郑注秋狝祀方云秋田主祭四方报成万物诗曰以社以方传云方迎四方气于郊也郑又云秋祭社与四方为五谷成熟报其功也又司马冬狩云致禽馌兽于郊入献禽以享烝郑云冬田主用祭物多众得取也致禽馌兽于郊聚所获禽因以祭四方神于郊也月令季秋天子既田命主祠祭禽四方是也入又以禽祭宗庙案于经注更相引证如可见矣其祭四方但用此禽又用别牲故甫田云与我牺羊以社以方是也此祀四方者谓四方五行之神也】是月也草木黄落乃伐薪为炭注伐木必因杀气音义【炭吐旦反】蛰虫咸俯在内皆墐其戸注墐为涂闭之辟杀气音义【墐其靳反辟音避】疏【正义曰俯垂头也墐涂也前月但藏而坏戸至此月旣寒故垂头向下以随阳气阳气消沈在下也而又涂塞其戸穴以避地上阴杀之气也】乃趣狱刑毋留有罪注杀气已至有罪者卽决也音义【趣音促又七住反】收禄秩之不当供养之不宜者注天气杀而万物咸藏可以去之也禄秩之不当恩所增加也供养之不宜欲所贪耆熊蹯之属非常食音义【当丁浪反注同供养九用反下余亮反注同去起吕反耆市志反熊乎弓反蹯音烦】疏【正义曰春夏阳气寛施许人主从时虽禄秩不当亦所权许今秋阴气急敛禁罚必当是舂夏所权置者今悉收停之也禄秩不当谓彼人不应得禄而主恩私与之者供养不宜谓非常之膳求不可得者也】是月也天子乃以犬尝稻先荐寝庙注稻始熟也季秋行夏令则其国大水冬藏殃败民多鼽嚏注未之气乘之也六月宿直东井气多暑雨音义【鼽音求説文云病塞鼻室嚏丁计反】疏【正义曰其国大水天灾冬藏殃败地灾民多鼽嚏人灾】行冬令则国多盗贼边竟不宁土地分裂注丑之气乘之也极阴为外边竟之象也大寒之时地隆坼也音义【竟音境注及后同隆六中反坼丑白反】疏【正义曰国多盗贼边竟不宁人灾土地分裂地灾注正义曰以十一月一阳生十二月二阳生阳在内伏于地下四阴在地上故云极阴为外也】行春令则暖风来至民气解惰注辰之气乘之也巽为风音义【暖乃管反又许元反解古买反惰徒卧反】师兴不居注辰宿直角角主兵不居象风行不休止也疏【正义曰暖风来至天灾民气解惰师兴不居人灾】
　　孟冬之月日在尾昏危中旦七星中注孟冬者日月会于析未之津而斗建亥之辰也音义【析思歴反】疏【正义曰案三统厯十月节日在尾十度昏危十四度中去日八十九度旦翼初度中十月中日在箕七度昏室十度中去日八十六度旦轸五度中案元嘉厯十月节日在心二度昏危一度中旦张八度中十月中日在尾十二度昏危十三度中旦翼八度中】其曰壬癸注壬之言任也癸之言揆也日之行冬北从黒道闭藏万物月为之佐时万物怀任于下揆然萌芽又因以为日名焉其帝颛顼其神冥注此黒精之君水官之臣自古以来着徳立功者也颛顼髙阳氏也冥少皥氏之子曰脩曰熙为水官音义【颛音専顼音许玉反冥亡丁反少昊之二子修及熙为冥冥水官】疏【注正义曰案五帝徳云颛顼髙阳氏姬姓也又帝王世纪云生十年而佐少皥十二年而冠二十年而登帝位在位七十八年而崩以水承金也云冥少皥氏之子曰脩曰熙者案昭二十九年左传云少皥氏有子曰脩曰熙又云脩及熙为冥是相代为水官也】其虫介注介甲也象物闭藏地中龟鼈之属音义【鼈必灭反】其音羽注三分商去一以生羽羽数四十八属水者以为最清物之象也冬气和则羽声调故乐记曰羽乱则危其财匮音义【匮其位反】疏【注正义曰商数七十二三分之毎一分有二十四去其二十四余有四十八故羽数四十八也其数既少故为最清清者最贱物比于人亦为贱故云物之象也】律中应钟注孟冬气至则应钟之律应应钟者姑洗之所生三分去一律长四寸二十七分寸之二十周语曰应钟均利器用俾应复音义【应应对之应注同】疏【注正义曰姑洗之律长七寸九分寸之一三分去一则六寸去二寸有四寸在余有整一寸九分寸之一更三分一寸为二十七分九分寸之一为三分并二十七分总为三十分三分去一去其十分余有二十分在故云应钟律长四寸二十七分寸之二十也引周语以下者证应钟之义案春秋説云应其钟注云应钟应其种类律歴志应钟言阴气应无射该藏万物而杂阳阂种注阂藏塞也阴杂阳气藏塞为万物作种晋灼曰外闭曰阂以此言之云应其种类正谓应无射也云均利器用俾应复者案周语注坤六三用事应当也言阴当代阳用事百物可种藏则均利百工之器俾应复者阴阳用事终而复始也】其数六注水生数一成数六但言六者亦举其成数其味咸其臭朽注水之臭味也凡咸朽者皆属焉气若有若无为朽音义【朽许九反本亦作防字林云防腐也説文云防或为朽字】其祀行祭先肾注冬阴盛寒于水祀之于行从辟除之类也祀之先祭肾者阴位在下肾亦在下肾为尊也行在庙门外之西为軷壤厚二寸广五尺轮四尺祀行之礼北面设主于軷上乃制肾及脾为俎奠于主南又设盛于俎东祭肉肾一脾再其他皆如祀门之礼音义【辟必亦反又婢亦反軷歩曷反壤如丈反厚戸豆反广古旷反】疏【注正义曰知行在庙门外之西者约檀弓云毁宗躐行自此以下皆中霤礼文广五尺轮四尺者谓軷坛东西为广南北为轮常祀行神之坛则然若于国外祖道軷祭其坛随路所向而为广轮尺数同也案郑注聘礼云礼毕乘车轹而遂行唯车之一轮轹耳所以然者以两轮相去八尺今軷唯广五尺故知不两轮俱轹云北面设主軷上者以主须南向故人北面设之其主则郑注大驭云盖以菩刍棘柏为神主也】水始氷地始冻雉入大水为蜃虹藏不见注皆记时候也大水淮也大蛤曰蜃音义【蜃常忍反见贤遍反下注録见同】疏【注正义曰知大水淮者晋语云雉入于淮为蜃】天子居堂左个乘路驾铁骊载旂衣黑衣服玉食黍与彘其器闳以奄注堂左个北堂西偏也铁骊色如铁黍秀舒散属火寒时食之亦以安性也彘水畜也器闳而奄象物闭藏也今月令曰乘轸路似当为袗字之误也音义【骊力知反铁他结反轸之忍反袗之刃反】疏【正义曰春云载青旂衣靑衣服仓玉靑深而苍浅旂与衣虽人所常用不可浅深异色故同用靑也玉是自然之色不可纯靑故用苍之浅色夏云载赤旂衣朱衣服赤玉与春不类者盖以朱深而赤浅旂可用浅衣必用深故衣旂异色赤玉与苍玉同俱是其色浅也冬云载旂衣黒衣服玉者亦以黒深而浅旂用浅色故其色衣用深色故其色黒与夏亦同服玉者玉从自然之色故其色浅而用玉也犹如夏云赤玉春云苍玉相似也注正义曰郑注云乘轸路轸是车之后材路皆有轸何得云乘轸路此轸字当衣旁着防袗是色故以今月令轸字似当为袗字错误以车旁为轸必知袗字为色者以此经云乘路袗义同故昏礼云女从者毕袗郑虽以袗为同要袗是之类】是月也以立冬先立冬三曰大史谒之天子曰某日立冬盛徳在水天子乃齐注谒告音义【先悉荐反】立冬之日天子亲帅三公九卿大夫以迎冬于北郊还反赏死事恤孤寡注迎冬者祭黒帝叶光纪于北郊之兆也死事谓以国事死者若公叔禺人顔涿聚者也孤寡其妻子也有以恵赐之大功加赏音义【叶本又作汁音协禺音遇涿竹角反又作椓同】疏【正义曰亦率羣臣至北郊迎黒帝叶光纪而颛顼冥配之不言诸侯亦如夏空其文也还反赏死事者还于郊反亦反于朝也赏死事谓臣人有为国事死者北郊还因杀气之盛而赏其家后也恤孤寡者恤供给也孤寡即死事者妻子也财禄供给之也注正义曰举死事之人证之也春秋左传鲁哀十一年鲁师与齐战公叔务人曰上不能谋士不能死何以治民吾既言之矣敢不勉乎乃与其嬖僮汪锜赴敌皆死虽无赏赐之文而亦死事之义故以证之哀二十三年晋知伯亲禽顔庚注云齐大夫顔涿聚二十七年齐师将兴属孤子三日朝设乘车两马系五邑焉召顔涿聚之子晋曰隰之役而父死焉今君命女以是邑也服车而朝是其加赏也兼平常恵赐养防少恤孤寡亦是也】是月也命大史衅龟防占兆审卦吉凶注防蓍也占兆龟之繇文也周礼龟人上春衅龟谓建寅之月也秦以其岁首使大史衅龟防与周异矣卦吉凶谓易也审省録之而不衅筮筮短贱于兆也今月令曰衅祠祠衍字音义【衅许靳反防初格反蓍音尸繇直又反】疏【正义曰从命大史至无有掩蔽论衅祠龟防察阿党事异于上立冬之日故别言是月也从天子始裘至贵贱之等级论天子身事及命饬百官盖藏之事及丧纪棺椁等级以事异于上故言是月也自命工师至以穷其情论饬工匠营造尽情事异于前故言是月自大饮烝至射御角力论祭祀之事劳农讲武亦事异于前故更言是月自乃命水虞至行罪无赦论收敛薮泽之赋必须得所勿侵削下民亦事异于前故言是月也是月大史之官衅龟防谓杀牲以血涂衅其龟及防防谓蓍也亦以血涂之占兆者龟之繇文非但衅此龟防又衅此占兆繇文此占兆之语蒙上衅文也审卦吉凶者卦吉凶谓易也易有六十四卦或吉或凶故云卦吉凶卦之吉凶但是防耳防短贱于龟兆不得涂衅但省视録之而已故云审卦吉凶卦既云吉凶明兆亦有吉凶但占兆与龟防连文故畧而不言吉凶也注正义曰曲礼云防为筮知是蓍也云占兆龟之繇文者上与龟防不同下与卦吉凶又别故言龟之繇文则占兆之书也即周礼大卜云其经皆百有二十其颂皆千有二百是也引周礼龟人上春衅龟谓建寅之月秦以孟冬为岁首谓建亥月衅龟防故云与周异也郑之此注与周礼不同周礼云上春衅龟注引月令孟冬衅祠龟防相互矣者周礼云上春衅龟明秦亦以上春衅龟秦以孟冬衅龟防明周亦孟冬衅龟防故云相互也注周礼又云月令秦世之书亦或欲以岁首衅龟耳则与此同也谓秦十月为岁首一衅而已周礼上春者亦谓夏之建寅之月但岁首一衅而已无一年两衅之事此郑氏注周礼别解其义也今此月令之注与周礼上春衅龟以为建寅之月则此与周礼不同彼此郑为两解也云审省録之而不衅筮短贱于兆者以卦吉凶谓易也直言审不云衅故言审省録之而不衅所以不衅者易是筮卦之书贱于龟之书故龟繇云衅之筮书则省録而已观郑注占兆衅之分明而皇氏云唯衅龟防命大史唯占视兆书不衅与郑注违其义非也云筮短者左传僖四年晋献公卜骊姬不吉筮之吉公曰从筮卜人曰筮短龟长不如从长杜元凯注云筮以数告故短龟以象示故长是筮短龟长之事也】是察阿党则罪无有掩蔽注阿党谓治狱吏以私恩曲桡相为也音义【为于伪反下为仲冬为天子皆同】疏【正义曰是察阿党者谓当是正审察狱吏阿党之事则在下犯罪之人狱吏不能掩蔽故云无有掩蔽】是月也天子始裘注九月授衣至此可以加裘命有司曰天气上腾地气下降天地不通闭塞而成冬注使有司助闭藏之气门戸可闭闭之窓牖可塞塞之音义【上时掌反又如字下上世同】命百官谨盖藏注谓府库囷仓有藏物音义【藏才浪反又如字】命司徒循行积聚无有不敛注谓刍禾薪蒸之属音义【行下孟反积聚子赐反或七柱反又才屡反仲冬同】疏【正义曰若以易卦言之七月三阳在上则天气上腾三隂在下则地气下降也今十月乃云天气上腾地气下降者易含万物言非一槩周流六虚事无定体若以爻象言之则七月为天气上腾地气下降若气应言之则从五月地气上腾至十月地气六阴俱升天气六阳并谢天体在上阳归于虚无故云上腾地气六阴用事地体在下隂气下连于地故云地气下降各取其义不相妨也】坏城郭戒门闾脩键闭愼管籥固封疆备边竟完要塞谨关梁塞徯径注坏益也键牡闭牝也管籥搏键器也固封疆谓使有司循其沟树及其众庶之守法也要塞边城要害处也梁桥横也徯径禽兽之道也今月令疆或为玺音义【键其辇反又其偃反籥羊灼反疆居良反注及下注同塞先代反注同塞徯上先则反下音奚径古定反牡亡古反又茂后反搏音博一本作传直専反处尺虑反玺音徒】疏【正义曰城郭当须牢厚故言坏门闾备拟非常故云戒键闭或有破坏故云脩管籥不可妄开故云审封疆理当险阻故云固边竟防拟盗贼故云备要塞理宜牢固故云完关梁禁御奸非故云谨徯径细小狭路故须塞皆随事戒约故设文不同也注正义曰键牡闭牝者凡鏁器入者谓之牡受者谓之牝若禽兽牝牡然管籥与键闭别文则非键闭之物故云搏键器以铁为之似乐器之管籥搢于鏁内以搏取其键也案檀弓注云管键也则管键一物此为别者熊氏云管是键之伴类仍非键也注称管键者以类言之若云邻里然也管籥云搏键器则管籥一物义或然也而何云键是门扇之后树两木穿上端为孔闭者谓将扃关门以内孔中案汉书五行志毎云牡飞及牝亡谓失其鏁须须则牡也何云两边树木非其义也云固封疆谓使有司循其沟树及其众庶之守法者沟树谓掘沟堑而种树木也令使众庶可守之】饬丧纪辨衣裳审棺椁之薄厚茔丘垄之大小高卑厚薄之度贵贱之等级注此亦闭藏之具顺时饬正之也辨衣裳谓袭敛尊卑所用也所用又有多少音义【茔音营垄力勇反袭音习敛力验反又力检反】疏【注正义曰其衣裳袭敛多少及棺椁厚薄具在丧大记丘垄小大案郑注冢人云汉律列侯坟髙四丈闗内侯以下各有等差又檀弓注云坟髙四尺盖周之士制外无文】是月也命工师效功陈祭器按度程母或作为淫巧以荡上心必功致为上注霜降而百工休至此物皆成也工师工官之长也效功録见百工所作器物也主于祭器祭器尊也度谓制大小也程谓器所容也淫巧谓奢伪怪好也荡谓摇动生其奢淫音义【校户敎反巧如字又苦孝反注同致直吏反下注同长丁丈反】物勒工名以考其诚注勒刻也刻工姓名于其器以察其信知其不功致功有不当必行其罪以穷其情注功不当者取材美而器不坚也音义【当丁浪反注同】疏【正义曰于是之时冬闲无事百工造作器物恐为淫巧故命王师之官师长也命此工官之长效实百王所造之物陈列祭器善恶按度程者谓放按此器旧来制度大小及容受程限多少毋或作为淫巧者或有也勿得有作过制之巧以摇动在上生奢侈之心必功致为上者言作器不湏靡丽华侈必功力密致为上又毎物之上刻勒所造工匠之名于后以考其诚信与不若其用材精美而器不坚固则功有不当必行其罪罚以穷其诈伪之情注正义曰百工造作器物则诸器皆营今经直主于祭故云主于祭器祭器尊也度谓制大小程谓器所容者以经度程文别度是制度大小除制度之外唯有容受多少故以程为器所容也】是月也大饮烝注十月农功毕天子诸侯与其羣臣饮酒于大学以正齿位谓之大饮别之于他其礼亡今天子以燕礼郡国以乡饮酒礼代之烝谓有牲体为俎也党正职曰国索鬼神而祭祀则以礼属民而饮酒于序以正齿位亦谓此时也诗云十月涤场朋酒斯飨曰杀羔羊跻彼公堂称彼兕觵受福无疆是颂大饮之诗音义【别彼列反索所百反属之玉反下同涤大歴反塲直良反跻子兮反兕除履反觵古宏反】疏【正义曰言于是月之时天子诸侯与羣臣大行饮酒为飨礼以正齿位烝升也升此牲体于俎之上故云大饮烝注正义曰天子诸侯与其羣臣饮酒于太学者案此大饮烝是天子之礼诗豳风跻彼公堂序诸侯之事是诸侯之礼故云天子诸侯与羣臣也豳诗云跻彼公堂毛传云公堂学校也党正以礼属民饮酒于序故云此饮酒于太学也云以正齿位者约党正文必约党正者以此是孟冬党正云国索鬼神谓蜡祭也与此同月故郑下注引党正文亦谓此时也云烝谓有牲体为俎者案国语云王公立饫则有房烝此旣大饮飨礼当用房烝半体之俎若党正饮酒虽飨而用肴烝故宣十六年左氏云王享有体荐宴有折俎公当享卿当宴是也郑又引党正及诗者证大饮是十月正齿位饮羣臣之事云十月涤场者谓场功毕入涤埽其场朋酒斯飨者毛传云两樽曰朋郑云飨谓飨礼而杀羔羊行礼之时升彼公之学校之堂举彼兕觥之爵以罚失礼臣下庆君命受福无疆也】天子乃祈来年于天宗大割祠于公社及门闾腊先祖五祀注此周礼所谓蜡祭也天宗谓日月星辰也大割大杀羣牲割之也腊谓以田猎所得禽祭也五祀门戸中霤灶行也或言祈年或言大割或言腊互文音义【腊力合反蜡仕迓反字林作防】疏【正义曰祈来年于天宗者谓祭日月星辰也大割祠于公社者谓大割牲以祠公社以上公配祭故云公社及门闾者非但祭社又祭门闾但先祭社后祭门闾故云及腊先祖五祀者腊猎也谓猎取禽兽以祭先祖五祀也此等之祭总谓之蜡若细别言之天宗公社门闾谓之蜡其祭则皮弁素服葛带榛杖其腊先祖五祀谓之息民之祭其服则黄衣黄冠郑注郊特牲云息民与蜡异也案党正云国索鬼神而祭祀则以礼属民而饮酒于序以正齿位则饮酒在蜡祭之后此大饮在蜡祭之前者若党正属民饮酒在蜡之后故下云劳农以休息之注党正饮酒是也若天子诸侯羣臣大饮在蜡祭之前故以大饮叙在祈年之前然郑为大饮之下注引党正饮酒者证其正齿位同在此月不谓大饮即党正饮酒也而熊氏以为大饮烝在蜡之后非其义也凡蜡皆在建亥之月而皇氏以为夏殷蜡各在己之岁终若如此夏家季冬则计耦耕事也修耒耜具田器不得方始劳农以休息皇氏之义非也注正义曰知此周礼所谓蜡者以郊特牲蜡者索也索万物而飨之案籥章云国祭蜡龡豳颂以息老物蜡而后息老此经亦先祭众神乃后劳农休息文与籥章相当故经广祭众神是周礼籥章所谓蜡祭也而熊氏皇氏皆谓周礼六乐一变而致羽物以至六变为蜡祭此亦广祭众神故指彼一变二变而谓之蜡也然彼乐一变二变郑自解为蜡耳非周礼正文言蜡何得云周礼所谓蜡也云天宗谓日月星者以蜡祭唯公社不祭地故知祭天宗者不祭天若是祭天何须称宗下季冬云天之神是天之众神有司中司命不称宗明称宗者谓日月星也案异义六宗贾逵等以为天宗三谓曰月星地宗三谓泰山河海郑六宗以为星也辰也司中也司命也风师也雨师也不同贾逵之义今此云天宗谓日月星者尚书六宗文承肆类上帝之下凡郊天之时日月从祀故祭以日月配日月在类上帝之中故六宗不得复有日月此不云六宗而云天宗与彼别也蔡邕云日为阳宗月为隂宗北辰为星宗也云腊谓田猎所得禽祭者以欲腊祭之时暂出田猎以取禽非仲冬大阅之猎也左传云唯君用鲜则天子诸侯祭用鲜兽皇氏云仲秋猎得禽兽以为干豆至腊用之其义非也云五祀门户中霤灶行者月令合殷礼言之若周则七祀云或言祈年或言大割或言腊互文者天宗公社门闾先祖五祀等皆祈年大割腊祭之事故云互文也皇氏云天宗尊故云祈社是报功故云大割先祖已之亲故腊祭也】劳农以休息之注党正属民饮酒正齿位是也音义【劳力报反】疏【注正义曰案党正职国索鬼神而祭祀则以礼属民此亦祭众神之后劳农休息文正相当故云是此等休息是正齿位案杂记子贡观蜡云一国之人皆若狂者案乡饮酒初立宾行礼至礼终说屦升堂而燕行无筭爵然则初时正齿位后则皆狂蜡祭蔡邕云夏曰清祀殷曰嘉平周曰蜡秦曰腊案左传云虞不腊矣是周亦有腊名矣】天子乃命将帅讲武习射御角力注为仲冬将大阅简习之亦因营室主武士也凡田之礼唯狩最备夏小正十一月王狩音义【将帅上子匠反下色类反阅音悦狩手又反】疏【注正义曰春秋说云营室主军士之粮云凡田之礼唯狩最备者解此经孟冬云乃命将帅讲武习射御言习是未正用也备拟仲冬敎战之事所须故言唯狩最备谓狩礼大也故仲冬敎大阅礼仪备】是月也乃命水虞渔师收水泉池泽之赋毋或敢侵削众庶兆民以为天子取怨于下其有若此者行罪无赦注因盛徳在水收其税孟冬行春令则冻闭不密地气上泄注寅之气乘之也音义【泄息列反下同】民多流亡注象蛰虫动疏【正义曰冻闭不密地气上泄地灾也民多流亡人灾也】行夏令则国多暴风方冬不寒蛰虫复出注己之气乘之也立夏巽用事巽为风音义【复扶又反】疏【正义曰国多暴风方冬不寒天灾也蛰虫复出地灾也】行秋令则雪霜不时注申之气乘之也小兵时起土地侵削注申隂气尚微申防直参伐参伐为兵音义【参所林反下同】疏【正义曰雪霜不时天灾也小兵时起土地侵削人灾也注正义曰案春秋记云参伐主斩刈示威行伐也】
　　仲冬之月日在斗昏东辟中旦轸中注仲冬者日月会于星纪而斗建子之辰也音义【辟必亦反又必狄反】疏【正义曰案律歴志云仲冬之初日在斗十二度故云日在斗也三统厯大雪日在斗十二度昏壁五度中去日八十四度旦角三度中冬至日在牛初度昏奎十度中去日八十二度旦亢七度中元嘉厯云大雪日在箕十度昏氐九度中旦轸八度中冬至日在斗十四度昏东壁八度中昼漏四十五刻旦角七度中】其日壬癸其帝颛顼其神冥其虫介其音羽律中黄钟其数六其味咸其臭朽其祀行祭先肾注黄钟者律之始也九寸仲冬气至则黄钟之律应周语曰黄钟所以宣养六气九徳疏【注正义曰案元命包黄钟者始黄注云始萌黄泉中律歴志云黄者中之色君之服钟种也又云黄五色莫盛焉故阳气始种于泉孳萌万物为六气元也周语曰黄钟所以宣养六气九徳者案彼注十一月建子阳气在中六气隂阳风雨晦眀九徳金木水火土谷正徳利用厚生作乐宣徧黄钟象气伏地物始萌所以徧养六气九功之徳此养之者若施于人之六情正徳天徳利用地徳厚生人徳六府者金木水火土谷也】氷益壮地始坼鹖旦不鸣虎始交注皆记时也鹖旦求旦之鸟也交犹合也音义【壮庄亮反曷本亦作鹖同户割反鹖旦鸟名】天子居堂大庙乘路驾铁骊载旂衣黑衣服玉食黍与彘其器闳以奄注堂大庙北堂当大室饬死事注饬军士战必有死志疏【正义曰事异前也因杀气之盛以饬军士使战者必有死志故曰饬死事也】命有司曰土事毋作愼毋发盖毋发室屋及起大众以固而闭地气沮泄是谓发天地之房诸蛰则死民必疾疫又随以丧命之曰畅月注而犹女也畅犹充也大隂用事尤重闭藏音义【畅勑亮反女音汝大音太】疏【正义曰此不云是月者总是冬月闭藏之事从十月为渐非惟仲冬一月之事故不言是月自命奄尹至渊泽井泉论命奄尹之官谨愼房室命酒正之职以为酒醴命掌祠之官祈祀四海井泉事虽各别同是命告羣官事异于上故总言是月自农有不收藏积聚至罪之不赦论收敛尤急之时务须积聚之事事异于上故云是月自日短至至取竹箭论曰至之时须有所为之事事异于收敛积聚故云是月自可以罢官之无事至闭藏论去问务助时宁静亦事异于前故言是月云土事毋作慎毋发盖者于此之时土地之事毋得兴作又须谨慎毋得开发掩盖之物则孟冬云谨盖藏是也非惟仲冬一月之事故不言是月良为此也为阴气凝固阳须闭藏若起土功开盖物发室屋起大众开泄阳气故下云诸蛰则死人则疾疫也以固而闭者而汝也命此有司云于此之时以坚固汝闭塞之事勿令开动地气沮泄是谓发天地之房者约束有司若其不固汝所闭之事令地气沮泄谓泄漏地之阳气是发彻天地之房房是人次舍之处拥蔽于此之时天地亦拥蔽万物不使宣露与房舍相似今地气泄漏是开发天地之房也如此则诸蛰则死人必疾疫非但蛰死人疾又随以丧者国有大丧随逐其后命之曰畅月者告有司云所以须闭藏以其命此月曰畅月畅充也言名此月为充实之月当使万物充实不发动故也皇氏云又随以丧者谓逃亡人为疾疫皆逃亡故云又随以丧】是月也命奄尹申宫令审门闾谨房室必重闭注奄尹主领奄竖之官也于周则为内宰掌治王之内政宫令讥出入及开闭之属重闭外内闭也音义【重直龙反注同】省妇事毋得淫虽有贵戚近习毋有不禁注省妇事所以静隂类也淫谓女功奢伪怪好物也贵戚谓姑姊妹之属近习天子所亲幸者音义【省所景反注同】疏【正义曰命奄尹者尹正也谓命奄官正长申重宫中之政令审察门闾之事谨慎房室之处必重闭者谓门闾房室必外内重闭远者谓之门闾近者谓之房室皆有外内门户必重叠闭之此月隂气既静故减省妇人之事顺隂类也妇人所事者务须质素无得过为滛巧其所禁妇人无限贵戚姑姊妹之徒及王亲近爱习嬖宠之类无有不禁言禁之无得滛巧也注正义曰此奄尹奄官之尹于周则内宰俱是主领奄官身非奄人故云于周为内宰内宰非奄也云掌治王之内政者皆解经中申宫令也宫令则内政也云讥出入及开闭之属者解经审门闾谨房室也】乃命大酋秫稻必齐麴糵必时湛炽必絜水泉必香陶器必良火齐必得兼用六物大酋监之毋有差贷注酒孰曰酋大酋者酒官之长也于周则为酒人秫稻必齐谓孰成也湛渍也炽炊也火齐腥孰之调也物犹事也差贷谓失误有善有恶也古者获稻而渍米麴至春而为酒诗云十月获稻为此春酒以介眉夀音义【酋子由反又在由反秫音述麴丘六反糵鱼列反湛于亷反炽尺志反齐才计反注火齐同监古衔反贷音二又他得反注同长丁丈反获户郭反】疏【正义曰大酋者酒官之长于此之时始为春酒先须治择秫稲故云秫稻必齐齐得成熟又须以时料理麴糵故云必时湛炽必絜者湛渍也炽炊也谓炊渍米麴之时必须清絜水泉必香陶器必良者谓所用水泉必须香美所盛陶器必须良善火齐必得者谓炊米和酒之时用火齐生孰必得中也兼用六物者秫稻一麴糵二湛炽三水泉四陶器五火齐六也物事也谓作酒之人用此六事作酒大酋监督之无使有参差贷变使酒误其善恶注正义曰酒孰曰酋然则酋者酒孰之名也云于周则为酒人者周礼酒正引此大酋为酒正也此注大酋为酒人不同者以酒正掌作酒法或及酒材之事故引大酋证之其实酒正掌酒之政令及酒出入之事不亲监作此大酋监作故为酒人也以酒人监作酒故也云古者获稻而渍米麴至春时而为酒者证此十一月令大酋作酒之事以十月获稻于此月渍米麴至春而为酒者谓春成也非春始酿故毛诗传云春酒冻醪又郑注酒正云清酒今中山冬酿接夏而成是于仲冬季冬已酿也引诗者豳风七月之诗以证获稻作酒之事】天子命有司祈祀四海大川名源渊泽井泉注顺其徳盛之时祭之也今月令渊为深是月也农有不收藏积聚者马牛畜兽有放佚者取之不诘注此收敛尤急之时人有取者不罪所以警惧其主也王居眀堂礼曰孟冬之月命农毕积聚系收牛马音义【畜许六反诘起吉反】疏【注正义曰引之者证若不积聚收牛马他人取之不诘俗本作牧定本作收】山林薮泽有能取蔬食田猎禽兽者野虞敎道之其有相侵夺者罪之不赦注务收敛野物也大泽曰薮草木之实为蔬食音义【薮素口反道音导】疏【注正义曰案郑注周礼水钟曰泽水希曰薮今言大泽曰薮者以有水之处谓之泽旁无水之处谓之薮草木之实为蔬食者尔雅云蔬不熟为馑蔬谓菜蔬以其麄蔬经言蔬食故为草木食也山林蔬食榛栗之属薮泽蔬食菱芡之属】是月也日短至隂阳争诸生荡注争者隂方盛阳欲起也荡谓物动萌芽也音义【争争鬬之争注同】君子齐戒处必掩身身欲宁去声色禁耆欲安形性事欲静以待隂阳之所定注宁安也声谓乐也易及乐春秋说云冬至人主与羣臣从八能之士作乐五日此言去声色又相违音义【去起吕反注及下同耆市志反从子用反】疏【注正义曰此易干凿度文及乐纬春秋纬其语同也其八能之士已具在仲夏疏文又相违者以夏已违今此复违故言又也】芸始生荔挺出蚯蚓结麋角解水泉动注又记时也芸香草也荔挺马防也水泉动润上行音义【芸音云荔力计反挺大顶反麋亡悲反解音蟹防户介反上时丈反】疏【正义曰芸始生荔挺出者皇氏云以其俱香草故应阳气而出而蚯蚓结者蔡云结犹屈也蚯蚓在穴屈首下向阳气动则宛而上首故其结而屈也麋角解者说者多家皆无眀据熊氏云鹿是山兽夏至得隂气而解角麋是泽兽故冬至得阳气而解角今以麋为隂兽情淫而逰泽冬至隂方退故解角从阴退之象鹿是阳兽情淫而逰山夏至得隂而解角从阳退之象既无眀据故畧论焉若节气早则麋角十一月解故夏小正云十一月麋角陨坠是也若节气晚则十二月麋角解故小正云十二月陨麋角】曰短至则伐木取竹箭注此其坚成之极时是月也可以罢官之无事去器之无用者注谓先时权所建作者也天地闭藏而万物休可以去之涂阙廷门闾筑囹圄此以助天地之闭藏也注顺时气也仲冬行夏令则其国乃旱注午之气乘之也氛雾冥冥注霜降之气散相乱也音义【氛芳云反】雷乃发声注震气动也午属震疏【正义曰其国乃旱氛雾冥冥雷乃发声皆天灾也】行秋令则天时雨汁瓜瓠不成注酉之气乘之也酉防値昴毕毕好雨雨汁者水雪杂下也子防値虚危虚危内有瓜瓠音义【雨汁于付反下音执注同瓠户故反好呼报反】国有大兵注兵亦酉之气疏【正义曰天时雨汁天灾也瓠不成地灾也国有大兵人灾也注正义曰案天文志瓜瓠四星在危东】行春令则蝗虫为败注当蛰者出卯之气乘之也水泉咸竭注大火为旱民多疥疠注疥疠之病孚甲之象音义【疥音介】疏【正义曰虫蝗为败水泉咸竭地灾也民多疥疠人灾也】
　　季冬之月日在婺女昏娄中旦氐中注季冬者日月防于枵而斗建丑之辰也音义【婺无付反娄力侯反氐丁兮反又丁计反枵许骄反】疏【正义曰案律歴志季冬初日在婺女八度三统厯小寒日在婺女八度昏娄十一度中去日八十四度旦氐十二度中大寒日在危初度昏昴二度中去日八十度旦心五度中元嘉厯日在牛三度昏奎十五度中昼漏四十五刻六分旦亢九度中大寒日在女十度昏胃四度中昼漏四十六刻七分旦氐十三度中】其曰壬癸其帝颛顼其神冥其虫介其音羽律中大吕其数六其味咸其臭朽其祀行祭先肾注大吕者蕤賔之所生也三分益一律长八寸二百四十三分寸之百四季冬气至则大吕之律应周语曰大吕助阳宣物疏【注正义曰案防賔长六寸八十一分寸之二十六上生大吕三分益一三寸益一寸六寸益二寸故为八寸其八十一分寸之二十六各三分之则为七十八分三分益一更益一个二十六则一百四故云律长八寸二百四十三分寸之一百四也引周语大吕助阳宣物者证大吕之义也案律歴志云大吕吕旅也言隂大旅助黄钟宣气而聚物】鴈北乡鹊始巢雉雊鸡乳注皆记时候也雊雉鸣也诗云雉之朝雊尚求其雌音义【乡音向雊古豆反乳如住反】疏【正义曰鴈北乡有早有晚早者则此月北乡晚者二月乃北乡故易说云二月惊蛰候鴈北乡鹊始巢者此据晚者若早者十一月始巢故诗纬推度灾云复之日鹊始巢是也雉雊鸡乳者易通卦騐云雉雊鸡乳在立春节与此同以立春在此月也通卦騐又云小寒虎始交豺祭兽此季冬不言者文不具也若节气晚则季冬虎交若节气早则在仲冬故仲冬虎始交案月令九月豺祭兽通卦騐季冬豺祭兽者熊氏云再祭也一曰易説误也无此文】天子居堂右个乘路驾铁骊载旂衣黒衣服玉食黍与彘其器闳以奄注堂右个北堂东偏命有司大难旁磔出土牛以送寒气注此难难隂气也难阴始于此者隂气右行此月之中日歴虚危虚危有坟墓四司之气为厉鬼将随强隂出害人也旁磔于四方之门磔攘也出犹作也作土牛者丑为牛牛可牵止也送犹毕也音义【难乃多反下注同磔竹百反为厉于伪反】疏【正义曰此月之时命有司之官大为难祭令难去隂气言大者以季春唯国家之难仲秋唯天子之难此则下及庶人故云大难旁磔者旁谓四方之门皆披磔其牲以禳除隂气出土牛以送寒气者出犹作也此时强隂既盛年嵗已终隂若不去凶邪恐来嵗更为人害其时月建丑又土能克水持水之隂气故特作土牛以毕送寒气也注正义曰此月之中者中犹内也谓此月之内也皇氏以为此月中气非也云日歴虚危虚危有坟墓四司之气者熊氏引石氏星经云司命二星在虚北司禄二星在司命北司危二星在司禄北司中二星在司危北史迁云四司鬼官之长又云坟四星在危东南是危虚有坟墓四司之气也皇氏以为北方盖藏故为坟墓北方岁终以司主四时故云四司其义皆非也皇氏又云以季春国难下及于民以此季冬大难为不及民也然皇氏解礼违郑解义也今郑注论语乡人傩云十二月命方相氏索室中驱疫鬼郑既分眀云十二月乡人难而皇氏解季冬难云不及乡人不知何意如此云送犹毕者此时寒实未毕而言毕者但意欲全毕耳】征鸟厉疾注杀气当极也征鸟题肩也齐人谓之击征或名曰鹰仲春化为鸠音义【题大兮反】疏【正义曰亦命有司辞也征鸟谓鹰隼之属也谓为征鸟如征厉严猛疾防速也时杀气盛极故鹰隼之属取鸟防疾严猛也蔡云太阴杀气将尽故猛疾与时竞也注正义曰案释鸟云鹰鶆鸠樊光云鶆鸠鷞鸠月令云鹰化为鸠左传曰爽鸠氏司防也郭景纯云鶆当为鷞即鷞鸠也此征鸟者则鷞鸠之谓也】乃毕山川之祀及帝之大臣天之神祗注四时之功成于冬孟月祭其宗至此可以祭其佐也帝之大臣句芒之属天之神祗司中司命风师雨师音义【祗音祈】疏【注正义曰案上孟冬祈来年于天宗大割祠于公社腊先祖五祀是谓蜡祭则百神皆祭则一变而致羽物山林之祗再变而致鳞物川泽之祗是蜡祭并祭山川也是岳渎及众山川也孟冬不见者文不具孟冬祭岳渎因及众山川至此又更祭众山川山川少于岳渎是孟月祭其宗此月祭其佐前孟冬是祭先啬神农并祭五帝但孟冬其文不具则五帝为宗大臣句芒等为佐是孟月祭其宗此月祭其佐也孟冬祭司中等是孟月祭宗此月祭佐则天神人鬼山川等皆有宗有佐也故郑先云孟月祭宗至此祭佐后解帝之大臣天神地祗若然山川卑于帝之大臣故在先言以为尊卑之序无义例也熊氏云孟冬祭宗至此祭佐唯天恐非也】是月也命渔师始渔天子亲往乃尝鱼先荐寝庙注天子必亲往视渔明渔非常事重之也此时鱼洁美疏【注正义曰案仲秋以犬尝麻季秋以犬尝稻皆不云天子亲往今此天子亲往特云尝鱼故云明渔非常事重之也以四时荐新是其常事鱼则非常祭之物故云重之也】氷方盛水泽腹坚命取氷注腹厚也此月日在北陆氷坚厚之时也北陆谓虚也今月令无坚音义【腹本又作复又方服反】疏【正义曰言此月氷既方盛于时极寒氷实至盛而云方盛者此谓月半以前小寒之节氷犹未盛故云方也至于月半以后大寒乃盛水泽腹坚者腹厚也谓水湿润泽厚实坚固氷既坚固故命取氷注正义曰腹者形体腹长故为厚也云此月日在北陆者当此月之时日在枵之次其星当女虚危也陆道也言女虚危是北方七宿之道故释天云北陆虚也举中央星以言之】氷以入令吿民出五种注氷既入而令田官告民出五种明大寒气过农事将起也音义【种章勇反注同】命农计耦耕事脩耒耜具田器注耜者耒之金也广五寸田器镃錤之属音义【镃音兹錤音基】疏【正义曰氷以藏入之后大寒已过暖气方来故令此典农之官出五种之物以拟种之注正义曰耒者以木为之长六尺六寸底长尺有一寸中央直者三尺有三寸句者二尺有二寸底谓耒下向前曲接耜者头而着耜耜金铁为之故云耜者耒之金云田器镃錤之属者何云镃今之锄类孟子云齐人曰虽有镃錤不如待时云之属者以田器非一也】命乐师大合吹而罢注岁将终与族人大饮作乐于大寝以缀恩也言罢者此用礼乐于族人最盛后年若时乃复然也凡用乐必有礼用礼则有不用乐者王居眀堂礼季冬命国为酒以合三族君子说小人乐音义【合古答反吹昌睡反罢如字又音皮复扶又反子説音悦人乐音洛】疏【正义曰于此岁终必与族人燕饮乐师之官大合诸乐管籥之吹以缀恩慈之心而遂休罢至来年季冬乃更为之注正义曰与族人大饮者以王居眀堂礼云季冬命国为酒以合三族故知与族人饮也云作乐于大寝者以其命乐师合吹故知作乐也大寝则路寝也与宗人图事之处既饮族人故知于大寝云以缀恩者缀谓连缀恩谓恩亲大传云系之以姓而弗别缀之以食而弗殊云罢者此用礼乐于族人最盛后年若时乃复然者谓后年季冬乃复如此作乐以一年顿停故云罢云凡用乐必有礼而用礼则有不用乐者以大合吹必当有礼与族人燕饮今唯云命乐师作乐故云用乐必有礼而食尝无乐故云礼有不用乐也引明堂礼以合三族者三族父子及身则小记云亲亲以三为五以五为九是也君子说谓卿大夫士小人乐谓凡庶也】乃命四监收秩薪柴以共郊庙及百祀之薪燎注四监主山林川泽之官也大者可析谓之薪小者合束谓之柴薪施炊防柴以给燎春秋传曰其父析薪今月令无及百祀之薪燎音义【共音恭下文以共皆同燎力召反析思歴反下同爂七乱反】疏【注正义曰以薪柴出于山林川泽故四监为山林川泽之官也薪施炊防柴以给燎者以薪柴并文故知各有所用上云薪柴下云薪燎故知柴以给燎引春秋传曰其父析薪者此昭七年左传辞也其父析薪其子弗克负荷引之者证薪是麄大可析之物云今月令无及百祀之薪燎者谓无此句之文也】是月也日穷于次月穷于纪星回于天数将几终注言日月星辰运行于此月皆周匝于故处也次舍也纪会也音义【几音祈又音机处昌虑反】疏【正义曰日穷于次者谓去年季冬日次于枵从此以来毎月移次他辰至此月穷尽还次枵故云日穷于次月穷于纪者纪犹防也去年季冬月与日相会于枵自此以来月与日相防在于他辰至此月穷尽还复防于枵故云月穷于纪星回于天者谓二十八宿随天而行毎日虽周天一匝早晚不同至于此月复其故处与去年季冬早晚相似故云星回于天数将几终者几近也以去年季冬至今年季冬三百五十四日未满三百六十五日未得正终唯近于终故云数将几终】岁且更始専而农民毋有所使注而犹女也言専一女农民之心令之豫有志于耕稼之事不可徭役徭役之则志散失业也音义【女音汝令力呈反】疏【正义曰此修月令之人为国家戒令之法此月旣终岁且更始而女也言在上専一女农之事无得兴起造作有所使役也此是制礼者总为约戒之辞此月令之内不云乃命某官之属者皆是礼家总禁也他皆仿此】天子乃与公卿大夫共饬国典论时令以待来岁之宜注饬国典者和六典之法也周礼以正月为之建寅而县之今用此月则所因于夏殷也音义【县音】疏【注正义曰经云共饬国典调和饬正之故云和六典之法六典者则治典敎典礼典政典刑典事典是也云周礼以正月为之建寅而县之者案太宰职云正月之吉始和布治小宰云正岁而观治象之法是也云今用此月则所因于夏殷者不用周法故知因于夏殷以王者损益不出三代故也】乃命大史次诸侯之列赋之牺牲以共皇天上帝社稷之飨注此所与诸侯共者也列国有大小也赋之牺牲大者出多小者出少飨献也疏【正义曰此至之飨皆命大史也列次也来嵗方祭祀祭祀须牺牲牺牲出诸侯之国国有大小故命大史书列之以共赋也诸侯同王南靣専王之土故命之出牲以与王共事天地也既漫言诸侯则异姓同姓俱然也赋之牺牲者赋税出也次之随国大小而出之也以共皇天者赋牲所共也皇天天皇大帝也上帝者灵威仰五帝也社稷者王之社稷也诸侯乃自有社稷而始封亦割王社土与之故赋牲共王社稷也享献也出牲以共献于上帝诸神也】乃命同姓之邦共寝庙之刍豢注此所以与同姓共也刍豢犹牺牲疏【正义曰刍豢犹牺牲也皇天社稷与天下共之故通赋天下国家也寝庙先王与同姓国共之故别又命同姓国其之也言刍乃是牛羊而又云豢则是犬豕也天地不用犬豕社稷大牢乃有豕而不用犬故没其刍豢而徒云天地牺牲也宗庙备六牲故云刍豢也】命宰歴卿大夫至于庶民土田之数而赋牺牲以共山林名川之祀注此所与卿大夫庶民共者也歴犹次也卿大夫采地亦有大小其非采地以其邑之民多少赋之疏【正义曰宰小宰也歴亦次也卿大夫谓畿内有采地者岁终又命小宰列次畿内之地大小并至于庶民受田凖土田多少之数赋之牺牲以共山林名川之祀不云士者上举卿大夫下举庶民则士在其中省文耳注云此所与卿大夫庶人共之则各赋税之卿大夫出其采地赋税无采地出其邑之赋税庶人无邑出其赋税以与邑宰邑宰以共上是庶人亦出赋也故下云凡在天下九州之人无不咸献其力是也】凡在天下九州之民者无不咸献其力以共皇天上帝社稷寝庙山林名川之祀注民非神之福不生虽有其邦国采地此赋要由民出疏【注正义曰虽有其邦国采地此赋要由民出者有邦国谓诸侯有采地谓卿大夫赋税所来皆由民出必由民者以经中云天下九州之民不云诸侯卿大夫独云民故郑云此也】季冬行秋令则白露蚤降介虫为妖注戌之气乘之也九月初尚有白露月中乃为霜丑为鼈蟹四鄙入保注畏兵辟寒象音义【辟毗异反】疏【正义曰白露早降天灾介虫为妖地灾四鄙入保人灾注正义曰案隂阳式法丑鱼鼈蟹季冬建丑而行秋令丑气失故曰介虫为妖】行春令则胎夭多伤注辰之气乘之也夭少长也此月物甫萌芽季春乃句者毕出萌者尽达胎夭多伤者生气早至不充其性音义【胎吐来反夭乌老反注同少长上诗召反下丁丈反句古侯反】国多固疾注生不充性有久疾也命之曰逆注众害莫大于此疏【正义曰胎夭多伤国多固疾命之曰逆皆人灾也注正义曰云此月物甫萌芽季春乃句者毕出萌者尽达者甫始也此十二月萌者始牙至三月乃出逹地上也云胎夭多伤者生气蚤至不充其性者三月之气在十二月内至故胎萌而暴长出既性不得充满所以多伤也注正义曰以胎夭既伤国多固疾众种之害莫大于此故经云命之曰逆命犹名也言名此曰特逆之事谓恶之甚也】行夏令则水潦败国时雪不降氷冻消释注未之气乘之也季夏大雨时行音义【消释如字一本作液音亦】疏【正义曰水潦败国时雪不降天灾也氷冻消释地灾也】








　　礼记注疏卷十七
　　礼记注疏卷十七考证
　　上丁命乐正入学习吹疏必用丁者取其丁壮成就云云○【臣召南】按仲春上丁释奠无疏据此文则亦取学者道艺成就之义也
　　合诸侯制音义絶句○陈澔集説从王氏说以合诸侯制百县为句
　　天子乃敎于田猎以习五戎注疏后郑又注云歩卒之五兵则无夷矛而有弓矢○【臣召南】按司兵注先引司农所云戈殳防酋矛夷矛谓是车之五兵也此文脱此一句文义未显
　　其祀行注行在庙门外之西为軷壤厚二寸广五尺○【臣召南】按壤字当作坛属上句读周礼大驭贾疏引此注作为軷坛是也又本节疏可证各本因坛壤字形相近而误耳
　　固封疆注今月令疆或为玺○【臣召南】按蔡邕独断作固封玺蔡所据月令本即郑所谓今月令也
　　是月也大饮烝注天子诸侯与其羣臣饮酒于大学以正齿位○旧本讹天子与其诸侯羣臣今据疏移正又注羣国以乡饮酒礼代之○羣国当作郡国
　　腊先祖五祀疏此等之祭总谓之蜡云云○【臣召南】按祭蜡与息民似同而异息民亦可谓之蜡礼运之仲尼与于蜡宾杂记之子贡观蜡是也蜡在前息民在后郊特牲之言蜡以皮弁素服而祭言息民以黄衣黄冠而祭是也诗桧风疏足与此疏相发眀又下文劳民以休息之应与腊先祖五祀句相连正言息民也疏特以郑注间隔遂另分为节耳
　　去声色注声谓乐也云云○按注之失与仲夏注同出土牛以送寒气疏持水之隂气○持字疑当作胜



　　礼记注疏卷十七考证
&lt;经部,礼类,礼记之属,礼记注疏&gt;
　　钦定四库全书
　　礼记注疏卷十八
　　汉郑氏注　唐陆德眀音义　孔頴达疏
　　曾子问
　　曾子问曰君薨而世子生如之何孔子曰卿大夫士从摄主北面于西阶南注变于朝夕哭位也摄主上卿代君听国政大祝裨冕执束帛升自西阶尽等不升堂命毋哭注将有事宜清静也裨冕者接神则祭服也诸侯之卿大夫所服裨冕絺冕也冕也士服爵弁服大祝裨冕则大夫音义【大祝音泰下文注大祝大宰大宗大庙大史皆同此音祝之六反说文云祝祭主赞词者裨婢支反毋音无本亦作无絺知里反本又作希徐张履反】祝声三告曰某之子生敢告注声噫歆警神也某夫人之氏也音义【祝之六反下同徐之又反三息暂反又如字下声三及三者三皆放此噫于其反歆许金反警居领反】升奠币于殡东几上哭降注几筵于殡东眀继体也众主人卿大夫士房中皆哭不踊注众主人君之亲也房中妇人尽一哀反位遂朝奠注反朝夕哭位小宰升举币注所主也举而下埋之阶间疏【正义曰此一节论君薨而世子生告殡之事各随文解之君薨而世子生者案聘礼云子即位不哭公羊云君存称世子君薨称子某此既君薨仍称世子者以其别于庶子又用世子之礼告殡故虽君薨犹称世子异于春秋之例案左传桓六年子同生贾杜注云不称大子者书始生此亦始生而称世子者彼为父在始生未命故直云子此是君薨初生则举以世子之礼故云世子也熊氏云下称奠币于殡东则此告世子生谓既殡以后若未殡之前则世子生亦不告凡天子诸侯称世子春秋经称王世子曹世子是也卿大夫以下谓之适子防服云大夫之适子是也若在丧诸侯之子亦称适子檀弓云君之适长殇是也天子诸侯亦谓之大子则王制云王大子及檀弓云大子申生是也冡子则上下通名故内则云其非冡子则皆降一等注则言天子以下至庶人是其通名也其春秋三传世子之例烦而不要今所不用也卿大夫士从摄主北面于西阶南者此论卿大夫士等皆衣衰服也摄主上卿代国政者卿大夫士等皆衣衰服北面文不言者以下文云大祝裨冕眀卿大夫等不裨冕也大祝以大夫为之祝主接神故服裨冕裨冕祭服也以其将告神故执束帛执持也束帛十端也端则二丈鬼神质故用偶数也鬼神以丈八尺为端鬼神之道隂阳不测故用阴阳之数求之一丈象阳八尺法隂十端六四纁五两三二纁纁是地色是天色也欲往告殡故升自西阶若于堂下告则大逺堂上告则大近殡故升阶尽等级即不升堂将有告事宜静故命毋哭声谓噫歆之声三所出警神也言若夫人某氏之子生以告殡之辞也升奠币于殡东几上哭降者谓告殡竟执束帛者升堂奠置所执之币于殡东几筵上毕遂哭哭竟而降阶也注正义曰案防大记云君之防既正尸卿大夫父兄子姓立于东方又士丧礼朝夕哭大夫即位于门外西面北上外兄弟在其南南上賔继之北上若其门内位主人堂下直东序西面兄弟皆即位如外位卿大夫在主人之南是朝夕内外哭位皆在东方也今乃従摄主北面于西阶南故云变于朝夕哭位也必于西阶南者以将告殡近殡位故也若君丧大敛防大记云卿大夫即位于堂防楹西北面者彼敛故升堂非朝夕哭位此为告世子生故在堂下卿大夫所服裨冕絺冕也案觐礼侯氏裨冕郑注云裨冕者衣裨衣而冠冕也裨之为言埤也天子六服大裘为上其余为裨以事尊卑服之而诸侯亦服焉又注云衮衣者裨之上者则裨唯据衣也言服裨衣而着冕故云裨冕言裨者取其续绣云诸侯之卿大夫所服裨冕絺冕也冕也者此言五等诸侯孤卿大夫唯絺冕而下以上诸侯薨兼五等故总解其臣服此卿兼公孤卿也若孤卿则絺冕若三命再命卿大夫服冕故周礼司服云孤自絺冕而下卿大夫自冕而下又大宗伯云再命受服郑注云受冕之服列国之大夫于子男为卿卿大夫自冕而下如孤之服也是孤则絺冕卿与大夫皆冕周礼谓三孤六卿为九卿总云谓卿四命是卿名通于孤也云士服爵弁服者以天子大祝是大夫诸侯则无文若是士则爵弁今经云大祝裨冕故云则大夫声噫歆警神也者直云祝声不知作何声案论语云顔渊死子曰噫天丧予檀弓云公肩假曰噫是古人发声多云噫故知此声亦谓噫也凡祭祀神之所享谓之歆今作声欲令神歆享故云歆警神也案阮谌礼圗云几长五尺髙尺二寸广二尺皇氏云周礼天子下室丧奠有素几不云殡宫有几而诸侯虽无文当与天子同而大夫士葬前下室并无几降于人君也并葬后殡宫皆有几人君未葬前而于下室有素几其殡宫无几今世子生既告权移下室之几于殡东告于继体异常日庾氏云未虞施几筵常于下室然殡宫几筵为朝夕之奠常在不去今更特设几筵于殡宫东者特异其事以为世子之生故郑云几筵于殡东眀继体也今案既夕礼燕飬馈羞如他日则下室所供之物如平常皆用吉物即今之告灵不得有素几又司几筵云凡丧事右素几注云丧事谓凡奠也又云凶事仍几注云凶事谓凡奠几朝夕相因丧礼略以此推之即素几是殡宫朝夕设奠之几不在下室而庾皇等以为素几设于下室未审何以知之其义非也熊氏以为天子诸侯在殡宫则有几筵大夫士大敛有席虞始有几然殡宫几筵为朝夕之奠常在不去今更特设几于殡东当眀世子是继体之贵故于常几筵之外别特设之考三家之说熊以为是皇庾以为非众主人者案丧大记云君将大敛父兄堂下北面父兄即君之亲又云外宗房中南面故云房中妇人案士丧礼每日之旦于朝夕哭位先哭而后行朝奠朝奠了又哭今因西阶前哭毕反此朝夕哭位于位不更哭即行朝奠礼谓一时兼哭两事故云遂朝奠案士丧礼寻常朝奠皆先哭后奠皇氏云寻常先奠后哭此谓告世子生故先哭后奠其义非也所主小宰举币币是小宰所主故云所主也故周礼小宰职云凡祭祀赞王币爵之事丧荒受其含襚币玉之事是也必知埋之阶间者下文云师行主命反必告设奠卒敛币玉藏诸两阶之间故知此币亦埋之阶间也】三日众主人卿大夫士如初位北面注三日负子日也初告生时大宰大宗大祝皆裨冕少师奉子以衰祝先子从宰宗人从入门哭者止注宰宗人诏赞君事者音义【少升召反下少丧并注同奉方勇反下注奉者同衰七雷反下同从才用反下同】子升自西阶殡前北面祝立于殡东南隅祝声三曰某之子某从执事敢见子拜稽颡哭注奉子者拜哭音义【见贤遍反下而见伯父庙见旅见同】祝宰宗人众主人卿大夫士哭踊三者三降东反位皆袒子踊房中亦踊三者三袭衰杖注踊袭衰杖成子礼也奠出注亦谓朝奠大宰命祝史以名徧告于五祀山川注因负子名之丧于礼畧也音义【徧音遍下同】疏【正义曰此一莭论世子生己三日名之以名见于殡之礼各依文解之三日之朝自众主人以下悉到西阶下列位如初日子生之仪也以子自为主故不云从摄主也大宰大宗大祝皆裨冕者大宰是主敎令之官大宗是主宗庙之官初不裨冕今得裨冕者以为奉子接神故服祭服此大宰大宗等亦从子升堂故下文云祝宰宗人降东反位既言降眀其时当在堂此节不云升堂者文不具耳少师奉子以衰者少师主养子之官又奉子故与子皆着衰也皇氏及王肃云谓以衰衣而奉之崔氏云诸侯五日而殡殡而成服此三日而衰者丧已在殡异于未殡也祝先子从者祝主接神故先进也少师奉子次从祝也宰宗人从者大宰大宗为诏告赞君事故次从在后也入门哭者止者入门是入殡宫门也众主人及诸臣并已先列位而哭今祝宰宗三人将子入门见故命门内在位者止哭也前告是初生日哀甚故祝升阶乃命止哭今三日哀己微杀故子入门而哭则止也子升自西阶者谓世子不忍从先君之阶升故由西阶升于时大宰大宗及祝亦升不言从者以子为主故畧而不言也殡前北面者殡以东为前谓当殡之东稍南北面也祝立于殡东南隅者祝在子之西而北靣当殡之东南故云殡东南隅也其宰及宗人皇氏云以次立于子之东皆北面若其须诏相之时或就子前而西面也祝声三者亦谓警神也前告生哀甚故尽阶不升堂此见子须近殡故进立于殡东南隅既警神之后祝乃告曰夫人某氏之子某从执事宰宗人等敢见告讫奉子之人拜而稽颡乃哭不踊者未即位故也皇】【氏云于时未立子名不得云某氏之子某从执事下有某字者误也今案定本及诸夲皆有某字子升堂之时】【大宰即位立名告殡云某之子某祝宰宗人卿大夫士哭踊三者三此等以子稽颡哭故亦哭祝宰宗人在堂】【上北面哭众主人卿大夫士俱在西阶下北面哭为踊每踊三度为一莭如此者三故云三者三降东反位者】【堂上皆降反东在下者皆东反朝夕哭位降者谓降自西阶也皆袒者以初堂上堂下之哭非正位故不袒今反朝夕哭位故皆袒子踊房中亦踊者以上文子不踊房中亦不踊至此乃踊故云子踊房中亦踊眀祝宰宗人众主人及卿大夫士反位亦皆踊也当子踊之时亦袒也故下注云踊袭衰杖成子礼也既云袭眀初时袒也皇氏云子踊不袒若然子初不袒何得后有袭乎皇氏说非也注正义曰案内则云国君世子生告于君三日卜士负之此亦生则告君三日负之但告时直负之而己子未见君至三月爲名之时则始见之也今既在丧礼畧于负子之时即见也此不用束帛者初告生己用今既礼杀故不用也云初告生时者以经云如初恐初是朝夕哭位故以初为告生时也必知告生时者以告生时北面于西阶南此亦云北面故知是告生时也上云大宰大宗此直云宰宗人者皇氏云宰则大宰宗人则大宗也此祝先子从者同吉祭之礼故特牲少牢皆祝前主人后若凶祭则主人前祝在主人后士虞礼是也今此亦凶祭而祝在先者以其告神故也亦谓朝奠者恐是见子故爲奠祭故云亦谓朝奠以告生之时遂朝奠故云亦谓朝奠知非特奠者在殡无特告奠之法故也案内则及左传桓六年皆三月乃名之今此因负子三日即名之以丧事促遽于礼简畧不暇待三月也上见殡之时既以名告故云某之子某郑于此乃解名者以经有名文而遂解之非谓告上川之时始作名也若依皇氏以见殡后乃作名故郑于此解之】
　　曾子问曰如己葬而世子生则如之何孔子曰大宰大宗从大祝而告于祢注告生也音义【祢本又作祢乃礼反】三月乃名于祢以名徧告及社稷宗庙山川防【正义曰此一莭因前论君未葬而世子生今更问已葬后世子生之礼大宰大宗从大祝而告于祢者祢父殡宫之主也既葬讫殡无尸柩唯有主在故告于主渐神事之故也同庙主之名故曰祢也然直云三人告祢不云摄主者葬时摄主已弁绖葛以交神明葬竟又服受服防之大事便毕摄主亦无复有此事故子生则摄主不复与羣臣列位西阶下故自还依大宰之礼与大宰大宗从大祝裨冕而告殡宫中主也不云裨冕者未葬尚裨冕葬后不言自显也不云束帛者凡告必制币从之可知也不言尽阶不升者三人例是升者非不升也不言某之子生敢告者亦自可知也三月乃名于祢者葬后神事之故依平常之礼三日不见也三月乃见因见乃名故云乃名于祢也从见之人与告生不异故不重言也虽三日不见其成服衰绖自依常礼也以名徧告及社稷宗庙山川者名于祢既毕宰亦命祝史徧告也不言宰命祝史从可知也又前不云社稷宗庙此不云五祀相互眀也王肃云前三日名之君未葬当称子某故三日因名之此经既葬称子不称名故三月乃名也郑云君薨世子生丧在殡告五祀山川耳五祀殡宫之五祀山川国镇之重不可不告故越社稷告之既葬而世子生三月而名葬后三月于礼已祔庙故告可及庙庙与社稷相连不得不告社稷】
　　孔子曰诸侯适天子必告于祖奠于祢注皆奠币以告之互文也冕而出视朝注听国事也诸侯朝天子必裨冕爲将庙受也裨冕者公衮侯伯鷩子男毳音义【朝直遥反注及下同为于伪反下为字同衮古本反鷩必列反毳昌锐反】命祝史告于社稷宗庙山川注临行又徧告宗庙孝敬之心也乃命国家五官而后行注五官五大夫典事者命者勅之以其职道而出注祖道也聘礼曰出祖释軷祭酒脯也音义【軷歩末反】告者五日而徧过是非礼也注既告不敢久畱凡告用牲币反亦如之注牲当为制字之误也制币一丈八尺音义【牲币依注牲音制】诸侯相见必告于祢注道近或可以不亲告祖朝服而出视朝注朝服为事故也命祝史告于五庙所过山川注山川所不过则不告贬于适天子也亦命国家五官道而出反必亲告于祖祢乃命祝史告至于前所告者而后听朝而入注反必亲告祖祢同出入礼防【正义曰此一莭论诸侯朝觐天子将出之礼不云曾子问直云孔子曰者以此与上事连文上既云以名徧告社稷宗庙因论出朝告祖祢之事此乃因上起文也此篇之内时有如此故下曾子问云除丧则不复昏礼乎孔子曰祭过时不祭礼也又何反于初又云孔子曰嫁女之家三夜不息烛与此相类云告于祖亦】【告于祢也言奠于祢亦奠于祖也冕而出视朝者裨冕谓裨衣而冕裨衣者公衮侯伯鷩子男毳视朝诏听事】【也告者五日而徧过是非礼也者前命祝史告山川而诸侯犹待告徧乃行也以五日为期若近者乃可就彼告若逺者则当望告故以五日为限也所以尔者为先已告庙载迁主若久留不去则为非礼故云过是非礼】【也曲礼云凡为君使者已受命君言不宿于家是也注正义曰听国事解经视朝之事云诸侯朝天子必裨冕】【为将庙受也诸侯视朝当用冠缁衣素裳今视朝而服裨冕之服者案觐礼侯氏裨冕天子受之于庙故郑】【云诸侯朝天子必裨冕为将庙受也言天子于庙受己之礼今诸侯徃朝天子为天子将欲于庙中受已之礼】【故诸侯豫敬之以冕服视朝也案上文云诸侯适天子必告于祖奠于祢此又命祝史告于宗庙山川是临行】【一告宗庙则知后再告故云临行又徧告宗庙孝敬之心也言徧告宗庙则五庙皆告也前云告于祖者亦祖】【祢皆告也案大宰云建其牧立其监设其参傅其伍是诸侯有三卿五大夫经云五官故云五大夫以属官大】【夫其数众多直云五者据典国事者言之不云命卿者或从君出行或虽在国留守总掌羣吏如三公然不専】【主一事且尊之既命五大夫则卿亦命之可知故不显言命卿也命者谓戒勅以所掌之事也绖言道而出眀】【诸侯将行为祖祭道神而后出行引聘礼者证祖道之义案聘礼记云出祖释軷祭酒脯彼注云祖始也行出】【国门止陈车骑释酒脯之奠于軷为行始也春秋传曰軷渉山川然则軷山行之名也道路以险阻为难是以】【委土为山或伏牲其上使者爲軷祭酒脯祈告也礼毕然后乘车轹之而遂行其有牲犬羊可也此城外之軷祭也其五祀行神则在宫内故郑注聘礼云行谓行者之先其古人之名未闻天子诸侯有常祀在冬也丧礼有毁宗躐行出于大门则行神之位在庙门外西方又郑注月令軷坛厚二寸广五尺轮四尺周礼注云以菩刍棘柏为神主此郑释为軷祭之义此軷亦有尸故诗生民云取羝以軷注燔烈其肉为尸羞是也其牲天子軷用犬故犬人云伏瘗亦如之注云伏谓伏犬于軷上诸侯用羊诗云取羝以軷谓诸侯也卿大夫以酒脯既行祭軷竟御者以酒祭车轼前及车左右毂末故周礼大驭云及犯軷王自左驭驭下祝登受辔犯軷遂驱之又云及祭酌仆仆左执辔右祭两轵祭轨乃饮轵即毂末轨谓车轼前是也其祭宫内行神之軷及城外祖祭之軷其制不殊崔氏云宫内之軷祭古之行神城外之軷祭山川与道路之神义或然也坛名山其神曰累皇氏熊氏以此为诸侯礼不应用牲故牲当为制其天子则当用牲故熊氏云郑注周礼大祝职引此文云告用牲币不破牲字是天子用牲币也必知天子用牲者校人云王所过山川则饰黄驹是用牲也必知诸侯不用牲者约下文云币帛皮圭以告故知不用牲也或天子诸侯出入有告有祭故告用制币一丈八尺其卿大夫唯入祭而已故聘礼既使而反祭用牲也道近或可以不亲告祖者以直云告于祢是据其道近故云或可以不亲告祖知诸侯不直告祢者下文云反必亲告于祖祢眀出时亦告祖祢为道近唯告祢耳朝服为事故者或防或吊之事诸侯朝服冠缁衣素裳以上文诸侯朝天子冕而出视朝为将庙受尊敬天子习其礼故着冕服诸侯相朝虽亦在庙受降下天子不敢冕服唯着临朝听事之服故云朝服为事故也熊氏又云此朝服谓皮弁服以天子用以视朝故谓之朝服论语云吉月必朝服而朝注云朝服皮弁服是也必知朝服皮弁服者聘礼诸侯相聘皮弁服眀相朝亦皮弁服此义为胜也庾蔚云郑当谓出入所告理不容殊而诸侯相见出不云告祖者或道近变其常礼耳故反必亲告祖祢以眀出入之告其礼不殊也】
　　曾子问曰竝有丧如之何何先何后注竝谓父母若亲同者同月死孔子曰葬先轻而后重其奠也先重而后轻礼也自启及葬不奠注不奠务于当葬者行葬不哀次注不哀次轻于在殡者反葬奠而后辞于殡遂脩葬事注殡当为賔声之误也辞于宾谓告将葬启期也音义【殡音賔出注】其虞也先重而后轻礼也防【正义曰此一莭论并有丧葬之事各随文解之既父丧在殡先葬母之时自从启母殡之后及至葬柩欲出之前唯设母之启殡之奠朝庙之奠及祖奠遣奠而已不于殡宫为父设奠故云自启及葬不奠谓不奠父也不奠者不朝夕更改新奠仍有旧奠存也行葬不哀次者次谓大门外之右平生待賔之处葬柩车出门至此孝子悲哀柩车暂停今为父丧在殡故行葬母之时出门孝子不得为母伸哀于所次之处遂行而去所以然者若此悲哀恐轻于在殡也反葬奠者谓葬母还反于父殡宫而设奠也而后辞于殡遂修葬事者辞犹告也谓奠父之后孝子告语于賔以明日启父殡期莭既告賔宾出之后遂脩营葬父之事所以葬则先轻奠则先重者皇氏云葬是夺情故従轻者为首奠是奉养故令重者居先也其虞也先重而后轻礼也者以虞是奠之类故亦先重后轻以礼结之故云礼也案崇精问曰葬母亦朝庙否其虞父与母同日异日乎焦氏荅曰妇未庙见不朝庙耳内竖职云王后之丧朝庙则为之跸也是母丧亦朝庙眀也虞当异日也注正义曰竝谓父母也亲同者祖父母及世叔兄弟云同月死不云同日者畧可知也不奠谓不奠父及余丧也重丧所以不奠者若营奠父事恐葬事迟晚务欲轻丧在先当葬者使其速毕故也知此不奠不据先葬者葬是丧之大事永离宫室不可以不奠也不哀次轻于在殡者解经不哀次之义以父丧在殡为重今为母至次处而哀为轻于在殡者今为在殡者所压不敢为母伸哀故云不哀次轻于在殡者上注云若亲同者则除父母之外余丧其重丧在殡皆为轻丧不哀次殡当为宾者此经辞于殡知非告殡以将葬而云殡当为賔为告賔者案既夕礼云主人请启期告于賔之后即陈丧事设盥陈鼎馔夷牀之属下乃云祝声三是告殡之事今先云辞于殡乃云遂修葬事故云殡当为賔谓诏告宾也与既夕礼同】
　　孔子曰宗子虽七十无无主妇注族人之妇不可无统非宗子虽无主妇可也防【正义曰此一莭论宗子立后之事凡无问而称孔子曰者皆记者失问也亦此卷之通例矣宗子大宗子也凡人年六十无妻者不复娶以阳道絶故也而宗子领宗男于外宗妇领宗女于内昭穆事重不可废阙故虽年七十亦犹娶也故云无无主妇言必须有也然此谓无子孙及有子而年防少者若有子孙则传家事于子孙故曲礼七十老而传是也】
　　曾子问曰将冠子冠者至揖让而入闻齐衰大功之丧如之何注冠者宾及赞者音义【冠古乱反下及注皆同】孔子曰内丧则废外丧则冠而不醴彻馔而埽即位而哭如冠者未至则废注内丧同门也不醴不醴子也其废者丧成服因丧而冠音义【馔仕恋反埽悉报反】如将冠子而未及期日而有齐衰大功小功之丧则因丧服而冠注废吉礼而因丧冠俱成人之服及至也除丧不改冠乎孔子曰天子赐诸侯大夫冕弁服于大庙归设奠服赐服于斯乎有冠醮无冠醴注酒为醮冠礼醴重而醮轻此服赐服酌用酒尊赐也不醴眀不为改冠改冠当醴之音义【醮子妙反酌而无献酬曰醮】父没而冠则已冠埽地而祭于祢已祭而见伯父叔父而后飨冠者注飨谓礼之疏【正义曰此一莭论冠子逢丧之事将冠子冠者至揖让而入者曾子问将欲冠子冠者谓宾及赞者至主人之门而与主人揖让而入主人忽闻齐衰大功之丧如之何孔子答之云若是大门内之丧则废以加冠在庙庙则在大门之内吉凶不可同处故云内丧则废外丧则冠而不醴者外丧谓大门外之丧丧在他处犹可以加冠也但平常吉时三加之后设醴以礼冠者之身今既有丧故直三加而已不醴之彻馔而埽者以初欲迎賔之时未知有丧醴及馔具旣已陈设今忽闻丧故彻去醴与馔具又埽除冠之旧位令使清洁更新乃即位而哭如賔及赞者未至则废而不冠也既答曾子之问遂言未及期日有丧之礼故云未及期日而有齐衰大功小功之丧则因丧服而冠孔子言冠日尚逺不可以吉加冠故废其吉礼则因着丧之成服而加丧冠也除丧不改冠乎者曾子旣得夫子引类以答之仍疑而发问云此人因丧服而冠除丧之后不更改易而行吉冠之礼乎天子赐诸侯大夫冕弁服于大庙归设奠服赐服者此一莭孔子引类答曾子除丧不合改冠之事所以然者谓诸侯防弱未冠总角从事至当冠之年因朝天子天子而赐诸侯大夫或弁或冕之服于天子大庙之中荣君之赐归设奠祭于己宗庙此时身服所赐之服更不改冠也于斯乎有冠醮无冠醴者斯此也于此之时唯有冠之醮法行醮以相燕饮无有冠之醴法谓不用醴以礼受服者之身所以然者凡改冠则当用醴今旣受服于天子不可归还更改为初冠礼法然则旣因丧而冠不可除丧更改为吉冠也孔子旣答其问又释父没加冠之礼故云父没而冠则加丧冠已冠之后埽地而祭于祢庙已祭之而见伯父叔父见伯叔之后乃飨冠者注正义曰内丧同门者皇氏云谓同大门之内云不醴不醴子也者案士冠礼醴子之后始醴宾恐此经云不醴是不醴賔故云不醴子也必知不醴子者以经云冠者未至则废废谓子身冠废眀不醴是不醴子也云其废者丧成服因丧而冠者以下文云未及期日因丧服而冠是也熊氏以即位而哭谓在冠家即位以文承彻馔而埽之下皇氏以为即丧家之位非也吉冠是吉时成人之服丧冠是丧时成人之服今既有凶废吉礼而因丧冠故云俱成人之服也案士冠礼云若不醴则醮用酒是酌酒为醮谓之醮者郑注云酌而无酬酢曰醮皇氏云醴亦无酬酢而云酒无酬酢者以酒有酬酢为常礼故无酬酢乃谓之为醮云冠礼醴重而醮轻者案士冠礼适子三加于阼乃醴于客位醴是古之酒故为重士冠礼又云若庶子则冠于房外南面遂醮焉醮旣用酒酒是后代之法故为轻也案士冠礼若不醴则醮用酒注云若不醴谓国有旧俗可行圣人用焉不改者也如郑此言则行周礼者适子用醴庻子用醮若用先王旧俗者虽适子与庶子可同用醮先王是夏殷也虽在周前可同用也醮之所以异于醴者醴则三加之后总一醴之醮则每一加而行一醮凡三醮也云酌用酒尊赐也者谓诸侯大夫旣受赐服而归祭告之后使人酌酒以饮己荣上之赐不酬酢也云不醴眀不为改冠者受赐服而来若其改而更冠应从适子之尊冠必酌醴以醴之今旣不醴眀不改冠也皇氏云谓诸侯及大夫幼弱未冠总角从事当冠之年因朝天子而赐之服故归还不改冠也义或然也案士冠礼醴賔以壹献之礼此云飨冠者前注云冠者賔及赞者此即是飨賔及赞者此父没而冠案士冠礼云若孤子则父兄戒宿冠之日主人紒而迎賔拜揖让立于序端则冠者自迎賔皇氏云冠者诸父迎賔非礼也】
　　曾子问曰祭如之何则不行旅酬之事矣孔子曰闻之小祥者主人练祭而不旅奠酬于宾賔弗举礼也注奠无尸虞不致爵小祥不旅酬大祥无无算爵弥吉昔者鲁昭公练而举酬行旅非礼也孝公大祥奠酬弗举亦非礼也注孝公隐公之祖父疏【正义曰此一莭论丧祭简畧之事练小祥祭也旅谓旅酬故奠无尸虞不致爵至小祥弥吉但得致爵于賔而不得行旅酬之事大祥乃得行旅酬而不得行无算爵之事也此皆谓丧事简畧于礼未备故也昔者鲁昭公练而举酬行旅非礼也者练祭但得致爵于賔賔不合举此爵而行旅酬今昭公行之故曰非礼也大祥弥吉得行旅酬今孝公不然亦曰非礼注正义曰案士虞礼云男男尸女女尸檀弓云虞而立尸是虞时始立尸故云奠无尸奠所以无尸者奠是未葬之前形体尚在未忍立尸异于生故未立尸虞是既葬之后形体己去鬼神事之故立尸以象神也又案特牲云祝延尸于奥尸即席坐主人拜妥尸尸答拜尸左执觯右取菹防于醢祭扵豆间佐食取黍稷肺祭授尸尸祭之祭酒啐酒受铏乃食九饭主人洗角升酌酳尸尸卒爵祝酌授尸尸以酢主人主人卒爵延祝南面主人酌献祝祝受卒爵主人酌献佐食佐食受卒爵此是主人之献也特牲又云主妇洗爵献尸尸卒爵尸酢主妇主妇卒爵主妇酌献祝祝卒爵酌献佐食佐食卒爵此是主妇之献也賔三献献于尸尸三爵止注云尸止爵者三献礼成欲神惠之均于室中云虞不致爵者案士虞礼賔三献尸尸卒爵礼毕无致爵以下之事所谓虞不致爵也案特牲又云尸止爵之后席于户内主妇洗爵酌致爵于主人主人拜受爵主妇拜送爵主人卒爵拜主妇荅拜受爵酌酢左执爵拜主人答拜主人降洗酌致爵于主妇席于房中南面主妇拜受爵主人西面答拜主妇卒爵拜主人答拜主人更爵酢卒爵拜主妇答拜所谓致爵也三献之賔作尸所止爵尸饮卒爵酢賔賔饮卒爵献祝及佐食致爵于主人主妇毕主人降阼阶升酌西阶上献賔及众賔讫主人洗觯于西阶前北面酬賔酬賔讫主人洗爵于阼阶上献长兄弟及众兄弟及内兄弟于房中献毕賔乃坐取主人所酬之觯于阼阶前酬长兄弟长兄弟受觯于西阶前酬众賔众賔酬众兄弟所谓旅酬也云小祥不旅酬者賔不举主人所酬之觯不行旅酬之事所谓小祥不旅酬谓奠酬于主人主人酬于賔賔不举也旅酬之后賔弟子兄弟弟子各酌于其尊举觯各于其长賔取觯酬兄弟之党长兄弟取觯酬賔之党所谓无算爵也云大祥无无算爵弥吉者大祥乃得行旅酬而不得行此无算爵之事故云大祥无无算爵以其渐渐偹礼故云弥吉仍未纯吉也孝公隐公之祖父者案世本孝公生恵公弗皇弗皇生隐公是隐公之祖父也】
　　曾子问曰大功之丧可以与于馈奠之事乎注馈奠在殡时也音义【与音预下至说衰与奠皆同】孔子曰岂大功耳自斩衰以下皆可礼也曾子曰不以轻服而重相为乎注怪以重服而为人执事音义【为于伪反注为人其所为服为君为其皆同】孔子曰非此之谓也注非谓为人谓于其所为服也天子诸侯之丧斩衰者奠注为君服者皆斩衰唯主人不奠大夫齐衰者奠注服斩衰者不奠辟正君也齐衰者其兄弟音义【辟音避下同】士则朋友奠不足则取于大功以下者不足则反之注服齐衰者不奠辟大夫也言不足者谓殷奠时音义【士则朋友一本作士则朋友奠】曾子问曰小功可以与于祭乎注祭谓虞卒哭时孔子曰何必小功耳自斩衰以下与祭礼也曽子曰不以轻丧而重祭乎注怪使重者执事孔子曰天子诸侯之丧祭也不斩衰者不与祭大夫齐衰者与祭士祭不足则取于兄弟大功以下者曽子问曰相识有丧服可以与于祭乎注问己有丧服可以助所识者祭否孔子曰缌不祭又何助于人防【正义曰此一莭论爲死者服还得为死者馈奠之事曾子之意云已有大功之丧可以与于他人馈奠之事乎孔子不解曾子问防谓言曽子所问己有大功之丧得为大功者馈奠与否故荅云岂大功乎言己有大功岂但为大功者馈奠自斩衰以下皆可礼也言身有斩衰所为者斩衰身有齐衰所为者齐哀皆可与于馈奠故云礼也孔子所论据所服者言之曽子又不解孔子之防谓言为他人故更问云若为他人不以轻已丧服而重他人相为馈奠乎孔子乃答云我之所言据所为服者馈奠非此为他人之谓也故注云非谓为人谓于其所为服也以下乃论所为馈奠之事也天子诸侯之丧斩衰者奠大夫之丧齐衰者奠士则朋友奠若朋友不足则取于大功以下小功缌麻者奠若其不足则反之谓奠大报事众其人不足则反取前人执事者充之曾子至于人者此一莭论身有丧服不得助他人祭事缌不祭又何助于人者言身有缌服尚不得自祭己家宗庙何得助于他人祭乎而熊氏云谓身有缌服则不得自为父母虞祔卒哭祭此谓同宫缌则士为妾有子及大夫为贵妾是同宫缌者若大夫士有齐衰大功小功缌麻同宫则亦不祭若异宫则殡后得祭故杂记云父母之丧将祭而昆弟死既殡而祭若同宫则虽臣妾葬而后祭虞祔亦然天子诸侯臣妾死于宫中虽无服亦不得为父母虞祔卒哭祭也天子诸侯适子死斩衰旣练乃祭天子诸侯为适孙适妇则旣殡乃祭以异宫故也注正义曰馈奠在殡时者以其称奠又下云天子诸侯之丧祭也防祭谓虞卒哭故知此馈奠谓在殡时也知主人不奠者案士丧礼主人不亲奠又此文云士则朋友奠故知主人不亲奠也主人必不亲奠者以主人悲号思慕不暇执事故也大夫之丧子服斩衰者不亲奠此服斩衰谓大夫家臣虽服斩衰不得馈奠辟天子诸侯之正君云齐衰者其兄弟者以大夫之丧子及属臣皆服斩衰今服齐衰唯兄弟耳故云其兄弟也殷奠谓月朔之奠以其有牲牢黍稷用人多也殷盛也以月朔之奠盛于常奠非半月之殷奠也以士月半不暇殷奠故也以次差之天子斩衰者奠大夫用齐衰士则应先取大功今先取朋友者以天子诸侯皆使臣为奠大夫辟正君故遣兄弟奠士则位卑不嫌敌君故遣僚属奠僚属则朋友也案士虞礼祝免藻葛绖带郑云治葛以为首绖及带接神宜变也然则士之属官为其长吊服加麻矣祝则僚属也加麻则朋友也知祭谓虞卒哭时者以下文孔子答云诸侯之丧祭也故知此祭谓虞卒哭时也知非练祥者以士练祥之祭大功之服已除不得云取于兄弟大功以下者其天子诸侯则得兼练祥也以其练祥时犹斩衰与祭也】
　　曾子问曰废丧服可以与于馈奠之事乎注谓新除防服也孔子曰说衰与奠非礼也注执事于人之神为其忘哀疾也音义【説汤活反】以摈相可也防【正义曰此一莭论大祥除服不得与他人馈奠之事废犹除也言己新説丧服可以与他人在殡馈奠之事乎不问可以与于吉祭而问可与馈奠者以己新説防服吉祭礼轻吉凶不相干决其不可馈奠是他人之重者已又新始説衰凶事相因疑得助奠故问之也】
　　曾子问曰昏礼既纳币有吉日女之父母死则如之何注吉日取女之吉日音义【相息亮反取七住反本亦作娶下文取妇取女同】孔子曰壻使人吊如壻之父母死则女之家亦使人吊注必使人吊者未成兄弟父丧称父母丧称母注礼宜各以其敌者也父使人吊之辞云某子闻某之丧某子使某如何不淑母则若云宋荡伯姬闻姜氏之丧伯姬使某如何不淑凡吊辞一耳父母不在则称伯父世母注吊礼不可废也伯父母又不在则称叔父母婿已葬壻之伯父致命女氏曰某之子有父母之丧不得嗣为兄弟使某致命女氏许诺而不敢嫁礼也注必致命者不敢以累年之丧使人失嘉防之时音义【累力弭反】壻免丧女之父母使人请壻弗取而后嫁之礼也注请请成昏女之父母死壻亦如之注女免丧壻之父母亦使人请其已葬时亦致命防【正义曰此一莭论昏娶遭丧之事各随文解之父丧称父母丧称母者礼各宜以敌若彼家父死则此家遣使吊当称此家父遣使吊也若彼家母死则此家亦称母遣使吊也父母不在则称伯父世母者此家父不在彼家父兦则称伯父某子使某伯父某亦不在则称叔父某子使某若此家母不在彼家母亾则称伯母某氏叔母某氏使某直云父母不在不云没亾则兼没亾及余不在也必待已葬者葬后哀情稍杀始兼他事不待逾年者不可旷年废人昏嫁也不得嗣为兄弟者夫妇有兄弟之义或据壻为妻父母有缌麻之服故谓之兄弟壻免丧之后则应迎妇必须女之父母请者以壻家既葬致命于己壻旣免丧所以须请也女之父母死壻亦如之女之父母死已葬之后女之伯父致命于男氏曰某之子有父母之丧不得嗣为兄弟使某致命男氏许诺而不敢娶女免丧壻之父母使人请女家不许壻而后别娶礼也阳唱隂和壻之父母使人请昏而女家得有不许者亦以彼初葬讫致命于己故也注正义曰以夫妇有兄弟之义故下云不得嗣为兄弟或据壻于妻之父母有缌服故得谓之为兄弟也某子谓此父姓位某之丧者谓名彼家死者之身某子使某如何不淑者某子还指此父姓位使某某是使者之名淑善也致辞云如何不善云母则若云宋荡伯姬闻姜氏之丧者郑假说为文故云若宋荡伯姬据此壻家之母姜氏之丧据彼女家之母伯姬使某如何不淑者某谓使者之名案僖二十五年经云宋荡伯姬来逆妇是宋国公子荡之妻元是鲁女旣嫁与荡氏为妻故云宋荡伯姬也令为其子来迎鲁公之女而为妇鲁之夫人多是齐女故称姜氏姜氏若薨伯姬遣使来吊则云闻姜氏之丧云凡吊辞一耳者谓男吊女家女吊男家皆云使某如何不淑是吊辞一也】曾子问曰亲迎女在涂而壻之父母死如之何孔子曰女改服布深衣缟总以趋丧注布深衣缟总妇人始丧未成服之服音义【迎鱼敬反下同缟古老反总音摠】疏【正义曰女改服者谓女在涂闻舅姑丧即改嫁时之衣服嫁服者士妻褖衣大夫妻展衣卿妻则鞠衣故士昏礼云女次纯衣纯衣即褖衣也注正义曰深衣谓衣裳相连前后深邃故曰深衣缟白绢也总束髪也长八寸女在涂以其闻丧即改嫁服故云未成服之服也士丧礼注始死妇人将斩衰者去筓而纚将齐衰者骨筓而纚至将敛齐衰妇人亦去筓纚而髽皆不云缟总文不偹也】女在涂而女之父母死则女反注奔丧服期音义【期居宜反下同】防【注正义曰经云女反故知奔防丧服期云女子子在室为父箭筓髽衰三年今旣在涂非复在室故知服期但在室之女父卒为母亦三年今既在涂故为父母同皆期也于时女亦改服布深衣缟总反而奔丧】如壻亲迎女未至而有齐衰大功之丧则如之何孔子曰男不入改服于外次女入改服于内次然后即位而哭注不闻丧即改服者昏礼重于齐衰以下曾子问曰除丧则不复昏礼乎注复犹偿也音义【偿音尝】孔子曰祭过时不祭礼也又何反于初注重喻轻也同牢及馈飨相饮食之道音义【过古卧反饮于鸩反食音寺】防【正义曰女既未至闻壻家有齐衰大功之服则废其昏礼男女变服就位哭男谓壻也不入大门改其亲迎之服服深衣于门外之次女谓妇也入大门改其嫁服亦深衣于门内之次男女俱改服毕然后就丧位而哭谓于壻家为位也皇氏以为就丧家为位哭也然曾子唯问齐衰大功不问小功者以小功轻不废昏礼待昏礼毕乃哭耳故杂记云小功可以冠子取妇眀与大功及期异也此文据壻家齐衰大功之丧若女家齐衰大功之丧皇氏云女不反归其改服即位与男家亲同也此不见丧而改服奔丧礼注云不见丧不改服者崔氏云奔丧不见丧不改服谓不改素冠而着免其改吉服着布深衣素冠闻丧即改之过时不祭谓四时常祭也谓祭重而昏轻重者过时尚废轻者不复可知熊氏云若防祭及禘祫祭虽过时犹追而祭之故禘袷志云昭十一年齐归薨十三年防于平邱冬公如晋不得祫至十四年乃追而祫之十五年乃禘也又僖公八年春当禘以正月防王人于洮故七月而禘故杂记云三年之丧既顈其练祥皆行是追行前练祥祭也注正义曰上文云女闻壻之父母丧在涂即改服今女闻壻齐衰大功之丧入门始改服故云不闻丧即改服者昏礼重于齐衰以下者案礼运云三年之丧与新有昏者期不使又王制云齐衰大功三月不从政是昏礼重于齐衰以下也此谓在涂闻齐衰大功废昏礼若妇已揖让入门内丧则废外丧则行昏礼约上冠礼之文此熊氏之说然昏礼重于冠故杂记云大功之末可以冠子小功之末可以取妻也复是反覆之义故为偿也曾子以初昏遭丧不得成礼除丧之后岂不酬偿更为昏礼乎祭祀是奉事鬼神故为重昏礼是生人燕饮故为轻喻眀也据重者尚废以眀轻者废可知也故云重喻轻也】
　　孔子曰嫁女之家三夜不息烛思相离也注亲骨肉也音义【离力智反】取妇之家三日不举乐思嗣亲也注重世变也防【注正义曰所以不举乐者思念己之取妻嗣续其亲则是亲之代谢所以悲哀感伤重世之改变也】三月而庙见称来妇也择日而祭于祢成妇之义也注谓舅姑没者也必祭成妇义者妇有供养之礼犹舅姑存时盥馈特豚于室音义【供九用反养羊尚反盥馈音管下其位反】防【正义曰此谓舅姑兦者妇入三月之后而于庙中以礼见于舅姑其祝辞告神称来妇也谓选择吉日妇亲自执馔以祭于祢庙以成就妇人盥馈之义注正义曰若舅姑存者于当夕同牢之后眀日妇执枣栗腵脩见于舅姑见讫舅姑醴妇醴妇讫妇以特豚盥馈舅姑盥馈讫舅姑飨妇更无三月庙见之事此是士昏礼之文若舅姑既没虽昏夕同牢礼毕眀日无见舅姑盥馈之事三月乃奠菜于舅姑之庙故昏礼云舅姑旣没则妇入三月乃奠菜是也昏礼奠菜之后更无祭舅姑之事此云祭于祢者正谓奠菜也则庙见奠菜祭祢是一事也熊氏云如郑义则从天子以下至于士皆当夕成昏舅姑没者三月庙见故成九年季文子如宋致女郑云致之使孝非是始致于夫妇也又隐八年郑公子忽先配而后祖郑以祖为祖道之祭应先为祖道然后配合今乃先为配合而后乃为祖道之祭如郑此言是皆当夕成昏也若贾服之义大夫以上无问舅姑在否皆三月见祖庙之后乃始成昏故讥郑公子忽先为配匹乃见祖庙故服防注云季文子如宋致女谓成昏是三月始成昏与郑义异也若舅姑偏有没者庾氏云昏夕厥眀即见其存者以行盥馈之礼至三月不须庙见兦者崔氏云厥眀妇盥馈于其存者三月庙见于其兦者未知孰是此盥馈庙见皆谓适妇其庶妇案士昏礼庶妇则使人醮之妇不馈注云使人醮之不飨也不馈者共养统于适也以此言之则庶妇不馈舅姑舅姑不飨也使人醮之以酒而已既不馈亦不庙见也昏礼唯云不馈不云不见则庻妇亦以枣栗腵脩见舅姑也三月庙见之礼必待三月一时天气改变乃可以事神也】
　　曾子问曰女未庙见而死则如之何孔子曰不迁于祖不祔于皇姑壻不杖不菲不次归葬于女氏之党示未成妇也注迁朝庙也壻虽不偹丧礼犹为之服齐衰也音义【菲一本作屝扶畏反草履朝直遥反为于伪反下为庶母为其下文君为皆同】防【正义曰妇既死于己寝将反葬于女氏之党故其柩不迁移朝于壻之祖庙言祔祭之时又不得祔于皇姑庙也皇大也君也称皇者尊之也凡人为妻齐衰杖而菲屦今壻为之不杖不菲不次菲草屦也不次谓不别处止哀次也壻为妻合服齐衰杖而菲屦及止衰次今未庙见而死其壻唯服齐衰而已其柩还归葬于女氏之党以其未庙见不得舅姑之命示若未成妇然其实已成妇但示之未成妇礼欲见其不敢自专也注正义曰此经但云不杖不菲不云不服故知服齐衰其女之父母则为之降服大功以其非在家壻为之服齐衰期非无主也】曾子问曰取女有吉日而女死如之何孔子曰壻齐衰而吊既葬而除之夫死亦如之注未有期三年之恩也女服斩衰疏【注正义曰所以既葬除者壻于女未有期之恩女于壻未有三年之恩以壻服齐衰故知女服斩衰】
　　曾子问曰丧有二孤庙有二主礼与注怪时有之音义【与音余下礼与同】孔子曰天无二日土无二王尝禘郊社尊无二上未知其为礼也注尊喻卑也神虽多犹一一祭之昔者齐桓公亟举兵作伪主以行及反藏诸祖庙庙有二主自桓公始也注伪犹假也举兵以迁庙主行无则主命为假主非也音义【亟徐起吏反】丧之二孤则昔者卫灵公适鲁遭季桓子之丧卫君请吊哀公辞不得命公为主客入吊康子立于门右北面公揖让升自东阶西乡客升自西阶吊公拜兴哭康子拜稽颡于位有司弗辩也今之二孤自季康子之过也注辨犹正也若康子者君吊其臣之礼也邻国之君吊君为之主主人拜稽颡非也当哭踊而已灵公先桓子以鲁哀公二年夏卒桓子以三年秋卒是出公也音义【乡许亮反先悉荐反夏户嫁反】防【正义曰此一节论防不得有二孤庙不得有二主之事各随文解之孔子曰天无二日土无二王者天有二日则草木枯萎土有二王则征伐不息老子云天得一以清地得一以寜是也昔者齐桓公亟举兵作伪主以行者此说二主之由桓公名小白作伪主亟数也伪假也言作假主以行而反藏于祖庙故有二主也举兵谓南伐椘北伐山戎西伐白狄故云数举兵也今之二孤自季康子之过也者上云自桓公始此不云自季康子始而云康子之过者以孔子答曾子之时上去桓公已逺二主行来又久故云自桓公始也康子之过者正当孔子之时未知后代行之与否不得云自季康子始但见当时失礼故云今之二孤自季康子之过也注正义曰尊谓天无二日土无二王尝禘郊社尊无二上卑谓防有二孤庙有二主喻眀也尊者尚不可二眀卑者不二可知也举尊以眀卑故云尊喻卑也云神虽多犹一一祭之者解尝禘郊社尊无二上之意以尝禘之时虽众神竝在犹先尊后卑一一祭之不一时总祭故云尊无二上也若康子者经云有司谓当时执事之有司畏季氏之威不敢辩正故云若康子者若顺也云君吊其臣之礼也者案士丧礼君使人吊主人进中庭哭拜稽颡成踊丧大记云大夫既殡君吊主人门右北面哭拜稽颡今季康子与之同故云君吊其臣之礼也云邻国之君吊君为之主者以賔主尊卑宜敌故君为主主则拜賔康子又拜故云非也当哭踊而已但唯君荅拜耳出公来吊春秋不见经者盖为吊而米非有国之大事故畧而不书于经也出公輙是灵公孙也曾子所问皆前孤后主今荅前主后孤者谓齐桓公之时事在前卫君之事在后】
　　曾子问曰古者师行必以迁庙主行乎孔子曰天子廵守以迁庙主行载于齐车言必有尊也今也取七庙之主以行则失之矣注齐车金路音义【守手又反本亦作狩齐侧皆反本亦作斋注及下同齐车祭祀所乘金辂也】当七庙五庙无虚主虚主者唯天子崩诸侯薨与去其国与祫祭于祖为无主耳吾闻诸老聃曰天子崩国君薨则祝取羣庙之主而藏诸祖庙礼也卒哭成事而后主各反其庙注老聃古夀考者之号也与孔子同时藏诸主于祖庙象有凶事者聚也卒哭成事先祔之祭名也音义【祫音洽聃他甘反老聃即老子也祔音附】君去其国大宰取羣庙之主以从礼也注鬼神依人者也音义【从才用反下裨从而从同】祫祭于祖则祝迎四庙之主注祝接神者也主出庙入庙必跸注跸止行也音义【跸音毕】老聃云曾子问曰古者师行无迁主则何主孔子曰主命问曰何谓也孔子曰天子诸侯将出必以币帛皮圭告于祖祢遂奉以出载于齐车以行每舎奠焉而后就舎注以脯醢礼神乃敢即安也所告而不以出即埋之反必告设奠卒敛币玉藏诸两阶之间乃出盖贵命也防【正义曰此一节论师出当取迁庙主及币帛皮圭以行庙无虚主之事各随文解之老聃云者从上天子崩以下至出庙入庙必跸以上皆是老聃所云结上义也孔子曰主命者孔子言天子诸侯将出既无迁主乃以币帛及皮圭告于祖祢之庙遂奉以出行载于齐车以象受命故云主命问曰至命也者以曾子不解主命之意故孔子荅以主命之义云天子诸侯将出必以币帛皮圭告于祖祢之庙告讫遂奉此币帛皮圭以出于庙载于齐车金路以行每至停舎之处先以脯醢奠此币帛皮圭而后始就停舎之处行还反后必陈此币帛皮圭于祖祢主前以告神又设奠祭既卒敛此币帛皮圭埋诸两阶之间乃后而出盖贵此主命故也注正义曰案齐仆云掌驭金路大驭掌驭玉路凡祭祀皆乘玉路齐车则降一等乘金路也迁庙主行者皇氏云谓载新迁庙之主义或然也案下文助葬于巷党老聃曰丘止柩又庄子称孔子与老聃对言是与孔子同时也案史记云老聃陈国苦县赖乡曲仁里人也为周柱下史或为守藏史郑注论语云老聃周之大史未知所出云象有凶事者聚也者此实凶事而云象以凶事生人自聚今主亦集聚似生人之聚故云象也云卒哭成事先祔之祭名也者檀弓云卒哭曰成事谓渐成吉事檀弓又曰眀日祔于祖是卒哭之事在祔祭之前郑必云先祔之祭名者以卒哭主各反其庙者为眀日袝时须以新死者祔祭于祖故祖主先反庙也祝接神者也者以其祫祭于祖是祝之所掌之事故祝迎四庙之主若去其国非祭祀之事故大宰取羣庙之主以从鬼神依人故也祫祭于祖则迎四庙之主祝主接神故迎之也祫合祭祖大祖三年一祫谓当祫之年则祝迎髙曾祖祢四庙主于大祖庙祭之天子祫祭则迎六庙之主今言迎四庙者举诸侯言也主出庙入庙必跸主谓木主羣庙之主也主天子一尺二寸诸侯一尺出庙者谓出已庙而往大祖庙入庙谓从太祖庙而反还入己庙若在庙院之外当主出入之时必须跸止行人若主入大祖庙中则可不须跸也以压于尊者也若有丧及去国无跸礼也经云每舎奠焉以其在路不可恒设牲牢故知以脯醢也与殡奠同谓之奠以其无尸故也云所告而不以出即埋之者皇氏云谓有迁主者直以币帛告神而不将币帛以出行即埋之两阶之间无迁主者加之以皮圭告于祖祢遂奉以出熊氏以为每告一庙以一币玉告毕若将所告逺祖币玉行者即载之而去若近祖币玉不以出者即埋之以其反还之时以此载行币玉告于逺祖事毕则埋于逺祖两阶间其近祖以下直告祭而已不陈币玉也】
　　子游问曰丧慈母如母礼与注如母谓父卒三年也子游意以为国君亦当然礼所云者乃大夫以下父所使妾养妾子孔子曰非礼也古者男子外有傅内有慈母君命所使敎子也何服之有注言无服也此指谓国君之子也大夫士之子为庶母慈己者服小功父卒乃不服昔者鲁昭公少丧其母有慈母良及其死也公弗忍也欲丧之有司以闻曰古之礼慈母无服注据国君也良善也谓之慈母固为其善国君之妾子于礼不服也昭公年三十乃丧齐归犹无戚容是不少又安能不忍于慈母此非昭公眀矣未知何公也音义【丧如字下及注皆同读者亦息浪反】今也君为之服是逆古之礼而乱国法也若终行之则有司将书之以遗后世无乃不可乎公曰古者天子练冠以燕居公弗忍也遂练冠以丧慈母丧慈母自鲁昭公始也注公之言又非也天子练冠以燕居盖谓庶子王为其母音义【遗如字犹垂反又于季反】防【正义曰此一莭论诸侯之子丧慈母无服之事丧慈母者子防之意以丧服大夫以下父所使妾无子者养妾子之无母者谓之慈母丧此慈母如己之母今国君丧其慈母还如己母是礼与注正义曰如母谓父卒三年也知者以丧服慈母如母在父卒三年章中故云谓父卒三年若父在之时则期也郑注丧服大夫妾子父在为母大功士之妾子父在为母期则父在为慈母亦当与己母同也云子游意以为国君亦当然者郑知国君者以下孔子荅云君命所使敎子也又引鲁昭公之事皆以国君荅子防眀子防本问国君也云礼所云者乃大夫以下父所使妾飬妾子者礼所云谓丧服所云慈母如母也案丧服传云慈母者何也妾之无子者妾子之无母者父命妾曰女以为子命子曰女以为母若是则生养之终其身如母死则丧之三年必知大夫以下者以天子诸侯不服庶母故下云君命所使何服之有故知此慈母如母谓大夫以下也天子诸侯则絶之也郑知经指国君之子者以经云君命所使敎子故知谓国君之子也国君之子尚不服庶母则国君身不服庶母可知也云大夫士之子为庶母慈己者服小功者案丧服小功章云君子子为庶母慈己者传云君子子者贵人之子也为庶母何以小功也以慈己加也云父卒乃不服者案丧服云士为庶母缌则大夫之子父没为庶母慈己亦缌此云父卒乃不服者谓不服小功仍服缌耳若大夫之子庶母不慈己者虽父在亦服缌故郑注丧服云其不慈己则缌可也丧服注又云士之妻自养其子则不得有庶母慈己此云大夫士者因大夫连言士耳其实士无庶母慈己者皇氏云有士误也熊氏云士之适子无母乃命妾慈己亦为之小功知者以士为庻母缌眀士子亦缌以慈己加小功故此连言大夫士也凡诸侯之子适庶皆三母故内则云必求其寛裕慈恵温良恭敬慎而寡言者为子师其次为慈母其次为保母内则据诸侯也其大夫及公子适妻子亦三母故丧服云君子子为庶母慈己小功注云君子子者大夫及公子之适妻子又注引内则三母是大夫及公子适妻之子皆三母故彼注不云师保慈母居中服之可知也言君之庶子内有慈母又大夫公子适妻子为慈母小功则大夫公子之庶子无三母也但有慈母如母也前经指国君之子此经引鲁昭公故云据国君也是国君与其子同也云谓之慈母固为其善者内则既云择于诸母寛裕慈恵温良者以为子师其次为慈母此云慈母良固当是性行善者云国君之妾子于礼不服也者以丧服公子为其母练冠麻衣故云于礼不服亲母尚不服庶母不服可知若父卒得为己母大功也云昭公年三十乃丧齐归者案襄三十一年襄公薨左传云昭公十九犹有童心是即位时年十九也昭公十一年其母齐归薨而无慼容是年三十非少孤也案家语云孝公有慈母良今郑云未知何公者郑不见家语故也或家语王肃所定故郑不见也公之言又非者以上云公弗忍欲丧慈母既为非今公言古者天子练冠以燕居是公言又非也云天子练冠以燕居盖谓庶子王为其母者案郑注服问云庶子为后为其母缌春秋有以小君服之者故春秋母以子贵其服皆伸而天子服练冠者皇氏云若适小君没则得伸若小君犹在则其母压屈故练冠也所以不同大夫士为后着缌服必练冠者以大夫士为母本应三年以为后压屈故降服缌麻王侯庶子为母本练冠故今还练冠此乃异代之法案丧服缌麻章云庶子为后为其母缌郑注服问云庶子为后为其母缌则是周法天子诸侯大夫士一也凡言古者皆据今而道前代此经既云古者天子为其母则是前代可知也以经无眀文故郑注云盖谓庶子王为其母盖是疑辞也】













　　礼记注防巻十八
　　礼记注疏卷十八考证
　　曽子问君薨而世子生疏犹称世子异于春秋之例○【臣召南】按此即春秋公羊之例也曽子言世子生以别于余子也孔子言告殡则云某之子生即是君薨称子之例何乃以为异哉
　　大祝裨冕注则大夫疏以天子大祝是大夫云云○【臣召南】按经文是举天子以例诸侯故有大宰小宰此大祝即周礼之大祝无可疑者
　　祝声三注声噫歆警神也疏古人发声多云噫○【臣召南】按如疏所言是噫歆二字亦想当然之辞但汉去古近康成必有所据既夕篇商祝声三注云旧说以为声噫与也士虞记祝升止哭声三注云声者噫歆也则固凿凿言之矣
　　乃命国家五官而后行注五大夫典事者疏是诸侯有三卿五大夫○【臣召南】按此疏甚确三卿亦谓之三官左传所云三官书之是也五大夫谓之五官此文是也
　　其虞也先重而后轻礼也疏○旧本误与下章宗子虽七十经文相连而疏一叚亦误脱在下章之末今移正
　　又何反于初注疏○旧本疏误在下章今移正
　　成妇之义也注防○旧本误与经文下二章接连防尤附丽失次今一一移正
　　天子廵守以迁庙主行载于齐车注齐车金路疏○【臣召南】按疏但引齐仆掌驭金路以证此文齐车耳小宗伯职曰若大师则帅有司而立军社奉主车注引此经主车即迁主齐车也
　　吾闻诸老聃曰注防陈国苦县頼乡曲仁里人也○旧本脱人字今补
　　君命所使教子也何服之有注此指谓国君之子也大夫士之子为庶母慈己者服小功○【臣召南】案南史儒林传梁武帝勅官议皇子慈母之服司马筠引此经及郑注云国君之子不服则王者之子可知宜依礼刋除以正前代之惑梁武帝谓礼言慈母有三条一则妾子之无母使妾之无子者养之命为母子服以三年丧服齐衰章所言慈母如母是也二则嫡妻之子无母使妾养之慈抚隆至妾无为母之义而恩深事重故服以小功丧服小功章所以不直言慈母而言庶母慈己者眀异于三年之慈母也其三则子非无母正是择贱者视之义同师保而不无慈爱故亦有慈母之名师保旣无服则此慈母亦无服矣内则云择于诸母与可者使为子师其次为慈母次为保母此其眀文也子防所问自是师保之慈非三年小功之慈也故夫子得有此对岂非师保之慈母无服之证乎郑元不辨三慈混为训释案司马筠直据此经甚确但慈母实有不同梁武所论亦从来説经者之所未晰也
　　礼记注防卷十八考证
　　钦定四库全书
　　礼记注疏卷十九
　　汉郑氏注　唐陆徳明音义　孔頴逹疏
　　曾子问
　　曾子问曰诸侯旅见天子入门不得终礼废者几注旅众音义【几居岂反下同】孔子曰四请问之曰太庙火日食后之丧雨霑服失容则废注大庙始祖庙宗庙皆然主于始祖耳音义【霑竹廉反】如诸侯皆在而日食则从天子救日各以其方色与其兵注示奉时事有所讨也方色者东方衣青南方衣赤西方衣白北方衣黑兵未闻也音义【衣于既反】大庙火则从天子救火不以方色与兵疏【正义曰此一节论行礼有故不得终之事各依文解之大庙火则从天子救火不以方色与兵者以日食是隂之灾故象五方之色以兵讨隂救火无此义故不用五方色及兵也注正义曰公羊传云周公称大庙鲁之始祖也明诸国皆然余庙有火亦废朝故云宗庙皆然特云大庙火是主于始祖而言耳示奉时事解各以其方色有所讨解与其兵也故诸侯皆在京师者则从天子救日爲隂侵阳是君弱臣强之象方色者东方衣青南方衣赤西方衣白北方衣黒兵未闻者隐义云东方用防南方用矛西方用弩北方用楯中央用鼓所以有所讨者以日食隂侵阳示欲助天子讨隂也亦偹非常以彼非正经故不取也谷梁云天子救日置五麾陈五兵五鼔诸侯置三麾陈三鼓三兵大夫击门士击柝言助其阳也范甯云凡声阳也击鼔爲声所以助阳压隂也春秋传曰日有食之天子伐鼓于社责上公也诸侯伐鼓于朝退自责也夏书曰辰不集于房瞽奏鼓啬夫驰庶人走孔传曰辰日月所防集合也房日月所舎而不合其所舎食可知矣驰走者救者之偹也奏犹击也周礼有救日之弓但不知兵之细别故云未闻】
　　曾子问曰诸侯相见揖让入门不得终礼废者几孔子曰六请问之曰天子崩大庙火日食后夫人之丧雨霑服失容则废注夫人君之夫人疏【注正义曰此经曰后夫人之丧恐是天子之三夫人故云君之夫人此大庙火者亦谓君之大庙非天子大庙也知非者既云揖让入门无容天子大庙之火赴告即至故知非王之大庙假令在后当朝方闻火时过已久又不可废朝故知非王之大庙也】曾子问曰天子尝禘郊社五祀之祭簠簋既陈天子崩后之丧如之何孔子曰废注既陈谓夙兴陈馔牲噐时也天子七祀言五者闗中言之音义【禘大计反簠音甫徐方于反又音蒲簋音轨馔仕恋反又仕转反下同】疏【注正义曰知既陈谓夙兴陈馔牲噐时也者以下文云当祭而日食则此簠簋既陈不当祭也既不当祭时明是祭前陈馔牲噐也前文云天子崩后之丧与日食大庙火其礼皆同则此簠簋既陈日食大庙火亦同也故下云如牲至未杀则废是也牲至已杀则行接祭其天子崩后之丧牲入虽杀不可行接祭以其丧事重故也云天子七祀言五者闗中言之者郑此注以周礼言之祭法周天子七祀诸侯五祀大夫三祀五居其中言是诸侯之法举五而言则上兼七下通三欲见天子及大夫其祭皆然故云闗中言之闗适也谓通取中央而言之经云尝禘者谓宗庙之祭也郊社谓天地之祭举天地宗庙则五祀以上之祭皆在其中】
　　曾子问曰当祭而日食大庙火其祭也如之何孔子曰接祭而已矣如牲至未杀则废注接祭而已不迎尸也疏【正义曰谓牲至之后则接祭之也接防也防速也速而祭之注正义曰经云如牲至未杀则废此云接祭则牲至已杀之后也案郊特牲云既灌然后迎牲则迎尸于奥是未杀牲之前此经杀牲后云不迎尸者凡迎尸之礼其节有二一是祭初迎尸于奥而行灌礼灌毕而后出迎牲于时延尸于户外亲割荐血而行朝践之礼设腥爓之俎于尸前是一也然后退而合亨更迎尸入坐于奥行馈孰之礼是二也此云不迎尸者直于堂上行朝践礼毕则止不更迎尸而入此谓宗庙之祭郊社之祭无文不迎尸亦谓此时也熊氏云郊社五祀祭初未迎尸之前已杀牲也以其无灌故也故大宰云祀五帝纳亨注云纳亨谓祭之时又中霤礼皆爲爼奠于主乃始迎尸是郊及五祀杀牲在迎尸之前也则此不迎尸亦得爲祭初不迎尸也】天子崩未殡五祀之祭不行既殡而祭其祭也尸入三饭不侑酳不酢而已矣自啓至于反哭五祀之祭不行已葬而祭祝毕献而已注既葬弥吉祝毕献而后止郊社亦然惟尝禘宗庙俟吉也音义【饭扶晚反下同侑音又絶句下皆放此酳音又仕觐反酢才各反比必利反】疏【正义曰天子诸侯祭礼既亡今仪礼唯有大夫士祭礼以言之案特牲馈食礼祝延尸于奥迎尸而入即延坐三饭告饱祝侑尸尸又饭至于九饭毕若大夫依少牢馈食尸食十一饭而毕郑注少牢云士九饭大夫十一饭则其余有十三饭十五饭也案此説则诸侯十三饭天子十五饭又案特牲礼尸九饭毕主人酌酒酳尸尸饮卒爵酢主人主人受酢饮毕酌献祝祝饮毕主人又酌献佐食此是士之祭礼也今约此而説天子五祀之祭也天子崩未殡五祀之祭不行者以初崩哀感未遑祭祀虽当五祀祭时不得行既殡而祭者但五祀外神不可以己私丧久废其祭故既殡哀情稍杀而后祭也其祭也尸入三饭不侑酳不酢而已矣者今丧既殡不得纯如吉礼理须宜降杀侑劝也故迎尸入奥之后尸三饭告饱则止祝更不劝侑其食使满常数也又熊氏云三饭不侑酳不酢而已矣谓迎尸入奥之后尸三饭即止祝不劝侑至十五饭于时冢宰摄主酌酒酳尸尸受卒爵不酢摄主故云三饭不侑酳不酢而已者谓唯行此而已不爲在后余事也自啓至于反哭五祀之祭不行者谓欲葬之时从啓殡以后葬毕反哭以前灵柩既见哀摧更甚故云五祀之祭不行已葬而祭祝毕献而已己葬而祭者谓己葬反哭殡宫毕而行其祭但既葬弥吉尸入三饭之后祝乃侑尸尸食十五饭摄主酳尸尸饮卒爵而酢摄主摄主饮毕酌而献祝祝受饮毕则止无献佐食以下之事所以然者以葬后未甚吉唯行此礼而已而已是语辞也皇氏云已止也注正义曰经云祝毕献止谓祝受献祭礼遂毕止不献佐食以下云郊社亦然者王制云天地社稷爲越绋而行事是与五祀同也赵商问云自啓至反哭五祀之祭不行注云郊社亦然者案王制云唯天地社稷爲越绋而行事何赵商之意葬时郊社之祭不行何得有越绋而行事郑答越绋行事丧无事时天地郊社有常日自啓及至反哭自当辟之郑言无事者谓未殡以前是有事既殡以后未啓以前是无事得行祭礼故有越绋行事郑云郊社有常日自啓至反哭自当辟之者郊社既有常日自啓反哭当辟此郊社之日郊社尊故辟其日不使相妨五祀既卑若与啓反哭日相逢则五祀辟其日也郑言天地社稷去殡处逺祭时逾越此绋而往赴之五祀去殡处近暂往则还故不爲越绋也云唯尝禘宗庙俟吉也者谓爲尝禘之礼以祭宗庙俟待于吉故王制云丧三年不祭是也其在丧祭郊社之时其丧所朝夕仍奠知者杂记云国禁哭则止朝夕之奠即位自因也人臣尚尔明天子得也】
  </div>
  <div class="pagination">
   <a href="礼记注疏_page11.html">
    上一页
   </a>
   <span>
    ...
   </span>
   <a href="礼记注疏_page7.html">
    7
   </a>
   <a href="礼记注疏_page8.html">
    8
   </a>
   <a href="礼记注疏_page9.html">
    9
   </a>
   <a href="礼记注疏_page10.html">
    10
   </a>
   <a href="礼记注疏_page11.html">
    11
   </a>
   <span class="current-page">
    12
   </span>
   <a href="礼记注疏_page13.html">
    13
   </a>
   <a href="礼记注疏_page14.html">
    14
   </a>
   <a href="礼记注疏_page15.html">
    15
   </a>
   <a href="礼记注疏_page16.html">
    16
   </a>
   <a href="礼记注疏_page17.html">
    17
   </a>
   <span>
    ...
   </span>
   <a href="礼记注疏_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
