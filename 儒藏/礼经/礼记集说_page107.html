<!DOCTYPE html>
<html>
<head>
    <meta charset="UTF-8">
    <title>礼记集说 - 第 107 页/共 145 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记集说 - 第 107 页/共 145 页</h1>
    <div class="content">





　　礼记集説卷一百十
<经部,礼类,礼记之属,礼记集说>
　　钦定四库全书
　　礼记集説卷一百十一　　　宋　卫湜　撰
　　孝子之祭可知也其立之也敬以诎其进之也敬以愉其荐之也敬以欲退而立如将受命已彻而退敬齐之色不絶于面孝子之祭也立而不诎固也进而不愉防也荐而不欲不爱也退立而不如受命敖也已彻而退无敬齐之色而忘本也如是而祭失之矣
　　郑氏曰诎充诎形容喜貌也进之谓进血腥也愉顔色和貌也荐之谓进孰也欲婉顺貌齐谓齐庄固犹质陋也而忘本而衍字也
　　孔氏曰此一节明孝子之祭观其貌而知其心孝子之祭可知也以下诸事是也其立之也言孝子尸前而立也已彻谓祭毕已彻馔食
　　黄氏曰敬以欲者欲其亲之歆飨之也欲兾见其亲之容顔也故下文云荐而不欲不爱也乃为人子孝恭追慕之心见于形貌之谓也
　　严陵方氏曰孝子之祭可知者言观其祭可以知其心也其立之者言方待事而立也其进之者言既从事而进也其荐之者言奉其物而荐也退而立者言其进而后退也已彻而退者言既荐而后彻也葢退而立则少退而已已彻而退则于是乎退焉诎则身之屈也愉则色之愉也欲则心之欲也退而立如将受命则顺听而无所忽焉已彻而退敬齐之色不絶于面则慎终如始矣
　　毗陵慕容氏曰君子以所性为本故能达而为容貌犹之木也本固而末茂敬齐之色不絶于面有本者如是今无焉是忘其本也心勿忘则有本本存则有其容矣此表里之符也凡此者虽皆祭祀之容无非本于徳徳者得于身也覩其容如此则知非有得于身也故曰如是而祭失之矣由前而祭则可知以循其本故也由后而祭则失之以丧其本故也君子务本所谓本者孝而已故其言必本于孝子
　　马氏曰以其莫为者先定于内则或使于外者当可知矣自孝子之祭可知也至不絶于面此所谓进退必敬也进也荐也退立也彻也皆进退之节也敬以诎敬以愉敬以欲其彻有敬齐之色皆敬之出乎信慤者也
　　庆源辅氏曰可知也犹语鲁大师乐曰乐其可知也之意必如是然后尽孝子之心合祭祀之礼此即所谓进退必敬如亲听命也立以身言故曰诎进以貌言故曰愉荐以心言故曰欲退而立如将受命诚敬属属乎进退之间也已彻而退有敬齐之色诚敬属属乎终始之际也色非可以伪为也
　　讲义曰祭以敬为主由敬心于中故见于顔色者自然如此也彊悲者虽哭不哀彊欢者虽笑不和非敬心之虽勉彊不能也故立则不诎进则不愉荐则不欲退立而不如受命已彻而退则无敬齐之色其失如此由其心之不敬也以敬则如彼一不敬则如此孰谓见于顔色者可以勉强为哉
　　山隂陆氏曰立而不诎以其恃亲是故谓之固进而不愉以其惮亲是故谓之防荐而不欲若不得已而后荐也不爱莫大于是退立而不如受命敖也始立如此是固也非敖也凡祭以齐为本方祭嫌于不愉祭已嫌于不齐已彻而忘之是之谓忘本
　　孝子之有深爱者必有和气有和气者必有愉色有愉色者必有婉容孝子如执玉如奉盈洞洞属属然如弗胜如将失之严威俨恪非所以事亲也成人之道也郑氏曰和气谓立而诎成人既冠者然则孝子不失其孺子之心也
　　孔氏曰言孝子对神容貌敬慎如执持玉之大寳如奉盈满之物严威谓严肃威重四者非事亲之貌事亲当和顺卑柔也
　　严陵方氏曰爱者心也心动则气随之气形则色随之色见则容随之故言之序如此和也愉也婉也皆生于爱之深者也严则貌有所俨威则外为可畏恪则内为有辨如弗胜如将失之则事亲之道也严威俨恪则成人之道也夫为人子者发必髧髦衣必青纯居不主奥坐不中席行不中道立不中门财不私有也言不称老也贵为世子而齿譲必行于学尊为大夫而车马不敢受于朝凡以成人之道非所以事亲而已
　　东莱吕氏曰有深爱者必有和气愉色婉容从容不迫而诚意笃至
　　毗陵慕容氏曰此言孝子之事亲根于至性由中而渐达于外也君子所性本于仁仁人心也首善莫如仁则仁者心之端善之首则孝子之所本本于深爱而已深爱则仁之心和则仁之气愉则仁之色婉则仁之容故曰仁人之事亲
　　山隂陆氏曰和气愉色婉容皆爱根于心其见于外如此如执玉奉盈如弗胜言敬故曰爱敬尽于事亲
　　延平周氏曰如执玉言其恭如奉盈言其慎与夫如弗胜之类者非特孝子事亲而已葢成人之道所当然也
　　讲义曰爱亲之心深动于其心则于气也必和气和而色愉色愉而容婉表里之符不期而然曰必有者以其自然而非勉强也
　　先王之所以治天下者五贵有徳贵贵贵老敬长慈幼此五者先王之所以定天下也贵有徳何为也为其近于道也贵贵谓其近于君也贵老为其近于亲也敬长为其近于兄也慈幼为其近于子也
　　郑氏曰言治国有家道
　　孔氏曰自此至国家也一节论贵徳及孝弟之事石林叶氏曰道无不在而徳者道之所形故贵有徳以其近道君为天下贵而爵所自出故贵贵以其近君老非己亲而事亲欲其夀老故贵老为其近亲长非己兄而推其所尊则无犯上故敬长为其近兄幼非己子而推其爱以及其所不爱故慈幼为其近子自老而上皆曰贵者以其达尊也故孟子曰爵一齿一徳一朝廷莫如爵乡党莫如齿辅世长民莫如徳推其尊于乡党故敬长同于贵老推其尊于长民故慈幼同于贵徳
　　毗陵慕容氏曰先王所以治天下者在顺乎民所以顺民者在因其性不能因其性民不可得而顺也不能顺乎民天下不可得而定也五者民性之所有人道之所先自上世以来未有能外此者也天下莫不贵者道也尊无二上继天而为之子位莫贵焉者君也道者所由而行君者所恃而治孰有大于斯五者凡有徳者能得道者也凡有爵而贵者佐君而理者也有徳者有天爵贵者有人爵天爵谓之良贵人爵谓之达尊二者皆可贵也故曰贵有徳贵贵为其近而贵焉则所贵者广矣亲生我者也兄先我者也子承我者也人之所以为人尽于此三者于亲致其孝于兄竭其敬于子尽其慈人道备矣贵老则凡在已上者欲其同于亲所以广孝也敬长则凡在已右者欲其同于兄所以广敬也慈幼则凡在已下者欲其同于子所以广爱也先王推其所为至于如此则天下之大莫能外焉冝其可以运诸掌孔子师文王敬周公则贵有徳者也畏大人事公卿则贵贵者也老者安之朋友信之少者懐之于斯五者可谓尽其道焉使其不穷于末世其于定天下何有
　　严陵方氏曰先王治天下岂特五者而已哉然不过五者而已先言治天下后言定天下者治之然后定故也徳未足以尽道也近于道而已凡列于爵者皆谓之贵贵不必皆君也贵在外者也先徳而后贵以内外为之序也贵必在上者也老有在下者也先贵而后老以上下为之序也先老而后长先长而后幼则以尊卑小大为之序也贵有位而已老有年而已不必皆有徳则长也幼也又可知矣故于徳特言有焉于长曰敬于幼曰慈者葢敬存乎礼慈存乎仁而已至于贵则不止于是也
　　延平周氏曰道出而为徳由徳以入道道则圣也徳则贤也故曰贵有徳为其近于道也贵有徳之与贵贵二者不可偏废也然贵有时而屈于徳故贵有徳所以先之也
　　延平黄氏曰人性之善充之足以保四海不充之不足以事父母先王引而充之虑其不充而害其本也故贵贵为其近于君也贵老为其近于亲也敬长为其近于兄也慈幼为其近于子也
　　庆源辅氏曰人人亲其亲长其长而天下平所谓定天下也君臣父子兄弟人伦之大者而道又人伦之緫也故先曰贵有徳先王之治天下举斯心加诸彼而已刑名法数有不与焉然其所谓道者亦岂清虚寂灭之谓乎
　　是故至孝近乎王至弟近乎霸至孝近乎王虽天子必有父至弟近乎霸虽诸侯必有兄先王之教因而弗改所以领天下国家也
　　郑氏曰天子有所父事诸侯有所兄事谓若三老五更也天子衰诸侯兴故曰霸
　　孔氏曰以圣人之徳无以加于孝故虽天子之尊必有事之如父者谓养三老也敎民礼顺莫善于弟故虽诸侯之贵必有事之如兄者谓养五更也因人心之孝弟即以孝弟敎人是因而不改案天子诸侯俱有养老之礼皆事三老五更故文王世子注云三老如賔五更如介但天子尊故父事属之诸侯卑故兄事属之
　　严陵方氏曰孟子曰以力假仁者霸以徳行仁者王则霸非无仁也特未若王之仁为至尔夫孝仁也弟亦仁也孝足以尽事亲之道故近乎王弟止于从兄而已故近乎霸孝经言虽天子必有先也言有兄也则天子未尝无兄矣又以保其社稷和其民人为诸侯之孝则诸侯未尝无父矣此止于天子言父于诸侯言兄者以弟不足以尽天子之徳而诸侯未足以尽孝之道故也先王之教因而弗改者因其良知良能而教之也孩提之童无不知爱其亲故先王因而弗改则教之以孝焉及其长也无不知敬其兄先王因而弗改则教之以弟焉先王有孝弟之教如此则上足以承父兄下足以令臣庶而刑于四海矣故曰所以领天下国家也
　　石林叶氏曰孝以事亲父则亲之也亲之斯爱之矣故至孝近乎王以王道主乎仁也弟以从兄兄则尊之也尊之斯畏之矣故至弟近乎霸以霸假乎义也王有天下因言其孝则曰天子必有父霸有一国因言其弟则曰诸侯必有兄近王霸者至孝弟者也通神明者孝弟之至者也先王领天下国家有所因者本于此而已矣
　　毗陵慕容氏曰孟子曰仁之实事亲是也义之实从兄是也又曰亲亲仁也敬长义也则孝所以为仁弟所以为义王者之事以仁为心霸者之事以义为行仁主爱爱则亲亲则不敢视为外故曰必有父义主敬敬主逊逊则不敢处其先故曰必有兄推是心也而推于其所为其于王霸也何有夫立人之道曰仁与义孝弟本仁义而始之也王霸拒仁义而行之也至孝可以王而王者之道不止于亲亲故曰近乎王至弟可以霸而霸者之事不止于敬长故曰近乎霸王与霸本仁义而为之仁与义本乎孝弟而达之先王之教所因有本故曰因而弗改
　　讲义曰自昔有天下国家者未尝不以孝弟之道为先尧舜者不过此尔况王与霸乎以天子诸侯而有尊有先则天下之有父兄者冝如何哉葢二者非勉彊难行之事特人性之自然者尔先王之教非有他术因人性之自然而无所改易所以领天下国家而人从之用此道尔以至孝为近乎王至弟为近乎霸天子必有父诸侯必有兄非以其有优劣也互见云尔
　　庆源辅氏曰孝弟顺徳也别而言之则孝生于仁弟生于义仁可以包义义未足以尽仁故有近王近霸之説焉至孝近乎王故虽天子必有父至弟近乎霸故虽诸侯必有兄此又推言其隆杀之义耳非谓天子之无兄诸侯之无父也先王之教因其可贵而贵焉因其可敬而敬焉因其可慈而慈焉使天下之人观感以自遂其良知良能焉则天下国家虽大可得而领之矣领犹衣之领提其领则衣无不顺也敎非彊其所无因其有以导之耳言天下国家关乎天子诸侯也
　　江陵项氏曰礼记之文多若此类虽似可疑然皆士之遗言先儒口以相授其中多古之义训不可忽也此章亦当以古训解之古人谓事亲为仁敬长为义王者以仁覆天下故至孝者近之君之道主于仁也霸者以义尊王室故至弟者近之臣之道主于敬也不曰君臣而曰王霸者极其至者而言之也王者君位之极霸者臣位之极也古之所谓霸者即伯字也诸侯之长也自孟子荀子推明王霸之辨而后学者以霸为羞故此章遂不可通殊不知孟荀所辟谓春秋时五霸耳由桓文以前尧舜之四岳夏殷之二伯文武时周召为二伯成王时大公为侯伯康王时召公毕公为二伯是亦可羞乎学者考古不精多据后説以破前言不可不谨也
　　子曰立爱自亲始教民睦也立敬自长始教民顺也教以慈睦而民贵有亲教以敬长而民贵用命孝以事亲顺以听命错诸天下无所不行
　　郑氏曰亲长父兄也睦和厚也尊长出教令者孔氏曰此一节明爱敬之道自此以下皆展转相因广明其事葢记者杂録以事类相接为次非本相因之辞也人君欲立爱于天下从亲为始言先爱亲也已爱亲则人亦爱亲是教民睦也欲立敬于天下从长为始言先自敬长已能敬长民亦敬长是教民顺也睦则恩慈故云慈睦民既慈睦则贵所有之亲民心和顺不有悖逆故贵用在上之教命
　　延平周氏曰仁始于爱亲而爱其亲以及人之亲故曰自亲始义始于敬长而敬其长以及人之长故曰自长始教以慈睦则知教以敬顺教以敬长则知教以慈幼
　　马氏曰与伊训所谓立爱惟亲立敬惟长始于家终于四海孝经所谓爱敬尽于事亲徳教加于百姓刑于四海固皆天子之事也爱所以为仁敬所以为义事亲者仁之实故立爱自亲始从兄者义之实故立敬自长始
　　石林叶氏曰君子无不爱也自亲而推之则有杀故以爱亲为始君子无不敬也自长而推之则有等故以敬长为始始乎亲而达其教于天下凡有亲者莫不敦爱而相顾也故曰教以慈睦而民贵有亲始乎亲长而达其教于天下凡有上者莫不用命而相尊也故曰教以敬长而民贵用命亲亲长长君子所自立而效至于天下平故曰错诸天下无所不行严陵方氏曰爱敬之性存乎天爱敬之教存乎人存乎天者人皆有之然或至于忘其爱敬非天之降材尔殊也亦由戕贼其美质颠仆其善本而已则存乎人者其可废乎故每以立言之也相亲之谓睦不悖之谓顺尧典曰以亲九族九族既睦则睦固出于爱亲矣孝经曰以敬事长则顺则顺固出于敬长矣能慈睦则相亲而不离能敬顺则从命而无逆孝以事亲则知所谓顺以听命者敬以事亲也顺以听命则知所谓孝以事亲者睦以相亲也其言互相备而已错诸天下无所不行者则以人心所同故也孟子曰亲亲仁也敬长义也无他达之天下也其言正与此合
　　毗陵慕容氏曰爱敬之道非可家至户晓所因者本则从之也轻听且速矣亲亲仁也敬长义也不学之良能不虑之良知人皆有之所谓本也圣人能自我达之天下使四海之内合敬同爱所谓立也
　　庆源辅氏曰贵犹崇尚也错与推而放之四海而准之意同
　　郊之祭也丧者不敢哭凶服者不敢入国门敬之至也郑氏曰祭者吉礼不欲闻见凶人
　　孔氏曰此一节论郊祀之礼以是吉礼大事故丧与凶服皆辟之
　　严陵方氏曰古礼莫重于祭祭礼莫大于郊故不敢以凶事干吉礼焉然非敬之至又安能如是
　　山隂陆氏曰天神言辟之以为敬人鬼言亲之以为敬亦相备也
　　庆源辅氏曰人君郊天而人之有丧者不敢哭凶服者不敢入国门祭庙而卿大夫序从执事进退必防非人君诚敬之至安能如是哉然则在我者虽敬而在人者弗肃犹非敬之至也
　　祭之日君牵牲穆答君卿大夫序从既入庙门丽于碑卿大夫袒而毛牛尚耳鸾刀以刲取膟膋乃退爓祭祭腥而退敬之至也
　　郑氏曰祭谓祭宗庙也穆子姓也答对也序以次第从也序或为豫丽犹系也毛牛尚耳以耳毛为上也膟膋血与肠间脂也爓祭祭腥祭爓肉腥肉也汤肉曰爓
　　孔氏曰此一节明祭庙牵牲致敬君牵牲时子姓对君共牵牲卿大夫佐币士奉刍依次从君也牲以纼系着中庭碑将杀牲卿大夫袒取毛牛荐之耳主听故以耳毛欲使神听之用鸾刀刲割牲体又取血及肠间脂血以供荐而膋以供炙肝及萧也乃退谓杀牲竟而取卿大夫所刲血毛膟膋荐之竟而退也祭有三节此一节竟故退荐膟膋之后以俎载爓肉腥肉而以祭祭卒而退是恭敬之至极也知穆是子姓者父昭子穆姓生也子孙是昭穆所生直言穆者文不备案説文云膟血祭膋是牛肠间脂也此腥肉即礼运腥其俎也爓肉即礼运孰其殽也此先云爓便文耳非先后之次云汤肉为爓者以鬼神异于生虽曰孰殽但汤肉而已若其他小祀则煑肉令孰故郊特牲云一献孰是爓与孰又别也
　　延平周氏曰以君之尊而牵牲以子姓之亲而答君可谓敬之至也
　　严陵方氏曰祭之日谓祭宗庙之日也父为昭子为穆故曰穆必以穆言之者以有事于宗庙故也答君者对君而牵牲也答君必以穆者以示父子合敬而致其力也卿大夫从君而在穆后故曰序从言不失先后之序也袒则示其用力之劳也毛牛则告全故也尚耳则欲神之听之杂记周官谓之衈者正此之意郊特牲言肉袒亲割此则言卿大夫者葢卿大夫相君故也鸾刀以刲者取声和而后断也取膟膋将以染萧而焫之也爓则向乎孰矣腥则全乎生而已夫祭之日内之父子外之君臣周旋反覆从事至于如此故曰敬之至也
　　山隂陆氏曰凡在子列皆穆也春秋曰此非子也其称子何臣子一例也假令闵公牵牲僖公在列即穆矣言鸾刀以刲取膟膋卿大夫袒而毛牛尚耳则鸾刀以刲卿大夫也君牵牲卿大夫序从葢从早矣至鸾刀以刲取膟膋爓祭祭腥然后退所谓敬之至也郊特牲曰取膟膋燔燎升首报阳也与此取膟膋不同彼羊也此牛也知然者以羊人云祭祀割牲登其首知之也祭义曰燔燎羶芗见以萧光正言羶葢以此郑氏谓割牲进其孰体然则刲言牲割言孰刲臣之事割君之事爓祭祭腥而退不言祭爓爓不足言也祭腥在下亦以此故曰礼之近人情者非其至者也自馈孰而后虽敬非其至也易曰观盥而不荐则诚不在灌献孔子曰禘自既灌而往者吾不欲观之矣则诚不在朝践夫言岂一端也顾所主意如何尔
　　石林叶氏曰牵牲而入庙门丽于碑所谓纳牲诏于庭也毛牛尚耳者所谓升首于室也刲取膟膋以合羶芗所谓臭阳达于墙屋也祭爓腥而退所谓至敬而不享味也
　　贾氏曰宫必有碑案士昏礼聘礼云三揖郑注皆云入门将曲揖既北面揖当碑揖则大夫士庙内皆有碑乡饮酒乡射言三揖则庠序之内亦有碑据祭义则诸侯庙内有碑明矣但生人寝内不见有碑两君相朝燕在寝岂不三揖乎明亦当有碑矣碑所以识日景观碑景邪正以知日之早晚也宫庙之碑用石为之葬碑取县绳繂暂时之间往来运载当用木而已【仪礼防】
　　郊之祭大报天而主日配以月夏后氏祭其闇殷人祭其阳周人祭日以朝及闇
　　郑氏曰主日者以其光明天之神可见者莫着焉闇昏时也阳读为曰雨曰旸之旸谓日中时也朝日出时也夏后氏大事以昏殷人大事以日中周人大事以日出亦谓此郊祭也以朝及闇谓终日有事孔氏曰自此至天下之和论郊祭及日月之义此经止明郊祭之礼郊之祭者谓夏正郊天于此郊时大报天之众神天无形体悬象着明不过于日月故以日为百神之主配之以月自日以下皆祭特言月者但月为重以对日耳盖天地独为坛其日月及天神等共为一坛故日得为众神之主也檀弓云大事非止是丧亦兼诸祭周人尚文祭百神礼多故以朝及闇彼季氏大夫之家礼仪应少亦以朝及闇故夫子讥之
　　长乐刘氏曰郊之祭大报天而主日者天之为徳至广至大不可得而见之也其可见者日与月尔故尊之以次于天以为三辰之主而以月配焉
　　严陵方氏曰郊虽以报天然天则尊而无为可祀之以其道不可主之以其事故止以日为之主焉犹之王燕饮则主之以大夫王嫁女则主之以诸侯而已有其祀必有其配故主以日而又配以月也犹之祭社则配以句龙祭稷则配以周弃焉春秋曰自外至者无主不止盖谓是矣闇者日既没而黒夏后氏尚黒故祭其闇阳者日方中而白殷人尚白故祭其阳朝者日初出而赤周人尚赤故祭以朝及闇焉言闇则知阳之为明言阳则知闇之为隂言朝则知闇之为夕以朝及闇则有隂有阳隂阳杂而成文又以见其尚文欤祭日谓祭之日也必于周言日者以一日之间以朝及闇故也先儒谓终日有事是矣清江刘氏曰周人祭日以朝及闇此言周人尚赤大事用日出先日欲出之初犹逮及闇则可行祭事矣稍后则昼昼则与殷人日中相乱故季氏祭仲由为宰晏朝而退仲尼谓之知礼也若曰周人之祭自朝及暮则孔子无为多仲由仲由为不知礼
　　马氏曰周官掌次职云祀五帝则张大次小次注云大次始往所止居小次既接祭退佚之所是与诸臣代有事也唯其与诸臣代有事故虽以朝及闇而不继之以倦也
　　山隂陆氏曰以朝及闇终此一日正言祭日以此且言及闇则非不得已也着无有司跛倚之事
　　延平周氏曰以朝及闇者犹言以朝与闇盖或以朝或以闇
　　祭日于坛祭月于坎以别幽明以制上下祭日于东祭月于西以别外内以端其位日出于东月生于西隂阳长短终始相廵以致天下之和
　　郑氏曰幽明者谓日照昼月照夜端正也廵读如沿汉之沿谓更相从道
　　孔氏曰此经皆据春分朝日秋分夕月祭日于坛谓春分也祭月于坎谓秋分也月为幽日为明日在坛月在坎是殊别幽明制定上下也日为阳在外月为隂在内今祭日于东用朔旦之时是为外祭月于西用乡夕之时是为内是以别外内以正其位也隂谓夜阳谓昼夏则阳长而隂短冬则阳短而隂长是隂阳长短也月之与日同行黄道其晦朔之日月与日同处自朔之后月与日先后而行至月终日还与月同处是终始相廵也隂阳和防是致天下之和也横渠张氏曰朝日夕月皆朝夕天非朝夕日月天体至大难以出入而求日出于东月生于西如君之出视朝夕故天子于此时朝夕所以训民之事君长乐刘氏曰祭日于坛祭月于坎以别幽明以制上下者此谓春分朝日于东郊秋分夕月于西郊也春朝而后日向长夜向短则昼夜差而幽明别矣秋夕而后阳消而下隂长而上则寒暑分而上下制矣祭日于东祭月于西以别外内以端其位日出于东月生于西隂阳长短终始相廵以致天下之和者此谓冬至大报天于圜丘而主日也位日于坛东以象其所出位月于坛西以象其所生东为主故曰内西为賔故曰外日南至矣由此而行北陆阳从之以长隂从之以消矣昼由之以修夜由之以短矣长则进于地上消则入于地中二气之进退乃系乎日月之行也则其位不得不端焉虽然天运左旋日月右转天运之周二十有八转而强日乃一周于天月十有二周于天而日乃一周于天其行同轨而与月防于其次则谓之合朔十有二朔而嵗功成焉故朔也者月周天之终而日合月之始也日月以叙防合于上则隂阳以叙消长于下而四时由之和焉万物由之生焉盖凡阳气则主于日隂气则主于月天为积阳之长此则郊而主日以致天下之和
　　严陵方氏曰坛之形则圜而无所亏以象日之无所亏而盈也坎之形则虚而有所受以象月之有所受而明也且封土为坛其形髙而显凿土为坎其形深而隐一显一隐所以别隂阳之幽明一髙一深所以制隂阳之上下东动而出西静而入出则在外入则反内故东西所以别隂阳之外内东为阳中西为隂中中则得位故东西所以端隂阳之位别幽明之道然后能制上下之分别内外之所然后能端隂阳之位言之序所以如此且坛坎者人为之形东西者天然之方以出于人为也故言制上下以出于天然也故言以端其位而已日出于东言其象出于天地之东也月生于西言其明生于轮郭之西也此又覆明祭日月于东西之意也日言出于东则知为入于西尧典于东曰寅賔出日于西曰寅饯纳日者以此月言生于西则知为死于东杨雄言月未望则载魄于西既望则终魄于东者以此日之出入也歴朝夕昼夜而成一日月之死生也歴晦朔望而成一月日往则月来月往则日来而隂阳之义配焉阳道常饶隂道常乏故运而为气赋而为形凡属乎阳者皆长属乎隂者皆短一长一短终则有始相廵而未尝相絶故以是致天下之和者隂阳相济之效也独隂而无阳独阳而无隂是同而已又何以致乎
　　马氏曰日为明月为幽阳极上隂极下幽明者隂阳之道上下者隂阳之性故祭日于坛祭月于坎以别之阳则流故日出于东而之乎西隂则逆故月生于西而之乎东隂阳长短终始相廵与扬雄所谓明晦相推日月逾迈嵗嵗相荡而天地弥陶之谓神明不穷类已
　　山隂陆氏曰以制上下所谓君臣有等日外也月内也言外在上以此故曰日食则天子素服修六官之职荡天下之阳事月食则后素服修六宫之职荡天下之隂事夫如是内外有别而隂阳之位端矣日言出月言生月死而后生于此廵读如字致自致也若冬夏致日春秋致月致之也其相廵也以相济也譬诸君臣有可否焉是以政平而不干
　　石林叶氏曰日月既以并祭不可不别其方日阳也阳主乎辟辟则坛髙而在上以别乎明月隂也隂主乎阖阖则坎险而在下以别乎幽此上下所以有制也日没于西而其出在东则一而已非有遡于月月未望则载魄于西月既望则终魄于东则二也故有遡于日是月于西则常位于东则不常也东方主生而其用为出西方主成而其用为入出为外入为内此内外所以正也日出而阳为精月生而隂为魄相代昼夜以成长短昼终则夜始夜始则昼终迭相沿而不乖异此天下所以和也
　　毗陵慕容氏曰前言日月合祭兼独言祭日故此又明分祭之礼所谓春分朝日秋分夕月是也日昱乎昼月昱乎夜则日月以昼夜而分幽明日以阳为尊上道也月以隂为卑下道也则日月以隂阳而定上下坛出乎上而明坎出乎下而幽祭以类而求焉故可得而礼矣凡有形有气类同则相应自然之理也鉴燧用而水火可取气之所感也坛坎用而日月可祭形之所召也圣人以此知幽明之故而通乎隂阳之道也幽明以理见故先幽而后明上下以位言故上先而下后由小大言之必先日而后月也凡出者为外入者为内阳以生出为功为主乎外隂以入藏为事为主乎内东者阳之所也万物于是出焉勾者毕出萌者尽达是为外也西者隂之所也万物于是入焉荣者返本敛者就实是为内也帝出乎震震东方也説言乎兑兑西方也则出而动为外入而息为内东谓之旸谷西谓之昧谷则旸者为外昧者为内北虽为阳生之方然隂居其半则出而未离乎内南虽为隂生之方然阳居其半则入而未离乎外故惟东西然后可以别内外也东南为阳而东阳中也于阳为纯西北为隂而西隂中也于隂为纯至于南北则隂阳杂矣隂阳杂则非所以正其位也故惟东西然后谓之端其位也　又曰日以阳而位乎东东者阳之所也故曰日出乎东月以隂而遡于日载魄于西而生焉故曰月生乎西日无待而明故谓之出出言无所因而特出也月有待而后明故谓之生生言无所因则不能生也生有渐而进之义书曰哉生魄哉生明与此同
　　长乐陈氏曰古者之祀日月其礼有六祭义曰郊之祭大报天而主日配以月一也玉藻曰朝日于东门之外祭义曰祭日于东祭月于西二也大宗伯四类于四郊兆日于东郊兆月于西郊三也大司乐乐六变而致天神月令孟春祈来年于天宗天宗者日月之类四也觐礼拜日于东门之外凡祀方明礼日于南门之外礼月于北门之外五也雪霜风雨之不时于是乎禜之六也夫因郊蜡而祀之非正祀也类禜而祀之与觐诸侯而礼之非常祀也春分朝之于东门之外秋分夕之于西门之外此祀之正与常者也日言朝则于日出之朝朝之也月言夕则于月出之夕夕之也日坛谓之王宫以其有君道故也月坛谓之夜明以其昱于夜故也其次则大次小次设重帟重案其牲体则实柴其服则冕端其圭之缫借则大采少采礼之之玉则大圭邸璧祀之之乐则奏黄钟歌大吕舞云门玉藻十有二旒龙衮以祭端以朝日于东门之外则龙衮端皆言其衣也衣端之衣则用冕矣郑氏改端为冕不必然也虞氏释国语谓朝日以冕然祀上帝以衮冕而朝日以圭璧与张次设帟一切杀于上帝则其不用衮冕可知矣周礼于掌次之次帟案于典瑞之大圭镇圭缫借言朝日而已则夕月之礼又杀乎此也【礼书】
　　天下之礼致反始也致鬼神也致和用也致义也致譲也致反始以厚其本也致鬼神以尊上也致物用以立民纪也致义则上下不悖逆矣致譲以去争也合此五者以治天下之礼也虽有竒邪而不治者则防矣郑氏曰因祭之义泛説礼也致之言至也使人勤行至于此也致于反始谓报天之属也至于鬼神谓祭宗庙之属也至于和用谓治民之事以足用也物用物犹事也变和言物互文也微犹少也
　　孔氏曰此一节明礼之大用凡五事若能行之得理则天下治矣和谓百姓和谐用谓财用丰足义谓断制得宜譲谓逓相推譲反始报天是厚重其本祭祀鬼神是尊严其上民丰物用则知荣辱礼节故可立人纪义能除凶去故上下不悖逆合此五者以治理天下之礼虽有竒异邪恶异行不从治者亦当少也事必须和和能立事故云互也
　　长乐刘氏曰圣人正徳以事天敬祭以迎气是以大报天而主日其致者五焉一曰致反始者万物成性必始于天圣人受命亦始于天将笃其末必厚其本此郊祭所以敎天下反始之敬也二曰致鬼神者天地有神以司其化育也宗庙有鬼以基其治平也然而无形可得以瞻也无声可得而听也唯圣人为能尊祖配天必致其飨致天下敬于鬼神也三曰致和用者郊祭天地所以致隂阳之和而民人康矣所以致万物之丰而邦用足矣四曰致义者天地者万物由之以生也父母者子孙由之以生也圣人郊祀所以父母乎天地也兄姊乎日月也致人伦之义于天下而知所以勉乎孝弟矣五曰致譲者平治天下者圣人为之也敎化天下者圣人为之也衣食天下者圣人为之也革其悖乱之心而纳之中和之域者圣人为之也弭其六极而锡之五福者圣人为之也圣人具是五徳天下莫与比其隆者也而弗敢有其功焉乃严郊祀譲徳于天归功于帝遂俾天下力行其善而弗敢有其善焉必致譲乎其所本者郊使之然也合此五善以为礼之本则天下之礼不失其本矣在其微末不足道也
　　严陵方氏曰致反始则奉郊社之谓致物用则足衣食之谓致义则制事冝之谓所谓民纪者盖民之所以能相治以有纪故也经曰纪散而众乱是矣前言和用后言物用致和用所以致物用故也用之丰杀得其冝此物之所以和欤夫用志不至不能有致用力不至不能有致非有志则不足以立祀非有力则不足以行礼故每以致言之致反始致鬼神所以尽天道致物用致义譲所以尽人道礼虽经为三百曲为三千要之不过尽天人之道而已故礼运言先王以承天之道以治人之情也天人之道可合而不可离必合此五者然后足以治天下之礼且礼之在天下未尝或息乃有至于坏乱而不修者岂礼之罪也哉人无以治之而已此所以必以治为言竒言其无常邪言其不正
　　庆源辅氏曰致与事君能致其身之致同天下之所谓礼致此五者以治天下也万物本乎天人本乎祖人穷则呼天疾痛则呼父母则其反始厚本葢人之真情也致物以为民用所以统纪斯民之聚者也易曰何以聚人曰财记曰财散则民聚
　　山隂陆氏曰谓之天下者非一国之礼致和用所谓备物致用以为天下利是也致义以行之致譲以守之致鬼神以尊上不言其尊无二上变和用言物用者所谓物天地之委和也合此五者以治先儒读属下文误矣
　　毗陵慕容氏曰万物本乎天人本乎祖报天尊祖所以致反始也斋明盛服致诚愼独必用其极所以致鬼神也百物利用所以养人者不侈于有余不屈于不足懋迁敛散各适其平所谓致和用也物各有用用得其节所谓和用礼以节度民知止足于分界则有纪而不乱所谓维民者悉矣辨下上明尊卑定名分别嫌疑所谓致义也义明而不可犯则民志定故无悖逆之事
　　马氏曰贵贱有冝则上不悖下不逆夫先王顺性命以为礼则使民诚意不欺而敬鬼神者敎之本也故周官十二教亦始于祀礼也礼之至则至于不争而已故曰礼至则不争微者寡而未能无之称然则有刑以教之中矣
　　延平周氏曰言和用而复言物用者和用言其理物用言其事








　　礼记集説卷一百十一
　　钦定四库全书
</div>
    <div class="pagination">
<a href="礼记集说_page106.html">上一页</a><span>...</span><a href="礼记集说_page102.html">102</a><a href="礼记集说_page103.html">103</a><a href="礼记集说_page104.html">104</a><a href="礼记集说_page105.html">105</a><a href="礼记集说_page106.html">106</a><span class="current-page">107</span><a href="礼记集说_page108.html">108</a><a href="礼记集说_page109.html">109</a><a href="礼记集说_page110.html">110</a><a href="礼记集说_page111.html">111</a><a href="礼记集说_page112.html">112</a><span>...</span><a href="礼记集说_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
