<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 35 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 35 页/共 118 页</h1>
    <div class="content">　　正义郑氏康成曰乐昏劝其昏姻如媒氏防男女也扰顺也　贾氏公彦曰男女人所乐故云乐昏　王氏应电曰昏姻匹偶各得其愿则驯扰而不离散
　　以土宜教甿稼穑
　　正义金氏瑶曰司徒所辨十二壤之宜
　　以兴耡利甿【耡音助李又音鉏】
　　正义郑氏康成曰郑大夫读耡为借杜子春读耡为助谓起民人令相佐助【王氏安石曰惟助为有公田许慎释耡以商人七十而助则助耡一也】　贾氏公彦曰兴起其民以相佐助是与民为利故云利甿　王氏应电曰田畯率民通力合作则功易起而种植齐致力同而利自溥
　　案地有肥墝人有丧疾事故兴起羣甿使彼此相助则交得其利故旅师所兴亦曰耡粟
　　以时器劝甿
　　正义郑氏康成曰时器铸作耒耜钱镈之属
　　以彊予任甿【彊竒阳反予余吕反】
　　正义郑氏康成曰彊予谓民有余力复予之田若余夫然　李氏如玉曰彊予即诗之侯彊侯以是也案予以二字古音通李説得之
　　以土均平政【政注音征】
　　正义郑氏康成曰政读为征土均掌均平其税案即用大司徒土均之法辨五物九等以制地征也自赋贡以至师田行役之力政皆在其中
　　存疑王氏应电曰政如字土均掌平土地之政故云以土均平政
　　辨其野之土上地中地下地以颁田里上地夫一廛田百畮莱五十畮余夫亦如之中地夫一廛田百畮莱百畮余夫亦如之下地夫一廛田百畮莱二百畮余夫亦如之
　　正义郑氏康成曰廛邑居孟子所云五畮之宅树之以桑麻者也莱谓休不耕者　项氏安世曰里以廛计田以畮计田有污莱里无上下故里皆一廛而田有多寡　易氏祓曰上地中地下地以人之损益为田之进退遂师以时登其夫家之众寡遂大夫以时稽其夫家之众寡然后遂人以嵗时稽其人民而授之田野　刘氏敞曰亦如之者亦如其莱也孟子余夫二十五亩
　　案乡受地无余夫之文以输将服公事者皆近取于乡也乡之上地无莱近城郭人畜聚易粪也
　　辨正贾氏公彦曰先郑引子云有田一廛为百亩之居后郑不从者此经百畮与一廛别言之则廛乃廛里不得同为百畮之田诗所云三百廛者自是三百家之税耳
　　案郑注余夫亦授一廛所以饶逺贾疏正卒之外一为羡卒其余皆为余夫不知余夫受室必二十年而后子能助耕前此惟可助父兄以耕耳所谓家五人家六人家七人正合子妇而计之也其或丁男众多少者已足助耕之数则别其壮而受室者为余夫而授以二十五亩至此人复有丁男受室满五人六人七人之数而受一夫之田则事理之自然经制之一定又何羡卒余夫分为二项乎
　　凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿【畛之引反刘音真洫虚域反涂同吾反浍古外反】
　　正义郑氏康成曰遂沟洫浍皆所以通水于川也遂广深各二尺沟倍之洫倍沟浍广二寻深二仞径畛涂道路皆所以通车徒于国都也径容牛马畛容大车涂容乗车一轨道容二轨路容三轨十夫二邻之田百夫一酂之田千夫二鄙之田万夫四县之田以南亩图之则遂从沟横洫从浍横九浍而川周其外焉【贾疏其田南北细分者是一行隔为一夫十夫则于首为横沟十沟即百夫于东畔为南北之洫十洫则于南畔为横浍九浍则于四畔为大川此川亦人造盖亦倍浍与匠人浍水所注川异彼百里之间一川谓大川也诗云今适南亩又云南东其亩故以南亩图之　案亩长百歩濶一歩歩六尺亩间有畎畎广深各一尺故夫间之遂倍之经不言畎者畎在亩间不另占地遂径以上则俱在百亩之外另占地耳注谓南亩图之南亩则畎纵而遂当横今云遂纵沟横者乃东亩之法也郑贾盖脱却亩间有一节耳信南山诗传长乐刘氏语可证】以至于畿则中虽有都鄙遂人尽主之　王氏应电曰自遂沟径畛而下民各以其力自治之洫有涂沟有道必上之人剏之合众力脩治若川之与路则其工力尤大非一方之民所能办必捐府库之积移用其民乃可成夏官所谓大役任众者是也
　　案曰治野以作沟洫畛涂言也故计所占之地而曰十夫其实耕者乃一井九夫之地耳匠人所谓方十里为成即此经千夫之地而耕地则九百夫匠人所谓方百里为同即此经万夫之地十而耕地则九万夫诗曰十千为耦盖举其成数犹三十三里少半里而曰终三十里也黄氏谓自一夫至万夫皆十除其一盖得其指　曰凡治野曰以达于畿明自乡郊至县畺皆用此以治也观此经则乡遂不用井法之非决矣野对郊则为甸独举则可兼乡郊乡大夫职野自六尺以及六十有五皆征之则城郭之外通谓之野明矣
　　辨正黄氏度曰郑康成小司徒注计若干井出税又若干井治沟洫及浍今以遂人职合匠人职观之遂人十夫有沟匠人九夫为井盖一井十夫其中为遂而沟环之田占九夫而兼沟实得十夫之地也自十夫积而为百夫之洫千夫之浍以尺歩计之当不过占一里十里之地安用多人治沟洫及浍如郑氏所云哉
　　案十夫百夫皆为虚寛大数不能细计歩畮匠人云凡沟必因水势又云凡行奠水磬折以参伍则亦不可画方如碁局也诸家开方积算拘戾不可从通论郑氏樵曰遂人云十夫有沟百夫有洫千夫有浍万夫有川若按文读则一同之地有九万夫当得九川而川浍沟洫不几大多与匠人云井间有沟成间有洫同间有浍若按文读则一同之地惟有一浍不几大少与后郑求其説而不得注遂人则曰此乡遂法以千夫万夫为制注匠人则曰此畿内之采地制井田异于乡遂及公邑寻攷郑意以二处不同故谓乡遂为沟洫法采地为井田法求之于经则无明文详攷匠人遂人所载沟洫制度无不相合盖匠人之制举大概而言遂人之制举一端而言今画为图一成之地九百夫一孔一井井中有一沟直一列九九井计九沟横通一洫是十夫之地有一沟百夫之地有一洫九百夫之地有九洫而为一成之地若一同之地有百成九万夫一孔为一成中有九洫横一列九有十成计九十洫直通一大浍横九浍而两川周其外是为九万夫之地合而言之成间有洫是一成有九洫同间有浍是一同有九浍匠人遂人之制无不相合周家井田之法通行于天下未尝有乡遂采地之异　陈氏祥道曰遂人所言者积数也匠人所言者方法也积数则计其所有言之方法则积其所围之内者言之其实一制也
　　余论曹氏叔逺曰此特定田制耳而先王寓兵于农藏丘乗于井牧以御外侮之意已潜寓于其间　朱子曰汉志言秦废井田开阡陌阡陌者旧説以为田家之道盖因田之疆畔制其广狭辨其纵横以通人物之往来即周官所谓遂上之径沟上之畛洫上之涂浍上之道也盖陌之为言百也遂洫从而径涂亦从则遂间百亩洫间百夫而径涂为陌矣阡之为言千也沟浍横而畛道亦横则沟间千亩浍间千夫而畛道为阡矣阡陌之名因此而得其占地不得为田者颇多非虚弃之也所以正经界止侵争时蓄备水旱为永久之计有不得不然者商君以其刻急之心行苟且之政但见田为阡陌所束而耕者限于百亩则病其人力之不尽但见阡陌之占地大广而不得为田者多则病其地利之有遗又当世衰法坏之时则其归授之际必不免有烦扰欺隐之而阡陌之地切近民田又必有隂据以自私而税不入于公上者是以一旦奋然不顾尽开阡陌悉除禁限盖第知有目前之利而不复为后世计长久于是千古圣贤制作精防之意澌尽矣岂不惜哉　王氏应麟曰禹尽力乎沟洫濬畎浍距川遂人五沟五涂之制因乎古也沟洫之成自禹至周非一人之力沟洫之坏自周至秦非一日之积　王氏应电曰封植以息争端设险以限戎马而凡疏导之法挽漕之便皆于是乎在
　　以嵗时登其夫家之众寡及其六畜车辇辨其老幼废疾与其施舍者以颁职作事以令贡赋以令师田以起政役【施式氏反政音征】
　　正义曹氏叔逺曰校登必以嵗时盖前嵗之已登者逮于今则増损不同一时之已登者越三时则耗亾不等　郑氏康成曰职九职也分其农牧虞衡之职使民为其事也贡九贡也赋九赋也政役出士徒役【贾疏即上注遂之军法如乡者是也】
　　案注谓颁职作事即载师职所云物地事授地职非也九职任于闾师载师专掌任地故特言地职以见其为地邑应承之职事与民职异也此官别见令野职于后正可与载师所谓地职相证则此所颁为九职明矣载师任地以分乡野都邑所谓物地事者乃物其土之所宜此承颁职而言则所作即九职之事明矣　政役谓输将浚筑所用即师田徒旅而事则异故更列之下经所谓凡事致野役是也　他职言施舍必兼可任者而此略焉以颁职作事即所以任之也
　　若起野役则令各帅其所治之民而至以遂之大旗致之其不用命者诛之
　　正义郑氏康成曰役谓师田若有功作也遂之大旗熊虎【贾疏遂人是大夫合用鸟隼之旟以致众今掌众与大司徒同故得与大司徒同用熊虎为旗】贾氏公彦曰令各帅其所治之民而至者谓令县
　　正已下县正职若将用野民师田行役移职事则帅而至是县正受遂人之令也　王氏安石曰乡师致民以司徒之大旗则遂人所建亦司徒之大旗也于遂言遂之大旗则乡可知于乡言司徒之大旗则遂亦可知
　　凡国祭祀共野牲令野职
　　存疑郑氏康成曰共野牲入于牧人以待事也野职薪炭之属【贾疏牧人职掌牧六牲以待祭祀故知此野牲亦入牧人以待事也令野职令委人敛之委人掌敛野之薪刍疏材木材凡畜聚之物言之属者兼此诸物也】　金氏瑶曰野职野之职祭事者如泽虞之共泽物川衡之共川奠之类令谓令泽虞诸职也
　　案牧人所畜以共祭祀者薮牧所贡之鸟兽也甸师共薪蒸掌炭共炭灰不应祭祀时遂人又别共之盖山川因国前哲令徳之祭祀在野者则野共其牲其执事之人则遂人令之耳【左传子服景伯曰鲁将以十月上辛有事于上帝先王何世有职焉则令野职为共祀事审矣】曰国祭祀者以别于遂之禜酺蜡社也　所令野职即载师所授之地职也凡祭祀宾客防同师役政令所经歴其地必有职事焉载师縂任畿内之地故主授地职六遂及四等公邑则以授遂人故遂人令之也乡师凡邦事令作秩叙则地职具此矣家稍县都以授其长而其长令之亦可推矣　知此野职为共祀事者以承共野牲之后且颁职作事已见上经也知遂师野职为九职中贡物者以与野赋竝列而入于玉府也
　　凡宾客令脩野道而委积
　　正义郑氏康成曰委积于庐宿市
　　案疏谓令遗人盖指委积言之野庐氏掌国道路至于四畿若有宾客则令守涂地之人聚之又曰凡国之大事比脩除道路者大师令埽道路则脩道者守涂地之人而令之者野庐氏也野庐氏之徒百有二十人而知不自共脩道之事者通掌畿内之道禁其事繁剧胥徒虽多仅足共巡比讥察耳
　　大丧帅六遂之役而致之掌其政令及葬帅而属六綍及窆陈役【属音烛綍音弗窆彼騐反一本作竁昌绢反】
　　正义郑氏康成曰致役致于司徒给墓上事及竁也【贾疏司徒掌徒庶之役亦兼掌六遂竁谓穿圹在庙载事亦六遂役之不言者畧也】綍举棺索也葬举棺者谓载与説时也【贾疏在棺曰綍在道曰引属六綍不据在道故知在庙载时及在圹説时也】用綍防六执之者天子其千人与【贾疏杂记诸侯执綍五百人大夫三百人以此约之天子千人】陈役者主陈列之耳【贾疏下棺时千人执綍背碑负引湏陈列其人也】匠师帅监之乡师以斧涖焉【贾疏案乡师职知之】大丧之正棺殡啓朝及引六乡役之载及窆六遂役之亦即逺相终始也【贾疏大司徒职大丧帅六乡之众庶属其六引六乡近使主殡及啓朝为始在祖庙之中将行载棺于匶路属六綍则六遂为终至于在道言引则还使六乡为始至圹下棺则还使六遂为终】　郑氏众曰窆谓下棺时遂人主陈役也礼记谓之封春秋传谓之塴皆葬下棺也声相似
　　案遂人稍人皆有大丧帅役之文黄氏度遂谓遂人致于稍人盖以稍人职独有聼于司徒之文故疑遂人转因稍人以达耳不知遂人长官岂有反帅役而致于属吏之理盖稍人所帅以聼于司徒者即遂人所帅而致于司徒者也遂人尊但致其数而已稍人卑则躬帅役而聼焉大丧六遂之役遂人遂师稍人胥有事者事大役多故共之帅之致之道之逓相摄逓相聨属而归扵一也六乡之丧役乡师帅之六遂及公邑之丧役遂人帅之稍及公邑之丧役稍人帅之皆聼扵司徒但乡师遂人帅而至则聼扵司徒不言可知稍人下士或疑帅以至遂而遂人以致于司徒故明之耳
　　凡事致野役而师田作野民帅而至掌其政治禁令案上经起野役则令各帅其所治之民而至令县正之属帅而至于遂也此则亲帅而至用事之地以聼役于司徒遂人遂师以遂名官而凡治皆曰野何也兼自甸及畺之公邑也
　　遂师各掌其遂之政令戒禁以时登其夫家之众寡六畜车辇辨其施舍与其可任者【施式氏反】
　　正义贾氏公彦曰遂师下大夫四人掌六遂如乡师主六乡亦二人共主三遂已下皆如乡师之职但此不言老幼贵贱废疾及輂彼不言经牧其田野之等皆是互见为义　王氏昭禹曰乡师以时稽其夫家众寡遂师登而不稽者以有遂大夫稽之也　项氏安世曰民有贵贱老幼废疾贤能在所施舍其可任者又有家三人二家五人家二人之异故辨之以知民力
　　经牧其田野辨其可食者周知其数而任之以徴财征作役事则聼其治讼
　　正义郑氏康成曰经牧制田界与井也可食谓今年所当耕者也财征赋税之事　贾氏公彦曰数谓夫家六畜田野之等任之据人民之数财征据田野之数役事兼军役田猎功作之等　易氏祓曰辨其可食而后周知井牧田野之数既知其数然后可以颁地任民
　　案遂师所登遂人凭之以颁职作事为贡赋师田政役之准也故辞事略与遂人同遂人之登遂大夫之稽皆以嵗时而遂师独以时者以辨可食之数其事尤详也　小司徒经土地而井牧其田野遂师复经牧其田野者小司徒縂统之遂师则分任之也人情避重就轻役事任舍之间奸易生尤多争讼六遂役事遂师之所専掌故有讼则聼之
　　存疑贾氏公彦曰六遂制沟洫灋是制田界也又为井田者遂人兼掌采地上云掌野兼甸稍县都以采地有井田灋故此云经牧其田野与小司徒文同案田野可井者井之不可井者亦为之界盖必因其地势无都鄙乡遂之异郑云制田界与井也可见六遂有井田矣贾氏强分之何其泥也
　　巡其稼穑而移用其民以救其时事
　　正义郑氏康成曰四时耕耨敛艾芟地之宜早晚不同而有天期地泽风雨之急故移用其民使转相助救时急事也　王氏应电曰此方胼胝而不暇给彼则闲而无事故移用以救之
　　通论金氏瑶曰五党相赒以财通也移用其民以力通也周官济水旱之大经莫要于此
　　案读法兴贤详于六乡经野劝农详于六遂乡师巡国及野而赒万民之囏阨则遂可知矣遂师移用其民以救其时事则乡可知矣盖乡遂羣吏所掌有同有异然后备列之其同者则各举其一以相备也后世民自为耕猝有水旱富者尚能自救而贫者则坐视其田之芜没然后知先王设官以移用其民虑事周而兴利溥也
　　凡国祭祀审其誓戒共其野牲
　　正义郑氏康成曰审亦聼也
　　案凡祭祀之誓戒小宰掌之此国祭祀之在野者故遂师承小宰之誓戒而审之以戒其属与民也遂人専掌经野而他政惟持其纲故国祭祀遂人令野职而遂师则审其誓戒野牲之共亦主其令而遂师共之故遂人职第曰共野牲而遂师职则曰共其野牲也　王氏昭禹谓遂人既共野牲遂师又共乃賛之非也凡经言賛必其事有待于助者冢宰受嵗防惟恐其纷错而有抵冐故小宰賛之小宰以法掌礼事之戒具惟恐其玩忽而有愆忘故宰夫賛之稽之五官义莫不然若共野牲而入于牧人何待二官之相助哉且牧人所牧之牲不宜遂师共之【牧人无牲羊人可买牲以共则凡牲皆非遂师所共可知】王氏详説谓大宰司冦掌百官之誓戒遂师逺在二百里外固无预焉审之而已亦非也大宰司冦所誓戒王朝执事之百官也遂人既不预何由知其所誓所戒而审之哉金氏瑶谓牧田在逺郊正遂地故遂人共之亦非也牧田虽在逺郊之地而不在六遂之中王朝之祭祀牧人自共其牲于充人与遂人遂师何与哉诸儒盖由不知此经所云乃国祭祀之在野者耳都宗人职国有大故则令祷祠既祭反命于王正此类也
　　入野职野赋于玉府
　　正义郑氏康成曰民所入货贿以当九职九赋中玉府之用者【王氏详説曰山泽之农以骨物羽翮当邦赋则遂与公邑之民亦然故入其中玉府之用者】
　　案遂师所掌独遂与公邑耳家稍县都之赋贡盖县师徴之
　　宾客则巡其道脩庀其委积【庀匹尔反又作庇】
　　正义郑氏康成曰巡其道脩行治道路也故书庀为比郑司农云比读为庀庀具也　王氏应电曰遂人令之遂师巡而庀之
　　大丧使帅其属以幄帟先道野役及窆抱磿共丘笼及蜃车之役【磿刘音厯笼鲁孔反蜃市轸反】
　　正义郑氏康成曰使以幄帟先者大宰也【贾疏天官幕人掌共帷幕幄帟绶属大宰故知使以幄帟先是大宰也】其余司徒也【贾疏司徒主众庶故知野役之徒司徒令之】以幄帟先为葬窆之间先张神座也道野役帅以至墓也磿者适厯执綍者名也【贾疏天子千人分布于六綍稀疏得所名为适厯王氏应麟曰史记乐毅书故鼎反乎磿室徐广注磿厯也战国防新序作厯室盖古字通用】遂人主陈之而遂师以名行校之【贾疏执綍之人背碑负引而退行遂师抱持版之名字巡行而校録之以知在否故云抱磿也】丘笼之役竁复土也【贾疏复土谓下棺之后以圹上土反覆而为丘垄】其器曰笼【贾疏共丘笼者共为丘之笼器以盛土也】蜃车柩路也【贾疏人君所居曰路故云柩路】四轮廹地而行有似于蜃因取名焉【贾疏以二轴贯四轮轮即许氏説文云无辐曰辁者也】行至圹乃説更复载以龙輴【贾疏檀弓菆涂龙輴天子之礼诸侯则不龙其辕而已殡用輴明葬时亦用輴】蜃礼记或作槫或作辁【贾疏杂记载以輲车彼注輲或作辁槫即团团丧大记转误为国】役谓执綍者
　　案幄帟盖亦张于柩上如在殡宫时故注云葬窆之间张神座也柩车四轮廹地无贵贱一也故皆谓之蜃车唯贵者又名柩路耳蜃车及役遂师共之稍人帅而聼于司徒遂人致之遂师道之及窆遂人陈之遂师抱磿而校之
　　存异王氏应电曰蜃车者掌蜃所谓闉圹之蜃车所以载蜃也竝遂师共之注以为丧车岂共丧车而乃在既窆之后与丘笼同事乎
　　案于既窆抱磿之后乃言共丘笼及蜃车之役者明上文野役之为此役故终其事而后及之也如以为载蜃者则载炭即为炭车载灰即为灰车何定名之有
　　军旅田猎平野民掌其禁令比叙其事而赏罚【比必里反】正义郑氏康成曰平谓正其行列部伍也　贾氏公彦曰校比次叙其行伍而行赏罚　易氏祓曰大司马狩田之礼陈车徒有司平之　朱氏申曰比者比其劳逸叙者叙其先后
　　案遂人辨上地中地下地之等而遂师则周知其数遂人令贡赋而遂师徴财征遂人起政役而遂师作役事遂人令师田而遂师掌军旅田猎之政令一举其纲一详其事也
　　遂大夫各掌其遂之政令以嵗时稽其夫家之众寡六畜田野辨其可任者与其可施舍者以教稼穑以稽功事掌其政令戒禁聼其治讼【施式氏反】
　　正义李氏嘉防曰遂师曰登遂大夫曰稽遂大夫稽之而后遂师登之　朱氏申曰遂师言车辇此言田野盖互见也　郑氏康成曰功事九职之事民所以为功业　王氏详説曰县正鄙师鄼长里宰但言政令而戒禁无与邻长于政令又无与惟遂师遂大夫言政令戒禁以其为遂官之长也
　　案遂师职已具此而覆见者遂大夫稽之然后遂师得据而登之也倒施舍与可任之文又曰可施舍者登于遂师则施舍与可任者已定矣方其稽之则介乎可任可施舍之间者不可不辨也
　　令为邑者嵗终则防政致事
　　正义郑氏康成曰不言其遂之吏而言为邑容公邑之政令戒禁遂大夫亦施焉　王氏应电曰为邑者即县鄙之吏犹甸稍县都谓之公邑家邑都邑也嵗终令防政致事亦犹乡大夫令六乡之吏
　　案注言兼公邑之吏是也又及卿大夫王子弟之采邑则恐未然太宰以八则治都鄙而建其长立其两设其伍陈其殷置其辅其为邑者无为舍其长而防政致事于遂大夫也小司徒大比六乡四郊之吏县师掌都邑之赋贡三年大比以考羣吏而诏废置则都家之吏主之者县师也惟公邑之吏无文而此职三年大比既曰帅其吏而兴甿明其有功者属其地治者又曰凡为邑者以四达戒其功事而诛赏废兴之则其吏乃遂之属吏而为邑者则公邑之吏可知矣又司防掌官府郊野县都之百物财用则野谓遂与公邑明矣
　　正嵗简稼器脩稼政
　　正义郑氏康成曰简犹阅也稼器耒耜镃基之属稼政月令所云脩封疆审端径术善相邱陵阪险原隰土地所宜五谷所殖以教道民之类
　　三嵗大比则帅其吏而兴甿明其有功者属其地治者【比必里反属音烛】
　　正义郑氏康成曰兴犹举也兴甿举民之贤者能者如六乡也属犹聚也又因举吏治有功者而聚敕其余以职事【贾疏敕之以职事使不慢】　贾氏公彦曰吏谓县正至邻长　李氏叔寳曰大司徒以乡三物教万民而宾兴之继以施教法于邦国都鄙则兴贤能于六遂一同于乡可知也　易氏祓曰小雅云或耘或耔黍稷薿薿攸介攸止烝我髦士求髦士于或耘耔之间六遂兴甿之遗意也
　　案稽夫家畜产以及政令徴比治讼之事自遂人遂师遂大夫以及县正鄙师鄼长毎职必列不厌其复而兴甿止于遂大夫职一见之简校宾兴之法无一及焉何也政令徴比治讼之事自遂大夫以下羣吏所掌与乡有同异故毎职备列之兴贤之典一同于六乡覆列之则赘矣故第言帅其吏以兴甿而知一准于六乡也　遂之属吏独明有功者何也乡师嵗终考六乡之治以诏废置则遂大夫视焉其有过者小则诛大则废矣至大比然后劳绩久著者始明之以告于上也公邑之吏则考之不能如属吏之详故每嵗之终令防政致事至三年而后废兴诛赏行焉通论王氏应电曰遂大夫嵗时稽其夫家之众寡即乡大夫之登夫家辨其可任与舍也大比兴甿即乡大夫之宾兴贤能也其事已详于乡故于遂略焉乡大夫正月之吉受教法于司徒颁于乡吏正嵗令羣吏考法于司徒则遂亦如之遂大夫明其吏治有功者与贤能竝荐属聚有地治者而教戒之则乡亦如之
　　凡为邑者以四达戒其功事而诛赏废兴之
　　存疑郑氏康成曰四达者治民之事大通者有四夫家众寡也六畜车辇也稼穑耕耨也旗鼓兵革也【贾疏案遂师稽夫家众寡六畜车辇此职教稼穑鄼长以旗鼓兵革帅而至又云趋其耕耨注据此以当四达】魏氏校曰四达治道通行也考一邑之治必以防
　　邑相而后贤不肖勤惰自见诛赏废兴出于大宰诛赏乃三嵗大计之事废置则毎嵗终一行盖以待夫贤能卓异与夫不职之甚者无待于大比之期也案四达未详如注所列未见其确然不可増损也或曰自遂以达于甸之公邑自甸以达于稍县都之公邑故曰四达也　凡为邑者谓四等公邑也嵗终而致事三嵗而兴甿则遂之属吏功事已备矣而复戒凡为邑者之功事则为四等之公邑何疑哉其功事为邑者自任之遂大夫惟戒之而已　遂大夫之职与乡大夫异者聼治讼也县正与州长异者掌治讼也鄙师与党正异者掌祭祀而不及丧纪冠昏饮酒也鄼长与族师异者治祭祀丧纪也乡大夫不聼治讼六官之长未遑乡邑之治也故乡师聼之遂大夫遂师皆曰聼其治讼者遂师所聼独役事之讼凡民事之讼竝归遂大夫也遂之治讼分聼之者繁于乡也遂大夫曰聼治讼县正曰掌治讼者事有小大小事专之大事则达之于遂大夫也乡之中州长涖大丧党正掌丧纪冠昏遂之丧纪仅一见于鄼长职冠昏饮酒则竝无文凡此类皆互见也
　　縂论王氏应电曰此职与乡大夫文互备惟大询众庶止六乡乡乃百族所聚六遂多野民故不及之耳
　　县正各掌其县之政令徴比以颁田里以分职事掌其治讼趋其稼事而赏罚之【比必里反趋本又作趣音促又如字李仓苟反下鄼长里宰并同】
　　正义郑氏康成曰徴徴召也比案比　贾氏公彦曰颁田里如上文夫一廛田百亩分职事即九职之功事　郑氏锷曰力田有赏惰农有罚其秩叙里宰行之而县正趋之
　　若将用野民师田行役移执事则帅而至治其政令既役则稽功防事而诛赏【防古外反】
　　正义郑氏康成曰移执事移用其民郑司农云谓转相佐助
　　案移执事谓掌固之移甲役其职云与国有司帅之即县正也若移用其民以救时事则遂师掌之帅之者则鄼长里宰耳　稽功者毎人而分考其程也防事者合计其功事以为役要也　乡之掌徴比数众庶者皆闾胥而遂则县正掌征比鄙师数众庶何也闾胥之数众庶以辨施舍而鄙师之数众庶以察羙恶而诛赏闾胥之掌徴比执功役于下而县正之掌徴比乃施政令于上其事各异故互文以见里宰亦掌徴比以辨施舍与闾胥同党正亦数众庶以察羙恶而诛赏与鄙师同耳
　　通论王氏应电曰县正犹乡之州长惟作民而师田行役掌其政令与其赏罚此一事相同至于州长有读法考行而此阙如则遂大夫之兴甿将安所稽乎其为互见可知矣此职颁田里而州长无之者盖近郊之民百族所聚不止田里之事故于载师闾师特详焉
　　鄙师各掌其鄙之政令祭祀
　　正义郑氏康成曰祭祀祭禜也【贾疏鄙与党同党祭禜故知鄙亦祭禜也】郑氏锷曰鄙师掌其祭祀则祭祀之时亦如党正
　　教其礼事明矣
　　凡作民则掌其戒令
　　正义郑氏康成曰作民谓起役也
　　以时数其众庶而察其媺恶而诛赏
　　正义郑氏康成曰时四时也　王氏应电曰鄙师犹乡之党正凡作民者即作民而师田行役也以时数众庶即以嵗时涖校比也察其媺恶而诛赏即书其徳行道艺也党正于孟月吉日春秋祭禜有读法之礼嵗终蜡祭有正齿位之饮则鄙可知矣
　　案察众庶之媺恶将以助遂大夫兴甿也鄙师之数众庶而察其媺恶与党正之涖校比而书徳行道艺事同而辞异何也用此见数众庶之即涖校比也用此见书徳行道艺之竝简不率教者而移之也　遂人职曰以嵗时稽其人民遂师軄曰以时登其夫家之众寡遂大夫职曰以嵗时稽其夫家之众寡稽者稽其数登者登诸籍耳以所治者众也若鄙止五百家故其民可得而数
　　嵗终则防其鄙之政而致事
　　正义王氏应电曰防计一鄙之政帅鄼长而下致事于县正上下转相承也
　　鄼长各掌其鄼之政令以时校登其夫家比其众寡以治其丧纪祭祀之事
　　正义郑氏康成曰校犹数也　王氏详説曰小司徒与乡大夫言登夫家之众寡至族师则曰校登遂师言登夫家之众寡至鄼长则曰校登先校之而后可登之也遂官惟鄼长言丧纪犹乡官惟族师言葬埋盖四闾为族使之相葬四里为鄼亦使之相葬也贾氏公彦曰丧纪若乡师所云族共丧器之类祭祀若族祭酺之类若然县当祭社与州同县正鄙师鄼长皆不言所祭神者遂乡互见其义
　　若作其民而用之则以旗鼓兵革帅而至
　　正义王氏应电曰此与族师作民以鼓铎旗物帅而至同皆寓兵于农之法无事则为民之师有事则为民之帅也
</div>
    <div class="pagination">
<a href="钦定周官义疏_page34.html">上一页</a><span>...</span><a href="钦定周官义疏_page30.html">30</a><a href="钦定周官义疏_page31.html">31</a><a href="钦定周官义疏_page32.html">32</a><a href="钦定周官义疏_page33.html">33</a><a href="钦定周官义疏_page34.html">34</a><span class="current-page">35</span><a href="钦定周官义疏_page36.html">36</a><a href="钦定周官义疏_page37.html">37</a><a href="钦定周官义疏_page38.html">38</a><a href="钦定周官义疏_page39.html">39</a><a href="钦定周官义疏_page40.html">40</a><span>...</span><a href="钦定周官义疏_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
