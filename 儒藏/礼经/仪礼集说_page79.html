<!DOCTYPE html>
<html>
<head>
    <meta charset="UTF-8">
    <title>仪礼集说 - 第 79 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 79 页/共 95 页</h1>
    <div class="content">　　注曰爵有足轻者饰也
　　继公谓此不谓之酳而云献者食尸之礼非关于主妇故此礼与彼不相蒙而惟以进酒者爲称也如主人仪则亦北面拜
　　自反两笾栗设于防南在西
　　反或是取字之误此两笾自堂而设于室非可言反云自者明其不用賛也吉祭则宗妇賛之特牲礼曰宗妇执两笾户外坐主妇受设于敦南是也
　　尸祭笾
　　祭栗于豆闲也亦祝取而授之特牲礼曰祝賛笾祭尸受祭之
　　祭酒如初宾以燔从如初尸祭燔卒爵如初
　　注曰初主人仪
　　继公谓宾谓次宾燔者蒙如初者如肝从之仪也
　　右主妇亚献
　　酌献祝笾燔从献佐食皆如初以虚爵入于房
　　皆皆献祝以下四事也笾位则豆俎西
　　右主妇献祝佐食
　　宾长洗繶爵三献燔从如初仪【繶于力反】
　　注曰繶爵口足之闲有文弥饰
　　右賔长三献
　　妇人复位
　　注曰复堂上西面位
　　祝出户西面告利成主人哭
　　注曰西面告告主人也利犹养也成毕也言养礼毕也
　　继公谓上云主人升堂复位而此云祝出户西面告利成则主人虞祭与反哭之位皆入堂深矣利成未详
　　皆哭
　　注曰丈夫妇人于主人哭斯哭矣
　　右祝告利成
　　祝入尸谡【谡音叔】
　　谡起也祭旣毕矣尸必俟祝入乃起者礼之节当然也
　　从者奉篚哭如初
　　注曰初哭从尸
　　祝前尸出户踊如初降堂踊如初出门亦如之
　　注曰如初者出如入降如升三者之节悲哀同继公谓祝前者道尸也踊如初者丈夫先妇人后也云降堂者明其方降于阶上而即踊
　　右尸出
　　祝反入彻设于西北隅如其设也几在南厞用席【厞扶未反下并同】
　　设于西北隅者亦以尊者之盛馔未可遽彻去之故改设于此也盖防与彻丧奠而改设于序西南之类者同意几在南在馔之南也厞用席者以席之一端倚于几一端倚于俎则足以障蔽其馔矣如是者明其非爲求神祝改设之亦变于吉
　　右改设
　　祝荐席彻入于房祝自执其俎出賛阖牖户
　　彻荐席者賛也云彻入于房则祝荐席初自房来
　　主人降宾出主人出门哭止皆复位
　　注曰门外未入位
　　继公案注云门外未入位者谓殡宫门外未入时之位也
　　宗人告事毕宾出主人送拜稽颡
　　注曰送于大门外也
　　继公谓送此宾亦稽颡者爲徒劳之故重拜其辱也吉祭之賔有俎主人则但拜送之而已盖仪物相爲隆杀也
　　右事毕
　　记虞浴不栉
　　注曰浴者将祭自洁清不栉未在于饰也惟三年之丧不栉期以下栉可也
　　陈牲于庿门外北首西上寝右
　　注曰言牲腊在其中西上变于吉寝右者当升左胖也
　　继公谓陈之亦在西方而当陈鼎之南略如特牲礼也西上腊在东也腊与豕序则不在棜矣北首寝右谓牲也吉时腊东首则此时西首与
　　日中而行事
　　日中行事亦变于吉祭也三虞皆然至祔乃质明行事以其始用吉祭也
　　杀于庿门西主人不视豚解
　　注曰豚解解前后胫脊胁而已孰乃体解升于鼎也继公谓庿门亦庿门外也主人不视亦变于吉主人不视杀则陈牲之时可知矣
　　羮饪升左肩臂臑肫骼脊胁离肺肤祭三取诸左膉上肺祭一实于上鼎【骼音格与胳同膉音益】
　　注曰脊胁正脊正胁也离肺举肺也膉脰肉也继公谓惟云脊胁则是各一骨耳无横脊短胁而又但用一骨逺别于吉祭也离肺乃与脊同举者也言离见其制与絶祭者同肤祭三以爲神祭肺祭一以爲尸祭
　　升鱼鱄鲋九实于中鼎
　　鱼九亦未可与其吉祭同凡士之丧奠用鱼则九
　　升腊左胖髀不升实于下鼎
　　腊亦体五骨二所谓腊如牲骨也
　　皆设扄鼏陈之
　　注曰嫌旣陈乃设扄鼏也
　　载犹进柢鱼进鬐
　　注曰犹犹士丧旣夕言未可以吉也
　　继公谓丧奠于牲则进柢鱼则进鬐始者但以未忍异于生之故而爲之其后遂因之以别于吉祭故三虞之时虽祭而不奠犹未变于初也
　　祝俎髀脰脊胁离肺陈于阶闲敦东【脰音豆】
　　髀亦左髀也脊胁其亦脡脊代胁与离肺哜肺也祝祭以离肺者是礼主于饮故不因尸之食礼也此俎实自镬而径载于俎不复升于鼎者不敢与神俎同也尸三俎用豕鱼腊祝之俎实惟用豕者亦变于吉也阶闲执事之俎所陈之常处也特牲馈食礼曰执事之俎陈于阶闲二列北上则于阶闲而陈是俎吉凶同也阶闲先有黍稷敦故记又明着其所焉云敦东者言其相直也
　　右记牲鼎俎实
　　淳尸盥执槃西面执匜东面执巾在其北东面宗人授巾南面【淳音谆】
　　注曰槃以盛弃水也执巾不授巾卑也
　　继公谓淳尸盥执匜者也此执盥器者之面位亦皆变于吉
　　主人在室则宗人升戸外北面
　　注曰当诏主人室事
　　佐食无事则出户负依南面【依于岂反】
　　依如负斧依之依亦谓如屏风然者也然则自天子至于士其户牖之闲皆设依惟天子则饰以斧文耳负依南面明与宗人不相统也佐食室中无正位故是时立于此特牲记曰佐食当事则户外南面无事则中庭北面此礼三献而止佐食无中庭之位故但以事之有无爲言虽当事犹云无也
　　右记执事者面位
　　铏芼用苦若薇有滑夏用葵冬用荁有柶【荁音丸】
　　注曰荁堇类也干则滑夏秋用生葵冬春用干荁继公谓若苦若薇亦各随其时之所有而用之有柶所以祭而尝之也
　　豆实葵菹菹以西蠃醢【蠃音螺】
　　经惟言菹醢此则见其所用之物也言以西则指其馔时
　　笾烝栗择
　　惟言烝栗择则是笾豆之类皆未变也此时尸用苇席素几主人酳以废爵则其他可知矣
　　右记铏豆笾
　　尸入祝从尸
　　入谓入门也言祝从尸者嫌其如迎尸之时犹先行也祝始出迎尸先行入门及尸入祝乃居后而从之少牢馈食礼曰祝先入门右尸入门左亦辟尸使先行也入门如是则入户亦从尸可知
　　尸坐不说屦【说吐活反下并同】
　　尸乆坐于室中嫌或说屦也礼有敬事则不说屦而坐少仪曰凡祭于室中堂上无跣燕则有之
　　尸谡祝前郷尸还出户又郷尸还过主人又郷尸还降阶又郷尸降阶还及门如出户【郷并音向还并音旋】
　　注曰祝道尸必先郷之爲之节
　　继公谓前者当尸之前而行也前行者所以道之郷尸还谓先郷尸而即还也主人位在堂深祝出户而西行当阶而南行乃过主人也过主人则近阶矣故不必见及阶之节也上降阶者祝也下降阶者尸也祝先降而郷尸及尸旣降祝乃反面而行及门如出户谓出门又郷尸凡道尸之仪在此
　　尸出祝反入门左北面复位然后宗人诏降
　　祝于尸出即反则不复前矣祝于门外迎尸而不送亦终始异也诏降诏主人降也主人于是乃取杖与此言主人降之节似与经异
　　右记祝相尸之节
　　尸服卒者之上服
　　卒者士也其上服则爵弁服是亦异于吉祭者也吉祭之尸服元端元裳
　　男男尸女女尸必使异姓不使贱者
　　女尸以在孙伦者之妻爲之据夫家而言之故曰异姓其或虽与卒者同姓亦可以爲之也贱者孙伦之妾也
　　右记尸服及爲尸者
　　无尸则礼及荐馔皆如初
　　注曰无尸谓无孙列可爲者也
　　继公谓礼谓主人哭出复位以前之仪及改设馔与賔出以后之事荐馔神席前俎豆之类皆是也如初谓与有尸者同
　　旣飨祭于苴祝祝卒【下祝之又反】
</div>
    <div class="pagination">
<a href="仪礼集说_page78.html">上一页</a><span>...</span><a href="仪礼集说_page74.html">74</a><a href="仪礼集说_page75.html">75</a><a href="仪礼集说_page76.html">76</a><a href="仪礼集说_page77.html">77</a><a href="仪礼集说_page78.html">78</a><span class="current-page">79</span><a href="仪礼集说_page80.html">80</a><a href="仪礼集说_page81.html">81</a><a href="仪礼集说_page82.html">82</a><a href="仪礼集说_page83.html">83</a><a href="仪礼集说_page84.html">84</a><span>...</span><a href="仪礼集说_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
