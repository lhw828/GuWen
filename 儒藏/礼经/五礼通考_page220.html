<!DOCTYPE html>
<html>
<head>
    <meta charset="UTF-8">
    <title>五礼通考 - 第 220 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 220 页/共 431 页</h1>
    <div class="content">　　小雅湛露湛湛露斯在彼丰草厌厌夜饮在宗载考【传丰茂也夜饮必于宗室　笺丰草喻同姓诸侯也载之言则也考成也夜饮之礼在宗室同姓诸侯则成之于庶姓其让之则止　疏丰草得露则湛湛然柯叶低垂以兴王之燕饮于彼同姓诸侯此同姓诸侯得王燕饮则威仪寛纵也王与欢酣至于厌厌安闲之夜留之私饮虽则辞譲以其宗室之故则留之而成饮不许其让以成亲厚焉】
　　蕙田案此注疏以为同姓诸侯也
　　楚茨诸父兄弟备言燕私【传燕而尽其私恩　笺祭礼毕归宾客爼同姓则留与之燕所以尊宾客亲骨肉也　疏其诸父兄弟留之使皆备具我当与之燕而尽其私恩也】
　　乐具入奏以绥后禄尔殽既将莫怨具庆既醉既饱小大稽首神嗜饮食使君夀考孔恵孔时维其尽之子子孙孙勿替引之【笺燕而祭时之乐复皆入奏以安后日之福禄骨肉安而君之福禄安女之殽羞已行同姓之臣无有怨者而皆庆君是其欢也小大犹长幼也同姓之臣燕已醉饱皆再拜稽首曰神乃歆嗜君之饮食使君夀且考此是庆词　疏宗族不亲则公室倾危故骨肉欢而君之福禄安同姓无怨而皆庆是其欢矣神嗜饮食以下是虚词也】
　　【蒋氏悌生曰卒章同姓复燕于寝以厚其恩也】
　　中庸燕毛所以序齿也
　　朱子章句燕毛祭毕而燕则以毛发之色别长防为坐次也
　　陈氏礼书先王之于同姓有时燕焉有因祭而燕焉国语曰时燕不淫此时燕也诗曰诸宰君妇废彻不迟诸父兄弟备言燕私坊记曰因其酒肉聚其宗族以教民睦此因祭而燕也其礼之详虽不可考要之服皮弁服即于路寝【王皮弁以日视朝诗刺不能宴同姓而曰有頍者弁则皮弁也】宰夫为主异姓为宾王与族人燕于堂后帅内宗之属燕于房其物肴烝所以合好也其食世降一等所以辨亲疎也昭穆以序之所以明世次也夜饮以成之所以别异姓也若夫几席之位升降之仪脱屦而坐立监相礼羞庶羞以尽爱爵乐无算以尽驩其大率葢与诸侯燕礼不异诸侯燕族人与父兄齿虽王之尊葢亦不以至尊废至亲也
　　国语周语定王谓晋随会曰郊禘之事则有全烝王公立饫则有房烝【注礼之立成者为饫】亲戚燕飨则有肴烝【注肴烝升体节解折之爼也谓之折俎】今女非他也而叔父使士季实来唯是先王之宴礼欲以贻女余一人敢设饫禘焉夫王公诸侯之有饫也将以讲事成章【注章章程也】建大徳昭大物也【注大徳大功也大物大器也】故立成礼烝而已【注立成不坐也烝升也升其满物而已】饫以显物燕以合好【注显物示物备也】故嵗饫不倦时燕不淫敬王十年苌欲城周卫彪徯见单穆公曰昔武王克殷而作诗作此以为饫歌名之曰支以遗后之人使永监焉夫礼之立成者为饫昭明大节而已
　　鲁语公父文伯之母祭悼子康子与焉胙不受彻俎不宴宗不具不绎绎不尽饫则退【注昭谓立曰饫坐曰燕言宗具则与绎绎毕而饮不尽饫礼而退恐有醉饱之失皆所以远嫌也】
　　公父文伯之母欲室文伯飨其宗老请守卜之族师亥闻之曰善哉男女之飨不及宗臣宗室之谋不过宗人
　　陈氏礼书古者合族之礼方其平居无事则有燕以申好及其有大疑谋则有饫以图事燕则脱屦升堂坐而不立其牲体折节而殽烝所以致爱饫不脱屦升堂立而不坐其牲体半解而房烝所以致严周语曰王公之有饫礼立成礼烝而已又曰嵗饫不倦然则饫以图事非必嵗为之也国语言嵗饫时燕葢明其疎数之异而已卫彪徯曰武王克商作诗以为饫歌名之曰支以遗后之人使永监焉以其戒慎尤在于厌饫之时也公父文伯之母祭悼子康子与焉绎不尽饫而退则饫非燕礼之多仪也
　　诗王风葛藟序葛藟刺平王也周室道衰弃其九族焉【疏弃其九族者不复以族食族燕之礼叙而亲睦之故王之族人作此诗以刺王也】
　　緜緜葛藟在河之浒终逺兄弟谓他人父谓他人父亦莫我顾【疏王族宜得王之恩施犹葛藟宜得河之润泽王何故遗弃我宗族之人乎】
　　緜緜葛藟在河之涘终逺兄弟谓他人母谓他人母亦莫我有【疏上言谓他人父责王无父恩此言谓他人母责王无母恩也然则下章谓他人昆责王无兄恩也】
　　緜緜葛藟在河之漘终逺兄弟谓他人昆谓他人昆亦莫我闻
　　小雅頍弁序頍弁诸公刺幽王也暴戾无亲不能燕乐同姓亲睦九族故作是诗也【疏时同姓之诸公刺幽王也为不能燕乐同姓明诸公是同姓诸公也不能燕乐即不能亲睦亲睦由于燕乐以经责王之不燕乐今不亲睦故分而言之耳】有頍者弁寔维伊何尔酒既防尔殽既嘉岂伊异人兄弟非他茑与女萝施于松栢未见君子忧心奕奕既见君子庶几説怿【笺礼天子诸侯朝服以燕天子之朝皮弁以日视朝女酒既美矣女殽既嘉矣何以不用与族人宴也王所当与宴者岂有异人疎逺者乎皆兄弟与王无他言至亲刺其弗为也幽王久不与诸公宴诸公未得见幽王之时惧其将危亡故忧而心奕奕然若得见幽王諌正之则庶几其改变意解怿也】
　　有頍者弁寔维何期尔酒既防尔殽既时岂伊异人兄弟具来茑与女萝施于松上未见君子忧心怲怲既见君子庶几有臧
　　观承案頍弁集传谓燕兄弟亲戚之诗不从传専言同姓然礼族燕必以异姓为宾异姓古称曰甥舅则虽燕同姓固有异姓之宾在且角弓之诗曰兄弟婚姻亦兼异姓为言序主九族传又从之何一从而一否也是序説原未可废苐传曰燕序曰刺不燕乐意若相反然诗曰尔酒尔殽曰君子维宴安在其非燕乎曰死丧无日无几相见安在其非刺乎一再读之乃知诗固燕也燕而情不迨于棠棣文不备于行苇虽燕无以成懽故诗人伤心于集霰以着交瘉之渐迨胥逺胥效斯角弓兴悲而葛藟有终逺之诮杕杜抱独行之感焉传表其事序推其防文殊而义一也细绎之自得然则角弓诸诗为不合族者示戒也頍弁之诗又为合族而情文不具者示戒由是观之饮食之于人道不綦重乎至伐木之诗曰民之失徳干糇以愆又知非特兄弟族姓间为然矣
　　角弓序角弓父兄刺幽王也不亲九族而好谗佞骨月相怨故作是诗也
　　骍骍角弓翩其反矣兄弟昏姻无胥逺矣
　　尔之逺矣民胥然矣尔之教矣民胥效矣
　　此令兄弟绰绰有裕不令兄弟交相为瘉
　　民之无良相怨一方受爵不让至于已斯亡
　　老马反为驹不顾其后如食宜饇如酌孔取【传饇饱也笺王如食老者则宜令之饱如饮老者则当孔取孔取谓度其所胜之多寡凡器之孔其量大小不同老者气力弱故取义焉王有族食族燕之礼　疏言王有族食族燕之礼者解经所以有食酌之事食则族食酌即族燕矣以食礼无饮燕法无食二事也】
　　蕙田案三诗据注疏谓皆刺王不能亲睦兄弟之作夫有常棣行苇之盛则有葛藟頍弁角弓之衰盛衰之际所系顾不大欤
　　唐风杕杜序杕杜刺时也君不能亲其宗族骨月离散独居而无兄弟将为沃所并尔
　　有杕之杜其叶湑湑独行踽踽岂无他人不如我同父嗟行之人胡不比焉人无兄弟胡不佽焉
　　有枤之杜其叶菁菁独行睘睘岂无他人不如我同姓嗟行之人胡不比焉人无兄弟胡不佽焉
　　蕙田案此系诸侯之诗故附于后
　　春秋文公七年左氏传宋昭公将去羣公子乐豫曰不可公族公之枝叶也若去之则本根无所庇荫矣葛藟犹能庇其本根故君子以为比【注谓诗人取以喻九族兄弟】况国君乎此谚所谓庇焉而纵寻斧焉者也必不可君其图之亲之以徳皆股肱也谁敢携贰若之何去之不聴蕙田案饮食之礼所谓亲之以徳也葛藟之喻警切动人
　　右经传饮食礼
　　史记齐悼恵王世家孝恵帝二年齐王入朝恵帝与齐王燕饮亢礼如家人
　　汉书中山靖王胜传议者多寃鼂错之防皆以诸侯连城数十泰彊欲稍侵削数奏暴其过恶诸侯自以骨月至亲今或无罪为臣下所侵辱建元三年代王豋长沙王中山王胜济川王明来朝天子置酒胜闻乐声而泣问其故胜具以吏所侵闻于是上乃厚诸侯之礼省有司所奏诸侯事加亲亲之恩焉
　　昭帝本纪元凤二年夏四月上自建章宫徙未央宫大置酒赐宗室子钱人二十万
　　后汉书世祖本纪建武十七年冬十月甲申幸章陵修园庙祠旧宅观田庐置酒作乐赏赐时宗室诸母因酣悦相与语曰文叔少时谨信与人不欵曲唯直柔耳今乃能如此帝闻之大笑曰吾治天下亦欲以柔道行也和帝本纪十五年冬十月幸章陵会宗室于旧庐劳赐作乐
　　后汉书注蔡质汉仪曰正月旦天子幸徳阳殿临轩公卿大夫百官各陪朝贺宗室诸刘杂会万人以上册府元北魏孝文帝太和十九年正月辛未车驾在悬朝享羣臣初帝尝诏延四庙之子下逮元孙之胄申宗宴于皇信堂不以爵秩为列悉序昭穆为次用家人之礼烛至公卿辞退帝曰烛至辞退庶姓之礼在宗载考宗族之义卿等且还朕与诸王宗室欲成此夜饮北魏书孝明帝本纪熙平二年八月戊戌宴太祖以来宗室年十五以上于显阳殿申家人之礼
　　隋书礼仪志北齐宴宗室礼皇帝常服别殿西厢东向七庙子孙皆公服无官者单衣介帻集神武门宗室尊卑次于殿庭七十者二人扶拜八十者扶而不拜升殿就位皇帝兴宗室伏皇帝坐乃兴拜而坐尊者南面卑者北面皆以西为上八十者一坐再至进丝竹之乐三爵毕宗室避席待诏而后复位乃行无算爵
　　册府元唐太宗贞观十九年征辽回幸定州时太子监国处定州诏定州管内孝行着闻者宜与宗室老人同赐宴会
　　文宗开成元年十二月帝与禁中会宴诸王因命讲读刘仲武每双月入内对诸王仍令尚书供食　三年四月甲午帝幸十六宅赐诸王宴颁赐有差
　　后唐庄宗同光三年正月甲午皇太后生辰御嘉庆殿召诸王家宴极欢而罢二月帝在邺己巳击毬于行宫之鞠场诸王弟从臣等供奉赐定州王都金鞍御马鞠罢宴王都于武徳殿之山亭宣教坊乐陈百戯俳优角觝夜漏一鼓方罢甲戌文思殿宴王都颁赐有异夜久方罢戊子宴于思政殿三月帝在邺戊戌宴于内殿丙午帝击毬于行宫之鞠场皇弟存霸皇子继岌预焉毬罢宴于迎春殿
　　天成二年秦王从荣自邺中至帝幸其第宣禁中女伎及教坊乐欢宴至晚从荣进马及银器钱绢帝赐诸伎乐及行从人等乘舆归内　四年潞王自河中入觐进金银钱绢开内宴壬午宴于长春殿
　　蕙田案五代史天成二年幸会节园羣臣买宴册府元载羣臣共进钱绢请宴故秦王潞王均有金银钱绢进也晋天福二年始停买宴钱
　　宋史太宗本纪雍熙二年庚戌重九召诸王宴射御苑中
　　礼志真宗景徳四年二月甲申上御五鳯楼观酺宗室近臣侍坐楼前露台奏教坊乐后二日上复御楼赐宗室宴于都亭驿十月诏皇太子宗室赴玉宸殿翠芳亭观稻赐宴仍以稻分赐之
　　大中祥符元年正月宴宗室于亲王宫又宴宗室内职于都亭驿
　　职官志大中祥符元年有司上都亭驿酺宴位图皇从侄孙内殿崇班守节与从侄右卫将军惟叙等同一班上曰族子诸父安可同列乃命重行设位
　　礼志大中祥符八年三月戊戌宴宗室射于苑中七月丙子幸瑞圣园观稼宴射于水心殿九月丁夘宴宗室射于后苑
　　蕙田案此三宴得行苇诗义
　　仁宗本纪天禧四年冬十月丙午召皇子宗室近臣玉宸殿观稻赐宴　八年三月壬申幸后苑遂宴太清楼八月丁亥诏近臣宗室观祖宗御书于龙图天章阁又观瑞谷于元真殿遂宴蘂珠殿
　　庆歴四年九月丁亥宴宗室太清楼射于苑中　五年九月辛夘以重阳曲宴近臣宗室于太清楼遂射苑中十一月丁亥冬至宴宗室于崇徳殿　七年冬十月甲子幸广亲宅谒太祖太宗神御殿宴宗室赐器币有差辽史圣宗本纪统和四年六月皇太妃诸王公主迎上岭表设御幄道傍置景宗御容率羣臣进酒陈俘获于前遂大宴
　　金史世宗本纪大定十六年正月辛未皇姑邀上至私第诸妃皆从宴饮甚欢公主每进酒上立饮之　十七年五月尚书省奏定皇家袒免以上亲宴飨班次并从唐制
　　礼志大定十七年诏以皇族袒免以上亲虽无官爵封邑若预宴当有班次礼官言案唐典皇家周亲视三品大功亲小功尊属视四品小功亲缌麻尊属视五品缌麻袒免以上视六品上令以此制为班令
　　二十四年二月癸酉上曰朕将往上京念本朝风俗重端午节比及端午到上京则宴劳乡闾宗室父老五月己丑至上京戊戌宴于皇武殿上谓宗戚曰朕思故乡积有日矣今既至此可极欢饮君臣同之赐诸王妃主各有差宗戚皆霑醉起舞竟日乃罢
　　二十五年正月丁亥宴妃嫔亲王公主于光徳殿宗室宗妇及五品以上命妇与坐者千七百余人赏赉有差四月丁丑宴宗室宗妇于皇武殿大功亲赐官三阶小功二阶缌麻一阶年髙属近者加宣武将军及封宗女赐银绢各有差曰朕寻常不饮酒今日甚欲沉醉此乐亦不易得也宗室妇女及羣臣故老以次起舞进酒上曰吾来数月未有一人歌本曲者吾为汝等歌之命宗室子弟叙坐殿下者皆坐殿上听上自歌其词道王业之艰难及继述之不易至慨想祖宗宛然如覩慷慨悲咽不能成声歌毕泣下宗戚捧觞上夀皆称万嵗于是诸夫人更歌本曲如私家之会既醉上复续调至一鼓乃罢
　　元史太宗本纪六年春会诸王宴射于乌尔罕河夏五月帝在达阑达巴之地大会诸王　八年春正月诸王各治具来会宴万安宫落成
　　明会典永乐六年令帝王生日先于宗庙具礼致祭然后序家人礼庆贺筵宴
　　右汉至明饮食之礼
　　书尧典克明峻徳以亲九族九族既睦平章百姓【传髙祖元孙之亲　疏九族同出髙曽皆当亲之故言以亲也礼记丧服小记云亲亲以三为五以五为九又异义夏侯欧阳等以为九族者父族四母族三妻族二皆据异姓有服郑驳云异姓之服不过缌麻言不废昏又昏礼请期云惟是三族之不虞恐其废昏明非外族也是郑与孔同】
　　臯陶谟惇叙九族【传厚次叙九族　疏厚次叙九族犹尧之为政先以亲九族也】仲虺之诰志自满九族乃离【疏九族举亲以明疎也汉代儒者説九族之义有二案戴礼及尚书纬欧阳説九族乃异姓有属者父族四母族三妻族二古尚书説九族从髙祖至元孙凡九族此九族亦谓髙祖元孙之亲也谓九族乃离实离之圣贤设言为戒容辞颇甚父子之间便以志满相弃此言九族以为外姓九族有属文便也】
　　周礼春官小宗伯掌三族之别以辨亲疎其正室皆谓之门子掌其禁令【注三族谓父子孙人属之正名　疏此三族谓父子孙一本而言推此而往其中则兼九族矣云辨亲疎者据已上至髙祖下至元孙傍至缌麻重服者则亲轻服者则疎也云正室皆谓之门子者还据九族之内但是适子正体主皆是正室亦谓之门子】
　　仪礼士昏礼请期曰惟是三族之不虞使某也请吉日【注三族谓父昆弟已昆弟子昆弟此三族者已及子皆为服期期服则逾年欲及今之吉也】
　　礼记仲尼燕居闺门之内有礼故三族和【注三族父子孙也】防服小记亲亲以三为五以五为九上杀下杀旁杀而亲毕矣【注已上亲父下亲子三也以父亲祖以子亲孙五也以祖亲髙祖以孙亲元孙九也　疏亲亲以三者父子并已为三加祖及孙言五以曽祖亲髙祖曽孙亲元孙以四统五故为九也然已上亲父下亲子合应云以一为三而云以三为五者父子一体无可分之义故祖亲之説不须分矣而分祖孙非已一体故有可分之义而亲名著也又以祖亲曾祖以孙亲曾孙应云以五为七而言九者曾祖曽孙为情已逺非已一体所亲故略其相亲之防也庾氏云由祖以亲曽高二祖由孙以亲曽元二孙服之所同义由于此也】尔雅释亲父为考母为妣【注礼记云生曰父母妻死曰考妣嫔今世学者从之案书曰大伤厥考心事厥考厥长聪聴祖考之彛训苍颉篇曰考妣延年书曰嫔于虞诗曰聿嫔于京周礼有九嫔之官明此非死生之异称矣其义犹今谓兄为晜妹为媦即是此例】父之考为王父父之妣为王母【注加王者尊之】王父之考为曽祖王父王父之妣为曾祖王母【注曽犹重也】曾祖王父之考为高祖王父曽祖王父之妣为高祖王母【注髙者言最在上】父之世父叔父为从祖祖父父之世母叔母为从祖祖母【注从祖而别世统异故】父之晜弟先生为世父后生为叔父【注世有为嫡者嗣世统故也　疏继世以嫡长先生于父则继世者也故曰世父説文叔作尗许慎曰从上小言尊行之小也】男子先生为兄后生为弟男子谓女子先生为姊后生为妹父之姊妹为姑父之从父晜弟为从祖父父之从祖晜弟为族父从祖父之子相谓为从祖晜弟【通解今本皆脱此句】族父之子相谓为族晜弟族晜弟之子相谓为亲同姓【注同姓亲无服属　疏礼记大传云亲者属也郑注云有亲者服各以其属亲疎此经言亲同姓者谓五世之外比诸同姓犹亲但无服属尔】兄之子弟之子相谓为从父晜弟【注从父而别】子之子为孙【注孙犹后也　疏言继后嗣也广雅云孙顺也许慎云从子从系系续也言顺续先祖之后也】孙之子为曾孙【注曽犹重也】曾孙之子为元孙【注元者言亲属防昧也】元孙之子为来孙【注言有往来之亲】来孙之子为晜孙【注晜后也汲冡竹书曰不窋之晜孙　疏释言文束晳传曰太康元年汲郡民盗魏安厘王冡得竹书漆字科斗之文其字头粗尾细似科斗之虫不窋后稷之子也】晜孙之子为仍孙【注仍亦重也】仍孙之子为云孙【注言轻逺如浮云】王父之姊妹为王姑曽祖王父之姊妹为曽祖王姑髙祖王父之姊妹为髙祖王姑父之从父姊妹为从祖姑父之从祖姊妹为族祖姑父之从父晜弟之母为从祖王母父之从祖晜弟之母为族祖王母父之兄妻为世母父之弟妻为叔母父之从父晜弟之妻为从祖母父之从祖晜弟之妻为族祖母父之从祖祖父为族曽王父父之从祖祖母为族曽王母父之妾为庶母祖王父也晜兄也【注今江东人通言晜】
　　路史亲亲者治之始也礼小记曰亲亲者以三为五以五为九上杀下杀旁杀而亲毕矣是所谓九族者也夫人生则有父壮则有子父子与已此小宗三族之别也父者子之祖因上推之以及于已之祖子者父之孙因下推之以及于已之孙此礼传之以三为五也己之祖自己子视之则为曾祖王父自已孙视之则为高祖王父已之孙自已父视之则为曾孙自已祖视之则为元孙故又上推以及已之曽高下推以及已之曾元是所谓以五为九也
　　陈氏礼书书与诗序皆言九族特周礼小宗伯仪礼士昏礼记仲尼燕居特言三族者三族父子孙也九族髙祖至元孙也三族举其本九族极其末举三族则九族见矣白虎通夏侯欧阳何如淳之徒以父族四母族三妻族二为九族其説盖以诗之葛藟刺平王不亲九族而言谓他人父谓他人母頍弁刺幽王不亲九族而言岂伊异人兄弟甥舅角弓亦刺不亲九族而言兄弟婚姻无胥远矣则所谓九族者非特内宗而已是恶知诗人之所主者因内宗而哉彼谓父族四者父之姓为一族父女昆弟适人者子为二族己女昆弟适人者子为三族己女适人者子为四族母族三者母之父母为一族母之昆弟为二族母之女昆弟为三族妻族二者妻之父为一族妻之母为二族然于母之父母则合而为一族妻之父母则离而为二可乎尔雅于内宗皆曰族于母妻曰党而已又礼小功之末可以嫁娶妻之党固无妨于嫁娶昏礼不容虑其不虞也然则九族之説当从孔安国郑康成为正何则小记曰亲亲以三为五以五为九上杀下杀旁杀而亲毕矣此九族隆杀之差也盖已上亲父下亲子三也以父亲祖以子亲孙五也以祖亲曽高以孙亲曽元九也然已之所亲以一为三祖孙所亲以五为九记不言者以父子一体而髙元与曽同服故不辨异之也服父三年服祖期则曽祖宜大功髙祖宜小功而皆齐衰三月者不敢以大小功旁亲之服加乎至尊故重其衰麻尊尊也减其日月恩杀也此所谓上杀服适子三年庶子朞适孙期庶孙大功【适孙传重者也有适子者无适孙则长子在皆为庶孙也】则曽孙宜五月而与元孙皆缌麻三月者孙服曽祖三月曽祖报之亦三月曾祖尊也故加齐衰曽孙卑也故服缌麻此所谓下杀服祖朞则世叔宜大功以其与父一体故加以期从世叔则疎矣加所不及故服小功族世叔又疎矣故服缌麻此父而旁杀者也祖之兄弟小功曾祖兄弟缌麻髙祖兄弟无服此祖而旁杀者也同父至亲朞同祖为从大功同曾祖为再从小功同髙祖为三从缌麻此兄弟而旁杀者也父为子朞兄弟之子宜九月不九月而朞者以其犹子而进之也従兄弟之子小功再从兄弟之子缌麻此子而旁杀者也祖为孙大功兄弟之孙小功从兄弟之孙缌麻此孙而旁杀者也葢服有加也有报也有降也祖之齐衰世叔从子之朞皆加也曾孙之三月与兄弟之孙五月皆报也若夫降有四品则非五服之正礼耳
　　顾氏炎武日知録宗盟之列先同姓而后异姓丧服之纪重本属而轻外亲此必有所受之不自周人始矣克明峻徳以亲九族孔传以为自髙祖至元孙之亲盖本之丧服小记以三为五以五为九之説而百世不可易者也牧誓数商之罪但言昏弃厥遗王父母弟而不及外亲吕刑申命有邦歴举伯父伯兄仲叔季弟幼子童孙而不言甥舅古人所为先后之序从可知矣故尔雅谓于内宗曰族于母妻则曰党而昏礼及仲尼燕居三族之文康成并释为父子孙杜元凯乃谓外祖父外祖母从母子及妻父妻母姑之子姊妹之子女子之子非已之同族皆外亲有服而异族者【左氏桓公六年传注】然则史官之称帝尧举其疎而遗其亲无乃颠倒之甚乎且九族之为同姓经传之中有明证矣春秋鲁成公十五年宋共公卒传曰二华戴族也司城庄族也六官者皆桓族也共公距戴公九世【凡十三公内除同世者四公】而唐六典宗正卿掌皇九族之属籍以别昭穆之序纪亲疎之别九庙之子孙其族五十有九先皇帝一族景皇帝之族六元皇帝之族三髙祖之族二十有一太宗之族十有三髙宗之族六中宗之族四睿宗之族五此在元宗之时已有七族【中睿二宗同为一世】若其歴世滋多则有不止于九者而五世亲尽故经文之言族者自九而止也【杜氏于襄十二年传注曰同族谓髙祖以下则前説之非不待辨而明矣】又孔氏正义谓髙祖元孙无相及之理【桓六年】不知髙祖之兄弟与元孙之兄弟固可以相及如后魏国子博士李琰之所谓夀有长短世有延促不可得而齐同者如宋洪迈容斋随笔言嗣濮王士歆在隆兴为从叔祖在绍熙为曽叔祖在庆元为髙叔祖其明证矣【余丁未嵗在大同遇代府中尉俊析年近五十其世次于孝宗为昆弟而上距治之元已一百八十年秦晋二府见在者多其六七世孙】亦何必帝尧之世髙祖元孙之族无一二人同在者乎疑其不相及而以外戚当之其亦昧于齐家治国之理矣蕙田案九族马郑説是也陈氏顾氏辨尤详明不可易
　　又案以上九族三族之义
　　宗元案九族之説自当以马郑解为当在此条内尤宜主同姓本族之九也若尚书以亲九族则不必然葢此句该尽修身齐家之道下文平章百姓则指国中民庶言协和万邦则指天下诸侯言故蔡传于九族虽主马郑而仍包母族妻族在内始无漏义耳许氏谦亦谓但自髙祖至元孙一以服断则上杀下杀旁杀之余外姓凡有服之亲皆该在其中矣此説是也
　　又案母之父母合为一族者正所以加厚母族耳妻之父母则分为二只当母之一族而已其视母族不已杀而又杀乎
　　书禹贡锡土姓【传天子建徳因生以赐姓谓有徳之人生此地以此地名赐之姓以显之　防周语称帝嘉禹徳赐姓曰姒胙四岳赐姓曰姜左传称周赐陈胡公之姓曰妫皆是因生赐姓之事也臣防赐姓其人少矣此事是用贤大者故举以为言】
　　诗周南麟趾麟之趾振振公子于嗟麟兮
　　麟之定振振公姓于嗟麟兮【传公姓公同姓　疏公姓公同姓言同姓疎于同祖上云公子为最亲下云公族传云公族公同祖则谓与公同髙祖有庙属之亲此同姓则五服以外故大传云五世袒免杀同姓是也大传注又云外髙祖为庶姓是同髙祖为一节也此有公子公族公姓对例为然案杕杜云不如我同父又曰不如我同姓传曰同姓同祖此同姓同祖为异彼为一者以彼上云同父即云同姓同父之外次同祖更无异称故为一也且皆对他人异姓不限逺近直举祖父之同为亲耳襄十二年左传曰同姓于宗庙同宗于祖庙同族于祢庙又曰鲁为诸姬临于周庙谓同姓于文王为宗庙邢凡蒋茅胙祭临于周公之庙是同宗于祖庙也同族谓五服之内彼自以五服之外逺近为宗姓与此又异此皆君亲非异国也要皆同姓以对异姓异姓最为疎也】
　　礼记大传四世而缌服之穷也五世免杀同姓也六世亲属竭矣其庶姓别于上而戚单于下昏姻可以通乎【注问之也元孙之子姓别于髙祖五世而无服姓氏所由生】系之以姓而弗别缀之以食而弗殊虽百世而昏姻不通者周道然也【注姓正姓始祖为正姓髙祖为庶姓系之弗别谓若今宗室属籍也周礼小史掌定系世辨昭穆　疏五世免杀同姓也者谓共承髙祖之父者也言服免而无正服减杀同姓也六世亲属竭矣者谓共承髙祖之祖者也言不服免同姓而已庶姓别异于上与髙祖不同各为氏族不共髙祖别自为宗是别于上也而戚单于下者戚亲也单尽也谓四从兄弟恩亲尽于下各自为宗不相尊敬庶众也髙祖以外人转广逺分姓众多故曰庶姓也髙祖以上复为五宗也问之者是记者以殷法而问周五世后昏姻可以通否元孙之子则四从兄弟承髙祖父之后至已五世而无服各事小宗因字因官为氏不同髙祖之父是庶姓别于上庻姓为众姓也则氏族之谓也云姓氏所由生者据五世无服不相禀承各为氏姓故云姓氏所由生姓正姓者对氏族为正姓也云始祖为正姓者若炎帝姓姜黄帝姓姬周姓姬本于黄帝齐姓姜本于炎帝宋姓子本于契是始祖为正姓也云髙祖为庶姓者若鲁之三桓庆父叔牙季友之后及郑之七穆子防子国之后为防氏国氏之等云若今宗室属籍也者以汉之同宗有属籍则周家系之以姓是也云小史掌定系世者周礼小史之官掌定帝系世本知世代昭穆故云定系世辨昭穆也】
　　【陈氏澔曰四世髙祖也同髙祖者服缌麻服尽于此矣故曰服之穷也五世免谓共承髙祖之父者相为免而已是减杀同姓也六世则共承髙祖之祖者并免亦无矣故曰亲属竭也上指髙祖以上也姓为正姓氏为庶姓故鲁姬姓而三家各自为氏春秋诸国皆然是庶姓别异于上世也戚亲也单尽也四从兄弟恩亲已尽各自为宗是戚单于下也】
　　蕙田案疏庶姓氏族之谓后世之姓多氏族也故夹漈云三代以后姓氏混而为一盖源于此
　　春秋隐公八年在氏传无骇卒羽父请諡与族公问族于众仲众仲对曰天子建徳【注立有徳以为诸侯】因生以赐姓【注因其所由生以赐姓谓若舜由妫汭故陈为妫姓　疏陈世家云陈胡公满者虞帝舜之后也昔舜为庶人时居于妫汭其后因为氏姓姓妫氏武王克殷得妫满封之于陈是舜由妫汭故陈为妫姓也案世本帝舜姚姓哀元年传称虞思妻少康以二姚是自舜以下犹姚姓也昭八年传曰及胡公不淫故周赐之姓是胡公始姓妫耳史记以为胡公之前已姓妫非也】胙之土而命之氏【注报之以土而命氏曰陈　疏胙训报也有徳之人必有美报报之以土谓封之以国名以为之氏诸侯之氏则国名是也周语曰帝嘉禹徳赐姓曰姒氏曰有夏胙四岳国赐姓曰姜氏曰有吕亦与赐姓曰妫命氏曰陈其事同也姓者生也以此为祖令之相生虽下及百世而此姓不改族者属也与其子孙共相连属其旁支别属则各自立氏礼记大传曰系之以姓而弗别百世而昏姻不通者周道然也是言子孙当共姓也其上文云庶姓别于上而戚单于下是子孙当别氏也氏犹家也传称盟于子晢氏逐瘈狗入于华臣氏如此之类皆谓家为氏氏族一也所从言之异耳释例曰别而称之谓之氏合而言之则曰族例言别合者若宋之华元华喜皆出戴公向鱼鳞荡皆出桓公独举其人则云华氏向氏并指其宗则云戴族桓族是其别合之异也记谓之庶姓者以始祖为正姓髙祖为庶姓亦氏族之别名也姓则受之于天子族则禀之时君天下之广兆民之众非君所赐皆有族者人君之赐姓赐族为此姓此族之始祖耳其不赐者各从父之姓族非复人人赐也晋语称黄帝之子二十五人其得姓者十二人天子之子尚不得姓况余人哉固当从其父耳黄帝之子兄弟异姓周之子孙皆姓姬者古今不同质文代革周代尚文欲令子孙相亲故不使别姓其赐姓者亦少惟外姓妫满之徒耳赐族者有大功徳宜世享祀者方始赐之无大功徳任其兴衰者则不赐之不赐之者公之同姓葢亦自氏祖字其异姓则有旧族可称不世其禄不尽赐也众仲以天子得封建诸侯故云胙土命氏据诸侯言耳其王朝大夫不封为国君者亦当王赐之族何则春秋之世有尹氏武氏之徒明亦天子赐与诸侯之臣义无异也此无骇是卿羽父为之请族葢为卿乃赐族大夫以下或不赐也诸侯之臣卿其为极既登极位理合建家若其父祖防贱此人新升为卿以其位絶等伦其族不复因故身未被赐无族可称鲁挟郑宛皆未赐族故单称名也或身以才举者升卿位功徳犹薄未足立家则虽为卿竟不赐族羽父为无骇请族知其皆由时命非例得之也华督生立华氏知其恐虑不得故早求之也由此而言明有竟无族者鲁之翚挟柔溺名见于经而其后无闻是或不得族也其士会之孥处秦者为刘氏伍员之子在齐为王孙氏外传称知果知知伯之将灭自别其族为辅氏如此之类皆是身自为之非复君赐释例曰子孙繁衍支布叶分始承其本末取其别故其流至于百姓万姓其言自有百姓万姓未必皆君赐也晋语称炎帝姓姜则伯夷炎帝之后姜自是其本姓而云赐姓曰姜者黄帝之后别姓非一自以姜姓赐伯夷更使为一姓之祖耳非复因旧姓也犹后稷别姬姓不是因黄帝姓也】诸侯以字【注诸侯位卑不得赐姓故其臣因氏其王父字】为諡因以为族【注或使即先人之諡称以为族　疏杜意诸侯以字言赐先人字为族也为諡因以为族谓赐族虽以先人之字或用先人所为之諡因将为族以諡为族者卫齐恶宋戴恶之类是也而刘君乃称以諡为族全无一人妄规杜氏非其义也死后赐族乃是正法春秋之世亦有非礼生赐族者华督是也释例曰旧説以为大夫有功徳者则生赐族非也至于郑祭仲为祭封人后升为卿经书祭仲以生赐族者检传既无同华氏之文则祭者是仲之旧氏也诸侯以字字有二等檀弓曰防名冠字五十以伯仲周道也然则二十有加冠之字又有伯仲叔季为长防之字二者皆可以为氏矣服防曰公之母弟则以长防为氏贵适统伯仲叔季是也庶公子则以配字为氏尊公族展氏臧氏是也案郑子人者郑厉公之弟桓十四年郑伯使其弟语来盟即其人也而其后为子人氏不以仲叔为氏则服言公之母弟以长防为氏其事未必然也杜以庆父叔牙与庄公异母自然仲叔非母弟族矣其或以二十之字或以长防之字葢出自时君之命也叔肸称叔不称孙而三桓皆称孙俱氏长防之字自不同也臧氏称孙展氏不称孙俱氏二十之字自不同也然则称孙与不称孙葢出其家之意未必由君赐也以字为族者谓公之曽孙以王父之字为族也诸侯之子称公子公子之子称公孙公子公孙系公之常言非族也其或贬责则亦与族同成十四年叔孙侨如如齐逆女传曰称族尊君命也侨如以夫人妇姜氏至自齐传曰舍族尊夫人也宣元年公子遂如齐逆女遂以夫人至事与侨如正同其传直云尊君命尊夫人不言称族舍族既非氏族则不待君赐自称之矣至于公孙之子不复得称公曽孙如无骇之辈直以名行及其死也则赐之族以其王父之字为族也此无骇是公之曽孙公之曽孙必须有族故据曽为文言以王父字耳公之曽孙正法死后赐族亦有未死而有族者则叔孙得臣是也公子公孙于身必无赐族之理经书季友仲遂叔肸者皆是以字配名连言之故杜注并云字也其荡伯姬者公子荡之妻不可言公子伯姬故系于夫字言荡伯姬荡非当时之氏其传云立叔孙氏臧僖伯臧哀伯叔孙戴伯之徒皆传家据后追言之耳其公孟彄世本以为灵公之子字公孟名彄与季友仲遂相似俱以字配名刘不达此直妄规杜过非也必如刘解生赐族之文证在何处其公之曽孙元孙以外爰及异姓有新升为卿君赐之族葢以此卿之字即为此族案世本宋督是戴公之孙好父説之子华父是督之字计督是公孙耳未合赐族应死后其子乃赐族故杜云督未死而赐族督之妄也沈亦云督之子方可有族耳】官有世功则有官族邑亦如之【注谓取其旧官旧邑之称以为族皆禀之时君　疏旧官谓若晋之士氏旧邑若韩魏赵氏非是君赐则不得族嫌其居官邑不待公命故云皆禀之时君此谓同姓异姓皆然也服防止谓异姓又引宋司城韩魏为证韩与司城非异姓司城又自为乐氏不以司城为族也】公命以字为展氏【注诸侯之子称公子公子之子称公孙公孙之子以王父字为氏无骇公子展之孙故为展氏】
　　【顾氏栋髙春秋大夫无生而赐氏论案春秋公之子称公子公子之子称公孙公孙之子以王父字为氏此定制也而胡文定于僖十六年季友卒传云鲁之大夫有生而赐氏者若季友仲遂是也葢季友于僖有拥戴之功仲遂于宣有援立之恩二君报之故生而赐氏俾世为卿春秋于此特书以志壊法乱纪之始谨履霜之戒其论甚正而其实不然三家称仲孙叔孙季孙氏未尝单举仲叔季也庄三十二年传立叔孙氏木尝云立叔氏其有称叔氏者则另为一族宣公弟叔肸之后经所称叔弓叔鞅叔辄是也论语孟孙问孝于我檀弓云此季孙之赐也俱有孙字若生而赐为季氏则其子孙如季孙行父季孙宿季孙意如当云季行父季宿季意如矣何以复多赘一孙字乎且叔氏与叔孙氏又何分别也以是知季友赐氏之説非也仲遂之仲本是行次若已赐为仲氏则其子归父当称仲归父不当便称公孙归父公孙者未赐族之称也况遂父子止称东门氏不称仲氏宣十八年传有遂逐东门氏可证至仲婴齐乃更受赐仲氏耳以是知仲遂赐氏之説非也葢季友卒时尚不氏曰季至其孙行父始以王父字氏曰季孙不可以孙而彊诬其祖襄二十三年外史盟曰毋或如东门遂云云若仲氏果宣公所赐此系国之重典昭章耳目外史必不易其称谓而曰东门氏杜于仲婴齐卒注云婴齐襄仲子宣十八年逐东门氏既而使婴齐绍其后曰仲氏是则仲之有氏至婴齐始受君赐以前止曰东门与仲无与而文定以为宣公生而赐为仲氏岂不误哉夫因其子孙而罪其祖父并罪其祖父当日之君以莫须有之事遂为一成不可变之狱此则宋儒刻论之过也】
　　蕙田案注疏论姓氏族极详
　　国语晋语传曰黄帝之子二十五人其同姓者二人而已唯青阳与夷鼓皆为己姓【注此二人相与同徳故俱为己姓青阳金天氏帝少皥也】青阳方雷氏之甥也夷鼓彤鱼氏之甥也【注方雷西陵氏之姓彤鱼国名帝系曰黄帝娶于西陵氏之子曰嫘祖寔生青阳姊妹之子曰甥】其同生而异姓者四母之子别为十二姓凡黄帝之子二十五宗其得姓者十四人为十二姓【注得姓以徳居宜而赐之姓也谓十四人而二人为姬二人为已故十二姓】姬酉祁已滕葴任荀僖姞儇依是也唯青阳与苍林氏同于黄帝故皆为姬姓【注二十五宗唯青阳与苍林徳及黄帝同姓为姬姓】
　　春秋文公十八年左氏传昔髙阳氏有才子八人苍舒隤敳梼戭大临尨降庭坚仲容叔达齐圣广渊明允笃诚天下之民谓之八恺髙辛氏有才子八人伯奋仲堪叔献季仲伯虎仲熊叔豹季貍忠肃共懿宣慈恵和天下之民谓之八元此十六族也世济其美不陨其名以至于尧尧不能举舜臣尧举八恺使主后土以揆百事莫不时序地平天成举八元使布五教于四方父义母慈兄友弟共子孝内平外成昔帝鸿氏有不才子掩义隐贼好行防徳丑类恶物顽嚚不友是与比周天下之民谓之浑敦少皥氏有不才子毁信废忠崇餙恶言靖譛庸回服谗搜慝以诬盛徳天下之民谓之穷竒颛顼氏有不才子不可教训不知话言告之则顽舍之则嚚傲狠明徳以乱天常天下之民谓之梼杌此三族也世济其凶増其恶名以至于尧尧不能去缙云氏有不才子贪于饮食冒于货赂侵欲崇侈不可盈厌聚敛积寔不知纪极不分孤寡不恤贫匮天下之民以比三凶谓之饕餮舜臣尧賔于四门流四凶族浑敦穷竒梼杌饕餮投诸四裔以御魑魅是以尧崩而天下如一同心戴舜以为天子以其举十六相去四防也
　　通考马氏曰八恺出自髙阳八元出自髙辛驩兠出自帝鸿共工出自少皥鲧出自颛顼皆黄帝之裔也虽贤否不同而皆以帝者子孙为显官于唐虞之世葢古之仕者世禄而五帝三代之世系未有不出自黄帝者故叙此叚以备唐虞以来公族世系之本末云
　　襄公十二年左氏传吴子夀梦卒临于周庙礼也【注周庙文王庙也周公出文王故鲁立其庙】凡诸侯之防异姓临于外【注于城外向其国】同姓于宗庙【注所出王之庙】同宗于祖庙【注始封君之庙】同族于祢庙【注父庙也同族谓髙祖以下】是故鲁为诸姬临于周庙为邢凡蒋茅胙祭临于周公之庙【注即祖庙也六国皆周公之支子别封为国共祖周公】家语卫公使其大夫求婚于季氏桓子问礼于孔子子曰同姓为宗有合族之义故系之以姓而弗别缀之以食而弗殊虽百世婚姻不得通周道然也桓子曰鲁卫之先虽寡兄弟今已絶逺矣可乎孔子曰固非礼也夫上治祖祢以尊尊也下治子孙以亲亲也旁治昆弟所以敦睦也此先王不易之教也
　　白虎通人所以有姓者何所以崇恩爱厚亲亲逺禽兽别婚姻也故世别类使生相爱死相哀同姓不得相娶者皆为重人伦也姓生也人所禀天气所以生者也所以有氏者何所以贵功徳贱伎力或氏其官或氏其事问其氏即可知其徳所以勉人为善也或氏王父字何所以别诸侯之后为兴灭国继絶世也诸侯之子称公子公子之子称公孙公孙之子各以其王父字为氏故鲁有仲孙季孙叔孙楚有昭屈景齐有髙国崔也
　　陈氏礼书姓非天子不可以赐而氏非诸侯不可以命姓所以系百世之正统氏所以别子孙之旁出族则氏之所聚而已然氏亦可以谓之姓故大传言系之以姓又言庶姓别于上则氏庶姓一也氏又可以谓之族故羽父为无骇请族隐公命以为展氏则氏族一也盖别姓则为氏即氏则有族族无不同氏氏有不同族故八元八恺出于髙阳氏髙辛氏而谓之十六族是氏有不同族也商氏条氏徐氏之类谓之六族陶氏施氏之类谓之七族宋之华氏谓之戴族向氏谓之桓族是族无不同氏也古者或氏于国则齐鲁秦吴氏于諡则文武成宣氏于官则司马司徒氏于爵则王孙公孙氏于字则孟孙叔孙氏于居则东门北郭氏于志则三乌五鹿氏于事则巫乙匠陶而受姓命氏粲然众矣
　　郑氏樵通志氏族畧序凡言姓氏者皆本世本公子谱二书二书皆本左传然左氏所明者因生赐姓胙土命氏及以字以諡以官以邑五者而已今则不然论得姓受氏者有三十二类左氏之言隘矣一曰以国为氏二曰以邑为氏天子诸侯建国故以国为氏虞夏商周鲁卫齐宋之类是也卿大夫立邑故以邑为氏崔卢鲍晏臧费栁杨之类是也三曰以乡为氏四曰以亭为氏五等之封降国侯而为邑降邑侯而为关内侯降关内侯而为乡侯降乡侯而为亭侯关内邑者温原蘓毛甘樊祭尹之类是也裴陆厐阎之类封于乡者故以乡氏麋采欧阳之类封于亭者故以亭氏五曰以地为氏有封土者以封土命氏无封土者以地居命氏居傅岩者为傅氏徙嵇山者为嵇氏主东防之祀则为防氏守桥山之冡则为桥氏耏氏因耏班食于耏门頴氏因考叔为頴谷封人东门襄仲为东门氏桐门右师为桐门氏也隐逸之人居于禄里者为禄里氏居于绮里者为绮里氏美也优倡之人居于社南者为社南氏居于社北者为社北氏贱也又如介之推烛之武未必亡氏由国人所取信也故特标其地以异于众也六曰以姓为氏姓与地之为氏其初皆因所居而命得赐者为姓不得赐者为地居于姚墟者赐以姚居于嬴濵者赐以嬴姬之得赐居于姬水故也姜之得赐居于姜水故也故曰因生以赐姓七曰以字为氏八曰以名为氏九曰以次为氏凡诸侯之子称公子公子之子称公孙公孙之子不可复言公孙则以王父字为氏如郑穆公之子曰公子騑字子驷其子曰公孙夏其孙则曰驷带驷乞宋桓公之子曰公子目夷字子鱼其子曰公孙友其孙则曰鱼府鱼石此之谓以王父字为氏无氏者则以名鲁孝公之子曰公子展其子曰公孙夷伯其孙则曰展无骇展禽郑穆公之子曰公子丰其子曰公孙段其孙则曰丰卷丰施此诸侯之子也天子之子亦然王子狐之后为狐氏王子朝之后为朝氏是也无字者以名然亦有不以字而以名者如樊皮字子仲其后以皮为氏伍员字子胥其后以员为氏皆由以名行故也亦有不以王父字为氏而以父字为氏者如公子遂之子曰公孙归父字子家其后为子家氏是也又如公孙枝字子桑其后为子桑氏者亦是也亦有不以王父名为氏而以父名为氏者如公子牙之子曰公孙兹字戴伯其后为兹氏是也又如季公鉏字子弥其后为公鉏氏者亦是也以次为氏者长防之次也伯仲叔季之类是也次亦为字人生其始也皆以长防呼及乎往来既多交亲稍众则长防有不胜呼然后命字焉长防之次可行于家里而已此次与字之别也所以鲁国三家皆以次命氏而亦谓之字焉十曰以族为氏左传云为諡因以为族楚辞云昭屈景楚之三族也昭氏景氏则以諡为族也屈氏者因王子瑕食邑于屈初不因諡则知为族之道多矣不可专言諡也族近于次族者氏之别也以亲别疎以小别大以异别同以彼别此孟氏仲氏以兄弟别也伯氏叔氏以长少别也丁氏癸氏以先后别也祖氏祢氏以上下别也第五氏第八氏同居之别也南公氏南伯氏同祢之别也孔氏子孔氏旗氏子旗氏字之别也轩氏轩辕氏熊氏熊相氏名之别也季氏之有季孙氏仲氏之有仲孙氏叔氏之有叔孙氏适庶之别也韩氏之有韩余氏傅氏之有傅余氏梁氏之有梁余氏余子之别也遂人之族分而为四商人之族分而为七此枝分之别也齐有五王合而为一谓之五王氏楚有列宗合而为一谓之列宗氏此同条之别也公孙归父字子家襄仲之子也归父有二子一以王父字襄仲为仲氏一以父字子家为子家氏公子郢字子南其后为子南氏而复有子郢氏伏羲之后有伏虙二氏同音异文共叔叚之后有共氏又有叔氏又有叚氏凡此类无非辨族十一曰以官为氏十二曰以爵为氏有官者以官无官者以爵如周公之兄弟也周公为太宰康叔为司冦聃季为司空是皆有才能可任以官者也五叔无官是皆无才能不可任以官者也然文王之子武王周公之兄弟虽曰无官而未尝无爵土如此之类乃氏以爵也以官为氏者太史太师司马司空之类是也云氏庾氏籍氏钱氏之类亦是也以爵为氏者皇王公侯是也公乗公士不更庶长亦是也十三曰以凶徳为氏十四曰以吉徳为氏此不论官爵惟以善恶显著者为之以吉徳为氏者如赵衰人爱之如冬日其后为冬日氏古者贤人为人所尊尚号为老成子其后为老成氏以凶徳为氏者如英布被黥为黥氏杨元感枭首为枭氏齐武恶巴东王萧子响为同姓故改萧为蛸后魏恶安乐王元鍳为同姓故改元为兀十五曰以技为氏此不论行而论能巫者之后为巫氏屠者之后为屠氏卜人之后为卜氏匠氏之后为匠氏以至豢龙为氏御龙为氏干将为氏乌浴为氏者亦莫不然十六曰以事为氏此又不论行能但因其事而命之耳夏后遭有穷之难后缗方娠逃出自窦而生少康支孙以窦为氏汉武帝时田千秋为丞相以年老诏乘小车出入省中时号车丞相其后因以车为氏防子乘白马朝周兹白马氏之所始也魏初平中有隐者常乘青牛号青牛先生兹青牛氏之所始也十七曰以諡为氏周人以讳事神諡法所由立生有爵死有諡贵者之事也庄氏出于楚庄王僖氏出于鲁僖公康氏者卫康叔之后也宣氏者鲁宣伯之后也文氏武氏哀氏缪氏之类皆氏于諡者也凡复姓者所以明族也一字足以明此不足以明彼故益一字然后见分族之义言王氏则滥矣本其所系而言则有王叔氏王孙氏言公氏则滥矣本其所系而言则有公子氏公孙氏故十八曰以爵系为氏唐氏虽出于尧而唐孙氏又为尧之别族滕氏虽出于叔绣而滕叔氏又为叔绣之别族故十九曰以国系为氏季友之后传家则称季孙不传家则去孙称季叔牙之后传家则称叔孙不传家则去孙称叔故二十曰以族系为氏士季者字也有士氏又别出为士季氏伍参者字也有伍氏又别出为伍参氏此以名氏为氏者也又有如韩婴者本出韩国加国以名为韩婴氏如臧会者本出臧邑加邑以名为臧防氏如屠住者本出住乡加乡以名为屠住氏故二十一曰以名氏为氏而国邑乡附焉禹之后为夏氏杞他奔鲁受爵为侯又有夏侯氏出焉妫姓之国为息氏公子边受爵为大夫又有息夫氏出焉此以国爵为氏者也白氏旧国也楚人取而邑之以其后为白侯氏故二十二曰以国爵为氏而邑爵附焉原氏以周邑而得氏申氏以楚邑而得氏及乎原加伯为原伯氏以别于原氏申加叔为申叔氏以别于申氏是之谓以邑系为氏鲁有沂邑因沂大夫相鲁而以沂相为氏周有甘邑因甘平公为王卿士而以甘士为氏故二十三曰以邑系为氏而邑官附焉师氏者太师氏也史氏者太史氏也师延之后为师延氏史晁之后为史晁氏此以名官是之谓以官名为氏吕不韦为秦相子孙为吕相氏郦食其之后为食其氏曾孙武为侍中改为侍其氏此以官氏为氏者也故二十四曰以官名为氏而官氏附焉以諡为氏所以别族也邑而加諡如苦成子之后为苦成氏臧文仲之后为臧文氏而加諡者如楚厘子之后为厘子氏郑共叔之后为共叔氏爵而加諡者如卫成公之后为成公氏楚成王之后为成王氏故二十五曰以邑諡为氏二十六曰以諡氏为氏二十七曰以爵諡为氏也二十八曰代北复姓二十九曰关西复姓三十曰诸方复姓三十一曰代北三字姓也三十二曰代北四字姓此外则有四声又有复姓四声者以氏族不得其所系之本乃分为四声以统之复姓者以诸有复姓而不得其所系之本者此附四声之后氏族之道终焉又曰三代之前姓氏分而为二男子称氏妇人称姓氏以别贵贱贵者有氏贱者有名无氏故姓可呼为氏氏不可呼为姓姓所以别婚姻故有同姓异姓庶姓之别氏同姓不同者婚姻可通姓同氏不同者婚姻不可通三代之后姓氏合而为一皆所以别婚姻而以地望明贵贱于文女生为姓故姓之字多从女如姬姜嬴姒妫姞妘婤姶防嫪之类是也五帝之前无帝号有国者不称国惟以名为氏所谓无懐氏葛天氏伏羲氏燧人氏者也至神农氏轩辕氏虽曰炎帝黄帝而犹以名为氏然不称国至二帝而后国别唐虞也夏商因之虽有国号而天子世世称名至周而后讳名用諡由是氏族之道生焉最明著者春秋之时也春秋之时诸侯称国未尝称氏惟楚国之君世称熊氏荆蛮之道也支庶称氏未尝称国或适他国则称国如宋公子朝在卫则称宋朝卫公孙鞅秦则称卫鞅是也秦灭六国子孙皆为民庶或以国为氏或以姓为氏或以氏为氏姓氏之失自此始故楚之子孙可称楚亦可称芊周之子孙可称周子南君亦可称姬嘉又如姚恢改姓为妫妫皓改姓为姚兹姓与氏混而为一者也
　　【顾氏栋髙春秋列国姓氏表序氏族之学至唐而极精亦至唐而极乱一乱于朝廷之赐姓再乱于支孽之冒姓三乱于外裔之入中国因蕃落以起姓何则自汉初已有赐项伯为刘纒赐娄敬为刘敬至唐而如李勣之徒不知其几矣卫青以郑季之子而冒姓卫氏曹操以夏侯氏之子而冒姓曹氏至唐而如杨国忠之徒不知其几矣金日防以休屠王太子而姓金氏刘元海以呼韩邪之后而姓刘氏至唐而侯莫陈之为侯乌石阑之为石又不知其几矣唐太宗既有天下以地望明贵贱特诏髙士亷岑文本之属着姓氏谱先列天家次列后族及宰相凡长孙宇文皆登贵姓而于生民之初得姓受氏之由源委不可得而辨也善乎先儒史伯璿之论曰三代以后皆无所谓姓只有氏而已故后世但曰姓某氏而不敢曰某姓某氏葢姓不可考故得虚其姓于氏之上而寔其氏于下亮哉言乎愚谓欲考姓氏之分防须以左氏为枢纽葢盘古燧人之初未始有姓也至庖牺得风姓炎帝得姜姓黄帝得姬姓帝尧以伊祁而为祁舜以妫汭而为妫姓至三代迭王延及春秋之初分封之国存百有二十四稽其姓合中国与鄋瞒姬姜子姒风祁妫姞任嬴已偃妘曹芊熊曼归隗允漆仅及二十有一是时诸侯之国公子公孙支分别列官分职世有掌司因以命氏而小国之卿大夫名字不列于经传无可考者居十之九焉最著者姬姓则有周鲁郑卫姜姓则有齐子姓则有宋姒姓则有越与杞鄫芊姓则有楚其公族之析为氏者班班可考又陈妫姓自陈敬仲奔齐而为陈氏晋之范本祁姓士会封于范而为范氏其在秦者为刘氏吴夫槩奔楚为堂谿氏伍员属其子于齐为王孙氏尤大彰明较著者也又春秋重世卿为之立后则置氏不必公族尽皆有氏也故春秋之初鲁之翚挟柔溺郑之宛齐之年皆无氏逮其后有没而立氏者庄公季年立叔孙氏是也有邀邻国以立之如四国为赂故立华氏是也】
　　郑氏樵通志自隋唐而上官有簿状家有谱系官之选举必由于簿状家之婚姻必由于谱系歴代并有图谱局置郎令史以掌之仍用博通古今之儒知撰谱事凡百官族姓之有家状者则上之官为考定详寔藏于秘阁副在左户若私书有滥则纠之以官籍官籍不及则稽之以私书此近古之制以绳天下使贵有常尊贱有等威者也姓氏之学最盛于唐而国姓无定论林寳作元和姓纂而自姓不知所由来汉有邓氏官谱应邵有氏族篇又有頴川太守聊氏万姓谱魏立九品置中正州大中正主簿郡中正功曹各有簿状以备选举晋宋齐梁因之故晋散骑常侍贾弼太保王齐卫将军王俭梁北中郎谘议叅军知谱事王僧儒之徒各有百家谱徐勉又有百官谱宋何承天撰姓苑与后魏河南官氏志此二书尤为姓氏家所宗唐太宗命诸儒撰氏族志一百卷栁冲撰大唐姓系録二百卷路淳有衣冠谱韦述有开元谱栁芳有永泰谱栁灿有韵畧张九龄有韵谱林寳有姓纂邵思有姓解其书虽多大槩有三种一种论地望一种论声一种论字论字者则以偏旁为主论声者则以四声为主论地望者则以贵贱为主然贵贱升沈何常之有安得専主地望以偏旁为主者可以为字书以四声为主者可以为韵书此皆无与于姓氏
　　蕙田案姓者因于生而受赐者也氏者分于姓而辨族者也族者本乎姓氏而别宗者也姓原于上古而少氏分于中古而多族淆于后世而杂氏本乎姓氏着而姓晦氏分为族族私而氏公故古者论氏后世论族而已书曰锡土姓左传曰赐姓命氏前人论之详矣大传曰庶姓别于上故氏亦曰姓今之所谓姓者皆氏也即庶姓也善乎陈用之之言曰别姓则为氏即氏则有族族无不同氏氏有不同族尽之矣故曰古者论氏后世辨族辨族则谱系之学不可不讲也
　　右族姓氏

　　五礼通考卷一百四十三
<经部,礼类,通礼之属,五礼通考>
　　钦定四库全书
　　五礼通考卷一百四十四
　　刑部尚书秦蕙田撰
　　嘉礼十七
　　饮食礼
　　礼记文王世子庶子之正于公族者教之以孝悌睦友子爱明父子之义长防之序【注正者政也庶子司马之属掌国子之倅为政于公族者】其朝于公内朝则东面北上臣有贵者以齿其在外朝则以官司士爲之其在宗庙之中则如外朝之位宗人授事以爵以官其登馂献受爵则以上嗣庶子治之虽有三命不逾父兄【疏此句应承前文臣有贵者以齿之下其外朝既云司士为之则内朝自然庶子治之也所以在此者当是简札遗脱郑不言者畧耳】其公大事则以防服之精麤为序虽于公族之防亦如之以次主人
　　其在军则守于公祢【注谓从军者公祢行主也行以迁主言祢在外亲也】公若有出疆之政庶子以公族之无事者守于公宫正室守太庙诸父守贵宫贵室诸子诸孙守下宫下室
　　五庙之孙祖庙未毁虽为庶人冠取妻必告死必赴练祥则告族之相爲也宜吊不吊宜免不免有司罸之至于赗赙承含皆有正焉公族其有死罪则磬于甸人其刑罪则纎剸亦告于甸人公族无宫刑狱成有司谳于公其死罪则曰某之罪在大辟其刑罪则曰某之罪在小辟公曰宥之有司又曰在辟公又曰宥之有司又曰在辟及三宥不对走出致刑于甸人公又使人追之曰虽然必赦之有司对曰无及也反命于公公素服不举爲之变如其伦之防无服【注素服于凶事为吉于吉事爲凶非防服也君虽不服臣卿大夫死则皮弁锡衰以居徃吊当事则弁绖于士葢疑衰同姓则缌衰以吊之今无服者不徃吊也伦谓亲疎之比也素服亦皮弁矣】亲哭之【注不徃吊为位哭之而已君于臣使有司哭之】
</div>
    <div class="pagination">
<a href="五礼通考_page219.html">上一页</a><span>...</span><a href="五礼通考_page215.html">215</a><a href="五礼通考_page216.html">216</a><a href="五礼通考_page217.html">217</a><a href="五礼通考_page218.html">218</a><a href="五礼通考_page219.html">219</a><span class="current-page">220</span><a href="五礼通考_page221.html">221</a><a href="五礼通考_page222.html">222</a><a href="五礼通考_page223.html">223</a><a href="五礼通考_page224.html">224</a><a href="五礼通考_page225.html">225</a><span>...</span><a href="五礼通考_page221.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
