<!DOCTYPE html>
<html>
<head>
    <meta charset="UTF-8">
    <title>礼记注疏 - 第 10 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记注疏 - 第 10 页/共 36 页</h1>
    <div class="content">





　　礼记注疏卷十一考证
<经部,礼类,礼记之属,礼记注疏>
　　钦定四库全书
　　礼记注疏卷十二
　　汉郑氏注　唐陆徳明音义　孔颖达疏
　　王制
　　天子将出类乎上帝宜乎社造乎祢诸侯将出宜乎社造乎祢注帝谓五徳之帝所祭于南郊者类宜造皆祭名其礼亡音义【禷音类造七报反下及注同】疏【正义曰此一经论天子巡守之礼也将出谓初出时也知此是廵守者以下别云天子将出征类乎上帝故知此是巡守也类乎上帝者谓祭告天也宜乎社者此巡行方事诛杀封割应载社主也云宜者令诛伐得宜亦随其宜而告也社主于地又为隂而诛杀亦隂故于社也故书云弗用命戮于社是也造乎祢者造至也谓至父祖之庙也然此出歴至七庙知者前归假既云祖祢明出亦告祖祢也今惟云祢者白虎通云独见祢何辞从卑不敢留尊者之命至祢不嫌不至祖也皇氏申之云行必有主无则主命载于齐车书云用命赏于祖是也今出辞别先从卑起最后至祖仍取迁主则行也若前至祖后至祢是留尊者之命为不敬也故曲礼曰已受命君言不宿于家亦其类也若还则先祖后祢如前所言也所以然者先应反主祖庙故也然出吿天地及庙还惟吿庙不吿天地者白虎通云还不复吿天者天道无外内故不复告也诸侯将出者谓朝王及自相朝盟防征伐之事也宜乎社者不得吿天故从社始也亦载社主也造乎祢者亦吿祖及载主也惟言出吿则归亦吿也曾子问曰出反必亲告于祖祢是也天子用特牲诸侯卑则否也曾子问注云皆奠币以吿之是也注正义曰帝谓五徳之帝者证天子类帝是祭五徳帝也郑注月令祈谷于上帝为大微之帝注此上帝为五徳五徳似如大皥五人之帝二文不同庾蔚云谓大微五帝应于五行五行各有徳故谓五徳之帝木神仁金神义火神礼水神知土神信是五徳也云所祭于南郊者案五徳之帝应祭四郊此独云祭于南郊者谓王者将行各祭所出之帝于南郊犹周人祭灵威仰于南郊是五帝之中一帝故上总云帝谓五徳之帝此据特祭所出之帝故云祭于南郊云类宜造皆祭名者案小宗伯云凡天地之大烖类社稷宗庙则为位郑注云祷祈礼轻类者于其正礼而为之是类为祭名也案尔雅释天云起大事动大众必先有事乎社而后出谓之宜孙炎注云求便宜也是宜为祭名也案大祝六祈一曰类二曰造是造为祭名也但天道悬逺以事类吿之社主杀戮故求其便宜庙为亲近故以奉至言之各随义立名也】
　　天子无事与诸侯相见曰朝注事谓征伐音义【与如字朝直遥反】考礼正刑一徳以尊于天子天子赐诸侯乐则以柷将之赐伯子男乐则以鼗将之注将谓执以致命柷鼗皆所以节乐音义【柷昌六反乐音岳鼗音桃】诸侯赐弓矢然后征赐鈇钺然后杀赐圭瓒然后为鬯未赐圭瓒则资鬯于天子注得其器乃敢为其事圭瓒鬯爵也鬯秬酒也音义【鈇方于反又音斧钺音越圭字又作珪案説文珪古字圭今字瓒才旦反鬯勅亮反秬音巨黑黍也】疏【正义曰此一节论诸侯朝天子天子赐之事各随文解之考礼正刑一徳以尊于天子者考礼谓诸侯相与朝王之时考校礼仪正定刑法専一道徳以尊崇天子不言乐者礼中兼之礼刑是施用于人故先言之道徳是已之所行故后言之诸侯赐弓矢者谓八命作牧者若不作牧则不得赐弓矢故宗伯云八命作牧注云谓侯伯有功徳者加命得専征伐此谓征伐当州之内若九命为二伯则得専征一方五侯九伯也若七命以下不得弓矢赐者尚书大传云以兵属于得専征伐者此弓矢则尚书彤弓一彤矢百卢弓十卢矢千于周礼则当唐弓大弓合七而成规者故司弓矢云唐弓大弓以授使者劳者注云若晋文侯文公受王弓矢之赐者赐鈇钺者谓上公九命得赐鈇钺然后邻国臣弑君子弑父者得専讨之晋文侯虽受弓矢不受鈇钺崔氏云以不得鈇钺不得専杀故执卫侯归之于京师赐圭瓒者亦谓上公九命者若未赐圭瓒者则用璋瓒故周礼小宗伯注云天子圭瓒诸侯璋瓒既不得鬯则用薰故王度记云天子以鬯诸侯以薰圭瓒之制案玉人职大璋中璋之下云黄金勺青金外朱中鼻寸衡四寸郑注云鼻勺流也凡流皆为龙口也二璋之勺形如圭瓒又典瑞注瓒槃大五升口径八寸下有槃口径一尺又明堂位注云以大圭为柄玉人注又云有流前注此是圭瓒之形也鬯者酿秬黍为酒和以郁金之草谓之郁鬯不以郁和直谓之鬯此鬯者谓鬯也此弓矢鈇钺圭瓒等八命九命而加九赐也晋文侯虽以州牧之礼命之所赐者皆九赐之物但无鈇钺之赐其前文赐乐者非九赐之乐故伯子男亦得受之鲁无弓矢之赐陈恒弑君孔子请讨之者春秋之时见邻国簒逆亦得専征伐若邻国无罪而辄征之则不可故哀公八年鲁伐邾吴子讨之是也注正义曰知事非丧故而为征伐者若王室有丧则朝赴不废故传云天子七月而葬同轨毕至此朝谓常朝虽四时而来朝朝是总名也若时防之礼有征伐之事则此常朝别也将谓执以致命者凡与人之物置其所与大者于地执其小者以致命于人将行也谓执以行命云柷鼗皆所以节乐者案汉礼器制度柷状如漆筩中有椎将作乐先击之鼗如小鼔长柄旁有耳摇之使自击柷之节乐节一曲之始其事宽故以将诸侯之命鼗所以节一唱之终其事狭故以将伯子男之命】天子命之教然后为学小学在公宫南之左大学在郊注学所以学士之宫尚书传曰百里之国二十里之郊七十里之国九里之郊五十里之国三里之郊此小学大学殷之制天子曰辟廱诸侯曰頖宫注尊卑学异名辟明也廱和也所以明和天下頖之言班也所以班政教也音义【辟音璧注同頖音半】疏【正义曰此一节论天子命诸侯立学及学名之事各依文解之注正义曰所引书传者伏生多士传文假令百里之国国城居中面有五十里二十里置郊郊外仍有三十里七十里之国国城居中面有三十五里九里置郊郊外仍有二十六里五十里之国国城居中面有二十五里三里置郊郊外仍有二十二里此皆以四里为差此经小学在公宫南之左大学在郊既是殷制故引书传郊之所在以明之若周制则司马法云百里郊天子畿内方千里百里为郊则诸侯之郊皆计竟大小故聘礼注云逺郊上公五十里侯伯三十里子男十里也近郊各半之郑必知近郊半逺郊者案书序云命君陈分正东郊成周注云东郊周之近郊也盖五十里今河南洛阳相去则然以天子近郊半逺郊则知诸侯近郊皆半逺郊也以经文承上诸侯之下故直云天子命之教不云命诸侯从可知云此小学大学殷之制者以下文云殷人养国老于右学养庶老于左学则左学小右学大此经云小学在公宫南之左故知殷制也周则大学在国小学在西郊下文具也辟明也者释诂云辟君也君则尊明廱和也释训文云所以眀和天下者谓于此学中习学道艺欲使天下之人悉皆明达谐和故云明和天下云頖之言班也所以班政教也者頖是分判之义故为班于此学中施化使人观之故云所以班政教也案诗注筑土廱水之外圆如璧注又云頖之言半以南通水北无也二注不同者此注解其义诗注解其形于此必解其义者以上云天子命之教是政教治理之事故以义解之诗云王在灵沼于牣鱼跃又云思乐泮水薄采其芹皆论水之形状故诗注以形言之】天子将出征类乎上帝宜乎社造乎祢祃于所征之地注祃师祭也为兵祷其礼亦亡音义【祃马怕反又音百注同为于伪反下为尽物同祷丁老反】受命于祖注告祖也受成于学注定兵谋也出征执有罪反释奠于学以讯馘吿注释菜奠币礼先师也讯馘所生获断耳者诗曰执讯获丑又曰在頖献馘馘或为国音义【讯本又作谇音信注同馘古获反截耳断音短下断杀同】疏【正义曰此一经论天子出征所祭之事各依文解之受命于祖者谓出时吿祖是不敢自専有所禀承故言受命祖祢皆吿以祖为尊故特言祖此受命于祖则前文造乎祢也但前文据吿行故云造乎祢此据以征伐之事故云受命于祖所以重起其文也然则受命于祖在造乎祢之前但前文类帝宜社祃于所征之地总说出行之时然后却本初时受命于祖受成于学之事所以文倒也受成于学者谓在学谋论兵事好恶可否其谋成定受此成定之谋在于学里故云受成于学出征执有罪者谓出师征伐执此有罪之人还反而归释菜奠币在于学以可言问之讯截左耳之馘告先圣先师也注正义曰案释天云是类是祃师祭也故知祃为师祭也谓之祃者案肆师注云貉读如十百之百为师祭造军法者祷气势之增倍也其神盖蚩尤或曰黄帝郑既云祭造军法者则是不祭地熊氏以祃为祭地非师祭皆称类尔雅类既为师祭所以上文云天子将出巡守类乎上帝及舜之摄位亦类于上帝并非师祭皆称类者但尔雅所释多为释诗以皇矣云是类是祃止释皇矣类祃为师祭不谓余文类皆为师祭但类者以事类吿天若以摄位事类告天亦谓之为类若以巡守事类吿天亦谓之为类故异义夏侯欧阳説以类祭天者以事类祭之古尚书説非时祭天谓之类许慎谨案周礼郊天无言类者知类非常祭从古尚书説郑氏无驳与许同也然今尚书及古尚书二説其文虽异其意同也以事类吿祭则是非常故孔注尚书亦云以摄位事类吿天郑又以类虽非常祭亦比类正礼而为之故小宗伯注云类者依其正礼而为之是也释菜奠币者案大胥职云春入学舎菜合舞文王世子亦云释菜郑注云释菜礼轻也则释菜惟释苹藻而已无牲牢无币帛文王世子又云始立学者既兴器用币注云礼乐之器成则衅之又用币吿先圣先师以器成此则徒用币而无菜亦无牲牢也文王世子又云凡始立学者必释奠于先圣先师及行事必以币是释奠有牲牢又有币帛无用菜之文熊氏以此为释菜奠币者谓释奠之礼以献俘馘故云释菜奠币言释奠之时既有牲牢菜币两有今案注云释菜解经中释字奠币解经中奠字又云礼先师不云祭先师则似讯馘吿之时但有菜币而已未必为释奠有牲牢也于事有疑未知孰是故备存焉然则释菜奠币皆告先圣先师此直云先师文不具耳云讯馘所生获断耳者以生获解讯以断耳解馘案释言云讯言也故诗注云执其可言问者释诂云馘获也讯是生者馘是死而截耳者云诗曰执讯获丑者诗小雅出车篇文也云又曰在頖献馘者鲁颂泮水篇文也案周礼宗伯师还献恺于祖司马职云恺乐献于社此记不云祖及社者文不具周礼不云献恺于学者亦文不具】
　　天子诸侯无事则歳三田一为干豆二为賔客三为充君之庖注三田者夏不田盖夏时也周礼春曰搜夏曰苗秋曰狝冬曰狩干豆谓腊之以为祭祀豆实也庖今之厨也音义【干音干庖步交反搜所交反狝息浅反腊音昔】无事而不田曰不敬田不以礼曰暴天物注不敬者简祭祀略賔客天子不合围诸侯不掩羣注为尽物也音义【合如字徐音閤揜音掩本又作掩】天子杀则下大绥诸侯杀则下小绥注绥当为緌緌有虞氏之旌旗也下谓弊之音义【绥依注音緌耳佳反下注同】大夫杀则止佐车佐车止则百姓田猎注佐车驱逆之车音义【猎力辄反驱丘于反又丘遇反】獭祭鱼然后虞人入泽梁豺祭兽然后田猎鸠化为鹰然后设罻罗草木零落然后入山林昆虫未蛰不以火田注取物必顺时候也梁絶水取鱼者罻小网也昆眀也眀虫者得阳而生得隂而藏音义【獭徐他达反又他瞎反豺仕皆反罻音尉一音郁零本又作苓音同説文云草曰苓木曰落虫直隆反下同蛰直立反】不麛不卵不杀胎不殀夭注重伤未成物殀断杀少长曰夭音义【麛本又作麑音迷同卵力管反胎吐来反殀于表反杀也夭乌老反断丁乱反又音段少长上诗召反下丁丈反】不覆巢注覆败也音义【覆芳服反注同】疏【正义曰此一节论天子以下田猎之事各随文解之天子诸侯无事者谓无征伐出行丧凶之事则一歳三时田猎猎在田中又为田除害故称田也一为干豆者谓干之以为豆实豆实非脯而云干者谓作醢及臡先干其肉故云干豆是上杀者也二为賔客者中杀者也三为充君之庖者下杀者也案谷梁桓四年范甯云上杀中心死速干之以为豆实次杀射髀骼死差迟故为賔客下杀中肠汚泡死最迟故充庖厨又车攻毛传云自左膘而射之达于右腢为上杀射右耳本次之射左髀达于右防为下杀是亦有三等之杀先宗庙次賔客者尊神敬賔之义天子不合围者天子四时田猎皆得围但围而不合若诸侯惟春田不得围其夏秋冬皆得围围亦不合故下曲礼云国君春田不围泽诸侯不掩羣者是畿内诸侯为天子大夫故下曲礼云大夫不掩羣此皆是熊氏之説若皇氏以此为夏殷礼下曲礼为周礼义或然也大夫杀则止佐车则天子诸侯杀未止佐车也云佐车止则百姓田猎以此推之则天子杀然后诸侯杀诸侯杀然后大夫杀故诗传云天子发然后诸侯发诸侯发然后大夫士发是也此云佐车止则百姓田猎谓冬猎之时然则大緌小緌者是夏殷之法秋冬皆用緌异于周也祭鱼者案月令正月祭鱼孝经纬云兽蛰伏祭鱼则十月中也是一歳再祭鱼此下文鸠化为鹰草木零落文相连接则祭鱼然后虞人入泽梁谓十月时案鲁语里革云鸟兽孕水虫成于是乎禁罝罦罗网又云兽长麛夭鸟翼鷇卵注云谓季春时然则正月虽獭祭鱼虞人不得入泽梁豺祭兽然后田猎者案月令九月豺乃祭兽夏小正十月豺祭兽则是九月末十月之初豺祭兽之后百姓可以田猎鸠化为鹰然后设罻罗者谓八月时但鸠化有渐故月令季夏云鹰乃学习孟秋云鹰乃祭鸟其鸠化为鹰则八月时也以月令二月时鹰化为鸠则八月鸠化为鹰也故周礼司裘云中秋献良裘郑司农注云中秋鸠化为鹰是也设罻罗者案説文云罻捕鸟网也又尔雅云鸟罟谓之罗罻罗总是捕鸟之网草木零落然后入山林者谓十月时案月令季秋草木黄落其零落芟折则在十月也故毛诗传云草木不折不操斧斤不入山林此谓官民总取材木若依时取者则山虞云仲冬斩阳木仲夏斩隂木不在零落之时昆虫未蛰不以火田者谓未十月之时十月则得火田故罗氏云蜡则作罗襦注云今俗放火张罗从十月以后至仲春皆得火田故司马职云春火弊是也若陶铸之火则季春出火季秋内火案司爟云季春出火季秋内火知是陶铸之火者案春秋昭六年左传云三月郑人铸刑鼎士文伯曰火未出而作火郑其有灾乎刑鼎则陶铸也不麛不卵者据春时特甚不殀夭之等亦然故国语云兽长麛夭鸟翼鷇卵是春尤甚此注云重伤未成物则四时皆然也国语既云兽长麛夭夭与麛相连故郑云少长曰夭注正义曰夏不田盖夏时也者以夏是生养之时夏禹以仁让得天下又触其夏名故夏不田郑之此注取春秋纬运斗枢之文故以为夏不田若何休稍异于此案谷梁传桓四年公狩于郎传曰春曰田夏曰苗秋曰搜冬曰狩何休云运斗枢曰夏不田谷梁有夏田于义为短郑释之云四时皆田夏殷之礼诗云之子于苗选徒嚣嚣夏田眀矣孔子虽有圣徳不敢显然改先王之法以教授于世若其所欲改具隂书于纬藏之以传后王谷梁四时田者近孔子故也公羊正当六国之亡防纬见读而传为三时田作传有先后虽异不足以断谷梁也如郑此言三时之田不敢显露隂书于纬四时之田显然在春秋之经谷梁为传之时去孔子既近不见所藏之纬唯覩春秋见经故以为四时田也公羊当六国之时去孔子既逺纬书见行于世公羊既见纬文故以为三时田又郑释废疾云歳三田谓以三事为田即上一曰干豆之等是深塞何休之言当以注为正云周礼春曰搜以下周礼大司马职文彼注云夏田为苗择取不孕任者若治苗去不秀实者秋田为狝狝杀也中杀者多也冬田为狩言守取之无所择也郑不释搜者搜择也亦谓择取不孕者以义可知故不解也然春秋四时田猎皆曰搜者以春搜之礼行之故曰田不以礼曰暴天物者若田猎不以其礼杀伤过多是暴害天之所生之物以礼田者则下文天子不合围以下至不覆巢皆是也绥当为緌者绥字是糸旁妥是登车之索緌字是糸旁委是旌旗之名经作绥字故云绥当为緌云有虞氏之旌旗也者案明堂位云有虞氏之旂夏后氏之绥郑注云有虞氏当言緌旌旗无旒者周谓之大麾于周则春夏田用緌故郑答赵商云春夏用大麾秋冬用大常云下谓弊之者谓弊仆于地也若初杀时则抗之已杀猎止之时则弊之故诗传云天子发抗大绥诸侯发抗小绥此抗绥以表天子诸侯之获周礼大司马以旗致民注云以旗者立旗期民于其下也山虞云植虞旗泽虞云植虞旌谓田猎罢致禽旌旗也并与此緌不同也佐车驱逆之车者案大司马云乃设驱逆之车注云驱驱出禽兽使趋田者也逆逆要不得令走凡四时田猎杀止之时名不同也案大司马春火弊谓春时田猎杀获禽兽将毕总放火焚莱而后止春用火者郑注因焚莱除陈草皆杀而火止大司马又云夏车弊注云车弊驱兽之车止也谓猎人杀禽既毕布列车乗总驱禽兽而后止息郑云夏田主用车示所取物希皆杀而车止郑即引王制云大夫杀则止佐车佐车止则百姓田猎是杀禽既毕佐车休止但夏时佐车止百姓未得田猎郑云百姓田猎者因引王制之成文大司马又云秋罗弊注云秋田主用罔中杀者多也皆杀而罔止大司马又云冬徒弊注云冬田主用众物多众得取也昆明也者案説文曰昆同也今云明者以字从日故为明】
　　冢宰制国用必于歳之杪五谷皆入然后制国用注制国用如今度支经用杪末也音义【杪亡小反度支大各反下音之】用地小大视年之丰耗注小国大国丰凶之年各以歳之收入制其用多少多不过礼少有所杀音义【耗呼报反杀色戒反又色别反】以三十年之通制国用量入以为出注通三十年之率当有九年之畜出谓所当给为音义【量音亮率音律又音类本又作繂之畜勅六反后皆同】祭用数之仂注筭今年一歳经用之数用其什一音义【仂音勒又音力什音十】丧三年不祭唯祭天地社稷为越绋而行事注不敢以卑废尊越犹躐也绋輴车索音义【绋音弗躐力辄反輴勅伦反索悉各反】丧用三年之仂注丧大事用三歳之什一丧祭用不足曰暴有余曰浩注暴犹耗也浩犹饶也音义【浩胡老反】祭丰年不奢凶年不俭注常用数之仂国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐注菜色食菜之色民无食菜之饥色天子乃日举以乐侑食音义【日入一反下同】疏【正义曰此一节论冢宰制国用及年之丰耗并丧祭及所蓄积之法各随文解之用地小大视年之丰耗者用谓制国之用凡制国用多少必计地小大又视年之丰耗若地大年丰则制用多若地小年耗则制用少故郑云多不过礼少有所杀以三十年之通制国用量入以为出者言欲制国用之时先以三十年通融之法留九年蓄外计见在之物以制国用假令一年有四万斛以一万斛拟三十年通融积聚为九年之蓄以见在三万斛制国之来歳一年之用量其今年入之多少以为来年出用之数虽有凶旱水溢民无菜色者凶旱谓凶荒遭旱也水溢谓水之泛溢凡水旱之歳歴运有常案律歴志云十九歳为一章四章为一部二十部为一统三统为一元则一元有四千五百六十歳初入元一百六歳有阳九谓旱九年次三百七十四歳隂九谓水九年以一百六歳并三百七十四歳为四百八十歳注云六乘八之数次四百八十歳有阳九谓旱九年次七百二十歳隂七谓水七年次七百二十歳阳七谓旱七年又注云七百二十者九乗八之数次六百歳隂五谓水五年次六百歳阳五谓旱五年注云六百歳者以八乗八八八六十四又以七乗八七八五十六相乗为一千二百歳于易七八不变气不通故合而数之各得六百歳次四百八十歳隂三次四百八十歳阳三从入元至阳三除去灾歳总有四千五百六十年其灾歳两个阳九年一个隂九年一个隂阳各七年一个隂阳各五年一个隂阳各三年灾歳总有五十七年并前四千五百六十年通为四千六百一十七歳此一元之气终矣如律歴之言此是隂阳水旱之大数也所以正用七八九六相乗者以水数六火数七木数八金数九故以此交互相乗也以七八九六隂阳之数自然故有九年七年五年三年之灾须三年六年九年之蓄也然灾歳有阳七隂七阳五隂五此记直云三年六年九年之蓄不云七五者此各以其三相因故不言七五也举六年则七年五年之蓄可知若贮积满九年之后则腐壊当随时给用也注正义曰通三十年之率者每年之率入均分为四分一分拟为储积三分为当年所用二年又留一分三年又留一分是三年总得三分为一年之蓄三十年之率当有十年之蓄此云当有九年之蓄者崔氏云三十年之间大略有闰月十二足为一年故惟有九年之蓄是王肃以为二十七年有九年之蓄而言三十者举全数两义皆通未知孰是也云出谓所当给为者给谓给百官賔客及民人也为谓为造国家器物也云筭今年一歳经用者以下文云丧用三年之仂此直云数之仂故知是一歳之仂也又知仂为什一者以仂是分散之名故考工记云石有时以泐考工记又云以其围之阞捎其薮彼注阞谓三分之一此云什一者以民税一歳之十一则国祭所用亦什一也此谓当年经用之内用其什一非是通计拟三年储积之蓄也故郑云一歳经用之数不敢以卑废尊者私丧者是其卑天地社稷是其尊今虽遭私丧既殡以后若有天地社稷之祭即行之故云不敢以卑废尊也越是践躐之义故曰越犹躐也但未葬之前属绋于輴以备火灾今既祭天地社稷须越躐此绋而往祭所故云越绋云绋輴车索者以停住之时絙其绳体则谓之绋若在涂人挽而行之则谓之引故郑注杂记云庙中曰绋在涂曰引天地社稷尊故有越绋之礼六宗及山川之等卑于天地社稷待丧终乃祭故郑志答田琼云天地郊社至尊不可废故越绋祭之六宗山川之神则否其宫中五祀在防内则亦祭之故曾子问云君薨五祀之祭不行既殡而祭之自唘至于反哭五祀之祭不行既葬而祭之但祭时须人既少众官不皆使尽去不须越绋故郑答田琼云五祀宫中之神丧时朝夕出入所祭不为越绋也天地社稷之祭豫卜时日今忽有丧故既殡越绋行事若遭丧之后当天地郊社常祭之日其唘殡至于反哭则避此郊社祭日而为之案礼卒哭而祔练而禘于庙此等为新死者而为之则非常祭也其常祭法必待三年丧毕也其春秋之时未至三年而为吉祭者皆非礼也若杜预之意以为既祔以后宗庙得四时常祭三年大禘乃同于吉故僖公三十三年凡君薨卒哭而袝祔而作主特祀于主烝尝禘于庙杜注云新主既特祀于寝则宗庙四时当祀三年礼毕又大禘乃皆同于吉如杜之意与三年不祭违者案释例云礼记后儒所作不正与春秋同是杜不尽用礼记也暴犹耗也者暴是残暴物被残暴则虚耗故云暴犹耗也浩者是多大之义故尧典云浩浩滔天故云浩犹饶也】
　　天子七日而殡七月而葬诸侯五日而殡五月而葬大夫士庶人三日而殡三月而葬注尊者舒卑者速春秋传曰天子七月而葬同轨毕至诸侯五月同盟至大夫三月同位至士逾月外姻至三年之丧自天子达注下通庶人于父母同天子诸侯降期音义【期居宜反】庶人县封葬不为雨止不封不树丧不贰事注县封当为县窆县窆者至卑不得引绋下棺虽雨犹葬以其礼仪少封谓聚土为坟不封之不树之又为至卑无饰也周礼曰以爵等为丘封之度与其树数则士以上乃皆封树贰之言二也庶人终丧无二事不使从政也丧大记曰大夫士既葬公政入于家既卒哭弁绖带金革之事无辟也音义【县封上音下音窆彼念反不为于伪反注又为同绋音弗上时掌反下大夫以上同辟音避】自天子达于庶人丧从死者祭从生者支子不祭注从死者谓衣衾棺椁从生者谓奠祭之牲器疏【正义曰此一节明天子以下殡葬日月不同及衣衾牲器之数各依文解之庶人县封者庶人之丧贱无碑繂窆谓下棺县绳下棺故云县窆威仪既少日又促遽将葬之时不为雨而止庶人既卑小不须显异不积土为封不标墓以树若士以上负国恩重虽在丧中金革无辟庶人既无爵命更无殊礼三年之内许其终丧余居丧之外不供他事故下云父母之丧三年不从政注正义曰天子诸侯位既尊重送终礼物其数既多身在于丧许其申遂故日月缓也大夫及士礼数既卑送终之物其数简少又职唯促遽义许夺情故日月促也必至三日者冀其更生三日不生亦不生矣所引春秋传以下隐元年左氏文同轨者杜预云言同轨以别四夷之国谓中国诸侯车同轨辙尽皆来至同盟者杜预云同在方岳之盟同位者杜预云古者行役不逾时诸侯以下不言毕至者有来有否不必尽来故不云毕案左传大夫言三月士言逾月此总云大夫士三月而葬者此记者许以降二为差故总云三月左传细言其别故云大夫三月士逾月其实大夫三月者除死月为三月士三月者数死月为三月正是逾越一月故言逾月耳案膏肓休以为士礼三月而葬今左氏云逾月于义左氏为短箴之曰礼人君之丧殡葬皆数来月来日士殡葬皆数死月死日尊卑相下之差数故大夫士俱三月其实不同士之三月及大夫之逾月也郑箴膏肓以正礼而言故云人君殡葬数来月来日若春秋之时天子诸侯之葬皆数死月故文八年八月天王崩九年二月葬襄王又成十八年八月公薨十二月葬传云书顺也是皆数死月也故郑又云人君殡数来日葬数往月据春秋为説其殡日之义已具在上曲礼疏其诸侯奔丧案异义公羊説天王丧赴者至诸侯哭虽有父母之丧越绋而行事葬毕乃还左氏説王丧赴者至诸侯既哭问故遂服斩衰使上卿吊上卿防葬经书叔孙得臣如京师葬襄王以为得礼许慎谨案易下邳传其容説诸侯在千里内皆奔丧千里外不奔丧若同姓千里外犹奔丧亲亲也容説为近礼郑駮之云天子于诸侯无服诸侯为天子斩衰三年尊卑有差案鲁夫人成风薨王使荣叔归舍且赗召伯来防葬传曰礼也襄王崩叔孙得臣如周葬襄王天子于鲁既含且赗又防葬为得礼则是鲁于天子一大夫防为不得礼可知又左传云郑防吉云灵王之丧我先君简公在楚我先大夫印段实往敝邑之少卿也王吏不讨恤所无也岂非左氏诸侯奔天子之丧及防葬之眀文説左氏者云诸侯不得弃其所守奔丧自违其传同姓虽千里外犹奔丧又与礼乖郑之所駮从公羊之义又以左氏传诸侯亦奔丧但説左氏者自违其传云不奔丧又难许慎云千里外同姓犹奔丧与礼乖也此是郑氏之意其诸侯自相奔丧礼案公羊説遣大夫吊君防其葬左氏説诸侯之丧士吊大夫防葬文襄之霸令大夫吊卿共葬事许慎谨案周礼无诸侯防葬义知不相防葬从左氏义郑氏无駮与许同其诸侯夫人丧公羊説卿吊君自防葬左氏説诸侯夫人丧士吊士防葬文襄霸士吊大夫防葬叔弓如宋葬宋共姬上卿行过厚非礼许慎谨案公羊説同盟诸侯薨君防葬其夫人薨君又防葬是其不遑国政而常在路公羊左氏説俱不别同姓异姓公羊言当防许以为同姓也左氏云不当防据异姓也郑駮之云案礼君与夫人尊同故聘礼卿聘君因聘夫人凶时防吊主于相哀愍略于相尊敬故使可降一等士吊大夫防葬礼之正也周礼诸侯之邦交歳相问也殷相聘也世相朝也无异姓同姓亲疏之数云夫人丧士防葬説者致之非传辞者郑氏意引周礼无同姓异姓之别者破许慎云同姓则防异姓则不防郑又云夫人丧士防葬説者致之非传辞破异义左氏説夫人丧士吊士防葬之文也案左氏昭三年传云君薨大夫吊夫人士吊无士防葬之文故云説者致之言士防葬实非本传之辞也则郑氏以为古者君薨士吊大夫防葬文襄之霸君薨大夫吊卿防葬其夫人之丧则古及文襄之时皆士吊大夫防葬故郑云士吊大夫防葬礼之正知县封当为县窆者若封是封土无县系之理不得与县相连故知为窆也不直云封当为窆而与县相连者以经有两封若不连县言之恐与下封相渉故连县言之也云不得引绋下棺者士虽无碑犹有二繂今庶人无绋唯以绳县棺故云不得引绋下棺云虽雨犹葬以其礼仪少者案异义公羊説雨不克葬谓天子诸侯也卿大夫臣贱不能以雨止谷梁説葬既有日不为雨止左氏説卜葬先逺日辟不懐言不汲汲葬其亲不可行事废礼不行庶人不为雨止许慎谨案论语云死葬之以礼以雨而葬是不行礼谷梁説非也从公羊左氏之説郑氏无駮与许同案释废疾云虽庶人葬为雨止公羊説卿大夫臣贱不能以雨止此等之説则在庙未发之时庶人及卿大夫亦得为雨止若其已发在路及葬则不为雨止其人君在庙及在路及葬皆为雨止云封谓聚土为坟者以对上封为窆故眀之云封谓聚土为坟云周礼曰以爵等为丘封之度者是周礼冡人文既云爵等明有爵者乃有丘封周以士为爵故云则士以上乃皆封树是庶人不封树彼注云王公曰丘诸臣曰封又引汉律曰列侯坟髙四丈关内侯以下至庶人各有差又礼记云孔子合葬于防崇四尺郑云盖周之士制其树数则无文案白虎通云天子松诸侯栢大夫栗士槐云贰之言二也者上贰是副二之贰下二是二三之二丧不贰事者谓不为两事故读从二三之二也引丧大记以下者证大夫士在丧有二事也从生者谓奠祭之牲器者卢植解云从生者谓除服之后吉祭之时以子孙官禄祭其父祖故云从生者若丧中之祭虞祔练祥仍从死者之爵故小记云士祔于大夫则易牲又云其妻为大夫而卒而后其夫不为大夫而祔于其妻则不易牲又杂记云上大夫之虞也少牢卒哭成事祔皆大牢下大夫之虞也犆牲卒哭成事祔皆少牢是丧中之祭仍从死者之礼而郑云谓奠祭之牲器云奠则是丧中之祭得从生者之爵与小记杂记违者小记杂记据死者子孙身无官爵生者又无可祭享故丧中之祭皆用死者之礼若其生者有爵则祭从生者之法丧祭尚尔丧后吉祭可知奠谓葬前祭谓葬后包丧终吉祭也郑必知祭兼丧祭与卢植别者以此云祭从生者丧从死者相对又中庸云父为大夫子为士葬以大夫祭以士又云父为士子为大夫葬以士祭以大夫祭又与葬相对皆祭与丧葬连文是一时之言故祭中兼为丧奠也或云在丧中祭尚从死者爵至吉祭乃用生者禄耳故如卢解郑言奠者自吉祭之奠及非时祭耳】
　　天子七庙三昭三穆与大祖之庙而七注此周制七者大祖及文王武王之祧与亲庙四大祖后稷殷则六庙契及汤与二昭二穆夏则五庙无大祖禹与二昭二穆而已音义【祧他雕反契息列反】诸侯五庙二昭二穆与大祖之庙而五注大祖始封之君王者之后不为始封之君庙大夫三庙一昭一穆与大祖之庙而三注大祖别子始爵者大传曰别子为祖谓此虽非别子始爵者亦然士一庙注谓诸侯之中士下士名曰官师者上士二庙庶人祭于寝注寝适寝也音义【适丁歴反】疏【正义曰此一节明天子以下立庙多少不同之事各随文解之注正义曰郑氏之意天子立七庙唯谓周也郑必知然者案礼纬稽命徴云唐虞五庙亲庙四始祖庙一夏四庙至子孙五殷五庙至子孙六钩命决云唐尧五庙亲庙四与始祖五禹四庙至子孙五殷五庙至子孙六周六庙至子孙七郑据此为説故谓七庙周制也周所以七若以文王武王受命其庙不毁以为二祧并始祖后稷及髙祖以下亲庙四故为七也若王肃则以为天子七庙者谓髙祖之父及髙祖之祖庙为二祧并始祖及亲庙四为七故圣证论肃难郑云周之文武受命之王不迁之庙权礼所施非常庙之数殷之三宗宗其徳而存其庙亦不以为数凡七庙者皆不称周室礼器云有以多为贵者天子七庙孙卿云有天下者事七世又云自上以下降杀以两今使天子诸侯立庙并亲庙四而止则君臣同制尊卑不别礼名位不同礼亦异数况其君臣乎又祭法云王下祭殇五及五世来孙则下及无亲之孙而祭上不及无亲之祖不亦诡哉谷梁传云天子七庙诸侯五家语云子羔问尊卑立庙制孔子云礼天子立七庙诸侯立五庙大夫立三庙又云逺庙为祧有二祧焉又儒者难郑云祭法逺庙为祧郑注周礼云迁主所藏曰祧违经正文郑又云先公之迁主藏于后稷之庙先王之迁主藏于文武之庙便有三祧何得祭法云有二祧难郑之义凡有数条大略如此不能具载郑必为天子七庙唯周制者马昭难王义云案防服小记王者立四庙又引礼纬夏无大祖宗禹而已则五庙殷人祖契而宗汤则六庙周尊后稷宗文王武王则七庙自夏及周少不减五多不过七礼器云周旅酬六尸一人发爵则周七尸七庙明矣今使文武不在七数既不同祭又不享尝岂礼也哉故汉侍中卢植説文云二祧谓文武曾子问当七庙无虚主礼器天子七庙堂九尺王制七庙卢植云皆据周言也谷梁传天子七庙尹更始説天子七庙据周也汉书韦成四十八人议皆云周以后稷始封文武受命石渠论白虎通云周以后稷文武特七庙又张融谨案周礼守祧职奄八人女祧每庙二人自大祖以下与文武及亲庙四用七人姜嫄用一人适尽若除文武则奄少二人曾子问孔子説周事而云七庙无虚主若王肃数髙祖之父髙祖之祖庙与文武而九主当有九孔子何云七庙无虚主乎故云以周礼孔子之言为本谷梁説及小记为枝叶韦成石渠论白虎通为证验七庙斥言説为长是融申郑之意且天子七庙者有其人则七无其人则五若诸侯庙制虽有其人不得过五则此天子诸侯七五之异也王肃云君臣同制尊卑不别其义非也又王下祭殇五者非是别立殇庙七庙外亲尽之祖禘祫犹当祀之而王肃云下祭无亲之孙上不及无亲之祖又非通论且家语云先儒以为肃之所作未足可依案周礼惟存后稷之庙不毁案昭七年传云余敢忘髙圉亚圉注云周人不毁其庙报祭之似髙圉亚圉庙亦不毁者此是不合郑説故马融説曰周人所报而不立庙大祖始封之君者凡始封之君谓王之子弟封为诸侯为后世之大祖当此君之身不得立出王之庙则全无庙也故诸侯不敢祖天子若有大功徳王特命立之则可若鲁有文王之庙郑祖厉王是也鲁非但得立文王之庙又立姜嫄之庙及鲁公武公之庙并周公及亲庙除文王庙外犹八庙也此皆有功徳特赐非礼之正此始封君之子得立一庙始封六世之孙始五庙备也若异姓始封如太公之属初封则得立五庙从诸侯礼也云王者之后不为始封之君庙者以其始封之君非有功徳惟因先代之后以封之不得为后世之大祖得立此君所出王者之庙必知然者以经传无文云微子为宋之始祖故也而左传云宋祖帝乙是也若二王之后郊天之时则得以逺代之祖配天而祭故礼运云杞之郊也禹也宋之郊也契也别子为祖者此据诸侯之子始为卿大夫谓之别子者也是嫡夫人之次子或众妾之子别异于正君继父言之故云别子引大传者证此大祖是别子也云虽非别子始爵者亦然者此事凡有数条一是别子初虽身为大夫中间废退至其逺世子孙始得爵命者则以为大祖别子不得为大祖也二是别子及子孙不得爵命者后世始得爵命自得为大祖三是全非诸侯子孙异姓为大夫者及他国之臣初来任为大夫者亦得为大祖故云虽非别子始爵者亦然此总包上三事如郑志答赵商此王制所论皆殷制故云虽非别子亦得立大祖之庙若其周制别子始爵其后得立别子为大祖若非别子之后虽为大夫但立父祖曾祖三庙而已随时而迁不得立始爵者为大祖故郑答赵商问祭法云大夫立三庙曰考庙曰王考庙曰皇考庙注非别子故知祖考无庙商案王制大夫三庙一昭一穆与大祖之庙而三注云大祖别子始爵者虽非别子始爵者亦然二者不知所定郑答云祭法周礼王制之云或以夏殷杂不合周制是郑以为殷周之别也郑必知周制别子之后得立别子为大祖者以大传云别子为祖系之以姓而弗别缀之以食而弗殊虽百世而昏姻不通者周道然也故知别子百世不迁为大祖也周既如此明殷不系姓不缀食大传又云其庶姓别于上而戚单于下五世而昏姻可以通明五世之后不复继以别子但始爵者则得为大祖也此大夫三庙者天子诸侯之大夫皆同知者以此及祭法歴陈天子诸侯即云大夫更不别云诸侯之大夫故知与天子大夫同也卿即大夫总号故春秋杀卿经皆总号大夫其三公即与诸侯同若附庸之君亦五庙故庄三年公羊传云纪季以入于齐传曰请后五庙以存姑姊妹又附庸得称朝是与诸侯同上士二庙者案祭法云适士二庙今此云士一庙故知是诸侯之中士下士祭法云官师一庙故云名曰官师者郑既云诸侯之中士下士一庙则天子之中士下士皆二庙也必知皆二庙者以其总称元士故昏义云八十一元士是不分别上下也郑又知诸侯中士与下士同一庙者以祭法云适士二庙言适士则不得兼中下也寝适寝也者此庶人祭寝谓是庶人在官府史之属及寻常庶人此祭谓荐物以其无庙故惟荐而已荐献不可防处故知适寝也】
　　天子诸侯宗庙之祭春曰礿夏曰禘秋曰尝冬曰烝注此盖夏殷之祭名周则改之春曰祠夏曰礿以禘为殷祭诗小雅曰礿祠烝尝于公先王此周四时祭宗庙之名音义【礿余若反夏曰戸嫁反注夏曰礿夏祭曰下云夏荐同禘大计反烝之承反祠音词】天子祭天地诸侯祭社稷大夫祭五祀注五祀谓司命也中霤也门也行也厉也此祭谓大夫有地者其无地祭三耳音义【霤力救反】天子祭天下名山大川五岳视三公四渎视诸侯注视视其牲器之数诸侯祭名山大川之在其地者注鲁人祭泰山晋人祭河是也疏【正义曰此一节论夏殷天子诸侯大夫四时祭宗庙及祭天地山川之事名随文解之春曰礿者皇氏云礿薄也春物未成其祭品鲜薄也孙炎云礿者新菜可礿夏曰禘者皇氏云禘者次第也夏时物虽未成宜依时次第而祭之秋曰尝者白虎通云尝者新谷熟而尝之冬曰烝者烝者众也冬之时物成者众孙炎云烝进也进品物也注正义曰盖为夏殷祭名者以其祭名与周不同故以为夏殷祭名其夏殷之祭又无文故称盖以疑之此云春礿而郊特牲云春禘者郑彼注云禘当为禴从此为正祭义曰春禘郑注直云夏殷礼不破禘字者以郊特牲已改禘为禴故于祭义略之从可知也云周则改之春曰祠夏曰礿者案宗伯云以祠春享先王以禴夏享先王又知周以禘为殷祭者案公羊传曰五年而再殷祭又春秋经僖八年秋七月禘于太庙是禘为殷祭殷犹大也谓五年一大祭引诗小雅者是文王之诗天保之篇谓文王受命已改殷之祭名以夏祭之禘改名曰礿而诗先言礿后祠者从便文尝在烝下以韵句也于公诸盩至不窋也先王谓后稷大王王季也知五祀是司命中霤门行厉者案祭法云王立七祀曰司命曰中霤曰国门曰国行曰泰厉曰户曰灶诸侯五祀无戸灶自外与天子同明大夫五祀与诸侯同明知是司命中霤门行厉也云此祭谓大夫有地者以其祭五祀与诸侯同故知大夫有采地者云其无地祭三耳者以祭法云大夫立三祀曰族厉曰门曰行也郑意以此及祭法俱是周礼有地者祭五无地者祭三案下曲礼大夫祭五祀谓戸灶中霤门行以为殷礼此大夫五祀为有地大夫五祀之神又别者以曲礼天子诸侯大夫皆祭五祀更无等差故以月令五祀当之总为殷礼此文天子云祭天地诸侯云祭社稷大夫云祭五祀既别为尊卑之差故以周法解之视视其牲器之数者案夏传云五岳视三公四渎视诸侯其余山川视伯小者视子男郑注云谓其牲币粢盛笾豆爵献之数非谓尊卑案周礼上公饔饩九牢飱五牢飨礼九献豆四十侯伯饔饩七牢飱四牢飨礼七献豆三十有二子男饔饩五牢飱三牢飨礼五献豆二十有四又五等诸侯膳皆大牢祭亦大牢簋皆十有二祭四望山川用毳冕郑注礼器五献察谓祭四望山川也又侯伯无别三公与子男同今此王制云五岳视三公四渎视诸侯则三公尊于诸侯夏传云四渎视诸侯其余山川视伯小者视子男是伯与侯别今郑注此视视其牲器又注夏传谓其牲币粢盛笾豆爵献之数参验上下并与周礼不同不可强解合之为一此王制所陈多论夏殷之制夏传所説又非周代之礼郑之所注者当据异代法也此经云四渎视诸侯夏传视诸侯之下云其余山川视伯小者视子男则此诸侯谓是侯爵者不得总为五等诸侯云鲁人祭泰山者以论语云季氏旅于泰山明鲁君祭泰山季氏僭之也又公羊云三望祭泰山河海是鲁祭泰山但泰山是齐鲁之界故齐亦祭之是以礼器云齐人将有事于泰山必先有事于配林礼器又云晋人将有事于河必先有事于恶池是晋人祭河也】
　　天子诸侯祭因国之在其地而无主后者注谓所因之国先王先公有功徳宜享世祀今絶无后为之祭主者昔夏后氏郊鲧至杞为夏后而更郊禹晋侯梦黄熊入国而祀夏郊此其礼也音义【鲧古本反熊音雄】疏【正义曰此一节论天子置都之所及诸侯所封之内皆因古昔先王先公所居之地今其地子孙絶灭而无主后者则天子诸侯祭此先王先公故云祭因国之在其地而无主后者若天子因先公之后亦祭先公若诸侯因先王之后亦祭先王先王先公皆谓有徳宜世祀者注正义曰案祭法夏后氏亦禘黄帝而郊鲧是夏郊鲧云至杞为夏后而更郊禹者案礼运云杞之郊也禹也是杞郊禹也殷灭夏之时殷则不应郊鲧必应封夏之后但不知名杞以否至周封夏后于杞据礼运成文故云杞更郊禹也不废殷时夏后已郊禹也云晋侯梦黄熊入国而祀夏郊者案昭七年晋侯有疾梦黄熊入于寝门于时子产聘晋韩宣子问子产其何厉鬼子产曰昔尧殛鲧于羽山其神化为黄熊以入于羽渊实为夏郊三代祀之晋为盟主其或者未之祀也韩子祀夏郊晋侯有间如传所云夏后之时郊祭鲧以配天至殷周之时鲧虽不配天以其有功列于羣祀故云三代祀之但春秋之时周衰礼废不能祀鲧晋既为盟主当代天子祭羣神羣祀传之意义谓晋当代天子摄羣神之祀不谓因此国在地无主后者今郑引之以证祭无主后则谓鲧是夏家之先晋居夏之旧地鲧无主后故晋祀之礼之与传意少异然夏后有杞而云无主后者以杞不祭鲧故云无主后也其黄熊之言称入羽渊案尔雅鼈三足能先师或以为黄熊义或然也】
　　天子犆礿祫禘祫尝祫烝注犆犹一也祫合也天子诸侯之丧毕合先君之主于祖庙而祭之谓之祫后因以为常天子先祫而后时祭诸侯先时祭而后祫凡祫之歳春一礿而已不祫以物无成者不殷祭周改夏祭曰礿以禘为殷祭也鲁礼三年丧毕而祫于大祖明年春禘于羣庙自尔之后五年而再殷祭一祫一禘音义【犆音特祫音洽】诸侯礿则不禘禘则不尝尝则不烝烝则不礿注虞夏之制诸侯歳朝废一时祭音义【朝直遥反】诸侯礿犆注互明犆礿文音义【互音戸又戸故反】禘一犆一祫注下天子也祫歳不禘音义【下戸嫁反】尝祫烝祫疏【正义曰此一节论夏殷天子诸侯大祭及时祭之事各随文解之天子之祭当祫之歳以春物未成不为祫祭惟犆为时祭之礿故云犆礿夏秋冬之时先为祫祭后为时祭故云祫禘祫尝祫烝礿则不禘者虞夏之制歳朝皆阙一时之祭也此从南方始也南方诸侯春礿祭竟夏来朝故阙夏禘故云礿则不禘也禘则不尝此西方诸侯秋来朝也行夏祭竟而秋来朝故不尝也尝则不烝此北方诸侯冬来朝者也行秋祭竟而冬来朝故废烝也烝则不礿此东方诸侯春来朝者也行冬祭竟而春来朝故废礿也然各废一时耳余三时皆祭也今不从东方始而从南方始者欲举春礿得祭者为始故也诸侯礿犆者诸侯降于天子故礿在犆上也此见先时祭故礿在犆上禘一犆一祫者言诸侯当在夏祭一禘之时不为禘祭惟犆一祫而已阙时祭也不云一禘而云禘一者禘在一前与礿在犆前其义同皆见先时祭也尝祫烝祫者谓诸侯先作时祭烝尝然后为大祭之祫故云尝祫烝祫郑既云诸侯祫歳不禘是诸侯当祫之歳法不重禘而皇氏云诸侯夏时若祫则不禘若禘则不祫故违郑注其义非也注正义曰案文二年八月丁卯大事于大庙公羊传云大事者何大祫也案僖公三十三年十二月薨至文二年八月二十一月于礼少四月未得丧毕是丧毕当祫诸侯既尔眀天子亦然故云天子诸侯之丧毕合先君之主于祖庙而祭之谓之祫云后因以为常者案礼纬三年一祫五年一禘故知每三年为一祫祭是后因以为常云天子先祫而后时祭者以经云祫禘祫尝祫烝天子位尊故先为大礼也云诸侯先时祭而后祫者以下文云诸侯尝祫烝祫诸侯位卑取其渐备故先小礼后大礼此等皆殷已前之制但不知防年一祫礼纬云三年一祫五年一禘郑云百王通义则虞夏及殷皆与周同祫亦三年为一也皇氏取先儒之义以为虞夏祫祭每年皆为又云三时祫者谓夏秋冬或一时得祫则为之不三时俱祫然案郑云三年一祫五年一禘百王通义郑又注此云春一礿而已不祫以物无成者不殷祭又禘祫志云王制记先王之法祫为大祭祫于秋于夏于冬周公制礼祭不欲数如郑此言则夏殷三时俱殷祭皇氏之説也云鲁礼三年丧毕而祫于大祖者僖公以三十三年十二月薨文二年八月大事于大庙于礼少四月文公应合二年十二月而祫大祖庙也是新君即位之二年而云三年丧毕者通死君之年为三年云明年春禘于羣庙者以僖公八年禘于大庙宣公八年辛巳有事于大庙有事禘也为仲遂卒略言有事僖也宣也皆八年禘既五年一禘则后禘去前禘五年也前禘当三年今二年而祫故云明年春禘于羣庙案闵二年五月吉禘于庄公昭十五年禘于武宫昭二十五年将禘于襄公禘皆各就庙为之故云羣庙云自尔之后五年而再殷祭者公羊传文云自尔者谓自三年禘羣庙之后每五年之内再为殷祭故郑禘祫志云闵公之丧僖三年禘僖六年祫僖八年禘凡三年丧毕新君二年为祫新君三年为禘皆祫在禘前闵公二年五月吉禘于庄公则祫当在吉禘之先故禘祫志云四月祫五月禘不讥祫者庆父作乱国家多难故庄公既葬绖不入库门闵公早厌其乱故四月祫不讥五月即禘比月而为大祭又于礼少四月故书讥其速也郑禘祫志云鲁庄三十二年八月公薨闵二年五月吉禘时庆父杀子般之后公惧于难不得时葬葬则去首绖于门外乃入务自尊成以厌其祸若已练然免丧又速二年四月夏则祫既祫又即以五月禘于其庙比月大祭故讥其速也闵公之服凡二十一月于礼少四月又不禫云吉禘讥其无恩也闵公以二年八月薨禧二年除丧始祫大庙明年禘于羣庙自此而后五年再殷祭六年祫故八年禘僖公以三十三年十二月薨至文二年七月间有闰积二十一月明月即祫经云八月丁卯大事于大庙跻僖公于文公之服亦少四月以其逆祀故特讥之文公十八年二月薨宣二年除丧而祫三年禘于羣庙自此之后亦五年再殷祭与僖同六年祫故八年禘昭十一年五月夫人齐归薨十三年平丘之防归不及祫冬公如晋昭十四年春归乃祫故十五年春乃禘经云二月癸酉有事于武宫至十八年祫二十年禘二十三年祫昭二十五年禘于襄公也此是郑论鲁之禘祫郑又云明堂位曰鲁王礼也以此相推况可知是郑以天子之礼与鲁国也案谷梁传以年数者不数闰而郑数庄公及僖公之丧皆云通闰二十一月者郑欲盛言日月阙少假令通闰止有二十一月耳郑于禘祫志除庄公之防少四月而答赵商云于礼少六月者通禫月言之也哀姜之丧僖三年乃除僖二年得除闵公防而祫者以是丧祭虽在前丧之内亦得为后丧之祭故杂记云三年之丧则既顈其练祥皆行是也此云三年防毕祫于大祖庙眀年春禘于羣庙案鸟笺云三年既毕禘于其庙而后祫祭于大祖更有禘于其庙之文不同者谓练时迁主递庙新死者当禘祭于其庙以安之故鬯人云庙用修注云谓始禘时左氏説禘谓既期之后然则禘于其庙在于练时而鸟笺云丧三年既毕禘于其庙者郑将练禘总就丧毕祫于大祖而言之其实禘庙在练时也熊氏一説谓三年除丧特禘新死者于庙未知然否其禘祫大小郑以公羊传云大事者何大祫也毁庙之主陈于太祖未毁庙之主皆升合食于太祖故为大事若王肃张融孔晁皆以禘为大祫为小故王肃论引贾逵説吉禘于庄公禘者递也审谛昭穆迁主递位孙居王父之处又引禘于大庙逸礼其昭尸穆尸其祝辞总称孝子孝孙则是父子并列逸礼又云皆升合于其祖所以刘歆贾逵郑众马融等皆以为然郑不从者以公羊传为正逸礼不可用也又曾子问云七庙五庙无虚主虚主者惟天子崩与祫祭祝取羣庙之主明禘祭不取羣庙之主可知尔雅云禘大祭也谓比四时为大也故孙炎等注尔雅云皆以禘为五年一大祭若左氏説及杜元凯皆以禘为三年一大祭在太祖之庙传无祫文然则祫即禘也取其序昭穆谓之禘取其合集羣祖谓之祫郑康成祫禘及四时祭所以异者此祫谓祭于始祖之庙毁庙之主及未毁庙之主皆在始祖庙中始祖之主于西方东面始祖之子为昭北方南面始祖之孙为穆南方北面自此以下皆然从西为上禘则太王王季以上迁主祭于后稷之庙其坐位乃与祫相似其文武以下迁主若穆之迁主祭于文王之庙文王东面穆主皆北面无昭主若昭之迁主祭于武王之庙武王东面其昭主皆南面无穆主又祭亲庙四其四时之祭惟后稷文武及亲四庙也云虞夏之制者杂眀诸代不専殷又此春礿而注云夏殷则知夏殷春祭俱名礿也】
　　天子社稷皆大牢诸侯社稷皆少牢大夫士宗庙之祭有田则祭无田则荐注有田者旣祭又荐新祭以首时荐以仲月士荐牲用特豚大夫以上用羔所谓羔豚而祭百官皆足诗曰四之日其蚤献羔祭韭音义【大牢如字又音泰少诗照反日入一反】庶人春荐韭夏荐麦秋荐黍冬荐稻韭以卵麦以鱼黍以豚稻以鴈注庶人无常牲取与新物相宜而已音义【稻音盗卵力管反】祭天地之牛角茧栗宗庙之牛角握宾客之牛角尺注握谓长不出肤音义【茧字又作蠒公典反握厄角反长丁丈反肤方乎反】诸侯无故不杀牛大夫无故不杀羊士无故不杀犬豕庶人无故不食珍注故谓祭飨疏【正义曰此一节论天子诸侯祭用牲牢及庶人所荐之物各随文觧之注正义曰知有田旣祭又荐新者以月令天子祭庙又有荐新故月令四月以彘尝麦先荐寝庙又士丧礼有荐新如朔奠谓有地之士大敛小敛以特牲而云荐新故知旣祭又荐新也云祭以首时荐以仲月者晏子春秋云天子以下至士皆祭以首时故礼记明堂注云季夏六月以禘礼祀周公于太庙周六月是夏四月也又杂记云七月而禘献子为之也讥其用七月眀当用六月是也鲁以孟月为祭鲁王礼也则天子亦然大夫士无文从可知也其周礼四仲祭者因田猎而献禽非正祭也服虔注桓公五年传云鲁祭天以孟月祭宗庙以仲月非郑云也此荐以仲月谓大夫士也既以首时祭故荐用仲月若天子诸侯礼尊物熟则荐之不限孟仲季故月令孟夏荐麦孟秋荐黍季秋荐稻是也大夫旣荐以仲月而服虔注昭元年传祭人君用孟月人臣用仲月不同者非郑义也南师觧云祭以首时者谓大夫士也若得祭天者祭天以孟月祭宗庙以仲月其禘祭祫祭时祭亦用孟月其余诸侯不得祭天者大祭及时祭皆用孟月旣无明据未知孰是义得两通故并存焉案春秋桓八年正月己卯烝夏五月丁丑烝书者左氏见其渎桓十四年八月乙亥尝书以御廪灾左氏公羊以为不应尝僖八年七月禘郑以为公防王人于洮故归七月乃禘昭十五年二月禘于武宫者郑禘祫志以十一年齐归薨十五年丧终之禘不择月定公八年冬十月顺祀先公以阳虎作乱求福先公特为此祭故不用常月此等皆不用孟月者以春秋乱世不能如礼故参差不一难以礼论也云士荐牲用特豚者案仪礼特牲是有地之士用特牲今无地之士荐宜贬降不用成牲故用特豚云大夫以上用羔者以诸侯大夫有地祭者用少牢其无地荐者则用羔也言以上则包天子皆用羔也虽用羔天子诸侯亦用余牲不皆用羔故月令以彘尝麦以犬尝麻云所谓羔豚而祭百官皆足者所谓是礼器文士荐而云百官者举大夫以下而言士之属吏以众言之亦曰百官故任厥问云天官司裘注云士不大射士无臣祭无所择此云百官皆足则有臣矣汜閤答曰此上下兼説之耳士虽无臣犹有属官佐祭特牲馈食云公有司私臣皆殽脀百官皆足抑谓此也引诗曰者是豳风七月之篇也云四之日谓周之四月夏之二月其朔旦之时献羔祭用韭荐于庙引之者证荐用羔之义言相宜者谓四时之间有此牲谷两物俱有故云相宜非谓气味相宜其相宜者若牛宜稌羊宜黍之属是也握谓长不出肤者公羊传曰肤寸而合郑注投壶礼云四指曰扶扶则肤也故谓祭飨者案膳夫王日一举鼎十有二物谓大牢也是周公制礼天子日食大牢则诸侯日食少牢大夫日食特牲士日食特豚至后世衰乱玉藻云天子食日少牢朔月大牢诸侯食日特牲朔月少牢则知大夫食日特豚朔月特牲士日食无文朔月特豚故内则曰见子具视朔食注云天子大牢诸侯少牢大夫特豕士特豚是常食有限不得逾越故知谓祭也谓诸侯祭以大牢得杀牛诸侯之大夫祭以少牢得杀羊天子大夫祭亦得杀牛其诸侯及大夫飨食宾得用牛也故大行人掌客诸侯待宾皆用牛也公食大夫礼大夫食宾礼亦用牛也故云谓祭飨也】
　　庶羞不逾牲注祭以羊则不以牛肉为羞燕衣不逾祭服寝不逾庙音义【燕伊见反】疏【注正义曰案有司彻是少牢之祭云宰夫羞房中之羞注驰食糁食内则云糁取牛羊豕之肉得用牛者祭旣用少牢则糁亦不用牛肉以羊肉为羞】
　　古者公田借而不税注借之言借也借民力治公田美恶取于此不税民之所自治也孟子曰夏后氏五十而贡殷人七十而助周人百亩而彻则所云古者谓殷时音义【借在亦反税式鋭反借子亦反】市廛而不税注廛市物邸舍税其舍不税其物音义【廛直连反邸丁礼反】关讥而不征注讥讥异服识异言征亦税也周礼国凶札则无门关之征犹讥也音义【讥居宜反征夲又作正音同注下皆同札则八反又音截】林麓川泽以时入而不禁注麓山足也音义【麓音鹿】夫圭田无征注夫犹治也征税也孟子曰卿以下必有圭田治圭田者不税所以厚贤也此则周礼之士田以任近郊之地税什一音义【圭音珪】疏【正义曰此一节论古者公田不税及闗市圭田无征之事各随文觧之自古者以下至夫圭田无征若非周法故云古者其借而不税正谓殷时市廛而不税以下或兼虞夏殷以言之公田借而不税者谓民田之外别作公田一井之中凡有九夫中央一夫以为公田借之言借也惟借八家之力以治此公田羙恶取于此而不税民之私田市廛而不税者廛谓公家邸舍使商人停物于中直税其所舍之处价不税其在市所卖之物市内空地曰廛城内空地曰肆闗讥而不征者征税也闗境上门也讥谓呵察公家但呵察非违不税行人之物此夏殷法周则有闗门之征但不知税之轻重若凶年则无税也犹须讥禁禁谓防遏林麓川泽以时入而不禁者以时入者獭祭鱼然后虞人入泽梁谓民庶须有采取随时而入官不限禁之夫圭田无征者夫犹治也畿内无公田故有圭田卿大夫士皆以治此圭田公家不税其物故云无征必云圭者圭洁白也言卿大夫徳行洁白乃与之田此殷礼也殷政寛缓厚重贤人故不税之周则兼通士税之故注云周礼之士田以任近郊之地税什一注正义曰借之言借也者治公田美恶取于此不税民之所自治也者案宣十五年初税亩传云非礼谓税民所自治为非礼明依礼惟取公田之物故云美恶取于此引孟子者证三代税法不同案孟子滕文公问为国于孟子孟子对曰夏后氏五十而贡殷人七十而助周人百亩而彻其实皆什一刘氏及皇氏皆云夏时民多家得五十亩而贡五亩殷时民稍稀家得七十亩而助七亩周时其民至稀家得百亩而彻十亩故云其实皆什一而云夏时人众殷世人稀又十口之家虽得五十亩之地皆不近人情未知可否熊氏一説以为夏政寛简一夫之地惟税五十畆殷政稍急一夫之地税七十畆周政极烦一夫之地税皆通税所税之中皆十而税一故云其实皆什一此则井田虽不得什一理稍可通旣古意难知故彼此俱载又郑注匠人云贡者自治其所受田贡其税谷助者借民之力以治公田又使收敛焉夏则有贡无助殷则有助无贡郑注匠人又云以载师职及司马法论之周制畿内用夏之贡法税夫无公田以诗春秋论语孟子论之周制邦国用殷之助法惟公田不税夫此三代所以别也云古者谓殷时者以春秋宣十五年云谷出不过借借谓借民力也此经亦云借皆谓借民力也助官治田与殷七十而助相当故云古谓殷时郑知周之畿内用夏贡法者案载师云以廛里任国中之地以场圃任园地以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任畺地郑注云廛里邑里居矣廛民居之区域也宅田致仕者之家所受田也仕田自卿以下所受圭田也贾田在市贾人其家所受田也官田庶人在官者其家所受田也牛田牧田畜牧者之家所受田赏田者赏赐之田公邑谓六遂余地天子使大夫治之家邑大夫之采地小都卿之采地大都公之采地载师又云园廛二十而一近郊十一逺郊二十而三甸稍县都皆无过十二又司马云井十为通通为四马三十家士一人徒二人通十为成成百井三百家革车一乘士十人徒二十人计一成百井井有九家百井即九百家而云一成三百家者以此田上中下除宫室涂巷三分之一自余通率一家受二夫故一成为三百家是一井九家为定无公田也故郑云以载师职及司马法论之周制畿内用夏之贡法不税夫者谓乡遂及公邑若采地即为井田税夫与畿外同知畿外用助法者案诗小雅雨我公田遂及我私春秋宣十五年云初税亩传云谷出不过借论语云盍彻乎孟子云方里而井井九百亩其中为公田八家皆私百畆是皆论公田之事故郑云以诗春秋论语孟子论之周制邦国用殷之助法制公田不税夫然郊外诸侯虽立公田其实诸侯郊内亦用贡法故孟子云野九夫之田而税一即九一而助国中什一使自赋故郑云邦国亦异外内耳但郊内地少郊外地多从多言之故云畿外制公田不税夫也凡赋法无过十一故孟子云轻于十一大貉小貉重于十一大桀小桀十一而税尧舜之道但周之畿内有参差不同而言之皆十一若畿外先儒约孟子乐纬皆九夫为井八家共治公田八十畆已外二十畆以为八家井灶庐舍是百畆之外别助是十外税一郊外旣十外税一郊内亦十外税一假令治一夫之田得百一十硕粟而贡十硕是亦十外税一也刘氏以为匠人注引孟子野九夫而税一国中什一诸侯谓之彻者通其率以十一为正则谓野九夫之田而税一国中十一夫之田而税一是二十夫之田中而税二计地言之是十中税一若计夫实税犹十外税一与先儒同也但不知诸侯郊内十夫受十一夫之地若为周制耳或畿外地寛也一夫受百一十亩之地与畿内异也引周礼者证凶荒之时虽无征税犹须讥禁禁谓防遏为重其殷则虽无凶荒纵不赋税犹须讥禁与周凶荒时同则门闗有税但不知税之轻重麓山足也者案僖十四年沙鹿崩谷梁传云材属于山为鹿鹿山足也案郑注大司徒云竹木曰林注渎曰川水钟曰泽林麓山泽之异也征税也者载师云漆林之征二十而五又云凡任地国宅无征是正谓税也引孟子书者证卿以下有圭田谓之圭者圭洁也言徳行洁白也而与之田殷所不税者殷政寛厚重贤人周则税之故郑云此即周礼之士田以任近郊之地税什一者载师文也】
　　用民之力岁不过三日注治宫室城郭道渠疏【正义曰此一经前明以殷法此则兼通周礼三日谓使民治城郭道渠年嵗虽丰不得过三日自下皆然案周礼均人云丰年旬用三日中年旬用二日无年旬用一日年歳不同虽丰不得过三日】
　　田里不粥墓地不请注皆受于公民不得私也粥卖也请求也疏【正义曰田地里邑旣受之于公民不得粥卖冢墓之地公家所给族葬有常不得辄请求余处】
　　司空执度度地注司空冬官卿掌邦事者度丈尺也音义【度度上如字下大洛反量也】居民山川沮泽时四时注观寒暖燥湿沮谓莱沛音义【沮将虑反沮沮如也暖乃管反又况袁反下文同莱音来何云草所生曰莱庾云草也沛蒲具反何云水所生曰沛何休注公羊传云草棘曰沛】量地逺近注制邑井之处音义【处昌虑反】兴事任力注事谓筑邑庐宿市也音义【任而鸩反筑音竹】凡使民任老者之事食壮者之食注寛其力饶其食音义【食壮音嗣又如字下侧状反】疏【正义曰此一节论司空居民并任以事食之事言司空执度度地者谓司空执丈尺之度以量度于地居处于民观山川髙下之宜沮泽浸润之处又当以时侯此四时知其寒暖凡使民任老者之事食壮者之食者凡国家为役之法老少功程不同老则功少壮则功多今使民之时虽役壮者限以老者之功程故曰任老者之事凡廪饩牲体壮者食多老者食少虽老者给以壮者之料故食壮者之食壮者从老者之功故注云寛其力老给壮粮故云饶其食注正义曰言观寒暖觧四时燥湿觧山川沮泽燥谓山也湿谓川与沮泽谓莱沛者何云沮泽下湿地也草所生为莱水所生为沛言沮地是有水草之处也制邑井之处者案小司徒云九夫为井四井为邑为邑之处谓平原之地衍沃之所堪造邑井即左传所谓井衍沃也若山林薮泽则不堪邑井也事谓筑邑庐宿市也者上云用民之力惟三日而已故注云治宫室城郭道渠此言兴事言兴则用力难重故云事谓筑邑筑邑则筑城也又筑庐之与宿及市案遗人云凡国家之道十里有庐三十里有宿五十里有市是也】
　　凡居民材必因天地寒暖燥湿注使其材艺堪地气也音义【燥素老反】广谷大川异制注谓其形象民生其间者异俗注谓其所好恶音义【好恶上呼报反下乌路反】刚柔轻重迟速异齐注谓其性情缓急音义【齐才细反缓戸管反】五味异和注谓香臭与咸苦音义【和胡卧反下同臭尺救反】器械异制注谓作务之用音义【械戸戒反何休注公羊云攻守之器曰械郑注大传云礼乐之器及兵甲也郭璞三苍觧诂云械器之总名】衣服异宜注谓旃裘与絺绤音义【旃裘上之然反下音求絺初宜反绤去逆反】脩其敎不易其俗齐其政不易其宜注教谓礼义政谓形禁中国戎夷五方之民皆有性也不可推移注地气使之然东方曰夷被髪文身有不火食者矣南方曰蛮雕题交趾有不火食者矣注雕文谓刻其肌以丹青湼之交趾足相乡然浴则同川卧则僢不火食地气暖不为病音义【被皮义反下同雕夲又作雕同雕刻镂也题大兮反趾音止刻音克肌音饥湼乃结反相乡许亮反僢昌恋反】西方曰戎被发衣皮有不粒食者矣北方曰狄衣羽毛穴居有不粒食者矣注不粒食地气寒少五谷音义【衣于旣反下同粒音立】中国夷蛮戎狄皆有安居和味宜服利用备器注其事虽异各自足五方之民言语不通嗜欲不同达其志通其欲东方曰寄南方曰象西方曰狄鞮北方曰译注皆俗间之名依其事类耳鞮之言知也今冀部有言狄鞮者音义【嗜欲市志反寄京义反鞮子兮反译音亦间如字又间厕之间】疏【正义曰此一节论中国及四夷居处言语衣服饮食不同之事各随文觧之凡居民材必因天地寒暖燥湿者材谓气性材艺言五方之人其能各殊五者居处各须顺其性气材艺使堪其地气故卢植云能寒者使居寒能暑者使居暑即其义也不易其俗者俗谓民之风俗宜谓土地器物所宜教谓礼义教化政谓政令施为言修此教化之时当随其风俗故云不易其俗齐其政者谓齐其政令之事当逐物之所宜故云不易其宜教主教化故注云教谓礼义政主政令故注云政谓刑禁也自中国以下至北方曰译总论四夷中国之异中国戎夷五方之民者举戎夷则蛮狄可知五方之民者谓中国与四夷也文身者谓以丹青文餙其身有不火食者以其地气多暖虽不火食不为害也言有不火食者亦有火食者雕题交趾者雕谓刻也题谓额也谓以丹青雕刻其额非惟雕额亦文身也故仲雍居吴越左传云断髪文身趾足也言蛮卧时头向外而足在内而相交故云交趾不云被髪者髪断故也衣皮有不粒食者矣者以无丝麻惟食禽兽故衣皮地气寒少五谷故有不粒食者衣羽毛于穴居者东北方多鸟故衣羽正北多羊故衣毛凝寒至盛林木又少故穴居其有不粒食者与西戎同中国夷蛮戎狄皆有安居者言中国与四夷虽异各有所安之居和味宜服利用备器者言中国与四夷皆有所和之味所宜之服所利之用所备之器其事虽异各自充足五方之民言语不通嗜欲不同者以水土各异故言语不通好恶殊别故嗜欲不同逹其志通其欲者谓帝王立此传语之人晓逹五方之志通传五方之欲使相领觧其通传东方之语官谓之曰寄言传寄外内言语通传南方语官谓之曰象者言放象外内之言其通传西方语官谓之狄鞮者鞮知也谓通传夷狄之语与中国相知其通传北方语官谓之曰译者译陈也谓陈説外内之言东方谓之夷者风俗通云东方人好生万物觝触地而出夷者觝也其类有九依东夷传九种一曰莵二曰乐浪三曰髙骊四曰满饰五曰鳬臾六曰索家七曰东屠八曰倭人九曰天鄙南方曰蛮者风俗通云君臣同川而浴极为简慢蛮者慢也其类有八李巡注尔雅云一曰天竺二曰咳首三曰僬侥四曰跂踵五曰穿胷六曰儋耳七曰狗轵八曰旁春西方曰戎者风俗通云斩伐杀生不得其中戎者凶也其类有六李廵注尔雅云一曰侥夷二曰戎夷三曰老白四曰耆羌五曰鼻息六曰天刚北方曰狄者风俗通云父子嫂叔同穴无别狄者辟也其行邪辟其类有五李廵注尔雅云一曰月支二曰秽貊三曰匈奴四曰单于五曰白屋注正义曰性谓禀性自然故孝经说云性者生之质若木性则仁金性则义火性则礼水性则信土性则知中庸云天命之谓性是赋命自然情者旣有识知心有好恶当逐物而迁故有喜怒哀乐好恶此经云刚柔轻重迟速天生自然是性也而连言情者情是性之小别因性连言情者耳若指而言之则上文异俗是情也故注云谓其所好恶今经有刚柔轻重迟速六事而注惟云缓急者细别则有六大总惟二刚轻速总是急也柔重迟总是缓也此大略而言人性不同亦有柔而躁者刚而迟者故尚书云臯陶行有九徳是也谓作务之用者谓民之作务所用五方不同故考工记若粤之用鏄胡之用弓车故云器械异制器谓总用之器械谓兵器故公羊传何休云攻守之器曰械雕文者案汉书地理志文越俗断髪文身以辟蛟龙之害故刻其肌以丹青湟之以东方南方皆近于海故俱文身云浴则同川卧则僢者言首在外而足相乡内故典瑞注云僢而同邸正夲直云卧则僢无同字俗夲有同字误也皆俗间之名者言寄象狄鞮译皆是四夷与中国皆俗间之名也云依其事类耳者中国通传之人各依其当方事之比类而言説之即寄者寄付东方之言象者象似南方之言是依其事类者也云今冀部有言狄鞮者今日之言必有从于古欲证古有狄鞮之言鞮与知声相近故鞮为知也】
　　凡居民量地以制邑度地以居民地邑民居必参相得也注得犹足也音义【度大洛反参七南反】无旷土无游民食节事时民咸安其居乐事劝功尊君亲上然后兴学注立小学大学音义【咸行缄反乐音岳又音洛】疏【正义曰此一节论居民与地相得及食节事时劝功尊君立学之事食节谓食得其节事时谓事得其时乐事谓民乐悦事务劝功谓勉励立功尊君谓臣民尊君亲上谓在下亲爱长上民富而可教谓民事旣得如此然后可得兴学也】





　　礼记注疏卷十二
　　礼记注疏卷十二考证
　　天子将出类乎上帝注帝谓五德之帝○【臣召南】按上帝即天也郑以五德之帝解之又自生荆棘类乎上帝告天也宜乎社告地也造乎祢告宗庙也岂不简易明了乎
　　注疏郑注云祷祈礼防类者于其正礼而为之○小宗伯注类者依其正礼而为之依字讹于遂不可解
　　诸侯赐弓矢然后征疏晋文侯虽受弓矢不受鈇钺○【臣召南】按晋文侯当作晋文公下文引崔氏言不得専杀故执卫侯归之于京师文公事也
　　又疏鲁无弓矢之赐云云○【臣召南】按疏文甚迂鲁公初封即受大弓费誓谓为方伯矣
　　天子曰辟廱诸侯曰頖宫注疏按诗注曰王廱水之外圎如璧注又云頖之言半以南通水北无也○【臣召南】按郑此注与诗笺异鲁颂笺云辟廱者筑土雝水之外圎如璧四方来观者均也泮之言半也半水者盖东西门以南通水北无也天子诸侯宫异制因形然孔疏引笺稍加裁截文义未明
　　天子诸侯无事则嵗三田注三田者夏不田盖夏时也○【臣召南】按孔疏引郑释废疾云嵗三田谓以三事为田即一曰干豆之等此说甚确何以注戴记复据公羊家纬书之陋也孔疏言禹以仁让得天下又触其夏名故夏不田尤为穿凿无理若然则虞时不当设虞官矣
　　士庶人三日而殡注疏按膏肓休以为○【臣召南】按当作何休膏肓以为倒休字于膏肓下刋本转写之误也
　　又疏许慎谨案易下邳传其容说○当作下邳传其容易说
　　天子七庙注七者太祖及文王武王之祧与亲庙四云云○【臣召南】按郑解经最僻莫如七庙之説専据元成而尤足骇者谓殷人六庙夏五庙无太祖也虞夏固无可考若殷人七庙则尚书有明文而所谓三宗者与太祖并百世不祧不在七庙之数者也咸有一徳曰七世之庙可以观徳孔疏曰汉氏以来论七庙者多矣其文见于纪传者礼器家语荀卿书谷梁传皆曰天子立七庙以为常法不辨其庙之名王制云三昭三穆与太祖祭法云考王考皇考显考祖考庙皆月祭之逺庙为祧有二祧享尝乃止汉韦元成议周后稷始封文武受命而王三庙不毁与亲庙四而七郑元据此为説惟周有七庙二祧为文武王制注殷则六庙云云由不见古文故为此谬説商书己云七世之庙非独周人始有也刘歆马融王肃虽不见古文皆以七庙为天子常礼按书疏此叚甚精惜不移入此注下以正郑之失也
　　诸侯五庙注疏若有大功徳王特命立之则可若鲁有文王之庙云云○【臣召南】按鲁有文王之庙僭也立武公之庙以耦鲁公又后人之妄不得以为典常
　　大夫祭五祀注五祀谓司命也中霤也门也行也厉也云云○【臣召南】按周礼仪礼及礼记他书皆言五祀独祭法言七祀康成遂以七祀为周制五祀为商制实臆説也周礼所云岂商制乎又五祀所祀之神觧説不一左传国语以五行之官为説月令则以为门戸行灶中霤先郑觧周礼则以为五色之帝大约月令近是白虎通髙堂隆及刘昭之徒则去行而祀井亦微不同若康成此注则犹执祭法之七祀为加减也
　　天子诸侯祭因国之在其地而无主后者注○顾炎武曰有胜国有因国周礼媒氏凡男女之讼聴之于胜国之社士师若祭胜国之社稷则为之尸是也此言因国左传子产对叔向曰迁阏伯于商邱主辰商人是因迁实沈于大夏主参唐人是因齐晏子对景公曰昔爽鸠氏始居此地季萴因之蒲姑氏因之而后太公因之是也
　　天子犆礿祫禘祫尝祫烝注疏如郑此言则夏殷三时俱殷祭皇氏之説也○【臣召南】按文义当作皇氏之説非也刋夲相沿误脱非字
　　古者公田借而不税注疏又司马云井十为通○司马下脱法字










　　礼记注疏卷十二考证
　　钦定四库全书
　　礼记注疏卷十三
　　汉郑氏注　唐陆徳眀音义　孔頴达疏
　　王制
　　司徒脩六礼以节民性明七教以兴民徳齐八政以防淫一道徳以同俗养耆老以致孝恤孤独以逮不足上贤以崇徳简不肖以绌恶注司徒地官卿掌邦教者逮及也简差择也音义【防本又作坊音同恤辛律反逮音代又大计反肖音笑绌勑律反】命乡简不帅教者以吿注帅循也不循教谓敖狠不孝弟者司徒使乡简择以告者乡属司徒音义【帅音率循音巡敖本又作傲同五报反狠胡垦反弟大计反本又作悌】耆老皆朝于庠元日习射上功习乡上齿大司徒帅国之俊士与执事焉注将习礼以化之使之观焉耆老致仕及乡中老贤者朝犹防也此庠谓乡学也乡谓饮酒也乡礼春秋射国蜡而饮酒养老音义【朝直遥反庠音祥与音预蜡仕诈反】不变命国之右乡简不帅教者移之左命国之左乡简不帅教者移之右如初礼注中年考校而又不变使转徙其居觊其见新人有所化也亦复习礼于乡学使之观焉音义【觊音冀复扶又反下又复复移复与同】不变移之郊如初礼注郊乡界之外者也稍出逺之后中年又为之习礼于郊学音义【为于伪反下为亲为为其大亦为皆同】不变移之遂如初礼注逺郊之外曰遂遂大夫掌之又中年复移之使居遂又为习礼于遂之学不变屏之逺方终身不齿注逺方九州之外齿犹録也命乡论秀士升之司徒曰选士注移名于司徒也秀士乡大夫所考有徳行道艺者音义【选宣恋反下皆同行下孟反】司徒论选士之秀者而升之学曰俊士注可使习礼者学大学升于司徒者不征于乡升于学者不征于司徒曰造士注不征不给其繇役造成也能习礼则为成士音义【给音急徭本又作繇音遥】乐正崇四术立四教注乐正乐官之长掌国子之教虞书曰夔命女典乐教胄子崇髙也髙尚其术以作教也防者教之于小学长者教之于大学尚书传曰年十五始入小学十八入大学音义【乐音岳长丁丈反下同夔求龟反命女音汝】顺先王诗书礼乐以造士注顺此四术而教以成是士也春秋教以礼乐冬夏教以诗书注春夏阳也诗乐者声声亦阳也秋冬隂也书礼者事事亦隂也互言之者皆以其术相成音义【夏戸稼反注及下注夏官同】王大子王子羣后之大子卿大夫元士之适子国之俊秀皆造焉注皆以四术成之王子王之庶子也羣后公及诸侯音义【适丁厯反下注同造才早反徐七到反】凡入学以齿注皆以长幼受学不用尊卑将出学小胥大胥小乐正简不帅教者以告于大乐正大乐正以吿于王注此所简者谓王大子王子羣后之大子卿大夫元士之适子大胥小胥皆乐官属也出学谓九年大成学止也音义【胥息余反又息吕反下同】王命三公九卿大夫元士皆入学不变王亲视学注亦谓使习礼以化之不变王又亲为之临视重弃贤者子孙此习礼皆于大学也不变王三日不举注去食乐重弃人音义【去丘吕反】屏之逺方西方曰棘东方曰寄终身不齿注棘当僰僰之言偪使之偪寄于夷戎不屏于南北为其大逺音义【屏必郢反棘依注音僰又作僰蒲北反偪也偪彼力反大音太旧他佐反】大乐正论造士之秀者以吿于王而升诸司马曰进士注移名于司马司马夏官卿掌邦政者进士可进受爵禄也疏【正义曰此一节论司徒修礼明教上贤绌教学升进之事各随文觧之修六礼以节民性者六礼谓冠一昏二防三祭四乡五相见六性禀性自然刚柔轻重迟速之属恐其失中故以六礼而节其性也明七教以兴民德者七教即父子一兄弟二夫妇三君臣四长防五朋友六賔客七也徳者得也恐人不得其所故以七教以兴举其民使之皆得其所也此六礼七教并是殷礼周则五礼十二教也齐八政以防滛者八政一曰饮食二曰衣服三曰事为四曰异别五曰度六曰量七曰数八曰制滛谓过奢侈故以八政禁令之事以防滛滛过之失贵贱同有故不云民滛一道徳以同俗者道履蹈而行谓齐一所行之道以同国之风俗敬养耆老所以致恭孝之心哀恤孤独所以逮及不足谓以防恵逮及之不则孤独者也尊上贤人所以崇奨有徳简去不肖所以绌退恶人从司徒以下至升诸司马曰进士皆是司徒所掌教之事既云上贤崇徳简不肖绌恶縂之于此从命乡简不帅教者至终身不齿论绌恶之事谓乡人入学不帅师教屏退绌除也自命乡论至曰造士论崇徳之事谓乡人入学徳业有成升名进于司徒又乡人所学须有经术自乐正崇四术至诗书明所习业之事非惟乡人所教如此王子公卿之子亦当须教其不肖者亦当退之自王大子以下至终身不齿论教王子等屏退之事但乡人既卑节级升之故为选士俊士至于造士若王子与公卿之子本位既尊不湏积渐学业既成即为造士于是大乐正之官縂论乡人造士及王子防造士以告于王升诸司马故云大乐正论造士之秀者以告于王而升诸司马曰进士是縂包乡人及王子及公卿之子学业成者耆老皆朝于庠者司徒命此乡学简择不帅教者以告司徒司徒乃命乡内耆老皆聚防于乡学之庠乃择善日于乡学内为此不帅教之人习其射礼中者在上故云上功又于乡学习此乡饮酒之礼令老者居上故云上齿欲使不帅教之人观其上功自励为功观其上齿则知尊敬长老大司徒帅领国之英俊之士与在乡射饮酒执行事焉使俊士与之以为荣恶者慕之而自励此言国之俊士则非惟乡内之人曰进士者此大乐正之官论造士之中冣秀异者以告于王而升名于司马论之曰进士言进受爵禄也此文承王子公卿大夫之子下似専据王子防其实乡人入学为造士者亦同于此其乡人不在学者及邦国所贡之士所贡于王亦当升诸司马以司马掌爵禄故有司士属焉其职云以徳诏爵以功诏禄即知但入仕者皆司马主之下文更不见乡人及邦国所贡之士故知此中兼之但文不具耳注正义曰帅循也尔雅释诂文云乡属司徒者六乡大夫皆司徒统领周礼乡皆属地官是乡属司徒也耆老致仕及乡中老贤者縂言耆老其数则众故知致仕及乡中老贤致仕则书传略说云大夫为大师士为少师是也乡中老贤谓乡人不仕年老有徳行者故乡饮酒云以告于先生君子可也注云先生乡中致仕者君子国中有盛徳者云朝犹防也者恐有朝王之嫌故云朝犹防也云此庠谓乡学也者以习射上功在州学习乡上齿在党学恐此是州党之学故云庠乡学也谓初时耆老聚防于庠学乃择元日就州学习射就党学习乡习射习乡各在一防则不得同日也云乡谓饮酒也者言经中习乡谓饮酒者此乡既有上齿之文故知谓乡饮酒也云乡礼春秋射者案州长职云春秋而射于州序然则射在州序而云乡射礼者州属于乡虽在州序亦得谓之乡或可乡居此州更不立州学若州之有事则就乡学是乡学得为射也云乡礼春秋射者解习射之处也云国蜡而饮酒养老者周之十二月国家蜡祭之时党正乡饮酒而养老案党正云国索鬼神而祭祀则以礼属民而饮酒于序以正齿位知此经习乡非正月乡学饮酒者以乡学饮酒无正齿位之事此云上齿案党正职云壹命齿于乡里再命齿于父族三命而不齿又礼记乡饮酒义云六十者坐五十者立侍故解此乡为党正饮酒谓之乡者党乡之属故云乡也或乡之所居之党不别立党学党之正齿位就乡学为之亦谓之饮酒中年考校者案学记一年视经辨志三年视敬业乐羣五年视博习亲师七年视论学友谓之小成九年知类通逹上云命乡简不帅教者谓初入学一年之终简不帅教敖狠之人为之习射习乡此注云中年考校而又不变中犹间也谓问一年而考校之时不变者右乡者移左左乡者移右下云不变移之郊者谓五年之时更简不帅教者故注云中年又为之习礼间四年之下一年也下云不变移之遂者谓七年之时故注云又中年移之遂间六年之下一年也下云不变屏之逺方者谓九年之时郑注不云间年者以九年限极不须云间年也云亦复习礼于乡学者习礼谓习射上功习乡上齿故经云如初郊乡界之外者此郊谓近郊也以逺郊之内六乡居之若乡民近国城及国内之人其学在国中或在公宫之右或在公宫之左故前云右乡若乡人逺国城在近郊之外者则学在近郊其习礼亦乡大夫临之逺郊之外曰遂者案司马法曰百里郊二百里野遂人云掌邦之野既二百里为野遂之所居故知逺郊之外云遂大夫掌之者谓遂大夫掌所职二百里中也且此不帅教者移之在遂不应乡大夫临之故亦遂大夫掌之遂大夫亦帅国之俊选于遂学而行礼也但六乡州学主射党学主正齿位遂则县与州同鄙与党同未知县正主射鄙师主正齿位与否亦应与乡不异但周礼不备耳但县鄙皆属于遂虽各立学縂曰遂学或遂之所居县鄙不立县鄙之学有事则在遂学与乡同逺方者九州之外于周则夷镇蕃也葢随罪之轻重而为逺近之差若王子公卿之子虽屏夷狄但居夷狄之内地故下注云不屏于南北为其大逺眀乡人则屏于南北也齿犹録也者案文王世子云古者谓年龄齿亦龄也以年相次是録其长防故云齿犹録也移名于司徒也者大司徒之官命乡大夫论量考校此乡学之人有秀异之士者升于司徒先名惟在乡今移名于司徒谓録名进在司徒其身犹在乡学云秀士乡大夫所考有徳行道艺者谓乡大夫考此乡学之人有徳行道艺者徳行谓孝友之徒道艺谓多才艺此惟升名司徒未即贡举入官也案乡大夫云三年则大比攷其徳行道艺而兴贤者能者谓乡人有能有贤者以乡饮酒之礼兴之献贤能之书于王名则升于天府身则任以官爵则下文云大乐正论造士之秀者以告于王而升诸司马曰进士彼据乡人故三年一举此据学者故中年考试殷周同也熊氏以为此中年举者为殷礼乡大夫三年举者周法其义非也可使习礼者案内则云二十而冠始学礼此升于大学曰俊选之人年以二十故可使习礼云学大学者案尚书周传云王子公卿大夫元士之适子十五入小学二十入大学又书传略说余子十三入小学十八入大学其乡人当与余子同故知二十习礼之时在大学也此升于学者谓身升于大学非惟升名而已不征者征谓力役故云不给繇役此繇役者俱学及司徒细碎之繇役也上文命乡论秀士升之司徒曰选士者虽升名司徒犹给乡之繇役以艺业未成次云司徒论选士之秀者而升之学曰俊士者身虽升学亦以学未成犹给司徒繇役若其学业既成免其繇役定本云升之学无大字升诸司徒则不征于乡升之于学则不征于司徒皆免其繇役者是为造成之士云能习礼则为成士者以二十习礼礼以立身故为成士然习礼必年二十案书传适子二十入大学余子十八入大学然则升名司徒未入大学已能习礼为造士者二十习礼举其大纲若其性识聪眀则亦早能习之乐正乐官之长掌国子之教者案周礼大司乐掌成均之法以教国子引虞书命汝典乐教胄子者证以乐官教胄子之义孔注尚书云胄长也谓王子公卿大夫元士之子言髙尚其术以作教也者谓乐正之官当光扬尊崇此四术以为教谓敷畅义理赞眀旨趣使学者知之引尚书传曰以下书传略说文顺先王诗书礼乐以造士乐正之官依顺此古昔先王之道则诗书礼乐之防教之造成此士术者是道路之名诗书礼乐是先王之道路谓之术春夏阳也者郑以经云春秋教以礼乐则秋教礼春教乐冬夏教以诗书则冬教书夏教诗故云春夏阳也诗乐者声声亦阳也所以诗得为声者诗是乐章诗之文义以乐声播之故为声若以声对舞则声为安静舞为鼓动舞为阳声为阴故大胥云春释菜合舞秋颁学合声是也就舞之中奋动甚者属阳奋动静者属隂故文王世子云春夏学干戈秋冬学羽籥是也云秋冬阴也书礼者事事亦阴也者书者言事之经礼者行事之法事为安静故云书礼者事事亦隂也文王世子云秋学礼冬读书与此同也云互言之者皆以其术相成者若不互言当云春夏教以乐诗秋冬教以礼书则是春夏但教以乐诗不教礼书秋冬但教以礼书不教以乐诗言其四术不可暂时而阙今交互言之云春教乐眀兼以礼秋教礼兼有乐夏教诗兼有书冬教书兼有诗故云皆以其术相成但逐其阴阳以为偏主耳皆以四术成之者解经皆造焉谓王太子公卿大夫元士之子国之俊选皆以四术造焉云王子王之庶子也者以经云王大子乃云王子故知是庶子也云羣后公及诸侯者以经羣后之下即云卿大夫士无诸侯之文故知羣后之中是三公及诸侯也皆以长防受学者长防受学虽王大子亦然故文王世子云将君我而与我齿让何也是其事也此所简者谓王大子以下者承上乡之学下恐所简兼有乡人故明之也云大胥小胥皆乐官属也者案周礼大司乐中大夫二人大胥中士四人小胥下士八人皆属大司乐故云乐官属也云出学谓九年大成学止也者以上文乡人中年考校恐此亦中年故明之也知九年者以下即云王亲视学不变王三日不举无移左乡右乡及移郊遂之事故知是九年学止也此习礼皆于大学也者若殷人习礼在于大学即明堂位云瞽宗殷学文王世子云礼在瞽宗殷之大学也若周则大学曰东胶瞽宗不得为周之大学也故郑注仪礼乡射云周立四代之学于国而又以有虞氏之庠为乡学则周之寻常习礼于殷学之中至九年为王子不变其习礼当于东胶大学然则余子十八入大学嫡子二十入大学者皆是殷法也若周法立当代大学在公宫左大学即东胶也又立小学于西郊小学即有虞氏之庠其习书于虞氏之学习礼乐于殷之学习舞于夏后氏之学故文王世子云春夏学干戈秋冬学羽籥皆于东序春诵夏大师诏之瞽宗又云礼在瞽宗书在上庠诗则无文郑注云谓以丝播诗则习诗亦在瞽宗然诗与礼乐虽各在其学习之至二十入大学之时仍于大学之中兼习四术故此注云习礼皆于大学是周之大学亦习礼也礼既在瞽宗又在大学则其余亦可知也僰之言偪者案汉书云西南有僰夷知非彼夷而读为偪者以与寄文相对寄非东方夷名是寄旅之意则僰亦非西方夷名故以为偪廹于夷狄也云不屏于南北为其大逺者案汉书地理志云南北万二千里东西九千里又帝王世纪南北万三千三百六十八里东西九千三百二里汉地既然则古亦应尔皆南北长东西短故郑此注云不屏于南北为其大逺】
　　司马辨论官材注辨其论官其材观其所长音义【其论如字旧力困反】论进士之贤者以吿于王而定其论注各署其所长论定然后官之注使之试守任官然后爵之注命之音义【任而今反下注同】位定然后禄之大夫废其事终身不仕死以士礼葬之注以不任大夫也有发则命大司徒教士以车甲注乘兵车衣甲之仪有发谓有军师发卒音义【衣于既反卒子忽反】凡执技论力适四方臝股肱决射御注谓擐衣出其臂胫使之射御决胜负见勇力音义【技其绮反本或作伎后同臝本又作驘力果反肱古反擐旧音患今读宜音宣依字作防字林云防防臂也先全反胫胡定反见贤遍反】凡执技以事上者祝史射御医卜及百工注言技谓此七者凡执技以事上者不贰事不移官注欲专其事亦为不徳出乡不与士齿注贱也于其乡中则齿亲亲也仕于家者出乡不与士齿注亦贱疏【正义曰此一节主论司马之官用其人及发兵论射御及居官黜退之事司马辨论官材大乐正论造士之秀者以告于王王必以乐正所论之状授与司马司马得此所论之状乃更论辨之观其材能髙下知其堪任何官是准拟其官以其材故云官材也论进士之贤者谓司马辨论之后不堪者屏退论量进士贤者以告于王告王之时而正定其论各署其所长若长于礼者署拟于礼官长于乐者署拟于乐官论定然后官之者谓既论拟定然后试之以所能之官任官然后爵之者谓堪任此官然后爵命之位定然后禄之者谓既受爵命使有职位然后与之以禄有发者谓国有军旅以发士卒是司马之事王则命大司徒教此士卒以车甲之事谓教以乗兵车及衣甲之仪容必司徒者以司徒主众又主教故与司马相参也凡执技至士齿者执技之事凡有三条上条论课试武夫技艺之事中条论执技之人并射御之外祝史医卜之等下条论执技之人不得更为二事以其贱故出乡不与士齿凡执技论力适四方臝股肱决射御者言此既无道艺惟论力以事上故适往四方境界之外则使之擐露臂胫角材力决射御胜负见勇武注正义曰以经云大夫废其事故知不堪任大夫也致仕而退死得以大夫礼葬故论语注云大夫退死葬以士礼致仕以大夫礼葬是也知发是发卒者以经云教士以车甲故知发谓军师发卒也言技谓此七者谓祝一史二射三御四医五卜六百工七射御前经已显此重云者上论所试之时此论与祝史医卜并列见其色目欲専其事亦为不徳者所以不贰事不移官者欲使专一其所有之事非但欲使专事亦为技艺贱薄不是道徳之事故不许之】
　　司寇正刑明辟以听狱讼注司寇秋官卿掌刑者辟罪也音义【辟婢亦反注同】必三刺注以求民情断其狱讼之中一曰讯羣臣二曰讯羣吏三曰讯万民音义【刺七智反杀也断丁乱反下制断断计同中如字又丁仲反】有旨无简不听注简诚也有其意无其诚者不论以为罪附从轻注附施刑也求出之使从轻赦从重注虽是罪可重犹赦之凡制五刑必即天论注制断也即就也必即天论言与天意合闵子曰古之道不即人心即或为则论或为伦音义【论音伦理也注同】邮罚丽于事注邮过也丽附也过人罚人当各附于其事不可假他以喜怒音义【邮音尤俗作邮丽郎计反当丁郎反假古雅反】凡听五刑之讼必原父子之亲立君臣之义以权之注权平也意论轻重之序慎测浅深之量以别之注意思念也浅深谓俱有罪本心有善恶音义【量徐音亮后皆同别彼列反】悉其聪明致其忠爱以尽之注尽其情疑狱汜与众共之众疑赦之必察小大之比以成之注小大犹轻重己行故事曰比音义【汜本又作泛孚劒反比必利反注同例也】成狱辞史以狱成告于正正听之注史司寇吏也正于周乡师之属今汉有正平丞秦所置音义【平彼命反】正以狱成告于大司寇大司寇听之棘木之下注周礼乡师之属辨其狱讼异其死刑之罪而要之职听于朝司寇听之朝王之外朝也左九棘孤卿大夫位焉右九棘公侯伯子男位焉面三槐三公位焉音义【棘纪力反要之于妙反谓要最旧一遥反槐回懐二音】大司寇以狱之成吿于王王命三公参听之注王使三公复与司寇及正共平之重刑也周礼王欲免之乃命公防其期三公以狱之成吿于王王三又然后制刑注又当作宥宥寛也一宥曰不识再宥曰过失三宥曰遗忘音义【又义作宥忘音妄】凡作刑罚轻无赦注法虽轻不赦之为人易犯音义【为于伪反易以豉反后易犯同】刑者侀也侀者成也一成而不可变故君子尽心焉注变更也音义【侀音刑】析言破律乱名改作执左道以乱政杀注析言破律巧卖法令者也乱名改作谓变易官与物之名更造法度左道若巫蛊及俗禁音义【析思歴反乱名如字王肃作循名巧起教反又如字蛊音古】作淫声异服竒技竒器以疑众杀注淫声郑卫之属也异服若聚鹬冠琼弁也竒技竒器若公输般请以机音义【鹬伊必反徐音述弁皮恋反般百间反】行伪而坚言伪而辩学非而博顺非而泽以疑众杀注皆谓虚华防给无诚者也音义【行下孟反华户反又如字】假于鬼神时日卜筮以疑众杀注今时持丧葬筑盖嫁取卜数文书使民倍礼违制音义【日入一反】此四诛者不以听注为其为害大而辞不可习凡执禁以齐众不赦过注亦为人将易犯有圭璧金璋不粥于市命服命车不粥于市宗庙之器不粥于市牺牲不粥于市戎器不粥于市注尊物非民所宜有戎器军器也粥卖也音义【璋之羊反】用器不中度不粥于市兵车不中度不粥于市布帛精麤不中数幅广狭不中量不粥于市奸色乱正色不粥于市注凡以其不可用也用器弓矢耒耜饮食器也度丈尺也数升缕多少音义【中丁仲反下皆同幅方服反耒耜上力对反下音似】锦文珠玉成器不粥于市衣服饮食不粥于市注不示民以奢与贪也成犹善也五谷不时果实未熟不粥于市注物未成不利人木不中伐不粥于市注伐之非时不中用周礼仲冬斩阳木仲夏斩阴木音义【夏户嫁反下春夏同】禽兽鱼鼈不中杀不粥于市注杀之非时不中用月令季冬始渔周礼春献鼈蜃音义【蜃常忍反雉化为之】关执禁以讥禁异服识异言注关竟上门讥呵察音义【竟音境苛音何又呼河反本亦作呵】疏【正义曰此一节总明论司宼听讼刑罚禁止之事各随文解之从此至赦从重论司宼正刑明辟之法正刑明辟者谓司宼当正定刑书明断罪法使刑不差二法不倾邪以听天下狱讼必三刺者言正刑明辟听讼之时刑法宜慎不可专制故必须三刺以求民情有旨无简不听求民情既得其所犯之罪虽有旨意无诚实之状则不听之不论以为罪也附从轻者附谓施刑施刑之时此人所犯之罪在轻重之间可轻可重则当求可轻之刑而附之则罪疑惟轻是也赦从重者谓所犯之罪本非意故为而入重罪今放赦之时从重罪之上而赦之其意轻故也即尚书云眚灾肆赦是也凡制至于事此一条论造制五刑须合天意轻重施于刑罚必附本情必即天论者即就也论谓论议言制五刑之时必就上天之意论议轻重天意好生又有时以生有时以杀言论议刑时亦当好生又就天道使生杀得中论或为伦伦理也谓就天之伦理即是好生及好杀得中之理故郑云言与天意合邮罚丽于事者邮过也谓断人罪过罚谓责罚其身丽附也言断其罪过及责罚其身皆依附于所犯之事不可离其本事假他别事而为喜怒也必原父子之亲者原本也权平也凡犯罪之人或子为父隐臣为国讳虽触刑禁而非其本恶故听讼者本其宿情立其恩义为平量之恕而免放意论轻重之序者意谓思念也听讼者以尽意思念论量罪之轻重次序不有越滥也慎测浅深之量以别之者谓谨慎测度罪人意之善恶浅深之量以别之谓分别善恶使不相乱悉其聪明致其忠爱以尽之者谓听狱之人尽悉己之聪明寻其事之根本又致其忠恕仁爱不使严酷枉滥以尽犯罪人情不有抑屈疑狱泛与众共之者疑狱谓事可疑难断者也泛广也若疑彼罪而不能断决当广与众庶共论决之也众疑赦之者若众人疑惑则当放赦之故书云与其杀不辜寜失不经必察小大之比以成之者小大犹轻重也比例也己行故事曰比此言虽疑而赦之不可直尔而放当必察案旧法轻重之例以成于事成狱辞者谓狱吏初责覈罪人之辞已成定也史以狱成告于正者史司寇吏也正狱之正也吏以成辞告于正也正听之者正得吏告罪成之辞而又听察也正以狱成告于大司宼者正听己竟又列狱成之辞告于大司宼也大司宼听之棘木之下者大司宼得正之告而又听察于棘木之下谓王之外朝也大司宼以狱之成告于王者大司宼与公卿在朝槐棘之下以狱讼成以告于王也王命三公参听之王既得司宼之告成辞而刑辟不可谬妄故王又命三公与司宼及正更共参准听之也三公以狱之成告于王者三公参听得其情实以狱成辞以告于王也王三又者三三事也又当为宥宥寛也王得三公之告则以三事命寛之也凡作刑罚轻无赦此文起例故云凡作刑罚也此非疑狱故虽轻不赦也若轻者辄赦则犯者众也故书云刑故无小虽轻不赦之为人易犯也刑者侀也者此説刑之不可变改故云刑者侀也上刑是刑罚之刑下侀是侀体之侀训此刑罚之刑以为侀体之侀言刑罚之刑加人侀体又云侀者成也言侀体之侀是人之成就容貌容貌一成之后若以刀锯凿之断者不可续死者不可生故云不可变故君子尽心以听刑焉则上悉其聪明致其忠爱是也行伪而坚者行此诈伪而守之坚固不肯变改言伪而辩者谓言谈伪事辞理明辩不可屈止学非而博者谓习学非违之书而又广博顺非而泽者谓顺从非违之事而能光泽文饰以疑于众如此者杀案史记孔子为鲁司宼七日而诛少正夘之类是也假于鬼神者妄陈邪术恐惧于人假托吉凶以求财利假于鬼神时日卜筮者谓假托鬼神假托时曰假托卜筮以疑于众鬼神时日卜筮共有假文布帛精麤者若朝服之布十五升斩衰三升齐衰四升之类是也广狭者布广二尺二寸帛则未闻郑注周礼引逸廵守礼幅广四咫八寸为咫郑注四当为三则帛广二尺四寸注云弓矢耒耜饮食器者既夕礼文既夕敦杅之属即饮食器也关执禁以讥禁异服识异言者司关之官执此戒禁之书以讥察出入之人故云执禁以讥禁此身着异服之人又记识口为异言之人防奸伪察非违注正义曰案周礼司刺云壹刺曰讯羣臣再刺曰讯羣吏三刺曰讯万民刺杀也谓欲杀犯罪之人其一问可杀与否于羣臣羣臣谓公卿大夫士其二问可杀与否于羣吏羣吏谓庶人在官者其三问可杀与否于庶人庶人谓万姓众来观者此三刺虽以杀为本其被刑不杀者亦当问之有其意者旨意也简诚也言犯罪者虽有其意而无诚实者则不论之以为罪也虽是罪可重犹赦之者此赦从重与上附从轻皆是从重入轻所以再见其文者附从轻谓施刑从轻赦从重谓放赦从重所以异也制断也者经云制五刑必论古人造制五刑下云必即天论及邮罚丽于事皆论断罪之法故以制为断非言初制五刑制是裁制故为断也引闵子曰古之道不即人心者证经即为即就之义案宣元年公羊传云古者臣有大丧则君三年不呼其门己练可以弁冕服金革之事君使之非也臣行之礼也闵子要绖而服事既而曰若此乎古之道不即人心退而致仕孔子盖善之也闵子性孝以为在丧从戎不即人情为制此礼是古之所制故闵子嫌之言论或为伦者诸本或有作伦者故云或为伦也正于周乡师之属者案周礼乡师属地官不掌狱讼而云乡师者乡谓乡士也师谓士师也云之属者谓遂士县士方士之等云今汉有正平丞秦所置者案汉书百官公卿表廷尉秦官掌刑辟有正左右监宣帝地节三年初置左右平郑见古有正连言平耳此王制多是殷法秦则放殷置之周礼乡师之属至职听于朝是乡士及遂士县士职文云异其死刑之罪者郑云异谓殊其文书谓殊异其应死刑之罪别为簿书而要之郑云要之为其罪法之要辞如今劾奏即是囚之状辩为要状云司宼听之朝王之外朝也者案朝士职掌外朝之法云左嘉石平罢民焉右肺石达穷民焉罢民则是犯罪之人故知听于外朝也云左九棘至三公位焉皆朝士职文故其职云左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶在其后郑云棘取赤心而外刺槐之言懐也懐来人于此郑康成以为此外朝位在臯门内库门之外王使三公者经直云王命三公参听之得知三公复与司宼及正共平之者以参听之是三公之外共人相参而听之上既有正与司宼故知司宼及正在焉云周礼王欲免之乃命三公防其期者案周礼乡士掌六乡之狱若欲免之则王防其期遂士掌六遂之狱若欲免之则王命三公防其期县士掌野狱若欲免之则王命六卿防其期此遂士职文也独举遂士公防其期者以经云王命三公故举遂士言之举中以见上下则六乡王自防之县野之狱王命六卿防之六卿以狱告于王也一宥曰不识以下是周礼司刺文郑康成云识审也不审若仇雠当报甲见乙误以为甲而杀之者过失者若举刃欲斫伐而轶中人者遗忘若闲帷薄忘有在焉而以兵矢投射之王恐有此三事致罪故令以三事宥之若不当三事故造罪者然后制刑左道者卢云左道谓邪道地道尊右右为贵故汉书云右贤左愚右贵左贱故正道为右不正道为左若巫蛊及俗禁者案汉书武帝时江充埋桐人于太子宫是也初江充曽犯太子见上年老欲立太子太子立必诛充充遂谋太子为桐人六枚埋在太子宫中乃谗太子于帝曰臣观太子宫有巫气王遂令江充检之果掘得桐人六枚尽以针刺之太子以自无此事意不服遂杀充武帝故怒遂遣丞相刘屈牦将兵伐太子太子急窜于湖县民家而藏后事发太子遂自杀而死于其处壶关老人讼太子无罪帝乃悔之因立园陵于湖县故思子望子归来蛊者损壊之名故左传云皿虫为蛊是虫食器皿巫行邪术损壊于人俗禁者若前汉张竦行辟反支后汉书郭躬传有陈伯子者出辟往亡入辟归忌是也淫声郑卫之属者以郑卫多淫风故郑卫为淫声云之属者则桑间濮上之音故乐记云郑卫之音乱世之音桑间濮上之音亡国之音是也云异服若聚鹬冠琼弁者案僖二十四年左传云郑子臧好聚鹬冠郑伯闻而恶之使盗杀之于陈宋之间琼弁者僖二十八年左传云初楚子玉自为琼弁玉缨服防注云谓马饰云若公输般请以机窆者指其人巧谓之竒技指其机窆谓之奇器故奇技奇器总为般也皆谓虚华捷给无诚者习伪习非是虚华辩博而泽是捷给不可依用是无诚也今时持丧者谓今时之人持执此丧葬筑盖嫁娶卜数之文书以惑于众妄陈祸福浪说妖祥筑谓垣墙盖谓舍宇尊物非民所宜有者言圭璧金璋及牺牲戎器皆是尊贵于合蓄之物非民所宜有防民之僭伪也军器防民之贼乱也凡以其不可用也者此经之物若其合法度则得粥之其不合法度者则不得粥也锦文珠玉成器衣服等不粥者不示民以奢饮食不粥者不示民以贪此衣服饮食与珠玉连文据华美者不得粥之恐民贪若寻常饮食则得粥之不得羣聚耳故周礼司虣云禁属逰饮食于市者是也前经圭璧金璋之等是贵者之器故注云非民所宜有谓全不合有以其名位卑故也此锦文珠玉等是华丽之物富人合有但不得聚之过多故云不粥于市不示民以奢也前文圭璧金璋各是一物即考工记金饰璋也皇氏以为用金为印璋案定本璋字从玉圭璧之类也且周时称印曰玺未有称璋皇氏之义非也周礼仲冬斩阳木者此周礼山虞文郑注云阳木生山南者阴木生山北者冬斩阳夏斩阴坚濡调】
　　大史典礼执简记奉讳恶注简记策书也讳先王名恶忌日若子卯音义【恶乌路反注同策书测入反】疏【正义曰此一经论大史之官典掌礼事国之得失是其所掌执此简记策书奉其讳恶之事奉谓进也讳谓先王之名恶谓子夘忌日谓奉进于王以所讳所恶注正义曰下文云天子齐戒受谏传云名终将讳之故以讳为先王之名其实余讳亦大史奉之故礼运云天子适诸侯必舍其祖庙不以礼籍入是谓天子壊法乱纪郑注云以礼籍入谓太史典礼执简记奉讳恶是亦讳诸侯之礼籍也云恶忌日若子夘者忌日谓先王之亡日及子夘故云若子夘纣以甲子日死桀以乙夘日亡已具下檀弓疏此恶亦谓余事故诵训云掌道方慝以诏辟忌郑注云方慝四方言语所恶是也】
　　天子齐戒受谏注歳终羣臣奏歳事谏王当所改为也音义【齐侧皆反本亦作斋下皆同】司防以歳之成质于天子注司防冡宰之属掌计要者成计要也质平也平其计要音义【防古外反注同】冡宰齐戒受质注质王受之大乐正大司寇市三官以其成从质于天子注大乐正于周宗伯之属市司市也于周司徒之属从从于司防也大司徒大司马大司空齐戒受质百官各以其成质于三官大司徒大司马大司空以百官之成质于天子注百官此三官之属百官齐戒受质注受平报也然后休老劳农注飨养之音义【劳力报反】成歳事注断计要也制国用疏【正义曰此下至制国用论嵗终天子受质及百官质于天子休老劳农制国用之事也斋戒受谏者以其歳终旧来所施之事或有不便须有改为百官以此上谏于王天子以其事重故先齐戒而后受于谏也司防以歳之成质于天子者司防总主羣官治要故以一歳治要之成质于天子质平也谓奏上文簿听天子平量之冡宰齐戒受质者冡宰是贰王治事故亦齐戒賛王受羣官所平之事谓共王论定也大乐正大司宼市三官以其成从质于天子者谓此三官各以其当司成要随从司防平于天子以周法言之司防总主羣官簿书则司徒司马司空簿书亦司防掌之质于天子所以下文司徒司马司空各质于天子不由司防惟大乐正大司宼市三官从司防质于天子者司防总主治要先质于王若今时先申帐目乐正司宼司市当司事少即径从司防以质于王其司徒司马司空总主万民其事既大虽司防进其治要仍须各受质属官亲自质于天子百官齐戒受质以司徒司马司空质于天子天子平断毕当须报于下故在下百官齐戒受天子所平之要然后休老劳农者即十月蜡祭之时饮酒劳农也成歳事者断定计要一歳事成乃制来歳之国用故云制国用也注正义曰知齐戒受谏是歳终者以下云休老劳农文相连接故知是歳终也以其歳终受质故知谏王当所改为谓改其旧事更为新事故用歳终襄十四年左传师旷云正月孟春于是乎有之谏失常也彼谏王过恶故用正月与此别也司防冡宰之属者案天官司防中大夫二人属冡宰故云冡宰之属云成计要也者案周礼注歳计曰防月计曰要日计曰成彼对文耳此则总而言之故云成计要也谓一嵗簿书总要成就大乐正者案上文司防直云冡宰之属不云于周此大乐正及市皆云于周者以此文司防于周礼正同故不须云于周此大乐正于周是大司乐此市亦于周为司市与周礼不同故以周礼明之云从从于司防也者以文承上司防质于天子故知从质者从司防也然此大乐正大司宼及市亦当受属官之质以其事少文不见耳百官此三官之属者司徒司马司空受百官质故云三官之属若以殷法言之案曲礼云司徒司马司空司宼司士若以周法言之案曲礼司徒司马司空三官分主九卿则兼羣官焉但大乐正大司宼司市特自质于天子也】
　　凡养老有虞氏以燕礼夏后氏以飨礼殷人以食礼周人脩而兼用之注兼用之备隂阳也凡饮养阳气凡食养隂气阳用春夏隂用秋冬音义【食音嗣注及下注并下文食之并同养如字徐以尚反下同】五十养于乡六十养于国七十养于学达于诸侯注天子诸侯养老同也国国中小学在王宫之左学大学也在郊小学在国中大学在郊此殷制明矣疏【正义曰此一节论虞夏殷周养老不同之事各依文解之凡养老者皇氏云人君养老有四种一是养三老五更二是子孙为国难而死王养死者父祖三是养致仕之老四是引户校年养庶人之老熊氏云天子视学之年养老一歳有七谓四时皆养老故郑此注凡饮养阳气凡食养隂气阳用春夏隂用秋冬是四时凡四也案文王世子云凡大合乐必遂养老注云大合乐谓春入学舍菜合舞秋颁学合声通前为六又季春大合乐天子视学亦养老世子云凡视学必遂养老是总为七也有虞氏以燕礼者卢氏云燕礼脱屦升堂崔氏云燕者殽烝于爼行一献之礼坐而饮酒以至于醉以虞氏帝道大故养老以燕礼夏后氏以飨礼者崔氏云飨则体荐而不食爵盈而不饮依尊卑而为献取数毕而已夏既受禅于虞是三王之首贵尚于礼故养老以飨礼相养敬也殷人以食礼者崔氏云不饮酒飨大牢以礼食之殷人质素威仪简少故养老以食礼周人脩而兼用之者谓周人脩三代之礼而兼用之以养老春夏养老之时用虞氏燕礼夏后氏飨礼之法若秋冬养老之时用殷人食礼之法以周极文故兼用三代之法也皇氏云飨有四种一是诸侯来朝天子飨之则周礼大行人职云上公之礼其飨礼九献是也其牲则体荐体荐则房烝故春秋宣十六年左传云飨有体荐又国语云王公立饫则有房烝其所云饫即谓飨也立而成礼谓之为饫也其礼亦有飰食故舂人云凡飨食共其食米郑云飨有食米则飨礼兼燕与食是也二是王亲戚及诸侯之臣来聘王飨之礼亦有饮食及酒者亲戚及贱臣不须礼隆但示慈恵故并得饮食之也其酌数亦当依命其牲折俎亦曰殽烝也故国语云亲戚宴飨则有殽烝谓以燕礼而飨则有之也又左传宣十六年云飨有体荐宴有折俎公当飨卿当宴王室之礼也时定王飨士防而用折俎以国语及左传故知王亲戚及诸侯之大夫来聘皆折俎飨也其飨朝廷之臣亦当然也三是戎狄之君使来王飨之其礼则委飨也其来聘贱故王不亲飨之但以牲全体委与之也故国语云戎翟贪而不让坐诸门外而体委与之是也此谓戎狄使臣贱之故委飨若夷狄君来则当与中国子男同故小行人职掌小賔小客所陈牲牢当不异也四是飨宿卫及耆老孤子则以醉为度故酒正云凡飨士庶子飨耆老孤子皆共其酒无酌数郑云要以醉为度食礼者有饭有殽虽设酒而不饮其礼以饭为主故曰食也其礼有二种一是礼食故大行人云诸公三食之礼有九举及公食大夫礼之属是也二是燕食者谓臣下自与賔客旦夕共食是也案郑注曲礼酒浆处右云此大夫士与賔客燕食之礼燕礼者凡正飨食在庿燕则于寝燕以示慈恵故在于寝也燕礼则折俎有酒而无饭也其牲用狗谓为燕者毛诗传云燕安也其礼最轻升堂行一献礼毕而説屦升堂坐饮以至醉也仪礼犹有诸侯燕礼一篇也然凡燕礼亦有二种一是燕同姓二是燕异姓若燕同姓夜则饮之其于异姓让之而止故诗湛露天子燕诸侯篇郑笺云夜饮之礼同姓则成之其庶姓让之则止其此燕飨食致仕之老皇氏云则当用正飨正食正燕之礼以其有贤徳者不可以防礼待之其飨死事之老不必有徳又是老人不宜久立当用折俎之飨燕食之食老人不合夜饮当用异姓之燕礼五十养于乡者此谓子孙为国死难而王养其父祖也五十始衰故养于乡学六十养于国者六十渐衰养礼弥厚故养之于小学小学在国中也七十养于学者七十大衰养礼转重故养于大学达于诸侯者言此养老之事非惟天子之法乃通达于诸侯卢王等以为养于乡云不为力政养于国云不与服戎皆谓养庶人之老也非郑义故郑注云国中小学也注正义曰兼用之备隂阳者以燕之与飨是饮酒之礼是阳阳而无隂食是饭饭是隂隂而无阳周兼用之故云备隂阳也云凡饮养阳气凡食养隂气者郊特牲文所以饮养阳者饮是清虚阳气之象食是形质隂体之义云阳用春夏隂用秋冬者案郊特牲云飨禘有乐而食甞无乐是故春禘而秋尝飨与禘连文故知飨在春食与甞连文故知食在秋彼不云冬夏者彼是殷礼此言冬夏者据周法也或郑因春而言夏因秋而见冬虽周冬夏不养老也就如熊义去冬夏则一年有五养老也又春合舞秋合声即是春秋养老之事冬夏更无养老通季春大合乐有三养老也熊氏以为春秋各再养老故为一年七养老也去冬夏犹为五义实可疑皇氏云春夏虽以饮为主亦有食先行飨次燕次食秋冬以食为主亦有飨先行食次燕次飨一日之中三事行毕义或然也国国中小学者养于国与养于学文相对故知国亦是学也六十少于七十者六十者宜养于小学七十者宜养于大学故云国国中小学云在王宫之左者据上文而知云小学在国中大学在郊此殷制明矣者以上文云小学在公宫南之左大学在郊下文云殷人养国老于右学养庶老于左学贵右而贱左小学在国中左也大学在郊右也与殷同也故云此殷制明矣以此篇从上以来虽解为殷制无正据可冯因此小学大学是殷制不疑故云明矣】
　　八十拜君命一坐再至瞽亦如之九十使人受注命谓君不亲飨食必以其礼致之音义【瞽音古】五十异粻六十宿肉七十贰膳八十常珍九十饮食不离寝膳饮从于游可也注粻粮也贰副也逰谓出入上观音义【粻陟良反离力智反观古乱反】六十歳制七十时制八十月制九十日脩惟绞紟衾冒死而后制注绞紟衾冒一日二日而可为者音义【绞户交反紟其鸩反冒亡报反】五十始衰六十非肉不饱七十非帛不暖八十非人不暖九十虽得人不暖矣注暖温音义【暖乃管反下同】五十杖于家六十杖于乡七十杖于国八十杖于朝九十者天子欲有问焉则就其室以珍从注尊养之音义【从才用反又如字】七十不俟朝注大夫士之老者揖君则退八十月告存注毎月致膳九十日有秩注秩常也有常膳五十不从力政六十不与服戎七十不与賔客之事八十齐丧之事弗及也注力稍衰也力政城道之役也与及也八十不齐则不祭也子代之祭是谓宗子不孤音义【与音预下及注同】五十而爵注贤者命为大夫六十不亲学注不能备弟子礼七十致政唯衰麻为丧注致政还君事疏【正义曰此一节论老人力衰与少不同之事各随文解之七十养于大学至于八十年渐衰弱不堪来学受养君以飨食之礼使人就家致之其受君命之时理须再拜不堪为劳一坐于地而首再拜于地瞽人无目恐其颠倒拜君命之时亦当如此故云亦如之自五十以下杂记卿大夫士及庶人年老节制在家食养之法随年为品也五十异粻者粻粮也五十始衰粮宜自异不可与少壮者同也六十宿肉者转老故恒宿肉在帐下不使求而不得也七十贰膳者贰副也膳善食也恒令善食有储副不使有阙也八十常珍者珍谓常食之皆珍奇美食寻常使有九十饮食不离寝者谓老人饮食无时或急求须得故不离于寝膳饮从于游可也者谓美善之膳水浆之饮从于老人所游之处其理可也六十歳制者明老而预为送终之具也年既衰老故逆办之也歳制谓棺也不易可成故歳制然此谓大夫以下耳人君即位为椑不待六十也其椁则死后为之以其葬尚賖故檀弓云旬而布材是也七十时制者时制谓一时可办是衣物之难得者是年转老所须办转切也八十月制者月制谓一月可办衣物易得者也转老弥切也九十日脩者至九十棺衣皆毕但曰日脩理之为近于终故也惟绞紟衾冒死而后制者此四物易成故生不逆为须亡乃制也故檀弓云一日二日而可为也者君子弗为也七十不俟朝者此谓大夫士老年而听致事者则七十杖于国朝君之时入门至朝位君出揖之即退不待朝事毕也若不听致仕则祭义云七十杖于朝八十不俟朝八十月告存者告谓问也君毎月使人致膳告问存否九十日有秩者以至年老方极秩常也君则日使人以常膳致之故云日有秩注正义曰揖君则退者案仪礼大射卿大夫皆入门右北面公降立于阼阶之东南南乡揖大夫大夫皆少进彼郑注云变迩言揖使近北者迩揖君则退谓就位君揖之时七十老者则退故祭义注云君揖之即退不待朝事毕其少壮者则待朝事之终也毎月致膳者经直云月告存知非直遣人告问存否必知致膳者以下云九十日有秩上文云天子欲有问焉则就其室以珍从明八十每月告存之时必当致膳也力稍衰也者以上文歳制及杖于家之属兼含大夫士及庶人之老此五十不从力政及不与服戎惟据庶人之事故云力政城道之役也谓筑城垣治道也其大夫士六十未致仕若为军将当与服戎故知此据庶人也案异义礼戴记王制云五十不从力政六十不与服戎易孟氏韩诗说年二十行役三十受兵六十还兵古周礼説国中自七尺以及六十野自六尺以及六十有五皆征之许慎谨案云五经説皆不同是无明文所据汉承百王而制二十三而役五十六而免六十五已老而周复征之非用民意是许以周礼为非郑駮之云周礼是周公之制王制是孔子之后大贤所记先王之事周礼所谓皆征之者使为胥徒给公家之事如今之正卫耳六十而不与服戎胥徒事暇坐息之间多其五歳又何大违之云徒给公家之事云非用民意取王制所云力政挽引筑作之事所谓服戎谓从军为士卒也二者皆劳于胥徒故早舍之如郑此言力政田役为重故云五十免之故此五十不从力政祭义云五十不为甸徒也戎事差轻六十不与服戎又孟氏说六十还兵是也胥徒又轻故野外六十五犹征之若四郊之内以其多役其胥徒之事六十则免初受役之时始年二十也其野王城之外力徒又少胥徒之事十五则征之至六十五其力政之事皆二十受之兵革之事则三十受之故易孟氏韩诗説皆云二十行役三十受兵也云是谓宗子不孤者以父是宗子年已八十子则代之而祭若父不为宗子则不主祭祀无祭可代今已是父嫡子代父而祭之是有父之宗子案丧服云宗子孤为殇以无父则称孤明有父则不孤故云是谓宗子不孤也贤者命为大夫者经直云五十而爵郑知非命为士而云大夫者以王制殷法殷则士无爵此经云而爵故知是大夫也此谓凡常之人有贤徳故五十始为大夫若其有徳不必五十则丧服小功章云大夫为昆弟之长殇是幼为大夫为兄之长殇】
　　有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊注皆学名也异者四代相变耳或上西或上东或贵在国或贵在郊上庠右学大学也在西郊下庠左学小学也在国中王宫之东东序东胶亦大学在国中王宫之东西序虞庠亦小学也西序在西郊周立小学于西郊胶之言紏也庠之言养也周之小学为有虞氏之庠制是以名庠云其立乡学亦如之胶或作絿音义【纠居悠反徐居酉反絿音求又音虬】有虞氏皇而祭深衣而养老夏后氏收而祭燕衣而养老殷人冔而祭缟衣而养老周人冕而祭衣而养老注皇冕属也画羽饰焉凡冕属其服皆上纁下有虞氏十二章周九章夏殷未闻凡养老之服皆其时与羣臣燕之服有虞氏质深衣而已夏而改之尚黒而黒衣裳殷尚白而缟衣裳周则兼用之衣素裳其冠则牟追章甫委貌也诸侯以天子之燕服为朝服燕礼曰燕朝服服是服也王者之后亦以燕服为之鲁季康子朝服以缟宋之礼也天子皮弁以日视朝也音义【防音皇本又作皇冔况甫反缟古老反又古报反纁许云反牟莫侯反追丁雷反】凡三王养老皆引年注已而引戸校年当行复除也老人众多非贤者不可皆养音义【复除上音福下如字又直虑反】八十者一子不从政九十者其家不从政废疾非人不养者一人不从政注废废于入事音义【养如字又以尚反】父母之丧三年不从政齐衰大功之丧三月不从政将徙于诸侯三月不从政自诸侯来徙家期不从政注自从也音义【期音基】疏【正义曰此一节明养致仕老及庶人老给赐之事各依文解之将徙于诸侯者此谓大夫采地之民徙于诸侯为民以其新徙当须复除但诸侯地寛役少为人所欲故惟三月不从政自诸侯来徙家者谓诸侯之民来徙于大夫之邑以大夫役多地狭欲令人贪之故期不从政案旅师云新甿之治皆听之使无征役郑注引此文以证之是据民之迁徙王肃及庾氏等以为据仕者从大夫家出仕诸侯从诸侯退仕大夫非郑义也注正义曰此四代养老之处虽其名不同以殷人云右学左学虞氏云上庠下庠学记云党有庠文王世子云学干戈羽籥于东序以此约之故知皆学名也养老必在学者以学教孝悌之处故于中养老熊氏云国老谓卿大夫致仕者庶老谓士也皇氏云庶老兼庶人在官者其致仕之老大夫以上当养从国老之法士养从庶老之法故外饔云邦飨耆老掌其割亨郑注引此周人养国老于东胶养庶老于虞庠是也虞殷尚质贵取有成故大学在西小学在东夏周贵文取积渐长养故大学在东小学在西故云上庠右学大学也在西郊下庠左学小学也在国中王宫之东以虞殷质俱贵于西故并言之夏周为文皆上东故亦并言之云东序东胶亦大学在国中王宫之东西序虞庠亦小学也西序在西郊周立小学于西郊是也云周之小学为有虞氏之庠制者庠则后有室前有堂若夏后氏之序及周之学所在序者皆与庠制同其州党之序则歇前而已序则豫也故乡射云豫则钩楹内堂则由楹外彼郑注豫读如成周宣榭火之榭是也云其立乡学亦如之者言乡学亦为庠制故上文云耆老皆朝于庠是也周大学在国之西郊郑駮异义云三灵一雍在郊者熊氏云文王之时犹从殷礼故辟廱大学在郊刘氏以为周之小学为辟廱在郊皇冕属也者以皇与下冕相对故为冕属案周礼有设皇邸又云有皇舞皆为鳯皇之字鳯羽五采故云画羽饰之案上注云虞夏之制天子服有日月星辰此云夏殷未闻者以臯陶谟谓之虞夏书因彼之成文故云虞夏之制其实惟谓虞也云凡养老之服皆其时与羣臣燕之服郑知然者以经云夏后氏燕服而养老周人衣而养老周人燕服衣故知养老燕羣臣之服也云有虞氏质深衣而已者深衣谓白布衣以质用白布而已其冠未闻皇氏云以为养老首还服皇冠崔氏云以为与夏周同未知然否案郊特牲云大古冠布齐则缁之大古则虞氏或用白布冠也云夏而改之尚黑而黑衣裳者以殷人尚白用缟衣夏既尚黑燕衣黑衣也云殷尚白而缟衣裳者缟白色生绢亦名为素此缟衣谓白白布深衣也云周则兼用之衣素裳者以经云衣而养老若衣裳俱则与夏不异又仪礼朝服缁布衣素裳缁则故为衣素裳上养老云周人脩而兼用之故养老之衣亦脩而兼用之云其冠则牟追章甫委貌也者案仪礼朝服首着冠冠即委貌以此推之则殷之朝服则皆着章甫之冠夏之朝服着牟追云诸侯以天子之燕服为朝服者以燕礼诸侯燕臣子用朝服明天子之燕亦朝服也引燕礼曰燕朝服者证朝燕同云服是服也者言燕时服是衣素裳之服崔氏云天子燕畿内诸侯以缁衣燕畿外诸侯以冠诸侯各以为朝服事无明文不可依也云王者之后亦以燕服为之者玉藻云鲁季康子朝服以缟若当时无朝服以缟康子不应服之明是宋人所着故康子僭效之宋既朝服以缟杞当朝服以云天子皮弁以日视朝也者玉藻文引之者证天子与诸侯朝服之别案诗頍弁注云礼天子诸侯朝服以燕天子之朝服以皮弁服以皮弁服燕不用衣者诗所谓燕同姓诸公及异姓甥舅等故用皮弁尚质故也若燕其诸侯则用衣明诸侯则朝服以日视朝服则冕素裳也冠礼记云周弁殷冔夏收郑云弁名出于槃槃大也言所以自光大也冔名出于幠幠覆也所以自覆饰也收言所以收敛发也其制之异亦未闻冠礼记又云委貌周道也章甫殷道也母追夏后氏之道也郑注云委犹安也言所以安正容貌章明也殷质言以表明丈夫也母发声也追犹堆也夏后氏质以其形名之其制之异同未闻】
　　少而无父者谓之孤老而无子者谓之独老而无妻者谓之矜老而无夫者谓之寡此四者天民之穷而无吿者也皆有常饩注饩廪也音义【少诗照反下注少者同矜本又作鳏同古顽反廪立品反】疏【正义曰此一节论矜恤鳏寡孤独之事无妻无夫谓之矜寡者案孝经云男子六十无妻曰鳏妇人五十无夫曰寡舜年三十而尚书谓之鳏者以其父顽母嚚无为娶之端故虽三十而亦称鳏诗云何草不黄何人不矜据久役在外嫁娶失时亦谓之为矜矜与鳏同其男子无妻亦谓之寡左传云崔杼生成及疆而寡案刘熙释名云无妻曰鳏愁悒不能寐目恒鳏鳏然其字从鱼鱼目恒不闭无夫曰寡寡倮也倮然单独也无父曰孤孤顾也顾望无所瞻见也无子曰独独鹿也鹿鹿无所依也】
　　瘖聋跛躃断者侏儒百工各以其器食之注断谓支节絶也侏儒短人也器能也音义【瘖于金反哑也聋力东反跛波我反躄必亦反两足不能行也侏音朱】疏【正义曰此一节论矜恤疾民之事瘖谓口不能言聋谓耳不闻声跛躃谓足不能行断者谓支节解絶侏儒谓容貌短小百工谓有杂技艺此等既非老无告不可特与常饩既有疾病不可不养以其病尚轻不可虚费官物故各以其器食之器能也因其各有所能供官役使以廪饩食之案晋语云文公问八疾胥臣对云戚施权镈注云使击钟籧篨防璆注云璆是玉磬使击之侏儒扶庐注云扶持也庐防柄也蒙瞍循声注云歌咏琴瑟聋聩司火注云使主然火其童昏嚚瘖僬侥官师所不材宜于掌土是各以器食之外传不云跛躃此不云籧篨戚施设文不具外传瘖与僬侥置于掌土此瘖与侏儒其器食之者今古法异也】
　　道路男子由右妇人由左车从中央注道中三途逺别也音义【别彼列反下文并注同】父之齿随行兄之齿鴈行朋友不相逾注广敬也谓于涂中音义【行如字一音户刚反】轻任并重任分斑白者不提挈注皆谓以与少者杂色曰斑音义【并必性反本又作并提音啼契本又作挈苦结反】疏【正义曰父齿老也任谓有担负者俱应担负老少并轻则并与少者担之也重任分者老少并重不可并与少者一人则分为轻重重与少者轻与老者】
　　君子耆老不徒行庶人耆老不徒食注徒犹空也大夫祭器不假祭器未成不造燕器注造为也疏【正义曰皇氏云此谓有地大夫故祭器不假若无地大夫则当假之故礼运云大夫祭器不假声乐皆具非礼也谓无地大夫也】
　　方一里者为田九百亩注一里方三百歩方十里者为方一里者百为田九万亩方百里者为方十里者百为田九十亿亩注亿今十万音义【亿于力反】方千里者为方百里者百为田九万亿亩注万亿今万万也疏【正义曰此一节论开方之法总计天子畿外内诸侯之地大小各依文解之方一里者为田九百亩案论语云步百为亩是长一百步阔一步亩百为夫是一顷也长阔一百步夫三为屋是三顷也阔二百步长一百步屋三为井是九百亩也长阔一里注正义曰方十里为田九万亩方百里者为方十里者百一个十里之方既为田九万亩则十个十里之方为田九十万亩一百个十里之方为田九百万亩今云九十亿亩是一亿有十万十亿有一百万九十亿为九百万亩故云亿今十万尹文子云百姓千品万官亿丑皆以数相十此谓小亿也此郑氏所用毛诗传云数万至万曰亿是大亿也非郑义万亿今万万也者计千里之方为方百里者百一个百里之方既为九十亿亩则十个百里方为九百亿亩百个百里方为九千亿亩今乃云九万亿亩与数不同者若以亿言之当云九千亿亩若以万言之当云九万万亩但书经战国及秦之世经籍错乱此经上下或亿或万字相交涉遂误为万亿郑未注之前书本既尔郑更不显言其错因此错本万亿之言即云此经万亿者即今之万万皇氏以为亿数不定或以十万为亿或以万万为亿或以一万为亿此云万亿者秖是万万也六国时或将万为亿故云万亿但古事难悉未知孰是故备存焉】
　　自恒山至于南河千里而近注冀州域自南河至于江千里而近注豫州域自江至于衡山千里而遥注荆州域自东河至于东海千里而遥注徐州域自东河至于西河千里而近注亦冀州域自西河至于流沙千里而遥注雍州域音义【雍于用反】西不尽流沙南不尽衡山东不尽东海北不尽恒山凡四海之内断长补短方三千里为田八十万亿一万亿亩注九州之大计音义【断音短】方百里者为田九十亿亩山陵林麓川泽沟渎城郭宫室涂巷三分去一其余六十亿亩注以一大国为率其余所以授民也山足曰麓音义【去羗吕反率音律又音类】疏【正义曰此一节论四海之内地逺近里数也言千里而近者皇氏云自恒山至南河以千里言之其地稍近言不满千里下云自江至于衡山千里而遥谓以千里言之其地稍逺言不啻千里熊氏以为近者谓过千里遥者谓不满千里其义似非也其余遥近皆放此也为田八十万亿一万亿亩以一州方千里九州方三千里三三如九为方千里者有九一个千里有九万亿亩九个千里九九八十一故有八十一万亿亩但记文详具于八十整数之下云万亿是八十个万亿又云一万亿言是详也以前文误为万亿此则因前文之误更以万亿言之】
　　古者以周尺八尺为歩今以周尺六尺四寸为歩古者百亩当今东田百四十六亩三十歩古者百里当今百二十一里六十歩四尺二寸二分注周尺之数未详闻也案礼制周犹以十寸为尺盖六国时多变乱法度或言周尺八寸则歩更为八八六十四寸以此计之古者百亩当今百五十六亩二十五歩古者百里当今百二十五里疏【正义曰古者八寸为尺今以周尺八尺为步则一步有六尺四寸今以周尺六尺四寸为步则一步有五十二寸是今步比古步毎步剩出一十二寸以此计之则古者百亩当今东田百五十二亩七十一步者余与此百四十六亩三十步不相应也又今步毎步剩古步十二寸以此计之则古之百里当今百二十三里一百一十五步二十寸与此经百二十一里六十步四尺二寸二分又不相应故郑云六国时多变乱法度经文错乱不可用也注正义曰玉人职云镇圭尺有二寸又云桓圭九寸是周犹以十寸为尺也今经云以周尺六尺四寸为步乃是六十四寸则谓周八寸为尺也故云盖六国时多变乱法度或言周尺八寸也郑即以古周尺十寸为尺八尺为歩则步八十寸郑又以今周尺八寸为尺八尺为步则今步皆少于古歩一十六寸也是今步别剩十六寸云以此计之者谓以古步又以今周尺八寸八尺为步小剩十六寸而计之则古之四步剩出今之一步古之四十步为今之五十步古之八十步为今之一百步计古之一亩之田长百步得为今田一百二十五步是今田每一亩之上剩出二十五步则方百亩之田从北向南毎亩剩二十五步总为二千五百步从东向西毎亩二十五步亦总为二千五百步相并为五千步是縂为五十亩又西南一角南北长二十五步应南畔所剩之度东西亦长二十五步应西畔所剩之度计方二十五步开方乗之总积得六百二十五步六百步则为六亩余有二十五步故云古者百亩当今百五十六亩二十五步也又古四步剩今一步则古者四里剩今一里为五里则古者四十里剩今十里为五十里则古者八十里剩今二十里总为百里是古者八十里为今百里今之百里之外犹有古之二十里四里剩一里其古二十里为今之二十五里故云古者百里当今百二十五里】
　　方千里者为方百里者百封方百里者三十国其余方百里者七十又封方七十里者六十为方百里者二十九方十里者四十其余方百里者四十方十里者六十又封方五十里者百二十为方百里者三十其余方百里者十方十里者六十名山大泽不以封其余以为附庸闲田诸侯之有功者取于闲田以禄之其有削地者归之闲田音义【间田音闲下同】疏【正义曰此一论畿外九州建国之法九州州别方千里凡千里之方以方计之为方百里者凡有一百故云为方百里者百封方百里者三十国者前文云大国三十故此云封方百里者三十国谓公也以百中去三十故其余方百里者有七十又封方七十里者六十为方百里者二十九方十里者四十谓侯国也凡百里之方方计之为十里之方百其七十里之国一用十里之方四十九七十里之国二则用十里之方九十八则一个百里为七十里之国二剩十里之方二然则二十个七十里之国用百里之方十剰十里方有二十七十里之国六十用百里之方三十剰十里之方六十今就百里之方三十里之中抽去十里之方六十是用百里之方二十九方十里者四十故其余方百里者四十方十里者六十又封方五十里者百二十者上云小国百二十谓伯国也凡百里之方一封五十里之国四则十个百里之方封五十里之国四十今小国百二十故用百里之方三十则其余方百里者十方十里者六十以为附庸间田】
　　天子之县内方千里者为方百里者百封方百里者九其余方百里者九十一又封方七十里者二十一为方百里者十方十里者二十九其余方百里者八十方十里者七十一又封方五十里者六十三为方百里者十五方十里者七十五其余方百里者六十四方十里者九十六疏【正义曰天子县内地方千里为方百里者百既用九个拟封百里之国故其余方百里者九十一也又封方七十里者二十一者凡百里之方十为七十里之国二十剰十里之方二十今以十里之方二十又更取其外十里之方二十九添前二十为四十九为七十里之国一是次国二十一也总用百里之方十十里之方二十九是其余方百里者八十方十里者七十一又封方五十里者六十三者谓小国也凡百里之方一为五十里之国四则百里之方十为五十里之国四十又百里之方五为五十里之国二十总为五十里之国六十更有五十里之国三凡一个五十里之国用十里之方二十五则三个五十里之国总用十里之方七十五是用地方百里者一十五方十里者七十五是其余方百里者六十四方十里者九十六然畿外千里封国之外所余地少其畿内千里所余地多者以畿外之土本拟封建诸侯故国数多余地少畿内本为天子之有郊关乡遂凖拟公卿王子弟采邑故建国数少余地多】
　　诸侯之下士禄食九人中士食十八人上士食三十六人下大夫食七十二人卿食二百八十八人君食二千八百八十人次国之卿食二百一十六人君食二千一百六十人小国之卿食百四十四人君食千四百四十人次国之卿命于其君者如小国之卿天子之大夫为三监监于诸侯之国者其禄视诸侯之卿其爵视次国之君其禄取之于方伯之地方伯为朝天子皆有汤沐之邑于天子之县内视元士注给齐戒自洁清之用浴用汤沐用潘音义【禄食音嗣又如字下皆同为朝于伪反清如字徐才性反潘芳袁反米汁也】诸侯世子世国注象贤也大夫不世爵使以徳爵以功注谓县内及列国诸侯为天子大夫者不世爵而世禄辟贤也音义【辟音避】未赐爵视天子之元士以君其国注列国及县内之国也诸侯之大夫不世爵禄疏【正义曰此一节论士大夫及诸侯等食禄之数兼明臣之世与不世之事今各随文觧之前以有诸侯之下士以上及大夫卿君故此依前而释也诸侯之士既明则天子士同之可知故此文发畿外之卿也前云诸侯下士视上农夫故有九人也前云上士倍中士故三十六也前云下大夫倍上士则食七十二人前云卿四大夫禄则二百八十八人君食二千八百八十人者君谓大国之君也前云君十卿禄故二千八百八十人次国之卿食二百一十六人者谓夏伯殷侯周则侯伯国也此大夫以下亦如大国大夫而卿惟得三大夫禄耳故特言卿也君食二千一百六十人者君亦十卿禄也小国之卿食百四十四人者小国谓夏周子男殷之伯国也大夫以下亦如大国大夫而卿则二大夫禄耳故君食千四百四十人者君亦十卿禄也次国之卿命于其君者大国三卿皆命于天子则其禄各食二百八十八人若次国三卿二卿命于天子禄各食二百一十六人而一卿命于其君为贱则禄不可等命天子者故视小国卿小国卿食一百四十四人也其若子男一卿命于天子二卿命于其君则禄犹如此其命天子卿无以异也其国小故不复差降也或云视大夫也其天子之士卿大夫无文宜凖大国之卿大夫士也未赐爵视天子之元士以君其国者未赐爵谓列国诸侯及县内诸侯其身既死其子未得赐爵其衣服礼制视天子元士若畿外者君其本国畿内者亦君畿内之国故郑注云列国及县内之国郑必知兼畿外列国者以诗小雅韎韐有奭谓诸侯世子未遇锡命服士服而来此云视天子之元士以君其国故知兼列国也其畿内诸侯有大功徳元子出封畿外则王命次子行其秩邑若其贤才则世为公卿则春秋周公召伯之属是也诸侯之大夫不世爵禄者诸侯降于天子故大夫不世爵禄若有大功徳亦得世之故隐八年官有世功则有官族邑亦如之是据诸侯卿大夫也注正义曰浴用汤沐用潘者以方伯朝天子故给以汤沐之邑案前文云不能五十里曰附庸又云天子元士视附庸以汤沐之邑视元士亦五十里以下异义公羊说诸侯朝天子天子之郊皆有朝宿之邑从泰山之下皆有汤沐之邑左氏说诸侯有功徳于王室京师有朝宿之邑泰山有汤沐之邑鲁周公之后郑宣王母弟此皆有汤沐邑其余则否许慎谨案京师之地皆有朝宿邑周千八百诸侯尽京师地不能容之不合事理之冝是许慎不从公羊之说郑无駮当从许说云为天子大夫者以下云诸侯之大夫不世爵禄此直云大夫不世爵与诸侯大夫文异故知是天子大夫也知是县内及列国诸侯入为天子大夫者案礼运云天子有田以处其子孙则周召毕原之等是县内诸侯也诗卫武公入相于周又尚书顾命齐侯为虎贲衞侯为司宼是列国诸侯也并入为天子大夫案司裘诸侯则共熊侯豹侯是畿内亦曰诸侯此不云诸侯而云大夫者辟上诸侯世子之文故云大夫然畿内诸侯有为三公则周召是也列国诸侯入为六卿则郑武公是也今总云为天子大夫者若言公卿大夫于文为烦故总言大夫以包之诗云三事大夫谓三公也春秋诸侯杀大夫谓卿也是大夫为总号】
　　六礼冠昏丧祭郷相见注郷饮酒郷射音义【冠古乱反】七教父子兄弟夫妇君臣长幼朋友賔客八政饮食衣服事为异别度量数制注饮食为上衣服次之事为谓百工技艺也异别五方用器不同也度丈尺也量斗斛也数百十也制布帛幅广狭也音义【长丁丈反斛洪谷反幅芳服反狭戸甲反】







　　礼记注疏卷十三
　　礼记注疏卷十三考证
　　乐正崇四术立四教注尚书传曰年十五始入小学十八入大学○【臣召南】按入小学大学之年为说不一郑此注据伏生大传也白虎通则云八歳入小学十五入大学朱子取白虎通说
　　春秋教以礼乐冬夏教以诗书○陈选曰教者虽分四时学者则未必截然弃彼而习此也
　　注疏遂则县与州同鄙与党同云云○【臣召南】按此疏甚是遂大夫各掌其遂之政令三歳大比则帅其吏而兴甿注曰兴甿举民贤者能者如六郷之为也然则县正鄙师皆必有学同于州长党正可知矣
　　邮罚丽于事注邮过也○顾炎武曰邮即尤字古通用诗賔之初筵曰是曰既醉不知其邮国语曰夫邮而效之邮又甚焉汉书中以邮为尤甚多
　　史以狱成告于正注正于周郷师之属疏案周礼乡师属地官不掌狱讼○【臣召南】按郑注頼疏始明据疏则乡师之属乡师二字当分读犹云乡士之属士师之属也地官乡师职虽有掌其刑令纠禁听其狱讼之文孔知郑必非误引者以下节注周礼乡师之属云云直引秋官乡士及遂士县士朝士职文也
　　执左道以乱政杀注若巫蛊及俗禁疏王遂令江充检之○王字系帝字之讹又故思子望子归来句当作筑思子宫刋本相沿误脱筑字宫字耳
　　天子齐戒受谏○【臣召南】按此句依注疏为司防节引首与下冢宰齐戒受质三官齐戒受质百官齐戒受质正是一例但经文明云受谏下文防计歳用非谏也宋儒以此句上属大史典礼执简记奉讳恶之下于义为近
</div>
    <div class="pagination">
<a href="礼记注疏_page9.html">上一页</a><span>...</span><a href="礼记注疏_page5.html">5</a><a href="礼记注疏_page6.html">6</a><a href="礼记注疏_page7.html">7</a><a href="礼记注疏_page8.html">8</a><a href="礼记注疏_page9.html">9</a><span class="current-page">10</span><a href="礼记注疏_page11.html">11</a><a href="礼记注疏_page12.html">12</a><a href="礼记注疏_page13.html">13</a><a href="礼记注疏_page14.html">14</a><a href="礼记注疏_page15.html">15</a><span>...</span><a href="礼记注疏_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
