<!DOCTYPE html>
<html>
<head>
    <meta charset="UTF-8">
    <title>仪礼述注 - 第 69 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼述注 - 第 69 页/共 71 页</h1>
    <div class="content">　　注曰拜于门东明少南就之也言三拜者众賔贱旅之也众賔一拜贱也卿大夫尊賔贱纯臣也位在门东
　　主人洗爵长賔辞主人奠爵于篚兴对卒洗升酌献賔于西阶上长賔升拜受爵主人在其右北面答拜宰夫自东房荐脯醢醢在西司士设爼于豆北羊骼一肠一胃一切肺一肤一
　　注曰羊骼羊左骼上賔一体贱也荐与设爼者既则俟于西序端○疏曰乡饮酒司正升相受酧者降席司正退立于序端然则先事既设后事未至其退立之位当在于序端知此不降者下文賔执祭以降宰夫执荐以从司士执爼以从无升文明此不降退立于序端可知
　　賔坐左执爵右取脯防于醢祭之执爵兴取肺坐祭之祭酒遂饮卒爵执以兴坐奠爵拜执爵以兴主人答拜受爵賔坐取祭以降西面坐委于西阶西南
　　注曰成祭于上尊賔也取祭以降反下位也反下位而在西阶西南已献尊之祭脯肺○疏曰凡言反位者或反初位或上下位异亦为反此则初位在门东今得献反在西阶南与主人相对已献尊之故也若燕礼士得献位于东方亦是尊之者也
　　宰夫执荐以从设于祭东司士执俎以从设于荐束众賔长升拜受爵主人答拜坐祭立饮卒爵不拜既爵注曰既尽也长賔升者以次第升受献言众賔长拜则其余不拜
　　宰夫赞主人酌若是以辩
　　注曰主人毎献一人奠空爵于棜宰夫酌授于尊南
　　辩受爵其荐脯醢与脀设于其位其位继上賔而南皆东面其脀体仪也
　　注曰徧献乃荐畧之亦宰夫荐司士脀用仪者尊体尽仪度余骨可用而用之尊者用尊体卑者用卑体而已亦有切肺肤
　　乃升长賔主人酌酢于长賔西阶上北面賔在左注曰主人酌自酢序賔意賔卑不敢酢○疏曰特牲献长賔讫即酢此主人益尊先自达其意
　　主人坐奠爵拜执爵以兴賔答拜坐祭遂饮卒爵执爵以兴坐奠爵拜賔答拜賔降
　　注曰降反位
　　宰夫洗觯以升主人受酌降酧长賔于西阶南北面賔在左主人坐奠爵拜賔答拜坐祭遂饮卒爵拜賔答拜注曰宰夫授主人觯则受其虚爵奠于篚
　　主人洗賔辞主人坐奠爵于篚对卒洗升酌降复位賔拜受爵主人拜送爵賔西面坐奠爵于荐左
　　疏曰奠荐左者后举之为无算爵也
　　主人洗升酌献兄弟于阼阶上兄弟之长升拜受爵主人在其右答拜坐祭立饮不拜既爵皆若是以辩注曰兄弟长幼立饮贱不别大夫之賔尊于兄弟宰夫不赞酌者兄弟以亲昵来不以官待之○疏曰上文大夫賔贵使宰夫賛酌今兄弟酌不使宰夫賛酌者为兄弟是亲昵不以官待之故兄弟虽贱于賔不得使人賛酌而亲之也
　　辩受爵其位在洗东西面北上升受爵其荐脀设于其位
　　注曰亦辩献乃荐既云辩矣复言升受爵者为众兄弟言也众兄弟升不拜受爵先着其位于上乃后云荐脀设于其位明位初在是也位不继于主人而云洗东卑不统于尊此荐脀皆使私人○疏曰上賔拜受爵又拜既爵众賔及长兄弟拜受爵不拜既爵众又弟又不拜受爵是其差也○坡谓升受爵是设荐脀者所用为节言当升受爵之时则设荐脀于其位耳众兄弟亦拜受爵辨见献私人节
　　先生之脀折胁一肤一
　　注曰先生长兄弟折豕左肩之折
　　其众仪也
　　主人洗献内賔于房中南面拜受爵主人南面于其右答拜
　　注曰内賔姑姊妹及宗妇献于主妇之席东主人不西面尊不与为賔主礼也南面于其右主人之位恒左人
　　坐祭立饮不拜既爵若是以辩亦有荐脀
　　注曰亦设荐脀于其位特牲馈食礼记曰内賔立于房中西墉下东面南上宗妇北堂东面北上
　　主人降洗升献私人于阼阶上拜于下升受主人答其长拜乃降坐祭立饮不拜既爵若是以辩宰夫賛主人爵主人于其羣私人不答拜其位继兄弟之南亦北上亦有荐脀
　　注曰私人家臣已所自谒除也大夫言私人明不纯臣也士言私臣明有君之道北上不敢専其位亦有荐脀初亦北面在众賔之后耳言继者以爵既献为文凡献位定○疏曰谓除者谒请于君除其课役以补任为之大夫尊近于君故屈名私人士卑不嫌也云凡献位定是献以前非定位也未献时在众賔后特牲记云门东北面是也○坡谓云主人于羣私人不答拜则羣私人亦拜受不但其长拜受而已推之则上众賔众兄弟亦当拜受主人亦答拜注似未攷
　　主人就筵
　　尸作三献之爵
　　注曰上賔所献爵不言三献作之者賔尸而尸益卑可以自举
　　司士羞湆鱼缩执俎以升尸取膴祭之祭酒卒爵注曰不羞鱼匕湆畧小味也羊有正爼羞匕湆肉湆豕无正爼鱼无匕湆隆汚之杀
　　司士缩奠俎于羊俎南横载于羊俎卒乃缩执俎以降尸奠爵拜三献北面答拜受爵○酌献侑侑拜受三献北面答拜司马羞湆鱼一如尸礼卒爵拜三献答拜受爵
　　注曰司马羞湆鱼变于尸
　　酌致主人主人拜受爵三献东楹东北面答拜
　　注曰賔拜于东楹东以主人拜受于席就之
　　司士羞一湆鱼如尸礼卒爵拜三献答拜受爵○尸降筵受三献爵酌以酢之
　　注曰既致主人尸乃酢之遂賔意
　　三献西楹西北面拜受爵尸在其右以授之尸升筵南面答拜坐祭遂饮卒爵拜尸答拜执爵以降实于篚○二人洗觯升实爵西楹西北面东上坐奠爵拜执爵以兴尸侑答拜坐祭遂饮卒爵执爵以兴坐奠爵拜尸侑答拜皆降
　　注曰三献而礼小成使二人举爵序殷勤于尸侑○疏曰乡饮酒乡射特牲皆一人举觯为旅酬始二人举觯为无算爵始今以二人为旅酬始者此賔尸别一礼与彼不同其初时主人酬尸尸奠之侑未得酬故使二人举觯侑乃奠而不举尸则执觯以酬主人主人酬侑侑酬长賔如是以辩
　　洗升酌反位尸侑皆拜受爵举觯者皆拜送侑奠觯于右
　　注曰奠于右者不举也神恵右不举变于饮酒
　　尸遂执觯以兴北面于阼阶上酬主人主人在右注曰尸拜于阼阶上酬礼杀
　　坐奠爵拜主人答拜不祭立饮卒爵不拜既爵酌就于阼阶上酬主人
　　注曰言就者主人立待之
　　主人拜受爵尸拜送
　　注曰酬不奠者急酬侑也
　　尸就筵主人以酬侑于西楹西侑在左坐奠爵拜执爵兴侑答拜不祭立饮卒爵不拜既爵酌复位侑拜受主人拜送
　　注曰言酌复位明授于西阶上
　　主人复筵乃升长賔侑酬之如主人之礼
　　注曰遂旅也言升长賔则有賛呼之
　　至于众賔遂及兄弟亦如之皆饮于上
　　注曰上西阶上
　　遂及私人拜受者升受下饮
　　注曰私人之长拜于下升受兄弟之爵下饮之
　　卒爵升酌以之其位相酬辩
　　注曰其位兄弟南位亦拜受拜送升酌由西阶
　　卒饮者实爵于篚
　　注曰未受酬者虽无所旅犹饮○疏曰此私人未受酬者彼虽无人可旅犹自饮之讫乃实爵于篚以其酒是前人所酬不可不饮故也
　　乃羞庶羞于賔兄弟内賔及私人
　　注曰无房中之羞贱也此羞同时羞则酌房中亦旅其始主妇举觯于内賔遂及宗妇○疏曰内賔羞在私人之上私人得旅酬则房中内賔亦旅可知
　　兄弟之后生者举觯于其长
　　注曰后主者年少也
　　洗升酌降北面立于阼阶南长在左坐奠爵拜执爵以兴长答拜
　　注曰长在左辟主人
　　坐祭遂饮卒爵执爵以兴坐奠爵拜执爵以兴长答拜洗升酌降长拜受于其位举爵者东面答拜爵止注曰拜受答拜不北面者傧尸礼杀长賔言奠兄弟言止互相发明相待也○疏曰上文主人酬賔賔奠爵于荐左与此爵止相待俱时举行下文交错其酬爵无算是也依次第不交错为旅酬
　　賔长献于尸如初无湆爵不止
　　注曰如初如其献侑酌致主人受尸酢也无湆爵不止别不如初者不使兄弟不称加爵大夫尊也不用觚大夫尊者也○疏曰賔长者賔之长次上賔者非即上賔也前上賔献有湆鱼从今无前上賔献尸亦止爵待堂下献众賔毕乃作止爵今尸不止爵即饮特牲长兄弟洗觚为加爵又众賔长为加爵此尊大夫言献者若三献之外更容有献也用爵爵尊于觚
　　賔一人举爵于尸如初亦遂之于下
　　注曰一人次賔长者如初如二人洗觯之为也遂之于下者遂及賔兄弟下至于私人是言遂之于下上言无湆爵不止互相发明○疏曰此更为旅酬如上旅酬之事
　　賔及兄弟交错其酬皆遂及私人爵无算
　　注曰算数也长賔取觯酬兄弟之党长兄弟取觯酬賔之党唯己所欲无有次第之数也○疏曰长賔取觯者是主人酬賔觯长兄弟取觯者是后生举于其长之觯
　　尸出侑从主人送于庙门之外拜尸不顾
　　注曰拜送之
　　拜侑与长賔亦如之众賔从
　　注曰从者不拜送也
　　司士归尸侑之俎
　　注曰尸侑尊送其家
　　主人退
　　注曰反于寝也
　　有司彻
　　注曰彻堂上下之荐爼也外賔尸虽堂上妇人不彻○疏曰堂上有尸侑之荐爼堂下有賔及兄弟之荐爼皆彻之也此篇首云有司彻别无妇人也下大夫有司馔阳厌妇人彻之注云外内相兼礼杀此户外傧尸亦礼杀嫌妇人亦彻之故云虽堂上妇人不彻妇人必不彻者异于下大夫也堂上賔尸犹如堂内之阳厌
　　若不賔尸
　　注曰不賔尸谓下大夫也其牲物则同不得备其礼耳旧説云谓大夫有疾病摄昆弟祭曾子问曰摄主不厌祭不旅不假不绥祭不配布奠于賔賔奠而不举而此备有似失之矣○疏曰不备礼谓傧尸之礼厌祭阳厌也假读为嘏
　　则祝侑亦如之
　　注曰谓尸七饭时○疏曰上篇尸食七饭告饱祝独侑不拜曰皇尸未实侑是也此以前皆与上大夫同以后以此续之
　　尸食
　　注曰八饭
　　乃盛爼臑臂肫脡脊横脊短胁代胁皆牢
　　注曰盛者盛于肵爼也此七体羊豕其脊胁皆取一体也与所举正脊干骼凡十矣肩未举既举而爼犹有六体焉○疏曰特牲尸食讫乃盛今八饭即盛大夫礼与士相变先言臑从下起不言肩肩未举不言正脊长脇骼已举在爼有司彻不盛爼者更无所用全以归尸故也三脊三胁皆取一骨盛于肵各有一骨在爼以备阳厌故犹有六体
　　鱼七
　　注曰盛半也鱼十有五而爼其一已举必盛半者鱼无足翼于牲象脊脇而已○疏曰牲脊脇亦盛半
　　腊辩无髀
　　注曰亦盛半也所盛者右体也脊属焉言无髀者云一纯而爼嫌有之○疏曰下经乃摭于鱼腊爼爼释三个明不尽盛腊在鱼下明盛半与鱼同牲用右知此亦盛右体腊脊不折右右三脇并脊为七通肩臂等十为十七体肩既举爼惟有十六在言盛半明脊属焉两髀在祝爼明无髀○杨氏曰辩者盖辩盛右体也盛半脊属则左胫五体并三胁八体耳
　　卒盛乃举牢肩尸受振祭哜之佐食受加于肵
　　注曰举匕
　　佐食取一爼于堂下以入奠于羊爼东
　　注曰不言鱼爼东主于尊○疏曰少牢鱼在羊东今摭鱼腊宜在鱼爼东
　　乃摭于鱼腊爼爼释三个其余皆取之实于一爼以出注曰个犹枚也鱼摭四枚腊摭五枚其所释者腊则短胁正胁代脇鱼三枚而已
　　祝主人之鱼腊取于是
</div>
    <div class="pagination">
<a href="仪礼述注_page68.html">上一页</a><span>...</span><a href="仪礼述注_page64.html">64</a><a href="仪礼述注_page65.html">65</a><a href="仪礼述注_page66.html">66</a><a href="仪礼述注_page67.html">67</a><a href="仪礼述注_page68.html">68</a><span class="current-page">69</span><a href="仪礼述注_page70.html">70</a><a href="仪礼述注_page71.html">71</a><a href="仪礼述注_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
