<!DOCTYPE html>
<html>
<head>
    <meta charset="UTF-8">
    <title>钦定礼记义疏 - 第 96 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定礼记义疏 - 第 96 页/共 122 页</h1>
    <div class="content">　　正义郑氏康成曰言子受气性纯则孝孝则忠也【孔防昬礼得所则受气纯和生子必孝事君必忠孝则父子亲忠则君臣正是昬礼为诸礼之本也】　孔氏颖达曰昬礼必敬慎重正而后男女相亲不然久必离异也　马氏睎孟曰男女者夫妇之始夫妇者男女之终始则成男女之别终则必能立夫妇之义由男女有别以至于君臣有正其序如易所谓有男女然后有夫妇有夫妇然后有父子以至于有君臣然后礼义有所错同
　　夫礼始于冠本于昬重于丧祭尊于朝聘和于射乡此礼之大体也【朝直遥反】
　　正义郑氏康成曰始犹根也本犹干也乡乡饮酒孔氏颖达曰此因昬礼为诸礼之本遂广眀礼之始终　马氏睎孟曰冠以成人故为礼之始昬以继后世故为礼之本丧以慎终祭以追逺故曰重朝以教诸侯之臣聘以成诸侯之好故曰尊习射尚功习乡尚齿皆有饮故曰和　叶氏梦得曰周官以嘉礼亲万民则先昬而后冠此则先冠而后昬何也葢冠者一身之始昬者万世之始周官垂于万世则先昬此言一身则先冠不害其为序也
　　夙兴妇沐浴以俟见质眀赞见妇于舅姑妇执笲枣栗段脩以见赞醴妇妇祭脯醢祭醴成妇礼也【见贤遍反笲音烦段音腶按古本执笲上无妇字】
　　正义郑氏康成曰成其为妇之礼也　孔氏颖达曰妇执笲枣栗段脩以见者案士昬礼舅坐于阼阶西面姑坐于房外南面妇执笲枣栗进东面拜奠于舅席讫妇又执腶脩升进北面拜奠于姑席是也赞醴妇妇祭脯醢祭醴者案士昬礼妇席于户牖闲赞者酌醴置于席前北面妇于席西东面拜受赞者西阶上北面拜送又拜荐脯醢妇升席左执觯右祭脯醢讫以柶祭醴三是也　吕氏大临曰妇人从夫与夫同体者也夫之所事妇亦从之所飬妇亦飬之故妇之于舅姑犹子之于父母也夙兴沐浴执笲以见舅姑舅姑醴妇妇祭脯醢祭醴眀敬事自此始矣故曰成妇礼也　方氏慤曰妇沐浴以俟见所以致敬也赞即相者也枣栗则品之洁者以奠于舅尊之也段脩则味之美者以奠于姑亲之也赞醴妇谓赞者以醴酌妇而劳之也祭脯醢而不及牲祭醴而不及酒者又以妇礼始成而未备故也　马氏睎孟曰沐浴自洁以重礼也质眀平眀也赞者赞助以行礼也妇人质用器不过于笲其挚不过枣栗段脩而已赞醴妇者舅姑答妇亦必有赞也妇必祭者所以重舅姑之答已也
　　存疑郑氏康成曰赞醴妇醴当作礼声之误也案醴妇如士冠礼之醴子郑注谓醴当作礼下文又何以云祭醴耶
　　存异陆氏徳眀曰笲器名以苇若竹为之其形如筥衣之以青缯以盛枣栗腵脩之属【案士昬礼记笲缁被纁里无青缯说注笲竹器无苇说】
　　舅姑入室妇以特豚馈眀妇顺也
　　正义郑氏康成曰以馈眀妇顺者供飬之礼主于孝顺　孔氏颖达曰士昬礼舅姑入于室妇盥馈特豚合升侧载无鱼腊无稷并南上其他如取女礼郑注云侧载者右胖载之舅俎左胖载之姑俎异尊卑并南上者舅姑共席于奥其各以南为上也　吕氏大临曰舅姑入室妇以特豚馈赞成祭卒食一酳彻席妇馂眀共飬自此始矣故曰眀妇顺也
　　案易家人六二曰无攸遂在中馈妇人主中馈奉飬舅姑是第一义馈者进食于尊之名以特豚馈合升而分载之眀妇顺也成妇礼方眀妇顺是立言次第存疑孔氏颖达曰大夫以上非惟特豚【案其说事或有之而于经无所据】
　　厥眀舅姑共飨妇以一献之礼奠酬舅姑先降自西阶妇降自阼阶以着代也
　　正义郑氏康成曰妇降自阼阶言既献之而授之以室事也降者各还其燕寝妇见及馈飨于适寝昬礼不言厥眀此言之者容大夫以上礼多或异日【孔防士昬礼妇见舅姑之日即舅姑飨妇】　孔氏颖达曰舅姑共飨妇者案士昬礼既言舅献爵姑荐脯醢以乡饮酒之礼约之席在室外户之西阼阶是舅姑所升处今妇由阼阶而降是着眀代舅姑之事也适寝谓舅姑之适寝　吕氏大临曰父老则之子姑老则之妇故冠礼子始冠着其代父之意焉昬礼妇始见着其代姑之意焉眀所以冠所以昬者其责在是也故曰以着代　方氏慤曰厥眀眀日也夙兴妇既馈舅姑矣故厥眀舅姑共飨妇焉葢报施之礼然也一献与一献熟之一献同义奠酬与奠酬而升歌同义阼者主人之阶子之代父将以为主于外妇之代姑将以为主于内故此与冠礼并言着代也　叶氏梦得曰冠礼则责其为人父昬礼则责其为人母皆降自阼阶以着代也陈氏澔曰厥眀昬礼之又眀日也昬礼注云舅姑共飨妇者舅献爵姑荐脯醢又云舅洗于南洗洗爵以献妇也姑洗于北洗洗爵以酬妇也贾防云舅献姑酬共成一献仍无妨姑荐脯醢此说是也但妇酢舅更爵自荐又云奠酬酬酢皆不言处所以例推之舅姑之位当如妇见舅席于阼姑席于房外而妇行更爵自荐及奠献之礼与　姚氏舜牧曰飨妇与醴妇不同醴妇是使赞执醴事飨妇则舅姑飨之也一献奠酬之礼据昬礼注云舅献爵姑荐脯醢是献在舅也又云舅洗于南洗洗爵以献妇姑洗于北洗洗爵以酬妇是献在舅酬在姑也贾氏疏云舅献姑酬共成一献孔氏防云舅酌酒于阼阶献妇妇受卒爵妇酢舅舅受酢饮毕乃酬妇更爵先自饮毕更酌酒以酬姑是不特舅酬妇妇又酬姑也其说俱未详眀玩此条重在着代重着代故先之以献飨然家人不事多文且以尊临卑故飨唯一献
　　存疑孔氏颖达曰舅酌酒于阼阶献妇妇西阶上拜受即席祭荐祭酒毕于西阶上北面卒爵妇酢舅舅于阼阶上受酢饮毕乃酬妇先酌自饮毕更酌酒以酬姑姑受爵奠于荐左不举爵正礼毕也　姚氏舜牧曰男女不相授受意飨妇时尊卑皆有席舅但执爵同姑献于席上不亲授妇拜受卒爵更二爵酢舅姑亦奠于席上舅姑又复更爵奠于妇席上故记礼者特下一奠字奠安也置也见此献酬但安置于席上不亲授也崇其礼而又别其嫌若是内则云男女非祭非丧不相授器其相授则女受以篚其无篚则皆坐奠之而后取之此奠字一证
　　案士昬礼舅姑共飨妇以一献之礼舅洗于南洗姑洗于北洗奠酬郑注南洗在庭北洗在北堂设两洗者献酬酢以洁清为敬奠酬者眀正礼成不复举凡酬酒皆奠于荐左不举贾防案记云飨妇姑荐焉注云舅献姑荐脯醢设北洗为妇人不下堂也则是舅献姑酬共成一献敖继公云飨妇不辞洗不拜洗妇酢舅亦洗于北洗献酢用爵酬用觯各于其席前舅拜于阼阶上北面妇拜于西东面姑酬则于舅之席北而奠觯于妇之荐西妇取姑之酬酒而奠之于荐东也案贾防及敖说甚眀今参乡饮酒特牲少牢馈食之仪葢飨妇时舅姑席在阼舅南而姑北妇席在户牖间舅献酒洗于南洗不亲授洗升实爵妇席前北面奠之妇拜受爵于西舅拜送爵于阼阶姑荐脯醢妇升席祭卒爵拜舅阼阶上答拜妇答酌酢舅洗于北洗升实爵亦不亲授于舅席前奠之舅拜受爵妇拜送爵荐脯醢舅升席祭卒爵拜妇答拜姑取觯洗于北洗实觯酬妇于妇之席北奠觯拜妇席西答拜饮卒觯坐奠觯拜妇答拜姑实觯妇之席前北面妇席西拜姑坐奠觯于荐西妇辞坐取觯复位姑拜送妇北面取觯奠于荐东此所谓舅献姑酬共成一献之礼也舅献妇则妇饮一爵妇酢舅则舅饮一爵姑酬妇则姑先导饮一觯然后实觯酬妇则妇奠之而不举所谓正礼成也孔防舅酬妇妇又酬姑其说非是姚说舅同姑献亦非礼不参之义也
　　成妇礼眀妇顺又申之以着代所以重责妇顺焉也妇顺者顺于舅姑和于室人而后当于夫以成丝麻布帛之事以审守委积葢藏【当丁浪反委于伪反积子赐反藏才浪反】
　　正义郑氏康成曰室人谓女妐女叔诸妇也【孔防女妐谓壻之姊女叔谓壻之妹诸妇谓娣姒之属】当犹称也后言称夫者不顺舅姑不和室人虽有善者犹不为称夫也　孔氏颖达曰申重也重加之以着代之义所以重责其妇之孝顺也葢藏掩葢藏聚之物也室人是在室之人非男子也　吕氏大临曰妇礼所以敬也妇顺所以爱也着代所以贵也三者皆所以顺舅姑　方氏慤曰上下相从谓之顺可否相济谓之和舅姑礼隆故可顺不可逆室人礼敌故虽和而不必同丝所以成帛麻所以成布少而有所委多而有所积物在下曰葢在内曰蔵成麻布帛妇功之本也审守委积葢藏坤为吝啬故也
　　通论吕氏大临曰古之大孝飬志而已虽有三牲之飬而不能和其家人则不足以解忧其飬也微矣妇顺舅姑何以异此故和于室人而后当于夫以成丝麻布帛之事以审守委积葢藏是亦飬志者也飬志者顺莫大焉故内和理而后家可长乆也
　　是故妇顺备而后内和理内和理而后家可长乆也故圣王重之
　　正义郑氏康成曰顺备者行和当事成审也【孔防行和当者谓顺于舅姑和于室人当于夫也成丝麻布帛之事审守委积葢藏是事成审也】　马氏睎孟曰妇顺备而后内和理和则有理理则有义有理义则家可长乆圣王所重者在此
　　案无不周浃为和悉有处分为理二者缺一便不顺
　　是以古者妇人先嫁三月祖庙未毁教于公宫祖庙既毁教于宗室教以妇徳妇言妇容妇功教成祭之牲用鱼芼之以苹藻所以成妇顺也【先悉荐反芼莫报反】
　　正义郑氏康成曰谓与天子诸侯同姓者也【案公宫谓君之宫庙同姓祖庙未毁则有服之亲也】嫁女者必就尊者教成之教之者女师也【孔防即诗所云言告师氏者】祖庙女所出之祖也【孔防女出于君之髙祖则祭髙祖庙出于君之曽祖则祭曽祖庙祖父亦然女亲行祭诗有齐季女】公君也宗室宗子之家也【孔防与大宗近者于大宗教之与小宗近者于小宗教之】妇徳贞顺也妇言辞令也妇容婉娩也妇功丝麻也祭之祭其所出之祖也鱼苹藻皆水物隂类也鱼为俎实苹藻为羮菜祭无牲牢告事耳非正祭也其齐盛用黍云【孔防君庙应用牲牢此非正祭不用正牲则无稻粱既用苹藻为羮则当有齐盛以士特牲黍稷知之】君使有司告之宗子之家【孔防君衅庙使有司知此亦使有司也若卿大夫以下则女主之宗子掌其礼】若其祖庙已毁则为坛而告焉【孔防假令宗子为士止有父祖庙女与宗子同曽祖为坛告曽祖同髙祖为坛告髙祖】　孔氏颖达曰此更申眀成妇顺之事祖庙未毁谓与君为骨月亲庙有四髙祖庙未毁除此欲嫁之女教于公宫也祖庙既毁谓与君四从以外同髙祖之父以上其庙既迁是祖庙既毁此女则教于大宗子之室三月教之其教已成祭女所出祖庙告以教成也未嫁之前先教四徳又祭而告欲使嫁而为妇遵此教而成和顺也又曰内则女子十年不出使姆教成之眀已前恒教但嫁前三月特就公宫之教欲尊之也　张子曰古者妇人亦须有教教于公宫宗室是也故知夙兴夜寐临祭祀事賔客承尊长　马氏睎孟曰妇人以顺为本故先教之以徳徳本也言文也容者又其文之动也功者又其徳之余事也四者备则祭之以告其成也
　　古者天子后立六宫三夫人九嫔二十七世妇八十一御妻以聼天下之内治以眀章妇顺故天下内和而家理天子立六官三公九卿二十七大夫八十一元士以聼天下之外治以眀章天下之男教故外和而国治故曰天子聼男教后聼女顺天子理阳道后治隂徳天子聼外治后聼内治教顺成俗外内和顺国家理治此之谓盛徳【嫔毗人反御妻当作御女按后聼内治今本作内职】
　　正义郑氏康成曰天子六寝而六宫在后六官在前所以承嗣施外内之政也内治妇学之法也隂徳谓主隂事隂令也　孔氏颖达曰此因昬礼而眀天子与后各立其官掌内外之事法隂阳之所为也案宫人云掌王之六寝之脩注云路寝一小寝五是天子六寝也后六宫在王之六寝后亦大寝一小寝五其九嫔以下亦分居之其三夫人亦分主六宫之事或二宫则一人也或如三公分主六卿之类也六卿之官在王六寝之前其三孤亦分主六官之职总谓之九卿故考工记云外有九室九卿朝焉是也案九嫔职云掌妇学之法故知内治是妇学也案内宰掌王之隂事隂令注云隂事谓羣妃御见之事隂令谓王所求为于北宫也　吕氏大临曰男正位乎外女正位乎内男女正天下之大义也有家者夫聼家之外治妇聼家之内治天子与后有天下者也则不得不聼天下之内外治也外治者眀章男教也内治者眀章妇顺也妇顺之法徳言容功皆是也阳道者夫所以正其室也隂徳者妇所以宜其家也刑于寡妻至于兄弟则正室之道天子所理也嘒彼小星夙夜在公则宜家之道后所治也郑氏谓内治之道妇学之法隂徳谓主隂事隂令其义然也凡天子所听皆外治后所聼皆内职至于教顺成俗外内和顺国家理治必如周南召南盛徳之化然后可致也　李氏曰内宰以隂礼教六宫又以隂礼教九嫔又以妇职之法教九御在王宫者不可不知礼也如使后夫人九嫔世妇女御皆受教皆知礼徳皆正言皆顺无冶容无废功无侈服无丧道则闺门之内何有不肃普天之下何有不化闗雎之不葛覃之躬俭樛木之无妬螽斯之多子孙卷耳之辅助求贤罝之莫不好徳于斯见矣王道安得不成乎又曰此经言三夫人九嫔二十七世妇八十一御妻至于天官序则世妇以下不言数谓君子不茍于色有妇徳者充之无则阙世妇女御视大夫士尚唯其人则三夫人九嫔官不必备可知矣
　　存异郑氏康成曰三夫人以下百二十人周制也三公以下百二十人似夏制也合而言之取其相应象大数也　孔氏頴达曰欲见其数相当故以夏周相对为内外
　　案九嫔世妇女御周礼虽设其职未尝实其人自汉儒之昬义始列之为数郑康成注小星诗及内则妻不在妾御莫敢当夕孔颖达俱从而附防之谓御见之法各帅其属使九九相与从于王所女御八十一人当九夕世妇二十七人当三夕九嫔九人当一夕三夫人当一夕后当一夕此则注防之背缪也春秋之礼忒而乱及于三古汉唐之礼失而附防于六经其不足信决矣
　　是故男教不脩阳事不得适见于天日为之食妇顺不脩隂事不得适见于天月为之食是故日食则天子素服而脩六官之职荡天下之阳事月食则后素服而脩六宫之职荡天下之隂事故天子之与后犹日之与月隂之与阳相须而后成者也【适直革反见贤遍反】
　　正义郑氏康成曰适之言责也食者见道有亏伤也荡者涤去秽恶也　孔氏颖达曰此言男女之教不得则日月为之适食左昭二十一年十二月辛亥日有食之庚午之日始有谪谪谓日之将食之气气见于上所以责人君也故诗云十月之交日辛夘日有食之亦孔之丑又曰此日而食于何不臧是不善而日食之应也　吕氏大临曰男教阳事上应乎日妇顺隂事上应乎月有不得则谪见于天为之薄食日食则天子为之变月食则后为之变素服自责各正厥事以答天变眀后与天子日月隂阳相须而后成之义也　叶氏梦得曰日月之食理所常有必反之隂阳之事躬自厚之道也　朱子曰日月之食皆有常度然王者脩徳行政用贤去奸能使阳盛足以胜隂隂衰不能侵阳则日月之行虽或当食而月常避日故其迟速髙下必有参差而不正相合不正相对者所以当食而不食也若国无政不用善使臣子背君父妾妇乗其夫小人陵君子外夷侵诸夏则隂盛阳衰当食必食虽曰行有常度而实为非常之变矣
　　天子脩男教父道也后脩女顺母道也故曰天子之与后犹父之与母也故为天王服斩衰服父之义也为后服资衰服母之义也【衰七雷反资依注作齐音咨】
　　正义郑氏康成曰父母者施教令于妇子者也故其服同资当为齐声之误也　吕氏大临曰以人伦推之天子脩男教天下之父也后脩女顺天下之母也其徳之盛必能以天下为一家为天下父母然后天下以父服服天子以母服服后也　方氏慤曰服天子以父之义服后以母之义言以其义而服之非服之正故檀弓谓之方丧











　　钦定礼记义防卷七十四
<经部,礼类,礼记之属,钦定礼记义疏>
　　钦定四库全书
　　钦定礼记义疏卷七十五
　　乡饮酒义第四十五
　　正义孔氏颖逹曰案郑目録云名曰乡饮酒义者以其记乡大夫饮宾于庠序之礼尊贤养老之义此于别録属吉事仪礼有其事此记释其义也但此篇有四事一则三年宾兴贤能二则乡大夫饮国中贤者三则州长习射饮酒四则党正蜡祭饮酒知合有四事者以郑注乡人为乡大夫士为州长党正又云君子谓乡大夫饮国中贤者下又云六十者坐五十者立侍亦是党正饮酒之事下又云合诸乡射亦是州长习射之礼乡则三年一饮州则一年再饮党则一年一饮所以然者天子六乡诸侯三乡各有乡大夫而乡有乡学取致仕在乡之大夫为父师致仕之士为少师在学中名为乡先生使之教乡中之人每年入学三年业成必升于君若天子之乡则升学士于天子若诸侯之乡则升学士于诸侯凡升之必用正月将升之时必先为乡饮酒之礼乡大夫与乡先生谋事择学士最贤者使为宾次者为介又次者为众宾乡大夫为主人与之饮酒而后升之故周礼乡大夫职云三年则大比攷其德行道艺而兴贤者能者乡老及乡大夫帅其吏与其众以礼礼宾之若州一年再饮者是春秋习射因而饮之以州长为主人也若党一年一饮者是岁十二月国于大蜡祭而党中于学饮酒子贡观蜡是也此则党正为主人也此乡饮酒之义说仪礼诸侯之乡大夫三年宾贤能之礼郑知诸侯之乡大夫者以乡饮酒礼云磬阶闲缩霤注云大夫而特县方宾乡人之贤者从士礼也若天子之大夫特县则钟磬并有也若诸侯之州长则士也故仪礼乡射是诸侯州长经称鹿中记云士则鹿中也　吕氏大临曰乡饮酒者乡人以时防聚饮酒之礼也因饮酒而射焉则谓之乡射此篇凡六章初言尊让絜敬所以免人祸也次言学术道者将以得身次言先礼后财则民敬让次言尊长敬老而孝弟之行立次言五行者足以正身安国次言古之制礼法象天地皆所以推明圣人制作之意也
　　通论刘氏彞曰乡饮酒之礼岁则一行于党再行于州三年一行于乡所以行其三物充乎五品以砺其德行以观其贤能以采其髦俊以不尽性于中和为媿为耻为邦闾之指笑也此乡饮酒之礼所以为王道之范围风俗之砥砺也
　　余论陈氏祥道曰酒者人之所以养阳而人情无节则乱故先王有礼以制之书云有正有事无彛酒则非时而饮皆禁也又曰羣饮汝勿佚尽执拘以归于周则不特非时而羣饮者又戒也葢酒之于人始乎治常卒乎乱始乎安常卒乎危不能节之则养之适所以害之故节之以其时节之以其礼而乡饮之所由作矣存疑吕氏大临曰乡人凡有聚防当行此礼恐不特四事也论语乡人饮酒杖者出斯出矣亦指乡人而言之
　　乡饮酒之义主人拜迎宾于庠门之外入三揖而后至阶三让而后升所以致尊让也盥洗扬觯所以致絜也拜至拜洗拜受拜送拜既所以致敬也【盥音管觯之豉反絜与洁通】正义郑氏康成曰庠乡学也州党曰序掦举也今礼皆作腾拜至谓始升时拜拜宾至　孔氏颖逹曰迎宾庠门之外者谓乡大夫若州长党正则于序门外也主人将献宾以水盥手而洗爵扬觯既献后举觯酬宾之时亦盥洗所以致其絜敬之意也宾与主人升堂后主人于阼阶上北面再拜是拜至也拜至讫洗爵而升宾于西阶上北面再拜拜主人洗也拜受者宾于西阶上拜受爵也拜送者主人于阼阶上拜送爵也拜既者宾饮酒既尽而拜也皆所以致其恭敬之心也　吕氏大临曰以谨逊之道尊宾始见于拜迎庠门之外三揖三让而后升以洁清之道接宾则见于盥洗觯之际极其所致宾主之敬则见于拜至拜洗拜受拜送拜旣之节　陈氏祥道曰进而礼之以致其尊退而礼之以致其让而三揖至于阶三辞以升堂则进退之节也盥洗则在人者絜也觯则在器者絜也夫是之谓致絜拜至而后拜送此主也拜洗而后拜受此宾也至于受而饮饮而尽则为拜旣而其礼盖亦宾而已盖拜者屈之而使卑在我者卑则于人为尊而无侮矣夫是之谓致敬也马氏睎孟曰入三揖而后至阶主所以致尊于宾三让而后升宾所以致让于主　彭氏曰三揖者将进揖一也当陈揖【案陈谓堂涂】二也当碑揖三也三让如曲礼主人与客让登主人先登客从之是皆致尊让也余论孔氏颖逹曰案州长职云春秋射于州序党正云属民饮酒于序是州党曰序有室谓之庠无室谓之序郷学为庠州党为序学记云党有庠者谓郷人在州党但于郷之庠学不别立也则州党曰序必是无室但有虞氏之庠周以为郷学夏后氏之序周以为州党之学明夏时之序则有室周时州党之学则无室也序名虽同其制则别又郷学虽为序亦有东西墙谓之序故郷饮酒或云序东西州学虽为序据其序内亦有堂称故郷射或云堂东堂西也　方氏慤曰学所以明人伦而人伦之序成于相齿故乡饮之礼必行之于学行之于学而此止言庠门者以养贤敬老为主故也王制言耆老皆朝于庠非谓是乎案孟子言乡党莫如齿王制言习乡尚齿则惟三年大比其为宾者必贤能也或贤能中亦以齿未可知礼曰朝廷同爵则尚齿义可推耳
　　尊让絜敬也者君子之所以相接也君子尊让则不争絜敬则不慢不慢不争则逺于鬭辨矣不鬭辨则无暴乱之祸矣斯君子所以免于人祸也故圣人制之以道【逺于万反】
　　正义郑氏康成曰道指此礼　孔氏颖逹曰君子之相接尊让絜敬如此其至虽有争慢之心无从而生而尊让絜敬之俗成矣礼行而至于成俗则天下之人皆将逺于鬭辨而免于人祸　又曰先王之制礼也有道非茍为繁文饰貌升降之末者也　陈氏祥道曰夫有所尊有所让则相从以义而不敢争有所絜有所敬则相推以诚而不敢慢粲然而文之以接懽然而恩之以爱不期于鬬而已无暴不期于辨而已无乱　方氏慤曰鬭者力相攻之谓辨者言相敌之谓不鬭则无暴之祸不辨则无乱之祸且暴人者人恒暴之乱人者人恒乱之惟君子无暴乱之行所以免于人祸也
　　案尊让絜敬道也争慢鬭辨暴乱人祸非道也圣人制此郷饮酒礼以尊让絜敬之道故无非道之祸焉下宾主共之至象四时皆道也
　　郷人士君子尊于房戸之间宾主共之也尊有酒贵其质也羞出自东房主人共之也洗当东荣主人之所以自絜而以事宾也【上共字如字下共音恭】
　　正义郑氏康成曰卿大夫士饮国中贤者亦用此礼也共尊者人臣卑不敢専大恵羞燕私可以自専也絜犹清也　孔氏颖逹曰郷大夫等设酒尊于东房之西室户之东在宾主之间示宾主之共有此酒也酒虽主人所设宾亦以此酢主人故云宾主共之北面设尊酒在左谓在酒尊之西地道尊右贵其质素故也羞出自东房谓主人供于宾也荣屋翼也设洗于庭当屋之东翼示主人自絜以事宾也　吕氏大临曰酒水也饮之始也饮始于水极味于酒凡酒之设皆尚酒质之为贵不忘本也羞出自东房主人致味以养宾故曰主人共之而不以与宾共也洗当东荣主人自絜以事宾宾虽亦就此洗不曰宾主共之者明所以敬人者各自尽也　陈氏祥道曰东者主人位而主所献者为主共西者宾之位而宾所酬者为宾共惟夫宾与主和献酬而皆有共也此尊所以间于房戸之中以见意与
　　存疑郑氏康成曰郷人郷大夫也士州长党正也君子谓卿大夫士　陆氏佃曰郷人士君子郷人之中有士君子之行者也周官所谓贤能是与　孔氏颖达曰郷大夫等惟有东房方氏慤曰酒者以黑黍和于水而为之其为色则幽其为味则淡贵其质也【案不如水之説确】　贾氏公彦曰荣即今之风屋翼荣者与屋为荣饰翼者与屋为翅翼也
　　案郷人所该甚广士则郷人之秀而君子则有徳有位之通称注谓士为州长党正以指侯国则可若王朝则郷大夫为上大夫卿州长为中大夫党正为下大夫不得谓州长党正为士也其谓主人为郷大夫者亦専本郷法而言若州射党祭则又州长党正为主人恐不得拘也其在侯国则郷大夫者郷人也有饮国中贤能之礼州长者士也有习射郷饮之礼党正者亦士也有蜡祭郷饮之礼郷大夫者有賔兴贤能郷饮之礼总谓之郷饮饮有献酬拜洗拜受拜送拜旣之礼故曰宾主共之羞则宰夫授之而已故曰主人共之　又案聘礼记云卿馆于大夫大夫馆于士而聘礼君使臣还玉于馆宾退负右房则大夫士亦有右房不唯有东房也郷饮酒时宾席牖前南面三宾席在宾西皆南面若但有东房无右房则一室中宾已坐于西北三宾之席直无地可容矣故郷大夫不唯有东房不得舎经从疏也
　　宾主象天地也介僎象阴阳也三宾象三光也让之三也象月之三日而成魄也四面之坐象四时也【僎一作全郑读遵今如字】
　　正义郑氏康成曰隂阳助天地养成万物之气也三宾象天三光者系于天也三光三大辰也天之政教出于大辰焉【孔疏公羊云大辰者何大火也伐为大辰北辰亦为大辰故尔雅云大辰房心尾也大火谓之大辰北极为之北辰是三大辰也何休云大火与伐天子所以示民时之早晚天下取以为正故谓之大辰辰时也天之政教出于大辰】　孔氏颖逹曰此明宾主介僎坐位之义三宾众宾也四面之坐主人东南象夏始宾西北象冬始僎东北象春始介西南象秋始其四时不离天地隂阳之内而坐即是宾主介僎之所象也　吕氏大临曰三宾者众宾之长者也其所以辅宾犹三光之辅天也　方氏慤曰天地者隂阳之体隂阳者天地之用故宾主象天地介僎象隂阳也三宾众宾之所观法而瞻仰者故象三光也后言介僎象日月则此言隂阳盖主日月耳介僎之辅宾主犹日月之运隂阳以成天地之光也故取象于日月隂阳之义三让而后成礼犹月三日而后成魄也夫魄隂也而礼由隂作故以况之且阳道饶而主进隂道乏而主退则让亦隂事也四面之坐则宾主介僎各坐于一方之面也夫有天地以为之体必有隂阳以为之用有隂阳之用然后三光之象垂三光之象垂然后有盈亏之理月有盈亏之理然后四时之序成故取象之序如此　陆氏佃曰成魄谓望后三日且月以生明为进生魄为退退让之事也
　　余论陈氏澔曰或谓介有刚辨之义僎有巽入之义各从其类义或然也
　　存疑郑氏康成曰古文礼僎皆作遵　孔氏颖逹曰三日成魄者谓月尽之后三日乃成魄此谓月明尽之后而生魄非必月三日也魄谓明生旁有微光也初以前月大则月二日生魄前月小则月三日乃生魄　方氏慤曰三光日月星也旣象日月又象三光者盖介僎两而三宾三以象参两之数
　　辨正朱子曰魄者月之有体而无光处也故书言哉生明旁死魄皆谓月三日月初生时也凡言既生魄即谓月十六日月始阙时也今此篇两言月三日而成魄疏知其谬而曲徇之故其説相戾之甚
　　案仪礼宾若有遵者席于宾东一人举觯乃入宾介皆降揖让升是遵乃宾之尊非主之辅郑以僎为遵大误盖天子不以公为宾而以卿为宾诸侯不以卿为宾而以大夫为宾为近则有嫌降一等则无嫌也既不以为宾故后入本尊于宾故席于宾东郷饮酒礼亦然必其爵齿皆尊于宾因不为正宾故后入也若僎则卑于主介以辅宾必不可无僎以辅主则可有可无但有之则备故又谓之全耳三宾为众宾之长席举三宾者因众宾无算主人献众宾众宾之长升拜受者三人故特表此三宾以识敬或以宾介僎为三宾尢误也三光注疏作三大辰为是方氏指日月星为三光则既曰设介僎以象日月又曰立三宾以象三光不赘而乎三日成魄惟陆氏佃得之盖日君象月臣象惟望日去日最逺故盈望后三日稍近故已成魄至晦朔全近日则纯魄晦后三日始稍逺故哉生明也此正谓三宾近宾而礼杀犹三卿近君而礼杀皆如月之让日耳
　　天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地之盛徳气也此天地之仁气也主人者尊宾故坐宾于西北而坐介于西南以辅宾宾者接人以义者也故坐于西北主人者接人以仁以徳厚者也故坐于东南而坐僎于东北以辅主人也
　　正义郑氏康成曰凝犹成也宾者接人以义言宾来以成人之徳　孔氏颖逹曰宾在西北天地严凝之气着主在东南天地温厚之气着介在西南象隂之微气僎在东北象阳之微气　张子曰坐有位者礼主于尊贤而已若宾主正对则兼主于敬主故宾主不相对坐以见尊贤之义虽四时之坐皆有义其实欲明其尊贤也　吕氏大临曰东北至于东南生气也生气温厚而主仁故自孟春至于孟夏生气之所生万物之所以发生天地之盛徳气也主坐于东南僎坐于东北仁之序也西南至于西北杀气也杀气严凝而主义故自孟秋至于孟冬杀气之所行万物之所以収敛天地之尊严气也宾坐于西北介坐于西南义之序也饮酒之义所以致主之养而尊宾也方氏慤曰秋敛冬藏义也故严凝为义春作夏长
　　仁也故温厚为仁介僎者所以辅宾主而接人者也接人则宾主之先故坐于隂阳所始之地宾主则坐于隂阳之盛地焉主人必三揖仁之至也宾必三让义之尽也以接人以仁为盛徳温厚则接人以义为严凝尊严可知　叶氏梦得曰主人以仁接宾故在东南若宾则主人所尊其位则主人所择而居也故先言坐宾于西北而后言接人以义若介先宾以通其意于主僎先主人以通其意于宾隂阳辅天地而天地以成功介僎辅宾主而宾主以成礼其居始生之地不亦宜乎
　　案设席之次宾在牖前南面主席阼阶上西面介在西阶上东面僎在主人北亦西面若众宾则在宾西有遵则在宾东皆南面后世宾东南面主西北面皆侧席相向谬矣
　　仁义接宾主有事俎豆有数曰圣圣立而将之以敬曰礼礼以体长防曰徳徳也者得于身也故曰古之学术道者将以得身也是故圣人务焉
　　正义郑氏康成曰圣通也所以通宾主之意也将犹奉也术犹艺也得身者谓成已令名免于刑罚也言学术道则此説宾贤能之礼　方氏慤曰宾主之际其精至于仁义相接其粗至于俎豆有数非知礼之精者莫之能兴故曰圣也圣之事既立然非将之以敬则亦怠而废礼矣故圣立而将之以敬曰礼礼者天地之序郷饮主于序齿故曰礼以体长防曰徳各得其体岂他求哉故曰徳也者得于身也学术道者将以得身也　马氏睎孟曰因事以见圣即圣以行礼因礼以成徳此始终之序学术道者所以穷理得身者所以尽性礼足以穷理尽性故圣人务焉案有事主以仁为事宾以义为事也有数俎豆有爵者各以命数无爵则如下六十三豆七十四豆也圣通明也既立宾主以象天地而俎豆多寡又以爵以齿则义益通贯而显明故曰圣又敬以行则有本有文而礼成矣郷饮之礼如党正属民固以齿而宾兴养老之时爵同则尚齿贤同亦尚齿是皆体长防也术道行道之方制此礼使人由之皆使人得其性之固有也朱子谓此节牵附迂滞不足深究而诸儒之説愈支故就经姑申其説而余尽汰之
　　祭荐祭酒敬礼也哜肺尝礼也啐酒成礼也于席末言是席之正非専为饮食也为行礼也此所以贵礼而贱财也卒觯致实于西阶上言是席之上非専为饮食也此先礼而后财之义也先礼而后财则民作敬让而不争矣【荐亦作同哜才细反啐七内反为于伪反】
　　正义郑氏康成曰非専为饮食言主于相敬以礼也致实谓尽酒也酒为觞实祭荐祭酒哜肺于席中惟啐酒席末也　孔氏颖逹曰祭荐者主人献宾宾即席祭所荐脯醢也祭酒者既祭荐又祭酒也此是宾敬重主人之礼哜肺者祭酒后兴取俎上之肺哜齿之尝主人之礼也啐酒者饮主人酒而入口成主人之礼也席末谓席西头也郷饮酒礼云祭脯醢奠爵右取肺郤左手右絶末以祭尚左手哜之兴加于俎坐捝手遂祭酒哜肺在前祭酒在后此先云祭酒者哜是尝哜之名祭酒是未饮之称故祭酒与祭荐相连表其敬礼之事言此席之设本不为饮食盖主人敬重于宾故设席耳祭荐祭酒哜肺敬主人之物故在席中啐酒则入于己故在席末于席上祭荐祭酒是贵礼席末啐酒是贱财也卒觯主人酬宾宾卒立以据觯也致实谓致尽其所实之酒于西阶上不就席啐才始入口故犹在席末卒觯则尽爵故逺在西阶上前文方论设席之礼故言是席之正此覆説前席故变文言席之上上亦正也卒觯论其将欲卒觯之时致实论其尽酒之体先礼则贵后财则贱亦互相通　方氏慤曰祭荐祭酒必祭其先而后饮食之也肺者据周人所贵祭荐祭酒则神之也故曰敬礼哜肺则味之矣故曰尝礼啐酒则饮之矣故曰成礼啐酒献宾之觞卒觯则酬宾之时也主献宾宾酢主主酬宾三事既备则献酒之礼毕矣故曰卒觯西阶则宾所有事之阶也席之正则有别于席之末席之上则有别于席之下西阶上即席之下也先礼则敬让后财则不争　叶氏梦得曰啐酒于席末既为贱财则祭脯醢以敬礼哜肺以尝礼皆居席之正是为贵礼也宾辞于西阶上既为后财则羞出东房洗出东荣虽非席之上犹为先礼也盖郷饮酒之礼非専为饮食而已其啐爵也其卒觯也皆避其席亦所以防酒祸也贵礼而先之则民敬让贱财而后之则无酒祸而民不争圣人所务盖如此
　　案敬礼尝礼成礼皆是宾敬主人而主人之所以敬宾者即此可见　又案祭独哜肺者以周礼重肺祭必先肺哜肺则徧尝可知
　　郷饮酒之礼六十者坐五十者立侍以听政役所以明尊长也六十者三豆七十者四豆八十者五豆九十者六豆所以明养老也民知尊长养老而后乃能入孝弟民入孝弟出尊长养老而后成教成教而后国可安也君子之所谓孝者非家至而日见之也合诸郷射敎之郷饮酒之礼而孝弟之行立矣【弟音悌下同行下孟反所谓孝之孝当作敎】正义郑氏康成曰此説郷饮酒谓党正国索鬼神而祭祀则以礼属民而饮酒于序以正齿位之礼也其郷射则州长春秋以礼防民而射于州序之礼也谓之郷者州党乃郷之属也或则郷之所居州党郷大夫亲为主人焉如今郡国下令长【孔疏郡治之下及王侯有国治之下满万戸以上之令不满万戸之长】于郷射饮酒从太守相临之礼也【孔疏令长似州长党正太守似郷大夫】　孔氏颖逹曰郷饮酒礼宾贤能则用处士为宾其次为介其次为众宾皆以年少者为之此正齿位之礼其宾介等皆用年老者为之其余为众宾宾内年六十以上者于堂上宾席之西南面坐若不尽则于介席之北东面北上坐其五十者则立于西阶下东面北上示有陪侍之义非即在六十者旁同南面立也所以立于阶下者示其聼受六十以上之政事役使以明尊敬长老也三豆至六豆者以十年加一豆非正礼故不得为笾豆偶也其五十者二豆而已故郷饮酒礼众宾立于堂下者皆二豆其宾介之豆无正文当依众宾之年而加之也豆是供飬之物故云明养老立侍是陪侍之仪故云明尊长入门而能行孝弟出门而能尊长养老也合诸郷射者谓春秋二时聚合其民于州长敎之以郷射之礼也敎之郷饮酒之礼者谓十月党正饮酒敎之以郷饮酒之礼也【案本文义谓郷饮固行饮礼即郷射亦行饮礼故曰合诸郷射教之郷饮酒之礼疏分两句为两时两事误】仪礼郷饮酒篇无正齿位之礼今云六十者坐五十者立侍故知是党正正齿位之礼此谓初饮酒之时正齿位及其末皆以醉为度杂记云一国之人皆若狂是也州长党正射饮而并谓之郷者以州党属郷故云郷之属也郷之所居州党行饮酒射之礼则郷大夫代此州长党正为主人故得称郷射郷饮酒也若郷之州党郷所不居则郷大夫不得为主人亦不得称郷射郷饮酒但谓之州射党正饮酒可也　方氏慤曰六十者坐则七十以上亦坐可知五十者立则四十以下亦立可知听政者听上之人有所正听役者听上之有所使也必五十以下则立六十以上则坐者盖五十曰艾艾则服官政之时固宜立侍以听政役六十曰耆耆则指使之时固宜坐以加政役于人也尊长在仪养老在物故坐立之不同所以明尊长豆数之不一所以明养老也民知尊长则能入弟民知养老则能入孝民入而孝弟于其家出而尊长养老于其国则敎成矣国岂有危疑之祸乎射义曰卿大夫之射也必先行郷饮酒之礼故云合诸郷射也　吕氏大临曰饮酒之礼老者加豆有至于六也【案正荐之豆以明礼故有定数加豆以优老故以年为差此加字甚明】　陈氏祥道曰笾桃梅之属地产也豆麋鹿之属天产也地产所以养其隂则天产所以养其阳而老者隂也养隂必以阳故言豆而不及笾存疑陈氏祥道曰射所以观徳饮所以尚齿王制曰耆老皆朝于庠元日习射尚功习郷尚齿是郷有习射尚齿矣而郑以党主饮州主射而郷大夫亲为主者不已误耶盖莫非饮也有饮于郷而正齿位者有饮于党而正齿位者莫非射也有射于郷以观徳者有射于州以观徳者以党不若州之众故虽有饮而无射州不若郷之大故虽有射而无饮而有齿者亦未必有其徳此党正言国索鬼神而祭祀则以礼属民而饮酒于序以正齿位而州长言春秋以礼防民射于序也郷则有射有饮而两全焉而记之所言者皆郷而已　胡氏铨曰郷党篇云郷人饮酒杖者出斯出矣杖者亦谓五十六十者而此经下亦云少长以齿则郷饮岂无正齿位之礼乎窃谓此是郷大夫非党正也然则郷射亦不得谓之州长射矣若寔州党则谓之州射党正饮酒可也何得谓之郷乎　赵恭父问此篇自郷饮酒之义而下先儒以为记郷大夫饮宾于庠序之礼自郷饮酒之礼而下先儒以为记党正饮酒于庠序以正齿序之位今详考其文前有古之学术道者将以得身云云固足以见宾兴之意后有六十者坐五十者立侍以听政役亦足以证序齿之事但某窃疑仪礼所载郷饮只是郷大夫兴其贤能而以礼宾之不知説礼何取于党饮而记为是义朱子曰此无他义只是作记者并举之耳　陈氏澔曰坐者坐于堂上立者立于堂下豆当从偶数今但十年而加一豆非正礼也　方氏慤曰唯六十非肉不饱故六十以上始有豆数也前言俎豆有数而此不及俎者以俎大而豆小由其礼之小故止举器之小者以明之也
　　案郑専以六十者坐节为党正蜡祭属民饮酒正齿位之礼遂疑宾贤能正齿位二礼迥异又以卿大夫之射必先行郷饮酒之礼遂疑郷饮郷射二礼必合殊不知王制言命郷简不率教元日习射尚功习郷尚齿则简不肖亦行郷饮矣何必専宾贤能乎宾贤能而贤同则以齿能同则以齿何必宾贤能不尚齿乎卿大夫射必先行饮礼岂士射不先行饮礼如孔子射于矍枂有觯以尊贤能非无饮礼也若饮有不射者以投壶代之或并无投壶如陈敬仲饮桓公酒之类是饮射二礼可分可合也但以饮而射则饮重以射而饮则射重仪礼可徴也而饮亦有重有轻士君子行之则重郷人无爵徳则假是礼行之而仪文不备其礼稍轻如正饮必有正豆加豆假是礼行者则有正豆无加豆惟六十以上乃有三豆四豆之加亦其一端也　又案疏据六十者三豆推言五十者二豆是二豆乃五十以下之正豆六十以上乃有加豆五十以下有正豆无加豆也所谓正豆者郷饮酒礼宾介于设折俎之先荐脯醢众宾辩有脯醢是也所谓加豆者彻俎后説屦升坐乃羞是也仪礼乃羞疏引此三豆至六豆以证之宾介有俎有豆有加豆众宾则有豆无俎故谓六十以上始有加豆则可谓六十非肉不饱始有豆数则不可且郷饮以宾贤能习射正齿位皆礼之大者乌得谓俎大豆小目为礼之小止举器之小者以明之如方氏説乎
　　孔子曰吾观于郷而知王道之易易也【易以防反】
　　正义郑氏康成曰郷郷饮酒也易易谓教化之本尊贤尚齿而已　孔氏颖逹曰王者以尊贤尚齿为教化之本易取简易之义重言易易犹言荡荡平平取语顺也　吕氏大临曰礼之所尊尊其义也其文则摈相习之其义则君子知之脩其文逹其义然后可以化民成俗也贵贱明隆杀辨和乐而不流弟长而无遗安燕而不乱此五者皆见于饮酒之礼而可以化民成俗故曰吾观于郷而知王道之易易也易谓易行
　　主人亲速宾及介而众宾自从之至于门外主人拜宾及介而众宾自入贵贱之义别矣【别彼列反】
　　正义郑氏康成曰速谓即家召之别犹明也　孔氏颖达曰主人亲自速宾并徃速介而众宾不湏徃速自从宾介而来宾介至门主人拜宾及介而众宾不湏拜自入门是宾介贵于众宾也　方氏慤曰宾三宾也三宾贵于众宾而介则辅三宾者也故主人或亲速之或不亲而使之自从或不拜而使之自入故曰贵贱之义别矣
　　三揖至于阶三让以宾升拜至献酬辞让之节繁及介省矣至于众宾升受坐祭立饮不酢而降隆杀之义辨矣【省所领反杀色戒反】
　　正义郑氏康成曰繁犹盛也小减曰省辨犹别也尊者礼隆卑者礼杀尊卑别也　孔氏颖达曰主人于宾三揖三让拜其来至又酌酒献宾宾酢主人主人又酌而自饮以酬宾是辞让之节其数繁多也介酢主人则止主人不酬介是及介省矣主人献众宾于西阶上受爵坐祭立饮不酢主人而降西阶东面是于宾礼隆众宾礼杀也　吕氏大临曰介之升也不三揖三让不拜洗主人不之阼阶拜送不哜肺不啐酒不告防不自酌酢授主人爵主人不举酬省于宾可知及众宾则升受坐祭立饮不酢其拜受者众宾之长三人余则不拜省于介可知于一等之中寖有省焉此所以辨隆杀也　方氏慤曰主酌宾为献宾答主为酢主又答宾为酬是礼也三宾则备之至于介则省酬焉至于众则又省酢矣升而受爵之时惟祭酒得坐及饮酒则立盖饮酒所以养己以其卑不敢坐而当其养故也前言贵贱之义此言隆杀之义贵贱指其人隆杀指其礼因其人之贵则礼为之隆因其人之贱则礼为之杀故其义先贵贱而后隆杀也
　　工入升歌三终主人献之笙入三终主人献之间歌三终合乐三终工告乐备遂出一人觯乃立司正焉知其能和乐而不流也【间间厠之间】
　　正义郑氏康成曰工谓乐正也乐正既告备而降言遂出者自此至去不复升也流犹失礼也立司正以正礼则礼不失可知　孔氏颖逹曰工入升歌鹿鸣四牡皇皇者华每一篇而一终主人献之献工也吹笙之人入于堂下奏南陔白华华黍每一篇一终主人献之谓献笙人也间代也笙歌已竟而堂上与堂下更代而作也堂上人歌鱼丽则堂下笙由庚为一终堂上歌南有嘉鱼则堂下笙崇丘为二终堂上歌南山有台则堂下笙由仪为三终鱼丽言太平年丰物多此采其物多酒防所以优宾南有嘉鱼言太平君子有酒乐与贤者共之此采其能以礼下贤者与之燕乐南山有台言太平之治以贤者为本此采其爱友贤者为邦家之基由庚崇丘由仪今亡其义未闻合乐三终者谓堂上下歌瑟及笙并作也若工歌闗睢则笙吹鹊巢合之歌葛覃则笙吹采蘩合之歌卷耳则笙吹采苹合之故郷饮酒云乃合乐周南闗睢葛覃卷耳召南鹊巢采蘩采苹也周南召南王后国君夫人房中之乐歌闗睢言后妃之徳覃言后妃之职卷耳言后妃之志鹊巢言国君夫人之徳采蘩言国君夫人之不失职采苹言卿大夫妻能循法度工告乐备遂出者谓乐工先告乐正乐正告宾以乐备乃降立西阶东北面自此遂出也一人谓主人之吏举觯示将行旅酬也将防宾旅酬恐有惰故主人使相礼者一人为司正以监之　陈氏祥道曰升歌堂上之乐笙入堂下之乐记曰歌者在上匏竹在下贵人声也歌之者一篇为一终鹿鸣燕嘉宾歌之以示事四牡劳使臣之来歌之以示劝宾既至而无礼乐以文之则亦不足以示情此皇皇者华所以继作也送之以礼乐言逺而有光华者乃其意也南陔相戒以养也白华孝子之洁白也白华以示其徳南陔以示其行外有行而内有徳不得其时而饮之亦不足以行礼此华黍所以继作也其诗曰时和嵗丰宜黍宜稷者乃其意也示事示劝示情主人之所以事人示徳示行示礼主人之所以成已故主人献之若夫相代而为间歌相同而为合乐则无所献矣以其不特于主人故也鱼丽作于上以见物多而礼能备礼能备则其道得矣故下有由庚以继之诗曰由庚万物得由其道是也南有嘉鱼作于上以见至诚而乐相与则其功大矣故下有崇丘以继之诗曰崇丘万物得极其髙大是也南山有台作于上以见得贤也自况能立太平之基则天下宜矣故下有由仪以继之诗曰由仪万物之生各得其宜是也二南者王化之本正始之道也用之郷人焉使郷大夫以之教其民用之邦国焉使诸侯以之教其臣　又曰升歌笙入皆继之以主人献之以礼节乐于其始也间歌合乐必继之以一人觯乃立司正以礼节乐于其终也作乐以行礼由礼以节乐宾主之情斯和乐而不流矣
　　案仪礼郷饮酒卒歌主人献工注一人工之长者也凡工贱不为之洗又曰大师则为之洗大射礼燕礼皆然　又案燕礼合乐遂歌郷乐周南闗雎葛覃卷耳召南鹊巢采蘩采苹是六诗皆歌也孔疏谓笙吹召南三诗未闻所据但合乐三终乃堂上下歌瑟及笙并作笙诗自小雅六诗而外不知合乐时吹笙又是何诗况笙诗有声无辞鹊巢三篇则有辞矣姑仍疏以存其説可也
　　宾酬主人主人酬介介酬众宾少长以齿终于沃洗者焉知其能弟长而无遗矣【少诗召反弟音悌】
　　正义郑氏康成曰遗犹脱也忘也　孔氏颖逹曰旅酬之时宾主人之党各以少长为齿以次相旅至于执掌罍洗之人以水沃盥洗爵者皆豫酬酒之限是弟长无遗也主人酬介介酬众宾虽据旅酬之时少长以齿终于沃洗因遂连言无算爵见无不周徧郷饮酒记主人之赞者西面北上不与无算爵然后与是也　马氏睎孟曰终于沃洗逮贱之谓也少长以齿能弟长也终于沃洗能无遗也　朱子曰弟长而无遗弟悌也敬顺之意言能使少者皆承顺以事长者而无所遗弃也
　　降説屦升坐脩爵无数饮酒之节朝不废朝莫不废夕宾出主人拜送节文终遂焉知其能安燕而不乱也【下朝字直遥反莫音暮説脱同】
　　正义郑氏康成曰朝夕朝莫听事也不废之者既朝乃饮先席则罢其正也终遂犹充备也　孔氏颖逹曰无算爵前皆立而行礼未彻俎故未説屦至此彻俎之后乃説屦升堂坐也脩爵无数谓无算爵也朝后乃行饮酒之礼礼毕乃治私家之事是朝不废朝莫不废夕此谓郷饮酒礼若党正饮酒一国若狂无不醉也饮毕主备礼拜而送宾节制文章终竟申遂不有阙少故知安燕而不乱
　　贵贱明隆杀辨和乐而不流弟长而无遗安燕而不乱此五行者足以正身安国矣彼国安而天下安故曰吾观于郷而知王道之易易也
　　正义孔氏颖逹曰此总结上五种之事　方氏慤曰五行行之于一身则身正而无邪施之于一国则国安而无危天下之本在国故曰国安而天下安天下安则王道成矣　胡氏铨曰前言正席次言司正正礼此言正身盖席正然后礼正礼正然后身正身正则国正国正则天下安矣故继之以国安而天下安也
　　郷饮酒之义立宾以象天立主以象地设介僎以象日月立三宾以象三光古之制礼也经之以天地纪之以日月参之以三光政敎之本也
　　正义郑氏康成曰日出于东僎所在也月生于西介所在也　孔氏颖逹曰此覆説郷饮酒礼之义有所法象之事前文天地共言此则析言之宾者主之所尊敬故以宾象天主供物以养宾故以主象地前经介僎象隂阳据其气此云日月言其体僎在东北象日出介在西南象月出　吕氏大临曰饮酒之礼莫先于宾主立宾象天立主象地礼之经也其次立介僎以辅之辅之者纪也其次立三宾以陪之陪之者参也政教之立必有经有纪有参然后可行也其或言立或言设也立则本于创始之时设则见于既陈之后因宾而后用介因主而后用僎则是立宾立主于前乃设介设僎于后也礼之所制如此故用之于事则足以为政之本体之于道则足以为教之本
　　亨狗于东方祖阳气之发于东方也洗之在阼其水在洗东祖天地之左海也尊有酒教民不忘本也【亨普萌反】正义郑氏康成曰祖犹法也狗所以养宾阳气主养万物海水之委也太古无酒用水而已　孔氏颖逹曰烹狗东方覆説前文羞出自东房也洗之在阼水在洗东覆説洗当东荣也尊有酒亦覆上文　吕氏大临曰天地之间海居于东东则左也故洗在阼水在东有左海之义　陈氏祥道曰牲用狗者狗之为物有所守而善择人者也非其人则在所去故古之人于燕飨饮食皆用之　方氏慤曰凡植物皆地产足以养人之隂凡动物皆天产足以养人之阳天产不特狗也而特烹狗者阳之辰穷于戍至阳之畜也东方者得阳之中烹至阳之畜于阳中之方又得其宜矣水则盛之于罍者盖酌之于罍而涤之于洗故其水在洗东洗既在东水又在洗之东者凡以祖天地之左海也左亦东也以方言之则曰东以体言之则曰左
　　宾必南郷东方者春春之为言蠢也产万物者圣也南方者夏夏之为言假也养之长之假之仁也西方者秋秋之为言愁也愁之以时察守义者也北方者冬冬之为言中也中者藏也是以天子之立也左圣乡仁右义偝藏也【郷许亮反下同偝音佩】
　　正义郑氏康成曰春犹蠢也蠢动生之貌也圣之言生也假大也愁读为揫揫敛也察犹察察严杀之貌也南郷郷仁贵长大万物也察或为杀　孔氏颖达曰圣之言生也东方产育万物故为春为圣养育万物长之使大亦为仁五行春为仁夏为礼今春为圣夏为仁者春夏皆是生长俱有仁恩之义中者藏也北方主智亦为信以五行言之则为信以生长敛藏言之则万物所归藏也　吕氏大临曰天子南面而立左则东方东方圣也左之则尊之也郷则南方南方仁也郷之则宗之也右则西方西方义也右之则用之也偝则北方北方藏也偝之则违之也天子之立如是而坐宾亦南郷者尊宾之至也　马氏睎孟曰春木为仁而夏曰仁何也天地之仁至乎夏而尽矣天地之义至乎冬而极矣故乐记曰春作夏长仁也秋敛冬藏义也长者大之而已秋者敛也万物至秋而敛则其成体可察也义者仁之节秋者春夏之节也故曰守义中者万物复归其根也蔵者不露其形也以秋为揫敛则知春夏为发散也以冬为中藏则知春夏为外发也　项氏安世曰圣管万善故象春仁济万善故象夏义制万事故象秋中藏万理故象冬圣以徳言未及于用也故左之义以事言天下之大用也故右之郷仁以应物偝藏以反身也凡道备于身为圣施于物为仁形于事为义存于心为中名虽有四其实一也考其次序固人道之当然推其方位亦天理之自然也
　　案此节有脱误若移下主人必居东方三十一字置产万物者圣也上宾必南郷四字属南方者夏上则明顺矣圣知本藏于冬而发于春仁育本见于春而大于夏言各有当也
　　介必东郷介宾主也主人必居东方东方者春春之为言蠢也产万物者也主人者造之产万物者也
　　正义郑氏康成曰献酬之礼主人将西宾将南介覸其间也主人者造之礼之所共由主人出也　孔氏颖逹曰介宾主者主人献宾将西行就宾宾又南行将就主人介在西阶之上以介覵隔宾主之间也主人造之产万物者释所以主人居东方之意东方产育万物主人供客所湏故造为产万物之象
　　存异方氏慤曰言宾必南郷以见主之北郷言介必东郷以见僎之西郷　陆氏佃曰介必东郷介宾主也据此坐乡东北明矣然则主人面西北宾面东南僎面西南皆可知
　　案上文云坐宾于西北而坐介于西南主人坐于东南而坐僎于东北言其方也此又云宾必南郷介必东郷主人坐于东方言其郷也后世遂沿为侧坐相向则误矣观仪礼献宾时云宾升席自西方记云主人介升席自北方降自南方则其席之正而宾南乡介东乡主人西乡皆可得而推之矣郑注仪礼云宾席牖前南面主人席阼阶上西面介席西阶上东面众宾席于宾席之西是四面之坐礼经甚明
　　月者三日则成魄三月则成时是以礼有三让建国必立三卿三宾者政教之本礼之大参也
</div>
    <div class="pagination">
<a href="钦定礼记义疏_page95.html">上一页</a><span>...</span><a href="钦定礼记义疏_page91.html">91</a><a href="钦定礼记义疏_page92.html">92</a><a href="钦定礼记义疏_page93.html">93</a><a href="钦定礼记义疏_page94.html">94</a><a href="钦定礼记义疏_page95.html">95</a><span class="current-page">96</span><a href="钦定礼记义疏_page97.html">97</a><a href="钦定礼记义疏_page98.html">98</a><a href="钦定礼记义疏_page99.html">99</a><a href="钦定礼记义疏_page100.html">100</a><a href="钦定礼记义疏_page101.html">101</a><span>...</span><a href="钦定礼记义疏_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
