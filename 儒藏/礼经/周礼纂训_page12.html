<!DOCTYPE html>
<html>
<head>
    <meta charset="UTF-8">
    <title>周礼纂训 - 第 12 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼纂训 - 第 12 页/共 54 页</h1>
    <div class="content">　　稾人奄八人女稾毎奄二人奚五人
　　大司徒之职掌建邦之土地之图与其人民之数以佐王安扰邦国以天下土地之图周知九州之地域广轮之数辨其山林川泽丘陵坟衍原隰之名物
　　注九州荆豫青兖雍幽冀并也积石曰山竹木曰林注渎曰川水钟曰泽土髙曰丘大阜曰陵水崖曰坟下平曰衍髙平曰原下湿曰隰名物者十等之名与所生之物
　　疏马融云东西为广南北为轮训此节承上土地之图下土防土宜土均皆辨土地名物之事也
　　而辨其邦国都鄙之数制其畿疆而沟封之设其社稷之而树之田主各以其野之所宜木遂以名其社与其野
　　注社稷后土及田正之神壝坛与堳埒也田主田神后土田正之所依也
　　疏辨邦国之数者谓分别畿外诸侯邦国多少之数辨都鄙之数者谓分别畿内三等采地之数制其畿疆者王畿千里中置王城面有五百里其邦国都鄙亦皆有畿界也沟封之者谓于疆界之上设沟沟为封树以为阻固也设其社稷之壝者谓于中门之外右边设大社大稷王社王稷又于庙门之屏设胜国之社稷其社稷外皆有壝埓于四面也树之田主者谓籍田之内依树木而为田主各以其野之所宜木云各者总据邦国都鄙并王者而言也遂以名其社与其野者假令以松为社则名松社之野余皆放此又云社者五土之总神以句龙为后土官有功于土死配社而食稷是原隰之神原隰宜五谷稷者五谷之长立稷以表神名弃为稷官有功于民死乃配稷而食名为田正也注云田主田神者谓郊特牲云先啬神农是也田正则司啬是也直以神农为主祭尊可以及卑故使后土田正二神凭依之同坛共位耳训土圭以下皆所以辨邦国都鄙而制其畿疆者也
　　以土防之灋辨五地之物生一曰山林其动物宜毛物其植物宜皁物其民毛而方二曰川泽其动物宜鳞物其植物宜膏物其民黑而津三曰丘陵其动物宜羽物其植物宜覈物其民専而长四曰坟衍其动物宜介物其植物宜荚物其民晳而瘠五曰原隰其动物宜臝物其植物宜丛物其民丰肉而庳【防古外反皁音早本或作早覈音核専徒丸反荚音颊古协反晳音锡白色也臝力果反庳音婢】
　　注防计也以土计贡税之法因别此五者也毛物貂狐貒貉之属缛毛者也皁物柞栗之属膏物当为櫜字之误莲芡之实有櫜韬津润也覈物李梅之属専圜也荚物荠荚王棘之属臝物虎豹之属浅毛者丛物萑苇之属庳犹短也
　　疏五地之内以民之资生取于动植之物故先言动植后言民也训家君子曰山林积草故其物毛川泽积水故其物鳞丘陵多树故其物羽坟衍多石故其物介原隰积土故其物臝毛肖草之茎鳞肖水之文羽肖木之叶介肖石之体臝肖土之形各感其气而成其类盖毛物生于山林者金生于土也鳞物生于川泽者木生于水也羽物生于丘陵者火生于木也介物生于坟衍者水生于金也臝物生于原隰者原隰备燥湿髙下土寄旺于四行也皁物覈物刚之属也膏物荚物柔之属也丛物和气之属也亦各感其气而生也毛而方者得金土之气黑而津者得水木之气専而长者得木火之气晳而瘠者得金水之气丰肉而庳者得土之气也盖五地应乎五行而民物之生不离五行之化形体既异性情亦殊先王因物以施教盖由乎此矣　下文十有一教是教之事土宜之法是养之事先言教后言养者承上文五地之物生而遂及施教之条所谓修其教不易其俗齐其政不易其宜者也然则随俗施教既得以类相从而下文任土作贡亦得以类相从矣
　　因此五物者民之常而施十有二教焉一曰以祀礼教敬则民不苟二曰以阳礼教让则民不争三曰以隂礼教亲则民不怨四曰以乐礼教和则民不乖五曰以仪辨等则民不越六曰以俗教安则民不愉七曰以刑教中则民不虣八曰以誓教恤则民不怠九曰以度教节则民知足十曰以世事教能则民不失职十有一曰以贤制爵则民慎德十有二曰以庸制禄则民兴功【愉音偷虣薄报反】
　　注阳礼谓乡射饮酒之礼隂礼谓男女之礼昏礼以时则男不旷女不怨仪谓君南靣臣北靣父坐子伏之属俗谓土地所生习也偷谓朝不谋夕恤谓灾危相忧民有凶患忧之则民不解怠度谓宫室车服之制世事谓士农工商之事少而习焉其心安焉因教以能不易其业慎德谓矜其善德劝为善也庸功也爵以显贤禄以赏功
　　疏十曰以世事教能则民不失职者父祖所为之业子孙述而行之不失本职训以刑教中凡教皆中道而民或不从刑者所以防其过不及而纳之于中道故曰刑以防之教中之説也十有二教所以范天下之智愚贤否而齐五方之民敬让和亲教之所以起此人治之大者故必以此为先焉知敬让而后等可辨知和亲而后俗可安以刑教中所以纠其不敬让和亲之失也以誓教恤所以固其敬让和亲之情也以度教节则贫富不得相耀而等威益以不越矣以世事教能则四民各世其业而习俗益以不偷矣至于以爵劝德以禄劝功则民皆兴起于贤能此教之终也以度教节如食之以时用之以礼誓教恤者约结其民使相救恤也　临川呉氏曰唐虞司徒所敷者五教而周司徒施十有二教盖五教举其纲十有二教则详其目自一至六是德礼之属也自七至十二是刑政之属也　爵禄亦刑政之事
　　以土宜之灋辨十有二土之名物以相民宅而知其利害以阜人民以蕃鸟兽以毓草木以任土事辨十有二壤之物而知其种以教稼穑树蓺【相上声毓音育】
　　注十二土分野十二邦任谓就地所生因民所能疏知其利害者十二土之中利处居之害处逺之以阜盛人民以蕃息鸟兽以毓生草木者皆由知利害使之然也十二壤即十二土上经既欲居民不必皆须树蓺故曰土取万物自生为名此经据树蓺而言故变云壤训家君子曰五地者经也十二土者纬也十二土各有五地焉故以土宜之灋辨之任土事者即稼穑树蓺之事也以其事重必察其物而知其种故又特言之
　　以土均之灋辨五物九等制天下之地征以作民职以令地贡以敛财赋以均齐天下之政
　　注五物五地所生之物也九等骍刚赤缇之属疏言天下则并畿外邦国所税入天子而言也此地征与下为目也训郎氏曰九等上中下各三等也民职即九职地贡即九贡财赋即九赋　家君子曰均平也土地有肥硗之异而贡赋有多寡之殊所以均之也　此节承上土宜之法为任土以作贡也【骍虽荣反缇音纸】
　　以土圭之灋测土深正曰景以求地中日南则景短多暑日北则景长多寒日东则景夕多风日西则景朝多隂
　　注土圭所以致四时日月之景也测犹度也不知广深故曰测测土深谓南北东西之深也日南谓立表处太南近日也日北谓立表处太北逺日也景夕谓日趺景乃中立表之处太东近日也景朝谓日未中而景中立表处太西逺日也昼漏半而置土圭表隂阳审其南北景短于土圭谓之日南是地于日为近南也景长于土圭谓之日北是地于日为近北也东于土圭谓之日东是地于日为近东也西于土圭谓之日西是地于日为近西也凡日景于地千里而差一寸
　　疏郑云不知广深故曰测者广深喻逺近云日南谓立表处太南近日云云者日于地中而在南故以南表为近日北表为逺日日出东方而西流故以东表为近日西表为逺日云表隂阳者东方西方是隂阳故别云审其南北也云日景于地千里而差一寸者三光考灵耀云四游升降于三万里中下云日至之景尺有五寸谓之地中则是半三万里而万五千里与土圭等周公度日景之时置五表五表者于颍川阳城置一表为中表中表南千里又置一表北千里又置一表东千里又置一表西千里又置一表日南景短多暑者据中表之南而言昼漏半立八尺之表表北得尺四寸景不满尺五寸日北者据中表之北而言亦昼漏半表北得景尺六寸日东据中表之东昼漏半中表景得正时东表日已趺是昼漏半已得夕景日西为中表之西昼漏半中表景得正时西表日未中仍得朝时之景此经皆未得所求耳
　　日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉制其畿方千里而封树之
　　注景尺有五寸者南戴日下万五千里地与星辰四游升降于三万里之中是以半之得地之中也畿方千里取象于日一寸为正司农云土圭之长尺有五寸以夏至之日立八尺之表其景适与土圭等谓之地中今颍川阳城地为然
　　疏然则百物阜安者总结上句所合已下然犹如是训家君子曰此所谓地中及东西南北之偏就九州以内言之耳如今南方多暑北方多寒近海处多风近山处多隂故惟中州气候为得其正而其日景则夏至之日与土圭齐故取以为凖是日景以土中而定非土中因日景而得也经云正日景以求地中者求之为言犹标识之义耳景短多暑谓景短时多暑也景长多寒言景长时多寒也景夕多风言景夕时多风也景朝多隂言景朝时多隂也景短谓夏景长谓冬景夕谓午后景朝谓午前　自古天地道理日月晷景之说多矣至于今日西厯之家其说弥详盖以为地在天中止一弹丸四方上下去天之数皆均其四表极处非能与天相际也所谓天圆地方者言其动静之性耳实则地亦圆体如卵裹黄上下周围与天度相应其地气寒暑则以去日逺近为差赤道之下正与日对其地最热其景则四时常均无冬夏短永两极之下取日最逺其地最寒其景则短者极短长者极长正当两极之处常以半年为昼半年为夜惟二极与赤道相去之间当日南北轨之外起二十三度至四十度许其地不寒不热温和可居其景则与冬夏进退长短之极皆无过十之七此气之平而数之中也环地上下皆有国土人居各以戴天为上履地为下南北东西随处改观午夜晨昏毎毎相反盖皆负气而生丽阳而明周游环匝初无定位其名有亚细亚欧罗巴利末亚亚墨利如四大洲今之九州及四夷之地皆亚细亚国土也其所记亲歴各洲风土山川寥廓荒忽虽不可尽信然其实测道里晷景见诸施行者颇为信而有征其理盖不可诬今以其说考之则中国九州正当黄道北轨距赤道二十四度之外起于广州夏至戴日之下迤逦而北至于夏至去日十六度许则今直也自此复出塞而北风气渐寒昼夜短永渐逾其度自广州越海而南则气渐酷热而昼夜之刻渐无短永矣故惟九州之内风气和时刻平而洛又其中之中也是以天地四时之所交合隂阳风雨之所防和昔之达者其知之矣而周公岂欺我哉或曰此以言南北寒暑则可矣东西风隂之理亦可得闻与曰由前之说则环处于地者迭为东西未可以先儒日出日入午前午后之说拘之也盖九州之域西则多山而东际海近山则多隂滨海则多风騐之闽蜀之地可见然则周礼之风隂亦就九州言之明洛邑之为中耳其所以风所以隂恐山水之为而非日出入朝暮之故家茂夫叔父申言之曰夏至日道下直衡岳晷
　　无景北距嵩髙径九度余阳城衡岳地平鸟道相去约二千五百里去止二千五百里一则尺五寸一无景是百六十余里景已差一寸矣况晷景之移视日斜竖以为迟速非可以平率定乎则郑注所云千里而差一寸恐未然也又云景夕者东表日跌中表景乃中景朝者西表日未中而中表景已中如此则极东之地日出方及三五寻丈日景已中极西之地日昃将及三五寻丈日景方中夫地在天中不过成形之大耳弹丸浮寄四际距天之逺若一虽日之出也极东先见及其入也极东先昏然南北有常东西无定各随其处自为晓午昏暮安知日东者不以吾为景朝乎日西者不以吾为景夕乎且此尺有五寸东西直此一带中日景皆然又何以定其为东西之中乎愚谓日南谓从此中表而南日北谓从此中表而北东西皆然景短即夏至非短于尺有五寸也景长即冬至非长于尺有五寸也东地滨海则多风而风起于夕故以景夕言之西地多山则云气盛故多隂而隂霾于朝则以景朝言之惟洛邑天地之所合也四时之所交也则无多寒多暑之患风雨之所防也则无多风隂阳之所和也则无多隂何以定之以騐寒暑隂风于五土而惟此为不偏也然特就中国九州而奠其四方之中耳若论大地之中当在南戴赤道下之国则未知其何如也日至之景尺有五寸谓之地中者非谓日景尺有五寸乃为地中也是言地中之处其景尺有五寸也　夏至日道北距嵩高十二度而家茂夫叔父言九度余者十二度以天体之圜言之九度余以径直言之四分之而得三分有竒也晷景之移视日斜竖以为迟速者日斜照则晷景移速日直照则晷景移迟晷景移速者地相去不甚逺而景长景短之差至多也晷景移迟者地相去有至逺而景长景短之差不多也皆以日之斜竖有异故也言此者明晷景之移既有迟速则不可以千里而差一寸之定例律之也　此建王国之事
　　凡建邦国以土圭土其地而制其域诸公之地封疆方五百里其食者半诸侯之地封疆方四百里其食者参之一诸伯之地封疆方三百里其食者参之一诸子之地封疆方二百里其食者四之一诸男之地封疆方百里其食者四之一【疆居良切下同】
　　注土其地犹言度其地司农云土其地但为正四方耳其食者半公所食租税得其半耳其半皆附庸小国属天子参之一亦然谓食者半参之一四之一者土均均邦国地贡轻重之等大国贡重正之也小国贡轻字之也凡诸侯为牧正帅长及有德者乃有附庸为其有禄者当取焉公无附庸侯附庸九同伯附庸七同子附庸五同男附庸三同进则取焉退则归焉鲁于周法不得有附庸故言锡之也地方七百里者包附庸以大言之也附庸二十四言得兼此四等矣
　　疏注言诸侯为牧正帅长及有德者乃有附庸案王制云州有伯伯即牧也牧正帅长皆是有功诸侯乃得为之有功即有附庸又诸侯有德虽不为牧正帅长亦得有附庸云谓其有禄者当取焉谓取闲田为附庸以为禄也云公无附庸者以其天子畿方千里上公五百里地极故无附庸侯附庸九同者以侯有功进受公地盖公方五百里开方之方百里者五五二十五侯四百里开方之四四十六加九同则为二十五同与公等伯地三百里三三而九加七同则为十六同与侯等子有功进受伯地加五同与伯等男有功受子地男本一同加三同与子等云进则取焉谓附庸者退则归焉谓为闲田者也云鲁不得有附庸者鲁虽侯爵以其王子母弟画服如上公受五百里之地成王以周公制典法之勲赐鲁以侯伯子男四等附庸故云方七百里包附庸以大言之也凡言同者皆百里地百里则为国周法不满百里乃为附庸今皆名附庸为同者积集附庸成同并数之矣训朱子曰先儒说封建古者公侯百里伯七十里子男五十里至周公则斥大疆界始大封侯国公五百里侯四百里伯三百里子二百里男百里此则将那小底移动添封为大国岂有此理禹涂山之防执玉帛者万国当时所谓国者如今溪洞之类或五六十家或百十家各立个长后来到夏商衰时皆相吞并渐渐大了至周时只有千八百国便是万国吞并为千八百国不及五分之一矣可见其又大了周毕竟是因而封之岂有移去许多小国却封为大国然圣人立法亦自有低昻不如此截然如封五百里这一段四面大山如大行却有六百里不成又挑出那百里外加封四百里这一段却有三百五十里不成又去别处讨一段五十里来添都不如此杀定盖孟子时去周已七八百年如今去隋时既无人记得又无载籍可考所以难见得端的又周封齐鲁之地是诛纣伐奄灭国者五十所以封齐鲁之地极广如鲁地方千里如齐东至海西至河南至穆陵北至无棣是多少广濶朱子所谓欲封五百里适有一段地方六百里
　　者余一百里当即是附庸闲田矣或有不满五百里四百里之数当亦有絶长补短之法要之所谓自有低昂不截然杀定知此者可以言周礼矣
　　凡造都鄙制其地域而封沟之以其室数制之不易之地家百畮一易之地家二百畮再易之地家三百畮【畮古文亩字】
　　注都鄙王子弟公卿大夫采地其界曰都鄙所居也王制曰天子之县内方百里之国九七十里之国二十有一五十里之国六十有三此盖夏时采地之数周未闻矣城郭之宅曰室以其室数制之谓制丘甸之属郑司农云不易之地嵗种之地美一易之地休一嵗乃复种再易之地休二嵗乃复种
　　疏四丘为甸四甸为县四县为都家邑二十五里小都五十里大都百里是造都鄙制其地域也以其室数制之者室在都邑之内三等采地皆有城郭依其城内室数于四野之中制地与之训谢氏曰邦国主分地故度地制域都鄙主治民故地域大小除山川邑居等虚数以居民实数计之又知受田之数知室家之数也
　　乃分地职奠地守制地贡而颁职事焉以为地灋而待政令
　　注分地职分其九职所宜也定地守谓衡麓虞候之属制地贡谓九职所税也颁职事者分命使各为其所职之事地职农圃地守虞衡地贡如载师任地法园防二十而一以下
　　训自土圭以下至此皆承辨其邦国都鄙之数而言先王国次畿外诸侯次都鄙采地
　　以荒政十有二聚万民一曰散利二曰薄征三曰缓刑四曰弛力五曰舍禁六曰去防七曰眚礼八曰哀杀九曰蕃乐十曰多昏十有一曰索鬼神十有二曰除盗贼【弛式氏反舍音舍杀所界反除所例反蕃力袁反】
　　注散利贷种食也薄征轻租税也弛力息繇役也舍禁若公无禁利去防去其税礼杀吉礼杀哀省凶礼蕃乐闭蔵乐器而不作多昏不备礼而娶昏者多也索鬼神求废祀而修之除盗贼饥馑则盗贼多急其刑以除之
　　疏贷种食者谓丰时敛之凶时散之民无者从公贷之或为种子或为食用至秋熟还公据公家为散据民往取为贷荒政据大凶年为义五谷不升谓之大饥一谷不升谓之嗛二谷不升谓之饥三谷不升谓之馑四谷不升谓之康五谷不升谓之大侵即大饥也案均人云凶札则无力征财赋此既据大饥犹云薄征者此经虽主大饥兼记一谷二谷不熟之嵗故有轻税也舍禁山泽所遮禁者舍去其禁使民取蔬食去饥案司关云国凶札则无门关之征犹防多昏使有女之家得减口数有男之家易得其妻训索鬼神固是求废祀而修之然亦有祷祠诸神以求御灾捍患之事焉散利薄征以君养民也缓刑弛力使民得自养也五至六与民通财也七至十与民省用也索鬼神以祈其福除盗贼以去其害
　　以保息六养万民一曰慈幼二曰养老三曰振穷四曰恤贫五曰寛疾六曰安富
　　注保息谓安之使蕃息也慈幼如十四以下不从征养老七十养于乡五十异粻之属振穷抍捄天民之穷者也穷者有四曰矜曰寡曰孤曰独恤贫贫无财业禀贷之寛疾若今癃不可事不算卒可事者半之也安富平其繇役不専取
　　疏上经既陈凶荒不安之事故此经陈安养万民之道注云养老七十养于乡案王制云五十养于乡彼谓大夫士也王制又云凡三王养老皆引年注云已而引户校年当行复除也老人众多非贤者不可皆养故食货志云七十已上所养也此云七十养于乡亦谓有贤行者也【抍音拯本亦作拯捄音救卒子忽反】
　　以本俗六安万民一曰媺宫室二曰族坟墓三曰联兄弟四曰聨师儒五曰聨朋友六曰同衣服【媺音美聨兄弟一本作聚兄弟】注本犹旧也媺善也谓约椓攻坚风雨攸除各有攸宇族犹类也同宗者生相近死相迫聨犹合也兄弟昏姻嫁娶也师儒乡里教以道艺者同师曰朋同志曰友同犹齐也民虽有富者衣服不得独异
　　疏经云美宫室明不使华美故以攻坚解之云兄弟是昏姻嫁娶者案尔雅释亲云父之党为宗族母与妻党为兄弟又案丧服记兄弟皆有外邦及与兄弟居彼皆据同宗小功以下知此兄弟是昏姻非同宗者上云族坟墓是同宗明此兄弟施于外姓昏姻尔雅又云妇之党为昏兄弟夫妇相名亦为兄弟故曽子问曰不得嗣为兄弟是以知兄弟是昏姻也云师儒乡里教以道艺者以其乡立庠州党及遂皆立序致仕贤者使教乡闾子弟乡闾子弟皆相聨合同就师儒保息者养其人也本俗者安其俗也此二者养民之经荒政者救民之权
　　正月之吉始和布教于邦国都鄙乃县教象之灋于象魏使万民观教象挟日而敛之乃施教灋于邦国都鄙使之各以教其所治民【县音挟于协反】
　　疏据邦国则使诸侯教所治民据都鄙则使公卿大夫教所治民训教法十二教以下皆是十二教其纲也以下详其目也
　　令五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相宾【比毗志反下同赒音周】
　　注使之者皆谓立其长而教令使之保犹任也受者宅舍有故相受寄托也
　　疏五家相保不为过恶训郎氏曰五家为比使之相保羣相亲近则易相督察也　注谓相受为受寄托者如托其妻子于其友之类盖一乡之中其情意有亲疏之殊焉其服容音声有生熟之别焉此所以因地而教不同至于乡人之聚则其论公矣故使之相与賔贤能而进之也
　　颁职事十有二于邦国都鄙使以登万民一曰稼穑二曰树艺三曰作材四曰阜蕃五曰饬材六曰通财七曰化材八曰敛材九曰生材十曰学艺十有一曰世事十有二曰服事【饬音勑】
　　注司农云生材即闲民无常职转移执事学艺谓学道艺世事谓以世事教能则民不失职谓生材谓养竹木者
　　疏大司徒主天下人民之数故颁下民之职事十有二条于天下使以登成万民不言乡遂及公邑者举外以包内一曰稼穑以下八曰敛材以上即太宰九职中八者也此又重掌者以大宰尊官总知其事此司徒是主民之官亲自颁行服事谓若府史胥徒庶人在官者是公家服事者也注云生材谓闲民无常职转移执事此颁职事不可颁无常职使民行之故后郑易之以为养竹木解之
　　以乡三物教万民而宾兴之一曰六德知仁圣义忠和二曰六行孝友睦婣任恤三曰六艺礼乐射御书数【知音智行下孟反婣音因】
　　注物犹事也兴犹举也民三事教成乡大夫举其贤者能者以饮酒之礼宾客之既而献其书于王矣睦亲于九族婣亲于外亲任信于友道恤振忧贫者疏注云睦亲于九族者尧典云九族既睦是睦亲于九族也九族者上自髙祖下至孙旁及缌麻之内此婣对睦施于外亲不对睦亦施于内亲五射白矢参连剡注襄尺井仪五御鸣和鸾逐水曲过军表舞交衢逐禽左六书象形防意指事转注假借谐声九数方田粟布差分少广商功均输方程赢不足旁要
　　以乡八刑纠万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑【弟音悌】
　　注不弟不敬师长造言讹言惑众乱民乱名改作执左道以乱政
　　疏上言友専施于兄弟此变言弟兼施于师长故退在睦婣之下训呉氏曰造言乱民害其六行之教也六行与此二者相为消长以二者之刑而列于八刑之后则六行之教修矣　德与艺皆学士大夫之事惟士为能故不可设刑而六行有刑也
　　以五礼防万民之伪而教之中以六乐防万民之情而教之和
　　注礼所以节止民之侈伪使其行得中乐所以荡正民之情思使其心应和
　　疏案乐记云礼者着诚去伪故以礼防万民之伪而教之使得中正也不覆申射御书数而独申礼乐二事但化民以礼乐为急
　　凡万民之不服教而有狱讼者与有地治者听而断之其附于刑者归于士【治直吏反断丁乱反】
　　注争罪曰狱争财曰讼有地治者谓乡州及治都鄙者也士司冦士师之属司农云与有地治者聴而断之与其地部界所属吏共听断之
　　疏附于五刑则归于士若有小罪则司徒决之训不服教不服于礼乐之教也
　　祀五帝奉牛牲羞其肆【肆托歴反司农音四】
　　注牛能任载地类也肆进所肆解骨体士丧礼曰肆解去蹄
　　训奉牛牲谓初牵入时羞其肆豚解也案国语禘郊之事则有全烝若然则禘郊之事先全烝始后豚解若宗庙之祭则无全烝先豚解次体解也
　　享先王亦如之
　　疏享先王不辨祭之大小彼大宗伯四时及禘祫六者皆称享亦如之者亦如上祀五帝奉牛牲羞其肆不言祭地者祭地之礼与天同
　　大宾客令野修道委积大丧帅六乡之众庶属其六引而治其政令大军旅大田役以旗致万民而治其徒庶之政令若国有大故则致万民于王门令无节者不行于天下大荒大札则令邦国移民通财舍禁弛力薄征缓刑【札侧八反】
　　注少曰委多曰积皆所以给宾客令遗人使为之也众庶所致役也司农云六引谓引丧车索也六乡主六引六遂主六绋旗画熊虎者征众刻日树旗期于其下大故谓王崩及冦兵也大荒大凶年大札大疫病移民辟灾就贱其有守不可移者则输之谷疏大宾客据诸侯来朝大丧谓王丧致万民于王门者以待任用也移民通财此谓两事移民谓分口往就贱财是米谷也其有留守不得去者贱处通谷米与之
　　嵗终则令教官正治而致事
　　注嵗终周季冬也教官其属六十正治明处其文书致事上其计簿
　　正嵗令于教官曰各共尔职修乃事以听王命其有不正则国有常刑
　　疏不正谓文书不正直而有滥失训或曰司徒以教名官而兼言养何也曰此其所以为教也故于篇端即以十二教言之而其后法制品节之详莫能外焉是故十二教首言礼乐之事则所谓以五礼防民伪而教之中以六乐防民情而教之和者也以仪辨等则封国立家之制也以俗教安则本俗安民之事也以刑教中则八刑纠民之条也以誓教恤则荒政保息及相保相受之属也【荒政保息者君恤民也相保相受者民相恤也】以度教节以世事教能则职事之颁也【民有职事则因勤苦而爱惜物力矣故曰以度教节】以贤制爵以庸制禄则宾兴作人之盛也十二教举其纲以下详其目举其纲者以礼乐始详其目者以礼乐终始乎礼乐者以教化之本末言之则先本而后末终乎礼乐者以功效之浅深言之则由浅而入深礼乐据其两端而政以行之刑以防之莫不经纬条理于其中焉要之莫非教也曰既有十二教矣又有三物何也曰一也得此教之大原而心知其意者谓之德务此教之实行而身履其事者谓之行习此教之文章而通其器数者谓之艺此其所以为一也且夫十有二教王者所以觉悟黎蒸三物者天子所以登进髦士其用则不同矣曰三物之有行与艺也固所以成教化育人材若夫智仁圣义忠和则安得而教之而安得而取之曰三代之世所以陶淑斯人之事详矣于是有气质清明者出于其间故设是科以待之耳固非如行与艺之得以即事而考者也曰经言教养之事参差不齐若前后重复者何也曰王道之始终具矣是故首于用天因地之宜中于建国立家之事终于宜民善俗之功用天因地则民有资生之利而善心复矣建国立家则君知理民之责而政有经矣宜民善俗则天下皆得其所人有士人君子之行而教化洽矣何为其重复哉若乃其间之或养或教参伍错综则因立言之次第设施之先后以求之莫不有序存焉故曰司徒一篇教养并行而教即寓于养者也
　　小司徒之职掌建邦之教灋以稽国中及四郊都鄙之夫家九比之数以辨其贵贱老幼废疾凡征役之施舍与其祭祀饮食丧纪之禁令
　　注夫家犹言男女也九比者冢宰职出九赋者之人数也施当为弛
　　疏并言都鄙者司徒是主土地之官故亦兼主采地之法辨其贵贱老幼废疾谓别其贵贱老幼废疾合科役者科役之施舍者贵与老幼废疾不科役故言弛也祭祀者谓乡中州祭社党祭禜族祭酺饮食者谓若行乡饮酒及族食丧纪者谓若四闾为族使之相葬之等禁令者祭祀以下皆有禁令不使失礼法训家茂夫叔父云贱谓服公事者稽其夫家者总言之也辨其贵贱老幼废疾者
　　别言之也疏于祭祀饮食丧纪独举州祭社及乡饮酒之属言之者寻常民间之祭祀饮食丧纪礼法简不须小司徒掌其禁令如疏所言三事其礼法多故掌其禁令也
　　乃颁比灋于六乡之大夫使各登其乡之众寡六畜车辇辨其物以嵗时入其数以施政教行征令【畜许六反后六畜皆同】疏比法谓若下经五人为伍五伍为两是也众寡据人民六畜马牛羊豕犬鸡车谓革车及大车辇人挽行以嵗之四时具録其数入小司徒以施政教者小司徒所施政教依其数而施行之以行征令者以征索于民及所施政令亦据民物等数而行之训家茂夫叔父云施政教者祭祀三者是也行征令者征役与其施舍是也然颁六乡则六遂至邦国皆颁之矣故县师职云掌邦国都鄙稍甸郊里而辨其夫家人民田莱之数及其六畜车辇之稽　辨其物谓辨其可征役者与其施舍者也
　　及三年则大比大比则受邦之比要
　　注大比谓使天下更简阅民数及其财物也受邦之比要亦受乡遂矣要谓其簿
　　疏上经颁比法毎嵗之四时简阅众寡及其物等此经三年大比则并天下邦国而言训比要亦谓众寡六畜车辇之计簿也乡遂之计簿则嵗时入之邦国之计簿则三年大比时受之上文言小司徒主稽人民之数自乃颁比法至此二条言六乡邦国之吏以时各登其数而入之此所谓比也下文五人为伍以五相乘即所谓比法也小司徒之所以稽其数者以欲施政役行禁令不得其数则政役必不均禁令必不遍而壅蔽之患起然而其数至繁故欲稽之者必以五五纪之而后居为族党出为军师人户无隠匿之财产有一定之籍贫富贵贱不相为病于是案之以施政役则政役得其平按之以行禁令则禁令得其治此小司徒所以稽其数而辨之六乡邦国之属所以登其数而入之也
　　乃防万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡职
　　注此皆先王所因农事而定军令者也追逐寇也胥伺捕盗贼也乡之田制与遂同
　　训问都鄙四丘为甸甸六十四井出车一乘甲士三人步卒七十二人不审乡遂车赋则何如曰乡遂亦有车但不可见其制六乡一家出一人排门是兵都鄙七家而出一兵在内者役重而赋轻在外者役轻而赋重六军只是六乡之众六遂不与六遂亦有军但不可见其数侯国三军亦只是三郊之众三遂不与大国三郊次国二郊小国一郊蔡季通説车一乘不止甲士三人步卒七十二人此是轻车用马驰者更有二十五人将重车在后用牛载糗粮戈甲衣装见七书如鲁颂公徒三万亦具其説矣　又曰遂所以必为沟洫不为井者以欲起兵数故也五比五邻五伍之后变五为四闾四里四两者用四则成百之数复用五则自此竒零不齐整矣　丘氏曰司马法曰兵车一乘甲士三人步卒七十二人是则一乘七十五人也约而言之兵车一乘则三两之数四乘则三卒之数百乘则三师之所合五百乘则三军之所合积而至于千乘则六军聚焉是则六军之数适足以容千乘乃天子宿卫之兵其余六遂都鄙之兵悉天子之畿内则为万乘矣诸侯大国则有千乘而三乡三军则仅止于五百乘耳
　　乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人
　　注一家男女七人以上则授之以上地所养者众也男女五人以下则授之以下地所养者寡也正以七人六人五人为率者有夫有妇然后为家自二人以至于十为九等七五六者为其中可任谓丁强任力役之事者出老者一人其余男女强弱相半其大数疏均土地者制上地下地使得均平稽其人民者既给土地则据土地计考其人民可任不可任之事训上文五伍之法毎家只出一人乃正卒也此条悉数人民户口而总计其可任者乃羡卒也羡卒正卒皆可任者也其贵仕老幼废疾而施舍者即通寓于七人六人五人之中盖必先立正卒而后有以定五伍之制必周知人民然后有以辨可任不可任之事此制一定则政役可均禁令可行矣
　　凡起徒役毋过家一人以其余为羡唯田与追胥竭作【毋音无羡钱靣反】
　　疏六乡以上剂致民一人正卒其余为羡六遂以下剂致民一人正卒一人为羡卒其余为余夫饶逺故也训家一人即五人为伍节其余为羡即可任节
　　凡用众庶则掌其政教与其戒禁听其辞讼施其赏罚诛其犯命者
　　疏凡用众庶则上经所云是也犯命谓若大司马羣吏听誓于陈前司徒北靣以誓之小子斩牲以左右徇陈训此条凡用众庶兼正卒羡卒言也
　　凡国之大事致民大故致余子
　　注大事谓戎事大故谓冦灾郑司农云国有大事当征召防聚百姓则小司徒召聚之余子谓羡也训此条分正卒羡卒言也
　　乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事
　　注此谓造都鄙也采地制井田异于乡遂重立国小司徒为经之立其五沟五涂之界井牧者春秋所谓井衍沃牧隰皋者也隰皋之地九夫为牧二牧而当一井今造都鄙授民田有不易有一易有再易通率二而当一是之谓井牧昔夏小康在虞思有田一成有众一旅一旅之众而田一成则井牧之法先古然矣九夫为井者方一里九夫所治之田也此制小司徒经之匠人为之沟洫相包乃成耳邑丘之属相连比以出田税沟洫为除水害四井为邑方二里四邑为丘方四里四丘为甸甸之言乘也读如衷甸之甸甸方八里旁加一里则方十里为一成积百井九百夫其中六十四井五百七十六夫出田税三十六井三百二十四夫治洫四甸为县方二十里四县为都方四十里四都方八十里旁加十里乃得方百里为一同也积万井九万夫其四千九十六井三万六千八百六十四夫出田税二千三百四井二万七百三十六夫治洫三千六百井三万二千四百夫治浍井田之法备于一同今止于都者采地食者皆四之一其制三等百里之国凡四都一都之田税入于王五十里之国凡四县一县之田税入于王二十五里之国凡四甸一甸之田税入于王地事谓农牧衡虞也贡谓九谷山泽之材也赋谓出车徒给繇役也司马法曰六尺为步步百为畮畮百为夫夫三为屋屋三为井井十为通通为匹马三十家士一人徒二人通十为成成百井三百家革车一乘士十人徒二十人十成为终终千井三千家革车十乗士百人徒二百人十终为同同方百里万井三万家革车百乗士千人徒二千人
　　疏井牧其田野者次田二牧当上地一井授民田之时上地不易家百亩中地一易家二百亩下地再易家三百亩通率三家受六夫之地一家受二夫与牧地同故云井牧其田野郑知此谓造都鄙者乡遂公邑之中皆为沟洫之法此经为井田之法故知谓造都鄙也云采地制井田异于乡遂虽不言异于公邑公邑亦与遂同云九夫为井方一里九夫所治之田者郑据地有九夫而言非谓有九家也治沟洫者皆不出税独言治洫者据外而言其实治沟亦不出税总在六十四井之内以洫言之矣云甸之言乗者欲见甸中出长毂一乗云采地食者皆四之一者案上诸男之地亦四之一故云采地食者皆四之一也云其制三等者谓家邑小都大都云赋谓出车徒给繇役者以采地无赋入天子之法故以赋为军赋解之太宰九赋有家稍邦县邦都之赋者谓三等采地外有公邑赋入王家但公邑无名故举三等之号以表之耳司马法云井十为通通为匹马者井有九夫十井为九十夫之地宫室涂巷三分去一唯有六十夫地在不易一易再易通率三夫受六夫之地三十夫受六十夫之地唯三十家使出马一匹也云士一人徒二人者三十家出三人士谓甲士徒谓步卒此谓天子畿内采地法郑注论语道千乘之国亦引司马法革车一乘甲士三人步卒七十二人彼是畿外邦国法也凡出军之法先六乡赋不止次出六遂赋犹不止征兵于公邑及三等采赋犹不止乃征兵于诸侯大国三军次国二军小国一军此军等皆出于乡遂赋犹不止则诸侯有遍境出之法则千乘之赋是也训问古以百步为亩今如何曰今以二百四十步为亩百亩当今四十一亩　丰镐去洛邑三百里长安所管六百里王畿千里亦有横长处非若今世之为图画方也恐井田之制亦是类此不可执画方之图以定之　丘氏曰甸方八里旁加一里则方十里为一成积百井其中六十四井为田其三十六井则山川城郭方八十里旁加十里则方百里为一同积万井其中六千四百井为田而三千六百井为山川城郭以四数之言田之实数司马法以十数之兼山川城池而言也　附録畿内大夫采地二十五里三分去一除八里有竒为山川城郭余十六里为实田正合此经一县之里数卿采地五十里三分去一除十七里为山川城郭余三十里为实田正合此经小都之里数公采地百里除山川城郭三十余里余六十四里合大都实田之里数盖周公造都鄙惟计实田不通言封域大小故大司徒造都鄙而曰以其室数制之也
　　乃分地域而辨其守施其职而平其政【政依注音征】
　　注分地域谓建邦国造都鄙制乡遂也
　　训附録此条属上文皆是造都鄙之事即都鄙夫家之比法也分地域即大司徒之制其地域而封沟之也辨其守施其职平其政即大司徒之分地职奠地守制地贡也大司徒以立家为义故先言制地而后及授田小司徒以比法为重故先言田野而后及分地也
　　凡小祭祀奉牛牲羞其肆【肆托歴反】
　　注小祭祀王冕所祭
　　疏案司服职云羣小祀则冕彼注云小祭祀林泽百物其于天神亦有小祀则风师雨师之等小祭祀既用牛则王之祭祀无不用牛者
</div>
    <div class="pagination">
<a href="周礼纂训_page11.html">上一页</a><span>...</span><a href="周礼纂训_page7.html">7</a><a href="周礼纂训_page8.html">8</a><a href="周礼纂训_page9.html">9</a><a href="周礼纂训_page10.html">10</a><a href="周礼纂训_page11.html">11</a><span class="current-page">12</span><a href="周礼纂训_page13.html">13</a><a href="周礼纂训_page14.html">14</a><a href="周礼纂训_page15.html">15</a><a href="周礼纂训_page16.html">16</a><a href="周礼纂训_page17.html">17</a><span>...</span><a href="周礼纂训_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
