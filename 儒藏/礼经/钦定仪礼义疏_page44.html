<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 44 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 44 页/共 169 页</h1>
    <div class="content">　　案进坐横弓时皆北面兴则上射已东面矣不因而遂揖又左还毋周而后东面者以顺羽故因而为之仪也始取矢时镞在右手则羽逆转括之一端于右手而以镞乡外乃顺矣毋周变于鄕射之周者也君在堂上取矢者在堂下固无背之之嫌且司射司马师亦时有南面者不嫌也注言不背君亦賸义耳又案兴一事也顺羽一事也左还又一事也三者皆于俄顷之闲踵而为之故鄕射礼曰顺羽且兴执而左还此曰兴顺羽且左旋互相明也此左还亦执揖亦东面
　　下射进坐横弓覆手自弓上取一个兼诸弣兴顺羽且左还毋周反面揖【覆芳伏反】
　　正义敖氏继公曰反面自东面而反西面
　　存疑郑氏康成曰人东西鄕以南北为横
　　案横弓时上射下射皆北面以楅上之矢镞鄕南必北面乃可取之也旣取乃东西鄕耳人北面则弓以东西为横矣注説殊足人　又案此揖亦西面言反面揖正以明其毋周也
　　旣拾取矢捆之【拾其刼反捆若穏反注古文捆作魁】
　　正义郑氏康成曰捆齐等之也
　　兼挟乘矢皆内还南面揖
　　正义郑氏康成曰内还者上射左下射右　敖氏继公曰亦揖乃皆内还经文不具也上射左还下射右还皆鄕内故总以内言之皆内还者由便也
　　适楅南皆左还北面揖搢三挟一个
　　正义郑氏康成曰楅南者向及楅之位也　敖氏继公曰上射东行下射西行而在楅之南也
　　案鄕射礼云皆少进此云适卽少进之义下射亦左还而周可见上之毋周者无闗于不背君也鄕射北面下无揖字
　　揖以耦左还上射于左退者与进者相左相揖退释弓矢于次説决拾袭反位【説吐活反拾如字】
　　正义郑氏康成曰以犹与也言以者耦之事成于此意相人耦也上射转居左便其反位也上射少北乃东面　敖氏继公曰以如以宾升之以谓上射以其耦左还也此左还者上射先而下射后故言以亦少南行至于向当楅之位而揖不言者无可为节亦以其可知故也
　　存疑敖氏继公曰于左当作于右必言上射于右者其意与鄕射同
　　案鄕射上射于右此于左者鄕射之耦位在西于右乃当其位此则在东于左乃当其位也鄕射注云下射少南此云上射少北者鄕射之耦西行以南为左必由进者之北乃与进者相左故上射在北自若而下射少南以与之并也此则东行以北为左必由进者之南乃与进者相左故下射在南自若而上射少北以与之并也鄕射于此节无释弓矢説决拾之事臣礼威仪省也
　　二耦拾取矢亦如之后者遂取诱射之矢兼乘矢而取之以授有司于次中皆袭反位【拾其刼反】
　　正义郑氏康成曰有司纳射器因留主授受之　敖氏继公曰云以授有司乃反位则主射器之有司不离其位而授受亦可见矣
　　右三耦取矢于楅
　　司射作射如初一耦揖升如初司马命去侯负侯许诺如初司马降释弓反位
　　正义敖氏继公曰如初亦适次作上耦也其异者三耦于旣作乃袒决遂取弓矢也司射旣作卽反位不俟之司马司马正也下放此不言説决拾与袭亦文省
　　案鄕射礼惟言负侯许诺此必言如初者此礼三侯且有授旌之事与彼不同故以如初明之
　　司射犹挟一个去扑与司马交于阶前适阼阶下北面请释获于公公许反搢扑遂命释获者设中以弓为毕北面
　　正义郑氏康成曰北面立于所设中之南当视之也鄕射礼云设中南当楅西当西序　敖氏继公曰大史前立于所设中之西于是司射当之西面命之旣则少西南行而北面以弓为毕指画以示其处案先言交于阶前而后适阼阶下则凡适阼阶下者皆循堂亷之下而东行矣鄕射礼司射西面立于所设中之东而后北面视设中此亦然
　　大史释获小臣师执中先首坐设之东面退大史实八算于中横委其余于中西兴共而俟【共九勇反】
　　正义敖氏继公曰云大史释获明上释获者之为大史也实算则坐故于后言兴是时大史位于中西小史之位亦宜近之　郑氏康成曰先犹前也命大史而小臣师设之国君官多也小臣师退反东堂下位鄕射礼曰横委其余于中西南末　贾氏公彦曰鄕射释获者执鹿中一人执算以从之彼自执中尚使人执算况国君官多大史不自执中岂得自执算明亦使人执之　郑氏锷曰释算所以记其中之数大史释之者职当记注也
　　案此礼三侯三乏而中惟一者射中则释不以侯别也为大史执算者意其小史与小史主佐大史下经有小史故此不言执算之人以其可知也
　　司射西面命曰中离维纲扬触捆复公则释获众则不与【中竹用反与音预注古文捆作魁】
　　正义郑氏康成曰离犹过也猎也侯有上下纲其邪制躬舌之角者为维或曰维当为縜縜纲耳【贾疏纲与维皆用绳为之又以布为縜笼纲然后以上个下个边缀着縜两头以纲系着植维者于上个下个上下躬两头皆有角又以小绳缀角系着植也　朱子曰纲耳卽笼纲以布为之梓人谓之縜】扬触者谓矢中他物扬而触侯也捆复谓矢至侯不着而还复复反也公则释获优君也众当中鹄而着　敖氏继公曰西面亦于中东离丽也中而丽于维纲言其去鹄远也扬触捆复言其非正中又且不必在鹄也二者甚不宜释获而于君则释之优君也不与谓不在此释获之科也此特承上文而言耳其实众之所射非正中其鹄者皆不释也或曰维谓躬与舌也躬舌所以维持侯也
　　唯公所中中三侯皆获【中竹用反】
　　正义郑氏康成曰値中一侯则释获　贾氏公彦曰云中三侯皆获则丽维纲及扬触捆复亦释之　敖氏继公曰此愈优君也中亦兼离维纲扬触捆复而言皆获者中一侯则其侯之获者主获之也此命传告于获者故以获言之上云释获此云获互文也王氏与之曰君之侯道独远然至射时却又优君不必中鹄不必至远亦自释获
　　案言中三侯卽上经所谓非其侯也
　　释获者命小史小史命获者
　　正义郑氏康成曰传吿服不使知此司射所命【贾疏据大侯言则参侯于侯可知】　敖氏继公曰获者三侯之获者也司射所命之辞言众则不与又言中三侯皆获故须徧命之
　　司射遂进由堂下北面视上射命曰不贯不释上射揖司射退反位【贯古玩反注古文贯作闗】
　　案鄕射礼不言视上射此详之
　　释获者坐取中之八算改实八算兴执而俟
　　案鄕射礼云改实八算于中此文略
　　乃射若中则释获者每一个释一算上射于右下射于左若有余算则反委之又取中之八算改实八算于中兴执而侯三耦卒射【若中之中竹用反】
　　正义敖氏继公曰鄕射礼云若中则释获者坐而释获
　　案三耦卒射则适次反位
　　宾降取弓矢于堂西
　　正义郑氏康成曰不敢与君并俟告取之以升俟君事毕　贾氏公彦曰下云公将射则宾降适堂西袒决遂于此不卽袒决遂者去射时远也　敖氏继公曰此言降而不言升似有阙文宾降取弓矢以升者明其将侍君射
　　案宾先降而诸公卿从之旣则宾升诸公卿适次
　　诸公卿则适次继三耦以南
　　正义郑氏康成曰言继三耦明在大夫北　贾氏公彦曰至三耦之南以次西面立　敖氏继公曰不言降者可知也
　　案鄕射记云大夫降立于堂西以俟射是虽降犹未就射位也此公卿降卽就射位以有次故也
　　公将射则司马师命负侯皆执其旌以负其侯而俟司马师反位
　　正义郑氏康成曰君尊若始焉　敖氏继公曰位盖司马正之南
　　仆人埽侯道
　　正义郑氏康成曰新之
　　司射去扑适阼阶下告射于公公许适西阶东吿于宾遂搢扑反位【去起吕反】
　　正义郑氏康成曰吿当射也
　　存疑敖氏继公曰告射轻于请射故不升堂
　　案请射于公之后有告宾卿大夫之节故须升堂此则告于公而已故自下而北面告之下重于升北面重于东面敖氏反以为轻非也
　　小射正一人取公之决拾于东坫上一小射正授弓拂弓皆以俟于东堂【授依敖作受】
　　正义敖氏继公曰授当作受受弓者受于有司也受弓亦于东堂皆二小射正也云小射正一人又云一小射正受弓则小射正亦多矣周官射人下大夫二人上士四人然则诸侯之大射正上士亦二人小射正中士亦四人与　贾氏公彦曰此云小射正一人取公之决拾下云小射正奉决拾以笥与此为一人此又云小射正授弓与取决拾者别则小射正二人也　郑氏康成曰授弓当授大射正【贾疏下云大射正执弓以授公明此当授大射正】拂弓去尘
　　案始而纳射器者有司也故射器皆有司司之云取之于东坫上则有授之于东坫下者矣弓与决拾同也此时俟于东堂则小射正受而未授明矣下云大射正执弓则小射正乃授之决拾此时亦在笥此东堂盖卽东箱
　　公将射则宾降适堂西袒决遂执弓搢三挟一个升自西阶先待于物北北一笴东面立
　　正义贾氏公彦曰前文宾降适堂西取弓矢无宾升堂之文但文不具其实卽升矣是以此云宾降　郑氏康成曰北一笴不敢与君倂东面立鄕君也　敖氏继公曰北一笴物北空一笴地也必退一笴者远下君亦为司马当由物后而适物闲也
　　司马升命去侯如初还右乃降释弓反位【还音环又音患注今文曰右还】
　　正义敖氏继公曰还右谓围右物也旣命去侯则由右物之南适其右乃降来由物北去适物右是还之也不还左物者以君将为下射故也是时君未立于物而先辟之敬之至也
　　存疑郑氏康成曰还右还君之右也犹出下射之南还其后也【贾疏上初射时司马命去侯讫出于下射之南还其后故取彼解此】
　　案右物上射所立之物也上经初射毕司马正升自西阶自右物之后立于物闲揖弓命取矢亦云右物是也右物宾所立此时宾待于物北一笴故但云还右如注説则是还左矣
　　公就物小射正奉决拾以笥大射正执弓皆以从于物【笥心字反】
　　正义郑氏康成曰大射正舍司正亲其职　敖氏继公曰笥盖竹器决拾在坫上时亦宜用笥至是始见之耳射时大射正为司正如故至是暂舍其职而为君执弓重其事也弓射器之主也
　　小射正坐奠笥于物南遂拂以巾取决兴赞设决朱极三
　　正义敖氏继公曰拂者拂决极与拾也赞设决极者为君设之也下言赞者放此君极朱而用三若臣则用二其物色未闻　郑氏康成曰极犹放也所以韬指利放也以朱韦为之三者食指将指无名指无极放契于此指多则痛小指短不用
　　通论陈氏祥道曰此礼朱极三士丧礼纩极二生者以韦所以致其用也死者以纩以明其不用也极亦谓之韘童子佩韘是也
　　案奠笥于物南者顺君所面也
　　小臣正赞袒公袒朱襦卒袒小臣正退俟于东堂正义敖氏继公曰此袒于设决之后亦异于臣案赞袒袭别使小臣正者他事亦容袒袭不专射事宜使近臣为之然则他礼公有袒袭者皆小臣正赞之与
　　小射正又坐取拾兴赞设拾以笥退奠于坫上复位正义郑氏康成曰旣袒乃设拾拾以韝襦上　贾氏公彦曰鄕射无襦放拾与决得俱设若大夫对士射袒纁襦设拾亦当在袒后
　　案他耦皆袒决遂然后执弓而就物公则就物然后袒决遂而执弓亦异于臣
　　大射正执弓以袂顺左右隈上再下壹左执弣右执箫以授公公亲揉之【隈乌囬反揉日酉反注今文顺为循古文揉为纽】
　　正义郑氏康成曰衣袖谓之袂顺放之也隈弓渊也【贾疏以袂向下于弓隈顺放之】揉宛之观其安危也　敖氏继公曰隈者弓之曲处也考工记曰凡角之中恒当弓之畏畏也者必挠是也顺之之意未详或曰顺之者所以审其厚薄而验其强弱也详上而略下以其上下均也
　　案此大射正受之于小射正者也盖于东堂受之考工记弓人职云和弓摩注云拂也将用弓必先拂之摩之而引此经为证盖顺左右隈者拂之也揉之者摩之也皆所以和其弓也
　　小臣师以巾内拂矢而授矢于公稍属【属之欲反】
　　正义郑氏康成曰内拂恐尘及君也稍属不搢矢敖氏继公曰授矢亦以巾也燕礼记曰小臣以巾授矢凡授弓矢皆当于公右
　　案夏官太仆职王射则赞弓矢注云谓授之受之缮人职掌诏王射赞王弓矢之事疏云太仆已赞授受此又赞者太仆赞时此官助赞也此侯礼盖以大射正行太仆之事而以小臣师当天子之缮人与
　　大射正立于公后以矢行告于公下曰留上曰扬左右曰方
　　正义郑氏康成曰若不中使君当知而改其度留不至也扬过去也方出旁也　敖氏继公曰方者左则曰左方右则曰右方也
　　案夏官射人职王射则立于后以矢行告诸侯之大射正卽天子之射人可见矣
　　公旣发大射正受弓而俟拾发以将乘矢【拾其刼反】
　　正义敖氏继公曰俟者将复授之也云拾发以将乘矢则是宾先公后亦如其他上下射之为也鄕射与此篇于上耦之初射其文正与此同皆据下射而言足以见之矣
　　存疑郑氏康成曰公下射也而先发不留尊也
　　公卒射小臣师以巾退反位大射正受弓小射正以笥受决拾退奠于坫上复位大射正退反司正之位小臣正赞袭
　　正义郑氏康成曰受弓以授有司于东堂　敖氏继公曰以笥受决拾是公自説之也云反司正之位是射时其位自若也然则此司正之位不当东西之中而与鄕饮酒者异明矣赞袭赞为之袭也
　　公还而后宾降释弓于堂西反位于阶西东面【还音旋】正义郑氏康成曰阶西东面宾降位　敖氏继公曰公退云还是进退不由物前也宾因降而不敢卽升若以是时未有上事也不言说决拾袭亦文省案公盖左还由东楹北而复阼阶上之位未射则先待己射则后降耦于君之礼也
　　公卽席司正以命升宾宾升复筵而后卿大夫继射案司正必公卽席而后升宾者犹宾初入时公升卽席主人始以宾升也宾必有命而后升者以诸公卿大夫皆在下也诸公卿大夫必宾升筵而后继射者以宾为君耦耦之事未毕卽君之事未毕也
　　诸公卿取弓矢于次中袒决遂执弓搢三挟一个出西面揖揖如三耦升射卒射降如三耦适次释弓说决拾袭反位众皆继射释获皆如初【说吐活反】
　　正义郑氏康成曰诸公卿言取弓矢众言释获互言也　敖氏继公曰反位亦在次于取弓矢之处为少北耳众谓大夫而下此不分别士与大夫为耦之仪是如三耦也其以君在故耦不得尽其尊大夫之礼与
　　案言次中者明公卿之弓矢亦入次而自取之有司不为之授也鄕射之大夫其降而释弓不与三耦同此公卿降如三耦者以有次故同也
　　卒射释获者遂以所执余获适阼阶下北面告于公曰左右卒射反位坐委余获于中西兴共而俟【共九勇反注古文曰余算】
　　案此与鄕射异者不升西阶而适阼阶下不告于宾而告于公
　　右再射
　　司马袒执弓升命取矢如初负侯许诺以旌负侯如初司马降释弓如初小臣委矢于楅如初
　　正义敖氏继公曰小臣委矢于楅如初盖防司马正兴反位以上之文而言也与鄕射所云者异　郑氏康成曰司马司马正于是司马师亦坐乘矢
　　案不言决遂右挟之亦可知也
　　宾诸公卿大夫之矢皆异束之以茅卒正坐左右抚之进束反位
　　正义郑氏康成曰异束大夫矢尊殊之也正司马正也进前也又言束整结之示亲也　敖氏继公曰此文主于束矢而言盖见其不在如初之中者也束之以茅小臣盖于委矢之时则为之司马正旣抚而进束则抚者抚其末与卒字衍
</div>
    <div class="pagination">
<a href="钦定仪礼义疏_page43.html">上一页</a><span>...</span><a href="钦定仪礼义疏_page39.html">39</a><a href="钦定仪礼义疏_page40.html">40</a><a href="钦定仪礼义疏_page41.html">41</a><a href="钦定仪礼义疏_page42.html">42</a><a href="钦定仪礼义疏_page43.html">43</a><span class="current-page">44</span><a href="钦定仪礼义疏_page45.html">45</a><a href="钦定仪礼义疏_page46.html">46</a><a href="钦定仪礼义疏_page47.html">47</a><a href="钦定仪礼义疏_page48.html">48</a><a href="钦定仪礼义疏_page49.html">49</a><span>...</span><a href="钦定仪礼义疏_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
