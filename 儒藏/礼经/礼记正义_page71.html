<!DOCTYPE html>
<html>
<head>
    <meta charset="UTF-8">
    <title>礼记正义 - 第 71 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 71 页/共 200 页</h1>
    <div class="content">　　○“是谓合莫”，莫，谓虚无寂寞，言死者精神虚无寂寞，得生者嘉善，而神来歆飨，是生者和合於寂寞。但《礼运》之作，因鲁之失礼，孔子乃为广陈天子诸侯之事，及五帝茸荃之道，其言杂乱，或先或后，其文不次，举其大纲，不可以一代定其法制，不可以一概正其先后，若审此理，则无所疑惑。
　　○注“《周礼》”至“元莫”。
　　○正义曰：案《周礼》大祝辨六号，“一曰神号”，注：“若皇天上帝”；“二曰鬼号”，注：“若皇祖伯某”；“三曰祇号”，“若后土地祇”；“四曰牲号”，“若牛，曰一元大武”；“五曰齍号”，“若稷曰明粢”；“六曰币号”，“若币曰量币”是也。云“号者，所以尊神显物”者，其神号、鬼号、祇号，是尊神也。牲号、齍号、币号，是显物也。云“腥其俎谓豚解而腥之”者，案《士丧礼》小敛之奠，载牲体两髀、两肩、两胉，并脊凡七体也。《士虞礼》：“主人不视豚解。”注云：“豚解，解前后胫脊胁而已。”是豚解七体也。案《特牲少牢》以荐孰为始之时，皆体解，无豚解，以无朝践荐腥故也。其天子诸侯既有朝践荐腥，故知腥其俎之时豚解。云“孰其殽”，谓体解而爓之者。体解，则《特牲少牢》“所升於俎，以进神者”是也。案《特牲》九体，肩一、臂二、臑三、肫四、胳五、正脊六、横脊七、长胁八、短胁九，《少牢》则十一体，加以脡脊、代胁为十一体也。是分豚为体解，此“孰其殽”，谓体解讫，以汤爓之，不全孰。次於腥而荐之堂，故《祭义》曰“爓祭，祭腥而退”是也。此则腥以法上古，爓法中古也。云“浣帛，练染以为祭服”者，此亦异代礼也。周礼则先染丝乃织成而为衣，故《玉藻》云：“士不衣织。”云“《孝经说》曰：上通无莫”者，《孝经纬》文，言人之精灵所感，上通元气寂寞。引之者，证“莫”为虚无。正本元字作无，谓虚无寂寞，义或然也。
　　○“然后”至“大祥”。
　　○正义曰：论祭馈之节，供事鬼神及祭未献宾，并祭竟燕饮飨食宾客兄弟。
　　○“然后退而合亨”者，前明荐爓既未孰，今至馈食，乃退取曏爓肉，更合亨之今孰，拟更荐尸。又尸俎唯载右体，其馀不载者及左体等，亦於镬中亨煮之，故云“合亨”。
　　○“体其犬豕牛羊”者，亨之既孰，乃体别骨之贵贱，以为众俎，供尸及待宾客兄弟等。体其犬豕牛羊，谓分别骨之贵贱，以为众俎。知非尸前正俎者，以此经所陈，多是祭末之事。若是尸前正俎，当云“是谓合莫”，不得云“是谓大祥”。既是人之祥善，故为祭末飨燕之众俎也。
　　○“实其簠、簋、笾、豆、鉶、羹”者，此举事尸之时所供设也。若笾豆亦兼据宾客及兄弟之等，故《特牲少牢》宾及众宾兄弟之等，皆有笾豆及俎是也。
　　○“祝以孝告，嘏以慈告”者，此论祭祀祝嘏之辞。案《少牢》：“祝曰：孝孙某敢用柔毛刚鬛，嘉荐普淖，用荐岁事于皇祖伯某，以某妃配某氏，尚飨。”是祝以孝告。《少牢》又云：“主人献尸，祝嘏主人云：皇尸命工祝，丞致多福无疆，于女孝孙，来女孝孙，使女受禄于天，宜稼于田，眉寿万年，勿替引之。”是嘏以慈告，言祝嘏於时以神之恩慈而告主人。
　　○“是谓大祥”者，祥，善也。谓馈食之时，荐今世之食，於人道为善，故为大祥。
　　○注“各首其义”者。
　　○正义曰：首，犹本也。孝子告神，以孝为首。神告孝子，以慈为首。各本祝嘏之义也。
　　孔子曰：“於呼哀哉！我观周道，幽、厉伤之，吾舍鲁，何適矣！政乱礼失，以为鲁尚愈。
　　○於音乌。呼，好奴反。舍音舍，下“舍礼”皆同。鲁之郊，禘，非礼也，周公其衰矣！非，犹失也。鲁之郊，牛口伤、鼷鼠食其角，又有四卜郊不从，是周公之道衰矣。言子孙不能奉行兴之。
　　○禘，大计反。鼷音兮。 
　　[疏]“孔子”至“適矣”。
　　○正义曰：此明孔子叹意。前始发叹，末言自叹之意。子游有问，即随问而答。答事既毕，故更述其所怀。“於呼哀哉”是伤叹之辞。言观周家文武之道，以经幽、厉之乱伤，此礼仪法则，无可观瞻，唯鲁国稍可，吾舍此鲁国，更何之適而观礼乎！言鲁国尚愈。愈，胜也，言尚胜於馀国，故韩宣子適鲁云：“周礼尽在鲁矣。”
　　○“鲁之郊禘”至“其衰矣”。
　　○正义曰：鲁合郊禘也，非，是非礼。但郊失礼，则牛口伤，禘失礼，跻僖公。
　　○注“非犹”至“兴之”。
　　○正义曰：“郊，牛口伤”，宣三年经文。“鼷鼠食其角”，成七年经文。“四卜郊不从”，僖三十一年经文。言子孙不能承奉兴行周公之道，故致使郊牛有害，卜郊不从。
　　“杞之郊也，禹也。宋之郊也，契也。是天子之事守也。先祖法度，子孙所当守。
　　○契，息列反。故天子祭天地，诸侯祭社稷。
　　○祝嘏莫敢易其常古，是谓大假。假亦大也。不敢改其常古之法度，是谓大大也。将言今不然。 
　　[疏]“杞之”至“守也”。
　　○正义曰：杞郊禹，宋郊契，盖是夏、殷天子之事，杞、宋是其子孙，当所保守，勿使有失。案《祭法》云：“夏郊鲧，殷郊冥。”今杞郊禹，宋郊契者，以鲧、冥之德薄，故更郊禹、契，盖时王所命也。
　　○“祝嘏”至“大假”。
　　○正义曰：言天子诸侯所祭之时，祝以主人之辞而告神，神以嘏福而与主人，二者皆依旧礼，无敢易其常事古法，是谓大假。假，大也。既不敢易法，是於礼法大中之大，谓大大之极也。
　　○注“假亦”至“不然”。
　　○正义曰：“假，大也”，《释诂》文。以经既有“大”字，故云“假亦大也”。从此以前皆论法於古道则为善，故上文“承天之祐”，次文“是谓合莫”，又次云“是谓大祥”，又次文“是谓大假”，皆论其善也。所以论其善者，将欲论其恶故也。郑云“将言今不然”，今，谓孔子之时也，礼废政坏，不如大祥大祥假之等。自此以下，皆论今时之恶，故下云“是谓幽国”、“是谓僣君”是也。
　　“祝嘏辞说，藏於宗祝巫史，非礼也，是谓幽国。藏於宗祝巫史，言君不知有也。幽，暗也。国闇者，君与大夫俱不明也。 
　　[疏]“祝嘏”至“幽国”。
　　○正义曰：谓主人之辞告神；嘏，谓尸之辞致福告於主人，皆从古法。依旧礼，辞说当须以法用之於国，今乃弃去不用，藏於宗祝巫史之家，乃更改易古礼，自为辞说，非礼也。而国之君臣秖闻今日祝嘏之辞，不知古礼旧说，当是君臣俱暗，故云“是谓幽国”。
　　“醆，斝及尸君，非礼也，是谓僣君。僣礼之君也。醆、斝，先王之爵也，唯鲁与王者之后得用之耳，其馀诸侯用时王之器而已。
　　○醆斝，古雅反，又音嫁，爵名也。夏曰醆，殷曰斝，周曰爵。 
　　[疏]“醆斝”至“僣君”。
　　○正义曰：醆是夏爵，斝是殷爵。若是夏殷之后祭祀之时，得以醆、斝及於尸君，其馀诸侯於礼不合。今者诸侯等祭祀之时，乃以醆、斝及於尸君，非礼也，此诸侯乃是僣礼之君。
　　○注“醆斝”至“用之”。
　　○正义曰：案《明堂位》云：“夏曰醆，殷曰斝。”是先王之爵也。天子有六代之乐，王者之后，得用郊天，故知唯天子王者之后得用之，其馀诸侯用时王之器而已。此醆、斝谓祭祀尸未入之时，祝酌奠於鉶南者也。故《郊特牲》云“举斝角”是也。若寻常献尸，则用王爵耳。
　　“冕弁兵革藏於私家，非礼也。是谓胁君。劫胁之君也。冕弁，君之尊服。兵革，君之武卫及军器也。
　　○胁，许劫反。 
　　[疏]“冕弁”至“胁君”。
　　○正义曰：“冕弁兵革藏於私家，非礼”者，私家，大夫以下称家。冕是衮冕，弁是皮弁。冕弁是朝廷之尊服，兵革是国家防卫之器，而大夫私家藏之，故云“非礼也”。
　　○“是谓胁君”，胁，劫胁也。私藏公物，则见此君恒被臣之劫胁。
　　“大夫具官，祭器不假，声乐皆具，非礼也。是谓乱国。臣之奢富儗於国君，败乱之国也。孔子谓：“管仲官事不摄，焉得俭？”
　　○儗音拟。焉，於虔反。 
　　[疏]“大夫”至“乱国”。
　　○正义曰：“大夫具官”者，天子六卿，诸侯三卿。卿大夫若有地者，则置官一人，用兼摄群职，不得官官各须具是如君也。故孔子讥管仲云“官事不摄，焉得俭”是也。
　　○“祭器不假”者，凡大夫无地，则不得造祭器。有地虽造而不得具足，并须假借。若不假者，唯公孤以上得备造，故《周礼》：“四命受器。”郑云：“此公之孤，始得有祭器者也。”又云：“王之下大夫亦四命。”
　　○“声乐皆具”者，大夫自有判县之乐，而不得如三桓舞八佾。一曰大夫祭，不得用乐者，故《少牢馈食》无奏乐之文，唯君赐乃有之。
　　○“非礼也”者，若大夫并为上事，则为非礼也。
　　○“是谓乱国”者，大夫为此上诸事，与君相敌，乃是败乱之国也。
　　“故仕於公曰臣，仕於家曰仆。三年之丧，与新有昏者，期不使。以衰裳入朝，与家仆杂居齐齿，非礼也。是谓君与臣同国。臣有丧昏之事而不归，反服其衰裳以入朝，或与仆相等辈而处，是谓君臣共国，无尊卑也。有丧昏不归唯君耳。臣有丧昏，当致事而归。仆又不可与士齿。
　　○期，居其反。朝，直遥反，注同。或与仆相，息亮反，一读如字，则连下为句。等辈，卜内反。 
　　[疏]“故仕”至“同国”。
　　○正义曰：“仕於公曰臣”者，公是诸侯之号，臣是至贱之称，今若仕於诸侯，其自称以至贱之辞而曰臣，自贬退也。
　　○“仕於家曰仆”者，谓卿大夫之仆，又贱於臣。若仕於大夫之家，即自称曰仆，弥更卑贱也。
　　○“三年之丧，与新有昏者，期不使”者，若君有丧昏，则恒在於国不归。臣有丧昏，则归向家，一期之间，不复使役也，故云“期不使”。
　　○“以衰裳入朝，与家仆杂居齐齿，非礼也”者，今臣之有丧，乃不致事，身著衰裳而入君朝，或与家臣之仆错杂而居，齐齿等辈，是为非礼也。
　　○“是谓君与臣同国”者，君之丧昏而在国，臣有丧昏而不归家，亦在国，是君与臣同国。又臣是卿大夫，与仆杂居。且臣是君之臣，仆是臣之仆，今卿大夫与仆杂居，尊卑无别，亦是君臣共国也。
　　“故天子有田以处其子孙，诸侯有国以处其子孙，大夫有采以处其子孙，是谓制度。言今不然也。《春秋》昭元年：”泰伯之弟针出奔晋。”剌其有千乘之国，不能容其母弟。
　　○针，其廉反，又祇廉反。乘，时证反。故天子適诸侯，必舍其祖庙，而不以礼籍入，是谓天子坏法乱纪。以礼籍入，谓大史典礼执简记奉讳恶也。天子虽尊，舍人宗庙，犹有敬焉，自拱敕也。
　　○坏音怪。恶，乌路反。拱，徐居勇反，后“拱持”同。诸侯非问疾吊丧，而入诸臣之家，是谓君臣为谑。无故而相之，是献谑也。陈灵公与孔甯仪行父数如夏氏，以取弑焉。
　　○谑，许约反，甯本又作宁。案《左传》作“宁”，《公羊》作“甯”，各依字读。父音甫。数，邑角反。取弑，申志反，又如字。 
　　[疏]故“天子”至“为谑”。
　　○正义曰：“天子有田以处其子孙”者，案《王制》云“天子之田，方千里”是也。“以处其子孙”者，谓子孙若有功德者，封为诸侯，无功德直食邑於畿内也。
　　○“诸侯有国以处其子孙”者，谓诸侯子孙，封为卿大夫。若有其大功德，其子孙亦有采地，故《左传》云：“官有世功，则有官族，邑亦如之。”是处其子孙。
　　○“大夫有采地以处其子孙”者，大夫位卑，不合割其采地以处子孙。但大夫以采地之禄，养其子孙，故云“以处其子孙”。然从“是谓幽国”以下，皆论其臣恶。今此云“是谓制度”而论善者，此论古之制度如此，今日则不然，谓今恶起文，故云“是谓制度”，非论今日之好，故注云“言今不然也。”
　　○注“昭元”至“毋弟”。
　　○正义曰：此所引《春秋》昭元年《公羊传》文，引之者，证诸侯有国处子孙之义，讥秦伯不然也。
　　○注“陈灵”至“杀焉”。
　　○正义曰：此宣十年《左传》文：陈灵公与孔宁仪行父通於夏徵舒之母夏姬，公谓孔宁仪行父曰：“徵舒似女。”行父对曰：“亦似君。”徵舒病之，公出，自其厩射而杀之。二子奔楚。后楚杀徵舒，立成公，是取弑也。
　　是故礼者，君之大柄也，所以别嫌明微、傧鬼神、考制度、别仁义，所以治政安君也。疾今失礼如此，为言礼之大义也。柄，所操以治事。
　　○柄，兵命反。傧，必刃反。治政，皇如字，徐直吏反，下文注“以治事”同。为，于伪反，下“又为”、“遂为”皆同。操，士刀反。故政不正，则君位危；君位危则大臣倍，小臣窃。刑肃而俗敝，则法无常；法无常而礼无列；礼无列，则士不事也。刑肃而俗敝，则民弗归也。是谓疵国。又为言政失君危之祸败也。肃，骏也。疵，病也。
　　○倍，步内反。敝音弊，本亦作弊。疵，才斯反。峻，恤俊反。 
　　[疏]“是故”至“君也”。正义曰：此一经疾时失礼致此在上祸败之事，故言礼之大义。
　　○“礼者，君之大柄”者，言人君治国须礼，如巧匠治物，执斤斧之柄。
　　○“所以别嫌明微”者，此以下亦并明用礼为柄之事，使寡妇不夜哭，是别嫌；君子表微，是明微也。
　　○“傧鬼神”者，以接宾以礼曰傧，以郊天祀地及一切神明，是傧鬼神也。
　　○“考制度”者，考，成也。制度为广狭丈尺，以礼成之也。
　　○“别仁义”者，仁生义杀，各使中礼，有分别也。
　　○“所以治政安君也”者，用礼为柄，如前诸事，故治国得政，君获安存，故《孝经》云：“安上治民，莫善於礼。”
　　○“大臣”至“俗敝”。
　　○正义曰：大臣，谓大夫以上。倍，谓倍君行私也。或有屡谏不听，皆越关倍君而去。
　　○“小臣窃”者，小臣，士以下。窃者，盗也。职闇位卑，但为窃盗府库之事。
　　○“刑肃而俗敝，则法无常”者，肃，骏急也。敝，凋残也。君位已危，大臣又倍，小臣盗窃，愚君无奈此何，唯知暴怒，急行刑罚，故云“刑肃”。上下乖离，故云“俗敝”。俗敝刑肃、故法教无常。
　　○注“肃，骏也。疵，病也”。
　　○正义曰：案《释诂》文。云肃、骏俱训为疾，是肃为骏也。《释诂》文又云：“疵，病也。”疵国者，君既危於上，臣又叛於下，刑肃严重，风俗凋敝，皆国之病，故云“疵国”。
　　故政者，君之所以藏身也。於此又遂为之言政也。藏，谓辉光於外，而形体不见，若日月星辰之神。
　　○辉音晖。见，贤遍反。是故夫政必本於天，殽以降命。降，下也。殽天之气，以下教令，天有运移之期，阴阳之节也。
　　○殽，户教反。注及下同。命降于社之谓殽地，谓教令由社下者也。社，土地之主也。《周礼》土会之法，有五地之物生。
　　○会，古外反。降于祖庙之谓仁义，谓教令由祖下者，《大传》曰：自祢率而上至于祖，远者轻，仁也。自祖率而下至于祢，高者重，义也。
　　○上，时掌反。下“上配”、“上生”皆同。降於山川之谓兴作，谓教令由山川下者也。山川有草木禽兽，可作器物，共国事。
　　○共音恭。降於五祀之谓制度。谓教令由五祀下者。五祀有中霤、门、户、灶、行之神，此始为宫室制度。此圣人所以藏身之固也。政之行如此，何用城郭沟池之为。 
　　[疏]“故政”至“固也”。正义曰：此一节以上文云政之不正，则国乱君危。此则广言政之大理，本於天地及宗庙山川五祀而来，所来既重，故君用之，得藏身安固也。
　　○“故政者，君之所以藏身也”者，故，因上起下之辞。人君身在於中，施政於外，人但见其政，不见其身。若政之美盛，则君身安静，故云“政者，所以藏身也”。郑云“藏谓煇光於外，而形体不见，若日月星辰之神”是也。
　　○“是故夫政必本於天”，是故，谓政是藏身之固。其事既重，所施教令，必本於天而来。天有运移，若星辰围绕北极；气有阴阳，若冬夏之有寒暑。
　　○“殽以降命”者，殽，效也，言人君法效天气，以降下政教之命，效星辰运转於北极，为昏媾姻亚；效天之阴阳寒暑，为刑狱赏罚，是“殽以降命”。
　　○“命降于社之谓殽地”者，上云“政本於天”，此论政降於地。上既云“必本於天，殽以降命”，此亦当云“必本於地，殽以降命”。但上文既具，故此略而变文，直云“命降于社之谓殽地”。命者，政令之命，降下於社，谓从社而来以降民也。社即地也，指其神谓之社，指其形谓之地。法社以下教令，故云“谓之殽地”。地有五土，生物不同，人君法地，亦养物不一也。
　　○“降于祖庙”者，此亦政教之命降下於民，由祖庙而来，谓法祖庙以下政令。
</div>
    <div class="pagination">
<a href="礼记正义_page70.html">上一页</a><span>...</span><a href="礼记正义_page66.html">66</a><a href="礼记正义_page67.html">67</a><a href="礼记正义_page68.html">68</a><a href="礼记正义_page69.html">69</a><a href="礼记正义_page70.html">70</a><span class="current-page">71</span><a href="礼记正义_page72.html">72</a><a href="礼记正义_page73.html">73</a><a href="礼记正义_page74.html">74</a><a href="礼记正义_page75.html">75</a><a href="礼记正义_page76.html">76</a><span>...</span><a href="礼记正义_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
