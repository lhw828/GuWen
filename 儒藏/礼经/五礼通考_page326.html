<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 326 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 326 页/共 431 页
  </h1>
  <div class="content">
   锥指傅氏曰自积石至于龙门计应三千余里龙门而上积石而下禹功所不加也
　　南至于华隂
　　锥指河自龙门南流至华州北而东行易氏曰河自龙门口又二百里至陜州之西北对河为华州华隂县蔡氏曰华隂华山之北也
　　东至于底柱
　　锥指传曰底柱山名河水分流包山而过山见水中若柱然在西虢之界渭案西虢今河南府之陜州是也底柱在州东四十里黄河中
　　又东至于孟津
　　锥指传曰孟津地名在洛北都道所凑古今以为津正义曰在孟地置津谓之孟津传云地名谓孟为地名耳杜预云孟津河内河阳县南孟津也在洛阳城北都道所凑古今常以为津武王渡之渭案河阳本晋邑汉置县属河内郡其故城在今河南懐庆府孟县西南三十里
　　东过洛汭至于大伾
　　锥指传曰洛汭洛入河处山再成曰伾至于大伾而北行正义曰洛入河处河南巩县东也郑云大伾在修武武徳之界张揖云成臯县山也汉书音义有臣瓉者以为修武武徳无此山也成臯县山又不一成今黎阳县山临河岂不是大伾乎瓉言当然程氏曰黎阳山在大河垂欲北趋之地经之于河方其自南而东尝即华隂以记折东之始今其流东已逺垂欲折北亦当以地之极东者记之参揣其叙则黎阳实为惬当而成臯则为太早也渭案巩县汉属河南郡其故城在今河南府巩县西南三十里修武武徳汉属河内郡修武故城在今衞辉府获嘉县西北武徳故城在今懐庆府武陟县东成臯汉属河南郡其故城在今开封府郑州汜水县西北黎阳汉属魏郡其故城在今大名府濬县东北大伾山在县东南二里
　　地理今释大伾山亦名黎山在今直大名府濬县东南二里周五里
　　北过降水至于大陆
　　锥指传曰降水水名入河渭案宋张洎云降水即浊漳也字或作绛地理志上党屯留县下云桑钦言绛水出西南东入海郦道元引此文作入漳云绛水发源屯留下乱漳津与漳俱得通称也通典云漳水横流而入河在今广平郡肥乡县界大陆地名见冀州河渠书云禹道河至于大伾以为河所従来者髙水湍悍难以行平地数为败乃厮二渠以引其河北载之髙地过降水至于大陆二渠其一为漯川自黎阳大伾山南东北流至千乗入海其一则河之经流自大伾山西南折而北为宿胥口又东北迳邺县东至列人斥章县界合漳水是为北过降水沟洫志王横曰禹之行河水本随西山下东北去周谱云定王五年河徙则今所行非禹之所穿宜更开空使縁西山足乗髙地而东北入海即此道也水经所叙漳水自平恩以下皆禹河之故道河自斥璋又东北迳平恩曲周以至钜鹿其西畔为大陆也汉钜鹿县唐为平乡钜鹿二县属邢州今属顺徳府钜鹿故城即今平乡县治
　　地理今释降【今本作洚】水出今山西潞安府屯留县西南八十里盘秀岭至潞安府潞城县入浊漳水而浊漳水由是亦名降矣
　　胡氏渭曰禹河自汲县东北流入黎阳县界至大伾山西南折而北为宿胥口苏代曰决宿胥之口魏无虚顿丘虚在朝歌界【今濬县西南有古朝歌城本殷虚】顿丘在黎阳界【今濬县西有顿邱故城本衞邑】时河已徙而东宿胥口塞故秦欲决之以灌二邑水经河水注云自淇口东至遮害亭【亭在濬县西南五十里】又有宿胥口旧河水北入也淇水注云淇水东流迳枋城南【在今濬县西南即淇门渡也】右合宿胥故渎渎受河于顿丘县遮害亭东黎山西【句】北防淇水处立石堰遏水令更东北注魏武开白沟因宿胥故渎而加功故苏代曰决宿胥之口魏无虚顿丘即指是渎也淇水又东北迳雍榆城南【在濬县西南】又东北迳同山东【在濬县西南四十五里】又北迳其城东东北迳帝喾冡西【元和志帝喾陵在澶州顿邱县北三十里】又北迳白祠山东歴广阳里迳颛顼冡西【元和志颛顼陵在顿邱县西北三十五里】又北迳顿丘县故城西【在濬县西】又东北迳枉人山东牵城西【汤隂县志云枉人山在县东南二十五里与濬县接界】又东北迳石柱冈【枉人山北连跨巨冈石柱之类也】又东过内黄县南为白沟也【即汉志清河】今案宋李垂上导河形势书请自汲郡东推禹故道出大伾上阳三山之间复西河故渎郦道元所谓宿胥故渎也濬县旧志故渎在县西十里亦曰西河葢禹迹汉时则流经县东又县北四十里有齐村相传亦黄河故道也然淇水自东过内黄县南为白沟而向北之河道不可得闻据本注云内黄县故城右对黄泽即贾让所见内黄界中有泽方数十里环之有隄者也内黄故城在今县西北泽大方数十里当接安阳县界疑此地亦禹河之所经河徙乃钟为黄泽耳昔殷王河亶甲居相其子祖乙圮焉而又迁【书序仲丁于嚣河亶甲居相祖乙圮于耿传云相地名在河北祖乙亶甲子圯于相于耿河水毁曰圯】通典相州治安阳县殷王河亶甲居相即其地元和志相州内黄县东南十三里有故殷城河亶甲居相筑此则禹河出内黄安阳之间明矣自此而北则为邺东之故大河洹水注云洹水出上党迳邺县南殷墟北竹书纪年曰盘庚即位自奄于此遂曰殷也据书序盘庚所之殷在河南与竹书异孔颖达云盘庚后王或有从河南亳地于洹水之南者非盘庚也今案楚语白公子张曰昔殷武丁能耸其徳至于神明以入于河自河徂亳韦昭云从河内徙都亳也此必盘庚后王有自亳于奄者又有自奄于邺南之殷者故武丁即位时殷都仍在河北寻复徂亳葢亦圮而焉【殷本纪曰武乙复去亳徙河北即纣都朝歌也武丁自邺南复于亳至武乙则又自亳于朝歌淇水注引晋书地道记谓武丁居沬邑葢误以武乙为武丁耳】禹河行临漳之东又明矣自此东北歴成安至肥乡而合漳是为北过降水也漳绛至此并为河矣及河南徙漳绛循河故道而下故东川复有漳绛之目水经注漳水自斥漳县南至铜马祠东【寰宇记铜马祠在钜鹿北七里】皆汉钜鹿县境也昔殷王祖乙迁于邢杜佑云即邢州今为顺徳府葢亦濒河之地故其后盘庚又圮而迁于亳殷【书序祖乙圮于耿又祖乙传云圮于相迁于耿殷本纪云祖乙迁于邢其説不同按耿在汉河东皮氏县今为河津县地传直以圮为迁未安従史记较长抑或序圮于耿下脱迁于邢三字皇极经世云祖乙践位圮于耿徙居邢此説是也仲丁河亶甲盘庚皆为迁事作书祖乙但圮而不迁何用作书其为迁邢而作无疑矣】禹河行钜鹿之东又明矣以今舆地言之河自濬县西南折而北歴内黄【并属直大名府】汤隂安阳临漳【并属河南彰徳府】魏县【属直大名府】成安肥乡曲周【并属广平府】平乡广宗至钜鹿县【并属顺徳府】大陆泽在焉此即禹河北过降水至于大陆之故道也
　　又北播为九河
　　锥指传曰北分为九河以杀其溢在兖州界渭案徒骇与冀分水八枝皆在兖域
　　同为逆河入于海
　　锥指传曰同合为一大河名逆河而入于渤海苏氏曰逆河者既分为九又合为一以一迎八而入于海即渤海也薛氏曰河入海处旧在平州石城县东望碣石其后大风逆河皆渐于海旧道堙矣渭案石城县唐初析平州卢龙县地置其故城在今直永平府滦州南三十里
　　蕙田案东过洛汭至于大伾北过洚水至于大陆又北播为九河同为逆河入于海此廿九字中尽豫兖冀三州境内河所经行处矣洛汭在孟津之东即今巩县洛水从南来入河处也大伾在今濬县洚水即清浊二漳水肥乡曲周之境漳水入河处也大陆地名亦泽名在今钜鹿县河从此东北行即分而为九九河在周已无其迹今著书家旁稽博考畧得其槩终不能一一实指其地惟北为徒骇【即经流】南为鬲津当不谬耳逆河即九河防为一河入海处以海潮逆上故名当在今天津以东久为海水所没无其地矣禹河初行之地【此止就孟津以下言之】在当时为冀豫兖三州之境以今地理言之则洛阳巩县原武阳武胙城皆在河之南濬县内黄魏县元城南宫冀州皆在河之东衡水武邑交河沧州又在河之南武陟获嘉新乡皆在河之北衞辉汤隂彰徳临漳成安肥乡曲周钜鹿新河皆在河之西束鹿深州武强献县大城青县天津皆在河之北此神禹初平水土大河所行境界也
　　附黄河考
　　河源发于昆仑
　　禹贡曰导河自积石司马迁云言九州山川尚书近之矣今曰河源发于昆仑者从其可信者言之也尔雅河出昆仑虚淮南子昆仑之墟河水出其东北陬水经注亦曰昆仑墟河水所出自古言河源者皆推本于昆仑【史记大宛传汉使穷河源河源出于阗天子按古图书名河所出山曰昆仑汉书西南夷传河两源一源葱岭一出于阗郑樵遂谓河有三源一出葱岭一出于阗南山其正源自昆仑又山海经洛书纬及扶南传皆曰河出昆仑】唐史长庆中刘元鼎为盟防使言河之上流由洪济桥【亦曰洪济城在陜西西寜衞】西南行千三里水益狭冬春可涉夏秋乃胜舟其南三百里有三山中髙而四下曰紫山直大羊同国【今在西番朶甘衞】古所谓昆仑者也虏曰闷摩黎山东距长安万五千里河源其间流澄缓下稍合众流水色赤行益逺他水并注则浊河源东北直莫贺延碛尾【今西番火州境有莫贺城】隠测其地葢剑南之西元志至元十七年命招讨使都实求河源实还报谓河源出吐蕃朶甘思西鄙有泉百余沮洳散涣弗可逼视方可七八十里登髙望之如列星然是为星宿海也【番名火敦脑儿】羣流奔凑连滙二泽【番名阿剌脑儿】东流曰赤賔河益引而东凡二三百里羣川次第流合焉其流浸大遂名黄河然水浅可涉又东一二百里岐为九渡河通广五七里又东五百里水益浊土人抱革嚢乗马以渡自是经两山峡间广可一里二里或半里其深叵测至朶甘思东北有大雪山【番名亦耳麻不剌译言腾乞里塔】其山最髙多积雪即昆仑也自九度水至昆仑约二十日程昆仑山麓绵亘五百里河随山足而东【河源考河水北行至昆仑转西北流又折而过昆仑北乃折而东北流】又东北流千余里有细黄河自西南来注之【番名纳邻哈剌】又东北四五百里至贵徳州【在西寜衞西南】又四百余里至积石州即禹贡导河之处矣自发源入中国计六千余里南北溪涧络绎灌注莫知纪极昆仑之西人鲜少山平水漫其东益髙地渐下至积石方林木畅茂世言河九折彼地有二折焉王氏鏊尝言天下之山起于昆仑天下之水亦宜出于昆仑汉张骞歴西域诸国甚久东汉之世大秦条支安息至于海濵四万里分重译贡献甘英尝穷临西海而还皆未覩所谓昆仑者元使所言何昆仑之近乎恐未可以一人之言废千古之论也夫张骞固已凿空甘英亦非专使考刘元鼎之説参以都实所见河源庶几可攷又曰河源本在西南张骞求之西北所谓差之毫厘谬以千里者欤
　　地理今释昆仑山在今西蕃界有三山一名阿克坦齐禽一名巴尔布哈一名巴顔喀拉总名枯尔坤译言昆仑也在积石之西河源所出案汉书地理志金城郡临羌县西北至塞外有西王母石室西有弱水昆仑山祠此蔡传所据以为昆仑在临羌者也然汉志言西有昆仑山祠非言山在县界汉临羌县在今陜西西寜衞西昆仑山不当若是之近通典云吐蕃自云昆仑山在国中西南河之所出唐书吐蕃传云刘元鼎使还言自湟水入河处西南行二千三百里有紫山直大羊同国古所谓昆仑蕃曰闷摩黎山东距长安五千里河源其间葢即今之枯尔坤也元史河源附録云吐蕃朶甘思东北有大雪山名亦耳麻不莫剌其山最髙译言腾乞里塔即昆仑也案此即今蕃语所称阿木你马勒产母孙大雪山也在星宿海东其山緜亘三百余里上有九峯最为髙大黄河经其南又绕其东北梁寅所谓河绕山之三面如玦然者但如其言则昆仑转在河源下流似未为的　案地图河出今西番巴顔喀拉山东名阿尔坦河东北流三百余里合鄂敦塔拉诸泉源【大小千百错列如星元史所谓呼敦诺尔即星宿海也】滙为查灵鄂灵二海子【各周三百余里东西相距五十余里元史所谓滙二巨泽名阿喇诺尔也】折而北经蒙古托罗海山之南转东南流千余里南北受数十小水经乌蓝莽乃山下有多母打秃昆多伦河多拉昆多伦河自东南来入之【元史所谓纳琳哈剌额尔玛出二水也】自此折而西北流三百余里前后小水奔注不可胜计绕阿木你马勒产母孙山之东【即元史所谓昆仑山也】流百五十余里有齐普河呼呼乌苏河自西来入之又迤逦东北流三百余里防跲克图衮俄罗济诸水歴归徳堡【元史作贵徳州】经积石山至陜西临洮府河州入中国界过兰州又折而东北经寜夏衞流出塞外【河以内为河套地】又东南至延安府府谷县入塞【河以东为山西界】南流至潼闗卫又折而东由河南山东界至江南淮安府安东县入海
　　【胡氏渭曰昆仑国名葢附近昆仑山者传记言昆仑凡四处一在西域山海经云昆仑墟在西北河水出其东北隅释氏西城记谓之阿耨达山水经注云按山海经自昆仑至积石一千七百四十里又引凉土异物志曰葱岭之水分流东西西入大海东为河源禹纪所云昆仑者是也一在海外大荒经云西海之南流砂之濵有大山名曰昆仑其下有弱水之渊环之此山与条支大秦国相近禹本纪云去嵩髙五万里者是也一在酒泉汉志金城临羌县西北有西王母石室西有弱水昆仑山祠崔鸿十六国春秋云张骏时酒泉太守马岌上言酒泉南山即昆仑之体周穆王见西王母乐而忘归谓此山也上有石室王母堂珠玑镂饰焕若神宫禹贡昆仑在临羌之西即此明矣括地志云在酒泉县西南八十里今肃州衞西南昆仑山是也一在吐蕃通典云吐蕃自云昆仑山在国中西南河之所出唐书吐蕃传云刘元鼎使还言自湟水入河处西南行二千三百里有紫山直大羊同国古所谓昆仑虏曰闷摩黎山东距长安五千里河源其间是也渭按酒泉在雍州之域不可谓西戎西海距玉门阳闗四万余里而昆仑更在西海之南去积石太逺其非禹贡之昆仑国甚明西域吐蕃未知孰是吐蕃闷摩黎山以刘元鼎言计之东北距大积石不过千余里浮河甚便然自唐以前未有言昆仑在羌中者何可深信西域之昆仑据山海经云至积石一千七百余里则浮河亦不难葢昆仑与析支渠搜皆在雍州之外禹治雍身歴其境三国闻风慕义争先入贡其过化存神之妙有如此也】
　　蕙田案昆仑国见于禹贡而昆仑山为河源见于山海经尔雅淮南子凉土异物志桑钦水经若其得之目击者则唐书吐谷浑传载任城王道宗侯君集次星宿川望积石览观河源吐蕃传刘元鼎使还言自湟水入河处西南行二千三百里有紫山直大羊同国古所谓昆仑虏曰闷摩黎山东距长安五千余里河源其间元史地理志载招讨使都实求河源在土番朶甘思西鄙有泉百余名火敦脑儿译言星宿海东北有大雪山名亦耳麻不莫刺译言腾乞里塔即昆仑也地理今释昆仑山在今西番界有三山一名阿克坦齐禽一名巴尔布塔一名巴顔喀拉总名枯尔坤译言昆仑也在积石之西河源所出刘元鼎所见闷摩黎山葢即今之枯尔坤也由此观之则昆仑山当以唐书吐蕃传为定葢在西域之西南明矣夏西戎即唐吐蕃今之西番也禹贡昆仑折支渠搜顔氏云昆仑国葢附近昆仑山者昆仑即在雍州之外则刘元鼎所云东距长安五千余里者近是而非如山海经水经所云矣案山海经之言昆仑也一曰槐江之山邱时之水出焉西南四百里曰昆仑之邱又曰海内昆仑之墟在西北又曰西海之南流沙之濵赤水之后黒水之前有大山名曰昆仑墟在西北去嵩髙五万里地之中也葢山海经多出伪撰止因禹贡有昆仑之名而附以荒诞不经之语水经则又因山海经而附防之与史记禹本纪去嵩髙五万里者皆与大荒经相类乃胡朏明一一求其地以实之愚矣
　　观承案尔雅河出昆仑墟此言原不谬昆仑析支渠搜本见于禹贡所谓河源于昆仑者即此昆仑也导河只云自积石者就施功之始言之非以为源也西戎在昆仑之域者即以山名其国但昆仑甚太绵地甚逺后人穷河源而以为是星宿海非昆仑不知仍在昆仑之域耳昆仑苐统言之星宿则别言之其实一也故唐书吐谷浑传及吐蕃传刘元鼎所言为得其实而元史地理志都实求河源亦隠与之合也葢昆仑即在雍州之外刘元鼎所云东距长安五千余里者近是若山海经及史记禹本纪去嵩髙五万里者皆荒诞不经之论而禹贡锥指更一一求其地以实之亦穿凿附防之甚已
　　至积石而入中国
　　积石山在西寜衞西南百七十里大河经其下即禹迹所陟
　　胡氏渭曰河自大积石山东北流迳陜西西寜衞西南塞外至河州西七十里入塞【衞在行都司东南七百余里黄河西自塞外流入经衞之东南与河州分水州在临洮府西一百八十里西至生番界七十里有小积石山两崖如削河流其中西南去大积石山千余里】
　　又东经河州城北
　　元志大河自积石州东流循河而行五日至河州安乡闗【闗在州西北百里】是也今大河经州北六十里有大夏河经州东三十里又北入于河【大夏河或云即漓水至兰州境入河】
　　又东北流经兰州城又东经金县北
　　大河自河州东北流至兰州境其西则湟水合浩亹河流入焉其南则洮河流入焉又东北经州城境二里金城闗在焉为河津之要隘又东北经金县北六十里流入乱山中危湍仄涧凡二百余里而入靖虏衞界
　　又东北经靖逺衞北又东北经寜夏中衞南
　　大河自金城乱山中而来防落平川奔流汹涌乌兰桥之险在焉又东北出衞城北一里山峡险隘河经其中悬流数仭又东北二百余里经寜夏中衞南十五里地势稍平而河流益盛矣
　　又东北经灵州所北又东北经寜夏衞东南
　　大河自中衞而东几三百里经灵州所城北其地亦谓之河曲葢河自积石至中衞大抵东北流中衞至灵州所正东流由灵州至寜夏则益折而北故曰河曲也经寜夏衞东南四十里益引而北入废丰州界
　　又东北入榆林西境出塞经三受降城南又东折而南经榆林之东
　　大河在榆林衞北千余里自寜夏衞东北流六百余里经古丰州之西又北折而东经三受降城南三城相距凡八百里至废东胜州西【废东胜州在山西大同府西境大河之濵与榆林东故胜州隔河相望正当大河折旋之处】乃折而南其西则榆林之东境其东则山西大同府朔州之西境也又南至黄甫川【黄甫川近在榆林东境】西为延安府府谷县境东为太原府河曲县境其间回环曲折几三千里古为朔方地今谓河套
　　又南经府谷县东又经神木县南而入葭州境经州城东河之东岸为山西河曲县及保徳州暨兴县之境
　　大河在府谷县城东百步西南流入神木县境经县南三十里又南经葭州城东一里而山西之河曲县北去黄甫川二十余里【隔河相望也】西南去府谷百余里县濵河为险而保徳州西临大河与府谷县隔河相对【府谷在黄河东北岸保徳州在黄河西南岸河自黄甫川而下皆迤逦西南流也】又南百五十里则岢岚州兴县也县西去大河五十里与葭州濵河为界
　　又南经吴堡县东又南经绥徳州东河之东岸为山西临县及永寜州寜乡县之境
　　大河自葭州而南八十里经吴堡县城东一里又南百六十里经绥徳州东境【西去州城百二十里】而山西之临县北去大河二十里【与吴堡县接界】永寜州则西去大河百十里【志云自州城渡河至绥徳州二百五十里】寜乡县西去黄河七十里皆绥徳州濵河为境也
　　又南经青涧县东又南经延川县及延长县东河之东岸为山西石楼县及永和县大寜县之西境大河在青涧县东百里无定河自西北流入焉又南经延川县东四十五里又南经延长县东三十余里而山西之石楼县西距大河百里永和县西距大河五十里【西北接延川县境】大寜县西距大河七十五里【西北接延长县境】津流相通一苇可航也
　　又南经宜川县东河之东岸为山西吉州及寜乡县之西境
　　大河在宜川县东八十里而山西之吉州西距大河七十里【与宜川接界】孟门山壶口山皆在其地为河津险要又南为寜乡县西距大河八十里又西南接韩城县界缘河两岸羣山列峙称险固焉
　　又南经韩城县东又南经郃阳县东河之东岸为山西河津县及荥河县临晋县之西境
　　大河在韩城东北八十里龙门山在焉大事记周威烈王十三年晋河岸倾壅龙门至于底柱吕氏云自春秋以后河患之见于史传葢始于此又南流经梁山东【山在韩城县南十九里】春秋成五年梁山崩壅河三日不流即此矣又南经郃阳县东南四十里而山西之河津县即古耿邑也商祖乙都耿圮于河水书有盘庚之诰是矣今县西去大河三十里亦有龙门山与韩城之龙门对峙所谓禹凿龙门河经其中者非与又南经荥河县城西城去大河不及一里汾水自西北流入焉又南经临晋县西三十里渡河而西又三十余里即郃阳县也【临晋有吴王渡郃阳有茶峪渡俱河津济处】
　　胡氏渭曰以上禹导河积石至于龙门之所经也
　　又南经朝邑县东又南经华阴县东北而渭水入焉河之东岸为蒲州城西又南过雷首山西乃折而东也
　　大河自郃阳县南百二十里而经朝邑县东三十五里河濵有临晋闗又南五十余里至华隂县境则华山当其冲潼闗在焉【闗西去华隂县四十里】又渭水流经华隂县北至县东北五十里而入于河即禹贡导渭入河处也而山西之蒲州大河自临晋县境南流五十余里经其西门外有蒲津闗亦曰临晋闗与朝邑县临晋闗夹河相对为自古设险之处又沐水流入焉经雷首山西【山在蒲州原南二十五里】折而东其地亦谓之河曲春秋时秦晋战于河曲是也河流自东胜州折而南几千八百里自壶口龙门以至于潼闗两岸重山翼带深险而华山复横亘其南冈峦盘固河于是复折而东河山之胜甲天下矣
　　胡氏渭曰此河水南至华隂之所经雍州文所称龙门西河者也
　　又曰穿渠引水非古也自沟洫之制废而灌溉之事兴利于田而河则病矣闗中引水溉田自郑国渠始及汉武时用郑当时言穿渠引渭以漕且溉南山下用番系言引汾溉皮氏汾隂下引河溉汾隂蒲坂下又用严熊言引洛溉重泉以东为龙首渠宣房既塞用事者益争言水利朔方西河河西酒泉皆引河及川谷以溉田闗中则有灵轵渠成国渠湋渠六辅渠白渠皆溉田各万余顷它小渠及陂山通道者不可胜言故王莽时大司马长史张戎议曰水性就下行疾则自刮除成空而稍深河水重浊号为一石水而六斗泥今西方诸郡以至京师东行民皆引河渭山川溉田春夏干燥少水时也故使河流迟贮淤而稍浅雨多水暴至则溢决而国家数隄塞之稍益髙于平地犹筑垣而居水也可各顺从其性毋复灌溉则百川流行水道自利无溢决之害矣葢河水多泥急则通利缓则淤淀今荥阳之下既有鸿沟华隂以上复有诸渠分水太多则河流日迟河身日髙故水暴至不能容汉人知此者鲜唯戎知之
　　又东经阌乡县北又东经灵寳县北河之北岸为芮城县南境
　　大河在阌乡县北七里又东经灵寳县北十里而山西之芮城县负山面河南距大河二十里与阌乡县夹河相望三十里葢河自雷首西麓而南经芮城西二十里稍南即折而东芮城当其曲折之间而阌乡县亦为大河东折之冲东至灵寳县七十余里西距潼闗六十里踞髙临深为险塞
　　又东经陜州城北又东经渑池县及新安县北河之北岸为平陆及垣曲县境
　　大河在陜州城北自灵寳县东流六十里至州城西北三里大阳津在焉【亦曰茅津】河津要地也又东四十余里为底柱山控扼中流波涛怒湍舟船经此称为艰阻又东百余里经渑池县北境【大河南去县城六十余里】又东百里为新安县境【大河南去县城四十余里】陵阪陂陀津途遥隔故二邑无濵河之称也而山西之平陆县城去大河东南距陜州不过五十六里南北往来常为津径又东二百余里至垣曲县南二十里冈阜逶迤与河南岸两相倚阻皆利涉之所也胡氏渭曰以上河水东至底柱之所经也
　　又东经河南府北河之北岸为济源县南境
　　大河在河南府城北二十里绕北邙山之麓【北邙山在府城北十里】层峦叠阜屹然保障志云大河自芮城阌乡县而东河之北岸则中条以接王屋南岸则崤函以接北邙夹河翼带并趋而东虽底柱扼塞中流而旁无溃决之患则以冈陵包络有自然之险固耳而济源县南距大河七十里西邻垣曲南衞洛阳唐史圣歴二年河溢湮济源民舍千余家或以为山水暴发非河患也
　　又东经孟津县北河之北岸为孟县南境
　　大河在孟津县北五里北岸至孟县三十里【今孟县西】
　　【南至孟津县五十余里葢嘉靖中孟津益徙而西也】即古之孟津也河桥在焉河阳三城置于此宋史干徳二年孟州水涨壊中潬桥金史大定十一年河决王村南京孟衞州界多被其害【王村今山东濮州治也孟州即今孟县南京即今开封府葢下流壅故倒灌上流也】明嘉靖十七年河涨孟津县圮于水葢河自孟津而上多循山麓行至孟津两岸平濶河势渐张溃溢之患于是乎见端矣夫决在下流河之患犹浅决在上流河之患乃深孟津河行平陆之上流也河患及此下流之壅阏必日甚横决必且益多矣
　　胡氏渭曰以上河水又东至孟津之所经也
　　又东经巩县北洛水入焉河之北岸为温县之境济水入焉
　　大河在巩县北十里【西去孟津县八十里】洛水自西南流入焉又东经温县南二十里济水入焉【导川里道纪自巩县东北至温凡四十里】宋太平兴国二年河决孟州之温县葢河既出险就平复南纳洛川之注北并济水之流纵横震荡势不能已疏道无方巩洛而下禹贡旧迹安得不月异而嵗不同哉
　　又东经汜水县北又东经荥阳县北河之北岸为武涉县之南境
　　大河在汜水县北一里【里道纪渡河西北至温县二十五里】又东经荥阳县北二十五里洪武十五年河决荥阳命修塞之正统十三年河复决荥阳经曹濮冲张秋【在山东东阿县】溃沙湾东堤【沙湾在山东夀张县】夺济汶入海寻自开封西南经陈留自亳入涡河又经蒙城至懐逺县入淮【陈留县属河南开封府亳州蒙城县懐逺县俱属凤阳府】而开封城遂在河北久之始复故道而武涉南去大河五十里西南与荥阳县接境沁水自北来至县南入于大河【沁水入河之处旧名沁黄口今曰南贾口】宋熈寜十年河溢懐州黄沁口即其地也
　　又东经河隂县北又东经荥泽县北河之北岸为获嘉县之南境
　　大河在河隂县北十五里【里道记自河隂县渡河至武涉县五十六里】县西二十里有石门即古之荥口秦始皇二十三年攻魏引河沟灌大梁汉王横言秦攻魏决河灌其都决处遂大不可复补即此也后汉初河自荥阳决入汴【河隂故荥阳地】永平十三年诏修汴渠隄自荥阳东至千乗海口千余里葢始功于此自河隂而东三十里经荥泽县北五里荥泽地稍下古荥水所钟也唐开成三年河决浸郑州外城五代汉干祐三年河决郑州周广顺二年河复决于郑州説者曰自荥泽县决而南也【五代史云河决原武或曰当古荥泽】显徳初遣使修塞决河【又五代史周广顺中河决河隂】宋太平兴国二年河决于荥泽熈寜十年河复决荥泽元延祐十年河决荥泽之塔海庄东堤【塔海庄在县东南七里】久之始塞明正统十三年河决荥阳既而自孙家渡决而南【孙家渡在县东南五十里】河南徙久之始塞治五年河大决于封邱抚臣徐恪请开孙家渡从之既而复塞【河渠考先是治二年河决原武命户部侍郎白昻治之昻于荥泽县杨桥开支渠引中牟尉氏决河由陈頴至夀州达淮杨桥在县东南与孙家渡相近盖引决河使入正统时南决旧道也至是河流横溃张秋决口塞而复决恪上言决河湍悍之势未可遽回今自荥泽孙家渡口旧河东经朱仙镇下至项城南顷犹有涓涓之流若疏之由泗入准可杀上流之势又黄陵冈有贾鲁旧河南经曹县梁靖口下通归徳卞家道口今梁靖以北淤塞将平计功力之施八十余里若疏而濬之使由徐入淮以杀下流之势则决口可塞运道可完也时多从其防】而衞辉府之获嘉县南去大河六十里与荥泽河隂接壌宋太平兴国二年河决懐州之获嘉葢亦隄防之处矣
　　又东经原武县北阳武县南
　　大河在原武县北二十里五代周广顺中河决原武寻遣使修塞又显徳六年郑州奏河决原武宋元丰元年河复决于此五年又决下流纳梁山泺【梁山泺在山东夀张县宋志河决原武埽溢入利津河阳武沟刁马河归纳梁山泺利津等河皆在阳武以东】明洪武十四年河决原武及祥符中牟二十四年河决原武黒阳山【在县北二十里】东经开封城北五里又南行至项城经頴州頴上县东至夀州正阳镇【正阳镇在夀州西六十里】全入于淮而河之故道淤塞疏久之乃复旧治三年河复决原武支流为三一决封邱金龙口【亦作荆隆口】漫祥符及长垣【北直长垣县】下曹濮冲张秋长隄一出中牟下尉氏一汜滥于兰阳仪封考城归徳入宿州诏白昻修塞之【河渠考昻为户部侍郎奉命治河筑阳武长堤以防张秋之决引中牟决河出荥泽阳桥下达于淮濬宿州古卞河达泗州又濬睢河自归徳饮马池中经符离桥至宿迁县入漕河上筑长隄下修减水闸又疏月河千余以杀其势塞决口三十六由河入汴汴入睢睢入泗泗入淮淮达海水患少息昻又以河南入淮非正道恐不能容乃复自鱼台歴徳州至吴桥修古河隄又自东平北至兴济凿小河十二道引水入清河及古黄河入海河口各作石堰以时啓闭昻意葢欲于东北分其流于南东疏其淤也未几河复决徙昻所规画一时皆废吴桥兴济今直属县也】而阳武南距大河十余里旧时大河经城北与衞辉府之新乡汲县接境自决塞不时河遂徙而南周广顺二年河决阳武寻修塞之【时又决常乐驿或曰驿在阳武西】宋干徳三年河决阳武开寳五年复决阳武金大定十年河决阳武之白沟【白沟在县东南三里】明昌五年河决阳武故堤【决口地名光禄村】灌封邱而东元至元二十五年阳武诸处河决泰定三年河决阳武漂居民万六千五百余家寻复塞治明洪武一十五年河决阳武天启元年河决阳武县脾沙堈【在县东南二十里】由封邱曹单至考城复入旧河自河出阳武之南而新乡汲县胙城之境皆去河渐逺禹迹之益不可问也自阳武之决塞始也
　　大河旧道在阳武县北又东经延津县北又东经胙城县北河之北岸为新乡县及汲县之境
　　此大河旧道也旧志云河在阳武县北二十三里河之北岸为新乡县境县南去大河三十里明昌中河决阳武入封邱于是河益东南下【金史贞祐四年延州刺史温萨可喜言近世河离故道自卫东南流由徐邳入海以此河南之地为狭臣窃见新乡县西河水可决使东北流其南有旧堤水不能溢行五十余里与清河合则由濬州大名观州清河柳口入海此河之旧道也皆有古堤补其罅漏足矣如此则山东大名等路皆在河南而河北诸郡亦得其半退足以为备御之计进足以杜恢复之图议者以河流东南已久决之非计遂寝清河谓水口柳口即今古直河也】元至元九年河决新乡【元史云河决新乡广盈仓南河北岸】葢是时河犹出阳武新乡间也由阳武而东二十里迳延津城北十七里延津古酸枣也汉文帝后元年河决酸枣东溃金隄东郡大兴卒塞之五代周广顺二年河决酸枣显徳初遣使修塞明成化一十四年河溢延津明年复自县南流入封邱其旧流则自延津折而东北经汲县东南十七里又北迳胙城县北一里【里道记延津县东北至县城四十五里】宋熈寜四年河溢衞州王供埽【旧志云在州东三十里】十年复溢王供埽及汲县上下埽金大定一年河决衞州及延津县弥漫至归徳府二十六年河决衞州堤壊其城泛滥及于大名先是胙城开封府泰和八年以限大河改属衞州贞祐三年徙州治于宜封新城以胙城为倚郭胙城为河北县自金始也
　　又东北经濬县之南滑县之北
　　大河旧在濬县城南一里河之南岸即滑县界【里道记滑县西北至濬县四十里濬县南至胙城县五十里】大河经其间北曰黎阳津南曰白马津自昔津济之要今变为平陆矣汉建始四年河决东郡金隄【顔氏曰在今滑州界】唐元和八年河溢瓠子东泛滑距城十二里郑滑帅薛平魏博帅田宏正共发卒凿黎阳山东复入故渎【故渎在黎阳西南时河流南徙薛平请于田宏正共发卒凿古河十四里迳黎阳山东防于故渎自是滑无水患】开成三年河决浸滑州外城干寜三年河涨将毁滑州朱全忠决为二河夹城而东为害滋甚石晋天福五年滑州河决九年滑州河决侵汴曹单濮郓五州之境环梁山合于汶大发数道丁夫塞之五代汉干祐元年河决滑州之鱼池店【在州西】周广顺一年河决滑州灵河诸处【灵河废县在今滑县东南六十里五代史广顺中河决灵河鱼池六明镇诸处葢皆在今滑县境内】命王浚修塞之三年义成帅白重賛奏塞决河宋干徳四年滑州河决壊灵河大堤太平兴国三年河又决滑州之灵河八年大河决滑州之韩村【在州东北】泛澶濮曹济东南流至彭城入于淮九年河复决滑州之房利【亦在州东北既而巡河官梁睿言滑州土脉疏岸善隤每嵗河决南岸害民田请于迎阳埽凿渠引水凡四十里至黎阳合河以防暴涨从之既而渠成又命凿河开渠自韩村埽至州西铁狗庙五十余里复合于河以分水势迎阳在州东北大河北岸】大中祥符四年河决通利军【今濬县】合御河壊州城田庐【州城即濬州城】天禧三年滑州河溢城西北天台旁俄复溃于城西南岸漫溢州城歴澶濮曹郓注梁山泊又合清水古汴渠【此清水谓泗水也】东入于淮州邑罹患者十二三诏发丁夫塞治四年河复决于天台山天圣五年塞河成以其近天台山麓名曰天台埽自是以后滑州之患大抵移于澶州矣【元和三年河复决于苏村在濬县东北然其为害甚鲜重和初诏于滑州濬州界万年堤广植林木以防堤岸以壮地势】河自大伾以上犹禹贡时大河经流也【大伾山在濬县东二里】汉贾让欲决黎阳遮害亭【亭在濬县西南五十里】放河使北入海西薄大山东薄金堤势不能逺泛滥此即司马迁河渠书所称禹以为河所从来者髙水湍悍难以行平地数为败乃酾二渠以引其河北载之髙地之説也其后王横亦言禹行河水本随西山下东北去宜更开空使縁西山足乘髙地而东北入海乃无水灾宋李垂祖其説欲引河自大伾而北载之髙地其后孙民先亦主是説元丰中陈祐甫亦请修复禹故道夫滑州河患莫甚于宋之天禧以前于此时引河去北未为不可其后河亦益徙而北出于信都勃海间故道庶几可复矣乃谋国者方且人持一説非迂踈拂逆之计则因循苟且之见而已矣胡氏渭曰以上河水东过洛汭至于大伾之所经也
　　又曰凡二水并行一盛则一微自然之势也宋元祐初苏辙上疏有云黄河之性急则通流缓则淤淀既无东西皆急之势安有两河并行之理此格言也葢上流宜合而不宜分合则流急而沙去分则流缓而沙停而禹顾于大伾之南酾为漯川者则以河势欲东不得不分之以泄其怒以漯川一道分河流十之一二不使指大如股亦未为害耳及周之衰王政不修水官失职诸侯各擅其山川以为己利于是荥阳下引河为鸿沟者自是以后日渐穿通枝津交络宋郑陈蔡曹衞之郊无所不达至定王五年河遂南徙无他河水之入鸿沟者多则经流迟贮不能冲刷泥沙故也宿胥之塞寔鸿沟致之不然禹功歴千嵗而不敝何独至春秋一旦变迁也哉
　　又东北经开州南长垣县及东明县之北
　　大河旧在开州城南汉之濮阳宋之澶州皆其地也汉元光三年河水徙从顿丘东南流既而决瓠子【在今州西南二十五里】东南注钜野【钜野泽在山东钜野县】通于淮泗【此为黄河入淮之始邱氏以宋熈寜十年为黄河入淮之始误也】上使汲黯郑当时兴人徒塞之輙复壊元封二年自临决河塞之作瓠子之歌是也五代周广顺三年澶州河溢宋干徳三年河决澶州开寳四年河复决澶州东滙于郓濮壊民田舎五年河复决濮阳命颍州团练使曹轮往塞之淳化四年河复决澶州陷北城壊庐舎七千余区景徳元年河决澶州横陇埽【在州东自是遂为故道所谓横陇河也】四年又壊澶州五八埽【在州西南】大中祥符七年河决澶州大吴埽【在州东】天圣六年又决州之王楚埽【在州西南】景祐元年复决于横陇埽庆歴八年又决州之商胡埽【在州东北三十里自是遂为故道所谓商胡河也宋志商胡决河自魏北至恩冀干寜入海为北流其二股河自魏恩东至徳沧入海为东流】嘉祐元年河复决于六塔河【六塔河在州东北十七里自商胡东南通横陇河之渠也先自皇祐二年河决馆陶县之郭固四年塞郭固而河势犹盛议者请于澶州开六塔河以披其势于是遣使相度诣铜城镇海口以约古道髙下之势欧阳修以塞商胡开横陇回大河于故道计一千余里役钜费烦速宜停罢李仲昌等固谓开六塔河使归横陇时横陇湮塞已二十年商胡复决数嵗矣贾昌朝等又欲移决河于京东故道欧阳修曰六塔止是别河下流已为濵棣徳博诸州患若全回大河其害必甚故道不可复不待智者而知也至是遂塞商胡北流入六塔河河不能容是夕遂决河北被患者数千里铜城镇在濵州海口】　熈寜四年河溢澶州之曹村【在州西南】十年大决于曹村澶渊北流断絶河道南徙东滙于梁山张泽泺【梁山泺见前张泽泺或曰即今山东汶上县之南旺湖】分为二一合南清河入淮一合北清河入海【南清河今泗水也北清河大清河也】灌郡县四十五濮济郓徐更甚元丰元年决口塞改曹邱埽曰灵平筑堤断河流复归北三年澶州孙村陈埽及大吴小吴埽复决【孙村等埽俱在州东】四年小吴埽复大决自澶注入御河恩州危甚五年河溢内黄决大吴埽以纾灵平水患【放之使北也】葢自河入御河之后而宋澶州之患稍缓至金大定以后河益徙而南澶州之流遂絶明正统十三年河决荥阳自阳武冲入故道直至州治南又东抵濮州壊张秋隄入海后复塞治葢瓠子灵平之旧迹皆不可复识矣
　　开州之东北为清丰县之西内黄县之东
　　大河旧道在内黄县东南及清丰县西南【水经注大河故渎东北迳戚城西又经繁阳故城东隂安故城西是也戚城在开州繁阳在内黄隂安在清丰县】汉时河皆经此元光三年河徙从顿邱东南流【顿邱今清丰县境是也】后决塞不时故道废宋时澶州河屡决河复行北道开寳八年河决澶州之顿邱太平兴国二年河复决于顿邱元祐八年河溢内黄埽元符二年河决内黄口灌邢洺诸州而东道之流遂絶
　　又东北经南乐县及大名县元城县之东
　　水经注大河故渎经昌乐故城东即南乐也宋时大河亦迳此嘉祐五年韩赟请分浚二股五股诸河于县境以减下流恩冀之患治平元年始命都水监浚治熈寜初河自恩冀北注议者请开二股河渐闭北流三年张巩等奏大河东徙北流浅小请闭北流从之未几河自其南四十里许家港东北泛滥大名恩徳沧永静五州军境诏遣官相度六年王安石奏自大名之东南开修直河狭大河还二股故道于是河势増涨十年河遂大决于澶州【此即宋人回河之误也】而大名元城县亦皆大河所经也唐开元十四年魏州河溢宋嘉祐七年河决大名第五埽元丰七年河溢元城埽决横堤冀洺北京皆被其害八年河决大名之小张口宋时以大名为北京隄防障遏无嵗不讲也
　　又东经馆陶县西又北经临清州及髙唐州之境又北经清河县南
　　大河故道自元城冠县间入馆陶界【冠县馆陶俱山东属县】汉沟洫志自塞宣房【即瓠子河在间州】后河复北决于馆陶分为屯氏河东北经魏郡清河信都勃海入海广深与大河等因其自然不隄塞也【屯氏河在馆陶县】元帝永光五年河决清河灵鸣犊口而屯氏河絶【废灵县鸣犊口今在直清河县】成帝建始二年河复决于馆陶【所决之河亦名屯氏别河】及东郡金隄泛滥兖豫入平原千乗济南凡灌四郡三十二县又鸿嘉四年勃海信都河水湓溢灌县邑三十一新莽始建国三年河决魏郡泛清河以东数郡【汉所称魏郡大约主馆陶以北言之汉书先是莽恐河决为元城墓害及决东去元城不忧水灾故遂不隄塞】水经注大河故渎经甘陵故城南【甘陵亦在清河县】又东北经灵县故城南【今废灵县在博平县境似不在甘陵东北也】河渎于县别出为鸣犊河又东迳鄃县故城东【鄃县今髙唐州夏津县也汉志云鄃居河北即此】此即汉时河所出之道宋皇祐二年河决馆陶县之郭固【在县东北】四年塞之【即宋史所称郭固塞而河势犹盛议者请开澶州六塔河】熈寜四年北京新隄第四第五埽决漂溺馆陶永济清阳以北【永济废县在今临清州西仁宗皇祐元年河合永济渠注干寜军县以永济渠而名也清阳废县亦在清河县】下属恩冀合于御河五年河溢于夏津而清河即宋之恩州也熈寜元年河溢恩州乌栏堤【在州东】是年又决冀州枣强埽北注瀛州既又溢瀛州乐夀埽元祐四年又溢冀州南宫等五埽时都水监言前二年河决南宫下埽三年决上埽今四年决宗城中埽葢皆自恩州决而北也政和二年河决冀州枣强埽都水孟揆言枣强东堤决溢其漫水行流多咸卤及积水之地不犯州军止经数县地分迤逦接御河归纳黄河今欲自决口上恩州之地水堤为始増补旧堤接续御河东岸签合大河从之宣和三年河决恩州清河埽葢自内黄决后河出清河之北至此下流渐壅故上流复决河又从瀛冀而西南矣
　　又东经徳州西又东北经景州及沧州之境入于海徳州汉平原郡界也河之故道本在平原以北汉以前大槩从魏郡清河信都勃海界入海皆与平原接境不径至平原也武帝建元三年河水溢于平原成帝建始三年河决馆陶遂溢入平原千乗济南界中河平三年河复决平原流入济南千乗复堤塞之东汉永平中河流合汴泛滥兖豫明帝使王景治之絶水立门河汴分流自荥阳东至千乗海口千余里十里立一水门令更相回注无复溃漏之患然则河经平原以南自汉建始中始而永平以后尝为河之经流矣【后汉以及南北朝时大河决塞史多失于记注】水经注大河故渎迳平原故城西又北迳修县故城东【修县在今直景州】又东北至东光县故城西【东光今直属县】而合于漳水此亦约言西汉时大河所经之处也元时河仍自千乗入海不至东光合漳也宋自熈寜以后主回河之説沧景常多水患元丰四年河溢沧州南皮上下埽又溢清池又溢永静军阜城下埽既而河流益北大抵合御河西山诸水自深州武强瀛州乐夀埽至清州独流砦三义口而入于海
　　开州之东为观城县及朝城县南河之南岸濮州之北
　　水经注大河迳衞国县南【衞国县即今观城县】鄄城县北【鄄城旧县濮州治也】疑东汉以后大河故道即出于此五代晋开运三年河决澶州临黄汉天福十二年河决观城界楚里村堤【在县西南】东北经临黄观城二县【临黄废县今在观城县】宋开寳五年河决濮阳【濮阳即今濮州】明道二年移朝城县于社婆村【移而北也】避河患也明正统十三年河决荥阳冲曹濮宏治三年河复决原武冲曹濮濮州葢旧道所经常为东下之冲矣
　　又东经范县北莘县及聊城县之南
　　大河故道在范县之北仓亭津在焉【津在今县东北】旧经云自范县渡河而北六十里即莘县是也而聊城故博州治今东昌府治焉开元十年博州河决五代晋天福四年河决博州即此也
　　又东经东阿县北博平县及茌平县南
　　东阿自昔大河之冲也南涨则渰东平东溢则浸济南五代梁末唐遣李嗣源取郓州守杨刘【今在东阿县】梁人攻杨刘决河口以限晋兵决口益大连年为曹濮患同光二年命娄继英督汴滑兵塞之未几复壊晋天福二年河决郓州【自东阿决而南】开运三年河决杨刘西入莘县广四十里自朝城北流【自东阿决而西也】周显徳初命宰相李谷治隄自阳谷抵张秋口遏塞之宋干徳二年河决郓州之竹村【在州西北】三年郓州河决太平兴国七年河涨凌郓州城将陷咸平三年河决郓州王陵埽【在州西】浮钜野入淮泗水势悍激侵迫州城明道二年废郓州土桥渡以避水【渡在州东是时河流涨入小清河济南淄川皆被其患后河势益趋而北郓州之患始少】此五代及宋郓州水患也而博平茌平为大河东出之道矣
　　又东经长清县北禹城县南
　　长清以西古大河所经也碻磝津在焉南北朝时大河皆经此矣大抵东阿以东往往挟济而流又东北以达于海也
　　又东经歴城县北临邑县南
　　临邑东有四渎津大河故道所经唐五行志永徽六年齐州河溢即此地也
　　又东北经商河县北武定州南
　　此昔时大河所经也唐长夀二年河溢棣州又开元十年棣州河决太和二年河决壊棣州城宋祥符四年河决棣州聂家口【在今武定州西南二十里旧州之西南】五年又决于州东南李氏湾六年徙州治而北以避河患自是澶滑之间大河屡溢而棣州之流渐絶矣
　　又东经濵州境合清河以入海
　　水经注河水东迳湿沃津【今蒲台县】又东经千乗城北又东过利城北【利城今博兴县譌为黎城】又东北济水从西来注之又东北入于海夫水流变迁其详不可得而知今大清河自蒲台利津县东北入海惟小清河则经青州府博兴乐安县境而后入于海或谓宋初大河东行大抵从濵州境合于大清河或谓大清河即东汉以来大河经流之处【水经注有南北二济无大小清河之名其所言北济者大槩与小清河相参错或大清河即大河故渎河迁而济水注其中与】夫自东汉至隋唐水之侵齧涨溢岂能尽免而由平原千乗间以入海则未经变异也然则治河如王景其成法讵不足遵与自梁晋夹河之战苟且目前横挑大衅【梁段凝决河引水以限晋兵谓之防驾水此五代以后溃决之患所由致也】延及宋季横决无已金元河患皆与国为终始水经诸书既未能条贯源流兼综终始史家纪载又往往参差同异兹畧举往迹为之差次古今之变览者亦可知其梗槩矣
　　右古大河终
  </div>
  <div class="pagination">
   <a href="五礼通考_page325.html">
    上一页
   </a>
   <span>
    ...
   </span>
   <a href="五礼通考_page321.html">
    321
   </a>
   <a href="五礼通考_page322.html">
    322
   </a>
   <a href="五礼通考_page323.html">
    323
   </a>
   <a href="五礼通考_page324.html">
    324
   </a>
   <a href="五礼通考_page325.html">
    325
   </a>
   <span class="current-page">
    326
   </span>
   <a href="五礼通考_page327.html">
    327
   </a>
   <a href="五礼通考_page328.html">
    328
   </a>
   <a href="五礼通考_page329.html">
    329
   </a>
   <a href="五礼通考_page330.html">
    330
   </a>
   <a href="五礼通考_page331.html">
    331
   </a>
   <span>
    ...
   </span>
   <a href="五礼通考_page327.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
