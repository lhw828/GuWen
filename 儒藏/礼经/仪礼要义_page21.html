<!DOCTYPE html>
<html>
<head>
    <meta charset="UTF-8">
    <title>仪礼要义 - 第 21 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼要义 - 第 21 页/共 43 页</h1>
    <div class="content">　　经云兄弟之国则问夫人注及异姓亲
　　若兄弟之国则问夫人　释曰云兄弟谓同姓者若鲁于晋郑之等同姓也云若婚姻甥舅有亲者若鲁取齐女以为舅齐则以鲁为甥是有亲者也云非兄弟献不及夫人者以其经云兄弟之国则问夫人则非兄弟问不及夫人可知
　　君有故不见宾则使大夫受
　　若君不见　释曰云他故者病之外或亲有哀惨也使大夫受　释曰知受聘享者以其在后虽有觌献之法聘享在前是以据在先者而言云大夫上卿也者以其卿上大夫故以卿为大夫必知使卿不使下大夫者以其君无故君亲受今既有故明使上卿代君受之
　　宾受主国饔饩筮尸祭然后食
　　赐饔唯羹饪筮一尸若昭若穆注云云容父在祭祖释曰古者天子诸侯行载庙木主大夫虽无木主亦以币帛主其神是以受主国饔饩故筮尸祭然后食之尊神以求福故也
　　大夫容父在祭祖故孙子祖考两言
　　仆为祝祝曰孝孙某孝子某荐嘉礼于皇祖某甫皇考某子　释曰经并云孝孙孝子皇祖皇考以其不定故两言谓上经若昭若穆亦两言之云仆为祝者大夫之臣摄官也者若然诸侯不摄官使祝祝策矣案定四年祝佗云嘉好之事君行师从卿行旅从则臣无事若君到主国祭饔之时得不摄官乎诸侯亦使人摄是以觐礼云侯氏禆冕释币于祢注云释币于祢之礼既则祝藏其币归乃埋之于祧西阶之东大夫使仆摄祝则是本无祝官与诸侯异矣其诸侯礼大祝不行知不使小祝行者以其掌客云羣介行人宰史是诸侯从官不言祝明大小祝俱不行矣
　　宾祭饔饩如少牢馈食礼
　　如馈食之礼　释曰云如少牢馈食之礼者案少牢礼有尊爼笾豆鼎敦之数陈设之仪隂厌阳厌之礼九饭三献之法上大夫又有正祭于堂傧尸于堂此等皆宜有之至于致爵加爵及献兄弟等固当略之矣
　　不敢用君之器假主国大夫祭器
　　假器于大夫　释曰案曲礼云大夫士去国大夫寓祭器于大夫士寓祭器于士注云与得用者言寄觊已后还若然卑者不得用尊者之器是以此大夫聘使不得将己之祭器而行致饔饩虽是祭器人臣不敢以君之器为祭器是以聘使是大夫还于主国大夫假祭器而行之
　　朌肉及廋车谓归胙在下
　　朌肉及廋车释曰此谓祭讫归胙在下云廋廋人也车巾车也者案周礼天子夏官有廋人职掌养马春官有巾车职诸侯虽兼官亦当有廋人巾车
　　既致饔若宾留则旬致稍礼
　　既致饔旬而稍宰夫始归乗禽日如其饔饩之数云既致饔旬而稍者以其宾客之道十日为正行聘礼既讫合归一旬之后或逢凶变或主人留之不得时反即有稍礼故下文云既将公事宾请归注云谓已问大夫事毕请归不敢自専谦也主国留之享食燕献无日数尽殷勤也是主人留之是以周礼浆人亦共宾客之稍礼注云稍礼非飱饔之礼留间主稍所给宾客者浆人所给亦六饮而已诸侯相待亦如之是其留间致稍者也
　　乗禽如饔饩数非物四曰乗
　　乗禽乗行之禽也者别言此者欲见此乗非物四曰乗言如其饔饩之数者一牢当一双故聘义云乗禽日五双是此饔饩五牢者也云鴈鹜之属者依尔雅二足而羽若然上介三牢则三双也士介一牢则一双也羽谓之禽故以禽为鴈鹜之属云其宾与上介也者以其下文别有士介故也
　　致禽羞与四时俶献如致禽
　　禽羞俶献比注比放也其致之礼如乘禽也禽羞云云俶始也云云　释曰云禽羞谓成熟有齐和者以其称羞谓若庶羞内羞之等故称禽则以鴈鹜等为之故以成熟解之聘义谓之时赐者案聘义云燕与时赐无数时赐谓四时珍异以赐诸宾客与此俶献是一物
　　飨使者无加笾豆此有非正法
　　凡致礼皆用其飨之加笾豆云其其宾与上介也者案上经宾壹食壹飨上介若食若飨唯士介不言飨故知其中唯有賔与上介耳云加笾豆谓其实也亦实于罋者案致饔饩□醢是豆实实于罋明此飨之豆实亦实于罋可知也案昭六年夏季孙宿如晋拜莒田也晋侯享之以如笾武子退使行人告曰小国之事大国也苟免于讨不敢求贶得贶不过三献今豆有加下臣弗堪无乃戾也此中致飨有加笾豆者飨使者无加笾豆之正礼此云加笾豆者殷勤之义也云飨礼今士者以其食礼在知其豆数飨礼亡无文以知之
　　无饔者无飨礼谓士介唯有饩
　　无饔者无飨礼　释曰文承飨下故郑以士介无飨礼解之以其宾与上介饔饩俱有故有飨士介唯有饩而已无饔故无飨礼
　　宾请归主国留之飨食燕献
　　既将公事宾请归　释曰云已问大夫者请问三卿与下大夫尝使于彼国币所及皆是君命及以君物行礼者皆是公事事讫故请归也云主国留之飨食燕献无日数尽殷勤也者亦谓至旬宾乃将归主君乃留宾有此飨食燕献之等故燕礼注云今燕又宜献焉是也
　　宾于大小礼皆拜唯稍不拜
　　凡宾拜于朝讶听之注拜赐也唯稍不拜案上经云宾三拜乗禽于朝讶听之遂行舎于郊又案司仪云明日客拜礼赐遂行是临行大小礼皆拜赐则知唯米禀刍薪等不拜也
　　飨食君为主燕则上介为宾宾为苟敬
　　燕则上介为宾宾为茍敬　释曰云飨食君亲为主尊宾也者以其飨食在庙为宾故君亲为主至后燕礼在寝又以醉为度崇于恩杀于敬故宾辞而使介为宾也以苟敬为小敬者以阼阶西近主为位诸公坐位故云小敬对户牖南面为大敬云更降迎其介以为宾者介在庙门内西北面降至庭迎之云不与亢礼也者略取燕义文解君不亲为献主而使宰夫之意也云主人所以致敬者自敌以上者谓两君相见两大夫两士以上则主人亲献也
　　无行则重贿反币谓特来非歴聘
　　无行则重贿反币注无行谓独来复无所之也必重其贿与反币者使者归以得礼多为荣所以盈聘君之意也反币谓礼玉束帛乗皮所以报聘君之享礼也昔秦康公使西乞术聘于鲁辞孙而説襄仲曰不有君子其能国乎厚贿之此谓重贿反币者也今文曰贿反币　释曰云重其贿即上贿在聘于贿是也反币谓上礼玉束帛乗皮是也云秦康公者案文公十二年左氏云秦伯使西乞术来聘云云是也此特来非聘歴聘则吴公子札聘于上国聘齐聘鲁是
　　賛拜夫人聘享亦言以社稷故
　　君以社稷故在寡小君拜　释曰云言君以社稷故者夫人与君体敌不敢当其恵也者释经云社稷故以其礼记哀公问孔子云取夫人为社稷主妇人无外事天地并社稷后夫人虽不与以夫妇一体故夫人亦得云社稷主是其云社稷故者见夫人与君体敌今夫人使致礼来主人不敢当下文云君贶寡君延及二三老是与君不敌敢当之也
　　宾将去留皮帛以礼主人不致不拜
　　宾于馆堂楹间释四皮束帛宾不致主人不拜注宾将遂去是馆留礼以礼主人所以谢之也不致不拜不以将别崇新敬也　释曰若宾敬主宜致主人敬宾宜拜皆是崇敬若致与拜即是崇新敬故不为若乡饮酒送宾宾不荅礼有终相类也
　　使者有罪则执今过轻饩以愧之
　　云过则饩之谓礼有失误故引聘义使者聘而误主君云云不言罪者罪将执之者春秋之义聘宾有罪皆执之若然上经云无罪飨之有罪非但不飨又执之此过则饩之虽不飨犹生致过轻故也若然上云罪下云过互见其义也
　　将飨食使者有大客后至则废
　　有大客后至则先客不飨食致之　释曰此据聘礼而言则无君朝之事若然则前有小国之卿大夫来聘将行飨食有大国卿大夫来聘则废小国飨食以其卑不与尊齐礼
　　惟大聘为神位有几筵
　　惟大聘有几筵　释曰案上经云几筵既设摈者出请命者行聘享及私觌礼毕云宰夫彻几改筵是行聘享为神位今小聘不为神位屈也
　　仪礼要义卷二十四
<经部,礼类,仪礼之属,仪礼要义>
　　钦定四库全书
　　仪礼要义卷二十五
　　宋　魏了翁　撰
　　公食大夫一
　　郑以公食为主国君食小聘大夫
　　公食大夫礼第九　郑云主国君以礼食小聘大夫之礼释曰郑知是小聘大夫者案下文云宰夫自东房荐
　　豆六于酱东设黍稷六簋又设庶羞十六豆此等皆是下大夫小聘之礼下乃别云上大夫八豆八簋又云上大夫庶羞二十豆是食上大夫之法故知此篇据小聘大夫也若然聘礼据侯伯之大聘此篇据小聘大夫者周公设经互见为义案篇末云鱼肠胃伦肤若九若十有一下大夫则若七若九郑注云此以命数为差九谓再命者十一谓三命者七谓一命者九或上或下者再命谓小国之卿次国之大夫也卿则曰上大夫则曰下大国之孤视子男以此言之鱼肠胃伦肤皆七者谓子男小聘之大夫此公食序在聘礼之下是因聘而食之不言食宾与上介直云大夫者若云食宾与上介则小聘使下大夫上介乃是士是以直云大夫兼得大夫聘宾与上介亦兼小聘之宾若然聘礼据大聘因见小聘此公食先见小聘后言大聘者欲见大聘小聘或先或后不常之义
　　主君使大夫戒聘客行食礼
　　公食大夫之礼使大夫戒各以其爵　释曰自此尽如聘论主君使大夫就舘戒聘客使来行食礼之事云各以其爵者此篇虽据子男大夫为正兼见五等诸侯大聘使卿之事故云各以其爵也
　　受饔礼辞至飨食皆当三辞
　　上介出请入告注问所以来事　释曰据大夫就宾馆之门外宾使上介出请大夫所为来之事三辞既先受赐者谓聘日致饔受赐大礼故今辞食不敢当之但受饔之时礼辞而已至于飨食皆当三辞
　　大夫还宾不拜送遂从之
　　大夫将命云云大夫还宾不拜送遂从之此宾不拜送为从之不终事故宾不拜送也若然乡饮酒乡射戒宾遂从之而云拜辱拜送者以其主人先反不相随故得拜辱拜送觐礼使者劳宾于门外侯氏再拜遂送之使者既不先反犹拜送者尊天子使故也
　　聘重宾发馆即皮弁食轻大门乃朝服
　　宾朝服即位于大门外如聘谓宾发馆时服端若乡射主人朝服乃速宾郑注云射宾轻也戒时端以此言之亦宾在馆拜所戒大夫即端宾遂从大夫至君大门外入次乃去端着朝服出次即位也云如聘亦入于次俟者案聘礼宾皮弁聘至于朝宾入于次注云入于次者俟办则此入次亦俟主人办也若聘礼重宾发馆即皮弁此食礼轻及大门乃朝服
　　君未迎宾入位序馔物皆庙门外
　　即位具　释曰云摈者俟君于大门外者解即位之事云卿大夫士序及宰夫具其馔物皆于庙门之外者以其君迎宾入始言卿大夫以下庙内之位
　　鼎有扄有鼏鼏若束若编
　　甸人陈鼎七当门南面西上设扄鼏鼏若束若编注七鼎一大牢也甸人宰之属兼亨人者南面西上以其为宾统于外也扄鼎扛所以举之者也凡鼎鼏盖以茅为之长则束本短则编其中央今文扄作古文鼏皆作密　释曰鼎鼏盖以茅为之者诸文多言鼎鼏皆不言所用之物此经虽言若束若编亦不指所用之体故郑云盖以疑之然必知用茅者诗云白茅苞之尚书孔云苴以白茅茅是洁白之物故疑用茅也
　　郑谓先飨后食聘礼食在飨前
　　设洗如飨　释曰云必如飨者先飨后食如其近者也郑据此文行食礼而云如飨明先飨设洗讫乃后食故乡前如之是先飨后食也案聘礼云公于宾壹食再飨则食在飨前矣不言如燕礼者飨食在庙燕在寝则是飨食重先行之故二者自相先后是以不得用燕礼决之也引燕礼者欲见设洗之法燕与飨食同故无享礼引燕礼而言也
　　生人左几异于神右几
　　宰夫设筵加席几　释曰云设筵于户西南面而左几者以其宾在户牖之间南面又生人左几异于神右几故也
　　饮酒浆饮皆以酳口不为饮
　　饮酒浆饮俟于东房　释曰云饮酒清酒也者按周礼酒正注先郑云清酒祭祀之酒后郑从之则此宾客用之者优宾故也云浆饮酨浆也者酨之言载以其汁滓相载故云酨汉法有此名故也云其俟奠于丰上也者下云饮酒实于觯加于丰是也此云奠即彼加也云饮酒先言饮明非献酬之酒也者以其乡饮酒燕礼等献酬之酒皆不言饮饮之可知此拟酳口故言饮是异于献酬酒故也是以酒人云共宾客之礼酒饮酒郑注云礼酒飨燕之酒不言饮食之酒云饮亦是其义也云浆饮先言浆别于六饮也者按浆人云共王六饮水浆醴凉医酏彼先云六饮后云水浆与此先云浆不同故云先云浆别于六饮必别于六饮者彼六饮为渇而饮此浆为酳口不为渇故异之
　　国君来则出迎今迎宾不出大门
　　公如宾服迎宾于大门内自此尽阶上北面再拜稽首论主君迎宾入拜至之事云不出大门降于国君者按周礼司仪云将币交摈三辞车逆拜辱宾车进荅拜又云致饔饩飨食皆如将币之仪是国君来则出迎
　　经内言庙皆祢非祢则言祧或祖庙
　　及庙门公揖入注庙祢庙也　释曰仪礼之内单言庙者皆据祢庙是以昏礼纳采云至于庙记云凡行事必用昏昕受诸祢庙以此而言则言庙皆祢庙也若非祢庙则言庙祧若聘礼云不腆先君之祧问卿云受于祖庙之类是也但受聘在祖庙食飨在祢庙燕轻于食享又在寝是其差次也
　　客降等则就主阶此径就西阶与礼异
　　至于阶三让　释曰案曲礼云客若降等则就主人之阶主人固辞然后客复就西阶此亦降等初即就西阶者此君与客食礼礼之正彼谓大夫士以小小燕食之礼故与此不同也公升二等宾升注言逺下人君者亦取君行一臣行二之义
　　序已西为正堂序东有夹室
　　大夫立于东夹南西面北上此谓主国卿大夫立位云取节于夹明东于堂者序已西为正堂序东有夹室今大夫立于夹室之南是东于堂也
　　东夹之北谓北堂之南
　　小臣东堂下南面西上宰东夹北西面南上　释曰云宰东夹北西面南上者谓在北堂之南与夹室相当故云夹北也云宰宰夫之属也者以经云南上则非止一人
　　诸侯内官之士明当天子内宰
　　内官之士在宰东北西面南上云夫人之官内宰之属也者经云内官按周礼天官内宰下大夫掌王后已下彼天子内官诸侯未必有内宰以其言内官之士以士为之明当天子内宰
　　卿大夫助君飨食宾故从君不先入
　　云自卿大夫至此不先即位从君而入者明助君飨食宾自无事者按前聘时君迎客于大门内时卿大夫已下入庙即位者受聘事重非飨食之事故先入庙即位此已下虽有宰及宰夫者皆有事及大夫二牲士庶羞之等皆助君食宾非己之事故后入
　　宾至再拜降再拜其实各一拜
　　公当楣北乡至再拜宾降也公再拜自此尽稽首论公拜至宾荅拜之事云公再拜宾降矣者释经宾降在至再拜下公再拜上以其至再拜者公已一拜宾即降下公再拜者宾降后又一拜虽一拜本当再拜故皆以再拜言之犹下侑币之时公一拜宾降公再拜注云宾不敢俟成拜也若然郑云公再拜宾降矣者解经至再拜者宾降也
　　宾西阶东荅拜摈辞公降宾犹终再拜
　　宾西阶东北面荅拜　释曰自此尽稽首论宾降荅拜之事此云荅拜下云拜也并据公未降之前宾为一拜以其宾始一拜之间公降一等故间在一辞之中是以郑云宾降再拜释经北面荅拜及拜也摈者辞辞宾拜于下也
　　宾栗阶升不拜以堂下终再拜稽首讫
　　宾栗阶升不拜　释曰云自以己拜也者于堂下终为再拜稽首故于堂上不拜也云栗实栗也者谓疾之意也云不拾级连步者曲礼云拾级聚足连步以上此栗阶据趋君命而上按燕礼记云凡君所辞皆栗阶注云栗蹙也谓越等急趋君命也又曰凡栗阶不过二等注云其始升犹聚足连步越二等左右足各一发而升堂是栗阶之法也云不拾级而下曰辵者凡升降有四种云辵者君臣急谏诤则越三等为辵阶越一等为歴阶又有连步又有栗阶为四等也义已具于燕礼记疏也
　　宾已拜下主君犹命
　　命之成拜阶上北面再拜稽首按论语孔子云拜下礼也今拜乎上防也是以上文主君虽辞宾犹终拜于下尽臣之礼为成拜主君之意犹以为不成故命之升成拜宾遂主君之意故升更拜也
　　鼎去鼏乃入与丧礼入乃去鼏异
　　士举鼎去鼏于外次入陈鼎于碑南南面西上右人云云释曰自此尽逆退复位论鼎入已载之事云去鼏于
　　外次入者次入谓序入也故少牢云序入去鼏于外者以其入当载于爼故去之也士丧士虞皆入乃去鼏者丧礼变于吉故也
　　诸侯官多已爼各一人大夫士以次兼官
　　雍人以爼入陈于鼎南旅人南面加匕于鼎退　释曰云每器一人诸侯官多也者按少牢云鼎序入雍正执一匕以从雍府执四匕以从司士合执二爼以从司士賛者二人皆合执二爼以相从是大夫官少故每人兼执也若然特牲云賛者执爼及匕从鼎入士虞亦云匕爼从士昏礼亦云匕爼从设彼注云执匕者执爼者从鼎而入设之不言并合者士官弥少并合可知
　　食礼尚熟飨礼有腥即体荐豚解
　　鱼腊饪注飨有腥者　释曰乐记云大飨而爼腥鱼郑注云以腥鱼为爼实不臑熟之是飨礼有腥也又宣公十六年冬侯使士防平王室定王享之原襄公相礼殽烝武子私问其故王闻之召武子曰季氏而弗闻乎王享有体荐宴有折爼公当享卿当宴王室之礼也又国语云禘郊之事则有全烝王公立饫则有房烝亲戚宴飨则有殽烝以此观之明飨有腥以飨礼用体荐体荐则腥矣故礼记云腥其爼谓豚解而腥之豚解者皆腥也
　　牲腊进奏谓进本若祭则进末
　　载体进奏注体谓牲与腊也奏谓皮肤之理　释曰若致飱及归饔饩腥鼎皆无庶羞乡饮酒乡射燕礼大射虽同用狗一牲以其亨亨亦皆有庶羞也云奏谓皮肤之理进其理本在前者此谓生人食法故进本本谓近上者若祭祀则进末故少牢云进下郑云变于食生
</div>
    <div class="pagination">
<a href="仪礼要义_page20.html">上一页</a><span>...</span><a href="仪礼要义_page16.html">16</a><a href="仪礼要义_page17.html">17</a><a href="仪礼要义_page18.html">18</a><a href="仪礼要义_page19.html">19</a><a href="仪礼要义_page20.html">20</a><span class="current-page">21</span><a href="仪礼要义_page22.html">22</a><a href="仪礼要义_page23.html">23</a><a href="仪礼要义_page24.html">24</a><a href="仪礼要义_page25.html">25</a><a href="仪礼要义_page26.html">26</a><span>...</span><a href="仪礼要义_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
