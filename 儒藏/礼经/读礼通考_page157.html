<!DOCTYPE html>
<html>
<head>
    <meta charset="UTF-8">
    <title>读礼通考 - 第 157 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读礼通考 - 第 157 页/共 166 页</h1>
    <div class="content">　　吴师仁丧亲庐墓下日倩寺旁僧造饭一鉢以充饥不复置庖爨
　　杨祥事亲孝亲亡哀毁泣尽继以血庐墓终身有白芝白乌白兔之瑞
　　虞允文丁母忧哀毁骨立既葬朝夕哭墓侧
　　刘珙丧继母卓氏年已逾五十尽哀致毁内外功缌之戚必素服以终月数
　　陆九龄十嵗丧母毁瘠如成人
　　陈埙丧父毁瘠考古礼制祭仪祭器行之
　　潘好礼居丧结庐墓次竟祥禫乃复初
　　赵善应母丧哭泣呕血毁瘠骨立终日俛首柩旁闻雷犹起侧立垂涕既终丧言及其亲未尝不挥涕生朝必哭扵庙
　　张汝眀执亲丧水浆不入口三日日饭脱粟饮水无醯盐草木之滋浸病羸行辄踣
　　赵宗宪天性笃孝居父丧月余始食食小祥始茹果实终丧不饮酒食肉比御犹弗入者久之
　　陆子静与吕伯恭书眉山兄弟居丧再期之内禁断诗文其亦讲闻乎丧礼也
　　朱子语类吕与叔志一妇人墓云凡遇功缌之丧皆蔬食终其月此可法
　　辽史耶律安抟自幼若成人居父丧哀毁过礼见者伤之事母至孝以父死非罪未葬不预宴乐
　　金史刘政母死负土成坟乡邻欲佐其劳政谢之庐扵墓侧者三年防御使以闻
　　温徳亨鄂勒博年十五居父丧不饮酒食肉庐扵墓侧元王留孙安城人世以孝行闻乡里父没恸至呕血防絶乃苏既葬结草如茧寝处墓左哀至悲泣苫草为腐风雪豺虎不避久之母命再三乃归服阕犹不食醯酱蔬果至冢木已拱言及其父母哀如初丧每食稍甘必遣人驰奉墓所归乃就食【欧阳集】
　　赵天爵母丧庐墓三年父继丧亦如之唯蔬食菜羮不饮酒食肉不与妻妾见有司以闻旌表门闾复其家【陶九成辍耕録】
　　眀丘铎祥符人弟为上虞巡检铎与父母皆同赴官母没铎哀恸防絶卜葬鸣鳯山之原哭曰铎生也咫尺不离膝下今可委体魄扵无人之墟乎乃结庐墓侧朝夕上食如生时当寒夜月黑悲风萧防铎恐母岑寂辄巡墓号曰铎在斯铎在斯其地多虎闻铎哭声辄避去人称为真孝子云
　　孙惟中昌邑人父卒日啜淖糜二盂晨起掬雪颒靣妻刘氏居舅丧亦不近酒肉三载【宋濂集】
　　王中登封人家业农母没庐墓披麻食粥未尝栉发易衣洪武间表其门
　　孙毓武陟人登洪武丙子乡试后代祖父行戌十有四年母丧庐墓躬负甎土筑坟人称其孝
　　顾仲礼保定人幼孤事母至孝遇嵗凶负母就养他郡十年始归见蝗起食其田苖仲礼泣曰我将何以为养乎俄疾风蝗尽去苖得不伤母卒庐墓三年哀恸如初洪武中旌其门
　　权谨十嵗遭父丧哀毁防絶母终躬负土封树庐墓三年仁宗嘉其孝召拜文华殿大学士子伦领乡荐学行脩眀养亲二十年亲终隠居教授不仕伦子宇亦笃孝道父病宇侍汤药寝不解带既葬庐墓负土种树成林晨昬哀泣母卒合殡亦如之州守以闻旌表其门曽士元万州人笃扵孝友父鲁病疮犯豕肉卒遂终身不养豕见即悲泣母疾侍汤药寝处不遑执丧哭踊絶而苏者数次哀毁骨立非杖不能起三年不入寝室过祖茔虽夜必拜
　　黄璿富顺人性至孝年十二祖母常病渴思螺汤时天寒水冻家人遍求弗得璿往田中忽扵水下得螺四十枚作汤以进祖母病愈母没庐墓芳草生扵茔域曹端遭父丧五味不入口苫块迄终丧不变庐墓者六年
　　盛宗巢县人髫齓中丧父母再适及长有人言在永平宗即走数千里寻之至中途染疾归后复吁天而行时母年七十矣宗备诉其忧苦孑立买车载归竭已奉养者二十余年母夀终九十有六既葬庐墓三年
　　吕仲和归徳衞人少丧父事母至孝母因疾丧眀百医防疗仲和叩天泣祷防之遂愈后卒庐扵墓侧正统初旌
　　张谏赤水衞人登进士授行人丁母忧哀毁骨立庐墓三年父卒亦如之
　　毕鸾井陉人父为莒州学正卒扵官鸾时年少穷不能归丧遂藁葬扵莒奉母暨幼弟归井陉时以父骨未葬为恨与人言辄涕泪交下不止暨母卒哭踊防絶水浆不入口者四日乃谕弟曰母没无事扵养我其归父骨以葬遂衰绖衔哀徒步负父骨归躬营冢圹既事乃庐墓侧朝夕哀哭之后举进士歴官参议
　　甘泽开州人与弟润俱以纯孝称歴官副使谪滁州天顺初召还至张秋闻父丧徒跣三百余里奔归既葬庐墓旦暮泣奠尽哀润事母亦笃孝俱旌表
　　厐景华上元人母疾作痢景华尝粪甜苦谓妻曰粪苦母不死矣果复瘳邻火爇近所居吁天曰我母老矣愿天留此终余年风反火息人以为孝感所致诏旌其门复其丁役母终遂庐墓侧
　　蔡兴父没负土筑坟庐墓三载栽树成林事闻旌其门【李东阳集】
　　史璠遭母丧一遵文公家礼衰服俨然居倚庐之中不御荤酒终丧始出【贺钦集】
　　凃夀性至孝父卒治丧葬一用古礼庐墓三年手植松数千株构墓祠以便展谒嵗时伏拜孺慕不已见者嗟异之有司以闻旌为孝子之门【程敏政集】
　　林济民海阳人弱冠时母病笃强命之娶妇至门而母卒足不入帏守苫次哀毁逾礼及葬庐扵墓服阕始合巹乡邦大称之后登乡荐官县令
　　闵幼失父诚心事母母没庐墓服阕复追丧三年服除三十余年庐墓如居丧日成化间事闻旌表
　　汧阳王诚冽秦康王诸孙父遘疾衣不解带汤药必亲尝而后进及父薨枕块寝苫尽断酒肉虽醯酱盐酪不入口将葬霖雨祷之而霁葬已复大作竟丧衰麻不去身以母蚤薨不逮养追服蔬食者复三年
　　刘珝夀光人歴官东阁大学士性至孝虽贵左右奉养无所不至父性严防以他怒不食辄引诸孙嬉戏扵前必得一笑乃己每受赐物必先缄奉得书即跪而读之母没庐扵墓侧三年父继没复庐扵墓侧竟致疾卒乡人号其居曰仁孝里建祠祀之
　　徐溥为少宰日母卒结庐墓左终丧三载累然苫块之中号恸之声人不忍闻
　　熊翀性至孝既贵父母相继卒哭之骨立庐墓侧奠荐如生每忌辰必谢客独寝曰禄养不及可恨也至生日曰我母有难时也恶乎乐讫其身如此后仕至尚书王华性至孝父讣至恸絶防丧生既葬遂庐墓下及母年百一嵗终华七十五矣防防苫块哀毁逾制
　　何鉴新昌人仕至兵部尚书天性孝友两居忧制痛恨不及时奉汤药哀毁骨立出庐墓左凡墓上竹木皆手自栽植大祥后感寒疾亲族劝之始家居
　　罗玮吉水人母丧庐墓三年所杖竹椅壁复生枝叶何宇新博罗人父蚤卒每遇忌日辄悲恸不食母卒水浆不入口者七日号泣不絶声独居中门之外不盥不栉不炉不扇衰绖不去身既葬躬率子弟负土成坟自诛茅庐扵墓侧其居庐惟麻衣草屦粥罂姜篮而已形毁骨立哀动路人后登乡荐仕终宗人府经歴
　　吴顺荆州衞军父患闭结顺防谷道而通父又病辄尝粪父卒时顺年亦七十哀毁过礼庐墓终丧正统末旌为孝子
　　李大纲海阳人蚤丧母事父以孝闻父没水浆不入口者五日庐墓三年成化丙子既领乡荐以荣不逮亲不燕鹿鸣士论重之
　　李沧遭父疾药必亲尝衣不解带者月余及卒哀毁骨立葬奠悉准文公家礼正徳初登进士第奔母丧哭絶而复苏者数四每以不得躬视殡敛忽忽如痴醉者两嵗遇忌日辄涕泣曰今虽欲尽孝敬不可得矣
　　刘闵幼有至性父蚤亡与祖母二丧不克葬遂断酒肉逺房室训徒邻邑朔望则号哭扵殡所如是者三年邻族怜之为助其葬母没哀毁骨立庐墓侧衰绖蔬食终其丧祭祀必斋沐率男妇奠献一如文公家礼
　　胡居仁事父孝父病剧尝粪执丧哀毁四时之祭及期功之丧动遵古礼
　　吕柟父卒既葬庐扵中门外自成服至祥禫斟酌损益各有仪注
　　应昌闻母讣五日不食比归亦如之比葬庐扵墓得痱疾众强以还终禫制寝苫不入室时年六十余矣每遇二亲忌衰麻号擗竟日不食及八十时家众扣首以请始进一餐【邹守益集】
　　陈眀丧其父致毁既葬庐扵墓旁三年而后归御史欲上其行眀力止之【湛若水集】
　　郑王厚烷性孝爱事母太妃曲尽爱敬母疾不脱冠带而养饮膳汤药必尝之而后进母既不起则呼号擗踊顿絶复苏朝暮奠哭视礼有加焉茔去府三十里徒步送葬左右请乗舆则泣曰吾自此不复见吾亲矣徒步何足劳也既葬左右请遵以日易月之制则又泣曰短丧非古也自汉文帝始也父母之恩罔极柰何遵汉文之乱制乎左右乃不敢言既而请御酒肉賔筵请用乐皆不许曰非惟礼不可心亦不忍也大小祥祭及四时之祭必以礼而悲感视初丧无异焉
　　仇文烈天性笃孝六嵗丧母知号恸见者酸怆父卒号恸防絶既葬寝苫枕块不御酒肉悉如礼每祭奠哀恸如初丧至服阕不懈由是众称其孝
　　欧阳徳居母丧哀毁庐墓三年
　　刘阳事父孝父没哀毁庐墓三年
　　罗洪先居父丧蔬食饮水三年衔哀不入室四方士从学者众或讽以居忧讲学非宜荅曰志在求益非敢主防开讲也既丁母忧执礼弥殷
　　来知徳四川梁山人嘉靖壬子举人父母没相继庐墓六年不茹荤不御内以亲不获禄养终其身麻衣蔬食誓不枉见有司
　　刘宗周丁母章太夫人忧扵中门之外创为垩室髙广容膝日哭泣其中陶文简望龄吊之叹曰教衰礼坏久矣吾未见善丧若刘君者也














　　读礼通考卷一百十一
<经部,礼类,仪礼之属,读礼通考>
　　钦定四库全书
　　读礼通考卷一百十二　刑部尚书徐干学撰丧制五
　　守礼下
　　夺情不起
　　后汉书桓郁为越骑校尉以母忧乞身诏听以侍中行服
　　华峤书郁上书乞身天子忧之诏公卿议议者以郁为名儒学者之家可许之于是诏郁以侍中行服
　　晋书礼志太康七年大鸿胪郑黙母丧既葬当依旧摄职固陈不起于是始制大臣得终丧三年然元康中陈准傅咸之徒犹以权夺不得终礼自兹以徃以为成比也
　　顾和传和拜银青光禄大夫领国子祭酒顷之母忧去职居丧以孝闻既练卫将军褚裒上疏荐和起为尚书令遣散骑郎喻防和每见偪促輙号咷恸絶谓所亲曰古人或有释其忧服以祗王命盖以才足干时故不得不体国殉义我在常日犹不如人况今中心荒乱将何以补于万分秖足以示轻忘孝道贻素冠之议尔帝下诏曰百揆务殷端右緫要而旷职经乆甚以悒然昔先朝政道休明中夏隆盛山贾诸公皆释服从时不获遂其情礼况今日艰难百王之弊尚书令礼已过祥练岂得听不赴急疾而遂罔极之情乎和表防十余上遂不起服阕然后视职
　　卞壸传壸为明帝东中郎长史遭继母忧既葬起复旧职累辞不就元帝遣中使敦逼壸牋自陈曰壸年九嵗为先母弟表所见孤背十二蒙亡母张所见覆育壸以陋贱不能荣亲家产屡空飬道有阙存无欢娱终不备礼拊心永恨五内抽割实无情顔昧冒荣进若废壸一人江北便有倾危之虑壸居事之日功绩以隆者诚不得私其身今东中郎岐嶷自然神明日茂军司马诸参佐并以明德宣力王事壸之去留曽无损益壸委质二府渐冉五载考效则不能已彰论心则频累恭顺奈何哀孤之日不见愍恕哉帝以其辞苦不夺其志
　　刘超传超为中书通事郎以父忧去官既葬属王敦称兵诏超复职又领安东上将军寻六军败防唯超案兵直卫帝感之遣归终丧礼
　　桓彞传彞子云厯位建武将军义城太守遭母忧去职葬毕起为江州刺史称疾庐于墓次诏书敦逼固辞不行服阕然后涖职
　　宋书孔季恭传始察郡孝防著作佐郎鎭军司马司徒左西掾未拜遭母忧隆安五年于丧中被起建威将军山隂令不就
　　殷景仁传元嘉六年丁母忧葬竟起为领军将军固辞上使纲纪代拜遣中书舍人舆载还府九年服阕迁尚书仆射
　　沈演之传为司徒主簿丁母忧起为武康令固辞不免到县百许日称疾去官
　　梁书任昉传昉为司徒竟陵王记室参军以父忧去职性至孝居丧尽礼王欲夺情还职昉乃上王啓云近啓归诉庶谅穷款奉被还防未垂哀察悼心失图泣血待旦昉于品庶示均镕造干禄祈荣更为自拔亏教废礼岂关视听所不忍言具陈兹启昉徃从末宦禄不代耕饥寒无甘苦之资限役废晨昬之半膝下之欢已同过隙几筵之慕防何可凭且奠酹不亲如在安寄晨昬寂寥閴若无主所守既无别理穷咽岂及多喻明公功格区宇感通有涂若霈然降临赐寝严命是知孝治所被爰至无心类所及非徒教义不任崩廹之情谨以啓事陈闻许之【王欲夺情以下见昉文集】
　　王份传佥份之孙也除威武将军始兴内史丁所生母忧固辞不拜
　　周书王述传述为太子舍人以祖罴忧去职述幼丧父为罴所鞠飬及居丧深合礼度于时东西交争金革方始羣官遭丧者卒哭之后皆起令视事述请终礼制辞理恳切太祖命中使就视知其哀毁乃特许之
　　北史李德林传德林年十六遭父艰自驾灵车反丧故里时正严寒单衰跣足州里人物敬慕之后为通直散骑侍郎丁母艰去职以至孝闻朝廷嘉之裁百日夺情起复固辞不起【夺情起复下隋书作德林以羸病属疾请急罢归与北史稍异今从北史】唐书苏颋传颋为太常少卿仍知制诰遭父丧起为工部侍郎辞不拜终制乃就职
　　张说传説为兵部侍郎以母丧免既期诏起为黄门侍郎固请终制祈陈哀到时礼俗衰薄士以夺服为荣而说独以礼终天下髙之
　　宗室涵为宗正少卿寳应初河朔平涵方母丧夺哀持节宣慰所至州县非公事未尝言疏饭水饮席地以瞑及使还固请终制代宗见其癯毁许之
　　旧唐书于志宁传志宁行太子中庶子以母忧解寻起复本官屡表请终丧礼太宗遣中书侍郎岑文本就宅敦谕之曰忠孝不并我儿须人辅弼卿宜抑割不可徇以私情志宁遂起就职屡上书谏承干承干大怒隂遣刺客张师政纥干承基就杀之二人潜入其第见志宁寝处苫庐竟不忍而止
　　欧阳通传甘露中中书舍人欧阳通起复判馆每入朝必徒跣至城门然后着鞵到直省所即席地借藁非公事不言未尝啓齿归輙号恸无时国朝夺情惟通得理李愬传愬西平郡王晟之子也蚤丧所出保飬于晋国夫人王氏及卒晟以本非正室令服缌号哭不忍晟感之因许服衰既练丁父忧愬与仲弟宪庐于墓侧德宗不许诏令归第居一宿徒跣复徃上知不可夺遂许终制
　　宋史富弼传嘉祐六年弼以母忧去位故事执政遭丧皆起复帝虚位五起之弼谓此金革变礼不可施于平世卒不从命自此宰相多终丧者由弼始也
　　名臣言行録仁宗至和间富郑公为相以母丧去位时乆无宰相持丧者诏下意大向公必欲起复再下再力辞末以卢朱崖薛文惠故事切责有云以相国之重而守匹夫之节任天下之重而为门内之私朕所不取也且命中人督公起非同就道不得先还公复抗章言天下无事宰相奉行常务岂可与太宗时比中书枢密院臣僚韩琦等平居皆常与臣论起复不是好事今在嫌疑之地必不肯为臣尽言惟断自圣意上知其不可夺乃己遂以文潞公次迁首相韩魏公由枢密使补其位
　　刘珙传珙除资政殿学士知荆南府湖北安抚使以继母卓氏忧去尽哀致毁起复同知枢密院事荆襄安抚使珙六上奏恳辞引经据理辞甚切最后言曰三年通丧三代未之有改汉儒乃有金革无避之说已为先王罪人今邉陲幸无犬吠之惊臣乃欲冒金革之名以私利禄之实不亦又为汉儒之罪人乎乃许之
　　蒋芾传芾为右仆射同中书门下平章事孝宗时兼枢密使防母卒诏起复拜左仆射芾力辞
　　元史成宗大德四年梁曽丁内艰先是丁忧之制未行曽上言请如礼七年除潭州路总管以未终制不赴明孝宗实録治初起佥事章懋为南京国子监祭酒懋以父丧力辞特防为増置司业一人署监事以待懋终制日赴官
　　干学案是时所补司业乃罗文庄公钦顺也异数盛举真三百年所无自应于孝宗朝得之
　　杨廷和恳乞终制防近日猥承圣眷特命内官监左少监秦用赐臣玺书趣臣还朝臣具防恳辞未防俞赐以温谆之诏假以忠勤之褒奉诵再三且感且泣窃念臣一身自蚤嵗以至今日特受眷知臣一家自先世以及后人俱登仕籍在国家有世臣之义在臣子为不世之逄虽樗栎之才不堪为用而犬马之报恒切于心前日亲奉玺书既曰葬毕即来供职毋得故违近日再承批荅又曰特差敕使守取以慰人望肃肃严命荡荡厚恩臣虽至愚感切心肺本欲随同敕使即日就道但念人生大伦唯君与父君臣之义固无所逃而父子之恩终不可解三年之爱人子至情三年之丧古人中制臣前疏所谓亲丧不能自尽不可以为子礼义或有少愆不可以范俗者此臣之志也亦礼之经也况臣之浅劣自知甚明羸瘠之躯遽难驱于道路哀毁之状亦有腼于班行陛下之所以召臣者将以用之也若出而心安志定有益于时勉强一出可也出而无所建明徒冒荣宠不惟无补于风化又或有累于圣朝陛下亦将焉用之哉伏望圣慈特赐矜悯许终三年之制以遂匹夫之情愚臣幸甚私门幸甚
</div>
    <div class="pagination">
<a href="读礼通考_page156.html">上一页</a><span>...</span><a href="读礼通考_page152.html">152</a><a href="读礼通考_page153.html">153</a><a href="读礼通考_page154.html">154</a><a href="读礼通考_page155.html">155</a><a href="读礼通考_page156.html">156</a><span class="current-page">157</span><a href="读礼通考_page158.html">158</a><a href="读礼通考_page159.html">159</a><a href="读礼通考_page160.html">160</a><a href="读礼通考_page161.html">161</a><a href="读礼通考_page162.html">162</a><span>...</span><a href="读礼通考_page158.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
