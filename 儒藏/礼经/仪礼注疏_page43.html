<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 43 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 43 页/共 117 页</h1>
    <div class="content">　　三耦俟于次北，西面北上。（未知其耦。今文俟为立。）
　　[疏]“三耦”至“北上”。
　　○注“未知”至“为立”。
　　○释曰：云“未知其耦”者，下经始命之，故云未知其耦。若然，此经已言面位者，三耦虽未知与谁为耦，要知为三耦，故立於此。
　　司射命上射，曰：“某御於子。”命下射，曰：“子与某子射。”卒，遂命三耦取弓矢于次。（取弓矢不拾者，次中隐蔽处。）
　　[疏]“司射”至“于次”。
　　○注“取弓”至“蔽处”。
　　○释曰：云“取弓矢不拾者，次中隐蔽处”者，对《乡射》堂西显露之处拾取矢也。
　　司射入于次，三挟一个，出于次，西面揖，当阶北面揖，及阶揖，升堂揖，当物北面揖，及物揖，由下物少退，诱射。（，扌及也。挟一个挟於弦也。个犹枚也。由下物而少退，谦也。诱犹教也，“夫子循循然，善诱人”。）
　　[疏]“司射”至“诱射”。
　　○注“扌及”至“诱人”。
　　○释曰：自此至“东面”，论司射诱射之事。此射人诱射与《乡射》同，但《乡射》往阶西取弓矢，此则入次取弓矢为异。然此云“入次，三挟一个”，则已前皆挟乘矢不改，《乡射》亦然。引《论语》者，彼夫子教弟子学问事。司射教人射事，虽不同，同是教法，故引为证也。
　　射三侯，将乘矢，始射干，又射参，大侯再发。（将，行也。行四矢，象有事於四方。《诗》云：“四矢反兮，以御乱兮。”）
　　卒射，北面揖。（揖於当物之处，不南面者，为不背卿。）
　　[疏]注“不南”至“背卿”。
　　○释曰：案《乡射》诱射，射卒南面揖者，彼尊东，或公或卿大夫位同不别，故司射不特尊之。此《大射》辨尊卑，尊东唯有天子命卿，其馀小卿及大夫皆宾西，故特尊之，不背之也。
　　及阶揖，降，如升射之仪。遂堂西，改取一个挟之。（改，更也。不射而挟矢，示有事也。）
　　遂取扑之，以立于所设中之西南，东面。（扑，所以挞犯教者也。於是言立，著其位也。《乡射》记曰：“司射之弓矢与扑，倚于西阶之西。”）
　　[疏]注“扑所”至“之西”。
　　○释曰：云“於是言立，著其位”者，案《乡射》司射先立所设中之西南，三耦从之，立於西南，司射却就之，三挟一个，乃诱射。此则诱射卒，乃始来就位者，由此有次，就次取弓矢，射讫，无事乃於此立，故云於是言立，著其位也。引《乡射》记者，此不言司射倚弓矢之处，引之，证此与彼记文同也。
　　司马师命负侯者：“执旌以负侯。”（司马师，正之佐也。欲令射者见侯与旌，深志於侯中也。负侯，获者也。天子，服不氏下士一人，徒四人，掌以旌居乏待获。析羽为旌。）
　　[疏]“司马”至“负侯”。
　　○注“司马”至“为旌”。
　　○释曰：自此尽“而俟”，论司马师命服不负侯之事也。引“天子服不氏，下士一人，徒四人”者，欲见诸侯亦三侯，亦使服不氏与徒为获者也。云“析羽为旌”，《周礼司常》文。
　　负侯者皆侯，执旌负侯而俟。司射次，作上耦射。（作，使也。）
　　司射反位。
　　[疏]“司射反位”。
　　○释曰：此不言先反位者，为三耦始出次，未有次前位，无所先，故不言先也。
　　上耦出次，西面揖进。上射在左，并行，当阶北面揖，及阶揖。上射先升三等，下射从之，中等。（上射在左，便射位也。中犹也。）
　　[疏]注“上射”至“也”。
　　○释曰：云“上射在左，便射位也”者，《乡射》亦云上射在左，不云便射位者，彼东面位，上射在北，故在左不取便射位之义。此次北西面位，亦上射在北，居右，故上射须在左，以其发位并行，及升北面就物位皆言居左，履物南面，上射乃在右，故云上射在左便射位也。
　　上射升堂，少左。下射升，上射揖，并行。（并，亻并也，亻并东行。）
　　皆当其物北面揖，及物揖。皆左足履物，还视侯中，合足而俟。（视侯中，各视其侯之中。大夫耦则视参中，参中十四尺。士耦则视干中，干中十尺。）
　　[疏]注“视侯”至“十尺”。
　　○释曰：弓二寸，以为侯中。参侯七十弓，故侯中十四尺；干侯五十弓，故侯中十尺。
　　司马政次，袒、决、遂，执弓，右挟之，出，升自西阶，下物，立于物，左执付，右执箫，南扬弓，命去侯。（司马正，政官之属。箫，弓末。扬弓者，执下末。扬犹举也。下物，由上射後东过也。命去侯者，将射当获也。《乡射礼》曰：“西南面，立于物。”）
　　[疏]“司马”至“去侯”。
　　○注“司马”至“物”。
　　○释曰：云“司马正政官之属”者，非大司马，大司马之下属大司马，故云司马属。案天子有大司马卿一人，小司马中大夫二人。此虽诸侯礼，亦应有小司马，号为司马正也。知“下物由上射後东过也”者，案《乡射》司马命去侯时，由上射後过至下射西，西南面扬弓，命去侯，故引《乡射》证此亦在物西南面也。
　　负侯皆许诺，以宫趋，直西，及乏南，又诺以商，至乏，声止。（宫为君，商为臣，其声和相生也。《乡射礼》曰：“获者执旌许诺。”古文声为磬。）
　　[疏]“负侯”至“声止”。
　　○注“宫为”至“为磬”。
　　○释曰：云“宫为君，商为臣”，《乐记》文。云“声和相生”者，宫生徵，徵生商，而云相生者，虽隔徵亦是相生之义也。云“声和”者，宫数八十一，商数七十二，弹宫则商应，故云声和也。引《乡射》者，彼臣礼，下云“诺声不绝”，不言宫商，引之，证与此不同之意。
　　授获者，退立于西方。获者兴，共而俟。（大侯，服不氏负侯，徒一人居乏，相代而获。参侯、干侯，徒负侯居乏，不相代。《乡射礼》曰：“获者执旌许诺，声不绝，以至于乏，坐东面偃旌，兴而俟。”古文获皆作护，非也。）
　　[疏]“授获”至“而俟”。
　　○注“大侯”至“非也”。
　　○释曰：云“大侯，服不氏负侯，徒一人居乏，相代而获”者，上注引《周礼》服不氏下士一人，徒四人，是以郑分之於三侯之上，大侯尊，故使服不氏与一徒居乏，自馀徒三人分之於二侯，徒以少一人，不得相代也。引《乡射》者，此文不具，宜与彼同。
　　司马正出于下射之南，还其後，降自西阶，遂次，释弓，说决、拾，袭，反位。（拾，遂也。《乡射礼》曰：司马“反位，立于司射之南”。）
　　[疏]“司马”至“反位”。
　　○注“拾遂”至“之南”。
　　○释曰：引《乡射》者，於此司马不言位，宜与《乡射》同，故引为证。
　　司射进，与司马正交于阶前，相左，由堂下，西阶之东，北面视上射。命曰：“毋射获，毋猎获。”上射揖。司射退，反位。（射获，矢中乏也。从旁为猎。）乃射。上射既发，挟矢，而后下射射，拾发以将乘矢。（拾，更也。将，行也。）获者坐而获。（坐言获也。）举旌以宫，偃旌以商。（再言获也。）
　　获而未释获。（但言获，未释。古文释为舍。）
　　[疏]“获而未释获”。
　　○注“但言”至“为舍”。
　　○释曰：云“但言获，为释”者，郑注《乡射》云：“但大言获。”此注不言大，省文也。
　　卒射，右挟之，北面揖，揖如升射。（右挟之，右手挟弦。）
　　上射降三等，下射少右，从之，中等，并行。上射於左，与升射者相左交于阶前，相揖。次，释弓，说决、拾、袭，反位。（上射於左，由下射阶上少右，乃降待之。言袭者，凡射皆袒。）
　　[疏]“上射”至“反位”。
　　○注“上射”至“皆袒”。
　　○释曰：云“上射降三等”者，诸侯阶有七等，言三等者，欲明下射中等，是降一等之上下，下射过向西畔由右，故上射至地待之，乃得二人并行，上射於左也。云“与升射者相左交于阶前”者，降射者仍南行，故得阶前交往来也。云“上射於左，由下射阶上少右，乃降待之”者，此郑解在阶下，而上射得在左之意，由下射阶上少右，向西畔乃降，上射於地待之，故并行时得上射在左也。云“凡射皆袒”者，案《乡射》“命三耦，各与其耦让取弓矢，拾”，三耦取弓遂至卒射，云“脱决、拾，袭而俟于堂西，南面”。此则前遂命三耦取弓矢于次，不言袒，至此亦言袭，故须言凡射皆袒，决在此不见袒，亦袒可知也。
　　三耦卒射，亦如之。司射去扑，倚于阶西，阼阶下，北面告于公，曰：“三耦卒射。”反，扑，反位。
　　[疏]“三耦”至“反位”。
　　○释曰：云“司射去扑，倚于西阶西，阼阶下，北面告于公”者，案《乡射》：“司射去扑，倚于西阶之西，升堂，北面告于宾曰：三耦卒射。”注云：“去扑乃升，不敢佩刑器即尊者之侧。”此不升堂而在阼阶下而亦去扑者，尊公故也。
　　司马正袒、决、遂，执弓，右挟之，出，与司射交于阶前，相左。（出，出於次也。袒时亦次。）
　　[疏]“司马”至“相左”。
　　○注“出出”至“次”。
　　○释曰：自此至“兴反位”，论取矢设。云“出于次也，袒时亦次”者，以此而言，则袒时入次，今更出次。知不在位上袒而入次取弓者，凡袒、袭皆隐处。《乡射》无次，司马堂西袒，执弓矢，不在位。此《大射》有次，明入次袒，不在位可知。
　　升自西阶，自右物之後，立于物，西南面，揖弓，命取矢。（揖，推之。）负侯许诺，如初去侯，皆执旌以负其侯而俟。（俟小臣取矢，以旌指教之。）
　　司马正降自西阶，北面命设。（此出于下射之南，还其後而降之。）
　　[疏]注“此出”至“降之”。
　　○释曰：“此出于下射之南，还其後而降之”者，《乡射》文。此亦然，故引为证也。
　　小臣师设。司马正东面以弓为毕。（毕，所以教助执事者。《乡射》记曰：“乃设于中庭，南当洗，东肆。”）
　　[疏]“小臣”至“为毕”。
　　○注“毕所”至“东肆”。
　　○释曰：云“毕，所以教助执事”者，以毕是助载鼎实之物，故司马执弓为毕以指授，若《周礼》执殳以为鞭度。然引《乡射礼》文者，证经设，故亦当洗。
　　既设，司马正次，释弓，说决、拾，袭，反位。小臣坐委矢于，北括，司马师坐乘之，（乘，四四数之。）卒。若矢不备，则司马正又袒执弓，升，命取矢如初，曰：“取矢不索。”乃复求矢，加于。卒，司马正进坐，左右抚之，兴，反位。（左右抚，分上下射，此坐皆北面。）
　　司射西阶西，倚扑，升自西阶，东面请射于公。（倚朴者，将即君前，不敢佩刑器也。升堂者，欲诸公卿大夫辩闻也。）
　　[疏]“司射”至“于公”。
　　○注“倚扑”至“闻之”。
　　○释曰：自此尽“未降”，请君行第二番射，并命谓之为。云“倚扑者，将即君，前不敢佩刑器也”者，上以去扑告君不注，至此乃注者，彼告在阼阶下，远君，故不注。至此升堂乃注，义与彼同也。上不升者，以告以三耦射，射卒事缓，故在下。此告欲诸公卿大夫遍闻也，故升，但升者是其正，故《乡射》升堂，《大射》告公，故前在堂下，此升者，欲公卿闻之故也。
　　公许。遂西阶上，命宾御于公，诸公、卿则以耦告于上，大夫则降，即位而后告。（告诸公卿於堂上，尊之也。）
　　司射自西阶上北面告于大夫，曰：“请降。”司射先降，扑，反位。大夫从之降，次，立于三耦之南，西面，北上。（次，由次前而北，西面立。）
　　[疏]“司射”至“北上”。
　　○注“次”至“面立”。
　　○释曰：云“告于大夫曰请降”者，以诸公卿在上，故请大夫降。《乡射》降告“主人与宾为耦，遂告于大夫”，又曰：“宾主人与大夫皆未降。”注云：“言未降者，见其志在射。”大夫未降者，彼臣礼，主人与宾皆卑，故大夫未降，与此异也。云“次，由次前而北，西面立”者，上云司射等次，谓入次中，此次者，大夫降自西阶，东行次，所过向堂东，西面立，因过次为次，非入次也。
　　司射东面于大夫之西比耦。大夫与大夫，命上射曰：“某御於子。”命下射曰：“子与某子射。”卒，遂比众耦。（众耦，士也。）
　　众耦立于大夫之南，西面北上。若有士与大夫为耦，则以大夫之耦为上。（为上，居群士之上。）
　　[疏]“司射”至“为上”。
　　○注“为上”至“之上”。
　　○释曰：云“为上，居群士之上”者，若是士与大夫之尊者为耦，故居群士之上也。郑云群士之上者，既为上射，恐在大夫之上，故云群士之上。是以下注云：“士虽为上射，其辞犹尊大夫也。”若然，国皆有三卿五大夫，三耦六人而已，而云使士为耦者，卿大夫或有故，或出使，容其不足，使士备耦之法也。
　　命大夫之耦曰：“子与某子射。”告於大夫曰：“某御於子。”（士虽为上射，其辞犹尊大夫。）
　　命众耦，如命三耦之辞。诸公、卿皆未降。（言未降者，见其志在射。）
　　[疏]注“言未”至“在射”。
　　○释曰：言“未”者，後当降，故云未也。若终六射不得言未，是以《乡射》记云“众宾不与射者不降”，注：“不以无事乱有事。”是不射不得云未也。
　　遂命三耦各与其耦拾取矢，皆袒、决、遂，执弓，右挟之。（此命入次之事也。司射既命而反位，不言之者，上射出，当作取矢，事未讫。）
　　[疏]“遂命”至“挟之”。
　　○注“此命”至“未讫”。
　　○释曰：自此尽“袭反位”，论命拾取矢之事。郑知此是“命入次之事”者，上来未有三耦入次袒、决、遂之事，又下文乃云“一耦出”，明此是命入次之事。若然，“司射命讫当反位，不言”者，以其三耦入次，出乃当作取矢，待作取矢，即是事未讫，故不言反位也。仍未知令入次之後，未出之，且在西方位，且在阶下位。三者虽无文，以事缓急言之，三耦入次，出则作之，宜在阶下位，於义可也。又《乡射》云“司射反位”者，司射反位，则有三耦位，得言反位。此曰射位在西方，去次远，又曰射位若阶下，去次亦远，不得言反，故不言也。
　　一耦出，西面揖，当北面揖，及揖。（三耦同入次，其出也，一上射出，西面立，司射作之，乃揖行也。当，正南之东西。）上射东面，下射西面。上射揖进，坐横弓，手自弓下取一个，兼诸付，兴，顺羽，且左还，毋周，反面揖。（横弓者，南踣弓也。手自弓下取矢者，以左手在弓表，右手从里取之，便也。兼，并也。并矢於付，当顺羽，既又当执弦。顺羽者，手放而下，备不整理也。左还，反其位。毋周，右还而反东面也。君在阼，还周则下射将背之。古文且为阻。）
</div>
    <div class="pagination">
<a href="仪礼注疏_page42.html">上一页</a><span>...</span><a href="仪礼注疏_page38.html">38</a><a href="仪礼注疏_page39.html">39</a><a href="仪礼注疏_page40.html">40</a><a href="仪礼注疏_page41.html">41</a><a href="仪礼注疏_page42.html">42</a><span class="current-page">43</span><a href="仪礼注疏_page44.html">44</a><a href="仪礼注疏_page45.html">45</a><a href="仪礼注疏_page46.html">46</a><a href="仪礼注疏_page47.html">47</a><a href="仪礼注疏_page48.html">48</a><span>...</span><a href="仪礼注疏_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
