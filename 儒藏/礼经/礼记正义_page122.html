<!DOCTYPE html>
<html>
<head>
    <meta charset="UTF-8">
    <title>礼记正义 - 第 122 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 122 页/共 200 页</h1>
    <div class="content">　　○正义曰：以宫为君，商为臣，角为民，徵为事，羽为物。既能知乐，则能正此五事，五事之外，则馀礼未能弘通，故经云“近於礼”，未尽礼之用也。
　　○注“朱弦”至“馀也”。
　　○正义曰：“朱弦，练朱弦“者，案《虞书传》云：“古者帝王升歌清庙之乐，大瑟练弦”。此云“朱弦”者，明练之可知也。云“练则声浊”者，不练则体劲而声清，练则丝熟而弦浊。云“越，瑟底孔也”者，案《乡饮酒礼》“二人皆左何瑟，后首，垮越”，是“越，瑟底孔也”。故《燕礼》注云：“越，瑟下孔也。”云“画疏之使，声迟也”者，熊氏云：瑟两头有孔，画疏之。疏，通也，使两头孔相达而通，孔小则声急，孔大则声迟，故云“使声迟也”。云“三叹，三人从叹之耳”者，三叹，谓击瑟赞叹美者，但有三人叹之耳，言叹者少也。云“大飨，袷祭先王”者，案《郊特牲》“郊血，大飨腥”，此云“腥鱼”，故为宗庙袷祭也。云“以腥鱼为俎实”者，谓荐血腥之时，以俎荐腥鱼。熊氏云：其牛羊之俎，至荐熟之时，皆亨之而熟。荐腥鱼，则始末不亨。”故云“而俎腥鱼”也。云“大羹，肉湆”者，《特牲》云“大羹湆”，此云“不和”，故知不调以盐菜。鉶羹则和之。云“遗，犹馀也”者，乐声虽质，人贵之不忘矣，食味虽恶，人念之不息矣，是有遗音遗味矣。熊氏云“声有五声，但有三人叹之，馀两声未叹，是有遗音”。非其辞也。
　　人生而静，天之性也。感於物而动，性之欲也。言性不见物则无欲。物至知知，然后好恶形焉。至，来也。知知，每物来，则又有知也，言见物多则欲益众。形，犹见也。
　　○见，贤遍反。好恶无节於内，知诱於外，不能反躬，天理灭矣。节，法度也。知，犹欲也。诱，犹道也，引也。躬，犹已也。理，犹性也。
　　○诱音酉。道音导。夫物之感人无穷，而人之好恶无节，则是物至而人化物也。人化物也者，灭天理而穷人欲者也。穷人欲，言无所不为。於是有悖逆诈伪之心，有淫泆作乱之事。是故强者胁弱，众者暴寡，知者诈愚，勇者苦怯，疾病不养，老幼孤独不得其所，此大乱之道也。 
　　[疏]“人生”至“道也”。
　　○正义曰：此一节论人感物而动。物有好恶，所感不同。若其感恶则天理灭，为大乱之道，故下文明先王所以制礼乐而齐之。
　　○“人生而静，天之性也”。
　　○正义曰：言人初生，未有情欲，是其静禀於自然，是天性也。
　　○“感於物而动，性之欲也”者，其心本虽静，感於外物，而心遂动，是性之所贪欲也。自然谓之性，贪欲谓之情，是情、性别矣。
　　○“物至知知，然后好恶形焉”者，至，犹来也，言外物既来。知，谓每一物来，则心知之。为每一物皆知，是“物至知知”也。物至既众，会意者则爱好之，不会意者则嫌恶之，是好恶形焉。
　　○“好恶无节於内，知诱於外”者，所好恶恣己之情，是“无节於内”。知，谓欲也。所欲之事，道诱於外，外见所欲，心则从之，是“知诱於外”也。
　　○“不能反躬，天理灭矣”者，躬，己也。恣己情欲，不能自反禁止。理，性也，是天之所生本性灭绝矣。
　　○“夫物之感人无穷”者，物既众多，来感於人，无有穷巳也。
　　○“而人之好恶而无节”者，见物之来，所好所恶，无有法节也。
　　○“则是物至而人化物也”者，则是外物来至，而人化之於物，物善则人善，物恶则人恶，是“人化物也”。
　　○“人化物也者，灭天理而穷人欲者也”者，人既化物，逐而迁之，恣其情欲，故灭其天生清静之性，而穷极人所贪嗜欲也。
　　○“知者诈愚”，谓欺诈愚人也。
　　○“勇者苦怯”，谓困苦怯者。
　　○“疾病不养”，谓人所嫌恶，不收养也。
　　○“老幼孤独不得其所”者，此并是人之嫌恶，无所哀矜，故“老幼孤独不得其所”也。
　　是故先王之制礼乐，人为之节。言为作法度，以遏其欲。
　　○遏，於遏反，本亦作节。衰麻哭泣，所以节丧纪也。钟鼓干戚，所以和安乐也。昏姻冠笄，所以别男女也。射、乡食飨，所以正交接也。男二十而冠，女许嫁而笄，成人之礼。射、乡，大射、乡饮酒也。
　　○衰，七雷反。乐音洛。冠，古乱反，注同。笄音鸡。别，彼列反，下文注皆同。礼节民心，乐和民声，政以行之，刑以防之。礼、乐、刑、政，四达而不悖，则王道备矣。 
　　[疏]“是故”至“备矣”。
　　○正义曰：此一节以下至“乐云”，广明礼乐相须之事。
　　○“是故先王之制礼乐，人为之节”者，庾云：“人为，犹为人也，言为人作法节也。”
　　○“射、乡食飨，所以正交接也”者，射，大射也。乡，乡饮酒也。食飨，飨食宾客也。凡此皆是正交接之节，不使相陵越也。
　　○“礼节民心”者，前经云“礼乐，人为之节”，故此经明其所节之事。礼有尊卑上下，故裁节民心，谓无不敬也。
　　○“乐和民声”者，乐有宫、商、角、徵、羽及律吕，所以调和民声也。
　　○“政以行之”者，政谓禁令用禁令以行礼乐也。
　　○“刑以防之”者，若不行礼乐，则以刑罚防止也。
　　○“礼、乐、刑、政，四达而不悖，则王道备矣”者，若此四事通达流行而不悖逆，则王道备具矣。
　　乐者为同，礼者为异，同则相亲，异则相敬。同，谓协好恶也。异，谓别贵贱也。乐胜则流，礼胜则离。流，谓合行不敬也。离，谓析居不和也。
　　○胜，治证反。析，思历反。合情饰貌者，礼乐之事也。欲其并行斌斌然。
　　○饬音敕，本亦作饰，音式。斌，彼贫反，本又作彬。礼义立，则贵贱等矣。乐文同，则上下和矣。好恶著，则贤不肖别矣。刑禁暴，爵举贤，则政均矣。仁以爱之，义以正之。如此，则民治行矣。等，阶级也。
　　○著，张虑反。肖音笑。 
　　[疏]“乐者”至“行矣”。
　　○正义曰：皇氏云：“从‘王道备矣’以上为《乐本》，从此以下为《乐论》，今依用焉。此十一篇之说，事不分明。郑《目录》十一篇略有分别，仔细不可委知。”熊氏云：“十篇，郑可具详。依《别录》十一篇，所有《宾牟贾》，有《师乙》，有《魏文侯》，今此《乐记》有《魏文侯》，乃次《宾牟贾》、《师乙》为末，则是今之《乐记》十一篇之次与《别录》不同。推此而言，其《乐本》以下亦杂乱，故郑略有分别。”案熊氏此说，不与皇氏同。
　　○“乐者为同”者，此言《乐论》之事，谓上下同听。莫不和说也。
　　○“礼者为异”者，谓尊卑各别，恭敬不等也。此章凡有四段，自此至“民治行矣”为第一段，论乐与礼同异。将欲广论，先论其异同也。自“乐由中出”至“天子如此，则礼行矣”为第二段，论乐与礼之功。论同异既辨，故次宜有功也。自“大乐与天地同和”至“述作之谓也”为第三段，论乐与礼唯圣人能识。既有其功，故宜究识也。自“乐者天地之和”至“则此所与民同也”为第四段，论乐与礼使上下和合，是为同也。礼使父子殊别，是为异。
　　○“同则相亲”，无所间别，故相亲也。“异则相敬”，有所殊别，故相敬也。
　　○“乐胜则流，礼胜则离”者，此明虽有同异，而又有相须也。胜，犹过也。若乐过和同而无礼，则流慢，无复尊卑之敬。若礼过殊隔而无和乐，则亲属离析，无复骨肉之爱。唯须礼乐兼有，所以为美。故《论语》云“礼之用，和为贵”，是也。
　　○“合情饰貌者，礼乐之事也”者，合情，谓乐也。乐和其内，是合情也。饰貌，谓礼也，礼以捡迹於外，是饰貌也。貌与心半，二者无偏，则是礼乐之事也。
　　○“礼义立，则贵贱等矣”者，义，宜也。等，阶级也。若行礼得其宜，则贵贱各有阶级矣。
　　○“乐文同，则上下和矣”者，文，谓声成文也。若行乐文采谐同，则上下各自和好也。
　　○“好恶著，则贤不肖别矣”者，谓所好得其善，所恶得其恶，是好恶著，则贤与不肖自然分别矣。
　　○“刑禁暴”者，谓用刑罚禁止暴慢也。
　　○“爵举贤”者，谓用爵以举贤良也。
　　○“则政均矣”者，刑爵得所，政教均平矣。刑者则慎罚，爵者则明德。
　　○“仁以爱之”者，谓王者用仁以爱民也。
　　○“义以正之”者，谓王者用义以正恶矣。
　　○“如此则民治行矣”者，言用仁用义，则民行治也。此经凡有五事，各以“矣”结之。从“礼义立，则贵贱等矣”，是其一也。“乐文同，则上下和矣”，是其二也。“好恶著，则贤不肖别矣”，是其三也。“刑禁暴，爵举贤，则政均矣”，是其四也。“仁以爱之，义以正之，如此则民治行矣”，是其五也。
　　乐由中出，和在心也。礼自外作。敬在貌也。乐由中出，故静。礼自外作，故文。文，犹动也。大乐必易，大礼必简。易、简，若於《清庙》大飨然。
　　○易，以鼓反，注同。乐至则无怨，礼至则不争。揖让而治天下者，礼乐之谓也。至，犹达也，行也。
　　○争，争斗之争。暴民不作，诸侯宾服，兵革不试，五刑不用，百姓无患，天子不怒，如此，则乐达矣。合父子之亲，明长幼之序，以敬四海之内，天子如此，则礼行矣。宾，协也。试，用也。
　　○长，丁丈反。 
　　[疏]“乐由”至“行矣”。
　　○正义曰：此一节明礼乐自内自外，或易或简，天子行之得所，则乐达礼行。
　　○“乐由中出”者，谓乐从心起也。
　　○“礼自外作”者，谓礼敬在外貌也。“乐由中出，故静”者，行之在心，故静也。
　　○“礼自外作，故文”者，礼肃人貌，貌在外，故云“动也”。庾云：“乐成在中，是和合反自然之静。礼节在貌之前，动合文理，文犹动也。”
　　○“大乐必易”者，“朱弦而疏越”是也。
　　○“大礼必简”者，“玄酒腥鱼”是也。
　　○“乐至则无怨”者，至，谓达也，行也。乐行於人由於和故，无怨矣。
　　○“礼至则不争”者，礼行於民由於谦敬，谦敬则不争也。
　　○“揖让而治天下者，礼乐之谓也”者，民无怨争，则君上无为，但揖让垂拱，而天下自治。其功由於礼乐，故云”礼乐之谓也“。
　　○“暴民不作”此下至“乐达矣”，偏举乐之功，前云“乐达则无怨”，故致此以下之功也。暴民，谓凶暴之民。不作，谓不动作也。
　　○“如此，则乐达矣”者，由乐和，故至天子不怒，以致前事，是乐道达矣。
　　○“天子如此，则礼行矣”者，天子若能使海内如此，则是礼道兴行矣。乐云达，礼云行者，互文也。礼云“天子如此”，乐不云“天子”者，乐既云“天子不怒”，故略其文，不复云“天子”也。
　　大乐与天地同和，大礼与天地同节。言顺天地之气与其数。和，故百物不失；不失其性。节，故祀天祭地。成物有功报焉。明则有礼乐，教人者。幽则有鬼神。助天地成物者也。《易》曰：“是故知鬼神之情状，与天地相似。”《五帝德》说黄帝德曰：“死而民畏其神者百年。”《春秋传》曰：“若敖氏之鬼。”然则圣人之精气谓之神，贤知之精气谓之鬼。
　　○敖，五羔反。贤知，音智。如此，则四海之内，合敬同爱矣。礼者，殊事合敬者也。乐者，异文合爱者也。礼乐之情同，故明王以相沿也。沿，犹因述也。孔子曰：“殷因於夏礼，所损益可知也。周因於殷礼，所损益可知也。”沿，或作缘。
　　○沿，悦专反，因也，述也。故事与时并，举事在其时也。《礼器》曰：“尧授舜，舜授禹，汤放桀，武王伐纣，时也。”名与功偕。为名在其功也。偕，犹俱也。尧作《大章》，舜作《大韶》，禹作《大夏》，汤作《大濩》，武王作《大武》，名因其得天下之大功。
　　○偕，古谐反，俱也。濩，户故反，下同。 
　　[疏]“大乐”至“功偕”。
　　○正义曰：此一节明礼乐与天地合德，明王用之，相因不改，功名显著。
　　○“大乐与天地同和”者，天地气和，而生万物。大乐之体，顺阴阳律吕，生养万物，是“大乐与天地同和”也。
　　○“大礼与天地同节”者，天地之形，各有高下大小为限节。大礼辨尊卑贵贱，与天地相似，是“大礼与天地同节”也。
　　○“和，故百物不失”者，以大乐与天地同和，能生成百物，故不失其性也。
　　○“节，故祀天祭地”者，以大礼与天地同节，有尊卑上下，报生成之功，故““祀天祭地”。
　　○“明则有礼乐”者，圣王既能使礼乐与天地同和节，又於显明之处尊崇礼乐以教人。
　　○“幽则有鬼神”者，幽冥之处尊敬鬼神以成物也。
　　○“如此，则四海之内，合敬同爱矣”者，圣人若能如此上事行礼乐得所，以治天下，故四海之内合其敬爱；以行礼得所，故四海会合其敬；行乐得所，故四海之内齐同其爱矣。
　　○“礼者，殊事合敬者也”者，尊卑有别，是殊事；俱行於礼，是合敬也。
　　○“乐者，异文合爱者也”者，宫商别调，是异文；无不欢爱，是合爱也。
　　○“礼乐之情同，故明王以相沿也”者，礼乐之状，质文虽异，乐情主和，礼情主敬，致治是同。以其致治情同，故明王所以相因述也。言前代后代，同礼乐之情，因时质文，或有损益，故云“以相沿也”。沿，谓因而增改也。
　　○“故事与时并”者，事，谓圣人所为之事，与所当时而并行，若尧、舜揖让之事，与淳和之时而并行；汤、武干戈之事，与浇薄之时而并行。此一句明礼也。
　　○“名与功偕”者，名，谓乐名。偕，俱也。言圣王制乐之名，与所建之功而俱作也。若尧之《大章》，舜之《大韶》。尧章明之功，舜绍尧之德，及禹、汤等乐名，皆与功俱立也。此一句明乐，圣王虽同礼乐之情，因而脩述，但时与功不等，故礼与乐亦殊。
　　○注“言顺”至“其数”。
　　○正义曰：天地与阴阳生养为气，乐有六律、六吕，调和生养，是顺天地之气，解经“同和”也。云“与其数”，谓天有日月星辰，地有山川高下，其数不同，故云“与其数”，解经“同节”也。
　　○注“成物有功报焉”。
　　○正义曰：言天地春夏生物，秋冬成物。独云“成物”者，对则生、成有异。总而言之，生亦成也，故云“成物有功”，下注云“助天地成物”是也。
　　○注“易曰”至“之鬼”。
　　○正义曰：引“《易》曰：是故知鬼神之情状，与天地相似”者，《易 上系辞》云：“精气为物，游魂为变，是故知鬼神之情状，与天地相似。”注云：“精气谓七八，游魂谓九六。游魂谓之鬼，物终所归。精气谓之神，物生所信也。言木火之神，生物东南。金水之鬼，终物西北。二者之情，其状与春夏生物、秋冬终物相似。”云“《五帝德》说黄帝德曰：死而民畏其神者百年”，案《大戴礼 五帝德篇》云：“宰我问孔子曰：‘黄帝三百年，请问黄帝人也？抑非人也？何以至三百年乎？’孔子曰：‘生而民利其德百年，死而民畏其神百年，亡而民用其教百年。’”云“《春秋传》曰：若敖氏之鬼”，引《春秋》者，宣四年《左传》：“楚司马子良生子越椒，初生，令尹子文请杀之。其父子良不可，子文以为大慼，曰：‘鬼犹求食，若敖氏之鬼不其馁而。’”云“圣人之精气谓之神”者，则黄帝是也，言圣人气强，能引生万物，故谓之神。云“贤知之精气谓之鬼”者，则若敖氏是也，气劣於圣，但归终而已，故谓之鬼。熊氏云：“《系辞》鬼神者，谓七八九六，自然之鬼神。”又圣人贤人鬼神，与自然鬼神，俱能助天地而成物，故郑总引之也。又郑注《祭法》“七祀”，谓鬼神“司察小过”，引此“幽则有鬼神”。然则有天地自然之鬼神，有圣人贤人之鬼神，有七祀之鬼神。崔氏云：“明人君及臣，生则有礼乐化民，死则为鬼神以成物。”此唯据圣人贤人之鬼神也。与郑引《易 系辞》不合，其义非也。
　　○注“沿犹”至“知也”。
　　○正义曰：五帝茸荃同用礼乐，是因也，就而损益，是述也。故引《论语》“损益”之事以解之。损益者，则下文“事与时并，名与功偕”是也。
　　故钟鼓管磬，羽籥干戚，乐之器也。屈伸俯仰，缀兆舒疾，乐之文也。簠簋俎豆，制度文章，礼之器也。升降上下，周还裼袭，礼之文也。缀，谓酂，舞者之位也。兆，其外营域也。
　　○伸音申。缀，丁劣反，徐丁卫反，下“缀远”、“缀短”皆同。簠簋，上音甫，下居洧反，并祭器名。上下，时掌反。还音旋。裼，思历反。袭音习。酂，作管反，后同。故知礼乐之情者能作，识礼乐之文者能述。述，谓训其义也。作者之谓圣，述者之谓明。明圣者，述作之谓也。 
　　[疏]“故锺”至“谓也”。
</div>
    <div class="pagination">
<a href="礼记正义_page121.html">上一页</a><span>...</span><a href="礼记正义_page117.html">117</a><a href="礼记正义_page118.html">118</a><a href="礼记正义_page119.html">119</a><a href="礼记正义_page120.html">120</a><a href="礼记正义_page121.html">121</a><span class="current-page">122</span><a href="礼记正义_page123.html">123</a><a href="礼记正义_page124.html">124</a><a href="礼记正义_page125.html">125</a><a href="礼记正义_page126.html">126</a><a href="礼记正义_page127.html">127</a><span>...</span><a href="礼记正义_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
