<!DOCTYPE html>
<html>
<head>
    <meta charset="UTF-8">
    <title>仪礼集编 - 第 150 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 150 页/共 159 页</h1>
    <div class="content">　　注曰出降实爵于篚反宾位
　　上止主人受上爵酌以酢于户内西面坐奠爵拜上答拜
　　注曰主人自酢者上独止当尸位尊不酌也疏曰上将嘏主人故在尸位不可亲酌
　　郝氏曰上止独留不出也上居尸位不出户亲酌故主人自酢
　　坐祭酒啐酒
　　敖氏曰主人啐酒者为聴嘏凡既祭酒而未得即卒爵者必啐酒
　　上亲嘏曰主人受祭之福胡夀保建家室
　　注曰亲嘏不使祝受之亦以黍
　　敖氏曰上亲嘏且不用黍惟以辞别于尸也胡如胡福之胡
　　郝氏曰胡夀犹眉夀老人颔下有胡
　　张氏曰亦搏黍以授主人而致辞也
　　世佐案亲嘏者不以嘏辞命祝下尸也此经无以黍之文下文亦不言主人受则云亦以黍者似属郑之臆説当从敖氏
　　主人兴坐奠爵拜执爵以兴坐卒爵拜
　　敖氏曰重嘏故其礼盛至是乃云主人兴是坐而聴嘏也亦杀于尸
　　上答拜上兴出主人送乃退
　　注曰送佐食不拜贱
　　疏曰賔出主人皆拜送此佐食送之而不拜故云贱也
　　敖氏曰云上兴出则是不受主人爵也主人奠爵上不受示礼有终且为有司将彻之也出亦谓出尸送谓送之于户外退者上退立于賔位也賔以出为退主人以入为退
　　张氏曰退谓主人退
　　右
　　郝氏曰賔献独不及佐食以佐食得正馂也賔长不得正馂以賔将为侑也此制礼损益之节












　　仪礼集编卷三十八
<经部,礼类,仪礼之属,仪礼集编>
　　钦定四库全书
　　仪礼集编卷三十九
　　龙里县知县盛世佐撰
　　有司彻第十七之一
　　郑目录云少牢之下篇也上大夫既祭傧尸于堂之礼若下大夫祭毕礼尸于室中无别行傧尸于堂之事天子诸侯之祭明日而绎有司彻于五礼属吉疏曰言大夫既祭傧尸于堂之礼者谓上大夫室中事尸行三献礼毕别行傧尸于堂之礼又云祭毕礼尸于室中者据下大夫室内事尸行三献无别行傧尸于堂之事即于室内为加爵礼尸即下文云若不傧尸以下是也
　　敖氏曰此别为一篇及其名篇之意皆与既夕同郝氏曰有司彻承上事毕有司彻室中馔傧尸于堂之礼傧尸即绎凡大祭明日绎春秋辛巳有事于大庙壬午绎少牢之傧即祭日也此篇本合少牢为一昔人以简札繁析之犹既夕于士丧也郑因谓有司傧尸为上大夫不傧尸为下大夫傧与不傧事故适然或祭有大小礼有损益未可据此分大夫之上下也
　　世佐案陆氏释文敖氏集说此篇名皆无彻字当从之余见既夕
　　有司彻
　　注曰彻室中之馈及祝佐食之俎卿大夫既祭而傧尸礼崇也傧尸则不设馔西北隅以此荐俎之陈有祭象而亦足以厌饫神天子诸侯明日祭于祊而绎春秋传曰辛巳有事于大庙仲遂卒于垂壬午犹绎是也尔雅曰绎又祭也
　　敖氏曰彻室中之馈及者之豆爵与祝之荐俎也祝不自执其俎以出是未归也其二佐食乃众宾为之室中事毕亦反于宾位然则祝与佐食皆当与宾尸之礼矣此时有司彻祝俎或设于堂下与主人于者之退亦反入于室及有司既彻则出立于阼阶东也
　　张氏曰有司谓司马司士宰夫之属彻彻去祭时之馔不傧尸者尸出之后设馔于西北隅以厌饫神谓之阳厌此既傧尸有祭象故不设馔西北隅为阳厌也此傧尸与祭同日天子诸侯则明日为之名曰绎绎之礼设祭于庙门外之西室谓之祊而事尸于堂则为绎故注云天子诸侯明日祭于祊而绎祊绎同时而大名曰绎又正祭时亦有祊祭但正祭之祊在庙门内明日又祭之祊于庙门外
　　埽堂
　　注曰为傧尸新之少仪曰泛埽曰埽埽席前曰拚
　　司宫摄酒
　　注曰更洗益整顿之
　　疏曰洗当作挠见士冠礼【从杨氏图节本】
　　乃燅尸俎
　　注曰燅温也温尸俎于爨肵亦温焉独言温尸俎则祝与佐食不与傧尸之礼古文燅皆作寻记或作燖春秋传曰若可燖也亦可寒也
　　敖氏曰俎俎实谓尸前之羊鱼豕及所加于肵俎者也雍爨之所燅者固不止此是特为其已在俎者言之耳祝佐食亦与宾尸之礼其俎实不燅者以无上位略之但因其故俎而已
　　卒燅乃升羊豕鱼三鼎无腊与肤乃设扃鼏陈鼎于门外如初
　　注曰腊为庶羞肤从豕去其鼎者傧尸之礼杀于初如初者如庙门之外东方北面北上
　　敖氏曰少牢当五鼎此乃无腊与肤鼎者宾尸之礼肤不専俎而附于豕俎故是时亦不可以専鼎而惟附于豕鼎也然鼎数冝奇是以并去腊鼎而为三焉腊全不用者此礼贬于祭而腊又贱故略之
　　右燅尸俎
　　乃议侑于宾以异姓
　　注曰议犹择也择宾之贤者可以侑尸必用异姓广敬也是时主人及宾有司已复内位
　　敖氏曰议侑于宾谓与宾长谋议可以为侑者也此与乡饮酒就先生而谋宾介之意相类以异姓谓于众宾之中择之也必异姓者以尸既同姓故侑须用异姓侑之言佑也所以辅助尸者也宾尸而立侑亦示敬尸之意且贵多仪也
　　世佐案尸之有侑犹宾之有介也皆副贰之义
　　宗人戒侑
　　注曰戒犹告也南面告于其位戒曰请子为侑疏曰知南面告于其位者以宾位在门东北面请以为侑明面乡其位可知
　　侑出俟于庙门之外
　　注曰俟待也待于外【外本或作次】当与尸更入主人兴礼事尸极敬心也
　　右立侑
　　司宫筵于户西南面
　　注曰为尸席也
　　郝氏曰户西室户西室在堂北户稍东筵于户西则堂正中也
　　世佐案户西即户牖间客位也席尸于此葢以宾礼事之
　　又筵于西序东面
　　注曰为侑席也
　　尸与侑北面于庙门之外西上
　　注曰言与殊尊卑北面者宾尸而尸益卑西上统于宾客
　　疏曰傧尸之礼以尸为宾客当在门西东面北上今于门外北面执臣道是益卑也
　　敖氏曰尸北面者尊大夫若不敢为宾客然也其位当在门外之西祭事已尸出门则不敢以尊自居西上宾位尚左也
　　郝氏曰西上尸在西
　　主人出迎尸宗人摈
　　注曰宾客尸而迎之主人益尊摈赞
　　疏曰案上篇宿尸祝摈今傧尸祝不与故使宗人为摈又正祭时主人不迎尸以申尸尊今迎之尸同宾客是主人益尊也
　　敖氏曰迎之而使宗人摈待宾之礼也宾客尸而迎之亦为祭事已
　　主人拜尸答拜主人又拜侑侑答拜
　　敖氏曰主人拜葢西面也答拜者其皆东面与此拜皆再拜下文拜至亦然
　　世佐案尸侑答拜亦皆北面敖云东面非
　　主人揖先入门右
　　注曰道尸
　　敖氏曰凡主人与客揖而先入皆入门右也经独于此见之
　　郝氏曰入门右趋东阶
　　尸入门左侑从亦左揖乃让
　　注曰没霤相揖至阶又让
　　敖氏曰亦三揖至于阶乃三让也惟云揖乃让经文省亦以其可知故也
　　郝氏曰尸侑入门左趋西阶揖谓门内左右分首及当涂当碑三揖乃让谓及皆三让
　　主人先升自阼阶尸侑升自西阶西楹西北面东上注曰东上统于其席
　　疏曰宾席以东为上故也
　　敖氏曰尸侑升自西阶尸升三等侑从之中等如上下射升阶之仪也其降也亦然东上尸冝与主人相当也
　　主人东楹东北面拜至尸答拜主人又拜侑侑答拜注曰拜至喜之
　　郝氏曰自主人出迎及拜至皆用宾礼与祭时尸入不迎异所以为傧尸而尸稍卑矣
　　右迎尸侑
　　乃举
</div>
    <div class="pagination">
<a href="仪礼集编_page149.html">上一页</a><span>...</span><a href="仪礼集编_page145.html">145</a><a href="仪礼集编_page146.html">146</a><a href="仪礼集编_page147.html">147</a><a href="仪礼集编_page148.html">148</a><a href="仪礼集编_page149.html">149</a><span class="current-page">150</span><a href="仪礼集编_page151.html">151</a><a href="仪礼集编_page152.html">152</a><a href="仪礼集编_page153.html">153</a><a href="仪礼集编_page154.html">154</a><a href="仪礼集编_page155.html">155</a><span>...</span><a href="仪礼集编_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
