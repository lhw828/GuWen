<!DOCTYPE html>
<html>
 <head>
  <meta charset="utf-8"/>
  <title>
   礼书纲目 - 第 24 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼书纲目 - 第 24 页/共 57 页
  </h1>
  <div class="content">
   介行人牢宰皆有牢飱五牢食四十簠十豆四十铏四十有二壶四十鼎簋十有二牲三十有六皆陈饔饩九牢其死牢如飱之陈牵四牢米百有二十筥醯醢百有二十罋车皆陈车米眂生牢牢十车车秉有五防车禾眂死牢牢十车车三秅刍薪倍禾皆陈秉禽日九十双殷膳大牢以及归三飨三食三燕若弗酌则以币致之凡介行人宰史皆有飱饔饩以其爵等为之牢礼之陈数唯上介有禽献夫人致礼八壶八豆八笾膳大牢致飨大牢食大牢卿皆见以羔膳大牢侯伯四积皆眂飱牵再问皆脩飱四牢食三十有二簠八豆三十有二铏二十有八壶三十有二鼎簋十有二腥二十有七皆陈饔饩七牢其死牢如飱之陈牵三牢米百筥醯醢百罋皆陈米三十车禾四十车刍薪倍禾皆陈乘禽日七十双殷膳大牢三飨再食再燕凡介行人宰史皆有飱饔饩以其爵等为之礼唯上介有禽献夫人致礼八壶八豆八笾膳大牢致飨大牢卿皆见以羔膳特牛子男三积皆眂飱牵壹问以脩飱三牢食二十有四簠六豆二十有四铏十有八壶二十有四鼎簋十有二牲十有八皆陈饔饩五牢其死牢如飱之陈牵二牢米八十筥醯醢八十罋皆陈米二十车禾三十车刍薪倍禾皆陈乘禽日五十双壹飨壹食壹燕凡介行人宰史皆有飱饔饩以其爵等为之礼唯上介有禽献夫人致礼六壶六豆六笾膳眂致飨亲见卿皆膳特牛【积皆视飱牵谓所共如飱而牵牲以往不杀也不杀则无铏鼎簠簋之实其米实于筐豆实实于罋其设筐陈于楹内罋陈于楹外牢陈于门西车米禾刍薪陈于门外壶之有无未闻三问皆修脩脯也上公三问皆脩下句云羣介行人宰史皆有牢君用脩而臣有牢非礼也葢着脱字失处且误耳飱客始至致小礼也公侯伯子男飱皆饪一牢其余牢则腥食者庶馐美可食者也其设葢陈于楹外东西不过四列簠稻粱器也公十簠堂上六西夹东夹各二也侯伯八簠堂上四西夹东夹各二子男六簠堂上二西夹东夹各二豆菹醢器也公四十豆堂上十六西夹东夹各十二侯伯三十二豆堂上十二西夹东夹各十子男二十四豆堂上十二西夹东夹各六礼器曰天子之豆二十有六诸公十有六诸侯十有二上大夫八下大夫六以聘礼差之则堂上之数与此同铏羹器也公铏四十二侯伯二十八子男十八非衰差也二十八书或为二十四亦非也其于衰公又当三十又为无所据依礼之大数铏少于豆推其衰公铏四十二宜为三十八葢近之矣则公铏堂上十八西夹东夹各十侯伯堂上十二西夹东夹各八子男堂上十西夹东夹各四壶酒器也其设于堂夹如豆之数鼎牲器也簋黍稷器也鼎十有二者饪一牢正鼎九与陪鼎三皆设于西阶前簋十有二堂上八西夹东夹各二合言鼎簋者牲与黍稷俱食之主也牲当为腥声之误也腥谓腥鼎也于侯伯云腥二十有七其故腥字也诸侯礼盛腥鼎有鲜鱼鲜腊每牢皆九为列设于阼阶前公腥鼎三十六腥四牢也侯伯腥鼎二十七腥三牢也子男腥鼎十八腥二牢也皆陈陈列也飱门内之实备于是矣亦有车米禾刍薪公飱五牢米二十车禾三十车侯伯四牢米禾皆二十车子男三牢米十车禾二十车刍薪皆倍其禾饔饩既相见致大礼也大者既兼飱积有生有腥有孰余又多也死牢如飱之陈亦饪一牢在西余腥在东也牵生牢也陈于门西如积也米横陈于中庭十为列每筥半斛公侯伯子男黍粱稻皆二行公稷六行侯伯稷四行子男二行醯醢夹碑从陈亦十为列醯在碑东醢在碑西皆陈于门内者于公门内陈之也言车者衍字耳车米载米之车也聘礼曰十斗曰斛十六斗曰防十防曰秉每车秉有五防则二十四斛也禾槀实并刈者也聘礼曰四秉曰筥十筥曰稯十稯曰秅每车三秅则三十稯也稯犹束也禾米之秉筥字同数异禾之秉手把耳筥读为栋梠之梠谓一穧也皆陈横陈门外者也米在门东禾在门西刍薪虽取数于禾薪从米刍从禾也乘禽乘行羣处之禽谓雉鴈之属于礼以双为数殷中也中又致膳示念宾也若弗酌谓君有故不亲飨食燕也不飨则以酬币致之不食则以侑币致之凡介行人宰史众臣从宾者也行人主礼宰主具史主书皆有飱饔饩尊其君以及其臣也以其爵等为之牢礼之陈数爵卿也则飱二牢饔饩五牢大夫也则飱大牢饔饩五牢士也则飱少牢饔饩二牢也此降小礼丰大礼也以命数则参差难等略于臣用爵而已夫人致礼助君养宾也笾豆陈于户东壶陈于东序凡夫人之礼皆使下大夫致之于子男云膳视致飨言夫人致膳于小国君以致飨之礼则是不复飨也飨有壶酒卿皆见者见于宾也既见之又膳之亦所以助君养宾也卿见又膳此聘礼卿大夫劳宾饩宾之类与于子男云亲见卿皆膳特牛见读如卿皆见之见言卿于小国之君有不故造馆见者故造馆见者乃致膳郑司农説牵云牲可牵行者也故春秋传曰饩牵竭矣秅读为秅秭麻答之秅　同上】　君入门介拂闑大夫中枨与闑之闲士介拂枨【此谓两君相见也枨门楔也君入必中门上介夹闑大夫介士介鴈行于后示不相治也君若迎聘客摈者亦然　玉藻】　公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇防同于王诸侯相见亦如之【郑司农云亦执圭璧以相见故邾隠公朝于鲁春秋传曰邾子执玉高其容仰　春官典瑞】　小行人合六币圭以马璋以皮璧以帛琮以锦琥以绣璜以黼此六物者以和诸侯之好故【合同也六币所以享也五等诸侯享天子用璧享后用琮其大各如其瑞皆有庭实以马若皮皮虎豹皮也用圭璋者二王之后也二王后尊故享用圭璋而特之礼器曰圭璋特义亦通于此其于诸侯亦用璧琮耳子男于诸侯则享用琥璜下其瑞也凡二王后诸侯相享之玊大小各降其瑞一等及使卿大夫覜聘亦如之　秋官】　瑑琮八寸诸侯以享夫人【献于所朝聘君之夫人也　考工记玉人】　诸侯之席三重【疏曰谓相朝时宾主皆然也尊者须温厚故多重乃称也三重则四席也熊氏云三重则三席也　礼器】　诸侯相朝灌用郁鬯无笾豆之荐【灌献也同上】　凡礼宾客国新杀礼凶荒杀礼札丧杀礼祸烖杀礼在野在外杀礼【皆为国省用爱费也国新新建国也凶荒无年也祸烖新有兵冦水火也　掌客】　曽子问曰诸侯相见揖让入门不得终礼废者几孔子曰六请问之曰天子崩大庙火日食后夫人之丧雨霑服失容则废【夫人君之夫人　曽子问】
　　右相朝　诸侯相朝之礼各执其圭瑞服其服乘其辂建其旌旂施其樊缨从其贰车委积之以其牢礼之数所以别义也介绍而相见君子于其所尊不敢质敬之至也君使大夫迎于境卿劳于道君亲郊劳致馆及将币拜迎于大门外而庙受北面拜贶所以致敬也三让而后升所以致尊让也敬让也者君子之所相接也诸侯相接以敬让则不相侵陵也此天子之所以养诸侯兵不用而诸侯自为正之具也君亲致饔既还圭飨食致赠郊送所以相与习礼乐也诸侯相与习礼乐则德行修而不流也故天子制之诸侯务焉【大戴礼朝事仪】　君子之于礼也非作而致其情也【作起也敬非已情也所以下彼】此有由始也【官所法也】是故七介以相见也不然则已慤三辞三让而至不然则已蹙【已犹甚也慤蹙愿貌大愿则辞不见情无由至也礼器】　朝觐大夫之私觌非礼也大夫执圭而使所以申信也【其君亲来其臣不敢私见于主国君也以君命聘则有私见】不敢私觌所以致敬也而庭实私觌何为乎诸侯之庭【非其与君无别】为人臣者无外交不敢贰君也【私觌是外交也郊特牲】　庭燎之百由齐桓公始也【僭天子也庭燎之差公葢五十】
　　【侯伯子男皆三十　同上】　子太叔曰昔文襄之霸也【晋文公襄公】其务不烦诸侯令诸侯三嵗而聘五嵗而朝【明王之制嵗聘闲朝今简之昭三年左氏传】　祭伯来来者来朝也其弗谓朝何也寰内诸侯非有天子之命不得出防诸侯不正其外交故弗与朝也【天子畿内大夫有采地谓之寰内诸侯】聘弓鍭矢不出竟埸束脩之肉不行竟中有至尊者不贰之也【聘遗所以结二国之好将彼我之意臣当禀命于君无私朝聘之道　隐元年谷梁传】　隠公十一年春滕侯薛侯来朝天子无事诸侯相朝正也考礼修德所以尊天子也【事谓巡守崩葬兵革之事　春秋谷梁传】　滕侯薛侯来朝争长薛侯曰我先封【薛祖奚仲夏所封在周之前】滕侯曰我周之卜正也【卜正卜官之长】薛庶姓也我不可以后之【庶姓非周之同姓】公使羽父请于薛侯曰君与滕君辱在寡人周谚有之曰山有木工则度之宾有礼主则择之【择所宜而行之】周之宗盟异姓为后【盟载书皆先同姓例在定四年】寡人若朝于薛不敢与诸任齿【薛任姓齿列也】君若辱贶寡人则愿以滕君为请薛侯许之乃长滕侯【左氏传】　曹大子来朝【曹伯有疾故使其子来朝】宾之以上卿礼也【诸侯之适子未誓于天子而摄其君则以皮帛继子男故宾之以上卿各当其国之上卿　桓九年左氏传】　文公十五年曹伯来朝礼也诸侯五年再相朝以修王命古之制也【十一年曹伯来朝虽至此乃来亦五年　左氏传】　介葛卢来朝【介东夷国也葛卢介君名也】舎于昌行之上公在防馈之刍米礼也【嫌公行不当致馈故曰礼也僖二十九年左氏传】　子产相郑伯以如楚舎不为坛【至敌国交除地封土为坛以受郊劳】外仆言曰昔先大夫相先君适四国未尝不为坛【外仆掌次舎者】自是至今亦皆循之今子草舎无乃不可乎子产曰大适小则为坛小适大苟舎而已焉用坛侨闻之大适小有五美宥其罪戾赦其过失救其菑患赏其德刑【刑法也】教其不及小国不困懐服如归是故作坛以昭其功宣告后人无怠于德【怠解也】小适大有五恶説其罪戾【自解説】请其不足行其政事【奉行大国之政】共其职贡从其时命【从朝防之命】不然则重其币帛以贺其福而吊其凶皆小国之祸也焉用作坛以昭其祸所以告子孙无昭祸焉可也【无昭祸以告子孙　襄二十八年左氏传】　襄公薨之月子产相郑伯以如晋晋侯以我丧故未之见也子产使尽坏其馆之垣而纳车马焉士文伯让之曰敝邑以政刑之不脩冦盗充斥【充满斥见言其多】无若诸侯之属辱在寡君者何是以令吏人完客所馆【馆舎也】高其闬闳【闳门也】厚其墙垣以无忧客使【无令客使忧冦盗】今吾子壊之虽从者能戒其若异客何以敝邑之为盟主缮完葺墙【葺覆也】以待宾客若皆毁之其何以共命寡君使匄请命【请问毁垣之命】对曰以敝邑小介于大国【介间也】诛求无时【诛责也】是以不敢宁居悉索敝赋以来会时事【随时来朝会】逢执事之不闲而未得见又不获闻命未知见时不敢输币亦不敢暴露其输之则君之府实也非荐陈之不敢输也【荐陈犹献见也】其暴露之则恐燥湿之不时而朽蠹以重敝邑之罪侨闻文公之为盟主也宫室卑庳无观台榭以崇大诸侯之馆馆如公寝车廏缮修司空以时平易道路【易治也】圬人以时塓馆宫室【圬人涂者塓涂也】诸侯宾至甸设庭燎【庭燎设火于庭】仆人巡宫【巡宫行夜】车马有所【有所处】宾从有代【代客役】巾车脂辖【巾车主车之官】人牧圉各瞻其事【瞻视客所当得】百官之属各展其物【展陈也谓羣官各陈其物以待宾】公不留宾而亦无废事【宾得速去则事不废】忧乐同之事则巡之【巡行也】教其不知而恤其不足宾至如归无宁菑患【言见遇如此宁当复有菑患耶无宁宁也】不畏冦盗而亦不患燥湿今铜鞮之宫数里【铜鞮晋离宫】而诸侯舎于隶人【舎如隶人舎】门不容车而不可逾越【门庭之内迫迮又有墙垣之限】盗贼公行而夭疠不戒【疠犹灾也言水潦无时】宾见无时命不可知若又勿坏是无所藏币以重罪也敢请执事将何所命之【问晋命已所止之宜】虽君之有鲁丧亦敝邑之忧也【言郑与鲁亦有同姓之忧】若获荐币【荐进也】修坦而行【行去也】君之惠也敢惮勤劳文伯复命【反命于晋君】赵文子曰信【信如子产言】我实不德而以隶人之垣以赢诸侯【赢受也】是吾罪也使士文伯谢不敏焉晋侯见郑伯有加礼【礼加敬】厚其宴好而归之乃筑诸侯之馆【襄三十一年左氏传】　郑伯如晋拜成子防相【子防公子偃】授玉于东楹之东【礼授玉两楹之间郑伯行疾故东过】士贞伯曰郑伯其死乎自弃也已视流而行速不安其位宜不能久【视流不端谛也成六年左传】　定公十五年春邾隠公来朝【邾子益】子贡观焉邾子执玊高其容仰公受玊卑其容俯【玉朝者之贽】子贡曰以礼观之二君皆有死亡焉夫礼死生存亡之体也将左右周旋进退俯仰于是乎取之朝祀丧戎于是乎观之今正月相朝而皆不度【不合法度】心已亡矣嘉事不体何以能久【嘉事朝礼】高仰骄也卑俯替也骄近乱替近疾君为主其先亡乎【为此年公薨哀七年以邾子益归传　左氏传】
　　诸侯未及期相见曰遇相见于郤地曰会【及至也郤间也遇会礼亡曲礼】
　　右防遇　春齐侯将平宋衞【平宋衞于郑】有防期宋公以币请于衞请先相见【宋敬齐命】衞侯许之故遇于犬丘【犬丘垂也衞地　隐八年左氏传　隐四年公及宋公遇于清注云遇者草次之期二国各简其礼若道路相逢遇也】　定公与齐侯防于夹谷至防所为坛位土阶三等以遇礼相见【会遇之礼礼之简略者也　家语】子太叔曰昔文襄之霸也令诸侯有事而防不协而盟【昭三年左氏传】　楚子合诸侯于申椒举言于楚子曰夏启有钧台之享【启禹子河南阳翟县南有钧台陂葢启享诸侯于此】商汤有景亳之命【河南巩县西南有汤亭或言亳即偃师】周武有孟津之誓【将伐纣也】成有岐阳之搜【成王归自奄大搜于岐山之阳岐山在扶风美阳县西北】康有酆宫之朝【酆在始平鄠县东有灵台康王于是朝诸侯】穆有涂山之防【穆王会诸侯于涂山涂山在夀春东北】齐桓有召陵之师【在僖四年】晋文有践土之盟【在僖二十八年】君其何用王曰吾用齐桓【用会召陵之礼】王使问礼于左师与子产左师曰小国习之大国用之敢不荐闻【言所闻谦示所未行】献公合诸侯之礼六【其礼六仪也宋爵公故献公礼】子产曰小国共职敢不荐守献伯子男防公之礼六【郑伯爵故献伯子男会公之礼其礼同所从言之异】君子谓合左师善守先代子产善相小国【昭四年左氏传】　公防吴于鄫【吴欲霸中国】吴来征百牢子服景伯对曰先王未之有也吴人曰宋百牢我【是时吴过宋得百牢】鲁不可以后宋且鲁牢晋大夫过十【晋大夫范鞅也在昭二十一年】吴王百牢不亦可乎景伯曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣【有常数】若有弃礼则有淫者矣【淫过也】周之王也制礼上物不过十二【上物天子之牢】以为天之大数也【天有十二次故制礼象之】今弃周礼而曰必百牢亦唯执事吴人弗聴乃与之【哀七年左氏传】　哀公防晋侯及吴子于黄池吴人将以公见晋侯子服景伯对使者曰王合诸侯则伯帅侯牧以见于王【伯王官伯侯牧方伯】伯合诸侯则侯帅子男以见于伯【伯诸侯长】自王以下朝聘玉帛不同故敝邑之职贡于吴有丰于晋无不及焉以为伯也今诸侯防而君将以寡君见晋君则晋成为伯矣敝邑将改职贡鲁赋于吴八百乘若为子男则将半邾以属于吴【丰邾三百乘】而如邾以事晋【如邾六百乘】且执事以伯召诸侯而以侯终之何利之有焉吴人乃止既而悔之【谓景伯欺之　哀十三年左氏传】　僖公二十九年公防王子虎晋狐偃宋公孙固齐国归父陈辕涛涂秦小子憗盟于翟泉卿不书罪之也【晋侯始霸翼戴天子诸侯辑睦王室无虞而王子虎下盟列国以渎大典诸侯大夫上敌公侯亏礼伤教故贬诸大夫讳公与盟】在礼卿不防公侯会伯子男可也【大国之卿当小国之君故可以防伯子男诸卿之见贬亦兼有此阙故传重发之左氏传】













　　礼书纲目巻十五
　　钦定四库全书
　　礼书纲目卷十六　　　　　　婺源江永撰
　　觐礼　　　　宾礼七
　　经【郑目录云觐见也诸侯秋见天子之礼春见曰朝夏见曰宗秋见曰觐冬见曰遇朝宗礼备觐遇礼省是以享献不见焉三时礼亡唯此存尔觐礼于五礼属賔礼】
　　觐礼
　　右篇目【凡言朝见之期与待宾客之礼皆附于下】　舜典五载一巡狩羣后四朝敷奏以言明试以功车服以庸【五载之内天子巡狩者一诸侯来朝者四葢巡狩之明年则东方诸侯来朝于天子之国又明年则南方之诸侯来朝又明年则西方之诸侯来朝又明年则北方之诸侯来朝又明年则天子复巡狩是则天子诸侯虽有尊卑而一往一来礼无不答是以上下交通而远近治和也敷陈奏进也周礼曰民功曰庸程子曰敷奏以言者使各陈其为治之说言之善者则从而明考其功有功则赐车服以旌异之其言不善则亦有以告饬之也】　周官六年五服一朝【五服侯甸男采衞也六年一朝会京师】　周礼邦畿方千里其外方五百里谓之侯服嵗壹见其贡祀物又其外方五百里谓之甸服二嵗壹见其贡嫔物又其外方五百里谓之男服三嵗壹见其贡器物又其外方五百里谓之采服四嵗壹见其贡服物又其外方五百里谓之衞服五嵗壹见其贡财物又其外方五百里谓之要服六嵗壹见其贡货物【要服蛮服也此六服去王城三千五百里相距七千里公侯伯子男封焉其朝贡之嵗四方各四分趋四时而来或朝春或宗夏或觐秋或遇冬祀贡者牺牲之属故书嫔作频郑司农云嫔物妇人所为物谓丝枲也器物尊彛之属服物纁絺纩也材物八材也货物贝也】九州之外谓之蕃国世壹见各以其所贵寳为贽【九州之外夷服镇服蕃服也曲礼曰其在东夷北狄西戎南蛮虽大曰子春秋传曰杞桓公以夷礼故曰子然则九州之外其君皆子男也无朝贡之嵗父死子立及嗣王即位乃一来耳各以其所贵寳为贽则蕃国之君无执王瑞者是谓其君为小宾臣为小客所贵寳见传者若犬戎献白狼白鹿是也其余则周书王防备焉　秋官大行人】　记诸侯之于天子也比年一小聘三年一大聘五年一朝【比年每嵗也小聘使大夫大聘使卿朝则君自行然此大聘与朝晋文公时所制也虞夏之制诸侯嵗朝周之制侯甸男采衞要服六者各以其服数来朝　王制】　天子无事与诸侯相见曰朝【事谓征伐】考礼正刑一德以尊于天子【同上】大宗伯以宾礼亲邦国春见曰朝夏见曰宗秋见曰觐冬见曰遇【本文此下云时见曰防殷见曰同此六礼以诸侯见王为文六服之内四方以时分来或朝春或宗夏或觐秋或遇冬名殊礼异更递而徧朝犹朝也欲来之早宗尊也欲其尊王觐之言勤也欲其勤王之事遇偶也欲其若不期而俱至　春官】　大行人掌大宾之礼及大客之仪以亲诸侯【大宾要服以内诸侯大客谓孤卿】春朝诸侯而图天下之事秋觐以比邦国之功夏宗以陈天下之谟冬遇以协诸侯之虑【本文此下云时防以发四方之禁殷同以施天下之政　六事者以王见诸侯为文图比陈恊皆考绩之言王者春见诸侯则图其事之可否秋见诸侯则比其功之高下夏见诸侯则陈其谋之是非冬见诸侯则合其虑之异同六服以其朝嵗四时分来更迭如此更迭而徧司马法曰春以礼朝诸侯图同事夏以礼宗诸侯陈同谋秋以礼觐诸侯比同功冬以礼遇诸侯图同虑时以礼防诸侯施同政殷以礼宗诸侯发同禁　秋官】　大宰以八统诏王驭万民八曰礼宾【礼宾宾客诸侯所以示民亲仁善邻】以九式均节财用二曰宾客之式六曰币帛之式【币帛所以赠劳宾客者　天官】　小宰以官府之六联合邦治二曰宾客之联事以灋掌宾客之戒具【法谓其礼法也戒具戒官有事者所当共】令百官府共其财用【同上】　宰夫凡礼事赞小宰比官府之具【比校次之同上】大府邦中之赋以待宾客【同上】　大行人以九仪
　　辨诸侯之命等诸臣之爵以同邦国之礼而待其宾客【九仪谓命者五公侯伯子男也爵者四孤卿大夫士也　秋官】　小行人掌邦国宾客之礼籍【详见王朝邦国遣使礼】　司仪凡四方之宾客礼仪辞命饩牢赐献以二等从其爵而上下之【上下犹丰杀也　秋官】　掌客掌四方宾客之牢礼饩献饮食之等数与其政治【政治邦新杀礼之属也　同上】　掌讶掌邦国之等籍以待宾客【等九仪之差数　同上凡言客者谓诸侯聘问之臣王朝邦国遣使篇当于此考之下皆同】
　　至于郊【郊谓近郊去王城五十里】
　　右至郊【诸侯出行及逆积问劳之礼附于下】　记孔子曰诸侯适天子必告于祖奠于祢【皆奠币以告之互文也】冕而出视朝【聴国事也诸侯朝天子必禆冕为将庙受也禆冕者公衮侯伯鷩子男毳】命祝史告于社稷宗庙山川【临行又徧告宗庙孝敬之心也】乃命国家五官而后行【五官五大夫与事者命者敕之以其职】道而出【祖道也聘礼出祖释軷祭酒脯也】告者五日而徧过是非礼也【既告不敢乆留】凡告用牲币反亦如之【牲当为制字之误也制币一丈八尺　曽子问】　诸侯将出宜乎社造乎祢【宜造皆祭名　王制】　诸侯将出必以币帛皮圭告于祖祢遂奉以出载于齐车以行每舎奠焉而后就舎【以脯醢礼神乃敢即安也所告而不以出即埋之　曽子问】　诸侯朝天子见日而行逮日而舎奠【舎奠每将舎奠行主　同上】司闗凡四方之宾客敂闗则为之告【宾客谓朝聘者叩闗犹谒闗人也郑司农説以国语曰周之秩官有之曰敌国宾至闗尹以告行理以节逆之　地官】蜡氏凡国之大祭祀令州里除不蠲禁刑者任人及凶服者以及郊野大宾客亦如之【蠲读如吉圭为饎之圭圭洁也刑者黥劓之属任人司圜所收教罢民也凶服服衰绖也此所禁除者皆为不欲见人所秽恶也　秋官】　小行人凡诸侯入王则逆劳于畿【郑司农云入王朝于王也故春秋传曰宋公不王又曰诸侯有王王有廵狩　同上】　讶士邦有宾客则与行人送逆之入于国则为之前驱而辟野亦如之【送逆谓始来及去也入国八野自以时事　同上】　掌讶若将有国宾客至则告官修委积与士逆宾于疆为前驱而入【官谓牛人羊人舎人委人之属士讶士也既戒乃出迎宾】及宿则令聚【令令野庐氏】及委则致积【以王命致于宾　同上】　环人掌送逆邦国之通宾客以路节达诸四方【通宾客以常事往来者也路节旌节也四方圻上】舎则授馆令聚有任器则令环之【令令野庐氏也郑司农云四方人有任器者则环人主令殉环守之】凡门闗无防送逆及疆【郑司农云门闗不得苛留环人也谓环人送逆之则宾客出入不见几　同上】野庐氏若有宾客则令守涂地之人聚之有相翔者诛之【守涂地之人道所出庐宿旁民也相翔犹昌翔观伺者也郑司农云聚之聚击以宿衞之也有奸人相翔于宾客之侧则诛之不得令冦盗宾客　同上】　大司徒大宾客令野修道委积【令令遗人使为之也少曰委多曰积皆所以给宾客地官】　遂人凡宾客令修野道而委积【委积于庐宿市　同】
　　【上】　遂师宾客则巡其道修庀其委积【巡其道修行治道路也故书庀为比郑司农云读为庀庀具也　同上】　遗人郊里之委积以待宾客凡宾客掌其道路之委积凡国野之道十里有庐庐有饮食三十里有宿宿有路室路室有委五十里有市市有候馆候馆有积【庐若今野候徙有庌也宿可止宿若今亭有室矣候馆楼可观望者也一市之间有三庐一宿　同上】　委人以稍聚待宾客【聚凡畜聚之物也】宾客共其刍薪【同上】　牛人凡宾客之事共其积膳之牛【积所以给宾客之用若司仪职曰主国五积者也　详见致饔饩　同上】　羊人宾客共其灋羊【注见致饔饩　夏官】上公之礼出入五积三问三劳侯伯之礼出入
　　四积再问再劳子男之礼出入三积壹问壹劳【出入谓从来讫去也每积有牢礼米禾刍薪凡数不同者皆降杀问问不恙也劳谓苦倦之也皆有礼以币致之大行人】　　乡士大宾客则各掌其乡之禁令帅其属夹道而跸【属中士以下　秋官】　司门凡四方之宾客造焉则以告【造犹至也告告于王而止客以俟逆　地官】
　　王使人皮弁用璧劳侯氏亦皮弁迎于帷门之外再拜【小行人职曰凡诸侯入王则逆劳于畿则郊劳者大行人也皮弁者天子之朝朝服也璧无束帛者天子之玉尊也不言诸侯言侯氏者明国殊舎异礼不凡之也郊舎狭寡为帷宫以受劳掌舎职曰为帷宫设旌门】使者不答拜遂执玉三揖至于阶使者不让先升侯氏升聴命降再拜稽首遂升受玊【不答拜者为人使不当其礼也不让先升奉王命尊也升者升坛使者东面致命侯氏东阶上西面聴之】使者左还而立侯氏还璧使者受侯氏降再拜稽首使者乃出【左还还南面示将去也立者见侯氏将有事于已俟之也还玉重礼】侯氏乃止使者使者乃入侯氏与之让升侯氏先升受几侯氏拜送几使者设几答拜【侯氏先升宾礼统焉几者安宾所以崇优厚也上介出止使者则已布席也】侯氏用束帛乘马傧使者使者再拜受侯氏再拜送币【傧使者所以致尊敬也拜者各于其阶】使者降以左骖出侯氏送于门外再拜侯氏遂从之【騑马曰骖左骖设在西者其余三马侯氏之士遂以出授使者之从者于外从之者遂随使者以至朝】
　　右郊劳　小行人及郊劳为承而摈【本文郊劳下有眡馆将币字　眡馆致馆也承犹丞也王使劳宾于郊致馆于宾至将币使宗伯为上摈皆为之丞而摈之秋官】　记案十有二寸枣防十有二列诸侯纯九大夫纯五夫人以劳诸侯【纯犹皆也郑司农云案玉案也夫人天子夫人谓案玉饰案也夫人王后也记时诸侯犹称王而夫人之号不别是以同王后于夫人也玊案十二以为列王后劳朝诸侯皆九列聘大夫皆五列则十有二列者劳二王之后也枣防实于器乃加于案聘礼曰夫人使下大夫劳以二竹簋方被纁里有葢实枣蒸防择兼执之以进　考工记玊人】
　　天子赐舎【以其新至道路劳苦未受其礼且使即安也赐舎犹致馆也所使者司空与小行人为承摈今文赐作锡】曰伯父女顺命于王所赐伯父舎【此使者致馆辞】侯氏再拜稽首【受馆】傧之束帛乘马【王使人以命致馆无礼犹傧之者尊王使也侯氏授馆于外既则傧使者于内】
　　右赐舎　小行人眡馆为承而摈【详见上章】　掌讶至于国宾入馆次于舎门外待事于客【次如今官府门外更衣处待事于客通其所求索】凡从者出则使人道之【从者凡介以下也人其属胥徒也使道宾客之从者营防之】凡讶者宾客至而往诏相其事而掌其治令【秋官】　讶士居馆则帅其属而为之跸诛戮暴客者【同上】　司隶邦有宾客之事则役其烦辱之事【烦犹剧也同上】　宰夫掌宾赐之飱牵与其陈数【郑司农云飱夕食也春秋传曰飱有陪鼎牵牲牢可牵而行者春秋传曰饩牵竭矣谓飱客始至所致礼凡此礼陈数存可见者唯有行人掌客及聘礼公食大夫　天官　飱中他物详见致饔饩】
　　天子使大夫戒曰某日伯父帅乃初事【大夫者卿为讶者也掌讶职曰凡讶者宾客至而往诏相其事戒犹告也其为告使顺循其事也初犹故也】侯氏再拜稽首【受觐日也】
　　右戒日
　　诸侯前朝皆受舎于朝同姓西面北上异姓东面北上【言诸侯者明来朝者众矣顾其入觐不得并耳受舎于朝受次于文王庙门之外聘礼记曰宗人受次次以帷少退于君之次则是次也言舎者尊舎也天子使掌次为之诸侯上介先朝受焉此觐也言朝者觐遇之礼虽简其来之心犹若朝也分别同姓异姓受之将有先后也春秋传曰寡人若朝于薛不敢与诸任齿则周礼先同姓】
　　右受舎【凡王朝戒令皆附见于下】　幕人凡朝觐共其帷幕幄帟绶【共之者掌次当以张详见会同　天官】　掌次诸侯朝觐则张大次小次【大次亦初往所止居小次即宫待事之处　同上】　射人有大宾客则作卿大夫从【作者选使从王见诸侯】戒大史及大夫介【戒戒其当行者觐礼曰诸公奉箧服加命书于其上升自西阶东而太史氏右　夏官】司士凡防同作士从宾客亦如之【作士从谓可使从于王者　同上】　诸子宾客作羣子从【从于王同上】　大史朝觐以书协礼事【详见会同篇　春官】　小史大宾客佐大史凡国事之用礼法者掌其小事【同上】　鸡人大祭祀夜呼旦以百官凡国之大宾客亦如之【夜夜漏未尽鸡鸣时也呼旦以警起百官使夙兴　同上】　司烜氏凡邦之大事共坟烛庭燎【故书坟为蕡郑司农云蕡烛麻烛也谓蕡大也树于门外曰大烛于门内曰庭燎皆所以昭众为明秋官】
　　侯氏禆冕释币于祢【将觐质明时也禆冕者衣禆衣而冠冕也禆之言埤也天子六服大裘为上其余为禆以事尊卑服之而诸服亦服焉上公衮无升龙侯伯鷩子男毳孤絺卿大夫此差司服所掌也祢谓行主迁主矣而云祢亲之也释币者告将觐也其释币如聘大夫将受命释币于祢之礼既则祝藏其币归乃埋之于祧西阶之东】
　　右释币于祢　记诸侯禆冕以朝【朝天子也禆冕公衮侯伯鷩子男毳也玉藻】
　　乘墨车载龙旂弧韣乃朝以瑞玊有缫【墨车大夫制也乘之者入天子之国车服不可尽同也交龙为旂诸侯之所建弧所以张縿之弓也弓衣曰韣瑞玉谓公桓圭侯信圭伯躬圭子谷璧男蒲璧缫所以借玊以韦衣木广袤各如其玉之大小以朱白苍为六色今文玊为圭缫或为璪】天子设斧依于户牖之间左右几【依如今绨素屏风也有绣斧文所以示威也斧谓之黼几玊几也左右者优至尊也其席莞席纷纯加缫席画纯加次席黼纯】天子衮冕负斧依【衮衣者禆之上也缋之绣之为九章其龙天子有升龙有降龙衣此衣而冠冕南乡而立以俟诸侯见】啬夫承命告于天子【啬夫葢司空之属也为末摈承命于侯氏下介传而上上摈以告天子天子见公摈者五人见侯伯摈者四人见子男摈者三人皆宗伯为上摈春秋传曰啬夫驰】天子曰非他伯父实来予一人嘉之伯父其入予一人将受之【言非他者亲之辞嘉之者美之辞也上摈又传此而下至啬夫侯氏之下介受之传而上上介以告其君君乃许入今文实作寔嘉作贺】侯氏入门右坐奠圭再拜稽首【入门右执臣道不敢由宾之位也卑者见尊奠挚而不授】摈者谒【谒谓告也上摈告以天子前辞欲亲受之如宾客也其辞所易者曰伯父其升】侯氏坐取圭升致命王受之玉侯氏降阶东北面再拜稽首摈者延之曰升升成拜乃退【摈者请之侯氏坐取圭则遂左降拜稽首送玊也从后诏礼曰延延进也】
　　右觐　凡宾客诸侯有卿讶【此谓朝觐之日王所使迎宾于馆之讶掌讶】　掌讶及将币为前驱【道之以如朝】至于朝诏其位入复【郑司农云诏其位告客以其位次也入复客入则掌讶出复其故位也谓入复者入告王以客至也　秋官】　记偏驾不入王门【在旁与已同曰偏同姓金辂异姓象辂四衞革辂蕃国木辂驾之与王同谓之偏驾不入王门乘墨车以朝是也偏驾之车舎之于馆与本经记】　司常日月为常交龙为旂【王画日月象天明也诸侯画交】
　　【龙一象其升朝一象其下复也】凡祭祀各建其旗宾客亦如之【宾客朝觐宗遇王乘金辂建其大常　春官】　典瑞公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇于王【三采朱白苍二采朱緑也郑司农云以圭璧见于王觐礼曰侯氏入门右坐奠圭再拜稽首　同上】　所以朝天子圭与缫皆九寸剡上寸半厚半寸博三寸缫三采六等朱白苍纁系长尺绚组【聘礼记　详见聘礼】　大行人辨诸侯之命以同邦国之礼上公之礼执桓圭九寸缫借九寸冕服九章建常九斿樊缨九就贰车九乘介九人其朝位宾主之间九十步立当车轵摈者五人诸侯之礼执信圭七寸缫借七寸冕服七章建常七斿樊缨七就贰车七乘介七人朝位宾主之间七十步立当前疾摈者四人诸伯执躬圭其他皆如诸侯之礼诸子执谷璧五寸缫借五寸冕服五章建常五斿樊缨五就贰车五乘介五人朝位宾主之间五十步立当车衡摈者三人诸男执蒲璧其他皆如诸子之礼【缫借以五采韦衣板若奠玊则以借之冕服着冕所服之衣也九章者自山龙以下七章者自华虫以下五章者自宗彛以下也常旌斿也斿其属縿垂者也樊缨马饰也以罽饰之每一处五采备为一就就成也贰副也介辅已行礼者也朝位谓大门外宾下车及王车出迎所立处也王始立大门内交摈三辞乃乘车而迎之齐仆为之节上公立当轵侯伯立当疾子男立当衡王立当轸与郑司农云车轵轵也前疾谓驷马车辕前胡下垂拄地者　介防人下有牢礼之数见后飨礼章摈者防人之下有庙中将币三享云云见享章有飨食礼见嘉礼飨食燕记篇有积问劳之数见至郊章】凡诸侯之王事辨其位正其等协其礼宾而见之【王事以王之事来也诗云莫敢不来王孟子曰诸侯有王　秋官】　凡诸侯之适子誓于天子摄其君则下其君之礼一等未誓则以皮帛继子男【誓犹命也言誓者明天子既命以为之嗣树子不易也春秋桓九年曹伯使其世子射姑来朝行国君之礼是也公之子如侯伯而执圭侯伯之子如子男而执璧子男之子与未誓者皆次小国之君执皮帛而朝防焉其宾之皆以上卿之礼焉　春官典命】　司服大宾客共其衣服而奉之【奉犹送也送之于王所　春官】　校人朝觐毛马而颁之【毛马齐其色也颁授当乘之　夏官】　典路大祭祀则出路赞驾説大宾客亦如之【亦出路当陈之郑司农説汉朝上计律陈属车于庭故曰大宾客亦如之春官】　齐仆掌驭金路以宾【以待宾客夏官】　齐右掌宾客前齐车【齐车金路王自整齐之车也前之者已驾王未乘之时　同上】大司防凡朝觐前王【秋官】　小司防大宾客前王
　　而辟【郑司农云小司冦为王道辟除奸人也若今时执金吾下至令尉奉引矣　同上】旅贲氏宾客则服而趋【服而趋夹王车趋也会同宾客王亦齐服服衮冕则此士之齐服服端　夏官】　节服氏掌朝觐衮冕六人维王之大常【服衮冕者从王服也维维之以缕王旌十二旒两两以缕缀连旁三人持之礼天子旌曳地郑司农云维持之　同上】　司几筵凡大朝觐王位设黼依依前南乡设莞筵纷纯加缫席画纯加次席黼纯左右玊几【斧谓之黼其绣白黑采以绛帛为质依其制如屏风然于依前为王设席左右有几优至尊也郑司农云纷读为豳又读为和粉之粉谓白绣也纯谓为均服之均纯縁也缫读为藻率之藻次席虎皮为席书顾命曰成王将崩命大保芮伯毕公等被冕服冯玉几谓纷如绶有文而狭者缫席削蒲蒻展之编以五采若今合欢矣画为云气也次席桃枝席有次列成文春官】　几俟于东厢【王即席乃设之也东箱东夹之前相翔待事之处　本经记】大仆宾客正王之服位诏法仪【诏告也夏官】　大宗
　　伯朝觐则为上相【相诏王礼也出接宾曰摈入诏礼曰相相者五人卿为上摈春官】　小行人将币为承而摈【详见郊劳章】　司仪掌九仪之宾客摈相之礼以诏仪容辞令揖让之节【出接宾曰摈入赞礼曰相以诏者以礼告王】凡行人之仪不朝不夕不正其主面亦不背客【谓摈相传辞时也不正东乡不正西乡常视宾主之前郤得两乡之而已秋官】　五官之长曰伯是职方【谓为三公者周礼九命作伯职主也是伯分主东西者春秋传曰自陜以东周公主之自陜以西召公主之一相处于内是或为氏】其摈于天子也曰天子之吏【摈者辞也春秋传曰王命委之三吏谓三公也】天子同姓谓之伯父异姓谓之伯舅【称之以父与舅亲之之辞也】九州之长入天子之国曰牧【每一州之中天子选诸侯之贤者以为之牧也周礼曰乃施典于邦国而建其牧】天子同姓谓之叔父异姓谓之叔舅【牧尊于大国之君而谓之叔父辟二伯也亦以此为尊礼或损之而益谓此类也】其在东夷北狄西戎南蛮虽大曰子【谓九州之外长也天子亦选其诸侯之贤者以为之子子犹牧也入天子之国曰子天子亦谓之子虽有侯伯之地本爵亦无过乎子是以同名曰子】庶方小侯入天子之国曰某人【谓戎狄子男君也】诸侯见天子曰臣某侯某【谓啬夫承命告天子辞也其为州牧则曰天子之老臣某侯某奉圭请觐某侯者国名某者人名　曲礼】　君天下曰天子朝诸侯分职授政任功曰予一人【皆摈者辞也天下谓外及四海也汉于蛮夷称天子于王侯称皇帝觐礼曰伯父实来予一人嘉之余予古今字　同上】　凡自称天子曰予一人【谦自别于人而已】伯曰天子之力臣【伯上公也命分陜】诸侯之于天子曰某土之守臣某其在边邑曰某屏之臣某【边邑谓九州之外　玉藻】　讶士客出入则道之【出入谓朝觐于王时也春秋传曰晋侯受防以出出入三觐秋官】　天子执冒四寸以朝诸侯【名玊曰冒者言德能覆盖天下也四寸者方以尊接卑以小为贵　考工记玊人】　天子当依而立诸侯北面而见天子曰觐天子当宁而立诸公东面诸侯西面曰朝【诸侯春见曰朝受挚于朝受享于庙生气文也秋见曰觐一受之于庙杀气质也朝者位于内朝而序进觐者寓于庿门外而序入王南面立于依宁而受焉夏宗依春冬遇依秋春秋时齐侯唁鲁昭公以遇礼相见取易略也觐礼今存朝宗遇礼今亡　曲礼】　奠圭于缫上【谓释于地也本经记】　掌讶及退亦如之【文承前入复之下　郑司农云客退复入迎为之前驱至于馆也谓亦如之如其为前驱　秋官】　象胥掌蛮夷闽貉戎狄之国使【详见遣使】若以时入宾则协其礼与其辞言传之【以时入宾谓其君以世一见来朝为宾者】凡其出入送逆之礼节币帛辞令而宾相之【从来至去皆为摈而相侑其礼仪同上】　曽子问曰诸侯礼见天子入门不得终礼废者防【旅众】孔子曰四请问之曰太庙火日食后之丧雨霑服失容则废【大庙始祖庙宗庙皆然主于始祖耳】如诸侯皆在而日食则从天子救日各以其方色与其兵【示奉时事将有所讨也方色者东方衣青南方衣赤西方衣白北方衣黑兵未闻也】大庙火则从天子救火不以方色与兵【曽子问】　舜典辑五瑞既月乃日觐四岳羣牧班瑞于羣后【辑敛瑞信也公执桓圭侯执信圭伯执躬圭子执谷璧男执蒲璧五等诸侯执之以合符于天子而验其信否也周礼天子执冒以朝诸侯郑氏注云名玊以冒其德覆冒天下也诸侯始受命天子锡以圭圭头斜鋭其冒下斜刻小大长短广狭如之诸侯来朝天子以刻处冐其圭头有不同者即辨其伪也既尽觐见四岳四方之诸侯羣牧九州之牧伯也程子曰辑五瑞徴五等之诸侯也此以上皆正月事至尽此月则四方之诸侯有至者矣远近不同来有先后故日日见之不如他朝防之同期于一日盖欲以少接之则得尽其询察礼意也班颁同羣后即侯牧也既见之后审知非伪则又颁还其瑞以与天子正始也】　昔者周公朝诸侯于明堂之位天子负斧依南乡而立【负之言背也斧扆为斧文屏风于户牖之间　按注以天子为周公其説差异今削之】三公中阶之前北面东上诸侯之位阼阶之东西面北上诸伯之国西阶之西东面北上诸子之国门东北面东上诸男之国门西北面东上九夷之国东门之外西面北上八蛮之国南门之外北面东上六戎之国西门之外东面南上五狄之国北门之外南面东上九采之国应门之外北面东上四塞世告至此周公明堂之位也【朝之礼不于此周公权用之也朝位之上上近主位尊也九采九州之牧典贡职者也正门谓之应门二伯帅诸侯而入牧居外而纠察之也四塞谓夷服镇服蕃服在四方为蔽塞者新君即位则乃朝周礼侯服嵗一见甸服二嵗一见男服三嵗一见采服四嵗一见衞服五嵗一见要服六嵗一见九州之外谓之蕃国世一见】明堂也者明诸侯之尊卑也【朝于此所以正仪辨等也明堂位】　觐礼天子不下堂而见诸侯【正君臣也】下堂而
　　见诸侯天子之失礼也由夷王以下【夷王周康王之孙之子也时微弱不敢自尊于诸侯　郊特牲】
　　四享皆束帛加璧庭实唯国所有【四当为三古书作三四或皆积画此篇又多四字字相似由此误也大行人职曰诸侯庿中将币皆三享其礼差又无取于四也初享或用马或用虎豹之皮其次享三牲鱼腊笾豆之实也金也丹漆丝纩竹箭也其余无常货此地物非一国所能有唯所有分为三享皆以璧帛致之】奉束帛匹马卓上九马随之中庭西上奠币再拜稽首【卓读如卓王孙之卓卓犹的也以素的一马以为上书其国名后当识其何产也马必十匹者不敢斥王之乘用成数敬也】摈者曰予一人将受之【亦言王欲亲受之】侯氏升致命王抚玊侯氏降自西阶东面授宰币西阶前再拜稽首以马出授人九马随之【王不受玉抚之而已轻财也以马出随侯氏出授玉人于外也王不使人受马者至于享王之尊益君侯氏之卑益臣】事毕【三享讫】右享【王礼宾事附于下】　璧琮九寸诸侯以享天子【享献也聘礼享君以璧享夫人以琮　玉人】　圭以马璋以皮璧以帛琮以锦【五等诸侯享天子以璧享后用琮其大各如其瑞皆有庭实以马若皮皮虎豹皮也用圭璋者二王之后也二王后尊故享用圭璋而特之礼器曰圭璋特义亦通于此　详见诸侯相朝篇　小行人】　小宗伯大宾客受其将币之赍【谓所赍来贡献之财物春官】　服不氏宾客之事则抗皮【郑司农云谓宾客来朝聘布皮帛者服不氏主举藏之谓抗者若聘礼曰有司二人举皮以东　夏官】　校人凡宾客受其币马【宾客之币马来朝聘而享王者　同上】　上公之礼庙中将币三享王礼再祼而酢侯伯之礼庙中将币三享王礼壹祼而酢子男之礼庙中将币三享王礼壹祼不酢【庙受命祖之庙也故书祼作果郑司农云三享三献也祼读为灌再灌再饮公也而酢报饮至也谓三享皆束帛加璧庭实唯国所有朝士仪曰奉国地所出重物而献之明臣职也朝先享不言朝者朝正礼不嫌有等也王礼王以郁鬯礼宾也郁人职曰凡祭祀宾客之祼事和郁鬯以实彛而陈之礼者使宗伯摄酌圭瓒而祼王既拜送爵又摄酌璋瓒而祼后又拜送爵是谓再祼再祼宾乃酢王也礼侯伯一祼而酢者祼宾宾酢王而已后不祼也祼子男一祼不酢者祼宾而已不酢王也不酢之礼聘礼礼宾是与　大行人】　典瑞祼圭有瓒以祼宾客【郑司农云于圭头为器可以挹鬯祼祭谓之瓒故诗曰防彼玉瓒黄流在中国语谓之鬯圭谓爵行曰祼汉礼瓒槃大五升口径八寸下有槃口径一尺　春官】　郁人掌祼器【祼器谓彛及舟与瓒】凡宾客之祼事和郁鬯以实彛而陈之【筑郁金煮之以和鬯酒郑司农云郁草名十叶为贯百二十贯为筑以煮之镬中停于祭前郁为草若兰】凡祼玊濯之陈之以赞祼事【祼玊谓圭瓒璋瓒】诏祼将之仪与其节【节谓王奉玉送祼早晏之时】凡祼事沃盥【同上】小臣朝觐沃王盥【夏官】　肆师大宾客涖筵几筑
　　防【此王所以礼宾客】赞果将【酌郁鬯授大宗伯载祼　春官】　大宗伯大宾客则摄而载果【载为也果读为祼代王祼宾客以鬯君无酌臣之礼言为者摄酌献耳拜送则王也郑司农云王不亲为主　同上】　小宗伯宾客以时将瓒果【将送也犹奉也宾客以时奉而授宗伯天子圭瓒诸侯璋瓒　同上】　小宰凡宾客赞祼凡受爵之事凡受币之事【唯祼助宗伯其余皆助大宰王不酌宾客而有受酢大宗伯职曰大宾客则摄而载祼】　内宰凡宾客之祼皆赞【谓王同姓及二王之后来朝觐为宾客者祼之礼亚王而礼宾　并天官】
　　乃右肉于庙门之东乃入门右北面立告聴事【右肉袒者刑宜施于右也凡以礼事者左袒入更从右者臣益纯也告聴事者告王以国所用为罪之事也易曰折其右肱无咎】摈者谒诸天子天子辞于侯氏曰伯父无事归宁乃邦【谒告宁安也乃犹女也】侯氏再拜稽首出自屏南适门西右请事【有治附见下】　掌讶凡宾客之治令讶讶治之【宾客之治谓欲正其贡赋理国事也以告讶讶为如朝而理之　秋官】　讶士有治则赞之【同上】　大宰待四方之宾客之小治【大事决于王小事冢宰专平　天官】
　　遂入门左北面立王劳之再拜稽首摈者延之曰升升成拜降出【王辞之不即左者当出隐于屏而袭之也天子外屏劳之劳其道劳也】
　　右王劳
　　天子赐侯氏以车服迎于外门外再拜【赐车者同姓以金辂异姓以象辂服则衮也鷩也毳也古文曰迎于门外也】路先设西上路下四亚之重赐无数在车南【路谓车也凡君所乘车曰路路下四谓乘马也亚之次车而东也诗云君子来朝何锡予之虽无予之路车乘马又何予之衮及黼重犹善也所加赐善物多少由恩也春秋传曰重锦三十两】诸公奉箧服加命书于其上升自西阶东面大史是右【言诸公者王同时分命之而使赐侯氏右读如周公右王之右是右者始随入于升东面乃居其右古文是为氏也】侯氏升西面立太史述命【诸王命书也】侯氏降两阶之间北面再拜稽首【受命】升成拜【大史辞之降也春秋传曰且有后命以伯舅耋老无下拜此辞之类】大史加书于服上侯氏受【受箧服】使者出侯氏送再拜傧使者诸公赐服者束帛四马傧大史亦如之【既云拜送乃云傧使者以劳有成礼略而遂言】同姓大国则曰伯父其异姓则曰伯舅同姓小邦则曰叔父其异姓小邦则曰叔舅【据此礼云伯父同姓大邦而言】
　　右赐车服　内府掌受九贡九赋九功之货贿良兵良器以待邦之大用【大用朝觐之颁赐　天官】　小宗伯掌衣服车旗宫室之赏赐【王以赏赐有功者　春官】　校人饰币马执扑而从之【郑司农云校人主饰之也币马以马遗人当币处者也聘礼曰马则北面奠币于其前士丧礼下篇曰荐马缨三就入门北面交辔圉人夹牵之驭者执防立于马后夏官】　圉人凡宾客牵马而入陈【宾客之马王所以赐之者诗云虽无予之路车乘马　同上】　记所谓大辂者天子之车也龙旂九旒天子之旌也青黑縁者天子之宝也从之以牛羊之羣则所以赠诸侯也【赠诸侯谓来朝将去赐之以礼　乐记】　君子来朝何锡予之虽无予之路车乘马又何予之衮及黼【君子诸侯也路车金路以赐同姓象路以赐异姓也衮衣而画以卷龙也黼如斧形刺之于裳也　小雅采菽】　韩侯入觐以其介圭入觐于王王锡韩侯淑旂绥章簟茀错衡衮赤舄钩膺镂锡鞹鞃浅幭鞗革金厄【介圭封圭执之以为贽以合瑞于王也淑善也交龙曰旂绥章染鸟羽或旄牛尾为之注于旂竿之首为表章者也镂刻金也马首上饰曰钖今当卢也鞃式中也谓两较之间横木可慿者也以鞹持之使牢固也浅虎皮也幭覆式也字一作幦又作幎以有毛之皮覆式上也鞗革辔首也金厄以金为环纒搤辔首也　大雅韩奕】
　　飨礼【礼谓食燕也王或不亲以其礼币致之略言飨礼互文也掌客职曰上公三飨三食三燕侯伯再飨再食再燕子男一飨一食一燕】
　　右飨礼【详见嘉礼飨食燕记篇　致饔饩等经不具附见于下】　宰夫凡朝觐宾客以牢礼之法掌其牢礼委积膳献饮食【牢礼之法多少之差及其时也三牲牛羊豕具为一牢委积谓牢米薪刍给宾客道用也膳献禽羞俶献也饮食燕飨也　天官】　上公之礼礼九牢侯伯礼七牢子男礼五牢【礼大礼饔饩也三牲备为一牢　秋官大行人】　诸侯七介七牢【诸侯七介七牢者周之侯伯也周礼上公九介九牢侯伯七介七牢子男五介五牢　礼器】宾客之牛角尺【王制】　牛人凡宾客之事共其牢
　　礼积膳之牛【牢礼飱饔也膳所以间礼宾客若掌客云殷膳大牢　积注见前　地官】羊人宾客共其法羊【法羊飱饔积膳之羊　夏官】　外饔祭
　　祀共其脯脩刑膴陈其鼎俎实之牲体鱼腊凡宾客之飱饔飨食之事亦如之【飱客始至之礼饔既将币之礼致礼于客莫盛于饔天官】　亨人祭祀共铏羮宾客亦如之【铏羮加盐菜矣同上】　酒人凡祭祀共酒以往宾客之陈酒亦如之【谓若归饔饩之酒亦自有奉之者以酒从往　同上】　饎人凡宾客共其簠簋之实【谓致飱饔地官】　舎人凡祭祀共簠簋实之陈之【方曰簠圆曰簋盛黍稷稻粱器】宾客亦如之共其礼车米筥米刍禾【礼致饔饩之礼　同上】　舂人宾客共其牢礼之米【谓可以实筐筥　同上】　醢人宾客之礼共醢五十罋【致饔饩时天官】　醯人宾客之礼共醯五十罋【同上】　典瑞璋
　　邸射以造赠宾客【璋有邸而射郑司农云射剡也　春官】　玊人璋邸射素功以致稍饩【邸射剡而出也致稍饩造宾客纳禀食也郑司农云素功无瑑饰也考工记】　庖人共宾客之禽献【禽献献禽于宾客献古文为兽杜子春云当为献】凡令禽兽以法授之其出入亦如之【令令兽人也禽兽不可久处宾客至将献之庖人乃令兽人取之必书所当献之数与之及其来致禽亦以此书校数之至于献宾客又以此书付使者展而行之掌客乘禽于诸侯各如其命之数聘礼乘禽于客日如其饔饩之数士中日则二双　天官】　浆人共宾客之稍礼【稍礼非飱饔之礼留间王稍所给宾客者浆人所给亦六饮而已　同上】　内宰致后之宾客之礼【谓诸侯来朝觐及女宾之宾客　同上】
　　乃归
　　右乃归【还圭附见于下】　诸侯执所受圭与璧朝于天子无过者复得其圭以归其有过者留其圭能正行者复还其圭三年圭不复少绌以爵【尚书大传】　讶人与行人送之【详见至郊章】　掌讶及归送亦如之【如之者送至于竟如其前驱聚待事之属　秋官】　司仪凡宾客送逆同礼【谓郊劳郊送之属　同上】　环人凡门闗无防送及疆【详至郊章】　反必告设奠卒敛币玉藏诸两阶之间乃出【曽子问】凡告用牲币反亦如之【详至郊章】
　　朝事仪　　　　賔礼八
　　古者圣王明义以别贵贱以序尊卑以体上下然后民知尊君敬上而忠顺之行备矣是故古者天子之官有典命官掌诸侯之仪大行人掌诸侯之仪以等其爵故贵贱有别尊卑有序上下有差也典命诸侯之五仪诸臣之五等以定其爵故贵贱有别尊卑有序上下有差也故朝聘之礼各执其圭瑞服其服乘其辂建其旌旗施其樊缨从其贰车委积之以其牢礼之数所以明别义也然后天子冕而执镇圭尺有二寸藻借尺有二寸搢大圭乘大辂建大常十有二旒樊缨十有再就贰车十有二乘率诸侯而朝日东郊所以教尊尊也退而朝诸侯为坛三成宫旁一门天子南乡见诸侯土揖庶姓时揖异姓天揖同姓所以别亲疎外内也公侯伯子男各以其旂就其位诸公之国中阶之前北面东上诸侯之国东阶之东西面北上诸伯之国西阶之西东面北上诸男之国门西北面东上及其将币也公于上等【按此中当有侯伯于中等子男于下等二句】所以别贵贱序尊卑也奠圭降拜升成拜明臣礼也奉国地所出重物而献之明臣职也肉入门而右以聴事也明臣礼职臣事所以教臣也率而祀天于南郊配以先祖所以教民报德不忘本也率而享祀于大庙所以教孝也与之大射以考其习礼乐而观其德行与之图事以观其能傧而礼之三飨三食三宴以与之习立礼乐是故一朝而近者三年远者六年有德焉礼乐为之益习德行为之益修天子之命为之益行然后使诸侯世相朝交嵗相问殷相聘以习礼考义正刑一德以崇天子故曰朝聘之礼者所以正君臣之义也诸侯附于德服于义则天下太平古者为诸侯不行礼义不修法度不附于德不服于义故使射人以射礼选其德行职方氏大行人以其治国选其能功诸侯之得失治乱定然后明九命之赏以劝之明九伐之法以震威之尚犹有不附于德不服于义者则使掌交説故诸侯莫不附于德服于义者此天子之所以养诸侯兵不用而诸侯自为政之法也【大戴记】　诸侯朝于天子曰述职述职者述所职也一不朝则贬其爵再不朝则削其地三不朝则六师移之【孟子】　朝觐之礼所以明君臣之义也聘觐之礼废则君臣之位失诸侯之行恶而陪畔侵陵之败起矣【经解】　杀上者生于不义义所以别贵贱明尊卑也贵贱有别尊卑有序则民莫不尊上而敬长朝聘之礼者所以明义也义必明则民不犯故虽有杀上之狱而无陷刑之民有犯杀上之狱者则饬朝觐之礼【家语】　朝觐然后诸侯知所以臣【乐记】　朝聘以时厚往而薄来所以懐诸侯也【朝谓诸侯见于天子聘谓诸侯使大夫来献王制比年一小聘三年一大聘五年一朝厚往薄来谓燕赐厚而纳贡薄　中庸】　曹刿曰夫礼所以正民也是故先王制诸侯使五年四王一相朝也【贾侍中云王谓王事天子也嵗聘以志业间朝以讲礼五年之间四聘于王而一相朝者将朝天子先相朝也唐尚书云先王谓尧也五载一巡狩诸侯四朝昭谓以尧典相参义亦似之然此欲以礼正君宜用周制周礼中国凡五服远者五嵗而朝礼记曰诸侯之于天子也比年一小聘三年一大聘五年一朝谓此也晋文公霸时亦取于此礼】终则讲于防以正班爵之义【终毕也讲习也班次也谓朝毕则习礼于防以正爵位次序尊卑之义】帅长幼之序训上下之则【帅循也】制财用之节【谓牧伯差国大小使受职贡也】其间无由荒怠【其间朝防之间　国语鲁语　庄公二十三年左氏传云防以训上下之则制财用之节朝以正班爵之义帅长幼之序征伐以讨其不然诸侯有王王有巡狩以大习之】　防启彊曰圣王务行礼朝聘有珪【珪以为信】享頫有璋【享飨也頫见也既朝聘而享见也臣为君使执璋】小有述职【诸侯适夫子曰述职】大有巡功【天子巡守曰巡功】设机而不倚爵盈而不饮【言务行礼】宴有好货【宴饮以货为好衣服车马在客所无】飱有陪鼎【熟食为飱陪加也加鼎所以厚殷勤】入有郊劳【宾至逆劳之于郊】出有赠贿【去则赠之以货贿】礼之至也国家之败失之道也则祸乱兴【失朝聘宴好之道昭五年左氏传】旅币无方所以别土地之宜而节远迩之期也【旅众也迩】
　　【近也】为前列先知也以钟次之以和居参之也【钟金也献金为作器钟其大者以金参居庭实之间示和也】虎豹之皮示服猛也束帛加璧往德也【郊特牲】　王者不纯臣诸侯故朝则迎之于着觐则待之于阼阶升降自西郊为庭燎设九宾享礼而后归是异于众臣也【白虎通】　王者始立诸侯皆见何当受法禀政教也远近莫不至受命之君天之所兴四方莫敢违夷狄咸率服故也【同上】













　　礼书纲目卷十六
　　钦定四库全书
　　礼书纲目卷十七　　　　　　婺源江永撰
　　防同礼　　　　宾礼九
　　补【因觐礼诸侯觐于天子一章补为此篇】
　　大宗伯以宾礼亲邦国时见曰防殷见曰同【时见者言无常期诸侯有不顺服者王将有征讨之事则既朝觐王为坛于国外合诸侯而命事焉春秋传曰有事而防不协而盟是也殷犹众也十二嵗王如不巡守则六服尽朝朝礼既毕王亦为坛合诸侯以命政焉所命之政如王巡守殷见四方四时分来嵗终则徧　春官】　大行人掌大宾之礼时防以发四方之禁殷同以施天下之政【时防即时见也无常期诸侯有不顺服者王将有征讨之事则既朝王命为坛子国外合诸侯而发禁命事焉禁谓九伐之法殷同则殷见也王十二嵗一巡守若不巡守则殷同殷同者六服尽朝既朝王亦命为坛于国外合诸侯而命其政政谓邦国之九法殷同四方四时分来嵗终则徧矣九伐九法皆在司马职】十有二嵗王巡守殷国【王巡守诸侯防者各以其时之方书曰遂觐东后是也其殷国则四方四时分来如平时　秋官】
　　右总要　防以训上下之则制财用之节【详见朝事义】
　　职方氏王将巡守则戒于四方曰各修平乃守考乃职事无敢不敬戒国有大刑及王之所行先道帅其属而巡戒令【注见巡守】王殷国亦如之【殷犹众也十二嵗王若不巡守则六服尽朝谓之殷国其戒四方诸侯与巡守同　夏官】
　　右戒令
　　小宰以法掌防同宾客之戒具【法谓其礼法也戒具戒官有事者所当共】令百官府共其财用治其施舎聴其治讼【施舎谓不给役者　天官】宰夫凡礼事赞小宰比官府之具【比校次之同上】　外府凡防同共其财用之币赍赐予之财用【赍行道之财用也聘礼曰问防月之赍　同上】　廪人凡邦有防同之事则治其粮与其食【行道曰粮谓耩也止居曰食谓米也　地官】　遗人防同掌其道路之委积【地官】
　　右戒具
　　乡师大防同正治其徒役与其輂辇戮其犯命者【輂驾马辇人挽行所以载任器也止以为藩营司马法曰夏后氏谓辇曰余车殷曰胡奴车周曰辎辇辇一斧一斤一凿一梩一锄周辇加二扳二筑又曰夏后氏二十人而辇殷十八人而辇周十五人而辇　地官】　县师若将有防同之戒则受法于司马以作其众庶及马牛车辇防其车人之卒伍使皆备旗鼓兵器以帅而至【受法于司马者知所当征寡众　同上】　稍人若有防同之事则以县师之法作其同徒輂辇帅而以至治其政令以聴于司马【同徒司马所调之同凡用役者不必一时皆徧以人数调之使劳逸逓焉　同上】　大司马及师大合军以行禁令以救无辜伐有罪【师所谓王巡守若防同司马起师合军以从所以威天下行其政也不言大者未有敌不尚武　夏官】
　　右起徒役
　　射人防同朝觐作大夫介凡有爵者【作读如作止爵之作诸侯来至王使公卿有事焉则作大夫使之介也有爵者命士以上不使贱者　夏官】　司士凡防同作士从【作士从谓选可使从于王者　同上】诸子防同作羣子从【从于王同上】大司马大防同则帅士庶子而掌其政令【帅帅以从王　同上】司兵军事建车之五兵防同亦如之【车之五兵郑司农所云者是也步卒之五兵则无夷矛而有弓矢郑司农云五兵者戈殳防酋矛夷矛　同上】　司戈盾防同授贰车戈盾建乘车之戈盾授旅贲及虎士戈盾【乘车王所乗车也防同则金路　同上】　司弓矢防同颁弓弩各以其物从授兵甲之仪【物弓弩矢箙之属　同上】　校人防同毛马而颁之【毛马齐其色也颁授当乘者　同上】　牛人防同共其兵车之牛与其牵徬以载公任器【牵徬在辕外挽牛也人御之居其前曰牵居其旁曰徬任犹用也　地官】　戎右防同充革车【防同王虽乘金辂犹以革路从行也充之者谓居左也曲礼曰乘君之乘车不敢旷左夏官】　车仆凡师共革车各以其萃防同亦如之【萃犹副也巡守及兵车之防则王乘戎路乘车之防王虽乘金路犹共以从不失备也　春官】　典路凡防同以路从【王出于事无常王乘一路典路以其余路从行亦以华国　同上】　司右防同合其车之卒伍而比其乘属其右【合比属谓次第相安习也车亦有卒伍夏官】　齐右防同前齐车【前之者已驾王未乘之时　同上】　虎贲氏掌先后王而趋以卒伍防同亦如之【王出将虎贲士居前后虽羣行亦有局分同上】　旅贲氏防同则服而趋【服而趋夹王车趋也防同宾客王亦齐服服衮】
　　【冕则此士之齐服服端　同上】　师氏防同王举则从【举犹行也故书举为与杜子春云当为与谓王与防同之事　地官】　保氏防同王举则从【同上】
　　右从行仪防
　　大祝大防同造于庙宜于社过大山川则用事焉【用事亦用祭事告行也玉人职有宗祝以黄金勺前马之礼是谓过大山川与曽子问曰凡告必用牲币　春官】小宗伯凡王之防同之祷祠肄仪为位【肄习也故书肄为肆仪为义杜子春读肆当为肄义为仪谓若今时肄司徒府也小宗伯主其位　同上】
　　右祭告祷
　　掌舎掌王之防同之舎设梐枑再重【故书枑为柜郑司农云梐榱梐也柜受居溜水洓橐者也杜子春读为梐枑梐枑谓行马谓行马再重者以周衞有外内列】设车宫辕门【谓王行止宿阻险之处备非常次车以为藩则仰车以其辕表门】为坛壝宫棘门【谓王行止宿平地筑坛又委壝土起堳埒以为宫郑司农云棘门以防为门杜子春云棘门或作材门】为帷宫设旌门【谓王行昼止有所展肄若食息张帷为宫则树旌以表门】无宫则共人门【谓王行有所逢遇若住逰观陈列周衞则立长大之人以表门】凡舎事则掌之【王行所舎止天官】　司戈盾及舎设藩盾行则敛之【舎止也藩盾盾可以藩衞者如今之扶苏与夏官】　虎贲氏舎则守王闲【舎王出所止宿处闲梐枑也　同上】　宫人凡寝中之事埽除执烛共鑪炭凡劳事四方之舎事亦如之【从王适四方及防同所舎　天官】
　　右止舎
　　士师以五戒先后刑罚二曰诰用之于防同【诰于书则大诰康诰之属秋官】
　　右诰戒
　　诸侯觐于天子为宫方三百步四门坛十有二寻深四尺加方明于其上【四时朝觐受之于庙此谓时防殷同也宫谓壝土为埒以象墙壁也为宫者于国外春防同则于东方夏防同则于南方秋防同则于西方冬防同则于北方八尺曰寻十有二寻则方九十六尺也深谓高也从上曰深司仪职曰为坛三成成犹重也三重者自下差之为三等而上有堂焉堂上方二丈四尺上等中等下等每面十二尺方明者上下四方神明之象也上下四方之神者所谓神明也会同而盟明神鍳之则谓之天之司盟有象者犹宗庙之有主乎王巡守至于方岳之下诸侯会之亦为此宫以见之司仪职曰将会诸侯则命为坛三成宫旁一门诏王仪南乡见诸侯也】方明者木也方四尺设六色东方青南方赤西方白北方黑上下黄设六玊上圭下璧南方璋西方琥北方璜东方圭【六色象其神六玊以礼之上宜以苍璧下宜以黄琮而不以者则上下之神非天地之至贵者也设玉者刻其木而着之】上介皆奉其君之旂置于宫尚左公侯伯子男皆就其旂而立【置于宫者建之豫为其君见王之位也诸公中阶之前北面东上诸侯东阶之东西面北上诸伯西阶之西东面北上诸子门东北面东上诸男门西北面东上尚左者建旂公东上侯先伯伯先子子先男而位皆上东方也诸侯入壝门或左或右各就其旂而立王降阶南乡见之土揖庶姓时揖异姓天揖同姓见揖位乃定古文尚作上】四传摈【王既揖五者升坛设摈升诸侯以防同之礼其奠瑞玊及享币公拜于上等侯伯于中等子男于下等摈者每延之升堂致命王受玊抚玉降拜于下等及请事劳皆如觐礼是以记之觐云四传摈者每一位毕摈者以告乃更陈列而升其次公也侯也伯也各一位子男侠门而俱东上亦一位也至庭乃设摈则诸侯初入门王官之伯帅之耳古文传作傅】天子乘龙载大斾象日月升龙降龙出拜日于东门之外反祀方明【此谓防同以春者也马八尺以上为龙大斾大常也王建大常縿首画日月其下及旒交画升龙降龙朝事仪曰天子冕而执镇圭尺有二寸缫借尺有二寸搢大圭乘大路建大常十有二旒樊缨十有二就贰车十有一乘帅诸侯而朝日于东郊所以教尊尊也退而朝诸侯由此二者言之已祀方明乃以防同之礼见诸侯也凡防同者不协而盟司盟职曰凡邦国有疑会同则掌其盟约之载书及其礼仪北面诏明神既盟则藏之言北面诏明神则明神有象也象者其方明乎及盟时又加于坛上乃以载辞告焉诅祝掌其祝号】礼日于南门外礼月与四渎于北门外礼山川丘陵于西门外【此谓会同以夏冬秋者也变拜言礼者客祀也礼月于北郊者月大险之精以为地神也盟神必云日月山川焉者尚着明也诗曰谓予不信有如皦日春秋传曰纵子忘之山川神只其忘诸乎此皆用明神为信也　此下有祭天燔柴四句见巡守篇觐礼】　幕人掌帷幕幄帟绶之事【王出宫则有是事在旁曰帷在上曰幕幕或在地展陈于上帷幕皆以布为之四合象宫室曰幄王所居之帐也郑司农云帟平帐也绶组绶所以繋帷也谓帟主在幕若幄中坐上承尘幄帟皆以缯为之凡四物者以绶连繋焉】凡朝觐防同共其帷幕幄帟绶【共之者掌次当以张　天官】　掌次朝日祀五帝则张大次小次设重帟重案合诸侯亦如之【次谓幄也大幄初往所止居也小幄既接祭退俟之处合诸侯于坛王亦以时休息重帟帟重案牀重席也】诸侯朝觐防同则张大次小次【大次亦初往所止居小次即宫待事之处】孤卿有邦事则张幕设案【有邦事谓以事从王若以王命出也孤王之孤三人副三公论道者不言公公如诸侯礼从主合诸侯张大次小次　同上】　司几筵凡大朝觐王位设黼依依前南乡设莞筵纷纯加缫席画纯加次席黼纯左右玊几【注见觐礼】　司常日月为常交龙为旂凡祭祀各建其旂防同宾客亦如之置旌门【宾客朝觐宗遇王乘金辂巡守兵车之防王乘戎路皆建其大常掌舎职曰为帷宫设旌门　春官】　鸡人大祭祀夜呼旦以嘂百官防同亦如之【同上】　射鸟氏祭祀以弓矢敺乌鸢凡宾客防同亦如之【鸟鸢善钞盗便汚人　夏官】　大司冦防同前王【秋官】　大史大防同朝觐以书协礼事【亦先习録之也】及将币之日执书以诏王【将送也诏王告王以礼事　春官】　小史大防同佐大史【同上】　大宗伯防同则为上相【相诏玉礼也出接宾曰摈入诏礼曰相相者五人卿为上摈　同上】　肆师大朝觐佐傧【为承摈也同上】　典瑞公执桓圭侯执信圭伯执躬圭缫皆三采三就子执谷璧男执蒲璧缫皆二采再就以防同于王【注见觐礼】　司仪将合诸侯则令为坛三成宫旁一门【合诸侯谓有事而防也为坛于国外以命事宫谓壝土以为墙处所谓为坛壝宫也天子春帅诸侯拜日于东郊则为坛于国东夏礼日于南郊则为坛于国南秋礼山川丘陵于西郊则为坛于国西冬礼月四渎于北郊则为坛于国北既拜礼而还加方明于坛上而祀焉所以教尊尊也王巡守殷国而同则其为宫亦如此与郑司农云三成三重也尔雅曰丘一成为敦丘再成为陶丘三成为昆仑丘谓三重】诏王仪南乡见诸侯土揖庶姓时揖异姓天揖同姓【谓王既祀方明诸侯上介皆奉其君之旂置于宫乃诏王升坛诸侯皆就其旂而立诸公中阶之前北面东上诸侯东阶之东西面北上诸伯西阶之西东面北上诸子门东北面东上诸男门西北面东上王揖之者定其位也庶姓无亲者也土揖推手小下之也异姓昏姻也时揖平推手也衞将军文子曰独居思仁公言言义其闻诗也一日三复白圭之玷是南宫韬之行也夫子言其仁以为异姓谓妻之也天揖推手小举之】及其摈之各以其礼公于上等侯伯于中等子男于下等【谓执玉而前见于□也摈之各以其礼者谓摈公者五人侯伯四人子男三人上等中等下等者谓所奠玉处也坛三成深四尺则一等一尺也坛十有二寻方九十六尺则堂上二丈四尺每等丈二尺与诸侯各于其等奠玊降拜升成拜明臣礼也既乃升堂授王玊】其将币亦如之其礼亦如之【将币享也礼谓以郁鬯祼之也皆于其等之上　秋官】　大宰大朝觐防同赞玊币玉献玉凡玊爵【助王受此四者时见曰防殷见曰同大防同或于春朝或于秋觐举春秋则冬夏可知玉币诸侯享币也其合亦如小行人所合六币云玉献献国珍异亦执玉以致之玊几王所依也立而设几优尊者玉爵王礼诸侯之醉爵王朝诸侯立依前南面其礼之于阼阶上　天官】　防同主诩【诩谓敏而有勇若齐国佐　少仪】　史载笔士载言【谓从于防同各持其职以待事也笔谓书具之属言谓防同盟要之辞　曲礼】　诅祝掌盟诅之祝号【所以告神明也盟诅主于要誓大事曰盟小事曰诅】作盟诅之载辞以叙国之信用以质邦国之剂信【载辞为辞而载之于策故用牲加书于其上也国谓王之国邦国诸侯国也质正也成也文王修徳而虞芮质厥成郑司农云载辞以春秋传曰使祝为载书　春官】封人大盟则饰其牛牲【大盟会同之盟　地官】　玊府若合诸
　　侯则共珠槃玊敦【敦槃类珠玉以为饰古者以槃盛血以敦盛食合诸侯者必割牛耳取其血歃之以盟珠槃以盛牛耳尸盟者执之故书珠为夷郑司农云夷槃或为珠槃玉敦歃血玉器　天官】涖牲曰盟【涖临也故用牲临而读其盟书盟礼亡　曲礼】　司盟掌盟载之灋【载盟辞也盟者书其辞于防杀牲取血坎其牲加书于上而埋之谓之载书春秋传曰宋寺人惠墙伊戾坎用牲加书为世子痤与楚客盟】凡邦国有疑防同则掌其盟约之载及其礼仪北面诏明神既盟则贰之【有疑不协也明神神之明察者谓日月山川也觐礼加方明于坛上所以依之也诏之者读其载书以告之也贰之者写副当以授六官　秋官】戎右盟则以玉敦辟盟遂役之【郑司农云敦器名也辟法也谓将歃血者先执其器为众陈其载辞使心皆开辟也役之者传敦血授当歃者】赞牛耳桃茢【郑司农云赞牛耳者春秋传所谓执牛耳者故书茢为灭杜子春云灭当为属谓尸盟者割牛耳取血助为之及血在敦中以桃茢沸之又助之也耳者盛以珠槃尸盟者执之桃鬼所畏也茢苕帚所以扫不祥　夏官】　大司防凡邦之大盟约涖其盟书而登之于天府【涖临也天府祖庙之藏】大史内史司防及六官皆受其貮而藏之【六官六卿之官也贰副也秋官】
  </div>
  <div class="pagination">
   <a href="礼书纲目_page23.html">
    上一页
   </a>
   <span>
    ...
   </span>
   <a href="礼书纲目_page19.html">
    19
   </a>
   <a href="礼书纲目_page20.html">
    20
   </a>
   <a href="礼书纲目_page21.html">
    21
   </a>
   <a href="礼书纲目_page22.html">
    22
   </a>
   <a href="礼书纲目_page23.html">
    23
   </a>
   <span class="current-page">
    24
   </span>
   <a href="礼书纲目_page25.html">
    25
   </a>
   <a href="礼书纲目_page26.html">
    26
   </a>
   <a href="礼书纲目_page27.html">
    27
   </a>
   <a href="礼书纲目_page28.html">
    28
   </a>
   <a href="礼书纲目_page29.html">
    29
   </a>
   <span>
    ...
   </span>
   <a href="礼书纲目_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
