<!DOCTYPE html>
<html>
 <head>
  <meta charset="utf-8"/>
  <title>
   钦定礼记义疏 - 第 66 页/共 122 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定礼记义疏 - 第 66 页/共 122 页
  </h1>
  <div class="content">
   正义郑氏康成曰同和同节言顺天地之气【孔疏天地与隂阳生养万物解同和】与其数【孔疏天有日月星辰地有山川高下其数不同解同节】不失谓不失其性祀天祭地谓成物有功报焉礼乐教人者也鬼神助天地成物者也　孔氏颖达曰天地气和而生万物大乐之体顺隂阳律吕生养万物是与天地同和也天地之形各有髙下大小为限节大礼辨尊卑贵贱与天地相似是与天地同节也大乐与天地同和能生成百物故不失其性大礼与天地同节有尊卑上下报生成之功故祀天祭地圣人既能使礼乐与天地同和节又于显明之处尊崇礼乐以教人幽之处尊敬鬼神以成物行礼得所故四海防合其敬行乐得所故四海齐同其爱矣　程子曰鬼神者造化之妙用礼乐者人心之妙用　张子曰礼乐鬼神一物得礼乐则得鬼神失礼乐则失鬼神但有幽眀之别耳人在隠微有不善其心不安必私祷于鬼神殊不知明则有礼乐幽则有鬼神理无二也乐仁也礼义也仁则有乐义则有礼　朱子曰礼主减乐主盈鬼神亦只是屈伸之义礼乐鬼神一理又曰在圣人制作处便是礼乐在造化功用处便
　　是鬼神　辅氏广曰先王制礼作乐与天地同和节则是理充塞乎天地幽明之闲矣故四海之内因礼以合其敬因乐以同其爱　应氏镛曰乐和故泛言百物不失举物类之至众见其小大各得也祀天祭地举祭祀之至重见其髙下有等也礼丽于定体敛而不散鬼之归也乐游乎和气发达而不流神之伸也昭昭之际进退盈缩而经纬不穷者无非礼乐之用冥冥之中屈伸往来而阖辟不已者无非鬼神之用幽明各有管摄其分不同而理则一曰有者显然见其理之可以相有不可以相无也惟此理磅礴充塞乎天地鬼神之闲故天下之大而爱敬无异心也
　　通论陈氏旸曰均是和也或谓百物不失或谓百物皆化者盖乐者道天地冲和之气所以合天地之化百物之产者也与天地同和其功浅故止于百物不失为天地之和其功深故至于百物皆化自天地防合至不防不殈所谓百物皆化也百物不失特不失其道理而已故诗序曰崇丘废则万物失其道理矣存异郑氏康成曰五帝徳篇黄帝死而民畏其神者百年【孔疏见大戴礼】左若敖氏之鬼【孔疏见宣公四年】　熊氏安生曰繋辞鬼神谓七八九六自然之鬼神圣人贤人之鬼神与自然之鬼神俱助天地而成物　孔氏颖达曰郑易注云精气谓七八谓之神物生所性也游魂谓九六谓之鬼物终所归也言木火之神生物东南金水之鬼终物西北二者之情状与春夏生物秋冬终物相似
　　案郑注于鬼神先以天地言后以人鬼言其说未纯自当以张子朱子之言为正
　　礼者殊事合敬者也乐者异文合爱者也礼乐之情同故明王以相沿也故事与时并名与功偕【沿说専反偕古谐反】正义郑氏康成曰沿犹因述也孔子曰殷因于夏礼所损益可知也周因于殷礼所损益可知也沿或作縁事与时并为事在其时也礼器曰尧授舜舜授禹汤放桀武王伐纣时也名与功偕为名在其功也尧作大章舜作大韶禹作大夏汤作大濩武王作大武名因其得天下之功　王氏肃曰有其时然后得立其事有其功然后得受其名　孔氏颖达曰礼尊卑有别是殊事俱行于礼是合敬乐宫商别调是异文无不欢爱是合爱礼乐之状质文虽异乐情主和礼情主敬致治是同以其致治情同故明王所以相因述也沿谓因而增改事谓圣人所为之事与所当时而并行名谓圣王制乐之名与所建之功而俱作也圣王虽同礼乐之情因而脩述但时与功不等故礼与乐亦殊　陈氏旸曰礼也者理之不可易者也语其事未尝不通变以従宜乐也者情之不可变者也语其文未尝不比物以饰节然礼虽殊事而不殊乎合敬礼之本故也乐虽异文而不异于合爱乐之本故也天官大宰以礼典合邦国谐万民春官大司乐以六乐和邦国谐万民则礼以和为用乐以和为体其情同故也明王之于礼乐有改制之名无变情之实礼之损益虽事与时并乐之象成虽名与功偕要其情同明王未尝不相沿也　黄氏震曰事文礼乐之迹敬爱礼乐之情立本有情趋时有迹情天也不可戻者也故在所因迹时也不可同也故在所损益事者时之应名者功之报趋时斯有事建功斯有名为趋时而后有事故事与时并为立功而后有名故名与功偕
　　故钟鼓管磬羽籥干戚乐之器也屈伸俯仰缀兆舒疾乐之文也簠簋俎豆制度文章礼之器也升降上下周还裼袭礼之文也【缀音赘又丁劣反簠音甫簋居洧反上时掌反下遐去声本遐上声还音旋裼思歴反袭音习】
　　正义郑氏康成曰缀酂舞者之位也【孔疏谓舞者行位相连缀】兆其外营域也　孔氏颖达曰自此至谓也一莭申明礼乐器与文并述作之体周旋谓行礼周曲囘旋也裼袒上衣袭掩上衣也礼盛者尚质故袭不盛者尚文故裼　方氏慤曰管在堂下磬在堂上羽籥文舞所执干戚武舞所执屈伸舞者之身容俯仰舞者之头容缀兆其位也舒疾其节也簠簋以盛地产俎豆以荐天产制度者文章之法文章者制度之饰升降言其行上下言其等周旋言其容裼袭言其服则礼乐之文与器略见于此矣
　　案此一节申上殊事异文之意
　　故知礼乐之情者能作识礼乐之文者能述作者之谓圣述者之谓明明圣者述作之谓也
　　正义郑氏康成曰述谓训其义也　孔氏颖达曰下文云穷本知变乐之情若能穷尽其本识其变通是知乐之情也着诚去伪礼之经若能显著诚信弃去浮伪是知礼之情也既能穷本知变又能着诚去伪故量事制宜而能作也文谓上屈伸俯仰升降上下是也圣者通达事理故作者之谓圣尧舜禹汤是也明者辨说是非故述者之谓明子游子夏之属是也陈氏旸曰礼乐之情寓于象质之微而难知其文
　　显于器数之粗而易识故知其情者能作之于未有识其文者能述之于已然　方氏慤曰情者文之始也文者情之末也作述者圣明之用圣明者作述之体　马氏睎孟曰因情以作其文者非神足以知来知足以知往不能与于此故作者之谓圣因文以述其情者非明足以照之亦不能与于此故述者之谓明扬子曰深知乎器械舟车宫室之为则礼由已此因情以作其文也又曰钟鼓不成玉帛不分吾无以见圣人此因文以述其情也
　　案此一节申上合敬同爱之意见知礼乐之情之难也
　　乐者天地之和也礼者天地之序也和故百物皆化序故羣物皆别乐由天作礼以地制过制则乱过作则暴明于天地然后能兴礼乐也【别彼列反】
　　正义郑氏康成曰化犹生也别谓形体异也乐由天作礼以地制言法天地也过犹误也暴失文武之意【孔疏谓文乐武乐杂乱】　孔氏颖达曰此申明礼乐従天地而来王者必明于天地然后能兴礼乐乐能畅隂阳是天地之和礼明贵贱是天地之序乐生于阳是法天而作礼生于隂是法地而制惟圣人识合天地则制作礼乐不误若非圣人识合天地则必误误制礼则尊卑混乱误作乐则乐体违暴　张氏守节曰乐法天地之气故云天地之和礼法天地之形故云天地之序　马氏睎孟曰天髙地下万物散殊此天地自然之序隂阳相摩天地相荡此天地自然之和天以和而百物化故乐由天作而圣人作乐以应天地以序而羣物别故礼以地制而圣人制礼以配地所谓作者之谓圣是也　胡氏铨曰易于乐取雷出地奋是天地之和于礼取上天下泽是天地之序　朱子曰乐由天作属阳故有运动底意礼以地制如由地出不可移易黄氏干行曰上言天地之和天地之序下以礼乐分属天地者盖气含天地之和然上行于天流而不息合同而化于和为切质含天地之序然下凝于地天髙地下万物散殊于序为切故合言天地而理自相通也
　　案乐不仅与天地同和究其本则乐即天地之和礼不仅与天地同节究其本则礼即天地之节天地具自然之礼乐而圣人之礼乐由是而兴天地无心而成化圣人有心而化成其自然者一也若曰自我制之作之则过而暴乱生矣兴者顺其自然之谓
　　论伦无患乐之情也欣喜欢爱乐之官也中正无邪礼之质也庄敬恭顺礼之制也【案官史记贺防作容非】
　　正义郑氏康成曰伦犹类也患害也官犹事也质犹本也　孔氏颖达曰自此至与民同也明礼乐文质不同事为有异乐主和同论说等伦无相毁害是乐之情也官犹事也在心则伦类无害故为乐情在貌则欣喜欢爱故为乐事内心中正无有邪僻是礼之本质外貌庄敬谦恭敬慎是礼之节制　马氏睎孟曰乐以和为实其和足以通伦理而无缪故为乐之情情犹言实也乐虽以和为实而和之所见则在于欣喜欢爱无欣喜欢爱则和之理几乎隠矣故欣喜欢爱为乐之官官犹言职也情者官之所始而官者情之所成也着诚去伪礼之经也中正无邪者诚而已故为礼之质礼虽以诚为本而诚之所发则在于荘敬恭顺无荘敬恭顺则礼之诚于是乎灭矣故庄敬恭顺为礼之制制犹言文也质者制之所立而制者质之所行也此与夫义理礼之文忠信礼之本者其意同矣
　　若夫礼乐之施于金石越于声音用于宗庙社稷事乎山川鬼神则此所与民同也
　　正义郑氏康成曰言情官质制先王所専也　孔氏颖达曰施于金石越于声音乐也用于宗庙社稷事乎山川鬼神礼也通而言之则礼乐相将矣此等与民所同有也　陈氏旸曰论伦无患至于荘敬恭顺礼乐之本先王之所以与人异及夫施于金石越于声音用于宗庙社稷事乎山川鬼神者礼乐之用先王之所以与人同不以所异者与人不以所同者处己夫是之谓议道自己置法以民　方氏慤曰情官质制者礼乐之义也金石声音者礼乐之数也其数可陈则民之所同其义难知则君之所独论语曰礼乐自天子出又曰民可使由之不可使知之皆此意也
　　右乐论章第二【史记乐书郑目録同吴氏澄纂言改居第六】
　　孔氏颖逹曰此章凡有四段自首至民治行矣为第一段论乐与礼同异将欲广论先论其异同也自乐由中出至则礼行矣为第二段论乐与礼之功论同异既辨故次宜有功也自大乐与天地同和至述作之谓也为第三段论乐与礼惟圣人能识既有其功故究识也自乐者天地之和至则此所与民同也为第四段论乐使上下和合是为同礼使父子殊别是为异也　张氏守节曰一段说乐体二段说乐功三段说圣人识礼乐之情四段更説其情状
　　案此篇刘向本作乐论第三萹刘向本作乐理盖承首篇乐通伦理之意而申言之也伦之言纶也比其类而合之故礼乐之为同为异分而合情饰貌则合中出外作分而揖让而治天下则合和节分而合敬同爱则合和序分而礼乐之情则合皆于分处看出合处来以明乐通伦理之意
　　王者功成作乐治定制礼其功大者其乐备其治辩者其礼具干戚之舞非备乐也孰亨而祀非达礼也【辩薄苋反又音徧孰熟同亨普衡反】
　　正义郑氏康成曰功成治定同时耳功主于王业治主于教民明堂位说周公曰治天下六年朝诸侯于明堂制礼作乐辩徧也干戚之舞非备乐者乐以文徳为备若咸池者孔子曰韶尽美矣又尽善也谓武尽美矣未尽善也逹具也郊特牲曰郊血大飨腥三献爓一献孰至敬不飨味而贵气臭也　孔氏颖达曰功成作乐者王者兴先王之功由民所乐故作乐以应民心犹如民乐周有干戈而业成故周王成功制干戈之乐也治定制礼者礼以体别为义今治人得体故制礼应之如周王太平乃制礼也礼乐必由其功治功治有大小故礼乐亦应以广狭乐备谓文徳备具不备谓干戚之舞礼具则血腥而祭不具谓孰烹而祀言礼乐之体皆以徳为备具也周乐干戚之舞非如舜时文徳之备乐后世孰烹体而祭祀非如五帝之时血腥之达礼也　陈氏旸曰功不至于凫鹥不可以言成治不至于既济不可以言定王者徳位兼隆虽有可以制作之道必适乎可以制作之时故礼虽可以义起必待乎治定乐虽可以理作必待乎功成作乐合乎祖而箫管备举乐之所以备也烝畀祖妣以洽百礼礼之所以具也葢全之之谓备小备之谓具然则文武之舞不全非所以为备乐腥孰之荐不兼非所以为具礼周官以六代文武之舞为大合乐礼运以毛血腥孰合亨为礼之大成则备乐具礼于是覩矣变具礼为达礼者礼不具不足为天下之通礼故也　陆氏佃曰干戚之舞备乐也而曰非备乐孰亨而祀达礼也而曰非达礼以着礼乐在彼不在此也虽有干戚之舞而功不备虽孰亨而祀而治不协愧于备乐达礼矣
　　案乐之备由于功之大则戡乱继治各有其功必不以干戚之舞为备乐可知礼之具由于治之辩则凖今酌古各有其治必非以孰亨而祀为达礼可知以起下圣人所以递变之故孔疏尊五帝而卑三王恐非本义
　　五帝殊时不相沿乐三王异世不相袭礼乐极则忧礼粗则偏矣及夫敦乐而无忧礼备而不偏者其唯大圣乎【夫音扶】
　　正义郑氏康成曰不相沿袭言其有损益也乐人之所好也害在淫侉礼人之所勤也害在倦略敦厚也孔氏颖达曰五帝三王礼乐之情则同故前文云
　　明王以相沿是也此论礼乐之迹损益有殊随时而改云不相沿袭也乐极而不止则必至忧慼礼不勤行好生懈怠则致粗略偏谓不周备也及夫厚重于乐知止则止而无至于忧行礼安静委曲备具不至倦略惟大圣之人能如此也　张氏守节曰庾蔚之云乐兴于五帝礼成于三王　方氏慤曰大飨卒爵而乐阕乡饮酒乐备而遂出所以防其极也书言享多仪经言宾主百拜亦以防其粗也前言相沿述者之事故称明此言敦备作者之事故称圣　马氏睎孟曰乐患于极故以反为文礼患于粗故以进为文敦乐而无忧者盈而能反也礼备而不偏者减而能进也
　　天髙地下万物散殊而礼制行矣流而不息合同而化而乐兴焉春作夏长仁也秋敛冬藏义也仁近于乐义近于礼【夏户嫁反长丁丈反】
　　正义孔氏颖达曰自此至天地官矣申明礼乐配于天地若礼乐备具则天地之事各得其宜天髙地下不同故人伦尊卑有异其闲万物各散殊涂礼者别尊卑定万物是礼之法制行矣天地万物流动不息合防齐同而变化者也乐者调和气性合徳化育是乐兴也礼以裁制为义故特加制乐以兴作为本故不云制也仁主仁爱乐主和同故仁近于乐义主断割礼为节限故义近于礼　方氏慤曰隂以形为体故于礼言形阳以气为用故于乐言气形故言其名气故言其义作长以气言气盛于春夏敛蔵以形言形成于秋冬礼乐者天地之道也仁义者四时之徳也　辅氏广曰形于天地则先礼而后乐盖有序而后和生焉形于四时则又先乐而后礼盖气和而后乐成焉　陈氏澔曰物各赋物而不可以强同此造化示人以自然之礼制也絪缊化醇而不容以独异此造化示人以自然之乐情也合同者春夏之仁故曰仁近于乐散殊者秋冬之义故曰义近于礼通论朱子曰天髙地下万物散殊一段意思极好非孟子以下所能作其文如中庸必子思之辞左云为六畜五牲三牺以奉五味云云之类都是做这个去合那天都无自然之理如云天髙地下万物散殊而礼制行矣流而不息合同而化而乐兴焉皆是自然合当如此　真氏徳秀曰礼乐之原出于天地自然之理天髙地下此即自然之尊卑万物散殊有大有小有隆有杀此即自然之等级圣人因此制为之礼君父在上臣子在下此即天髙地下之象自是而下兄弟夫妇师友宾主以至于舆台皁隶名位分守灿然有伦此即万物散殊之象皆所以法天地之序也隂阳五行之气流行于天地之闲未尝少息为雷霆为风雨皆是隂阳之气摩荡而成惟其二气和合所以能化生万物圣人因此作为之乐乐有五声以应五行十二律以候十二月之中气皆隂阳交错而成所以象天地之和也　陈氏旸曰天髙地下万物散殊形也流而不息合同而化气也夫天地之初有气然后有形及其形之既具而气又运乎其闲则形资气而后有气资形而后行自其形资气而观之则乐常先于礼自其气资形而求之则礼又先于乐物出乎震齐乎防相见乎离此天地之仁故曰春作夏长仁也说乎兑劳乎坎成乎艮此天地之义故曰秋敛冬蔵义也仁主乎爱故近于乐义主于敬故近于礼
　　存疑郑氏康成曰礼为异乐为同乐法阳而生礼法阴而成
　　辨正姚氏舜牧曰自天髙地下至居鬼而从地统论天地闲有自然之礼乐未便说到圣人至作乐以象天制礼以配地方说是圣人之效法注礼行乐兴说圣人法之似太早近乐近礼说效法之所本似俱未当
　　乐者敦和率神而从天礼者别宜居鬼而从地故圣人作乐以应天制礼以配地礼乐明备天地官矣【别彼列反】正义郑氏康成曰敦和乐贵同也率循也従顺也别宜礼尚异也居鬼谓居其所为亦言循之也【孔疏居谓居处亦率循之义变文尔】官犹事也各得其事　王氏肃曰天地官各得其位也　孔氏颖达曰乐之为体敦重和同因循圣人之神气而従于天礼之为体殊别万物所宜居处鬼神之所为而顺于地圣人能使礼乐显然备具则天地之事各得其利矣　陈氏旸曰乐极和不有以敦之未必能统同礼従宜不有以别之未必能辨异天以至阳而职气覆地以至隂而职形载乐由天作而至阳之气存焉礼以地制而至隂之形存焉圣人职教化者也为能因隂阳以统形气乐有声而无形作之以应天声气同故也礼有形而无声制之以配地形体异故也礼乐明矣而不昧备矣而不偏非徒足以官天地天地亦将为我官也　方氏慤曰气固有和乐则敦之使厚物固有冝礼则别之使辨和既敦则莫不循其理而无所屈故能率神宜既别则莫不安其处而有所归故能居鬼　马氏睎孟曰神者阳之类而天者阳之所积乐由阳来故率神以従天鬼者隂之类而地者亦隂之所积礼因隂作故居鬼以従地率者引而上之居者俯而就之天地有自然之礼乐而圣人辅相天地之宜故作乐以应天制礼以配地则礼乐明备而天地各当其位也此与记所谓致中和天地位焉万物育焉者同意
　　存疑郑氏康成曰鬼神谓先圣先贤【孔疏圣人之魂为神贤人之魂为鬼】
　　辨正张子曰率神居鬼鬼神之物也只是神为伸鬼为归指幽明而言
　　案以二气言则天地之形常定定者隂之精也礼也天地之气常流流者阳之动也乐也以一气言则天之资始无形神之伸也乐也地之资生有质鬼之归也礼也郑孔以神鬼属圣贤说未确
　　天尊地卑君臣定矣卑髙以陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也
　　正义郑氏康成曰卑髙谓山泽也位尊卑之位象山泽也【孔疏郑易注君臣尊卑之贵贱如山泽之有髙卑】动静隂阳用事【孔疏谓风雷动散有常】大小万物也大者常存小者随阳出入【孔疏小如草木春生秋杀昆虫夏生冬伏大者不随四时变也】性之言生也命生之长短也象光耀也【孔疏日月星辰】形体貌也【孔疏植物动物】　孔氏颖达曰自此至礼乐云广明礼乐之功包天地之徳万物各有区分性命之别故圣人因此制礼类族缘物各随性命也　应氏镛曰此莭所谓天髙地下万物散殊而礼制行矣　陈氏澔曰此与易繋辞略同记者引之言圣人制礼其本于天地自然之理者如此定君臣之礼者取于天地尊卑之势也列贵贱之位者取于山泽卑髙之势也小事不可为大大事不可为小故小大之殊取于隂阳动静之常也方犹道也聚犹处也君臣父子夫妇长幼朋友各有其道则各以其类而处之所谓方以类聚也物事也行礼之事即谓天理之节文人事之仪则行之不止一端分之必各従其事所谓物以羣分也所以然者以天所赋之命人所受之性自然有此三纲五常之伦其闲尊卑厚薄之等不容混而一之也故曰性命不同矣在天成象如衣与旗常之章着为日月星辰之象在地成形如宫室器具各有髙卑大小之制是取法于地也由此言之礼之有别非天地自然之理乎
　　存异郑氏康成曰方谓行虫物谓植生者　孔氏颖达曰禽兽之属有性识故称方各以类聚不相杂也草木之属无心灵故云物各有区分自殊于薮泽也案天尊地卑即上天髙地下卑髙动静方类物羣即上万物散殊所该甚广方本异而类同则聚在天则星皆拱北在地则水皆向东在人则君子小人亦各従其类物本同而羣异则分在天则参商不相见在地如河济清浊之分在人如禽跖牛魋之异皆是郑孔指禽兽草木似未该也君臣定贵贱位大小殊即上礼制行焉总之礼未制而天地之尊卑动静己俨然一礼圣人因之制礼正君臣之等明贵贱之位辨小大之宜类族辨物使各得其所亦如在天之成象在地之成形者然是礼未制而圣人之礼在天地礼既制而天地之别在圣人也
　　地气上齐天气下降隂阳相摩天地相荡鼔之以雷霆奋之以风雨动之以四时暖之以日月而百化兴焉如此则乐者天地之和也【上时掌反齐依注作跻摩本又作磨荡本或作荡暖许袁反同暄】
　　正义郑氏康成曰齐读为跻跻升也摩犹廹也荡犹动也奋迅也百化百物化生也　孔氏颖达曰地气上升天天气下降与地气交合积气従下升上乐象气故先従地始形以上为尊礼象形故従天为初相摩谓隂阳二气相切廹相荡言天地之气相感动鼔之以雷霆者虽以气生而物未发故用雷霆以鼓动之奋之以风雨者万物得风雨奋迅而出也动之以四时者万物生长随四时而动也暖之以日月者万物之生必湏日月暖煦之此皆天地相荡之事言作乐者法象天地之和气乐和则天地亦和前经云礼者天地之别若制礼得所亦能使天地别异此经乐者天地之和则是法天地之和气故云乐者天地之和也　张氏守节曰二气切摩而万物生发作乐亦令声气切摩使民心生敬也天地化物八节更相感动作乐亦令八音相感动也万物虽以气生而物未发故雷霆以鼔动之如乐用钟鼓以发节也万物皆以风雨奋迅而出如乐用舞奋迅以象之使发人情也万物生长随四时而动如乐各逐心内所湏而奏之万物之生必湏日月暖照如乐有蕴借使人暄照也蕴借者歌不直言而长言嗟叹之属也　陈氏澔曰暖之者日也月亦预焉润之者雨也风亦预焉相湏而成故也　方氏慤曰隂阳以气言而见乎形故曰摩天地以形言而存乎气故曰荡其实一也雷霆者声之所作故曰鼓风雨者气之所激故曰奋四时代谢故曰动日月代明故曰暖礼之别终于成形者主乎体故也乐之和终于百化者主乎气故也　应氏镛曰此即所谓流而不息合同而化而乐兴焉案此节言乐未作而天地之雷霆风雨已蔼然一乐圣人因之作乐清明象天广大象地奋发象雷霆周旋象风雨终始象四时文明象日月其百物不失亦如百化之兴者然是乐未作而圣人之乐在天地乐既作而天地之和在圣人也
　　化不时则不生男女无辨则乱升天地之情也
　　正义郑氏康成曰辨别也升成也乐失则害物礼失则乱人　孔氏颖达曰此明天地不时由礼乐失所乐以法天化得其时则物生不时则物不生天之情也礼以法地男女有别则治兴无别则乱升地之情也皇氏云天地无情以人心而谓之耳　陈氏旸曰和故百物皆化化不时则不生乐失其和故也序故羣物皆别男女无辨则乱升礼失其别故也　马氏睎孟曰天地之道变化不以常未春而燠未冬而寒则隂阳失其和虽天下易生之物亦不能生也男女有别而后父子亲父子亲而后礼作礼作然后万物安夫乱之所起常起于衽席之上升犹言阶之以为乱也　陈氏澔曰此言礼乐之得失与天地相闗所谓和气致祥乖气致异也总结上文两节之意
　　及夫礼乐之极乎天而蟠乎地行乎隂阳而通乎鬼神穷髙极逺而测深厚【蟠歩丹反】
　　正义郑氏康成曰极至也蟠犹委也髙逺三辰也深厚山川也言礼乐之道上至于天下委于地则其闲无所不之　孔氏颖达曰礼乐之大原虽取象于天地功徳又能徧满于天地之闲天降膏露是极乎天地出醴泉是蟠乎地日月嵗时无易百谷用成是行乎隂阳用之以祭鬼神作乐一变以至六变百神俱至是通乎鬼神髙逺谓天之三光皆应礼乐而明是礼乐穷极之也深厚谓地之山川皆应礼乐而出瑞应是测深厚也　陈氏旸曰礼乐之用四方上下无所不至此乐所以为天地之和而非止同其和礼所以为天地之别而非止同其节也葢礼乐非天地则不因天地非礼乐则不成　方氏慤曰极天蟠地言其升降之无常行乎隂阳言其往来之不息通乎鬼神言其变化之无方极乎天非特乐由天作虽礼亦极乎天蟠乎地非特礼以地制虽乐亦蟠乎地行乎隂非特礼由隂作虽乐亦然行乎阳非特乐由阳来虽礼亦然通乎鬼非特礼别宜居鬼而已虽乐亦然通乎神非特乐敦和率神而已虽礼亦然此其所以为至欤故首以极言之及言及其至也　马氏睎孟曰礼乐之粗则寓于形名度数之闲至于精则无乎不在也此言中和之效其妙如此而不言在人者盖中和者人之所致也其妙如此则在人可知矣　朱子曰此以理言有是理即有是气一气之和无所不通亦如说天髙地下万物散殊而礼制行其中正义引膏露降醴泉出等语缘先有此理末梢便有这徴騐　辅氏广曰上言天地自然之礼乐此言圣人制礼作乐之功
　　乐着大始而礼居成物着不息者天也着不动者地也一动一静者天地之闲也故圣人曰礼乐云【郑注乐着直畧反下着如字王注并如字今従王大音泰】
　　正义郑氏康成曰大始百物之始生也着不息着犹明白也息犹休止也易曰天行健君子以自强不息言礼乐之法天地也乐静而礼动其并用事则亦天地之闲耳　王氏肃曰着明也明大始谓法天也成物谓地也居亦谓法也　孔氏颖达曰言显著明白运生不息者是天也显著养物不移动者地也言乐法于天动而不息礼象于地静而不动也　陈氏祥道曰干者万物之所资始故能以始而推始则至于知大始坤者万物之所资生故能以生而生生则至于作成物然干于大始知之而已未能使之着坤于成物作之而已未能至于居惟乐有和所以能着其始礼有节所以能居其物此礼乐所以能成天地之道也其成天地之道如此盖亦本于天地之动静而已故着不息而动者乐也着不动而静者礼也一动则为乐一静则为礼是以凡在天地之闲者莫非礼乐也礼乐之道天地而已圣人曰礼乐云玉帛钟鼔云乎哉　陈氏旸曰大始气之始成物形之终着其微而显之者乐也居其所而有之者礼也干则自强不息坤则至静徳方天确而动故其运不息着不息者乐之所以冥乎天也地隤而静故其处不动着不动者礼之所以冥乎地也有天地然后有万物万物之情非动则静而礼乐如之乐主动由中出则静矣礼主静交乎下则动矣万物盈于天地之闲或类聚或羣分动者有时而静静者有时而动一动一静而不主故常者无适而非礼乐也非圣人知礼乐之情其孰能究此　邵氏囦曰礼乐虽因天地而形天地亦因礼乐而着大始气也成物形也大始本有是气乐则着而明之成物本有是形礼则居而辨之故着而运行不息则为天着而一定不易则为地着而为一动一静则在动非动在静非静乃天地之闲而机缄之妙也圣人于此穷其所自而归之于礼乐故曰礼乐云又以见天地造化亦无不待于礼乐也存疑郑氏康成曰着之言处也【孔疏乐象于天天为生物之始是乐处大始礼法于地地禀天气以成于物故云礼居成物着与居相对故以着为处也】闲谓百物也【孔疏或一物飞走蠢动感天地之阳气或一物安伏止静安天地之隂气此一动一静在天地之闲所谓百物也】　张氏守节曰天为万物之始故曰大始天苍而气化乐亦气化故云处大始在地成形礼亦形教故云居成物地卑故曰居天髙故曰着也着不息着不动此美礼乐配天地着亦处也乐气处运生不息者配天也礼制尊卑定位成养万物处不移动者配地也　彭氏汝砺曰下二着字皆当训处盖处乎上而不息者天也处乎下而不动者地也此天地之定体
　　案易干知大始坤作成物此本其语着犹知也居犹作也阳轻清故以着言隂重厚故以居言耳郑读此着字为直畧反已误张氏彭氏并下二着字亦误之何也一动一静者天地之间言天地之间一阴一阳变化流行乃周子所谓互为其根张子所谓两在故不测之意郑指百物已滞孔疏则愈泥矣
　　右乐理章第三【史记乐书同郑目録第五呉氏澄纂言居第七】
　　孔氏颖达曰此乐记第三章名曰乐礼明王者为治必制礼作乐　张氏守节曰中有三段一明礼乐其用必对二明礼乐法天地三明天地应礼乐案此章刘向本作乐理皇侃作乐礼熊安生作乐体张守节作礼乐刘本最先为得之葢各有条之谓理天地之位不定则其气不交君仁臣忠父慈子孝夫义妇徳之礼不明则亦无以相和故礼先而乐后皆从分处指出所以合来以明乐通伦理之意

　　钦定礼记义疏卷五十
&lt;经部,礼类,礼记之属,钦定礼记义疏&gt;
　　钦定四库全书
　　钦定礼记义疏卷五十一
　　乐记第十九之二
　　昔者舜作五之琴以歌南风防始制乐以赏诸侯【案乐也者施也二节当在此节之上脱简在后】
　　正义郑氏康成曰防欲舜与天下之君共此乐也【孔疏防欲天下同行舜道故歌此南风以赏诸侯】南风长养之风也其辞未闻【孔疏案圣证论引尸子及家语云昔者舜弹五之琴其辞曰南风之薰兮可以解吾民之愠兮南风之时兮可以阜吾民之财兮郑云其辞未闻失其义也案马昭云家语王肃所增加非郑所见又尸子杂说不可取证正经故言未闻也】夔舜时典乐者也书曰防命汝典乐孔氏頴逹曰自此至知其行也特明圣人制乐以
　　赏诸侯其功大者其乐备五谓无文武二唯宫商等之五也案世本云神农作琴今云舜作者正用此琴特歌南风始自舜耳或五始舜也　王氏应麟曰五音十二律古也舜弹五之琴以歌南风是琴之全体具五音也琴之有少宫少商则不复有琴乐之有少宫少徴则不复有乐以繁脆唯杀之调皆生于二变也
　　存疑郑氏康成曰南风言父母之长养已【孔疏南风诗名南风长养万物而孝子歌之言己得父母生长如万物得南风生也舜有孝行故以此五之琴歌南风之诗而教天下之孝也】
　　辨正辅氏广曰郑氏以为舜歌父母之德如南风家语所载之辞则以为解民愠阜民财疑家语所载必有据南风长养万物犹人君长养万民舜为天子而歌此以为乐则诸侯之君民者亦当法舜之徳体南风之意以长养其民故防因其歌而写之于金石丝竹当时诸侯有养民之徳者则以乐赏之也
　　故天子之为乐也以赏诸侯之有徳者也徳盛而教尊五谷时熟然后赏之以乐故其治民劳者其舞行缀逺其治民逸者其舞行缀短故观其舞知其徳闻其諡知其行也【舞行户刚反其行下孟反】
　　正义郑氏康成曰民劳则徳薄酂相去逺【孔疏酂谓酂聚舞人行位处立表酂以识之】舞人少也民逸则德盛酂相去近舞人多也諡行之迹也　王氏肃曰逺以象民行之劳近以象民行之逸　孔氏颖达曰此明诸侯德尊乐备舞具缀谓酂也逺是舞者外营域行列之处若诸侯治理于民使民劳苦者由君徳薄赏之以乐其舞人相去行缀逺由人少舞处寛也诸侯治理于民使逸乐由君徳盛故赏之以乐舞人相去行缀短由人多舞处狭也舞处之缀一种但人多则去之近人少则去之逺观其舞之逺近则知其徳之薄厚由舞所以表徳也又以諡比拟其舞闻諡之善否知其行之好恶由諡所以迹行也　陈氏祥道曰诸侯徳盛而教尊五谷时熟然后天子赏之以乐者以其人事修于下天时应于上然后可以乐其乐也　陈氏旸曰周官大胥以六乐之会正舞位小胥巡舞列经曰行其缀兆行列得正焉盖位则酂也所以为缀列则佾也所以为行治民劳者酂逺而佾寡徳杀故也治民逸者酂近而佾多徳盛故也　马氏睎孟曰徳大者然后得其乐之备徳小者则虽有常数而不得备故其治民之劳逸者其舞所以不同也上言舜歌南风夔始制乐言其乐之声下言其舞行缀逺缀短者言其乐之容舞者徳之发徳者舞之蕴故观舞可以知徳諡者行之賔行者諡之主故闻諡可以知行其意主于舞而继之以闻諡者所以详之也
　　存异辅氏广曰治民劳谓劳于治民者治民逸谓逸于治民者行缀逺则气舒行缀短则气促上勤则下纾上逸则下促　应氏镛曰勤于治民则徳盛而乐隆故舞列逺而长怠于治民则徳薄而乐杀故舞列近而短
　　案郑孔于其治字畧读民劳谓民犹劳苦辅应以治民劳连解谓勤于治民二说相反然乐舞在庭其庭广狭有定郑谓人多而相去近人少而相去逺训缀字甚明辅应诸说非也且怠于治民民心愁怨无制乐赏之之理
　　大章章之也咸池备矣韶继也夏大也殷周之乐尽矣【韶上遥反】
　　正义郑氏康成曰大章尧乐名言尧徳章明也周礼阙之或作大卷咸池黄帝乐名咸皆也池之言施也言徳之无不施也周礼曰大咸韶舜乐名韶之言绍也言舜能继绍尧之徳周礼曰大韶夏禹乐名言禹能大尧舜之徳周礼曰大夏殷周之乐尽矣言尽人事也周礼曰大濩大武　孔氏頴逹曰此论六代之乐咸池备矣言黄帝之徳皆施被天下无不周徧是为备具也自夏以前皆以文徳王天下殷周二代惟以武功为民除残暴民得以生人事道理尽极矣陈氏旸曰舜绍尧之俊徳而以后夔作韶禹成治水之大功而以臯陶作夏成汤能防民于涂炭故伊尹为之作濩武王以武定祸乱故周公为之作武是帝乐莫备于尧舜而王乐至三王无余蕴矣
　　通论熊氏安生曰案乐纬云黄帝曰咸池帝喾曰六英颛顼曰五茎尧作大章舜曰箫韶禹曰大夏商曰大濩周曰大武礼乐志云颛顼作六茎帝喾作五英与乐纬不同其余无异名曰六英者宋均注云为六合之英华五茎者能为五行之道立根茎也　孔氏頴达曰案司乐注云汤徳能使天下得其所是其徳也元命包曰汤之时民乐其救之于患害故曰濩救也由救之故民得所义亦通也大武武王乐也以武取定天下周公制焉
　　案此篇名乐施言徳施至尧而备舜亦继尧所施禹亦大尧所施至殷周而继治以文戡乱以武所施于民者尽矣
　　存疑郑氏康成曰咸池尧增修而用之【孔疏咸池虽黄帝之乐至尧之时更增改修治而用之故此文次在大章之下至周谓之大咸其黄帝之乐尧不增修者至周谓之大巻更加以云门之号故周礼云门大卷在大咸之上也】
　　案咸池为黄帝乐而记乃列之大章之后故郑以尧时增改言之然无可考姑存以备参
　　天地之道寒暑不时则疾风雨不节则饥教者民之寒暑也教不时则伤世事者民之风雨也事不节则无功然则先王之为乐也以法治也善则行象徳矣【饥居祈反】正义郑氏康成曰教谓乐也以法治以乐为治之法行象徳民之行顺君之徳也　王氏肃曰以法治作乐所以法治其行也君行善即臣下之行皆象君之徳　孔氏颖达曰此明乐之为善乐得其所则事有功也以法治者言先王作乐以为治为法若乐善则治得其善若乐不善则治乖于法前文教不时则伤世事不节则无功是也人君为治得其所教化美善则下民之行法象君之徳也　张氏守节曰此明施乐须节也寒暑天地之气若寒暑不时则民多疾疫风雨天事也风雨有声形故为事若飘洒凄厉不有时节则谷损民饥乐以气和民心如天地寒暑以气生化故谓乐为民之寒暑也礼以形教故曰事天地之以风雨奋润万物犹以礼安治万民故谓礼为万民之风雨也　陈氏旸曰一隂一阳天地之道也运而为四时则寒暑相推而嵗成焉散而育万物则风雨相资而化兴焉乐道天地之和而其教与事实体之也春诵夏春合舞秋合声先王之所着以成教者孰非法寒暑之时邪以声展之以舞正之律小大之称比终始之序以象事行孰非法风雨之节邪教有时事有节以善民心如此则民之行未有不象上之徳矣
　　夫豢豕为酒非以为祸也而狱讼益繁则酒之流生祸也是故先王因为酒礼壹献之礼賔主百拜终日饮酒而不得醉焉此先王之所以备酒祸也故酒食者所以合欢也乐者所以象徳也礼者所以缀淫也【豢音患缀知力反】正义郑氏康成曰以谷食犬豕曰豢为作也言豢豕作酒本以享祀养贤而小人饮之善酗以致狱讼也壹献士饮酒之礼【孔疏凡飨礼案大行人云上公九献侯伯七献子男五献并依命数其臣介则同子男卿大夫畧为一节俱三献则天子诸侯之士同一献】百拜以喻多【孔疏令乡饮酒之礼是壹献无百拜令云百拜故云多也】缀犹止也　孔氏颖逹曰此言礼乐之设不得其所则祸乱兴故先王节其礼乐以防淫乱也　陈氏旸曰饮酒人之大欲不能不速讼先王知其然于书有彛酒之戒羣饮之诛于礼有几酒之察属饮之禁犹以为未也又寓教戒之意于器皿之间彞皆有舟其载有量尊皆有罍其鼓有节爵以角觥以兕以至伤而为觞单而为觯孤而为觚戋而为醆散而为散止而为禁无非备酒祸也一献之礼非不简也而賔主至于百拜终日饮酒非不久也而不得醉焉然则先王为礼以备酒祸可谓至矣言士之飨礼如此则自士而上可知也酒食以合欢则礼之所施乐未尝不有以通之也然合欢以为乐非乐其情必以象徳酒食以为礼非淫其徳必以缀淫易之需言君子以饮食燕乐酒食合欢之意也豫言先王以作乐崇徳乐以象徳之意也曲礼曰富贵而知好礼则不骄不淫礼以缀淫之意也
　　是故先王有大事必有礼以哀之有大福必有礼以乐之哀乐之分皆以礼终【乐音洛下所乐哀乐康乐皆同分扶问反】
　　正义郑氏康成曰大事谓死丧也　张氏守节曰民有丧则先王制衰麻哭泣之礼以节之使其各遂哀情是礼以哀之也大福祭祀者庆也民庆必歌舞饮食庶羞之礼使不过而各遂欢乐是有以乐之也哀乐虽反皆用礼节各终其分故云皆以礼终　陈氏旸曰死丧防札祸烖天事之大者也围败冦乱人事之大者也大宗伯皆以防礼哀之所谓有大事必有礼以哀之也以脤膰之礼亲兄弟之国而与之同福禄以庆贺之礼亲异姓之国而与之和安乐所谓有大福必有礼以乐之也　方氏慤曰分以言其有定分而不可犯也若曾子七日水浆不入口则不能以礼节其哀矣魏文侯听郑卫而不知倦则不能以礼节其乐矣
　　案大事及大福义陈氏本大宗伯言之郑张特举其一耳
　　右乐施章第四【郑目録第三史记乐书以乐象章乐也者施也礼也者报也至所以赠诸侯也十四句系于皆以礼终之下乃禇少孙所升降也　案此篇言乐施则乐也者施也节当为此篇之首所谓大辂一节承上礼报情夔始制乐以赏诸侯承上乐章徳文义甚明】孔氏颖达曰此论乐记第四章名为乐施施者用于天下此章中明乐施被之事也本是第二前既推乐理章为第三此为第四亦明礼乐既备后乃施布天下也　张氏守节曰中有三段一明施乐以赐诸侯二明施乐须节既赐之所以宜节也三明礼乐所施各有本徳本意
　　乐也者圣人之所乐也而可以善民心其感人深其移风易俗故先王着其教焉【所乐之乐音洛】
　　正义郑氏康成曰着犹立也谓立司乐以下使教国子　孔氏颖达曰风谓水土之风气谓舒疾刚柔俗谓君上之情欲谓好恶取舍用乐化之故使恶风移改俗变易　周氏谞曰圣人之所乐莫非正也发其所乐而为乐莫非和也以其正故可以善民心以其和故感人之深有以善之又有以感之所以移风易俗甚易也
　　夫民有血气心知之性而无哀乐喜怒之常应感起物而动然后心术形焉【知音智应于甑反】
　　正义郑氏康成曰言在所以感之也术所由也形犹见也　孔氏颖达曰夫乐声善恶本由民心而生所感善事则善声应所感恶事则恶声应乐之善恶初则从民心而兴后乃合成为乐乐又下感于人善乐感人则人化之为善恶乐感人则人随之为恶是乐出于人而还感人犹如雨出于山而还雨山火出于木而还燔木故此篇之首论人能兴乐此章之意论乐能感人也人由血气而有心知故血气心知连言之其性虽一所感不恒物来感已心遂应之念虑兴动然后心之所由道路而形见焉心术见者即下文是也　张氏守节曰人生必有血气心知之性性合五常之行有喜怒哀乐之分但其发无常时随外境所触故亦无常也应感起物而动缘外故来感心心触感来起动应之故有喜怒哀乐也　陈氏旸曰民生而静有血气心知之常性应感起物而动无哀乐喜怒之常情以有常之性托无常之情则心术之形固非我也实自物而已　方氏慤曰上言血气心知而下止言心者盖别言之虽有血气心知之异合而言之万化皆本于心而已　应氏镛曰喜怒哀乐未发之谓中发而中节之谓和此道心惟防也有血气心知之性而无哀乐喜怒之常此人心惟危也叩之则应触之则感相激相生循环无端皆縁物而起物动于内而心形于外也所性曰心知心之虚明未尝不灵也所形曰心术心之动则不胜其多事矣
　　是故志微唯杀之音作而民思忧啴谐慢易繁文简节之音作而民康乐粗厉猛起奋末广贲之音作而民刚毅亷直劲正庄诚之音作而民肃敬寛裕肉好顺成和动之音作而民慈爱流辟邪散狄成涤滥之音作而民淫乱【唯子遥反杀色界反思息吏反又音斯啴昌善反谐户皆反慢莫谏反易以豉反贲依注读为愤扶粉反劲吉政反裕羊树反肉而救反好呼报反辟匹亦反邪似嗟反涤大歴反滥力暂反】
　　正义郑氏康成曰志微意细也吴公子札听郑风而曰其细已甚民弗堪也【孔疏左傅襄二十九年】简节少易也【孔疏曲折虽繁其节简少谓缓歌而疏节】奋末动使四支也【孔疏以身为本以四支为末故云动使四支　案粗厉总言之猛起猛于始奋末奋于终广贲大于中言自始至终皆粗厉】贲读
　　为愤愤怒气充实也春秋传曰血气狡愤【孔疏左传僖十五年案贲大也言其音大】狄涤往来疾貌【孔疏诗踧踧周道字异义同又诗涤涤山川】
　　滥僭差也此皆民心无常之效也肉或为润　孔氏頴达曰志微谓人君志意微细唯杀谓乐声唯蹙杀小如此音作而民感之则悲思忧愁也啴寛也谐和也慢疏也繁多也康安也君若道徳寛和疏易则乐音多文采而节奏简畧下民所以安乐也粗厉谓人君性气粗疏威厉猛起谓武猛发起奋末谓奋动手足广贲谓乐声广大愤气充满如此音作而民感之则性气刚毅也君若亷直劲正则乐音矜庄严栗而诚信故民应之而肃敬也君如寛裕厚重则乐音顺序而和谐动作故民应之而慈爱也流辟谓君志流移不静邪散谓违辟不正放邪散乱狄成涤滥谓乐之曲折疾速而成疾速而止则民感之而淫乱也此六事所云音者皆据君徳及乐音相杂也君徳好而乐音亦好君徳恶而乐音亦恶皆上句论君徳下句论乐音　周氏谞曰心术形然后音作故审其音则其心术可知　陈氏旸曰乐以音变音以民变民思忧哀心所感然也民康乐乐心所感然也民刚毅怒心所感然也民肃敬敬心所感然也民淫乱喜心所感然也由前则以心论声而其辞畧由后则以音论民而其辞详此其序所以不同也肉倍好者璧好倍肉者瑗肉好如一旋而不可穷者环肉好之音岂其音旋而不可穷邪【案肉好借璧以喻君徳顺成和动乃以音言】　方氏慤曰慢易者非傲慢之慢特言其过耳繁文简节者文虽繁而节则简也肉好犹璧之有肉好然盖璧外谓之肉实而无隙内谓之好则虚而已谓其音实而有所养又虚而得所好也【陆氏佃曰肉而无好则失之实好而无肉则失之虚】马氏睎孟曰论乐之所始则起于心之所感而后发于声音论乐之所成则反以感人心者也前哀心感者其声噍以杀至爱心感者其声和以柔言音起于心之所感此言乐之所以感于人心也先王之为乐尤慎其所以感之之始
　　存疑郑氏康成曰肉肥也【张氏守节曰谓音如肉之肥】　陈氏澔曰志疑当作急急促微细噍枯杀减也狄与逖同逺也成者乐之一终狄成言其一终甚长淫佚之意也涤洗也滥侵僭也言其音之泛滥侵僭如以水洗物而浸渍侵滥无分际也
　　是故先王本之情性稽之度数制之礼义合生气之和道五常之行使之阳而不散隂而不宻刚气不怒柔气不慑四畅交于中而发作于外皆安其位而不相夺也【稽古奚反道音导行下孟反慑之渉反】
　　正义郑氏康成曰生气隂阳气也五常五行也【孔疏此经隂阳刚柔皆天地之气故以五行言木性仁金性义火性礼水性智土性信非父义母慈之五徳也】宻之言闭也慑犹恐惧也　孔氏颖达曰上既明乐之感人故此明先王节人情性自然所感谓之性因物念虑谓之情言先王制乐本人情性既得人情考之使合度数裁制以礼义使合生气之和道之依金木水火土之性也阳主发动失在流散先王教之感阳气者不使放散也隂王幽静失在闭塞先王节民情感隂气者不有闭塞也四畅谓隂阳刚柔也四者通畅交在身中而发见动作于身外也隂阳刚柔各得其所是安其位也不相侵犯是不相夺也　张氏守节曰合应也阳气舒散人禀阳多则散隂气闭宻人禀隂多则宻　陈氏祥道曰本之情性明乐之情稽之度数明乐之文有情有文然后裁之以礼义故能幽合生气之和而和于天明道五常之行而同于人和同天人而至于无间故能使之阳不散隂不宻刚不怒柔不慑不散者阳中之隂不宻者隂中之阳不怒者刚中之柔不慑者柔中之刚四者条畅于中而发作于外是以安其位而不相夺也　方氏慤曰黄钟之律长九寸应钟之律长四寸此乐之度也阳六为律隂六为吕此乐之数也情性由乎内故言本度数存乎微故言稽生气固有和矣唯乐以合其和然后其和不离五常固有行矣唯乐以道其行然后其行无碍隂阳兼物言之刚柔指人言之阳不散隂不宻然后得其畅故曰畅阳不至于散则阳交隂故也隂不至于宻则隂交阳故也故曰交其畅也其交也岂非和之所致乎刚柔之气亦若是而已　陈氏澔曰本之情性即民有血气心知之性喜怒哀乐之情也度数十二律上生下生损益之数也礼义贵贱隆杀清浊髙下各有其义也生气之和造化发育之妙也五常之行仁义礼智信之徳也
　　案本之情性指先王性情之中和以为作乐之本者非但以民生血气心知之性言之度如律始于三寸九分极于九寸而纪之以三平之以六成于十二则又其数也礼如音之君尊臣卑民贵物贱而君不可骄臣不可亢民不可劳物不可匮则又其义也先王既本之性情以立其本又稽之度数制之礼义以极其详则于生气之和五常之行人与天合天以人行使禀于天而为隂阳禀于地而为刚柔者皆无偏倚驳杂之差则四气之在吾性情者条畅交错于中而发形于度数礼义者皆安其位而不相夺伦则其乐真可乐而可用之以善民心矣
　　然后立之学等广其节奏省其文采以绳徳厚律小大之称比终始之序以象事行使亲疏贵贱长幼男女之理皆形见于乐故曰乐观其深矣【省西领反称尺证反比毘志反长丁丈反见贤遍反】
　　正义郑氏康成曰等差也各用其才之差学之广谓增习之省犹审也文采谓节奏合也绳犹度也周礼大司乐以乐语教国子兴道讽诵言语以乐舞教国子舞云门大卷大咸大韶大夏大濩大武【孔疏周礼大司乐文】律六律也周礼典同以六律六同辨天地四方隂阳之声【孔疏隂声六吕阳声六律阳声属天隂声属地】以为乐器小大【孔疏若黄钟之律长九寸应钟之律长四寸半强也】谓髙声正声之类【孔疏周礼典同髙声防正声缓下声肆陂声散敛声敛达声赢微声韽回声衍侈声筰弇声郁薄声甄厚声石以钟形小大不称引以明作钟之法须小大称也】终始谓始于宫终于羽【孔疏五声终始使有次序】宗庙黄钟为宫大吕为角大簇为徴应钟为羽【孔疏大司乐文祫祭降神之乐】以象事行若宫为君商为臣皆形见于乐谓同听之莫不和敬莫不和顺莫不和亲　王氏肃曰绳法也法其徳厚薄也　孔氏颖达曰先王欲稽之度数制之礼义非教不可故立之学等使依其才艺等级而教学之广谓增习寛广其乐之节奏也省谓省审也文采谓乐之宫商相应若五采成文即上文声成文是也绳度也谓凖度以道徳仁厚也律谓六律小之与大以为乐器使音声相称也先王制乐如此以化于民由乐声调和故亲疏之理见于乐声也乐声有清浊髙下故贵贱长幼见于乐以乐声有隂阳律吕故男女之理见于乐　陈氏旸曰教不可陵节学不可躐等先王之于乐非独以善吾身又将以教人也故始之以中和只庸孝友之乐徳中之以兴道讽诵言语之乐语终之以二帝三王之乐舞始之以十三舞勺中之以成童舞象终之以二十舞大夏其立之学等用其才之差而使习之如此抑又使之广其节奏而不为简节之音省其文采而不为繁文之乐则徳之充实而端厚者故足绳之使不淫矣周官小师掌六乐之节钟师掌九夏之奏节奏之辨也节奏文采均声之饰治饰之道欲始博而终约始博之节奏不可以不广终约之文采不可以不省以绳徳厚则能使人复性之静而不逐物之动又何穷人欲灭天理之有律述此者也比辅此者也乐之于天下其体固有小大其用固有终始述以小大之称则大小相成而无轻重之不等辅以终始之序则终始相生而无先后之不伦以此象事行则事容有大小终始矣绳徳厚以为性象事行以为行则越之声音形之动静一逺一近而亲疏之理存焉一上一下而贵贱之理存焉一先一后而长防之理存焉一内一外而男女之理存焉能使是理莫不形见于乐岂不原于律小大之称比终始之序邪　方氏慤曰立之学所以教之立之等所以辨之节奏恶其狭故曰广文采恶其杂故曰省凡此皆原其性之所禀故曰以绳徳厚小大有宜事之称也终始相生事之序也有宜则不可以无称故律而述之使不易相生则不可以无序故比而聫之使不絶若宫音浊而大羽音清而小盖律小大之称也始于黄钟之初九终于仲吕之上六盖比终始之序也凡此皆发于情之所动故曰以象事行亲疏言其分贵贱言其位长防言其序男女言其情四者皆人之伦也莫不各有理焉唯形容于乐乃可得而见故曰乐观其深矣　焉氏睎孟曰五音大不过乎宫细不过于羽此小大之称大师之奏始作翕如至于绎如此终始之序也
　　案此乃言以乐教人也立之学以为教之地立之等以为教之方节奏以始终之次第言故欲其广文采以宫商之倡和言故欲其省文采即节奏之合也存于心为徳如仁于父子义于君臣见诸事为行如父慈子孝君仁臣忠徳本厚而乐以绳之使厚者益厚徳必见于行而乐以仿象之使皆可依据而行如上生下生即父子之亲而余递疏旋为宫者即君之贵而余递贱黄钟阳之长林钟隂之长而余递幼黄钟以大吕为妻大簇以夹钟为妻是五常之徳五伦之行无不形见于乐也举此以教不诚可以善民心哉
　　土敝则草木不长水烦则鱼鼈不大气衰则生物不遂世乱则礼慝而乐淫
　　正义郑氏康成曰遂犹成也慝秽也　孔氏颖达曰敝谓劳敝烦谓烦扰隂阳之气衰乱故生物不得遂成世道衰乱上下无序故礼慝男女不节故乐淫以上三事皆喻礼慝乐淫也　辅氏广曰物者气之所生也礼乐者世之所形也礼慝如世俗委巷之礼也礼易失之慝乐易失之淫
　　是故其声哀而不荘乐而不安慢易以犯节流湎以忘本广则容奸狭则思欲感条畅之气而灭平和之徳是以君子贱之也【易以豉反湎緜鲜反　案今本灭平和之徳无而字】
　　正义郑氏康成曰广谓声缓也狭谓声急也感动也动人条畅之善气使失其所　孔氏颖达曰此论乐不得其所则灭平和之徳故君子贱之朋淫于家是慢易以犯礼节淫讻肆虐是流湎以忘根本广谓节闲疏缓多有奸淫之声狭谓节闲廹促动人情欲而切急条逺也畅舒也贱谓弃而不用若师旷闻桑闲濮上之声抚而止之是也　方氏慤曰闗雎之乐非不哀也所哀者窈窕之难求是乃所以为庄非不乐也所乐者淑女之为配是乃所以为安今哀而不荘故慢易以犯节乐而不安故流湎以忘本慢则无所敬易则无所戒故犯节流则不知止湎则有所溺故忘本广固足以有客所容者奸声感人则逆气应之矣狭固足以有思所思者乐得其欲则以欲忘道矣平则条而有理和则畅而能通　陈氏澔曰感或作蹙感条畅之气则与合生气之和者反矣灭平和之徳则与道五常之行者异矣
　　右乐言章第五【史记乐书同郑目录第四呉氏澄纂言改居第二】
　　孔氏颖达曰皇氏以为是乐言之科自民有血气至礼慝而乐淫论人心不同随乐而变是故其声以下论作乐不得其所则灭和平之徳　张氏守节曰此第五章名乐言明乐归趣之事中有三段一言人心随王之乐二言明王制正乐以化民三言邪乐不可以化民
　　案乐言当作乐形声之误也先言乐因人性感物而心术形后言乐正则伦理皆形见于乐故以乐形名篇张氏作言乐则尤误
　　凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉倡和有应回邪曲直各归其分而万物之理各以类相动也【倡昌尚反和胡卧反分扶问反】
  </div>
  <div class="pagination">
   <a href="钦定礼记义疏_page65.html">
    上一页
   </a>
   <span>
    ...
   </span>
   <a href="钦定礼记义疏_page61.html">
    61
   </a>
   <a href="钦定礼记义疏_page62.html">
    62
   </a>
   <a href="钦定礼记义疏_page63.html">
    63
   </a>
   <a href="钦定礼记义疏_page64.html">
    64
   </a>
   <a href="钦定礼记义疏_page65.html">
    65
   </a>
   <span class="current-page">
    66
   </span>
   <a href="钦定礼记义疏_page67.html">
    67
   </a>
   <a href="钦定礼记义疏_page68.html">
    68
   </a>
   <a href="钦定礼记义疏_page69.html">
    69
   </a>
   <a href="钦定礼记义疏_page70.html">
    70
   </a>
   <a href="钦定礼记义疏_page71.html">
    71
   </a>
   <span>
    ...
   </span>
   <a href="钦定礼记义疏_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
