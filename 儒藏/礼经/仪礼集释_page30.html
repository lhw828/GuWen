<!DOCTYPE html>
<html>
<head>
    <meta charset="UTF-8">
    <title>仪礼集释 - 第 30 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集释 - 第 30 页/共 84 页</h1>
    <div class="content">　　大史释获小臣师执中先首坐设之东面退大史实八算于中横委其余于中西兴共而俟
　　郑注先犹前也命大史而小臣师设之国君官多也小臣师退反东堂下位乡射礼曰横委其余于中西南末
　　司射西面命曰中离维纲触梱复公则释获众则不与
　　郑注离犹过也猎也侯有上下纲其邪制躬舌之角者为维或曰维当为绢【案绢当作縜考工记曰縜寸焉】绢纲耳触者谓矢中他物而触侯也梱复谓矢至侯不着而还【案谓今注疏本讹作为据宋本改正】复复反也公则释获优君也众当中鹄而着古文梱作魁
　　惟公所中中三侯皆获
　　郑注值中一侯则释获
　　释获者命小史小史命获者
　　郑注告服不使知此司射所命
　　司射遂进由堂下北面视上射命曰不贯不释上射揖司射退反位
　　郑注贯犹中也射不中鹄不释算古文贯作闗
　　释获者坐取中之八算改实八算兴执而俟
　　郑注执所取算
　　乃射若中则释获者毎一个释一算上射于右下射于左若有余算则反委之
　　郑注委余算礼贵异
　　又取中之八算改实八算于中兴执而俟三耦卒射宾降取弓矢于堂西
　　郑注不敢与君竝俟告取之以升俟君事毕
　　诸公卿则适次继三耦以南
　　郑注言继三耦明在大夫北
　　公将射则司马师命负侯皆执其旌以负其侯而俟郑注君尊若始焉
　　司马师反位隶仆人埽侯道
　　郑注新之
　　司射去扑适阼阶下告射于公公许适西阶东告于宾郑注告当射也今文曰阼阶下无适
　　遂搢扑反位小射正一人取公之决拾于东坫上一小射正授弓拂弓皆以俟于东堂
　　郑注授弓当授大射正拂弓去尘
　　公将射则宾降适堂西袒决遂执弓搢三挟一个升自西阶先待于物北北一笴东面立
　　郑注不敢与君并笴矢干东面立乡君也
　　司马升命去侯如初还右乃降释弓反位
　　郑注还右还君之右也犹出下射之南还其后也今文曰右还
　　公就物小射正奉决拾以笥大射正执弓皆以从于物郑注笥萑苇器大射正舍司正亲其职
　　小射正坐奠笥于物南遂拂以巾取决兴赞设决朱极三
　　郑注极犹放也所以韬指利放也以朱韦为之三者食指将指无名指无极放契于此指多则痛小指短不用
　　小臣正赞袒公袒朱襦卒袒小臣正退俟于东堂小射正又坐取拾兴赞设拾以笥退奠于坫上复位
　　郑注既袒乃设拾拾当以韝襦上
　　大射正执弓以袂顺左右隈上再下壹左执弣右执箫以授公公亲揉之
　　郑注顺放之也隈弓渊也揉宛之观其安危也今文顺为循古文揉为纽
　　小臣师以巾内拂矢而授矢于公稍属
　　郑注内拂恐尘及君也稍属不搢矢
　　大射正立于公后以矢行告于公
　　郑注若不中使君当知而改其度
　　下曰留上曰左右曰方
　　郑注留不至也过去也方出旁也
　　公既发大射正受弓而俟拾发以将乗矢
　　郑注公下射也而先发不留尊也
　　公卒射小臣师以巾退反位大射正受弓
　　郑注受弓以授有司于东堂
　　小射正以笥受决拾退奠于坫上复位大射正退反司正之位小臣正赞袭公还而后宾降释弓于堂西反位于阶西东面
　　郑注阶西东面宾降位
　　公即席司正以命升宾宾升复筵而后卿大夫继射诸公卿取弓矢于次中袒决遂执弓搢三挟一个出西面揖揖如三耦升射卒射降如三耦适次释弓説决拾袭反位众皆继射释获皆如初
　　郑注诸公卿言取弓矢众言释获互言也
　　卒射释获者遂以所执余获适阼阶下北面告于公曰左右卒射
　　郑注司射不告者【案告上今注疏本衍言字据宋本删】释获者于是有事宜终之也余获余算也无余算则无所执古文曰余算
　　反位坐委余获于中西兴共而俟司马袒执弓升命取矢如初侯许诺以旌负侯如初司马降释弓如初小臣委矢于楅如初
　　郑注司马司马正于是司马师亦坐乗矢
　　宾诸公卿大夫之矢皆异束之以茅卒正坐左右抚之进束反位
　　郑注异束大夫矢尊殊之也正司马正也进前也又言束整结之示亲也
　　宾之矢则以授矢人于西堂下
　　郑注是言矢人则纳射器之有司各以其器名官职不言君矢小臣以授矢人于东下可知
　　司马释弓反位而后卿大夫升就席
　　郑注此言其升前小臣委矢于楅
　　司射适阶西释弓去扑袭进由中东立于中南北面视算
　　郑注释弓去扑射事已也
　　释获者东面于中西坐先数右获
　　郑注固东面矣复言之者少南就右获
　　二算为纯
　　郑注纯犹全也耦阴阳也
　　一纯以取实于左手十纯则缩而委之
　　郑注缩从也于数者东西为从古文缩皆作蹙
　　毎委异之
　　郑注易校数
　　有余纯则横诸下
　　郑注又异之也自近为下
　　一算为竒奇则又缩诸纯下
　　郑注又从之
　　兴自前适左
　　郑注从中前北也更端故起
　　东面坐
　　郑注少北于故
　　坐兼敛算实于左手一纯以委十则异之
　　郑注变于右也
　　其余如右获
　　郑注谓所缩所横者
　　司射复位释获者遂进取贤获执之由阼阶下北面告于公
　　郑注贤获胜党之算也执之者齐而取其余
　　若右胜则曰右贤于左若左胜则曰左贤于右以纯数告若有奇者亦曰奇
　　郑注告曰某贤于某若干纯若干奇
　　若左右钧则左右各执一算以告曰左右钧还复位坐兼敛算实八算于中委其余于中西兴共而俟司射命设丰
　　郑注当饮不胜者射爵
　　司宫士奉丰由西阶升北面坐设于西楹西降复位胜者之弟子洗觯升酌散南面坐奠于丰上降反位郑注弟子其少者也不授者射爵犹罚爵略之
　　司射遂袒【案今注疏本脱遂字据唐石经及宋本补】执弓挟一个搢扑东面于三耦之西命三耦及众射者胜者皆袒决遂执张弓郑注执张弓言能用之也右手挟
　　不胜者皆袭说决拾却左手右加弛弓于其上遂以执弣
　　郑注固袭说决拾矣复言之者起胜者也不胜者执弛弓言不能用之也两手执弣无所挟也
　　司射先反位
　　郑注居前俟所命入次而来饮
　　三耦及众射者皆升饮射爵于西阶上
　　郑注不胜之党无不饮
　　小射正作升饮射爵者如作射一耦出揖如升射及阶胜者先升升堂少右
　　郑注先升尊贤也少右辟饮者亦因相饮之礼然
　　不胜者进北面坐取丰上之觯兴少退立卒觯进坐奠于丰下兴揖
　　郑注立卒觯不祭不拜受罚不备礼也右手执觯左手执弓
　　不胜者先降
</div>
    <div class="pagination">
<a href="仪礼集释_page29.html">上一页</a><span>...</span><a href="仪礼集释_page25.html">25</a><a href="仪礼集释_page26.html">26</a><a href="仪礼集释_page27.html">27</a><a href="仪礼集释_page28.html">28</a><a href="仪礼集释_page29.html">29</a><span class="current-page">30</span><a href="仪礼集释_page31.html">31</a><a href="仪礼集释_page32.html">32</a><a href="仪礼集释_page33.html">33</a><a href="仪礼集释_page34.html">34</a><a href="仪礼集释_page35.html">35</a><span>...</span><a href="仪礼集释_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
