<!DOCTYPE html>
<html>
<head>
    <meta charset="UTF-8">
    <title>仪礼集编 - 第 122 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 122 页/共 159 页</h1>
    <div class="content">　　程子曰丧须三年而祔若卒哭而祔则三年都无事礼卒哭犹存朝夕哭若祭于殡宫则哭于何处古者君薨三年丧毕吉禘然后祔因其祫祧主藏于夹室新主遂自殡宫入于庙国语言日祭月享礼中岂有日祭之礼此正谓三年之中不彻几筵故有日祭朝夕之馈犹定省之礼如其亲之存也至于祔祭须是三年丧终乃可祔也
　　司马氏光曰案士丧礼始虞祝词云适尔皇祖某甫告之以适皇祖所以安之故置祔于卒哭之来日吕氏大临曰礼之祔祭各以昭穆之班祔于其祖主人未除丧主未迁于新庙故以其主附藏于祖庙有祭即而祭之既除丧而后主迁于新庙故谓之祔左氏传云君薨祔而作主特祀于主烝尝禘于庙周人未葬奠于殡虞则立尸有几筵卒哭而祔祔始作主既祔之祭有练有祥有禫皆特祀其主于祔之庙至除丧然后主迁新庙以时而烝尝禘焉不立主者其祔亦然士虞礼及杂记所载袝祭皆是殷人练而祔则未练以前犹祭于寝有未忍遽改之心此孔子所以善殷
　　髙氏闶曰案礼记虞卒哭明日祔于祖父此周制也若殷人则以既练祭之明日祔故孔子曰周已戚吾从殷盖期而神之人之情也若卒哭而遽祔于庙亦太早矣然唐开元礼则既禫而祔夫孝子哀奉几筵至大祥而既彻之矣岂可复使禫祭乃始祔乎唐礼祥祭与禫祭隔两月此又失之于缓故今于大祥彻灵座之后则明日祔于庙缘孝子之心不忍一日未有所归也
　　朱子曰众言淆乱则折诸圣孔子之言万世不可易矣尚复何説况期而神之之意揆之人情亦为允惬但其节文次第今不可考而周礼则有仪礼之书自始死以至祥禫其节文度数详焉故温公书仪虽记孔子之言而卒从仪礼之制盖其意谨于阙疑以为既不得其节文之详则虽孔子之言亦有所不敢从者矣程子之説意亦甚善然郑氏説凡祔已反于寝练而后迁庙左氏春秋传亦有特祀于主之文则是古人之祔固非遂彻几筵程子于此恐其考之有所未详也开元礼之説则髙氏既非之矣然其自説大祥彻灵座之后明日乃祔于庙以为不忍一日未有所归殊不知既彻之后未祔之前尚有一夕其无所归也久矣凡此皆有未安恐不若且从仪礼温公之説次序节文亦自确有精意如檀弓诸説可见敖氏曰明日三虞之次日也班昭穆之次也祔谓祔于祖父孙与祖其昭穆同既葬则祔之者尸柩已去神宜在庙也祔而祭之因名其祭为祔云
　　右虞卒哭祔








　　仪礼集编卷三十
<经部,礼类,仪礼之属,仪礼集编>
　　钦定四库全书
　　仪礼集编卷三十一
　　龙里县知县盛世佐撰
　　既夕礼第十三之三
　　记
　　敖氏曰此上下二篇之记也
　　郝氏曰士丧既夕本通一篇故记起自始死世儒欲割记附二篇谬也
　　士处适寝寝东首于北墉下
　　注曰将有疾乃寝于适室
　　疏曰若不疾则在燕寝东首者乡生气之所
　　敖氏曰适寝正寝也此云适寝明经所谓适室者为适寝之室耳
　　有疾疾者齐
　　注曰正情性也适寝者不齐不居其室
　　敖氏曰齐之言齐也齐其不齐使其心意湛然纯一也疾者齐一其心意所以养气体
　　养者皆齐
　　注曰忧也
　　疏曰曲礼云父母有疾冠者不栉行不翔笑不至矧怒不至詈不饮酒食肉疾止复故男女养疾皆齐戒正情性也
　　敖氏曰养者齐欲专心所养也
　　彻琴瑟
　　注曰去乐
　　疏曰君子无故琴瑟不离其侧今以父母有疾忧不在于乐故去之
　　黄氏曰去乐以病者齐故去之非为子去也疏文可疑
　　郝氏曰士无故不去琴瑟则彻之亦齐之一事
　　疾病外内皆埽
　　注曰为有賔客来问也疾甚曰病
　　张氏监本正误云外内作内外
　　世佐案诗云洒埽庭内惟民之章洒埽亦齐家之一事疾病而复致谨于此所以祓除不祥而导迎善气也齐以致其齐埽以致其洁自身而家自内及外莫不肃恭清静以待事可见古人慎疾之旨注説浅矣
　　彻亵衣加新衣
　　注曰故衣垢污为来人秽恶之
　　疏曰此据死者而言则生者亦去故衣服新衣矣防衣谓故端已垢污故彻去之加新衣者谓更加新朝服丧大记注云彻亵衣加新衣郑注云彻亵衣则所加者新朝服矣互言之也加朝服者明其终于正也必知亵衣是端新衣是朝服者案司服士之齐戒服端则疾者与养疾者皆齐明服端矣檀弓云始死羔裘冠者易之而已羔裘冠即朝服故知临死所着新衣则朝服也
　　敖氏曰此谓死衣也必易之者为不可使之服故衣以死也衣云亵见其非上衣然则新者亦非上衣矣上衣者朝服端之类不如上衣者为其后有袭敛等事皆用上衣故于此略之
　　世佐案此为病者易服也防衣谓里衣也新衣谓朝服也朝服云新对端之故者而言也彻者言亵加者言新文互见明其从表至里皆易之矣论语云疾君视之加朝服时非君视亦必朝服者疾
　　愈甚而敬愈深盖欲得正而毙焉之意
　　御者四人皆坐持体
　　注曰为不能自转侧御者今时侍从之人
　　敖氏曰持体正其手足也
　　世佐案丧大记云废牀体一人注云人始生在地去牀庶其生气反体手足也四人持之为其不能自屈伸也彼记之文正与此互相备矣
　　男女改服
　　注曰为賔客来问病亦朝服庶【坊本误作主依丧大记注改正】人深衣
　　张氏曰案下主人啼注于是始去冠而笄纚服深衣则此主人深衣四字羡文也
　　世佐案男子改端而朝服妇人则改宵衣而褖衣与【士妻之服惟有褖衣宵衣宵衣是事舅姑之常服】必改服者养者之服宜与病者同也注云庶人深衣者谓此男子若庶人则此时当服深衣耳张以此四字为羡文盖失考矣
　　属纩以俟絶气
　　注曰为其气微难节也纩新絮
　　疏曰案丧大记云纩今之新绵易摇动置口鼻之上以为候二注相兼乃具禹贡豫州贡纎纩
　　男子不絶于妇人之手妇人不絶于男子之手
　　注曰备亵
　　疏曰疾时使侍者持体并死于其手妇人则内御者持体还死于其手
　　乃行祷于五祀
　　注曰尽孝子之情五祀博言之士二祀曰门曰行疏曰士二祀曰门曰行者祭法文今祷五祀是广博言之望助之者众
　　敖氏曰此祷于平常所祭者也士之得祭五祀于此可见
　　郝氏曰此以上皆未死前之事
　　姜氏曰祭法之説先儒多议之矣五祀上下之通礼也夫王侯卿大夫士之所异者自天地社稷以至五祀其等多矣上得兼下下不得僭上此五祀乃所谓上得兼下者夫何异哉
　　乃卒
　　注曰卒终也
　　主人啼兄弟哭
　　注曰哀有甚有否于是始去冠而笄纚服深衣檀弓曰始死羔裘冠者易之
　　疏曰啼即泣也檀弓髙柴泣血三年注云言泣无声如血出则啼是哀之甚发声则气竭而息之声不委曲若往而不反对齐衰以下直哭无啼是其否也礼记问丧云亲始死鸡斯徒跣扱上衽注云鸡斯当为笄纚上衽深衣之裳前是其亲始死笄纚服深衣也引檀弓者证服深衣易去朝服之事也
　　郝氏曰不成声曰啼长号曰哭
　　设牀笫当牖衽下莞上簟设枕
　　注曰病卒之间废牀至是设之事相变衽卧席疏曰丧大记曰疾病寝东首于北墉下废牀是其始死亦因在地无牀复而不苏乃设牀于墉下
　　敖氏曰设枕于南
　　迁尸
　　注曰徙于牖下也于是幠用敛衾
　　疏曰徙于牖下者即上文牀笫当牖者也
　　杨氏曰按丧大记有疾病废牀之文仪礼则无然本记云乃卒主人啼兄弟哭设牀笫当牖夫既设牀笫于乃卒之后则知疾病时废牀与丧大记合
　　张氏曰此据经士死于适室幠用敛衾之文而记君子正终人子侍养之事
　　复者朝服左执领右执要招而左
　　注曰衣朝服服未可以变
　　疏曰云招而左者以左手执领还以左手以领招之招魂所以求生左阳阳主生故用左
　　敖氏曰簪裳于衣故左执领右执要此谓既登屋而易执之之时也招而左谓招时两手自右而左也左尊故其执与招之仪如此朝服为求神敬其事也张氏曰方冀其生故复者服朝服不变凶服也其所执则经所云爵弁服也
　　世佐案衣上曰领裳上曰要复者北面以西为左招而左者两手乡东招之引而左也疏説非
　　楔貌如轭上两末
　　注曰事便也
　　疏曰如轭谓如马鞅轭马领亦上两末令以屈处入口取出时易故云事便也
　　敖氏曰柶而云楔因其楔齿而名之以别于他柶轭在大车辕端厌牛领者楔状类之故以晓未知者焉楔齿时以两末上乡则末出于口旁矣
　　郝氏曰楔以角柶楔齿貌谓楔形轭车辕端曲木以角柶屈中纳齿间两末外向如轭
　　张氏曰上两末楔屈如轭以屈处入口使两末向上也
　　缀足用燕几校在南御者坐持之
　　注曰校胫也尸南首几胫在南以拘足则不得辟戾矣
　　疏曰几两头皆有两足今竪用之一头以夹两足几脚乡南恐几倾倒故使人持之
　　敖氏曰校亦几左防之名校在南则横设也几之为制前后狭而左右差广缀足宜寛故横设之必校在南者生时设几左防近人故放之也坐持之则御者亦在牀矣其于几之北与
　　郝氏曰校几足也几有板板下有足以几足向南夹尸足板抵足勿令僵直便着屦也
　　世佐案郝説　之此几盖侧置于尸足之北也云校在南则几面向北矣以几板抵尸足而两端又各有足以拘之斯足以聫缀尸足也然则几之两端各一足广如其板而相去差近故其用之如此与疏云两端各有两足殆非敖説以校为几左防尤误
　　即牀而奠当腢用吉器若醴若酒无巾柶
　　注曰腢肩头也用吉器器未变也或卒无醴用新酒疏曰即就也谓就尸牀而设之尸南首则在牀东当尸肩头也又云若醴若酒科有其一不得并用敖氏曰此吉器之异于凶者豆笾耳凶时毼豆笾无縢其觯则无吉凶之异皆用角也若醴若酒谓无酒则二觯皆醴无醴则皆酒无巾者非盛馔无柶者异于大敛以后之奠也
</div>
    <div class="pagination">
<a href="仪礼集编_page121.html">上一页</a><span>...</span><a href="仪礼集编_page117.html">117</a><a href="仪礼集编_page118.html">118</a><a href="仪礼集编_page119.html">119</a><a href="仪礼集编_page120.html">120</a><a href="仪礼集编_page121.html">121</a><span class="current-page">122</span><a href="仪礼集编_page123.html">123</a><a href="仪礼集编_page124.html">124</a><a href="仪礼集编_page125.html">125</a><a href="仪礼集编_page126.html">126</a><a href="仪礼集编_page127.html">127</a><span>...</span><a href="仪礼集编_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
