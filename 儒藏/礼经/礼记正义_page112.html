<!DOCTYPE html>
<html>
<head>
    <meta charset="UTF-8">
    <title>礼记正义 - 第 112 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 112 页/共 200 页</h1>
    <div class="content">　　○为，于伪反，下“为其士”，注“死为之”、“为其妻”、“为之大功”、“不相为”皆同。辟音避。别子为祖，别子，谓公子若始来在此国者，后世以为祖也。继别为宗，别子之世適也，族人尊之，谓之大宗，是宗子也。
　　○適，丁历反，下文及注皆同。继祢者为小宗。父之適也，兄弟尊之，谓之小宗。有百世不迁之宗，有五世则迁之宗。百世不迁者，别子之后也。宗其继别子之所自出者，百世不迁者也。宗其继高祖者，五世则迁者也。尊祖故敬宗，敬宗，尊祖之义也。迁，犹变易也。继别子，别子之世適也。继高祖者，亦小宗也。先言“继祢”者，据别子子弟之子也。以高祖与祢皆有继者，则曾祖亦有也，则小宗四，与大宗凡五。 
　　[疏]“庶子”至“义也”。
　　○正义曰：上经论人君绝宗，此一节论卿、大夫以下继属小宗大宗之义，各依文解之。
　　○“庶子不祭，明其宗也”者，案《小记》云：“庶子不祭祖。”下文云：“不祭祢。”此直云“不祭”者，嫌祖、祢俱不祭，但《小记》辨明上士、下士，故有“不祭祖”、“不祭祢”之文，此则总而言之，故直云“不祭”。
　　○“庶子不得为长子三年，不继祖也”者，案《小记》云：“庶子不为长子斩，不继祖与祢。”斩则三年，与此一也。《小记》文详，故云“不继祖与祢”，此文解略，故直云“不继祖”也，其义具在《小记》，已备释之。
　　○“别子为祖”。
　　○前既云明其宗，故此以下广陈五宗义也。“别子”谓诸侯之庶子也，诸侯之適子適孙继世为君，而第二子以下悉不得祢先君，故云“别子”并为其后世之始祖，故云“为祖”也。
　　○注“别子”至“祖也”。
　　○正义曰：“别子谓公子者”，诸侯適子继世为君，其適子之弟别於正適，是诸侯之子，故谓之“别子”也。云“若始来在此国者”，此谓非君之戚，或是异姓始来在此国者，故亦谓之“别子”，以其别於在本国不来者。
　　○“继别为宗”。
　　○谓别子之適子世继别子为大宗也，族人与之为绝宗也，五世外皆为之齐衰三月，母、妻亦然。
　　○“继祢者为小宗”。
　　○谓父之適子，上继於祢，诸兄弟宗之，谓之小宗，以本亲之服服之。
　　○“有百世不迁之宗”，此一经覆说大宗小宗之义，并明敬宗所以尊祖也。云“有百世不迁之宗”者，谓大宗也。云“有五世则迁之宗”者，谓小宗也。云“百世不迁者，别子之后也。宗其继别子之所自出者，百世不迁者也”，此覆明大宗子百世不迁之义也。云“宗其继高祖者，五世则迁者也”，此覆明小宗五世则迁之义。云“尊祖故敬宗，敬宗，尊祖之义也”者，此总结大宗小宗，以大宗是远祖之正体，小宗是高祖之正体，尊崇其祖，故敬宗子，所以敬宗子者，尊崇先祖之义也。
　　○注“迁犹”至“凡五”。
　　○正义曰：“继别子，别子之世適也”者，解经“宗其继别子”之文，以是别子適子適孙，世世继别子，故云“别子之世適”。经云“别子之所自出”者，自，由也，谓别子所由出，或由此君而出，或由他国而来，后世子孙，恒继此别子，故云“继别子之所自出”。云“继高祖者，亦小宗也”者，以前文云“继祢者为小宗”，是小宗定称在於继祢。今此经云“宗其继高祖者”，缘无小宗之文，故云“继高祖者”亦小宗也。云“先言继祢者，据别子子弟之子也”者，郑以经继高祖为小宗，何以前文先云“继祢者为小宗”？郑释此意，先云“继祢者，又承上继别为大宗之下，则从别子言之。别子子者，别子之適子弟之子者。别子適子之弟所生子也。弟则是祢，其长子则是小宗，故云“继祢为小宗”，因别子而言也。云“以高祖与祢皆有继者，则曾祖亦有也”者，郑以此经文宗其继高祖者，上文云“继祢为小宗”，是高祖与祢皆有继文，唯曾祖及祖无继文，故云“明曾祖亦有也”。云“小宗四与大宗凡五”者，小宗四谓：一是继祢，与亲兄弟为宗；二是继祖，与同堂兄弟为宗；三是继曾祖，与再从兄弟为宗；四是继高祖，与三从兄弟为宗。是小四并继别子之大宗，凡五宗也。
　　有小宗而无大宗者，有大宗而无小宗者，有无宗亦莫之宗者，公子是也。公子有此三事也。公子，谓先君之子，今君昆弟 
　　[疏]“有小”至“是也”。
　　○正义曰：以前经明卿、大夫、士有大宗有小宗，以相继属，此经明诸侯之子，身是公子，上不得宗君，下未为后世之宗，不可无人主领之义，各依文解之。
　　○“有小宗而无大宗”者，谓君无適昆弟，遣庶兄弟一人为宗，领公子礼如小宗，是“有小宗而无大宗”。
　　○“有大宗而无小宗”者，君有適昆弟，使之为宗，以领公子，更不得立庶昆弟为宗，是“有大宗而无小宗”也。
　　○“有无宗亦莫之宗”者，公子唯一，无他公子可为宗，是有无之宗”，亦无他公子来宗於巳，是亦“莫之宗”也。
　　○“公子是也”，言公子有此三事，他人无，唯公子也。
　　公子有宗道。公子之公，为其士大夫之庶者，宗其士大夫之適者，公子之宗道也。公子不得宗君，君命適昆弟为之宗，使之宗之，是公子之宗道也。所宗者適，则如大宗，死为之齐衰九月，其母则小君也，为其妻齐衰三月。无適而宗庶，则如小宗，死为之大功九月。其母、妻无服，公子唯己而巳，则无所宗，亦莫之宗。
　　○唯己，音纪。 
　　[疏]“公子”至“道也”。
　　○正义曰：此一节覆说上公子宗道之意，云“公子有宗道”一句，为下起文，言公子有族人来，与之为宗敬之道。
　　○“公子之公”者，公，君也。谓公子之君，是適兄弟为君者。
　　○“为其士大夫之庶者”，则君之庶兄弟为士大夫，所谓“公子”者也。
　　○“宗其士大夫之適”者，言君为此公子士大夫庶者，宗其士大夫適者，谓立公子適者。士大夫之身与庶公子为宗，故云“宗其士大夫之適”也。此適者即君之同母弟，適夫人所生之子也。
　　○“公子之宗道也”者，言此適公子为庶公子宗，是公子宗道，结上“公子有宗道”文也。
　　○注“公子”至“之宗”。
　　○正义曰：云“公子不得宗君”者，君尊，族人不敢以戚君，故不得宗君也。云“君命適昆弟为之宗，使之宗之”者，公子既不得宗君，其父子宗亲之事，无人主领，故君命適兄弟为之宗，使宗领之也。云“所宗者適，则如大宗，死为之齐衰九月，其母则小君也”者，以经文公子既有小宗大宗，故知適者如大宗，庶者如小宗。云“则如大宗”者，大宗之正，本是别子之適，今公子为大宗，谓礼如之耳，非正大宗，故云“如”也。“死为齐衰九月”者，以君在厌降兄弟降一等，故九月，以其为大宗，故齐衰；与君同母，故云“其母则小君也”。云“为其妻齐衰三月”者，同丧宗子之妻也。既立適为大宗，则不复立庶为小宗。前经所谓“有大宗而无小宗”是也。云“无適而宗庶，则如小宗，死为之大功九月。其母、妻无服”者，此则庶子为宗，礼如小宗，与寻常兄弟相为，君在厌降一等，故死为之大功九月，母则庶母，妻则兄弟之妻，故无服也。既无適子可立，但立庶子为小宗，前文所谓“有小宗而无大宗者”也。云“公子唯巳而巳，则无所宗，亦无之宗”者，无所宗，则前经云“有无宗”也；亦无之宗者，则前经云“亦莫之宗”。郑於此注遥释前耳。
　　绝族无移服，族昆弟之子，不相为服。
　　○移，本或作施，同，以豉反。移，犹旁也。亲者属也。有亲者，服各以其属亲疏。 
　　[疏]“绝族”至“属也”。
　　○正义曰：此一节论亲尽则无服，有亲则有服。“绝族”者，谓三从兄弟同高祖者。族兄弟应麻，族兄弟之子及四从兄弟为族属，既绝，故无移服。在旁而及曰“移”，言不延移及之。
　　○“亲者属也”者，谓有亲者各以属而为之服，故云“亲者属也”。
　　自仁率亲，等而上之至于祖，自义率祖，顺而下之至於祢。是故人道亲亲也。言先有恩。亲亲故尊祖，尊祖故敬宗，敬宗故收族，收族故宗庙严，宗庙严故重社稷，重社稷故爱百姓，爱百姓故刑罚中，刑罚中故庶民安，庶民安故财用足，财用足故百志成，百志成故礼俗刑，礼俗刑然后乐。收族，序以昭穆也。严，犹尊也，《孝经》曰：“孝莫大於严父。”百志，人之志意所欲也。刑，犹成也。
　　○罚中，丁仲反。《诗》云：“不显不承，无斁於人斯。”此之谓也。斁，厌也，言文王之德，不显乎？不承成先人之业乎？言其显且承之，人乐之无厌也。
　　○斁音亦。厌，於艳反，下同。 
　　[疏]“自仁”至“谓也”。
　　○正义曰：此一节论人道亲亲，从亲己以至尊祖，由尊祖，故敬宗，以收族人，故宗庙严，社稷重，乃至礼俗成，天下显乐而无厌倦，各依文解之。
　　○“自仁率亲，等而上之至于祖，自义率祖，顺而下之至於祢”者，前文巳具，此重说之者，前文论服之轻重，故云“一轻一重”，此论亲亲之道，故先亲亲而后尊祖，故云“亲亲”，不言“轻重”也。
　　○“亲亲故尊祖”者，以巳上亲於亲，亲亦上亲於祖，以次相亲，去巳高远，故云“尊祖”。
　　○“尊祖故敬宗”者，祖既高远，无由可尊，宗是祖之正胤，故敬宗。
　　○“敬宗故收族”者，族人既敬宗子，宗子故收族人，故《丧服传》云“大宗，收族者也”是其事。
　　○“收族故宗庙严”者，若族人散乱，骨肉乖离，则宗庙祭享不严肃也。若收之，则亲族不散，昭穆有伦，则宗庙之所以尊严也。
　　○“宗庙严故重社稷”者，此以下并立宗之功也，始於家邦，终於四海，若能先严宗庙，则后乃社稷保重也。
　　○“重社稷故爱百姓”者，百姓，百官也。既有社稷可重，故有百官可爱也。
　　○“爱百姓故刑罚中”者，百官当职，更相匡辅，则无淫刑滥罚，刑罚所以皆得中也。
　　○“刑罚中故庶民安”者，上无淫刑滥罚，故庶民安也。
　　○“庶民安故财用足”者，民皆手足有所措，各安其业，故财用得足也。
　　○“财用足故百志成”者，百姓足，君孰与不足？既天下皆足，所以君及民人百志悉成，是谓“仓廪实，知礼节；衣食足，知荣辱”也。
　　○“百志成故礼俗刑”者，“刑”亦“成”也。天下既足，百志又成，则礼节风俗於是而成，所以太平告功成也。
　　○“礼俗刑然后乐”者，“乐”谓不厌也。礼俗既成，所以长为民庶所乐而不厌也。
　　○“《诗》云：‘不显不承，无斁於人斯’，此之谓也”者，此《周颂 清庙》之篇，祀文王之庙，美文王之功，言文王之德岂不光显乎？言光显矣。文王岂不承先父之业乎？言承之矣。“无斁於人斯”，斁，厌也。文王之德，既能如此，无见厌於人，谓人无厌倦之者。斯，语辞也。今尊祖敬宗，人皆原乐，亦无厌倦，故云“此之谓也”，谓与文王相似矣。《诗笺》云：“周公祭清庙，是不光明文王之德与？言其光明之也。是不承顺文王志意与？言其承顺之也。”与此注不同者，《礼注》在前，《诗笺》在后，故《诗》有与《礼注》不同，故郑答炅模云然也。 

  
　 
卷三十五 少仪第十七 

　卷三十五 少仪第十七 　 
　　陆曰：“少，诗照反。少犹小也。郑云：‘以其记相见及荐羞之小威仪。’” 
　　[疏]正义曰：案郑《目录》云：“名曰《少仪》者，以其记相见及荐羞之少威仪，少犹小也。此於《别录》属《制度》。”
　　闻始见君子者，辞曰：“某固原闻名於将命者。”君子，卿大夫若有异德者。固，如故也。将，犹奉也。即君子之门，而云原以名闻於奉命者，谦远之也。重则云“固”。奉命，传辞出入。
　　○始见，贤遍反，下文注，除注“二相见”并同。闻名，如字，徐音问，注皆同。谦音谦，本又作谦。远，于万反。重，直用反。传，文专反，下“传辞”同。 
　　[疏]“闻始”至“命者”。
　　○正义曰：此一经论见君子之法，但此一篇杂明细小威仪，不复局以科段，各随文解之。
　　○“闻始见君子者”，谓作《记》之人，心自谦退，不敢自专制其仪，而传闻旧说，故云“闻始见君子者”，谓始欲见君子贵胜之人。
　　○“辞曰：某固原闻名於将命者”，辞，客之辞也。某，客名也。再辞曰固，固，如故也。闻名，谓名得通达也。将命，谓传辞出入、通客主之言语者也。客云愿以已名使通闻於将命之人也。然客实原见君子，而云“原闻名於传命者”，不敢必斥见於君子，但原将命者闻之而已。不云“初辞”，而云“固”者，欲明主人不即见己，已乃再辞，故云“固”也。若初辞则不云“固”，当惟云“某原闻名於将命者”耳。
　　不得阶主。阶，上进者，言宾之辞不得指斥主人。
　　○上，时掌反。 
　　[疏]正义曰：解上经文云“闻名”之义也。阶，进也。主，谓主人也。客宜卑退，故其辞不得斥进主人也。
　　○注“阶，上进者”。
　　○正义曰：“阶”是等，故人升阶，必上进，故以阶为上进。《隐义》云：“阶可升上，故云上进也。”
　　適者，曰：“某固愿见。”敌，当也。愿见，愿见於将命者，谦也。 
　　[疏]正义曰：此明敌体始相见言，敌体不谦，故云“愿见”也。虽云“原见”，亦应云愿见於将命者，因上巳有，故此略之。又云“固”者，义亦如前。
　　罕见曰闻名，罕，希也。希相见，虽於敌者，相为尊主之辞，如於君子。
　　○罕见，贤遍反。 
　　[疏]正义曰：前二条明始相见，此明已经相见而疏者。罕，少也。若少见尊者，辞云“愿闻名於将命者”。若少见敌者，亦云“愿闻名於将命者”。然敌者始来曰“原见”，重来而疏，翻曰“闻名”者，亦奖之使不疏也。或云：“始来礼隆，故尊卑宜异；重来礼杀，故宜同也。”
　　○注“罕希”至“君子”。
　　○正义曰：案《尔雅 释诂》文，罕，希也，是罕得为希。云“希相见，虽於敌者，犹为尊主之辞，如於君子”者，尊而希者，故宜同於始来相见，敌而希者，其辞重於始来，故郑偏解之也。
　　亟见曰“朝夕”。亟，数也。於君子则曰“某原朝夕闻名於将命”者，於敌者则曰“某愿朝夕见於将命者”。
　　○亟，去冀反，注及下同。数，色角反。瞽曰闻名。瞽，无目也。以无目，辞不称见。 
　　[疏]“亟见”至“闻名”。
　　○正义曰：此谓数相见者也。亟，数也。若数见尊者，则其辞云“某愿朝夕闻名於将命者”，若数见敌者，则云“某愿朝夕见於将命者”。
　　○注“亟，数也”。
　　○正义曰：《尔雅 释诂》文。
　　○“瞽曰闻名”者，瞽无目也，其来不问见贵贱，则并通云原闻名於将命者，其目无所见，故不云“愿见”。
　　適有丧者曰“比”，適，之也。曰“某愿比於将命者”。比，犹比方，俱给事。 
　　[疏]正义曰：前明吉礼相见，此以下明凶事相见者也。適，往也，此谓往適者丧家也。比，比方也。丧不主相见，凡往者，皆是助事，故云“比”，谓比方其年力，以给丧事也。君五十从反哭，四十持盈次，皆是比方其事，故郑云“比谓比方，俱给事”，故辞云“原比於将命者”也。
　　童子曰“听事”。曰“某愿听事於将命者”，童子未成人，不敢当相见之礼。 
　　[疏]正义曰：童子未成人，虽往適它丧，不敢以成人为比方，但来听主人以事见使，故云“原听事於将命者”也。
　　適公卿之丧，则曰“听役於司徒”。丧忧戚，无宾主之礼，皆为执事来也。
　　○为，于伪反，下文“为君丧”、注“虽为”并同。 
　　[疏]正义曰：前往適丧，此敌贵者丧也。不敢云相比方而使，但听主人之见役，轻重唯命，不敢辞也。不直云“听役於将命”，而云“於司徒”者，司徒主国之事，故国有大丧，谓公卿之丧，则司徒皆率其属掌之。故《司徒职》云：“大丧，帅六卿之众庶属其六引而治其政令。”郑云：“众庶所致役也。”又《檀弓》云“孟献子丧，司徒旅归四布”是也。《隐义》云“公卿亦有司徒官，以掌丧事”也。
　　君将適他，臣如致金玉货贝於君，则曰“致马资於有司”。敌者曰“赠从者”。適他，行朝会也。资，犹用也。赠，送也。
　　○適它，音他。从，才用反。朝，直遥反。 
</div>
    <div class="pagination">
<a href="礼记正义_page111.html">上一页</a><span>...</span><a href="礼记正义_page107.html">107</a><a href="礼记正义_page108.html">108</a><a href="礼记正义_page109.html">109</a><a href="礼记正义_page110.html">110</a><a href="礼记正义_page111.html">111</a><span class="current-page">112</span><a href="礼记正义_page113.html">113</a><a href="礼记正义_page114.html">114</a><a href="礼记正义_page115.html">115</a><a href="礼记正义_page116.html">116</a><a href="礼记正义_page117.html">117</a><span>...</span><a href="礼记正义_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
