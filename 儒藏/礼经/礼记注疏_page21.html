<!DOCTYPE html>
<html>
<head>
    <meta charset="UTF-8">
    <title>礼记注疏 - 第 21 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记注疏 - 第 21 页/共 36 页</h1>
    <div class="content">







　　禯记注疏卷三十四考证
<经部,礼类,礼记之属,礼记注疏>
　　钦定四库全书
　　礼记注疏卷三十五
　　汉郑氏注　唐陆德明音义　孔颖达疏
　　少仪
　　闻始见君子者辞曰某固愿闻名于将命者注君子卿大夫若有异德者固如故也将犹奉也卽君子之门而云愿以名闻于奉命者谦远之也重则云固奉命传辞出入音义【始见贤遍反下文注除注二相见并同闻名如字徐音问注皆同谦音嗛本又作嗛远于万反重直用反传文专反下传辞同】疏【正义曰此一经论见君子之法但此一篇杂明细小威仪不复局以科叚各随文解之闲始见君子者谓作记之人心自谦退不敢自専制其仪而传闻旧说故云闲始见君子者谓始欲见君子贵胜之人辞曰某固愿闻名于将命者辞客之辞也某客名也再辞曰固固如故也闻名谓名得通达也将命谓传辞出入通客主之言语者也客云愿以己名使通闻于将命之人也然客实愿见君子而云愿闻名于传命者不敢必斥见于君子但愿将命者闻之而已不云初辞而云固者欲明主人不即见己巳乃再辞故云固也若初辞则不云固当惟云某愿闻名于将命者耳】不得阶主注阶上进者言宾之辞不得指斥主人音义【上时掌反】疏【正义曰解上经文云闻名之义也阶进也主谓主人也客宜卑退故其辞不得斥进主人也注正义曰阶是等级人升阶必上进故以阶爲上进隐义云阶可升上故云上进也】敌者曰某固愿见注敌当也愿见愿见于将命者谦也疏【正义曰此明敌体始相见言敌体不谦故云愿见也虽云愿见亦应云愿见于将命者因上已有故此略之又云固者义亦如前】罕见曰闻名注罕希也希相见虽于敌者犹爲尊主之辞如于君子音义【罕见贤遍反】疏【正义曰前三条明始相见此明已经相见而疏者罕少也君少见尊者犹云愿闻名于将命者若少见敌者亦云愿闻名于将命者然敌者始来曰愿见重来而疏飜曰闻名者亦奬之使不疏也或云始来礼隆故尊卑宜异重来礼杀故宜同也注正义曰案尔雅释诂文罕希也是罕得爲希云希相见虽于敌者犹爲尊主之辞如于君子者尊而希者故宜同于始来相见敌而希者其辞重于始来故郑偏解之也】亟见曰朝夕注亟数也于君子则曰某愿朝夕闻名于将命者于敌者则曰某愿朝夕见于将命者音义【亟去冀反注及下同数色角反】瞽曰闻名注瞽无目也以无目辞不称见疏【正义曰此谓数相见者也亟数也若数见尊者则其辞云某愿朝夕闻名于将命者若数见敌者则云某愿朝夕见于将命者瞽曰闻名者瞽无目也其来不问见贵贱则并通云愿闻名于将命者其目无所见故不云愿见注正义曰亟数也尔雅释诂文】
　　适有丧者曰比注适之也曰某愿比于将命者比犹比方俱给事疏【正义曰前明吉礼相见此以下明凶事相见者也适往也此谓往敌者丧家也比比方也丧不主相见凡往者皆是助事故云比谓比方其年力以给丧事也若五十从反哭四十待盈坎皆是比方其事故郑云比谓比方俱给事故辞云愿比于将命者也】童子曰听事注曰某愿听事于将命者童子未成人不敢当相见之礼疏【正义曰童子未成人虽往适他丧不敢与成人爲比方但来听主人以事见使故云愿听事于将命者也】适公卿之丧则曰听役于司徒注丧忧戚无宾主之礼皆爲执事来也音义【爲于僞反下文爲君丧注虽爲并同】疏【正义曰前往敌丧此适贵者丧也不敢云相比方而使但听主人之见役轻重唯命不敢辞也不直云听役于将命而云于司徒者司徒主国之事故国有大丧谓公卿之丧则司徒皆率其属掌之故司徒职云大丧帅六卿之众庶属其六引而治其政令郑云众庶所致役也又檀弓云孟献子丧司徒旅归四布是也隐义云公卿亦有司徒官以掌丧事也】
　　君将适他臣如致金玉货贝于君则曰致马资于有司敌者曰赠从者注适他行朝防也资犹用也赠送也音义【适他音失从才用反朝直遥反】疏【正义曰此一经论臣致物于君及适者之辞前明吉凶相见之礼此以下明吉凶相送遗之礼也此明送吉也君谓己君也适他谓朝防出往他国也臣如致金玉货贝于君者如若也君欲往他国而臣若奉献财物以充君路之资乘也金玉货贝略举其梗槩耳则曰致马资于有司者臣虽以物赠君君体尊备物不有乏少故臣不敢言将物与君但恐君行有车马路中或湏资给故云此物以充马资物不可付马故云致马资于有司有司谓主典君物者也敌者曰赠从者若物送敌者亦不云赠送敌者当言赠于左右从行者也】
　　臣致襚于君则曰致废衣于贾人敌者曰襚注言废衣不必以其敛也贾人知物善恶也周礼王府掌凡王之献金玉兵器文织良货贿之物受而藏之有贾八人音义【襚音遂贾音嫁徐音估注同敛力艶反织音志郑注周礼云画繍之属】疏【正义曰此因前送吉此明送凶禭者以衣送死人之称礼以衣送敌者死曰襚襚音遂彼生时之意也若臣以衣送君死不得曰襚但云致废衣废衣者不敢言必充君敛但充以废致不用之例故云致废衣也贾人者识物贾贵贱而主君之衣物者也又不敢云与君故云致贾人也然丧大记云君无襚注云无禭者不陈不以敛敌者曰禭者衣送敌者死既无谦故云隧也注正义曰引周礼证君有贾人藏献物也郑注周礼云物谓文织画绣之属也】亲者兄弟不以襚进注不执将命者以即陈而已疏【正义曰此明亲者相襚之法进谓执之将命也若非亲者相禭则摈者传辞将进以爲礼节若有亲者相禭但直将进即陈之不湏执以将命也案士丧礼大功以上同体之亲襚不将命即陈于房中小功以下及同姓等皆将命】
　　臣爲君丧纳货贝于君则曰纳甸于有司注甸谓田野之物音义【甸大见反】疏【正义曰言臣爲君丧而臣进物纳爲献也纳入也甸田也言入此物是自田野之所出合献入之于君有司也必云田所出者臣皆受君地明地物本由君出也衣是送君故与贾人货贝但供丧用故付有司也】
　　赗马入庙门注以其主于死者音义【赙芳仲仄】赙马与其币大白兵车不入庙门注以其主于生人也兵车革路也虽爲死者来陈之于外战伐田猎之服非盛者也周礼革路建大白以即戎音义【赙音附】疏【正义曰此一节论赙赗之异赗马入庙门者以马送死曰赗赗副亡者之意也既送亡者故将入庙门也庾云礼既袒讫而后赗马入设于庙庭而入门者欲以供驾魂车也故郑云主于死者赙马与其币大白兵车不入庙门者以马助生营丧曰赙马币谓以财货赙助主人丧用并助主人之物故不将入庙也故郑云以其主于生人也大白兵车革路之旗周路建大白以即戎也兵车即革路也虽并爲送丧之从车而其本是田战之具故不可入庙门故郑云虽爲死者来陈之于外战伐田猎之服非盛者也然所以得有大白兵车来助主人者此谓诸侯有丧邻国之君有以大白兵车而赗之者或家国自有也】
　　赙者旣致命坐委之摈者举之主人无亲受也注丧者非尸柩之事则不亲也举之举以东音义【柩音旧】疏【正义曰此一经明赙者授物及主人受之礼赙者既致命坐委之者此明来赙者之法坐犹跪也谓赙者跪委物于地摈者举之者谓主人摈者举而取之主人无亲受也者吉时若人馈物主人皆自拜受之若有丧主于哀戚凡有四方使者以物赙已悉不得拜受故使摈者受举之而已注正义曰知举以东者杂记云舍者入升堂致命坐委于摈东南宰夫朝服即丧屦升自西阶西靣坐取璧降自西阶以东后襚者赙者并然而升堂致命是告殡之辞也若赙生人则致命摈者不告摈而不升堂然车马不举以东而郑云举以东者谓币之属也】受立授立不坐注由便音义【便婢靣反】性之直者则有之矣注有之有跪者也谓受授于尊者而尊者短则跪不敢以长临之音义【跪其委反长直良反】疏【正义曰此一节明相授受之礼前明吉凶相见及送赗之礼礼有摈相授受之法故此明之坐亦跪也凡尊卑相授乃以跪爲敬也受立谓尊者立以物与卑者卑者受此尊者之物授立谓尊者立己以物授尊者之立此二事皆不坐以尊者立故也若坐则尊者屈而低身烦尊者故也性之直者则有之矣者性谓天性言尊者天性直自如此短小尊者虽立若授受尊者之物则有坐而受授所以然者以尊者短小若立对之则以长临尊故有坐也】
　　始入而辞曰辞矣即席曰可矣注可犹止也谓摈者爲宾主之节也始入则告之辞至就席则止其辞排阖说屦于戸内者一人而已矣注虽众敌犹有所尊也音义【排薄皆反阖初猎反又音合说吐活反本又作脱下注同】有尊长在则否注在在内也后来之众皆说屦于戸外音义【长丁丈反下文注尊长皆同】疏【正义曰此一节明宾主之入摈者告之辞让之节及说屦之仪始入而辞者谓始入门主人辞谢宾之节曰辞矣者当此之时摈者告主人曰辞谢宾矣谓辞让宾令宾先入至阶之时摈者亦应告主人曰辞让宾先登矣此不言者始入之文包入门登阶矣即席曰可矣者谓宾主升堂各自就席而立摈者恐宾主辞谢即席故摈者告之曰可矣可犹止也言既即席之时止此辞让不湏辞矣排阖说屦于户内者一人而已矣者谓宾主登席其众湏入戸内者如尊卑相敌犹推一人爲尊阖谓门扇谓排推门扇说屦于戸内者一人而已矣言止许一人不得并皆如此也有尊长在则否者谓先有尊长已在于堂或室众人后入不得一人说屦于戸内也】问品味曰子亟食于某乎问道艺曰子习于某乎子善于某乎注不斥人谦也道三德三行也艺六艺音义【某音母行下孟反】疏【正义曰此一经明宾主相问饮食及道艺之事也问品味曰子亟食于某乎者谓客来宾主相问礼也品味者肴馔也亟数也凡问人若欲问彼人已尝食某肴馔与否者则不可斥问尝食否但当问其数食某食乎如言彼已尝经数食也然彼若不尝食则自当依事而答之也问道艺者亦谓宾主先己明知所习道艺及其问之亦不敢指斥故云子习于某道乎子善于某艺乎道难故称习艺易故称善也注正义曰不斥人谦也者虽先知其所食所习所善及其问之犹疑而称乎乎者谦退之辞是以不正指斥人所能此人兼宾主也南本云不斥主人非也云道三德三行也者　　案师氏敎国子三德三行三徳者一曰至徳二曰敏徳三曰】【孝德三行者一曰孝行二曰友行三曰顺行也皆国子所习故知道是三德三行也云艺六艺者案保氏敎六艺礼乐射御与书数也】
　　不疑在躬注躬身也不服行所不知使身疑也不度民械注械兵器也不计度民家之器物使已亦有音义【度大洛反讣也注同械戸成反】不愿于大家注大谓富之广也不訾重器注訾思重犹寳也音义【訾子斯反】疏【正义曰此一节承上宾主相问之事因明宾主之礼宾不得愿主人所有之物不疑在躬者既问主人之道艺则己亦当习学明了不得使疑事在其躬则爲宾爲主皆然也不度民械者谓爲客至主人之家不得计度民家所有器械使己亦有也不愿于大家者大家谓富贵广大之家谓大夫之家也谓士往于卿大夫之家见彼富大不可愿效之也非分而愿必有乱心也不訾重器者訾思也重器宾珍之物言谓客至主人之家见有珍物重器不可思玩之若思玩之则憎疾已贫贱生滛乱滥恶也】
　　汜埽曰埽埽席前曰席不以鬛执箕膺擖注鬛谓帚也帚恒埽地不洁清也膺亲也擖舌也持箕将去粪者以舌自乡音义【泛埽上芳劒反下悉报反拚弗运反又作鬛力辄反膺于陵反前也擖以渉反舌也徐音叶清徐才反又如字去起吕反下擢去同郷许亮反】疏【正义曰此一经明主人与宾洒埽之事泛埽者泛广也若远路大宾来主人宜广埽之谓外内俱埽谓之埽埽席前曰拚者若近路小宾来则止埽席前不得名埽则但曰拚也所以然者拚是除秽埽是涤荡拚席不以鬛者鬛谓扫地帚也若埽席上不得用埽地帚也执箕膺擖者膺人之胷前擖箕之舌也箕是去物之具贱者执之不可持向尊者当持箕舌自向胷前】
　　不贰问注当正己之心以问吉凶于蓍龟不得于正凶则卜筮其权也音义【蓍音尸】问卜筮曰义与志与义则可问志则否注大卜问来卜筮者也义正事也志私意也音义【与音余下同大音泰】疏【正义曰此一节明卜筮之法不二问者几卜筮之法当正己心志而来问于蓍龟则得吉兆不得二心不正若二心不正必凶则卜筮权时妄告问卜筮曰义与志与者谓大卜问来卜筮者爲是道理正义与爲是私意志与义则可问志则否者若卜筮者是公义则可爲卜筮若所问是私心志意则不爲之卜筮】
　　尊长于己逾等不敢问其年注逾等父兄党也问年则己恭孙之心不全音义【孙音逊本亦作逊同】燕见不将命注自不用宾主之正来则若子弟然音义【见贤遍反下请见同】遇于道见则靣注可以隐则隐不敢烦动也不请所之注尊长所之或卑亵音义【亵息列反】丧俟事不犆吊注亦不敢故烦动也事朝夕哭时音义【特本亦作犆音特】侍坐弗使不执琴瑟不画地手无容不翣也注端慤所以爲敬也尊长或使弹琴瑟则爲之可音义【画胡麦反翣本亦作菨所角反卢云扇也慤苦角反】寝则坐而将命注命有所传辞也坐者不敢临之侍射则约矢注不敢与之拾取也音义【射食夜反下注客射同拾其刼反】侍投则拥矢注不敢释于地也投投壶也投壶坐胜则洗而以请注洗爵请行觞不敢直饮之音义【饮音防】客亦如之注客射若投壶不胜主人亦洗而请之音义【胜诗证反】不角注角谓觥罚爵也于尊长与客如献酬之爵音义【觥古横反】不擢马注擢去也谓彻也已彻马嫌胜故专之音义【擢直角反】疏【正义曰此一节谓卑糿奉侍于尊长诸杂之仪燕见不将命者谓卑糿私燕而见不使摈者将传于命无宾主之礼遇于道见则面者若于道路遇逢尊者尊者若见己巳则靣见若尊者不见己巳则隐也不请所之者虽靣自见而不得问尊者何处往也丧俟事不犆吊者谓吊于尊长丧法也俟事谓待主人朝夕哭时也不犆吊谓不非时而独吊也侍坐弗使不执琴瑟者卑侍尊者之法也侍坐于尊尊者若不使己巳则不得执琴瑟而鼓之若使己则得执之也不画地者卢云不敢无故画地也手无容者卢云不弄手也不翣也者卢云翣扇也虽热亦不敢摇扇也此皆端慤所以爲敬寝则坐而将命者寝卧也坐跪也若尊者临卧而侍者若传辞当跪前不可以立恐临尊者侍射则约矢者矢箭也凡射必计耦先设楅在中庭楅者两头爲龙头中央共一身而倚箭于楅身上上耦前取一矢下耦又进取一如是更进各得四箭而升堂揷三于要而手执一只若卑者侍射则不敢更拾进取但一时并取四矢故云则约矢也侍投则拥矢者投投壶也拥抱也矢谓投壶箭也若柘若棘爲之投壶礼亦宾主各四矢从委于身前坐一一取之若卑者侍投则不敢释置于地但手幷抱投之也故郑云不敢释于地庾云拥抱己所当投矢也隐义云尊者委四矢于地一一取以投卑者不敢委于地悉执之也胜则洗而以请者若敌射及投壶竟司射命酌而胜者当应曰诺而胜者弟子酌酒南靣以置丰上丰在西阶上两楹之西而不胜者下堂揖让升堂就西阶上立北靣就丰上取爵将饮之而跪之曰赐灌灌犹饮也而胜者立于不胜者东亦北靣跪而曰敬养若卑者得胜则不敢直酌当前洗爵而请行觞然后乃行也客亦如之者客若不胜则主人亦洗而请如卑侍之法所以优宾也不角者角谓行罚爵用角酌之也诗云酌彼兕觥是也今饮尊者及客则不敢用角但如常献酬之爵也不擢马者擢去也彻也投壶立筹爲马马有威武射者所尚也凡投壶每一胜辄立一马至三马而成胜但频胜马三虽得若一朋得二马一朋得一马于是二马之朋彻取一马者足以爲三马以成己胜也今若卑者朋虽得二马亦不敢彻尊者马足成己胜也】执君之乘车则坐注执执辔谓守之也君不在中坐示不行也音义【乘绳证反辔氷媚反】仆者右带劒负良绥申之面拖诸幦注靣前也幦覆苓也良绥君绥也负之由左肩上入右腋下申之于前覆苓上也音义【拖徒可反引也又他佐反幦徐音覔苓力丁反腋音亦】以散绥升执辔然后步注步行也音义【防悉旦反】疏【正义曰此一节明爲君仆御之法执君之乘车则坐者执执辔也谓不在车而仆执辔守君车时也凡御则立今守空车则坐示君不在车车不行也仆者右带劒者谓初御法也仆即御者也右带劒者带之于腰右边也带劒之法在左以左手抽之便也今御者劒右带者御人在中君在左若左带劒则妨于君故右带也负良绥申之靣者良善也善绥君绥也君由后升仆者在车背君靣靣前取君绥由左腋下加左肩上绕背入右腋下申绥之末于靣前拖诸幦者拖犹掷也亦引也幦车覆閳也绥申于靣前而掷末于车前幦上也亦云引之可置车幦上也以散绥升者谓初升时也散绥副绥也仆登车既不得执君绥故执副绥而升也执辔然后歩者步犹行也既升车执策分辔而后行车也行车五步而立待君君出上则授良绥而升君也注正义曰苓车前阑也亦名爲式故诗传云幭覆式与此同知良绥君绥者以下云散绥既有二种明良绥君绥其散绥则本系于车仆者擥之而登车也】
　　请见不请退注去止不敢自由音义【见贤遍反】朝廷曰退注近君爲进音义【朝直遥反后朝廷皆同近附近之近】燕游曰归注礼亵主于家也师役曰罢注罢之言罢劳也春秋传曰师还曰疲音义【罢音皮注同还音旋下文注皆同】疏【正义曰此一节明卑者见尊及朝廷退归之辞请见不请退者谓卑者于尊所有请见之理既见去必由于尊者故不敢请退朝廷曰退者谓于朝廷之中若欲散还则称曰退以近君爲进还私远君故称退论语子退朝又云冉子退朝并是对进爲言也燕游曰归者若在燕及游退还称曰归以燕游礼亵主于归家师曰罢者谓于师役之中欲散退之时称曰罢劳注正义曰案庄八年夏鲁师及齐师围郕郕降于齐师秋师还公羊传曰还者何善辞也此灭同姓何善尔病之也何休云慰劳其罢病也是郑用公羊爲注也】
　　侍坐于君子君子欠伸运笏泽劒首还屦问日之蚤莫虽请退可也注以此皆解倦之状伸频伸也运泽皆玩弄也金器弄之易以汗泽音义【欠起劒反伸音申笏音忽还音旋蚤音早莫音暮解古卖反频本又作嚬音频玩五乱反易以豉反汗户旦反一音乌】疏【正义曰此明侍坐法也志倦则欠体疲则伸爲君子乆坐而自爲之也运笏者运动也谓君子摇动于笏泽劒首者泽爲光泽玩弄劒首则生光泽还屦者还转也谓君子自转屦也尊者说屦于戸内是屦恒在侧故得自还转之也问日之蚤莫者尊者忽问日之蚤莫虽请退可也者虽假令也前言侍者不得请退今若见君子有欠伸以下诸事皆是坐乆体倦欲起或欲卧息之意故侍者当此时假令请退则可也】
　　事君者量而后入不入而后量凡乞假于人爲人从事者亦然然故上无怨而下远罪也注量量其事意合成否音义【量音亮乞如字又音气爲于僞反远于万反】疏【正义曰此一节明臣事君之法事君者量而后入者凡臣之事君者欲请爲其事先商量事意堪合成否然后入而请之不入而后量者不得先入请见君然后始商量成否凡乞假于人爲人从事者亦然者非直事君如此凡乞贷假借于人谓就人乞贷假借爲人从事谓求请事人如此之属亦须先商量事意成否不可不先商量即当其事故云亦然然故上无怨而下远罪也者然犹如此事君若能如此下不忤上故上无怨上不责下故下远罪然唯解上下不结乞假从事者略可知】
　　不窥密注嫌伺人之私也密隐曲处也音义【窥苦规反伺音司处昌虑反】不旁狎注妄相服习终或争讼音义【争争鬭之争】不道旧故注言知识之过失损友也孔子曰故旧不遗则民不偷音义【偷他侯反】不戏色注暂变倾顔色爲非常则人不长失敬也音义【不长丁丈反絶句】疏【正义曰此一节明在于僚类当自矜持之事不窥密者人当正视不得窥觇隐密之处郑云嫌伺人之私也不旁狎者旁犹妄也不得妄与人狎习或致忿争言因狎而致讼也不道旧故者不道说故旧之罪过不戏色者不戏弄其顔色注正义曰自当恒自矜持尊其瞻视若暂倾变顔色爲非常亵慢则人不复长乆失他人所敬故云则人不长失敬也】
　　爲人臣下者有谏而无讪有亡而无疾注亡去也疾恶也音义【讪所谏反徐所奸反恶乌路反】颂而无讇谏而无骄注颂谓将顺其美也骄谓言行谋从恃知而慢也音义【讇勑检反】怠则张而相之注怠惰也相助也音义【相息亮反注同堕徒卧反】废则埽而更之注废政敎壤乱不可因也音义【更音庾】谓之社稷之役注役爲也疏【正义曰此明臣事君之道有谏而无讪者讪谓道说君之过恶及谤毁也君若恶臣当谏之不得向人道说谤毁故论语云恶居下流而讪上者有亡而无疾者亡犹去也疾谓憎恶也君若有过三谏不从乃出境而去不得强留而憎恶君也颂而无讇者颂美盛德之形容也讇谓横求见容若君有盛德臣当美而颂之也君苟无德则匡而救之不得虚妄以恶爲美横求见容故孝经云将顺其美匡救其恶谏而无骄者君若从己谏则己不得借己言行谋用恃知而生骄慢怠则张而相之者怠惰也相助也若君政怠惰则臣当爲张起而助成之也隐义云君怠惰当张设法而助之或张强其志以广大之也废则埽而更之者君政若己废坏无可复张助者则当埽荡而更创立爲新政也谓之社稷之役者役爲谓事君如上者是可谓爲社稷之臣也故衞君云桞庄者是社稷之臣也注正义曰爲谓助爲也社稷之臣谓爲助社稷之臣也】
　　毋拔来毋报往注报读爲赴疾之赴拔赴皆疾也人来往所之当有防渐不可卒也音义【拔蒲末反注同急疾也王本作校古孝反报音赴卒才忽反】毋凟神注凟谓数而不敬音义【数色角反】毋循枉注前日之不正不可复遵行以自伸音义【循枉上音旬下纡往反邪曲也复扶又反】毋测未至注测意度也音义【意度如字本又作亿音抑下大各反】士依于德游于艺注德三德也一曰至德二曰敏德三曰孝德艺六艺也一曰五礼二曰六乐三曰五射四曰五御五曰六书六曰九数工依于法游于说注法谓规矩尺寸之数也说谓鸿杀之意所宜也考工记曰薄厚之所震动清浊之所由出侈弇之所由兴有说说或爲申音义【于说如字注同又始锐反鸿又作洪杀色戒反侈昌氏反弇于检反】毋訾衣服成器注訾思也成犹善也思此则疾贫也音义【訾子斯反】毋身质言语注质成也闻疑则传疑若成之或有所误也音义【传丈专反】疏【正义曰此一节广明爲人之法毋拔来毋报往者报谓赴也拔赴皆速疾之意凡人所之适必有防渐毋得疾来毋得疾往毋凟神者谓凟慢也神明正直敬而远之不可慢毋循枉者循犹追述也柱邪曲也人非圆炤不免时或邪曲若前已行之今当改正不得犹追已之邪事也毋测未至者未至之事圣人难之凡人故不可豫欲测量之也若终不知则伤知也士依于徳者士谓进士有德行者当依附于三德游于艺者谓敖游于六艺工依于法者谓规矩尺寸之法或言工巧皆当依附于法式游于说者说谓论说规矩法式之辞言游息于规矩法式之文书毋訾衣服成器者訾思也成善也无得思念衣服善器毋身质言语者凡言语有疑则称疑无得以身质成言语之疑者其言既疑若必成之或有所误也注正义曰案周礼师氏以三徳敎国子一曰至徳二曰敏德三曰孝德彼注云至德中和之徳覆焘持载含容者也敏德仁义顺时者也孝德尊祖爱亲案大司徒职云以郷三物敎万民一曰六德知仁圣义中和知此依于德非六德者六德所以敎万民而云三徳所以敎国子此经云士故知是三德也云一曰五礼至九数者是周礼保氏职文案彼注云五礼吉凶宾军嘉也六乐云门大咸大韶大夏大濩大武也五射白矢参连剡注襄尺井仪也五御呜和鸾逐水曲过君表舞交衢逐禽左六书象形防意转注指事假借谐声也九数方田粟米差分少广商功均输方程赢不足旁要今有重差句股然五礼六乐之等皆郑康成所注其五射以下郑司农所解但九数之名书本多误儒者所解方田一粟米二差分三少广四商功五均输六方程七赢不足八旁要九云今有重差句股者郑司农指汉时云今世于九数之内有重差句股二篇其重差即与旧数差分一也去旧数旁要而以句股替之爲汉之九数即今之九章也先师马融干寳等更云今有夕桀各爲二篇未知所出今依司农所注周礼之数余并不取说谓鸿杀之意所冝也者此经云依于法游于说法既是规矩法式法外又云说是说与法不同谓说此法武文书论其法式大小鸿杀之意与法大同小异法式据其体论说据其文引考工记者证说是说法度之意彼说铸钟形状言钟或薄或厚声之振动其声清浊由薄厚而出云侈弇之所由兴者侈谓钟口寛大弇谓钟口内小从此法式所由兴有说或大或小或侈或弇皆有所宜之意钟厚则声不散薄则声防大短则声疾易愒小长声缓深远弇则声不舒扬故云有说】
　　言语之美穆穆皇皇朝廷之美济济翔翔祭祀之美齐齐皇皇车马之美匪匪翼翼鸾和之美肃肃雍雍注匪读如四牡騑騑齐齐皇皇读如归往之往美皆当爲仪字之误也周礼敎国子六仪一曰祭祀之容二曰宾客之容三曰朝廷之容四曰丧纪之容五曰军旅之容六曰车马之容音义【美音仪出注下同济子礼反齐齐皇皇齐如字皇音往徐于况反匪读爲騑芳非反牡音母】疏【正义曰此一节明诸事之宜此美皆当爲仪言语之美者谓舆宾客言语故郑注保氏云宾客之容穆穆皇皇者谓言语形容穆穆皇皇然其天子诸侯行容亦穆穆皇皇故曲礼云天子穆穆诸侯皇皇郑云皆行容止之貎穆穆皇皇皆美大之状济济翔翔者据在朝威仪济济翔翔然谓威仪厚重寛舒之貌言语则穆穆皇皇威仪则济济翔翔齐齐皇皇者皇读爲归往之往皇氏云谓心所系往孝子祭祀威仪严正心有继属故齐齐皇皇然其言语及威仪皆当如此匪匪翼翼者匪读曰騑騑騑翼翼者皆是车马之形状故诗云四牡騑騑下又云四牡翼翼皆是马之行容貌翼翼騑騑皆是马之严止肃肃雍雍者鸾和声之形状肃肃然雍雍然肃肃是敬貌雍雍是和貌注正义曰诗小雅云四牡騑騑周道倭迟述文王聘臣之劳云美皆当爲仪者以保氏云敎国子六仪一曰祭祀之容容卽仪也故知美皆当爲仪郑彼注祭祀之容朝廷之容车马之容皆引此文其宾客之容则此言语穆穆皇皇也彼注丧纪之容累累颠顚军旅之容曁曁詻詻是玉藻文也】
　　问国君之子长防长则曰能从社稷之事矣糿则曰能御未能御注御谓御事音义【长丁丈反下及注同】问大夫之子长幼长则曰能从乐人之事矣幼则曰能正于乐人未能正于乐人注正乐政也周礼大司乐以乐德敎国子中和只庸孝友以乐语敎国子兴道讽诵言语以乐舞敎国子舞云门大卷大咸大韶大夏大濩大武音义【乐人音岳兴如字又许证反道音导讽福鳯反卷音权濩戸故反】问士之子长糿长则曰能耕矣幼则曰能负薪未能负薪注士禄薄子以农事爲业执玉执龟防不趋堂上不趋城上不趋注于重器于近尊于迫狭无容也步张足曰趋音义【防音防近附近之近狭音洽】武车不式介者不拜注兵车不以容礼下人也车中之拜肃拜音义【下戸嫁反】疏【正义曰此一节明问国君及大夫士之子长防之称长则曰能从社稷之事矣者谓彼人所问君之子长防若长则答之云能从君供社稷之事若防则曰能御御治也谓己能治事若大防则曰未能治事此治事谓寻常细小事也小于社稷事问大夫之子长防长则曰能从乐人之事矣者以大夫之子恒习学于乐长则己能习乐故曰能从乐人之事矣防则曰能正于乐人未能正于乐人者正谓政令以防者习乐未成但听政令于乐人受乐人所敎防则云已能受命令于乐人若大幼则云未能受政令于乐人注正义曰郑恐经正是乐正之官故读爲政令之政谓年防受政于乐人也引大司乐音证卿大夫之子习乐之事云以乐徳敎国子中和祗庸孝友者彼注云中犹忠也和刚柔适也只敬庸有常也善父母曰孝善兄弟曰友云以乐语敎国子兴道讽诵言语者彼注云兴谓以善物喻善事导者言古以剀今也倍文曰讽以声节之曰诵发端曰言答曰语云敎国子舞云门以下者彼注云黄帝曰云门大卷言其徳如云之所出民得以有族类如郑此言如云之所出解云门也民得以有族颎解大卷也言有族类而集聚也彼注大咸咸池尧乐也言其徳无所不施大韶舜乐也言其徳能绍尧之道大夏禹乐也禹治水言其徳能大中国大濩汤乐也言其徳能使天下得其所大武武王乐也言其德能成武功也曲礼问其父身此问其子者皇氏云记人之意异耳】
　　妇人吉事虽有君赐肃拜爲尸坐则不手拜肃拜爲丧主则不手拜注肃拜拜低头也手拜手至地也妇人以肃拜爲正凶事乃手拜耳爲尸爲祖姑之尸也士虞礼曰男男尸女女尸爲丧主不手拜者爲夫与长子当稽颡也其余亦手拜而已虽或爲唯或曰丧爲主则不手拜肃拜也音义【低丁兮反爲夫于僞反】疏【正义曰此一节论妇人拜仪妇人吉礼不手拜但肃拜肃拜如今妇人拜也吉事及君赐悉然也爲尸坐者谓虞祭妇人爲祖姑作尸也周礼坐尸嫌妇人或异故明之也若平常祭无妇人之尸示主于夫故设同几而已则不手拜肃拜者手拜手至地妇人爲尸或答拜时但肃拜而不手拜也爲丧主则不手拜者妇人若有丧而不爲主则手拜也若爲夫及长子丧主则稽颡不手拜注正义曰手拜手至地者解手拜之义言手拜之拜但以手至地则周礼空首案郑注周礼空首拜头至手此云手至地也云者此手拜之法先以手至地而头来至手故两注不同其实一也云妇人以肃拜爲正者言肃拜是妇人之常而昏礼拜扱地以其新来爲妇尽礼于舅姑故也左传穆嬴顿首于宣子之门者有求于宣子非礼之正也云凶事乃手拜耳者言妇人除爲丧主其余轻丧凶事乃有手拜耳郑知然者以经云爲丧主则不手拜明不爲丧主则手拜故云凶事乃有手拜耳云爲尸爲祖姑之尸也者以士虞礼男男尸女女尸故也若平常吉祭则共以男子一人爲尸故祭綂云设同几是也云爲夫与长子当稽颡也者小记文以其稽颡故不手拜云其余亦手拜而已者除夫与长子之外则上云凶事乃手拜是也云或曰丧爲主则不手拜肃拜也者郑更引或解之辞云爲丧主不作手拜但爲肃拜与前爲稽颡异违小记正文其义非也】葛绖而麻带注谓旣虞卒哭也带所以自结束也妇人质少变于丧之带有除而无变疏【正义曰此谓妇人旣虞卒哭其经以葛易麻故云葛绖妇人尚质所贵在要带有除无变终始是麻故云麻带也】
　　取俎进俎不坐注以其有足亦柄尺之类音义【柄兵命反】执虚如执盈入虚如有人注重愼疏【正义曰取俎谓就俎上取肉进俎谓进肉于爼俎旣有足立而进取便故不坐注正义曰案管子书弟子职云进柄尺谓爵豆之属是也】
　　凡祭于室中堂上无跣燕则有之注祭不跣者主敬也燕则有跣爲欢也天子诸侯祭有坐尸于堂之礼祭所尊在室燕所尊在堂将燕降说屦乃升堂音义【跣悉典反爲于伪反税屦本又作脱又作说吐活反】疏【正义曰此一经论堂上有跣无跣之事凡祭于室中堂上无跣者凡祭谓天子至士悉然也跣说屦也下大夫及士隂阳二厌及燕尸皆于室中上大夫隂厌及祭在室若摈尸则于堂天子诸侯则有室有堂祭礼主敬故凡祭在室中者非唯室中不说屦堂上亦不敢说屦故云凡祭于室中堂上无跣燕则有之者有之谓堂上有跣也燕礼主欢故得说屦而升堂坐也燕礼云宾及卿大夫皆说屦升就席注云凡燕坐必说屦屦贱不在堂也礼者尚敬敬多则不亲燕安坐相亲之心注正义曰云祭不跣者主敬也者跣谓说屦坐而相亲祭礼主敬不敢私自相亲故云祭不跣者主敬也云天子诸侯祭有坐尸于堂之礼者朝事延尸于戸外故坐尸于堂若卿大夫以下祭礼于室无坐尸于堂也云祭所尊在室者以经云凡祭于室中堂上无跣故辨之也此则贵贱通故卿大夫士正祭馈食并在室中而天子诸侯虽朝事延尸于户外非礼之盛其初入室灌及馈熟之时事神大礼并在室中故云祭所尊在室云燕所尊在堂者于燕礼文无在室唯在堂行礼初时立而致敬故云燕所尊在堂云将燕降说屦乃升堂者燕礼文也】
　　未尝不食新注尝谓荐新物于寝庙疏【正义曰尝谓荐新物于寝庙也未尝则人子不忍前食新也】
　　仆于君子君子升下则授绥始乘则式君子下行然后还立注还车而立以俟其去音义【还音旋注同】疏【正义曰此一经论仆御之礼必授人绥故君子升及下仆者皆授绥也始乘则式者谓是仆者始乘君子未至御者则式以待君子升也君子下行然后还立者仆人之礼若君子将升则仆先升君子下行则仆后下更还车而立待君子去后乃敢自安或云君车将驾则仆报防立于马前故君子将下车则仆亦下车立于马前待君子下行乃更还车立以俟君去】
　　乘贰车则式佐车则否注贰车佐车皆副车也朝祀之副曰贰戎猎之副曰佐鲁庄公败于干时公丧戎路传乘而归音义【朝直遥反丧息浪反传乘上文专反又陟恋反下绳证反下文除乘车同】贰车者诸侯七乘上大夫五乘下大夫三乘注此盖殷制也周礼贰车公九乘侯伯七乘子男五乘卿大夫各如其命之数疏【正义曰谓仆乘副车去也朝祀副车曰贰戎猎副车曰佐朝祀尚敬乘副车者式戎猎尚武乘副车者不式也注正义曰云朝祀之副曰贰戎猎之副曰佐者以此经佐车贰车相对车云式主敬故谓朝祀之副曰贰佐车不式主武故云戎猎之副曰佐若戎猎自相对则戎车之副曰倅田车之副曰佐故周礼戎仆驭倅车田仆驭佐车熊氏云此云戎猎之副曰佐者据诸侯礼也故庄九年公及齐师战于干时公丧戎路佐车授绥是也案周礼大行人云贰车公九乘侯伯七乘乂典命云卿六命其大夫四命车服各如其命数并与此经不同故疑爲殷制】
　　有贰车者之乘马服车不齿注尊有爵之物广敬也服车所乘车也车有新旧观君子之衣服服劒乘马弗贾注平尊者之物非敬也音义【贾音嫁】疏【正义曰此一节明广敬之义有二车者之乘马服车不齿者有二车则谓下大夫二车之乘以下者谓其所乘之马所服之车不敢齿次论其年岁评其价数高下车所以不得齿者以车有新旧则年岁有多少价数有贵贱以尊者之物故不敢齿也观君子之衣服服劒乘马弗贾有观视也亦不得轻平尊者物堪直多少之价亦爲不敬故观而不平】
　　其以乘壶酒束脩一犬赐人若献人则陈酒执脩以将命亦曰乘壶酒束脩一犬注陈重者执轻者便也乘壶四壶也酒谓清也糟也不言陈犬或无脩者牵犬以致命也于卑者曰赐于尊者曰献音义【便婢面反下同糟早劳反】其以鼎肉则执以将命注鼎肉谓牲体已解可升于鼎音义【已如字又音异解庚买反】其禽加于一双则执一双以将命委其余注加犹多也犬则执緤守犬田犬则授摈者旣受乃问犬名牛则执纼马则执靮皆右之注緤纼靮皆所以系制之者守犬田犬问名畜养者当呼之名谓若韩卢宋鹊之属右之者执之宜由便也音义【緤息列反守手又反又如字注同纼文引反靮丁歴反畜许六反鹊七略反】臣则左之注异于众物臣谓囚俘音义【俘音孚】车则说绥执以将命甲若有以前之则执以将命无以前之则袒櫜奉胃注甲铠也有以前之谓他挚币也櫜弢铠衣也胄兜鍪也袒其衣出兜鍪以致命音义【税本又作脱又作说同吐活反袒音但櫜音羔甲衣也奉芳勇反冑直又反铠苦代反弢吐刀反兜丁侯反鍪亡侯反】器则执盖注谓有表里弓则以左手屈韣执拊注韣弓衣也左手屈衣并于拊执之而右手执箫音义【韣音独拊芳武反幷必政反】劒则啓椟盖袭之加夫襓与劒焉注椟谓劒函也袭郤合之夫襓劒衣也加劒于衣上夫或爲烦皆发声音义【椟音独夫襓上音扶注同下如遥反函音咸郤去畧反下文同】笏书脩苞苴弓茵席枕几颖杖琴瑟戈有刄者椟荚籥其执之皆尚左手注苞苴谓编束菅苇以裹鱼肉也茵着蓐也颖警枕也荚蓍也籥如笛三孔皆十六物也左手执上上阳也右手执下下隂也音义【苴子余反茵音因颖京领反注同警枕也又埛逈反编必绵反菅音奸苇于鬼反裹音果着褥上音伫下音辱】刀却刄授颖削授拊注辟用时颖镮也拊谓把音义【颖役顶反削音笑辟音避把音霸】凡有刺刄者以授人则辟刄注辟刃不以正乡人也音义【刺七智反又七亦反辟匹亦反注同乡许亮反下郷国同】疏【正义曰此一节广明以物献遗人法各随文解之其以乘壶酒束脩一犬赐人若献人者四马曰乘故知四壶酒亦曰乘壶束脩十脡脯也酒脯及犬皆可爲礼也与卑者曰赐奉尊者曰献随其所与故云赐人若献人也则陈酒执脩以将命者陈列也酒重脯轻故陈列重者于门外而执轻者进以奉命也亦曰乘壶酒束脩一犬者谓将命之时辞也虽陈酒犬而单执脯致命而其辞亦犹曰有酒脯犬也若二犬亦当言二也其以鼎肉则执以将命者谓无脯犬而有酒肉者也则亦陈酒而执肉以将命也云鼎肉者谓肉已解剔可升于鼎者解剔则易执也其禽如于一双则执一双以将命委其余者谓以禽兽赐也二只曰双加于一双谓或十或百双也假令多双则唯执一双将命也委其余者所余多双则委陈门外也犬则执緤者緤牵犬绳若牵犬将命则执系犬绳也守犬田犬则授摈者旣受乃问犬名者犬有三种一曰守犬守御宅舍者也二曰田犬田猎所用也三曰食犬充君子庖厨庶羞用也田大守犬有名食犬无名献田犬守犬则主人摈者旣受之乃问犬名牛则执纼马则执靮者纼靮俱牵牛马之物故执之皆右之者谓以右手牵之由便故也此谓田犬守犬畜养驯善无可防御若充食之犬则左手牵之右手防御故曲礼云効犬者左牵之是也臣则左之者谓征伐所民虏者也左之谓左手操其右袂也以其异于众物众物犬马之属犬马不生变异故皆右之民虏或起恶虑故以左手操右袂右手当制之是与众物异也车则说绥执以将命者献车马者执防绥故知陈车马而说绥执以将命甲若有以前之则执以将命者甲铠也有以前之谓他物也谓献铠若复有他物与铠同献则陈铠而执他物轻者以将命也无以前之则袒櫜奉胄者袒开也櫜弢铠衣也胄兜鍪也若无他物唯献甲而已则开甲出櫜冑奉之将命也曲礼云献甲者执胄是也器则执盖器凡器若献则陈底执盖以将命盖轻便也弓则以左手屈韣执拊者韣弓衣拊弓把也献弓则左手屈弓衣幷于把而执之以其右手执箫以将命曲礼云右手执箫左手承弣是也劒则啓椟者啓开也椟劒函也献劒则先开函也盖袭之者盖劒函之盖也袭谓却合也开函而以盖却合于函下加函底于盖上加夫襓者襓劒衣也先却合盖于函下又加劒衣函中也与劒焉者加衣于函中竟而以劒置衣上也笏书至左手者笏也书也脩脯也苞苴也弓也茵也席也枕也几也颖警枕也杖也琴也瑟也戈有刃者椟也谓戈之有刃者以椟韬之荚蓍也籥笛也其执之皆尚左手者言执此诸物皆尊尚左手左手在上而执之右手在下而承之刀却刃授颖者言授人以刃郤仰其刀授之以颖颖谓刀镮也言以刀镮授之削授拊者削谓曲刀拊谓削把言以削授人则以把授之凡有刺刃者以授人则辟刃者谓不以刃正向人也注正义曰案内则酒醴有清有糟泲者曰清不泲者曰糟故知此酒或清或糟云不言陈犬或无脩者牵犬以致命也者郑释初云有酒脯犬而后唯云陈酒执脯不言陈犬故明之也若言陈犬则嫌无脯时亦犹陈之今欲明若无脯者则陈酒牵大以将命故不言陈大也犬马不上于堂牵之当在下耳战国策云韩子卢者天下之壮犬也桓谭新论云夫畜生贱也然其尤善者皆见记识故犬道韩卢宋防又魏文帝说诸方物亦云狗于古则韩卢宋鹊则防鹊音同字异耳故郑亦爲鹊字皇氏云郤仰也谓仰盖于函底之下加函底于丄重合之故云袭云夫襓劒衣也者熊氏云依广雅夫襓木劎衣谓以木爲劒衣者若今刀榼云夫或爲烦皆发声者以礼记本夫或作烦字者故云夫作爲烦俱是发声故云皆发声然则襓之一字是衣之正名襓字从衣当以缯绵爲之熊氏用广雅以木爲之其义未善也苞苴谓编束萑苇以裹鱼肉者案旣夕礼云苇苞长三尺内则云炮取豚编萑以苴之是编萑苇以裹鱼及肉也亦兼容他物故禹贡云厥包橘柚孔丛子云吾于木之惠见苞苴之礼行是也茵着蓐也者谓茵是以物所着之蓐言有著者谓之曰茵故旣夕云茵着用荼谓茅莠也用荼以着茵也云颖警枕也者以经枕外别言颖颖是颖发之义故爲警枕云荚蓍也者曲礼云荚爲筮故荚爲蓍也云籥如笛三孔者案汉礼器知之诗注或云籥六孔两不同者盖籥有大小诗笺或云管如篴并而吹之云皆十六物也者前解经卽是其数也颖是颖发之义刃之在手谓之爲颖禾之秀穗亦谓之爲颖枕之警动亦谓之颖其事虽异大意同也】乘兵车出先刄入后刄注不以刄向国也军尚左注左阳也阳主生将军有庙胜之防左将军爲上贵不败绩卒尚右注右隂也隂主杀卒之行伍以右爲上示有死志音义【卒子忽反注同行伍戸刚反下音五】疏【正义曰此一节论兵车出入及将士所处之宜出先刃入后刃者不欲以刃向国军尚左者军谓军将行伍尊尚左方左是阳阳主生欲其生不败绩也卒尚右者言士卒行伍贵尚于右右爲隂示其有必死之心】
　　宾客主恭祭祀主敬丧事主哀会同主诩注恭在貌也而敬又在心诩谓敏而有勇若齐国佐音义【诩况矩反】疏【正义曰恭在貎敬在心宾客轻故主恭祭祀重故主敬会同主诩者诩谓敏大言语防同之时贵在敏捷勇武自光大注正义曰成二年左传齐晋战于鞌齐国佐陈辞以拒晋师是敏而有勇也】
　　军旅思险隐情以虞注险阻出竒覆谖之处也隐意也思也虞度也当思念己情之所能以度彼之将然否音义【阻则吕反覆芳富反谓伏兵也徐音赴谖况烦反谖诈也或云谖哗处昌虑反度大洛反下同】疏【正义曰军旅思险者言军旅行处思其险阻之地出竒设谋以覆败前敌隐情以虞者隐意也思也虞度也谓以意思念彼情豫测度前敌知其所欲爲事记者明军旅之中当湏如此注正义曰险阻出竒覆谖之处也者郑解经中险字险是地形险阻谖诈也地形既险得出竒谋覆诈故云险阻出竒覆谖之处若其平地则不得设竒谋设诈也虞度也释言文云当思念己情之所能以度彼之将然否者言在军旅先湏思念己国之情所堪能以测度彼军将欲如此以否】
　　燕侍食于君子则先饭而后已注所以劝也音义【饭烦晚反下小饭同】毋放饭毋流歠小饭而亟之注亟疾也备哕噎若见问也音义【歠昌悦反亟纪力反注同哕噎上于月反下伊结反】数噍毋爲口容注口容弄口音义【数色角反噍字又作嚼子笑反又在笑反】客自彻辞焉则止注主人辞其彻疏【正义曰此一节明侍食之法先饭而后已者先饭先君子之饭若尝食然君子食罢而后已若劝食然小饭而亟之者小饭谓小口而饭亟谓疾速而咽小饭而备哕噎也速咽之备见问也数噍毋爲口容者数噍谓数数嚼之无爲口容者无得弄口以爲容也客自彻辞焉则止者谓食讫客欲自彻其爼主人辞其彻俎客则止而不彻】
　　客爵居左其饮居右注客爵谓主人所酬宾之爵也以优宾耳宾不举奠于荐东介爵酢爵僎爵皆居右注三爵皆饮爵也介宾之辅也酢所以酢主人也古文礼僎作遵遵谓乡人爲卿大夫来观礼者酢或爲作僎或爲驺音义【介音界注同僎音遵驺责留反本又作驯音巡】疏【正义曰此一节眀客爵所在客爵依郷饮酒礼主人酬賔之爵賔受奠觯于荐东是客爵居左也其饮居右者乡饮酒礼旅酬之时一人举觯于賔賔奠觯于荐西至旅酬宾取荐西之觯以酬主人是其饮居右也介爵酢爵僎爵皆居右者介賔副也酢谓客酌还答主人也僎谓乡人来观礼副主人者也此三人既不被优故爵并居右示爲饮之案乡饮酒介爵及主人受酢之爵幷僎爵皆不明奠置之所故记者于此明之注正义曰案乡饮酒礼主人酬宾奠觯于荐东所以不奠荐西者欲优饶其客且令开裕故不奠于荐西宾又不尽主人之欢还奠荐东示不敢饮也案乡饮酒礼主人献介介饮献宾宾酢主人主人饮主人献僎僎饮是三爵皆饮爵云遵谓乡人爲卿大夫来观礼者案乡射礼若有遵者则入门左注云此谓乡之人爲大夫者也谓之爲遵者方以礼乐化民欲其遵法之也今云遵或爲僎云酢或爲作僎或爲驯者谓他文书本有作此字者故云或他皆仿此】
　　羞濡鱼者进尾注擗之由后鲠肉易离也干鱼进首擗之由前理易析也音义【濡音儒擗补麦反下同鲠格猛反易以防反下同析星歴反】冬右腴注气在下腴腹下也音义【腴以朱反】夏右鳍注气在上鳍脊也音义【右鳍音祈脊子昔反】祭膴注膴大脔谓刳鱼腹也膴读如哻音义【膴旧火呉反依注音哻况甫反徐况纡反脔力转反刳口胡反又苦侯反】疏【正义曰此一节明进鱼之礼羞濡鱼者进尾濡湿也谓膳羞有湿鱼也进尾者擗湿鱼从后来则脇肉易离也冬右腴者腴谓鱼腹冬时阳气下在鱼腹故右腴夏右鳍者鳍谓鱼脊夏时阳气上在鱼脊故右鳍凡阳气所在之处肥美故进鱼使向右以右手取之便也此濡鱼进尾干鱼进首及右腴右鳍之属皆谓寻常燕食所进鱼体非祭祀及向食正礼也若祭祀鱼在于爼皆缩载爼旣横设鱼则随爼而从于人爲横无进首进尾之理故少牢鱼用鲋而爼缩载其主人正飨亦然公食大夫礼鱼七缩爼是也正祭鱼旣缩载少牢主人献俎佐食三鱼一横之彼是正祭鱼横者以鱼与牲体共爼故时横之殊于牲体也若天子诸侯绎祭及卿大夫傧尸鱼则横载之于爼爼在人前而横鱼则于人爲从得有进首尾也故有司彻云尸俎五鱼横载之侑主人皆一鱼亦横载之彼注云横载之者异于牲体如郑此言正祭之时牲体横而鱼缩载傧尸之时徃体缩而鱼横载之故云横载之者异于牲体也正祭则右首进腴故少牢鱼右首进腴变于生人若生人右首进鳍故公食大夫云寝右注云右首也寝右进鳍也干鱼近腴多骨鲠案特牲少牢鱼皆有十五郑云从隂类昏礼鱼有十四减一从偶数士丧礼大敛及士虞礼及公食礼鱼皆七其天子诸侯鱼数未闻祭膴者膴谓刳鱼腹下爲大脔此处肥美故食鱼则刳取以祭先也】
　　凡齐执之以右居之于左注齐谓食羮酱饮有齐和者也居于左手之上右手执而正之由便也音义【齐才细反注及下以齐并同食音嗣和戸卧反下齐和同便婢面反】疏【正义曰此一经明齐和之宜凡齐者谓以盐梅齐和之法执之以右者谓执此盐梅以右手居之于左者谓居处羮食于左手之上以右手所轨盐梅调和正之于事便也】
　　赞币自左诏辞自右注自由也谓爲君受币爲君出命也立者尊右音义【爲于僞反下爲君同】疏【正义曰此一经论赞币赞辞之异自由也赞助也谓爲君受币之时由君左诏辞自右者诏辞谓爲君传辞也君辞贵重若传与人时则由君之右也】酌尸之仆如君之仆注当其爲尸则尊其在车则左执辔右受爵祭左右轨范乃饮注周礼大驭祭两轵祭轨乃饮轨与轵于车同谓轊头也轨与范声同谓轼前也音义【轨媿美反范音犯轵音防轊音衞轼音式】疏【正义曰此一节明爲尸之仆祖道祭軷之宜酌尸之仆者仆爲尸御车之人将欲祭軷酌酒与尸之仆今爲軷祭如似酌酒与君之仆以其爲尸则尊之似君也其在车则左执辔右受爵者尸仆受酒法也其在车谓仆在车中时也仆既所主尸车故于车执辔而受爵也尸位在左仆立于右故左执辔右受爵祭酒也君仆亦然祭左右轨范者轨谓毂末范谓式前仆受爵将饮则祭之酒于车左右轨及前范也所以祭者爲其神助已不使倾危故也乃饮者祭毕乃自饮也注正义曰案周礼大驭祭两轵祭轨此云祭在右轨范两文不同则左右轨与两轵是一故云轨与轵于车同谓轊头谓车毂小头也此云范大驭云轨两事是一声同字异故云声同谓式前之范与此范俱是式前也但式前之轨车旁着凡或作范字虽作范字声同而字异即诗邶风济盈不濡轨亦车旁凡与此同也若毂末之轨则车旁着九此经左右轨是也其车彻亦谓之轨亦车旁着九则考工记经涂九轨是与此字同而事异也】
　　凡羞有俎者则于俎内祭注俎于人爲横不得祭于间也君子不食圂腴注周礼圂作豢谓犬豕之属食米谷者也腴有似人濊音义【圂与豢同音患濊本又作秽纡废反一音乌外反】小子走而不趋举爵则坐祭立饮注小子弟子也卑不得与宾介具备礼容也凡洗必盥注洗盥乃洗爵先自洁也盥有不洗也音义【盥音管又古乱反】牛羊之肺离而不提心注提犹絶也刳离之不絶中央少者使易絶以祭耳音义【不提心丁礼反注同絶句钊苦圭反犁本又作离同力兮反又力知反】凡羞有湆者不以齐注齐和也音义【湆起及反】爲君子择葱薤则絶其本末注爲有萎干音义【爲于僞反注同薤户戒反萎干上于危反又于僞反下音竿】羞首者进喙祭耳注耳出见也音义【喙许秽反见贤遍反】尊者以酌者之左爲上尊注尊者设尊者也酌者乡尊其左则上尊也音义【遵本又作尊注下皆同乡许亮反下乡人同】尊壶者面其鼻注鼻在面中言乡人也饮酒者禨者醮者有折俎不坐注折俎尊彻之乃坐也已沐饮曰禨酌始冠曰醮音义【禨其记反醮子笑反折之设反下及注皆同冠古乱反】未步爵不尝羞注步行也牛与羊鱼之腥聂而切之爲脍注聂之言防也先藿叶切之复报切之则成脍音义【聂之涉反注及下皆同脍古外反防直辄反复扶又反】麋鹿爲菹野豕爲轩皆聂而不切麕爲辟鸡兎爲宛脾皆聂而切之切防若薤实之醯以柔之注此轩辟鸡宛脾皆菹类也其作之状以醯与荤菜淹之杀肉及腥气也音义【麋音眉轩音献注同俱伦反辟音璧又补麦反徐扶益反注同兎他故反宛脾上于阮反下毗支反切防若薤实之絶句菹庄居反荤许云反淹于廉反又于刼反】其有折俎者取祭反之不坐燔亦如之注亦爲尺柄之类也燔灸也乡射曰宾奠爵于荐西兴取肺坐絶祭左手哜之兴加于俎坐帨手音义【燔音烦柄其命反齐之才细反帨本亦作税始锐反】尸则坐注尸尊也少牢馈食礼曰尸左执爵右兼取肝肺擩于俎盐振祭哜之加于菹豆音义【食音嗣擩本又作懦而专反又而悦反徐耳谁反】疏【正义曰此一节广明祭俎及羞膳之事凡羞有俎者则于俎内祭者若羞在豆则祭于豆间若羞在俎则于俎内而祭俎在人前横设俎内近人之处以俎于人爲横不得祭于俎间也俎横在人前故不得祭于俎外及两俎间也君子不食圂腴者圂猪犬也腴猪犬肠也言猪犬亦食米糓其腹与人相似故君子俱食他处辟其腴谓肠胃也故鼎阙一也小子走而不趋者小子弟子也趋徐趋也弟子不得与宾主参预礼但给役使故宜驱走不得趋翔爲容也举爵则坐祭立饮者谓弟子若得酒举爵时则先以坐祭祭竟而立饮之也凡洗必盥者洗洗爵也盥洗手也言凡饮酒必洗爵洗爵必宜先洗手也牛羊之肺离而不提心者谓祭肺法也提犹絶也取肺刳雕之不絶心心谓肺中央少许耳凡羞有湆者不以齐者庾云湆汁也若羞有汁则有盐梅齐和若食者更调和之则嫌薄主人味故不以齐也贺玚云凡湆皆谓大羹大羮不和也絶其本末者本根也葱薤根不浄未萎干故择者必絶其二处爲君子如此则非君子不然羞首者进喙祭耳羞亦膳羞也首头也喙口也若膳羞有牲头者则进口以向尊者尊者若祭先取牲耳祭之也尊者至尝羞此一节论设尊及折俎行爵尝羞之仪尊者谓设尊人也人君陈尊在东楹之西于南北列之设尊之人在尊西向东以右爲上则尊以南爲上也酌谓酌酒人也酌人在尊东西面以左爲上亦上南也二人俱以南爲上也故云以酌者之左爲上尊尊壶者面其鼻者尊与壶悉有面面有鼻鼻宜向于尊者故言面其鼻也饮酒者则下文禨者醮者是也总以饮酒目之禨者谓沐而饮酒醮者谓冠而饮酒者有折俎不坐者折谓折骨体于俎者禨醮者若折俎爲尊禨醮小事爲卑故不得坐也折俎所以爲尊者贺云折俎则殽馔尊故冠礼庶子冠于房戸之前而冠者受醮不敢坐及禨者并不敢坐也案乡饮酒燕礼有折俎者皆不坐独云禨者醮者不坐者以禨者醮者无酒俎之时则得坐嫌畏有折俎亦坐故特明之云有折俎不坐未步爵不尝羞者步行也羞殽羞也殽羞本爲酒设若爵未行而先尝羞是贪食矣故不先爵尝之也此谓无筭爵之时羞庶羞行爵之后始尝之若正羞脯醢折俎谓饮酒之前则尝之故乡饮酒郷射燕礼大射献后乃荐宾皆先祭脯醢哜肺乃饮卒爵牛与至以柔之此一节明脍及韲菹麄细之异聂而切之者谓先防爲大脔而后细切之爲脍也麋鹿爲菹以下己于内则具释之其有至则坐此一节明祭俎之仪折俎谓折骨于俎俎既有足柄尺之类故就俎取所祭肺立而取之升席坐祭祭讫反此所祭之物加之于俎皆立而爲之故云取祭反之不坐唯祭时坐耳燔亦如之者燔谓燔肉虽非折骨其肉在俎其取及祭反时皆亦不坐故云燔亦如之尸则坐者前云不坐者是宾客耳若爲尸尸尊虽折俎初取祭反之皆坐也注正义曰庾云燕礼司宫尊于东楹之西两方壶左元酒南上注玉藻云唯君面尊元酒在南顺君之面也下云公席阼阶上西乡下又云执幕者升自西阶立于尊南北面东上案左元酒南上之言是设尊者东乡酌者西郷设者之右则酌者之左也引少牢馈食礼者证尸坐之义前注引郷射礼云宾奠爵于荐西兴取肺云兴则立也此引少牢礼云尸左执爵右兼取肝肺不云兴故知尸则坐菹豆盛菹之豆也】
　　衣服在躬而不知其名爲罔注罔犹罔罔无知貎音义【罔本亦作冈又作誷亡两反】疏【正义曰衣服文章所以表人之德亦劝人慕德若着之而不识知其名义者则是罔罔无知之人也】
　　其未有烛而后至者则以在者告道瞽亦然注爲其不见意欲知之也师冕见及阶子曰阶也及席子曰席也皆坐子吿之曰某在斯某在斯音义【道音导爲于僞反下爲宵下文爲人爲己同冕见贤遍反】凡饮酒爲献主者执烛抱燋客作而辞然后以授人注爲宵言也主人亲执烛敬宾示不倦也言献主者容君使宰夫也未曰燋音义【燋侧角反又子约反又音在遥反爇人悦反】执烛不让不辞不歌注以烛继昼礼杀音义【杀色戒反】疏【正义曰此一节明有烛无烛之仪爲主人法也在者谓己在于坐者若日已阍而坐中未有烛继新有人后来至者则主人以在坐中者而告之云某人在此某人在此使后来人知之也道瞽亦然者瞽无目恒如日阍故亦道之亦如无烛时也凡饮酒爲献主者献主主人也谓爲饮酒主人法也凡饮酒主人自献宾若尊卑不敌则使宰夫与主人以献賔故爲献主也执烛者谓夜闇轨烛抱燋者燋谓未爇之炬旣欲留客又取未然之炬抱之也客作而辞者作起也客旣见主人执烛抱燋故自起辞之也然后以授人者主人见客起辞故从辞而止乃以烛授己执烛之人执烛不让不辞不歌者执烛夜时也礼宾主有让及更相辞谢又各歌诗相显今旣夜莫所以杀于三事】
　　洗盥执食饮者勿气有问焉则辟咡而对注示不敢歆臭也口旁曰咡音义【辟匹亦反徐孚益反咡而志反歆诈金反臭许又反】疏【正义曰洗谓与尊长洗足也盥谓与尊长洗手也若爲尊长冼盥及执尊长饮食则勿气谓下鼻臭尊长饮食也有问焉则辟咡而对者咡口旁也当爲尊者洗盥及执饮食之时而尊者有事问己巳则辟口而对不使口气及尊者】爲人祭曰致福爲己祭而致膳于君子曰膳祔练曰吿注此皆致祭祀之余于君子摄主言致福申其辞也自祭言膳谦也祔练言告不敢以爲福膳也凡膳吿于君子主人展之以授使者于阼阶之南南面再拜稽首送反命主人又再拜稽首注展省具也音义【使色吏反】其礼大牢则以牛左肩臂臑折九个少牢则以羊左肩七个犆豕则以豕左肩五个注折断分之也皆用左者右以祭也羊豕不言臂臑因牛序之可知音义【臂本亦作辟必头反注同臑奴报反又奴到反说文云臂羊犬读若儒字林人于反个古贺反下同犆大得反断丁管反又大唤反分方云反又扶问反本又作个古贺反】疏【正义曰此一节明致福及膳于君子及所膳牲体之数谓爲人摄祭而致饮胙于君子也其致胙将命之辞则曰致福也谓致彼祭祀之福于君子也爲己祭而致膳于君子曰膳者若己自祭而致胙于君子则不敢云福而言致膳膳善也言致善味耳袝练曰告者若己祔祥而致胙又不敢云福膳但云告言以祭胙告君子使知己祔祥而已故顔回之丧馈孔子祥肉是也凡膳告于君子者结上也膳自祭及告祥也主人展之以授使者于阼阶之南南面再拜稽首送者谓初遣使膳告君子之去时也展省视敬君子故主人自省视饮食多少傋具而阼阶南稽首拜送使者反命主人又再拜稽首者使从君子处还反则主人亦再拜稽首受命也亦当在阼阶南南面也曲礼云使者反必下堂而受命是也其礼太牢则以牛左肩臂臑折九个者明所膳数也若得太牢祭者则用牛膳也周人牲体尚右右边已祭所以献左也周贵肩故用左肩也九个者取肩自上防折之至蹄爲九叚以献之也臂臑谓肩脚也少牢则以羊左肩七个者若礼得少牢者则膳羊左肩折爲七个不云臂臑从上可知也然并用上牲不幷备馔故大牢者唯牛少牢者唯羊也犆豕则以豕左肩五个者若祭唯特豕亦用豕左肩以用五个以爲膳也】
　　国家靡敝则车不雕几甲不组縢食器不刻镂君子不履丝屦马不常秣注靡敝赋税亟也雕画也几附纒爲沂鄂也组縢以组饰之及紟带也诗云公徒三万贝胄朱綅亦铠饰也音义【靡亡皮反注同几其衣反注同组音祖縢大登反常如字恒也本亦作尝秣音末谷马亟本又作极纪力反急也一音其力反沂鱼巾反鄂五合反紟其防反结也綅息廉反又音浸铠苦代反】疏【正义曰此一节明国家靡敝减省之礼靡谓侈靡敝谓凋敝由君遣作侈靡赋税烦急则物凋敝则改往脩来或可靡爲糜谓财物糜散凋敝古字通用车不雕几者几谓沂鄂不雕画漆饰以爲沂鄂甲不组縢者縢谓紟带其甲不用组以爲饰及紟带君子不屦丝屦者丝屦谓絇繶纯之属不以丝饰之故云不履丝屦注正义曰云以组饰者谓以组饰甲也云及紟带也者谓以组连甲及爲甲带言紟带解经縢字縢是缚约之名故秦诗云竹闭绲縢注云縢约也引诗公徒三万者鲁颂閟宫文引之者贝胄朱綅贝胄谓以贝饰胄朱綅缀之也谓以朱绳缀甲故郑云亦铠饰也】













　　礼记注疏卷三十五
　　礼记注疏卷三十五考证
　　少仪敌者曰某固愿见注敌当也○敌者集说本作适者音注曰适音敌【臣召南】按此句无释文以郑注推之古本是作敌者玩下文敌者曰赠从者敌者曰襚可例集说本作适者非也
　　君将适他疏此一经论臣致物于君及适者之辞　适者当作敌者
　　问道艺注道三德三行也艺六艺○【臣召南】按艺指六艺是也所谓道者安知非司徒之六德六行而必师氏之三德三行乎又下云子习于某乎习传习也则又安知非乐正之四术所谓礼乐诗书者乎
　　师役曰罢音义罢音皮○陈澔曰当读如欲罢不能之罢
　　然故上无怨而下远罪也○【臣召南】按然字湏畧读犹言能若是也
　　士依于德游于艺注德三德也○【臣召南】按六德三德皆德也疏谓六德敎万民三德敎国子此经言士故以三德解之拘泥极矣世岂有能全知仁圣义中和而不称爲贤士者乎
　　祭祀之美齐齐皇皇注读如归往之往○方慤谓当读如字
　　又注美皆当爲仪字之误也○陈澔曰读如本字亦可
　　幼则曰能负薪未能负薪注○【臣召南】按注下应接疏二叚下节执玉执龟防不趋又自爲一节不相连也
　　乘贰车则式佐车则否注疏以此经佐车贰车相对车云式主敬○【臣召南】按当作贰车云式主敬刋本相沿车上误脱贰字耳
　　乃问犬名注疏战国防云韩子卢者○按当作韩之卢者之字误作子
　　祭左右轨范乃饮注轨与范声同谓轼前也○【臣召南】按此条孔疏甚明轼前之軓车旁着凡亦作范周礼及此文是也毂末之轨车旁着九诗风及考工记中庸之文是也疏谓济盈不濡轨轨字与此范字音同则非矣刋本于注祭軓乃饮及軓与范声同并误作轨字
　　凡饮酒爲献主者疏若尊卑不敌则使宰夫与主人以献賔○按与主人当作爲主人









　　礼记注疏卷三十五考证
　　钦定四库全书
　　礼记注疏卷三十六
　　汉郑氏注　唐陆德明音义　孔颖达疏
　　学记
　　发虑宪求善良足以謏闻不足以动众注宪法也言发计虑当拟度于法式也求谓招来也謏之言小也动众谓师之事音义【宪音献謏思了反徐所穆反闻音问声闻度大各反】就贤体远足以动众未足以化民注就谓躬下之体犹亲也音义【下戸嫁反】君子如欲化民成俗其必由学乎注所学者圣人之道在方防音义【防初革反】疏【正义曰此一节明虽有余善欲化民成俗不如学之爲重发虑宪者发谓起发虑谓谋虑宪谓法式也言有人不学而起发谋虑终不动众举动必能拟度于法式故云发虑宪求善良者良亦善也又能招求善良之士足以謏闻者謏之言小闻声闻也言不学之人能有片识谋虑法式求善以自辅此是人身上小善故小有声闻也不足以动众者众谓师役也虽有以小善恩未被物若御军动众则不能故云不足以动众也就贤体远者贤爲徳行贤良屈下从就之远谓才艺广远心意能亲爱之也足以动众者以恩被于外故足以动众也未足以化民者虽复恩能动众识见犹浅仁义未备故未足以化民也君子如欲化民成俗者君谓君于上位子谓子爱下民谓天子诸侯及卿大夫欲敎化其民成其美俗非学不可故云其必由学乎学则博识多闻知古知今既身有善行示民轨仪故可以化民成俗也注正义曰宪法释诂文謏之言小也言謏音近小故云謏之言小也云动众谓师役之事者动众以与化民相对化民事难动众稍易故知是师役之事所学者圣人之道在方策者郑恐所学爲小小才艺之事故云所学者圣人之道以其化民成俗非圣人之道不可云在方防者下篇文武之道布在方策是也】
　　玉不琢不成器人不学不知道是故古之王者建国君民教学爲先注爲内则设师保以教使国子学焉外则有大学庠序之官音义【琢丁角反治玉曰琢大音泰后大学皆同】兑命曰念终始典于学其此之谓乎注典经也言学之不舍业也兑当爲説字之误也高宗梦傅説求而得之作说命三篇在尚书今亡音义【兑依注作说音悦下兑命放此舍音舍兑当徒外反】疏【正义曰此一节论喻学之爲美故先立学之事王者建国君民教学爲先者建国谓建立其国君民谓君长其民内则设师保外则设庠序以教之故云教学爲先兑命曰念终始典于学者记者明教学事重不可暂废故引兑命以证之言殷相傅説告高宗云意恒思念从始至终习经典于学也其此之谓乎者言此经所谓教学爲先则兑命念终始典于学也注正义曰典经也释言文学不舍业即经云终始思念经典是不舍业也言高宗梦傅说者书序云高宗梦傅説作说命三篇高宗殷王武丁其徳高可尊故号高宗其事具尚书篇见在郑云今亡者郑不见古文尚书故也】
　　虽有嘉肴弗食不知其旨也虽有至道弗学不知其善也注旨美也音义【肴戸交反】是故学然后知不足教然后知困注学则睹己行之所短敎则见己道之所未逹音义【睹丁古反行下孟反下注徳行同】知不足然后能自反也知困然后能自强也故曰敎学相长也注自反求诸己也自强脩业不敢倦音义【强其丈反又其良反下注同长丁两反下注长穉长者皆同】兑命曰学学半其此之谓乎注言学人乃益己之学半音义【学学上胡孝反下如字学人胡孝反又音教】疏【正义曰此一节明教学相益虽有嘉肴弗食不知其旨也者嘉善也旨美也虽有嘉美之肴兼陈列于前若不食即不知其肴之美也虽有至道弗学不知其善也者至谓至极虽有至极大道若不学则不知大道之善是故学然后知不足也者若不学之时诸事荡然不知己身何长何短若学则知己之所短有不足之处也教然后知困者不教之时谓己诸事皆通若其教人则知己有不通而事有困困则甚于不足矣知不足然后能自反也者凡人皆欲向前相进既知不足然后能自反向身而求诸己之困故反学矣知困然后能自强也者凡人多有解怠既知困然后能自强学其身不复解怠也故曰教学相长也者谓教能长益于善教学之时然后知己困而乃强学之是教能长学善也学则道业成就于教益善是学能相长也但此礼本明教之长学兑命曰学学半者上学爲教音斆下学者谓习也谓学习也言教人乃是益己学之半也说命所云其此之谓乎言学习不可暂废故引説命以证之言恒思念从始至终习礼典于学也】
　　古之教者家有塾党有庠术有序国有学注术当爲遂声之误也古者仕焉而已者归教于闾里朝夕坐于门门侧之堂谓之塾周礼五百家爲党万二千五百家爲遂党属于乡遂在远郊之外音义【塾音熟一音育术音遂出注】比年入学注学者每歳来入也中年考校注中犹间也乡遂大夫问嵗则考学者之德行道艺周礼三歳大比乃考焉音义【中徐丁仲反注同间间侧之间下同比毗志反】一年视离经辨志三年视敬业乐羣五年视博习亲师七年视论学取友谓之小成九年知类通达强立而不反谓之大成注离经防句絶也辨志谓别其心意所趣乡也知类知事义之比也强立临事不惑也不反不违失师道音义【乐五孝反又音岳下不能乐学同防句丁乱反别彼列反趣七住反乡许亮反比必履反一音必利反】夫然后足以化民易俗近者説服而远者懐之此大学之道也注懐来也安也音义【説音悦】记曰蛾子时术之其此之谓乎注蛾蚍蜉也蚍蜉之子微虫耳时术蚍蜉之所爲其功乃复成大垤音义【蛾鱼起反注同本或作蚁蚍音毗蜉音孚尔雅云蚍蜉大蚁复扶又反垤大结反毛诗傅云蚁冢也】疏【正义曰此一节明国家立庠序上下之殊并明入学年歳之差古之教者谓上代也家有塾者此明学之所在周礼百里之内二十五家爲闾同共一巷巷首有门门边有塾谓民在家之时朝夕出入恒就教于塾故云家有塾白虎通云古之教民百里皆有师里中之老有道徳者爲里右师其次爲左师教里中之子弟以道艺孝悌仁义也党有庠者党谓周礼五百家也庠学名也于党中立学教闾中所升者也术有序者术遂也周礼万二千五百家爲遂遂有序亦学名于遂中立学教党学所升者也国有学者国谓天子所都及诸侯国中也周礼天子立四代学以教世子及羣后之子及乡中俊选所升之士也而尊鲁亦立四代学余诸侯于国但立时王之学故云国有学也比年入学者比年谓每年也谓年年恒入学也中年考校者中犹间也谓每间一歳乡遂大夫考校其艺也一年视离经辨志者谓学者初入学一年乡遂大夫于年终之时考视其业离经谓离析经理使章句防絶也辨志谓辨其志意趋乡习学何经矣三年视敬业乐羣者谓学者入学三年考校之时视此学者敬业谓艺业长者敬而亲之乐羣谓羣居朋友善者愿而乐之五年视博习亲师者言五年考校之时视此学者博习谓广博学习也亲师谓亲爱其师七年视论学取友者言七年考校之时视此学者论学谓学问向成论说学之是非取友谓选择好人取之爲友谓之小成者比六年已前其业稍成比九年之学其业小故曰小成九年知类通达强立而不反者谓九年考校之时视此学者言知义理事类通达无疑强立谓专强独立不有疑滞而不反谓不违失师教之道谓之大成此大学之道也者言如此所论是大学贤圣之道理非小学技艺耳记曰蛾子时术之者谓旧人之记先有此语记礼者引旧记之言故云蛾子时术之蚁子小虫蚍蜉之子时时术学衔土之事而成大垤犹如学者时时学问而成大道矣记之所云其此学问之谓乎注正义曰此云术周礼作遂者此记与党连文故知术当爲遂以声相近而错误也云古者仕焉而已者归教于闾里朝夕坐于门者已犹退也谓仕年老而退归者案书传説云大夫七十而致仕而退老归其乡里大夫爲父师士爲小师新谷已入余子皆入学距冬至四十五日始出学上老平明坐于右塾庶老坐于左塾余子毕出然后皆归夕亦如之云门侧之堂谓之塾者尔雅释宫文引周礼者证党遂之异案周礼六乡之内五家为比五比为闾四闾为族五族为党五党为州五州为乡六遂之内五家为邻五邻为里四里为酂五酂爲鄙五鄙爲县五县爲遂今此经六郷举党六遂举遂则余闾里以上皆有学可知故此注云归敎于闾里其比与邻近止五家而已不必皆有学云遂在远郊之外者案周礼遂人掌野之官百里之外故知遂在远郊之外郑注州长职云序州党之学则党学曰序此云党有庠者乡学曰庠故乡饮酒之义云主人拜迎賔于庠门之外注云庠乡学也州党曰序此云党有痒者是乡之所居党爲乡学之庠不别立序凡六乡之内州学以下皆爲庠六遂之内县学以下皆爲序也皇氏云遂学曰庠与此文违其义非也庾氏云党有庠谓夏殷礼非周法义或然也间年谓下一年三年五年七年之类是也云乡遂大夫间岁则考学者计学者入学多少之间岁非是乡遂大夫间岁三年入学也云周礼三岁大比乃考焉者郑引周礼三年大比考校则此中年考校非周礼也故周礼乡大夫职云三年大比而兴贤者能者皇氏云此中年考校亦周法非也皇氏又以此中年考校谓郷遂学也下文云一年视离经辨志以下皆爲国学亦非也但应入大学者自国家考校之耳其未入大学者乡遂大夫考校也案释虫云蚍蜉大螘小者螘是蚁爲蚍蜉大者又云蚁子故云蚍蜉之子也】大学始敎皮弁祭菜示敬道也注皮弁天子之朝朝服也祭菜礼先圣先师菜谓芹藻之属音义【朝朝并直遥反芹音勤藻音早】宵雅肄三官其始也注宵之言小也肄习也习小雅之三谓鹿鸣四牡皇皇者华也此皆君臣宴乐相劳苦之诗爲始学者习之所以劝之以官且取上下相和厚音义【宵音消肄本又作肆同以二反注同乐音洛劳力告反又如字爲于僞反】入学鼓箧孙其业也注鼓箧击鼓警众乃发箧出所治经业也孙犹恭顺也音义【箧古协反孙音逊注及下皆同警京领反】夏楚二物收其威也注夏槄也楚荆也二者所以扑挞犯礼者收谓收敛整齐之威威仪也音义【夏古雅反注同槄吐刀反尔雅云槄山榎扑普卜反尚书云作敎刑挞他达反】未卜禘不视学游其志也注禘大祭也天子诸侯既祭乃视学考校以游暇学者之志意音义【禘大计反游音由本亦作游暇戸嫁反旧古雅反】时观而弗语存其心也注使之悱悱愤愤然后啓发也音义【语鱼庶反悱芳鬼反愤扶粉反一本直作悱愤】幼者听而弗问学不躐等也注学敎也敎之长穉音义【学胡孝反注同躐音里辄反穉直吏反】此七者敎之大伦也注伦理也自大学始敎至此其义七也记曰凡学官先事士先志其此之谓乎注官居官者也士学士也疏【正义曰此一节明天子诸侯敎学大理凡有七种各依文解之大学始敎者大学谓天子诸侯使学者入大学习先王之道矣熊氏云始敎谓始立学敎皮弁祭菜者谓天子使有司服皮弁祭先圣先师以苹藻之菜也示敬道也者崔氏云着皮弁祭菜蔬并是质素示学者以谦敬之道矣宵雅肄三官其始也者宵小也肄习也当祭菜之时使歌小雅习其三篇鹿呜四牡皇皇者华取其上下之官劝其始学之人使上下顺序也故云官其始也亦谓以官劝其始也入学鼓箧孙其业也者入学谓学士入学之时大胥之官先击鼓以召之学者旣至发其筐箧以出其书故云鼓箧也所以然者欲使学者孙其业谓恭顺其所持经业夏楚二物收其威也者学者不勤其业师则以夏楚二物以笞挞之所以然者欲令学者畏之收敛其威仪也未卜禘不视学游其志也者皇氏云禘大祭在于夏天子诸侯视学之时必在禘祭之后未卜禘谓未爲禘也禘是大祭必先卜故连言之是未爲禘祭不视学所以然者欲游其学者之志谓优游纵暇学者之志不欲急切之故禘祭之后乃视学考校优劣焉时观而弗语存其心也者时观谓敎者时时观之而不丁宁告语所以然者欲使学者存其心也旣不告语学者则心愤愤口悱悱然后啓之学者则存其心也幼者听而弗问者敎学之法若有疑滞未晓必湏问师则幼者但听长者解说不得辄问推长者谘问幼者但听之耳学不躐等也者学敎也躐逾越也言敎此学者令其谦退不敢逾越等差若其幼者辄问不推长者则与长者抗行意有骄矜今唯使听而不问故云学不躐等也此七者敎之大伦也者伦理也言前七等之事是敎学大理也记曰者引旧记结上七事凡学谓学爲官学为士者官先事士先志者若学爲官则先敎以居官之事若学爲士则先喻敎以学士之志故先七事皆是教学居官及学士者其此之谓乎者记者所云其此在上七事之谓乎注正义曰熊氏云以注礼先圣先师之义解经始教谓始立学也若学士春始入学唯得祭先师故文王世子云春官释奠于其先师秋冬唯祭先师而已不祭先圣故大胥春释菜合舞郑云释菜礼先师是春始入学不祭先圣也皇氏云以爲始敎谓春时学士始入学也其义恐非宵音近小故读从小案乡饮酒礼燕礼皆歌鹿鸣四牡皇皇者华又襄四年穆叔如晋歌小雅三篇故知鹿鸣四牡皇皇者华也云爲始学者习之所以劝之以官者小雅三篇皆君臣燕乐及相劳苦今爲学者歌之欲使学者得爲官与君臣相燕乐各自劝励故云所以劝之以官也此云始者谓学者始来入学故云始入学习之也鼓谓击鼓故大胥云用乐者以鼓徴学士大王世子云大昕鼓徴所以警众也文王世子云谓天子视学之时击鼓警众也若是凡常入学用乐及爲祭祀用乐者以鼓徴学士是也尔雅释木云槄山扰郭景纯云今之山楸卢氏云朴作敎刑是扑挞犯礼者禘大祭尔雅释天文云天子诸侯旣祭乃视学者谓于夏祭之时既爲禘祭之后乃视学考校当祭之年故云未卜禘不视学若不富禘祭之年亦待时祭之后乃视学也此视学谓考试学者经业或君亲往或使有司爲之非天子大礼视学也若大礼视学在仲春仲秋及季春故文王世子云凡大合乐必遂飬老注云大合乐谓春入学舍菜合舞秋颁学合声于是时也天子则视学焉月令季春大合乐天子率三公九卿而视学焉与此别也视学既在夏祭之后则天子春秋视学亦应在春秋时祭之后此举未卜禘不视学则余可知也熊氏云此禘谓夏正郊天视学谓仲春视学若郊天则不视学若如熊氏义礼不王不禘郑注何得云天子诸侯旣祭乃视学既连诸侯言之则此禘非祭天熊说非也】
</div>
    <div class="pagination">
<a href="礼记注疏_page20.html">上一页</a><span>...</span><a href="礼记注疏_page16.html">16</a><a href="礼记注疏_page17.html">17</a><a href="礼记注疏_page18.html">18</a><a href="礼记注疏_page19.html">19</a><a href="礼记注疏_page20.html">20</a><span class="current-page">21</span><a href="礼记注疏_page22.html">22</a><a href="礼记注疏_page23.html">23</a><a href="礼记注疏_page24.html">24</a><a href="礼记注疏_page25.html">25</a><a href="礼记注疏_page26.html">26</a><span>...</span><a href="礼记注疏_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
