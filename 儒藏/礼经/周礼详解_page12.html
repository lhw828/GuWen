<!DOCTYPE html>
<html>
 <head>
  <meta charset="utf-8"/>
  <title>
   周礼详解 - 第 12 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼详解 - 第 12 页/共 28 页
  </h1>
  <div class="content">
   凡春秋之祭祀役政丧纪之数聚众庶既比则读灋书其敬敏任恤者凡事掌其比觵挞罚之事
　　【凡春秋之祭祀则州社党禜族酺之属也役政则师田行役之属也分而言之则曰师田行役合而言之同谓之役政也丧纪则州长所谓大丧之事也凡春秋之祭祀役政丧纪之数闾胥特以聚众庶为事而已若作民而用之则非所掌也既比则读法者众庶既聚则因而比叙其人数多寡遂读法以戒之也自族师而上其官尊则读法皆有时闾胥之官卑于民为尤亲其戒为弥数故凡于聚众庶既比民数之后则读法也书其敬敏任恤者敬敏任恤其事为易见其行为易知闾胥之贤不足于族师故书其敬敏任恤而已敬一也其为敬有二有圣人之天徳有贤人之地徳易曰君子敬以直内以言贤人之地徳也书曰钦明文思以言圣人之天徳也然则敬之为徳亦大矣此乃与敏任恤言之而书于闾胥何也盖推而上之则圣人之天德贤人之地徳不能离此而异焉推而下之则能有所急敕皆可谓之敬闾胥之所书者能有所急敕而已充敬之成名则未也敏之字从每能一二以支之者敏也故地道敏树人道敏政事以敏而立功以敏而成顔回以不敏自处然后能为仁曽子以不敏自处然后能成孝则敏者立行之本而成德之始也任恤与孝友睦姻同成为六行任恤于六行为末孝友睦姻于六行为本故族师书其孝友睦姻而闾胥书其任恤而已凡事掌其比觵挞罚之事者闾胥主于聚众庶而比之则所谓比觵挞罚之事者特于比众庶之时也诗曰兕觥其觩则兕觥罚爵也书曰挞以记之则挞罚扑也觥为其不中故觉之使中挞为其不逹故耻之使逹小胥书其不敬者廵舞列而挞其怠慢者盖不敬则亦不中而怠慢则亦不逹故也觥之与挞虽轻重不同要其罚则一而已】
　　比长各掌其比之治五家相受相和亲有辠竒衺则相及
　　【比长五家而以下士一人为之长与州长同谓之长者易曰元者善之长又曰君子体仁足以长人盖州长所统者二千五百家必其仁足以长人者然后能为之比长所统者五家之寡非必责其有长人之仁也茍彼善于此足以统帅五家斯可也故亦谓之长然以五家而其名同于二千五百家之长亦使其积善以充之以期至于长人之仁而已然五家而以下士一人长之则一乡之比长已二千五百人矣故使各掌其比之治大司徒五家为比使之相保五比为闾使之相受比长言相受而不言相保者盖分而言之则比相保闾相受合而言之则皆相保相受也相和则不乖相亲则不踈如是则岂弟和乐之风形而乖争凌犯之变无由而作矣竒者对常之名衺者对正之名先王所以禁民之非于其防而欲致察也故始于五家之比必责之有罪竒衺则相及所以长民之善则要其成而欲致功也故终于五州之乡然后使之宾兴贤能焉春秋传曰父不慈子不只兄不友弟不恭不相及则恕之以其亲五家为比有罪竒衺则相及者责之以其友也】
　　徙于国中及郊则从而授之若徙于他则为之旌节而行之若无授无节则惟圜土内之
　　【舎此而适彼谓之徙或徙于国郊或徙于他亦民之欲便其所居也欲便其所居而徙则与夫移其民者异矣国事之多寡不均则民有时而惟国之移民之情适莫之不齐则国有时而聴民之徙徙于国中及郊则近近故从而授之则欲其有所受也徙于他则逺逺故为之旌节而行之则欲其无所遏也从而授之则必比长躬至其所徙之地以旌节行之以道路用旌节以表之故也无旌无节惟圜土内之所以讥异人禁异事也必内之圜土者圜土狱城也所以聚教罢民易曰干为圜圜中规规主仁土生养万物内之圜土非弃之也以仁而生养之庶其有改过迁善之心焉孟子曰乡田同井死徙无出乡今此又或徙于国中及郊或徙于他何也盖死徙无出乡者其常也徙于国中及郊又徙于他者其变也有常而能变此先王之法所以通而无也】
　　封人掌设王之社壝为畿封而树之凡封国设其社稷之壝封其四疆造都邑之封域者亦如之令社稷之职【地官之序先之以六卿之吏而凡所以成民者具矣于是次之以封人设社稷之壝正畿疆之封则民为贵社稷次之故也王与诸侯之社则有自为立之者有为民立之者王自为立之曰王社为民立之曰大社诸侯自为立之曰侯社为民立之曰国社封人掌设王之社壝所谓王社也王社国中之土示而已无与农事故不置稷凡封国设其社稷之壝则为民立社所谓国社也王为民立社则农事与焉故稷从之言王之社壝则封国之有侯社可知也言凡封国设其社稷之壝则王之大社大稷可知也汉更秦之社稷而立大社大稷亦为民而立之者也又有官社则王自为立之者也而王莽乃以官社不可无稷于是乎又为之立官稷而设王社者遂以稷为社之细故言社而不言稷不亦误乎王社之壝言为畿疆而树之则封国社稷之壝树之亦可知也大司徒言建邦国都鄙社稷之壝所以经其始封人言凡封国设其社稷之壝所以成其终经其始则略成其终则详非特封国为然也而造都邑之封域亦如之令社稷之职则凡有事乎社稷其职不一而足也夫社土神也故其字从土稷谷神也故其名从稷稷禾之次而名其神以禾之次可乎葢名之以其次则凡属乎禾者皆举矣舜命弃播百谷而以稷名官亦此意也然则社土神也从世祀勾龙者以勾龙有功于社故配之也稷谷神也后世祀弃者以弃有功于谷故配之也表其处则有位象其神则有主祈之则于春报之则于秋坛牲币器服时日声音形貌莫不有度数存焉此其所以不一而足也则将有事乎社稷之职者其职可无令乎】
　　凡祭祀饰其牛牲设其楅衡置其絼共其水槀歌舞牲及毛炮之豚凡丧纪宾客军旅大盟则饰其牛牲【封人言掌设王之社壝封疆而树之则饰土事也为其以饰土事为职故使之饰牛牲以牛土畜故也为其饰牲因使之设楅衡置其絼共其水槀歌舞牲及毛炮之豚也楅设于角所以备触衡设于鼻所以系绳絼绳也所以牵牲杀牲则洗以水借以槀凡此虽物之防而皆用之不可废故亦掌于封人也歌舞牲及毛炮之豚者葢君牵牲之时则封人随而歌舞之也毛炮之豚则爓去其毛而炮之以备八珍也饰其牛牲则饰之以文绣也歌发其声舞动其容歌舞则賛之以声容也饰之以文绣所以致其外之美賛之以声容所以致其内之乐外致其美内致其乐则神其有不歆乎诗曰毛炮胾羹内则有所谓毛豚即此毛炮之豚也然冬官奉豚而封人亦及毛炮之豚者以成冬官之所奉也盖封人主土事而豚则属乎水水土妃也故因而使成冬官之事焉然或献腥或献熟毛炮之豚则熟献也熟献则以所先故曰及毛炮之豚凡丧纪賔客军旅大盟所用之牛牲皆封人饰之以致其美焉故曰凡丧纪賔客军旅大盟则饰其牛牲】
　　鼓人掌教六鼓四金之音声以节声乐以和军旅以正田役
　　【以鼓人名官而四金亦在所教者錞以和鼓镯以节鼔铙以止鼓铎以通鼔四金皆以鼔为主故也教不序不知音未可以言声故鼓人掌教六鼓四金之音声则先音而后声作之序因声而后有音故乐记言声相应故生变变成方谓之音则先声而后音乐胜则流欲其有缀兆舒疾而不过也故曰以节声乐师克在和欲其有进退坐作而不违故曰以和军旅田则简其能役则任其力欲其有徃来甘苦而不乱故曰以正田役】
　　教为鼓而辨其声用以雷鼓鼓神祀以灵鼓鼓社祭以路鼓鼓鬼飨以鼖鼓鼓军事以鼛鼓鼓役事以晋鼓鼓金奏
　　【教为鼓者教韗人也葢韗人为臯陶凡鼓之大小长短有度数存焉鼓之声出乎形形异则声异鼔人则咸知鼔之声音以教韗人则以正其大小长短之度数使其声之应乎形者举相协而不违也既教为鼔矣然后辨其声用或以祭飨祀或以鼔军事或以鼔役事或以鼓金奏其事类不同而声之所用亦不得不异鼔人则辨之而已神祀之鼔谓之雷雷天声也莫之令而自然者也社祭之鼓谓之灵天神而地灵则灵者地徳也鬼享之鼓谓之路道之大者谓之路则人之道于是乎大也且雷者阳气之变而发乎声惟能变然后至于神莫神于天故以雷鼔鼔神祀灵者隂气之化而着于形惟能化然后至于富莫富于地故以灵鼔鼔社祭路者道之大而人由之以致其通惟能通然后至于大莫大于帝王故以路鼓鼓鬼享三鼓之制无所经见先儒以为雷鼓八面灵鼔六靣路鼔四靣理或然也以鼖鼔鼔军事者路大也鼖亦大也道之大谓之路物之大谓之鼖鼓军事以鼖鼓以人之事于是为大也韗人曰鼔长八尺鼓四尺中围加三之一谓之鼖鼓此鼖鼔之制也以鼛鼓鼓役事者鼛缓也役事遽则民力疲而故以鼛鼔节之节之所以欲其缓也诗曰鼛鼔弗胜言民各致力以臯鼓节之而弗胜也以鼛为臯者凡髙险之地急而卑下之地缓故臯有缓意韗人曰为臯鼔长寻有四尺鼔四尺倨句磬折此鼛鼔之制也以鼓鼔金奏者易曰明出地上晋昼而未中方进而未已也故晋有进意金隂物阳作而后奏以退为主或失于不及故以鼔鼔之欲其进也韗人曰长六尺有六寸左右端广六寸中尺厚三寸穹者三之一上三正先儒以为大而短此近鼔之制也六鼔之声用其所主虽如此变而通之则亦有时而不同故路鼔鼖鼓有施于军者若大司马教战而王执路鼔诸侯执鼖鼔军将执晋鼓是也路鼓又有施于朝政者若太仆建路鼓于大寝之门外达穷者与遽令是也贲鼓有施于金奏者若灵台之诗曰鼖鼓惟镛是也由此观之则义设于适斯可矣岂若胶柱鼓瑟然哉】
　　以金錞和鼓以金镯节鼔以金铙止鼓以金铎通鼓【夫鼓之为声皆阳也金之为声皆隂也隂阳合而后为道故鼓与金相湏以为用而不可以偏立也以金錞和鼓者鼓倡而和之也以金镯节鼓者鼓行而节之也以金铙止鼓者鼔退而止之也以金铎通鼔者鼔作而通之也隂与阳和而熟故錞以和鼓而其字从享隂与阳通而明故铎以通鼓而其字从睾阳上而隂下隂不尧则无以胜阳而止之故铙以止鼔而従尧阳清而隂浊隂不浊则无以承阳而节之故镯以节鼓而从蜀和则与之合节则与之别止所以胜之通所以作之金隂物故和之节之止之通之皆在鼔后其止鼓也则于鼔退退则为隂用事之时阳于是止焉和鼔节鼔通鼓则于鼔进进则为阳用事之时隂出佐之而止隂始于和阳中于节止不可以终止也故通鼔终焉此其言四金之序也】
　　凡祭祀百物之神鼓兵舞帗舞者【帗音拂】
　　【兵舞干舞也干有扞蔽之义帗舞列五采缯为之有祓除灾害之意祭祀百物之神则以扞蔽祓除灾害故舞师言小祭祀不兴舞今此祭百物之神而用兵舞帗舞则百物之神非小祭祀也葢百物之神有载在祀典者谓其扞蔽祓除灾害有功于民故也夫民功曰庸诗曰贲鼔惟镛以象其能成大功则以舞而形容其功者固其宜矣】
　　凡军旅夜鼓鼜军动则鼓其众田役亦如之救日月则诏王鼓大丧则诏大仆鼓【鼜十歴反】
　　【自雷鼔鼓神祀至金铎通鼔则鼓人之所辨也自凡祭祀百物之神至田役亦如之则鼓人之所鼓也自救日月至大仆鼔则鼓人之所诏也鼜之字从蚤而音从戚有忧患所以为夜戒也蚤有早之义所以儆旦也以其为夜戒故军旅夜鼔鼜以其为儆旦故军动则鼓其众田役虽昼作而夜旦之儆亦不可以已也故曰田役亦如之镈师掌鼔言夜三鼜则鼔人之所鼓亦三鼜也救日月用鼓所以助阳胜隂也葢日月之食皆阳不足而隂为之灾月之食亦阳不足而隂为之灾者月之明遡于日故也葢月非自明也受明于日而已故未望则载魄于西既望则终魄于东惟其阳不足故鼔人有救日月之鼓所以进阳也惟以隂之为灾故庭氏有救日之弓救月之矢所以退隂也鼔以进阳弓矢以退隂其用未尝不相湏也然而日月之薄蚀隂阳之进退乃时行之消息虽天有所不能违人事何与其问哉而古人有救日月之礼如此者何耶葢其以裁成辅相为事则隂阳之运有不由其道日月之明有不用其行必反之裁成辅相之事焉于是为恐惧修省以主厥事者本也又为救之之礼者其末也必诏王鼔者何也经曰春朝朝日秋暮夕月王之于日春朝不废朝王之于月秋暮不废夕则其于救日月而鼔之固王之事而有司则诏之而已传曰日有食之伐鼔于朝则鼔人诏王鼔亦鼓于朝】
　　舞师掌教兵舞帅而舞山川之祭祀教帗舞帅而舞社稷之祭祀教羽舞帅而舞四方之祭祀教皇舞帅而舞旱暵之事凡野舞则皆教之凡小祭祀则不兴舞【乐之有舞所以形容其功德不可以伪为也故舞之字上从无下从舛舞之为言丰也以物至于生材众积数多非舞之其列众其变繁不足以象之也故上从无蹈厉有节而舛斯为下矣故下从舛舞师主教野人之学舞者故称师焉兵舞帗舞羽舞皇舞形容之不同以山川社稷旱暵功用之不同故也山川地险也地险所以为国阻固有扞蔽之功兵舞用干干有扞蔽之义也故教兵舞帅而舞山川之祭祀社五土之神稷五谷之神所以养生者在是焉生养人者欲其无灾害之厉民而有袚除之功帗舞以有祓除之义也故教帗舞帅而舞社稷之祭祀中国之有四方犹四方之有翼蔽也身为中翼蔽为外舞用羽有翼蔽之义也故教羽舞帅而舞四方之祭祀隂中之阳升而薄阳阳中之隂下垂而因之则为雨旱暵之为灾以隂中之阳不能上达也舞用皇皇于类为隂而能为类之长隂中之阳也故教皇舞帅而舞旱暵之事与帅女巫而舞同意然则山川社稷四方皆曰祭祀而旱暵则曰事者旱者阳之干时也旱而至于暵则难甚矣故为之舞以助达隂中之阳为旱请则事而已非祭祀也凡野舞则皆教之者事未至则在所教已至则帅之以待事矣凡小祭祀不兴舞者象功德则用舞小祭祀之功德不足以形容之不兴舞也虽然兵舞舞山川之祭祀帗舞舞社稷之祭祀而鼓人言凡祭祀百物之神用兵舞帗舞何也葢百物之神其扞蔽之功有如山川其祓除之功有如社稷故亦以兵舞祓舞象之也舞师之四舞先之以兵舞而帗羽皇次之乐师之六舞先之以帗舞而羽皇旄干人次之其序不同何也盖乐师之教国子以仪为主仪先其所盛故帗盛于羽羽盛于皇皇盛于旄旄盛于人所以帗舞先之而终之以人舞也舞师之教野人以用为主用先其所急故有山川之险固而后保其社稷而后绥及四方而后可以与民除灾害焉此所以先之以兵舞而终之以皇羽也】
　　牧人掌牧六牲而阜蕃其物以共祭祀之牲牷
　　【牧之字从牛从支顺之勿失其性支之使达其情此牧之道也尔雅曰邑外曰郊郊外曰牧此牧之地也诗曰尔牧来思何蓑何笠或负其糇三十维物尔牲则具则牧六牲者乃牧人之职也谓之牲则生之而后杀故不畜者所以祭无牲六牲不能自阜蕃待牧而后能阜蕃阜言物之大犹诗所谓四牡孔阜也蕃言物之众犹经所谓养蕃鸟兽也以共祭祀之牲牷者牷色之纯也国语曰毛以告全盖纯则全故也下文言凡时祭之牲必用牷物凡外祭毁事用尨可也以尨对牷则牷为色之纯可知矣】
　　凡阳祀用骍牲毛之隂祀用牲毛之望祀各以其方之色牲毛之
　　【先王因天以事天因地以事地为髙下必因丘泽为朝夕必放日月故祭祀之物各以其类求之也所谓人道之宗庙与夫南方之祀皆阳也所谓地道之社稷与夫北方之祀皆隂也骍之为色赤之盛故其字从马从辛以其类推之则于方为南于时为夏于物为火而午美着于此故阳祀则用骍牲毛之之为色黑之防故其字从幼从黒以其类推之则于方为北于时为冬于物为水而子美着于此故隂祀则用牲毛之望祀各以其方之色牲毛之者东为阳中其色青西为隂中其色白南为阳之正其色赤北为隂之正其色黒亦各以其类也毛之则所谓毛以告全是也】
　　凡时祀之牲必用牷物凡外祭毁事用尨可也
　　【凡时祀谓四时之常祀若山川以下至四方百物皆是也其祀既以时则共之亦有常职故不可不用牷所以贵纯也外祭则若师之表貉及王行所过山川是也毁事则祈禳以毁除殃咎之属是也外祭毁事则不以时非其常也不以时则不责以物所无亦不以物所无而废礼故用尨可也虽用尨亦出于不得已不若纯之为善故曰可而已可者仅辞非所善也】
　　凡祭祀共其牺牲以授充人繋之凡牲不系者共奉之【色之纯谓之牷牲之完谓之牺周景王时宾起见雄鸡自断其尾曰鸡惮其为牺则牺为体之完可知矣牺羲之而后制故其字从羲葢完而牲之羲所以始物残而杀之和所以制物也祭祀之牲当养之使充实故共其牺牲使充人系之系之者或系于牢或系于国门也凡牲不系共奉之者夫牲之系者在充人则牧人之所牧非以授充人者皆牲之不系者也共奉之则非特共其牲又奉其事也诗序于夫人言奉祭祀于大夫妻言共祭祀葢共言共其物奉言奉其事而已矣】
　　牛人掌养国之公牛以待国之政令凡祭祀共其享牛求牛以授职人而刍之凡宾客之事共其牢礼积膳之牛飨食宾射共其膳羞之牛军事共其犒牛丧事共其奠牛凡防同军旅行役共其兵车之牛与其牵徬以载公任凡祭祀共其牛牲之互与其盆簝以待事【六牲之奉属于五官而羊人犬人鸡人止言共而牛人兼言养者羊人犬人鸡人则共之而不必养以有牧人养之也牛人则养之而又共之矣未成牲谓之牛而牛之所养不特以为牲故自享牛求牛牢礼积膳膳羞之牛皆以牛言之享牛则所以祭也求牛则所以索也盖直祭祝于主索祭祝于祊不知神之所在于彼乎于此乎则既祭而索其神非一方而已故有享牛矣而不可以无求牛以授职人而刍之谓授充人也其宾客牢礼之牛则饔飱之属也积牛则给宾客之用者若司仪谓主国五积之类也膳牛用礼賔客者若掌客殷膳太牢之类也飨礼宾客与夫宾射皆有膳羞亦牛人共其牛也犒牛犒师之牛以其犒也故犒之犹劳宾之谓劳罢师之谓罢也丧事共其奠牛者丧所以荐馈曰奠奠牛若殷奠遣奠之类也兵车所以载公任器牵徬在辕外挽牛也人御之在前曰牵在旁曰徬先王之时军旅之赋取具于民矣此凡防同军旅行役共其兵车之牛则公牛也马牛车辇取具于民者乃私牛也凡祭祀共其牛牲之互与其盆簝以待事者互肉格也盆以盛血簝以受肉凡此皆牛人所共也以待事则或剥或烹或肆或将各随其事而待之也】
　　充人掌系祭祀之牲牷祀五帝则系于牢刍之三月享先王亦如之凡散祭祀之牲系于国门使养之展牲则告牷硕牲则赞
　　【夫始而生之者天也育而充之者人也牲不充实则不足以为美故祭祀之牲必告充之而先王设官以养之此充人之职所以立也记曰三月系又曰祭牛必在涤三月传曰刍豢逺不过三月近不过旬浃在三月系于牢之时也系于牢刍之三月则系于国门者盖不过旬浃矣散祭祀先儒以谓司中司命山川之类也葢五帝之祀先王之享宗庙人鬼之大者谓之正祭祀则非五帝先王谓之散祭祀宜矣犹舞非正舞则谓之散舞车非正车则谓之散车也展牲则告牷者展察视之也告牷告其色之纯也肆师言祭祀展牺牲者肆师也充人则告牷而已硕牷则賛者硕大也所以告其体之充也若左传季梁曰奉牲以告曰博硕肥腯是已盖君牵牲宗人告硕而充人则賛之也馈食之礼宗人视牲告充则硕牲为賛宗人明矣夫祭祀之礼内则尽志外则尽物内外尽而不以俭其亲故掌祭祀之牲牷特以充人名官而硕牲则賛礼之所贵也然而道有升降时有丰杀则礼之损益厚薄亦有时乎不同故坎之时樽酒簋贰足以用享至萃之时非大牲则不足以备礼夫岂特人事然哉亦天命而已故曰用大牲吉利有攸徃顺天命也先王之礼损益盈虚与时偕行而充人之賛硕牲乃其常矣】



　　周礼详解卷十二
&lt;经部,礼类,周礼之属,周礼详解&gt;
　　钦定四库全书
　　周礼详解卷十三
　　宋　王昭禹　
　　载师掌任土之灋以物地事授地职而待其政令【舟车之载物必量其所容之多寡而为之制载师任土亦必度土之所虚而为之法无异于舟车之载物矣故名曰载师掌任土之法者土有肥硗燥湿之不同则其所产亦不能无多寡有无之异宜物之无不强之使有物之寡不责之使多因其有无多寡而为之度数焉是任土之法也如大宰之任万民焉就其才之所能如禹贡之任土作贡焉因其土之所有各从其所宜而非以强之也下文所谓以防里任国中之地以圃任园地若此之类皆任土之法也以物地事授地职而待其政令者物所以色之色其土所宜之事而授民以其职也若宜耕稼之事则授之以三农之职宜草木之事则授之以园圃之职既物地事授地职则因其职事而使出贡赋此所以待政令也】
　　以防里任国中之地以圃任园地以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任畺地【防直连反直良反圃布古反畺居良反】
　　【贾所居在市之屋谓之防民所居在里之屋谓之里里与防其上有别焉先王以防居贾以里居民防里皆在国中焉故以防里任国中之地遂人颁田里所谓夫一防盖其里受地视防故也以圃任园地者人掌国之圃而植之果蓏珍异之物诗曰九月筑圃盖常时则以其地种果蓏珍异之物及季秋则筑圃以为而纳禾稼黍稷之属如此则圃同出于园地无旷土土无遗利矣其围也不髙而逺谓之园以植众甫谓之圃为为圃皆以园地故曰圃任园地士相见礼曰宅者在邦则曰市井之臣在野则曰草茅之臣然则宅田者致仕者所受田也前汉食货志士工商皆受田则士田者士所受田也贾田者商所受田也致仕者以备国之访问士受职于朝贾列肆于市其田皆宜近故任以近郊之地以近郊五十里于国为最近故也官田庶人在官者其家所受田也牛田牧田则牛人牧人其家所受田也赏田则以功受赏赐者之田也逺郊百里牛田牧田必便于所牧之地则在逺郊宜矣官田赏田亦列于逺郊者盖庶人在官者已有禄稍而其家复受田与夫有功而受赏田者同在禄稍之外比之宅田士田贾田又为缓矣故与牛田牧田同任以逺郊之地公邑之田乃六遂余地天子使吏治焉盖逺郊之外曰甸六遂之余地在焉其地非属于民乃公家之地也故以公邑之田任甸地稍故书为削当从故书为正盖家邑之田削小故家邑之田大夫所受之采地以大夫称家故也大夫受采地在三百里削地之内故曰家邑之田任削地小都之田卿与王子弟之防者所食采地也其地在于四百里县地之内故曰以小都之田任县地大都之田公与王子弟之亲者所食采地也其地在于五百里畺地之内故曰以大都之田任畺地自家邑至于大都以官之最尊者与王子弟之愈亲为外盖其官最尊其亲愈宻则其内之尽心于王为益至外之扞卫于国为益严故所任之地如此也】
　　凡任地国宅无征园防二十而一近郊十一逺郊二十而三甸稍县都皆无过十二唯其漆林之征二十而五【先王之任地非特以地之所宜以制其田里又因其地之所有以制其赋税然赋税之所征或多寡亦各称事而已国宅则官所有宫室也故无征自近郊而下其所任地盖非一夫一妇受田百亩之法故其所征或二十而一或二十而三或无过十二或二十而五皆十一也园廛二十而一则廛里所受民以为居而已圃所儥窭者頼之为多故皆薄其征近郊十一逺郊二十而三甸稍县都皆无过十二则宜因当时正役逺近剧易而制焉漆林之征二十有五则厚其征使儥贵则人之用漆也节矣此所以抑末也昔舜作漆器羣臣咸谏以舜之圣而羣臣且諌之况凡民乎宜乎先王厚其征以抑之也】
　　凡宅不毛者有里布凡田不耕者出屋粟凡民无职事者出夫家之征以时徴其赋
　　【地以草木为毛谓五亩之宅不植墙下以桑也故罚之以里布里民居也凡国宅无征民居宜有征但无布耳以其不毛焉然后使之有里布春秋传曰有者不宜有也然则里布特使出之故曰有里布者先王所以惩游惰季世则人人有之此孟子所以欲廛无夫里之布也夫民出耕而在田庐入居而在里则其屋有田故以出粟今不耕则就罚矣夫田计屋而敛之故谓之屋粟无职事者无九职三事也夫有丁则出夫征有户则出家征夫家征则均人所谓人民牛马车辇之力政是也屋粟夫家之征则夫人而有之不以其不耕与无职事除之耳有异于里布焉故屋粟与夫家之征则曰出夫民宅不毛则宜无衣矣又使之有里布田不耕则宜无食矣又使之出屋粟民无职事则宜无以相养矣又使之出夫家之征则先王之阨人已甚矣夫其阨之也乃所以振之也阨之如此而不勉者亦已鲜矣先儒以里布为二十五家之泉屋粟为三夫之粟以一夫宅之不毛而罚以二十五家之泉以一夫田之不耕而罚以三夫之粟疑先王之法不如是之太甚也】
　　闾师掌国中及四郊之人民六畜之数以任其力以待其政令以时徴其赋
　　【闾师主敛六乡之赋而名官曰闾师者盖五比为闾使之相爱其势为最亲敛乡之赋宜督其亲民者故也掌国中及四郊之人民六畜之数以任其力者国中及四郊则自廛里至逺郊也既掌人民六畜之数则其登耗多寡皆可得而备知于是知其可任者而任之故以任其力以任其力者人民也今此则兼六畜之数而言之者盖若牛马之类亦以任其力也既任其力然后令之出赋贡焉故以待其政令政令者赋贡之政令也赋贡之输纳宜及其时故以时徴其赋】
　　凡任民任农以耕事贡九谷任圃以树事贡草木任工以饬材事贡物任商以市事贡货贿任牧以畜事贡鸟兽任嫔以女事贡布帛任衡以山事贡其物任虞以泽事贡其物【饬音勅畜许六反】
　　【任民与大宰所序不同者盖闾师以事任之而已非若大宰以道揆事故无所先后与内史八柄杂而无序同意闾师所任之民皆有常职故不及闾民有焉则弗使贡也故不及臣妾言商而不及贾言嫔而不及妇则以大宰见之言牧而不及薮则任虞以泽事薮在其中矣然则大宰别而言之者彼言作材此言任事事则作材与阜蕃鸟兽兼举矣于山言任衡于泽言任虞则互见】
　　凡无职者出夫布
　　【大宰以九职任万民大司徒颁九职三事以登万民则任民以九职为本以三事为辅无职者谓无事于九职也宜有以阨之使任职焉故罚之使出夫布载师言里布者罚出居里之布此言夫布者罚出夫丁之布凡无九职者非必无三事也盖虽有三事亦使之出夫布以三事于九职则辅之而已非本业故也然则民无职事出夫家之征者谓无九职复无三事故出夫家之征所以阨之为甚此民所以不得不转而就职事】
　　凡庶民不畜者祭无牲不耕者祭无盛不树者无椁不者不帛不绩者不衰【衰七雷反】
　　【夫两贵不足以相事两贱不足以相使故劳心以使人者贵者之事也劳力以事人者贱者之事也贱者当以力而事人则其养生送死亦当自用其力而已故有畜然后祭有牲耕然后祭有盛树然后葬有椁然后衣有帛绩然后丧有衰不以力而用其物闾师禁焉以任民力为是故也夫民之不勉载师既困其财闾师又阨之如此民所以不敢不勉也及其勉而成俗则民亦孰以为厉已哉】
　　县师掌邦国都鄙稍甸郊里之地域而辨其夫家人民田莱之数及其六畜车辇之稽三年大比则以攷羣吏而以诏废置【比毗志反】
　　【自天子之县内以及九州皆有闲田天子使吏治之而谓其所治曰县以其所系在上所首在下故也县在则掌其地域而为其所属者依附焉故以县师名官周官之法有人民之县者四甸为县是也有在遂之县者五鄙为县是也有采邑之县者小都之田任县地是也有闲田之县者县师所掌是也王制曰天子之县内九十三国于王畿而谓之为县者亦取其系上首下之意也掌邦国都鄙稍甸郊里之地域者掌其闲田之地域也辨其夫家人民田莱之数及其六畜车辇之稽者盖三年大比则以攷羣吏诏废置宜知田莱之荒治人畜之登耗车辇之备乏故也人民在夫家六畜之中则是民之也与质人言人民同意三年大比则以攷羣吏以诏废置者盖不攷羣吏则勤怠无以分不诏废置则劝沮无以行然以其为闲田也故及三年大比然后有考诏之事则其治为畧于官府乡遂矣】
　　若将有军旅防同田役之戒则受灋于司马以作其众庶及马牛车辇防其车人之卒伍使皆备旗鼓兵以帅而至【卒子忽反】
　　【若有军旅防同田役之事则先有以戒勅之使之皆豫备也既有戒焉则受法于司马当知所徴之众寡故也然后以其所徴之数作其众庶及其马牛车辇焉防其车人之卒伍者车有车之卒伍若司右所谓合车之卒伍是也人有人之卒伍若小司徒所谓防万民之卒伍是也夫车人之卒伍素辑睦防而用之则恩足以相恤义足以相治以起军旅则其勇足以克敌以备防同则其忠足以卫上驱之田猎则足以相率而从禽作之行役则足以相先而就事其效不为小补矣皆备旗鼓兵器以帅而至则帅而至于司马也盖稍人若有防同师田行役之事则以县师之法作其司徒輂辇帅而以至治其政令以听于司马则县师帅而至者听于司马可知矣】
　　凡造都邑量其地辨其物而制其域以嵗时徴野之赋贡
　　【县师掌闲田之地内自郊里外及邦国凡余地皆在所掌焉则凡造都邑者合天下闲田而言之也且造都邑者必量其地辨其物然后为之制其域记曰量地以制邑度地以居民地邑民居必参相得量谓量其所容多寡度谓度其所至逺近今此造都邑制其域故言量而已辨其物则以知其地食与不食之多寡制其域则为之立疆界大小之限也以嵗时徴野之赋贡则其所掌地域之野也】
　　遗人掌邦之委积以待施恵乡里之委积以恤民之囏阨门关之委积以养老孤郊里之委积以待宾客野鄙之委积以待羇旅县都之委积以待凶荒【遗惟季反施式豉反以利与人谓之遗盖屯其膏非大者之事先王之政务在利下而已一夫不安则为之感恻大动而振救之政行焉遗人掌施恵凡以致振救而利下也故以遗人名官掌邦之委积以待施恵则自乡里至于县都其委积皆以待施恵也言邦之委积则以别于诸侯之国也乡里之委积以恤民之囏阨者难甚为囏困穷为阨司救所谓嵗时有天患民病以节巡国中及郊野而以王命施恵即此所谓恤民之囏阨也国及郊野以乡里为中故恤民之囏阨宜以乡里之委积门关之委积以养老孤者则司门所谓凡物犯禁者举之以其财养死政之老与其孤也门关相联皆有所举之财可以共委积焉犯禁者以利死王事者以义举以利犯禁者之财以其财养以义死王事者之老孤则喻于利者有所惩喻于义者有所劝矣故养老孤宜以门关之委积郊里之委积以待宾客者近郊五十里六乡在焉逺郊百里六遂在焉谓之郊里则异于乡里以在郊遂之间言之也宾客近国用礼为多故待以郊里之委积司徒大宾客令野修道委积小司徒小宾客令野修道委积野指郊里之地言之也野鄙之委积以待羇旅者羇客也旅商旅也羇旅有失所则上必有以赒之然非若亲宾客亲而礼之也故待以野鄙之委积以野鄙在遂地又逺于郊里故也盖遂地谓之野合五鄼而为鄙则野鄙为遂地明矣县都之委积以待凶荒者县四百里之地都五百里之地也县都王子弟公卿所食之邑而人物之所防也凶荒则民可移而就人物之所防故待以县都之委积】
　　凡宾客防同师役掌其道路之委积凡国野之道十里有庐庐有饮食三十里有宿宿有路室路室有委五十里有市市有候馆候馆有积凡委积之事巡而比之以时颁之
　　【宾客防同宾礼之事也师役军礼之事也众之所至必有所颁故道路皆有委积以待之庐小室也十里可以饮食而息焉故为小室有饮食而已路大室也三十里则可以宿焉故为大室又有委也五十里则四旁交易皆可以日中至焉故有市也可以候宾旅而馆之焉故有候馆又有积也少曰委多曰积五十里则离国为稍逺逺则须多故有积公刘之诗曰于时处处于时庐旅又曰于豳斯馆盖庐也馆也所以待行旅然先言庐后言馆则庐小而馆大也夫以公刘之迁豳方在扰攘之际其勅治庐馆尚且如此又况六服承徳之世哉公刘言庐馆而不言路室亦以其制未备故也凡委积之事巡而比之以时颁之者巡而比之以校叙其多寡以时颁之以豫备其所须如此则物足以给其求而无乏事矣彼春秋之时单襄公之假道于陈以聘楚膳宰不致饩司里不授馆单子谓其灭先王之官也必有大咎则遗人巡委积而比之以时颁之又可少哉】
　　均人掌均地政均地守均地职均人民牛马车辇之力政【政音征】
　　【均之字从土从匀逺近多寡适于匀之谓也均人于地政地守地职力政皆有以均之使适于匀而已故曰均人谓之均人则无所不均与土均异矣以其所均者以人为主故也掌均地政均地守均地职者凡有政于地者谓之地政大司徒以土均之法辨五物九等制天下之地征以均齐天下之政是也凡有守于地者谓之地守若泽虞所谓各使其地之人守其财物是也凡有职于地者谓为地职若闾师所谓任虞以泽事贡其物之类是也地政上所以正下地守地职下所以供上人民牛马车辇之力政则征于地守地职之人而已故所均以地政为先地守次之地职又次之力政为后也周官有言民职有言地职言地职则民职在焉以九者皆民职故也别而言之则三农园圃虞衡谓之地职可也若百工商贾之类以地职名之则非矣大司徒方其主制天下之地征以至于均齐天下之政则曰以作民职以其所制而均齐之非止于地职故也及其造都鄙制其地域而沟封之于是继之以乃分地职奠地守制地贡而颁职事焉则其所主在于地职而不及于民职也今均人言地政又言地职则合民职而言之也盖其职所均者以人为主非止于地而已】
　　凡均力政以嵗上下丰年则公旬用三日焉中年则公旬用二日焉无年则公旬用一日焉
　　【以力事上民之职也欲逸恶劳民之情也民虽率职以就役上当因情以闵劳虽计家以定任民之数及起徒役则无过家一人所以寛其力也惧其养之不足也则使民食壮者之食虑其役之或繁也则使民任老者之事以嵗之上下而定役数之多寡所以节其力也凡均力政以嵗之丰杀为上下则均力政在嵗成之后其用民力惟冬一时而已盖古者龙见而毕务火见而致用水昏正而栽日南至而毕不以役政妨民事故用民在于农隙之际丰年则人食四鬴之嵗也中年则人食三鬴之嵗也无年则无余而已非凶年也人食二鬴之嵗也年有上下不齐先王之用民力亦当量其时而为之进退故丰年公旬用三日则嵗用二十有七日也中年公旬用二日则嵗用十有八日也无年公旬用一日则嵗用九日也以食之丰杀而为役日多寡之数则先王之勤恤民力也可谓至矣不然则庶民安得有子来之悦鼛鼓安得有弗胜之节哉王制曰用民之力嵗不过三日此作记者之误耳董仲舒亦曰古者用民嵗不过三日盖本于汉儒之说非成周之制】
　　凶札则无力政无财赋不收地守地职不均地政三年大比则大均【比毗志反】
　　【年饥为凶民病曰札凶札则民方私其力以免死安可以徭役复困之乎故无力政民方资于利以自赡安可以税敛重扰之乎故无财赋无力政则荒政所谓弛力也无财赋则荒政所谓薄征也地守地职则有贡矣不收地守地职则不责其贡散其利以与民也则荒政所谓散利也不均地政者大司徒以均齐天下之政政者上所以正下也有财赋地守地职之事则必有政逺近多寡之不适于均非政之善也故毎嵗之中必有以均之终则有始故也今以民困故用静焉且用静则其政施可知也故虽不均而无害于三年大比则大均焉】
　　师氏掌以媺诏王【媺音美】
　　【以徳行教人者谓之师九两曰师以贤得民贤谓有徳行也师氏上以媺诏王下以徳行教国子必贤而有徳行者然后可以充其任故以师氏名官惟责之以贤而已则非论道以助王作而行之而已故其职以中大夫为之其诏王者亦止于媺而已可欲之谓善美者善之至媺者美之微人性善必自其善之端扩之使充充之而使实然后积媺而为美美成则性之徳立乎中发见其美而为大移易其大而为圣其妙至于不可知之神而后已虽美之微师氏其可不诏王乎由此观之则王不为大非所患也患其不知有媺而已然师氏于王未有媺而诏之故曰掌以媺诏王保氏有恶而后諌故曰掌諌王恶】
　　以三徳教国子一曰至徳以为道本二曰敏徳以为行本三曰孝徳以知逆恶教三行一曰孝行以亲父母二曰友行以尊贤良三曰顺行以事师长【行下孟反】
　　【国子非王族则功臣之世贤者之类将与之共天位治天职恐其贵骄易淫怙侈灭义则教之徳行务之先急者也孔子曰中庸之为徳其至矣乎民鲜乆矣然则至徳者中庸之徳也中则有常庸则能变记曰中者天下之大本则中固有常矣庄子曰庸者用也用者通也则庸固能变矣道者体常而尽变则中以本道之体庸以本道之用此至徳所以为道本记曰茍不至徳至道不凝谓是已虽然此入道之序然也语道之始则自本自根未有天地自古以固存夫又孰为本哉敏徳以为行本者道得于已之谓徳徳发于事之谓行徳不立于内则行不着于外欲以本行则徳不可以不敏也书曰丕则敏徳语曰敏则有功盖徳不敏则为于暂而废于乆始于勤而终于怠为山有一篑之亏掘井有不及之泉行亦无由而至矣惟加以敏则进徳欲其及时也厥徳之修罔觉也徳日起而大有功发而为行则以成徳为行日可见之行也盖徳为本行为末本立而末随之矣孝徳以知逆恶者孔子曰圣人之徳又何以加于孝乎盖人之徳莫大于孝而孝以顺善为至顺则不逆善则无恶孝经曰以顺则逆民无则焉所谓逆也不在于善而皆在于凶徳所谓恶也夫不顺乎亲不可以为子则孝徳在乎顺亲矣不明乎善不足以诚身不诚乎身不足以说亲则孝徳在乎善身矣顺亲始乎知逆善身始乎知恶知逆则知所以顺亲矣知恶则知所以善身矣如是则孝徳得于已而事亲之道备也书曰惟周文武诞受羑若克恤西土羑善也若顺也虽文武之美圣其孝徳亦本于顺善而已盖顺善则爱敬尽于事亲而徳教加于百姓故以羑若恤西土也然则师氏教国子以孝徳使知逆恶其知教之本与然至徳孝徳以敏徳成之故一曰至徳二曰敏徳三曰孝徳此三徳之序也教三行者徳内也行外也徳立乎中然后行成乎外故先教三徳而三行次之善事父母为孝则爱敬得于已而见于事父母矣孩提之童无不知爱其亲则爱而亲之也以养父母日严则敬而亲之也爱而不敬则慢敬而不爱则离非亲之至也爱敬尽于事亲则所以亲父母于是为至矣友行以尊贤良者徳行为贤甚善为良贤者人所师人道之至也良者天之合天道之继也万物莫不尊道国子其可后乎故贤良在所尊也然所以尊贤良非友行则不可盖君子以文防友以友辅仁则友者相尊也相助也我以友行尊贤良则贤良亦将以友行而助我其切切以相正偲偲以及人岂特直谅多闻之益哉其讲习之说将至于日闻所未闻焉尊其所闻则将至于极髙明尊其徳性则将至于尽精微则尊贤良者乃所以自尊也友行其可已乎顺行以事师长者师以徳行教人者也长以齿位临我者也在所听从而已故以顺行事之顺则有听而无违有从而无逆矣荀子曰师然而然则是知若师也此以顺行事师之谓也记曰悌长而无遗此以顺行事长之谓也孝行顺行以友行成之故一曰孝行二曰友行三曰顺行此三行之序也】
　　居虎门之左司王朝掌国中失之事以教国子弟凡国之贵游子弟学焉【朝直遥反中丁仲反】
　　【虎门路寝也王日视朝于路寝门之外画虎以示威武之象也以路门为虎门而画虎以象威武则必以中门为雉门亦必画雉以象文明外文明而内威武髙明柔克沈潜刚克之意也文明着乎外威武潜乎内则王之威亦徳威而已师氏居虎门之左司王朝则以媺诏王且掌国中失之事故也其居虎门之左则左之为助不如右之力为其非论道以佐王也以事佐王而已掌国中失之事以教国子弟者则使之学而后从政也盖闻学而后从政未闻以政学矣夫不学墙面涖事惟烦乌可使之从政哉将使之从政则国事之中失不可不知也言中则知失之为否言失则知中之为得凡事之中否得失其讲之既明矣其习之既熟矣一旦起而居天位治天职则事之至也如辨黒白如数一二以其学之有素也又安有过举者哉凡国之贵游子弟学焉者盖贵而无职又不在学故谓之贵游子弟盖国子之为士者则已有职也国子之未为士与国子之倅则宜在学焉故大司乐掌成均之法合国之子弟而教之今无职而又不在学则国子之倅未学于大司乐者使之学于师氏固其所矣盖上则诏王下则教国之子弟皆出于师氏此君臣上下所以同徳而无异道也】
　　凡祭祀宾客防同丧纪军旅王举则从听治亦如之使其属帅四夷之各以其兵服守王之门外且跸朝在野外则守内列【从才用反】
　　【师氏保氏凡祭祀宾客防同丧纪军旅王举则从听治亦如之则是诏媺谏恶之官无适而不从也然后王无一美之弗为无一恶之弗去此所以发号施令罔有不臧出入起居罔有不钦动无过举矣使其属帅四夷之各以其兵服守王之门外且跸者言王惟无恶而有媺则四夷服而为役可责以守御也盖以善服人者未有能服人者也以善养人然后能服天下王有媺徳则其善足以养人而服之故虽四夷之强犷莫不向风慕义心悦诚服而足以为我中国役也茍能以媺诏王而成之则责四夷以守尚其余事故使其属助之而已各以其兵服则四夷各有利器宜服齐其政不易其宜修其教不易其俗也朝在野外则守内列者夫野外则无城郭沟池以为固所保者媺而已盖人之情心服于徳不服于力有媺以服其心则地利不如人和矣传所谓在徳不在险殆谓是与】
　　保氏掌谏王恶
　　【慎其身以辅翼之谓之保保者左右戾使无犯害焉故掌谏王恶养国子以道教之艺仪名官曰保氏可欲之谓善可恶之谓恶美者善之充恶者美之反善与恶相为得丧而美熄人性虽善有恶乘间而入则有蔽之者师氏虽能诏之以媺而王岂复知哉此保氏所以掌谏王恶也】
　　而养国子以道乃教之六艺一曰五礼二曰六乐三曰五射四曰五驭五曰六书六曰九数乃教之六仪一曰祭祀之容二曰宾客之容三曰朝廷之容四曰丧纪之容五曰军旅之容六曰车马之容【驭音御】
　　【保氏之教自外入者也内有师氏之三徳为之主师氏之教自内出者也外有保氏之艺仪为之正国子类为富贵所淫离道而骄则恶乘其间矣养之以道欲其有以胜物斯其所以为保氏与六艺才性之华六仪徳性之表万物皆备于我万物之本同出于道先王之教人非自其外而诱之固以其备于我者然而不求万物之本而养之则彼乌知其物之所自来哉夫不知其物之所自来遽以六艺六仪进其外焉内无所受则其知在乎形色名声之间耳乌能以六艺防道以六仪防徳如其性之发于外者耶人之学内无主而不正外无正而不行养之以道所以为之主教之六艺六仪所以为之正内从道游而六艺六仪之教又从其外而接之则道其实而此其华也道其本而此其末也本末华实相得则其性成矣六艺之在事六仪之在容孰谓其非天耶夫象器出于道法出于象器圣人制法以象寓其意以器寓其事则形色名声之间特道之所寓耳道之所寓其理无乎不通其意无乎不在利用之大其出也藏其入也显有至于不可测者而养国子以道空其性虚其心物莫之胜然后此之所以教彼之所学相得以意发于心应于手见于面盎于背不待言而后喻焉教之也然则国子之所知岂其末哉其能礼乐也非特钟鼓玉帛而已礼与天地同节乐与天地同和彼之所及也其能射御也非特主皮执辔而已至于射以观徳行而武可习御不诡其遇而驰必正彼之所及也其能书数也非特记今昔计乘算而已至于书足以文道徳性命之情数足以致髙天星辰之逺彼之所及也六艺之所致理不在乎粗而在乎精则何适而非道耶祭祀之容岂特洁牺牲致祼献哉齐心服形洋洋如在乎左右者彼之所及也宾客之容岂特尽升降事酬酢哉诚心厚意有灿然之文懽然之恩以相爱接者彼之所及也朝廷之容非特无慢朝错立而已必期乎忠丧纪之容非特衰绖杖屦之设而已必期乎哀军旅之容非特严而不可犯也期于不杀之神武焉车马之容非特矜庄而可观也期于鸾和之声与志和而不悖焉然则六仪之动志不在乎外而在乎内何适而非道耶夫道与之才先王达之以为艺道与之貌先王制之以为仪使之由是以致道则六艺六仪之教夫岂小补哉六艺之序则先以五礼防其伪之外入而伤于性继以六乐防其情之内出而徇于物伪不伤其性情不徇乎物然后有德可观而其心平其体正焉故教之以五射心平体正然后物之疾徐进止举在我而有节焉故教之以五驭心既能节乎物而不为物所乱然后能以心之声见于书故教之六书以心之数见于算故教之九数六仪之序则祭祀之容所以接神宾客之容所以接人丧纪之容所以应天变军旅之容所以应人乱朝廷者四仪所资以行故序之于中车马者五仪所资以用故序之于后矣】
　　凡祭祀宾客防同丧纪军旅王举则从听治亦如之使其属守王闱【治直吏反闱音韦】
　　【闱者旁出之小门韦乎门之正守闱则防邪僻焉諌恶之属也师氏保氏皆使其属守则亦有师保之名焉守事非其身之所任】
　　司谏
　　【民之有司諌犹王之有师氏民之有司救犹王之有保氏司谏所以导其善司救所以止其恶夫民以君为心君以民为体心病而无所养则其体伤矣体伤而无所养则其心殆矣师氏保氏为王攻其疾而养其心者也以媺诏王则养其心掌諌王恶则攻其疾司谏司救为民攻其疾而养其体者也掌纠万民之徳而劝之朋友正其行而强之道艺则养其体掌万民之衺恶过失而诛让之以礼防禁而救之则攻其疾故心得体而为之体体得心而为之用内外相须而无一偏之失矣】
　　掌纠万民之徳而劝之朋友正其行而强之道艺【强其丈反徳心所生也而成乎朋友朋友徳之辅故也行徳所出也而成乎道艺道艺行之证故也朋者吾党也友者吾辅也居则比其家耕则井其田出则伍其人或联其比或合其联使之为朋也相受以智相保以信相赒以仁相救以义使之为友也人之性善恶两端其间相去不能以寸徳失所紏则其不仁不智变而为凶徳行失所正则其不孝不友变而为邪行虽然有法紏而正之茍无术焉岂能独致其力哉朋友在外为辅者也劝之使交道艺在内为正者也强之使学是故大司徒以六徳教万民而继之以六行则将劝之以六行教万民而继之以六艺则将强之矣其联之也庆赏相及乎乡其兴之也爵禄相序于朝不任其所责不恤其所患则有乡八刑以紏之斯亦劝之也颁职事十有二于邦国都鄙使以登万民六艺与焉以五礼教中以六乐教和凡民之不服教有狱讼者其附于刑者归于士斯亦强之而已】
　　巡问而观察之以时书其徳行道艺辨其能而可任于国事者
　　【巡问之于人观察之于已巡如林衡巡林麓之禁令川衡巡川泽之禁令周行而徧问之所以资人之闻见也观则上下见矣所谓观其所由是也察则详于观矣所谓察其所安是也观其所由则知其行之所止察其所安则知其徳之所在则吏之勤怠能否皆可见矣紏正劝强所以諌万民问辨观察所以攷羣吏凡民有徳行道艺者乡官虽以时书之然虑或不得其实故司谏又书之辨其能而可任于国事者则其任轻于乡大夫故所辨止于能而可任于国事者以贤故非司諌所能知也】
　　以攷乡里之治以诏废置以行赦宥
　　【纠万民而劝强之巡问观察书其徳行道艺辨其能而自任于国事者皆乡官之事也又置司諌掌焉则以攷乡里之治以诏废置以行赦宥也知吏之实故可以行赦宥夫民之有罪过吏之失也故吏之废置为甚严民则误于教之所不及故罪则宥之过则赦之然则先王所以责吏者重而责民者轻以约矣此民所以得自新于为善而六乡之吏不敢不勉于所守之训焉】
　　司救掌万民之衺恶过失而诛让之以礼防禁而救之【季氏旅于泰山孔子谓冉求曰汝弗能救与则救者所以止其恶也民之有司救犹王之有保氏所以救止其过恶使之迁善也或诛让之或防禁之是故敏者见让而改则不待罚愚者见罚而改则不待役此所以救民与衺恶在心过失在事衺恶虽故罪而未丽于法过失虽丽于法然而非故未可以施刑先王皆宥之以谓人之智虑生于忧患死于安乐且以劳苦强其肢体污辱发其志气是故教之以圜土平之以嘉石三年之任差等之役则其劳苦以强之也辨之有明刑拘之有桎梏则其污辱以教之也于其始也又先之以三让三罚则欲其改过自新而已所谓诛让皆责之以言而归之以恶也则下文三让三罚是已愚众之民不能克已以复礼自强于为善故至于衺恶过失先王由是以礼防禁而救之以礼防之则使不能犯以礼禁之则使不敢犯诛让之中防禁存焉此圣人善救人之道也】
　　凡民之有衺恶者三让而罚三罚而士加明刑耻诸嘉石役诸司空
　　【凡民之有衺恶出于故为而非过误也其害或加于州里则不可救然其罪犹轻而未丽于法故三让而归之以恶三罚而挞之以使记明刑以书其罪之状污辱之以发其志气也耻诸嘉石役诸司空劳苦之以强其肢体也必坐诸嘉石者易曰嘉防足以合礼则嘉者合礼之善也又曰介于石则石者坚强之物也衺恶之民以其罢而不能克己复礼强于为善坐诸嘉石以耻之使知自反而已】
　　其有过失者三让而罚三罚而归于圜土
　　【过失之民非出于故为然其害人已丽于法以其过失非出于故为未可以施刑故归之于圜土夫民茍不以故得罪先王罪之也约过失之民安佚而不学者也民之不学是谁之过则先王自责以仁焉故其所寘之土其形圜圜者仁之象也废弃职事散而之它则大司冦以聚之为说不能自立其身则大司冦以寘之为说放而不知自求则司圜以收之为说迷复而往则司救以归之为说夫衺恶之民其罪五等重罪朞役使州里任之则宥而舎之过失之民其罪三等上罪三年而舎反于中国不齿三年夫过失之民法之所宥得罪宜轻于邪恶然三年则久于一朞三等则廹于五等不齿三年则重于宥而舍之然而过失之民丽于法矣则惟法之所制以其无职而施之职以其无事而施之事各因其能而教之亦在熟之而已岂可遽哉衺恶之民非无职事不强于为善以害州里故其役也以给司空而已未丽于法则量其重轻而为之迟速之制岂以其职事不可夺与使之厌其劳苦污辱自惩以趋于善斯亦足矣】
　　凡嵗时有天患民病则以节巡国中及郊野而以王命施恵
　　【司救掌诛罚衺恶过失而天患民病以王命施恵者衺恶过失天性之戾民徳之疾亦天患民病之类役诸司空归于圜土非厉之也亦以王政施仁而已然则囏阨之民天患民病之在身者也以物养之故以委积施恵衺恶过失之民天患民病之在徳者也以法治之故以坐役施恵事虽不同其施恵则一此所以掌于司救与】
　　调人掌司万民之难而谐和之凡过而杀伤人者以民成之鸟兽亦如之【难及旦反】
　　【万民之难常起于有心有心斯有已有已斯有物已与物偶故不能无爱恶爱恶相攻故不能无情伪情伪相感故不能无利害利害迫于外情伪攻于中忮心日生拂气交作则以一朝之忿连终身之雠此眦睚必报有虽死且无所顾忌者此其为难可胜言哉惟圣人有以调之故使之各正性命保合太和以相忘乎道术之中则无难矣不幸而至于难则又为之设官掌司万民之难而谐和此调人之职所由立也所以无难在圣人则调之于未然者也以和难在调人则调之于已然者也相比之谓谐相济之谓和掌司万民之难而谐和之则谐之而后和也凡过而杀伤人者以民成之则使两义皆成而莫亏也非独于民为然虽鸟兽亦如之】
　　凡和难父之雠辟诸海外兄弟之雠辟诸千里之外从父兄弟之雠不同国君之雠眂父师长之雠眂兄弟主友之雠眂从父兄弟弗辟则与之瑞节而以执之【父子兄弟天属也君臣师友人属也以天属者致其恩以人属者致其义其恩有厚薄其义有隆杀故所避之雠有逺近焉下云凡杀人而义者不同国令勿雠雠之则死则此所避之难皆杀人而不义者也杀人而不义有司杀之可也乃徒使之避焉其为不义在邦之法可以不杀故也在邦之法虽可以不杀而在天属之恩人属之义则不可以不雠可以弗杀而雠之则不辜不可以不雠而絶之则不忍故使避焉弗辟则与之瑞节而以执之必与之瑞节使毋敢敌也朝士乃言凡报仇雠者书于士杀之无罪夫以其可杀既书于士而士得之固在所杀也士得之固在所杀则其不得之为报仇雠者杀之何罪之有虽然此言父之雠辟之海外兄弟之雠辟诸千里之外而曲礼言父之雠弗与共戴天兄弟之雠不反兵檀弓言父母之雠寝苫枕干不仕弗与共天下何也不与共戴天不反兵主为子弟言之也辟诸海外辟诸千里之外主所辟之雠言之也主所辟之雠言之者其法也主为子弟言之者其情也情可过也法不可过也后世上失其道政刑不明凡有辜罪乃罔常而又无调人之官以谐和之民之至性无所赴愬则相为敌雠至其末流有借友报雠藏命作奸存亡死生以成闾巷之侠行或者徒见其末流如是遂疑周官之书夫岂知先王所以均调天下者有此道乎】
　　凡杀人有反杀者使邦国交雠之凡杀人而义者不同国令勿雠雠之则死凡有鬭怒者成之不可成者则书之先动者诛之
　　【官有司以法杀人而有敢雠焉则谓之反杀不谓之雠而谓之反杀明无雠上之义也生杀者上之柄反杀则无上矣何所容于天地之间哉故使邦国交雠之凡杀人而义者不同国令勿雠雠之则死者夫杀人而不义犹许之辟而令勿雠况杀人而义者乎令勿雠而雠之是慢令也故雠之则死凡有鬭怒成之不可成者书之先动者诛之夫气之暴在阳而阳之发也莫暴乎怒怒而不已则必至于鬭始以怒而至于鬭终于鬭而行其怒故曰鬭怒夫以鬭而行之少顷之怒将忘其身以及其亲不有以成之使彼此各无亏焉是刑法之所不赦也圣王之所不畜也调人所以成之者亦以救其患而已茍不可成也亦强梁而不可教者也故必书以志其事茍又先动是所谓怙终贼刑故必诛之孔子曰不教而杀谓之虐彼鬬怒调人成之而弗听非不教也诛之不为虐矣教之所弃刑之所取亦断以义而已然诛之者刑官之事固自调人而归之于士矣】
　　媒氏掌万民之判凡男女自成名以上皆书年月日名焉令男三十而娶女二十而嫁
　　【媒之字从女从某某名实未审也女之名实未审须媒以媒之故曰男女非行媒不相知名此媒氏之职所由设也掌万民之判者夫禽兽有知而无义有牝牡而无男女之别所贵乎人者以其有义且有别焉判者言其别也盖男女之际须媒而后合此所以为有别自成名以上皆书年月日名焉所以为别也记曰子生三月父名之则成名者三月已后父名之也既有成名故媒氏得以书焉令男三十而娶女二十而嫁者易曰参天两地而数男三十而娶则参天之数也女二十而嫁则两地之数也男女之合天地之大义也故嫁娶亦不过参两之数也然男三十而娶非必待三十也以为过乎三十则不可女二十而嫁非必待二十也以为过乎二十则不可故摽有梅言男女得以及时其诗始曰迨其吉兮中曰迨其今兮终曰迨其谓之盖梅之摽落已至于顷筐塈之则婚姻之时已失犹可过也男女之时不可过也故迨其吉谓之间此为及男女之时也】
  </div>
  <div class="pagination">
   <a href="周礼详解_page11.html">
    上一页
   </a>
   <span>
    ...
   </span>
   <a href="周礼详解_page7.html">
    7
   </a>
   <a href="周礼详解_page8.html">
    8
   </a>
   <a href="周礼详解_page9.html">
    9
   </a>
   <a href="周礼详解_page10.html">
    10
   </a>
   <a href="周礼详解_page11.html">
    11
   </a>
   <span class="current-page">
    12
   </span>
   <a href="周礼详解_page13.html">
    13
   </a>
   <a href="周礼详解_page14.html">
    14
   </a>
   <a href="周礼详解_page15.html">
    15
   </a>
   <a href="周礼详解_page16.html">
    16
   </a>
   <a href="周礼详解_page17.html">
    17
   </a>
   <span>
    ...
   </span>
   <a href="周礼详解_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
