<!DOCTYPE html>
<html>
 <head>
  <meta charset="utf-8"/>
  <title>
   仪礼经传通解 - 第 24 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   仪礼经传通解 - 第 24 页/共 47 页
  </h1>
  <div class="content">
   右公赗
　　宾赗者将命【宾卿大夫士也　疏曰宾卿大夫士也者以其上云君下有兄弟则此宾是国中三卿五大夫二十七士可知言将命者身不来遣使者将命告主人】摈者出请入告出告须【不迎告曰孤某须　疏曰案杂记诸侯使卿吊邻国诸侯主人使摈者告宾云孤某须矣故引之为义】马入设宾奉币摈者先入宾从将命如初【初公使者】主人拜于位不踊【柩车东位也既啓之后与在室同　疏曰云既啓之后与在室同者案上篇始死时云庶兄弟襚使人以将命于室主人拜于位此主人亦拜于位俱是不为宾出故云与在室同至于有君命亦出迎也】宾奠币如初举币受马如初摈者出请【宾出在外请之为其复有事　疏曰云宾出在外请之为其复有事者以其宾既行赗讫出更请之为其复有事若无事宾报事毕送去也】若奠【宾致可以奠也　疏曰谓宾不辞此释所致之物或可堪为奠于祭祀者也】入告出以宾入将命如初士受羊如受马又请【士亦谓胥徒之长又复也　疏曰以其受羊与马同是畜类故知亦胥徒之类】若赙【赙音附　赙之言补也助也货财曰赙】入告主人出门左西面宾东面将命【主人出者赙主施于主人　疏曰郑知施于主人者以经下云知生者赙是施于主人也案春秋文五年春王使荣叔归含且赗讥一人兼二事此宾所以兼事者彼讥一人独行不与介各行故讥若杂记云上客吊即其介各行含襚赗则不讥则卿大夫士礼一人行数事可也】主人拜宾坐委之宰由主人之北东面举之反位【坐委之明主人哀戚志不在受人物反位反主人之后位　疏曰郑知反主人之后位者以主人在门东西面而云宰由主人之北乡宾奠币之处举币明宰位在主人之后故得由主人之北西行是以宰位在主人之后也】若无器则捂受之【捂五故反　谓对相授不委地疏曰以堂上授有并受法以其在门外若有器盛之则坐委于地若无器则对面相授受故云捂受之捂即逆也对面相逢受也】又请宾告事毕拜送入赠者将命【赠送】摈者出请纳宾如初【如其入告出告须　疏曰谓如上宾赗时摈者出请入告出告须也】宾奠币如初【亦于栈左服】若就器则坐奠于陈【陈如字刘直吝反下同　就犹善也赠无常唯玩好所有陈明器之陈疏曰知赠无常者案下记云凡赠币无常注云宾之赠也玩好曰赠在所有言玩好者谓生时玩好之具与死者相知皆可以赠死者故此经云若就器则坐奠于陈者就器则是玩好之器也云陈明器之陈者以其庙中所陈者唯明器即陈于车之西以外或言荐或言设无言陈者故指明器而言也】凡将礼必请而后拜送【虽知事毕犹请君子不必人意】兄弟赗奠可也【兄弟有服亲者可且赗且奠许其厚也赗奠于死生两施　疏曰知兄弟有服亲者防服传云凡小功以下为兄弟既言兄弟明有服亲者也知非大功以上者以大功以上有同财之义无致赗奠之法云可且赗且奠许其厚也者所知许其赗不许其奠兄弟许其贰赗兼奠上经亦宾而有赗有奠有赙三者彼亦不使并行三礼之中有任行其一故总见之云赗奠于死生两施者以下经云知死者赠知生者赙注云各主于所知此赗奠不偏言所主明于生死两施也】所知则赗而不奠【所知通问相知也降于兄弟奠施于死者为多故不奠　疏曰通问相知者明是朋友通问相知言降于兄弟许赗不许奠也云奠施于死者为多故不奠者但赗与奠皆生死两施其奠虽两施奠为死者而行故知施于死者为多所知为疏不许行之也】知死者赠知生者赙【各主于所知　疏曰赠是玩好施于死者故知死者行之赙是补主人不足施于生者故知生者行之是各施于所知也】书赗于方若九若七若五【方板也书赗奠赙赠之人名与其物于板毎板若九行若七行若五行　行并户郎反　疏曰以宾客所致有赙有赗有赠有奠直云书赗者举首而言但所送有多少故行数不同】书遣于策【遣弃战反注及下读遣并注同　防简也遣犹送也谓所当藏物茵以下　疏曰编连为策不编为简故春秋左氏传云南史氏执简以往上书赗云万此言书遣于策不同者聘礼记云百名以上书于策不及百名书于方以宾客赠物名字少故书于方则尽遣送死者明器之等并赠死者玩好之物名字多故书之于防防书明器之物应在上文而于此言之者遣中并有赠物故在宾客赠赙与赗之后特书也】乃代哭如初【棺柩有时将去不忍絶声也初谓既小敛时　疏曰案防大记大夫以上官代哭士无官以亲疏代哭云初谓小敛时者案防大记小敛之后乃代哭初死主人哭不絶声士二日小敛小敛主人懈怠客更代而哭也】宵为燎于门内之右【燎力召反　为哭者为明　疏曰燎大烛必于门内之右门东者奠于柩车西鬼神尚幽闇不须明柩车东有主人阶间有妇人故于门右照之为明而哭也】
　　右亲宾赗奠赙赠　记凡赠币无常【宾之赠也玩好曰赠在所有　疏曰正经云公赗用纁束是赠有常矣上又云宾赠奠币如初直云奠币如初不云物色与多少故记人明之以其宾客非一故云凡赠币无常　本经记　案他记赙赗事得失不同并详见吊礼赠防条】　孟献子之防司徒旅归四布夫子曰可也【檀弓　详见防通礼财用条】　子硕欲以赙布之余具祭器子栁曰不可君子不家于防请班诸兄弟之贫者【同上】
　　厥明陈鼎五于门外如初【鼎五羊豕鱼腊鲜兽各一鼎也士礼特牲三鼎盛葬奠加一等用少牢也如初如大敛奠时　疏曰此谓葬日之明陈大遣奠于庙门外之事知五鼎是羊豕鱼腊鲜兽各一鼎者下经云羊左胖豕亦如之鱼腊鲜兽皆如初与少牢礼同是也士特牲馈食礼陈三鼎今大遣奠与大夫常祭用少牢同是盛此葬奠故加一等用少牢也云如初如大敛在庙门外及东方之馔也虽如大敛鼎数仍不同以大敛三鼎此则五鼎然大小敛时无黍稷朔月则有黍稷此葬奠又无黍稷者以其始死至殡自啓至葬其礼同故无黍稷亦同也凡牢鼎数或多或少不同若用特豚者或一鼎或三鼎若士冠礼醮子及婚礼盥馈并士小敛之奠与朝称之奠皆一鼎也三鼎者婚礼同牢士防大敛朔月迁祖及祖奠皆三鼎而以鱼腊配之是也其用少牢者或三鼎或五鼎三鼎者则有司彻云陈三鼎如初以其绎祭杀之于正祭故用少牢而鼎三也五鼎者少牢五鼎大夫之常事此葬奠士摄之奠用少牢亦五鼎聘礼致飱众介皆少牢亦五鼎玉藻诸侯朔月少牢亦五鼎其用大牢或七或九或十或十二其云七鼎九鼎者公食大夫下大夫牢鼎七上大夫鼎九是也鼎十与十二者聘礼致飱于宾饪一牢鼎九羞鼎三是十二也又云上介饪一牢鼎七羞鼎三是其十若然案郊特牲云鼎俎奇而笾豆偶以象阴阳鼎有十与十二者以其正鼎与陪鼎各别数则为奇数也】其实羊左胖【胖音判　反吉祭也言左胖者体不殊骨也　疏曰云反吉祭也者以其特牲少牢吉祭皆升右胖此用左胖故既言左胖则左边共为一段故云体不殊骨虽然下云髀不升则除髀以下膊胳仍升之则与上肩胁脊别升则左胖仍为三段矣而云体不殊骨据脊胁以上膊胳已下共为一亦得为体不殊骨也】髀不升【髀步礼反又方尔反　周贵肩贱髀古文髀作脾　疏曰云髀不升者则膊已上去之取膊胳已下云周贵肩贱髀者案祭统云殷人贵髀周人贵肩故云髀不升】肠五胃五【亦盛之也疏曰亦盛之者以其不用特牲而用少牢是盛葬奠案少牢用肠三胃三今加至五亦是盛此奠也】离
　　肺【离防　防苦圭反　疏曰此非直升肠胃又升离肺者案少仪云牛羊之肺离而不提心注云提犹絶也防离之不絶中央少许使易絶以祭耳此为食而举亦名举肺也】豕亦如之豚解无肠胃【如之如羊左胖髀不升离肺也豚解解之如解豚亦前肩后肫脊胁而已无肠胃者君子不食溷腴　肫刘音纯又之春反溷音患又户困反腴音臾　疏曰郑云如羊左胖谓豕与羊同者左胖虽同仍与羊异以其羊则体不殊骨上下共为一段此豕之左胖则为四段矣故别云豚解豚解总有七段今取左胖仍为四段矣云前肩后肫脊胁而已者郑欲为四段与羊异也云君子不食溷腴者礼记少仪文彼郑注云谓犬豕之属食米谷者也腴有佀于人秽引之者证不取肠胃之义也】鱼腊鲜兽皆如初【鲜新杀者士腊用兔加鲜兽而无肤者豕既豚解略之　疏曰云士腊用兔者谓此腊是其干者云鲜新杀者二者皆用兔必知士腊皆用兔者虽无正文案少牢礼大夫腊用麋郑云大夫用麋士用兔与以无正文故云与以疑之此亦云士腊用兔但士腊宜小故宜用兔也云加鲜兽而无肤者以葬奠用少牢摄盛则当有肤与少牢同以豕既豚解四段防事略则无肤者亦略之而加鲜兽也】东方之馔四豆脾析蜱醢葵菹蠃醢【脾刘音毗注同一音婢支反析思狄反蜱皮佳反蠃力禾反　脾读为鸡脾肶之脾脾析百叶也蜱蜯也今文蠃为蜗　肶尺之反蜯步请反蜗力禾反又古华反　疏曰陈鼎既讫又陈东方之馔于主人之南前辂之东其豆有四脾析一蜱醢二葵菹三蠃醢四案周礼郑注醢人云细切为虀全物若防为菹又云虀菹之称菜肉通又经不云菹者类皆是虀则此经云脾析者即虀也云脾读为鸡脾肶之脾者此脾虽与脾肾之脾同正为百叶名为脾析故读音从鸡脾肶之脾时俗有此语故读从之也案醢人注云脾析牛百叶也此不云牛者彼天子礼有牛此用少牢无牛当是羊百叶故不云牛也云蜱蜯也者即蛤也知蜱即蛤者以周礼醢人云蠯醢注云蠯蛤也此注云蜱蜯也以蜱蠯是一物故知蜱蜯即蠯蛤也】四笾枣糗栗脯【糗去九反　糗以豆糗粉饵　饵而志反　疏曰笾人云羞笾之实糗饵粉餈郑云此二物皆粉稻米黍米所为也合蒸曰饵饼之曰餈糗者捣粉熬大豆为饵餈之粘着以粉之耳饵言糗餈言粉互相足者此本一物饵言糗谓熬之亦粉之餈言粉捣之亦糗之不言互文而云互相足者凡言互文者是二物各举一边而省文故云互文此糗与粉唯一物分为二文皆语不足故云互相足也又案笾人羞有二笾糗饵及粉餈此经直言糗则举糗以见饵而无餈故郑云糗以豆糗粉饵也】醴酒【此东方之馔与祖奠同在主人之南当前辂北上巾之　疏曰案下记云祝馔祖奠于主人之南当前辂北上巾之即是还柩乡外乃馔之于主人之南自还柩车至此柩车未动则此葬奠东方之馔亦馔于主人之南当与前同处故注云与祖奠同在主人之南但祖奠与大敛同二豆二笾此葬奠四豆四笾笾豆虽不同而同处耳云北上者盖两甒在北次南馔四豆豆南馔四笾也】陈器【明器也夜敛藏之　疏曰朝祖之日已陈明器此复陈之者由朝祖至夜敛藏之至此厥明更陈之也】灭燎执烛侠辂北面【照彻与葬奠也　疏曰昨日朝祖日至夕云宵为燎于门内之右至此灭燎既灭二人执烛侠辂北面一人在辂东一人在辂西辂西者炤彻祖奠辂东者炤葬奠之馔故注云炤彻与葬奠也】宾入者拜之【明自啓至此主人无出礼　疏曰此时有吊葬之宾主人皆不出迎但在位拜之所以不出迎者既啓之后既覩尸柩不可离位以迎宾唯有君命乃出】右陈遣奠明器　记凡糗不煎【以膏煎之则防非敬　疏曰正经葬奠直云四笾枣糗栗脯不云糗之煎不故记人明之凡糗直空糗而已不用脂膏煎和之是以郑云以膏煎之则亵非敬故云不煎此篇唯葬奠有糗而云凡者记人通记大夫以上　本经记　陈小敛奠条枇毕用桑大敛奠条大功与馈奠以下当互考】
　　彻者入丈夫踊设于西北妇人踊【犹阼阶升时也亦既盥乃入入由重东而主人踊犹其升也自重北西面而彻设于柩车西北亦犹序西南　疏曰将设葬奠先彻祖奠故云彻者入入谓祝与执事彻祖奠亦既盥乃入由重东而主人踊至彻讫设柩车西北则妇人踊也云犹阼阶升者谓彻小敛奠者门外盥讫入升自阼阶丈夫踊今彻者亦门外盥讫入由重东主人踊故云犹其升也云自重北西面而彻设于柩车西北亦犹序西南者此彻祖奠设于柩车西北亦犹小敛大敛朔月奠设于序西南也】彻者东【由柩车北东适葬奠之馔　疏曰以其彻讫当设葬奠故彻者由柩车北东适葬奠之馔取而设于柩车西也知由柩车北而东者以其彻者设于柩车西北而云彻者东若柩车南不得云彻者东故知在柩车北东行也】鼎入【举入陈之也陈之盖于重东北西面北上如初　疏曰以其彻者既东当设葬奠故五鼎皆入陈也云陈之盖于重东北西面北上如初者以其上篇小敛奠大敛奠朔月奠迁祖奠皆在阼阶下西面北上今此但云鼎入不言如初无正文故云盖以疑之既疑而知在重东北西面北上者以其奠祭在室掌设者皆陈鼎于阼阶下西面如大小敛故知也】乃奠豆南上綪笾蠃醢南北上綪【笾蠃醢南辟醴酒也　辟音避　疏曰云笾蠃醢南辟醴酒也者如上所馔则先馔脾析于西南次北蜱醢次东葵菹次南蠃醢陈设要方则四笾豆亦设于脾析已南綪之为次今不于脾析已南为次而于蠃醢已南为次故知辟醴酒醴酒当设在脾析之南可知也】俎二以成南上不綪特鲜兽【成犹并也不綪者鱼在羊东腊在豕东古文特为俎并步顶反　疏曰知俎二以并不綪者若綪则宜先设羊于西南次北设豕次东设鱼次南设腊今于西南设羊次北豕以鱼设于羊东设腊于鱼北还从南为始是不綪也其鲜兽在北北无偶故云特也是以郑云不綪者鱼在羊东腊在豕东也】醴酒在笾西北上【统于豆也　疏曰云统于豆者豆即脾析也以其云北上上二甒醴酒继豆言北上故云统于豆也】奠者出主人要节而踊【亦以往来为节奠由重北西既奠由重南东　疏曰自上以来堂下设奠彻奠皆云主人要节而踊注皆云往来为节此主人要节而踊亦以往来为节奠来时由重北而西既奠由重南而东此奠馔在辂之东言由重北者亦是由车前明器之北乡柩车西设之设讫由柩车重南而东者礼之常也】
　　右遣奠
　　甸人抗重出自道道左倚之【倚于绮反　还重不言甸人抗重言之者重既虞将埋之言其官使守视之抗举也出自道出从门中央也不由闑东西者重不反变于恒出入道左主人位今时有死者凿木置食其中树于道侧由此　闑鱼列反疏曰论将葬重及车马之等以次出之事云道左倚之者当倚于门东北壁云还重不言甸人者上云二人还重不言甸人至此乃言甸人也云重既虞将埋之者杂记文彼注云就所倚处埋之但天子九虞诸侯七虞大夫五虞士三虞未虞以前以重主其神虞所以安神虽未作主初虞其神即安于寝不假重为神主又士大夫无木主明亦初虞即埋之也云不由闑东西者重不反变于恒出入者恒出入则闑东闑西也云道左主人位者檀弓云重主道注云始死未作主以重主其神则重主死者故于主人之位埋之也郑云今时以下者引汉法证重倚道左之事也】荐马马出自道车各从其马驾于门外西面而俟南上【南上便其行也行者乘车在前道槀序从　槀古老反　疏曰云南上者谓于门外之时南上云便其行也者以其葬于国北在路则南上上者常在前故云便其行也云行者乘车在前道槀序从者案下记云乘车载旜道车载朝服槀车载蓑笠是序从也】彻者入踊如初彻巾苞牲取下体【苞者象既飨而归宵俎者也取下体者胫骨象行又俎实之终始也士苞三个前胫折取臂臑后胫折取骼亦得俎释三个杂记曰父母而宾客之所以为哀　胫户定反刘故孟反个古贺反臑乃到反骼刘音格一音各　疏曰云苞者象既飨而归实俎者也案杂记文而言之云取下体者以父母将行乡圹故取前胫后胫下体行者以送之故云象行也云又俎实之终始也者此盛葬奠用少牢其载牲体亦当与少牢同案少牢载俎云肩臂臑膊骼在两端又云肩在上以此言之则肩臂臑在俎上端为俎实之始膊骼在俎下端为俎实之终今取此两端胫骨苞以归父母直取胫骨为象行又两端为俎实之终始也云士苞三个者自上之差案檀弓云国君七个遣车七乘大夫五个遣车五乘注云人臣赐车马者乃得有遣车遣车之差大夫五诸侯七则天子九诸侯不以命数防数略也个谓所苞遣奠牲体之数也杂记曰遣车视牢具彼注云言车多少各如所苞遣奠牲体之数也然则遣车载所苞遣奠而藏之者与遣奠天子大牢苞九个诸侯亦大牢苞七个大夫亦大牢苞五个士少牢包三个大夫以上乃有遣车以此而言士无遣车则所包者不载于车直持之而已士有一苞而云苞三个郑又云个谓所苞遣奠则士一苞之中有三个牲体故云前胫折取臂臑后胫折取骼者若然大夫云遣车五乘包五个则一苞之中有五个五五二十五一大牢而为二十五体则亦取下体前胫取臂臑后胫取骼三牲有九体又就九体折分为二十五个五苞苞各五个诸侯亦大牢而苞七个天子亦一大牢又加以马牲牲别有三体则十二体就十二体中细分为八十一个九包包各九个大夫以上皆不得全体谓若少仪云大牢则以牛左肩臂臑折九个之类亦为不全体也云亦得俎释三个者羊俎上注云体不殊骨也其髀又不升则骼别为一段在俎今前胫折取臂臑其肩仍着胖为一段后胫折取骼仍有肫一节在俎则羊俎仍有两段在俎豕则左胖豚解为四段在俎今前胫折取臂臑后胫折取骼仍有四段在俎若然羊俎有二段豕俎有四段相通则二俎俎有三段在故得为俎释三个案特牲俎释三个注云为改馔于西北隅遗之则此奠虽不改为馔西北隅畱之亦为分祷五祀也引杂记者案彼云曾子谓或人曰吾子不见大飨乎夫大飨既飨卷三牲之俎归于宾馆父母而宾客之所以为哀也注云言父母家之主今宾客之是孝子哀亲之去也证此包牲归父母亦是宾客父母之事也】不以鱼腊【非正牲也　疏曰云非正牲也者正牲谓上三牲故不以鱼腊】行器【目葬行明器在道之次　疏曰包牲讫明器当行乡圹故云行器云目葬行明器者即下云茵苞已下是也故云目葬行也】茵苞器序从【如其陈之先后　疏曰此直云序从者序从即上文器西南上茵苞已下是也故此亦言茵苞以其为首故也】车从【次器　疏曰上陈明器讫次列车以从明器故云次器也】彻者出踊如初【于是庙中当行者唯柩车　疏曰彻者谓包牲讫当彻去所释者出庙门分祷五祀者彻者出时主人踊于是庙中当行者唯有柩车在庙未出故云于是庙中当行者唯柩车也】
　　右重出车马奠器从　记载粻有子曰非礼也【粻涉良反　粻米粮也】防奠脯醢而已【醢音海　言死者不食粮也遣奠本无黍稷疏曰遣车载粻有子讥其为失也然藏器筲三有黍稷麦但遣奠之馔无黍稷故遣车之奠不合载粻又云死者不食粮故遣奠不用黍稷而牲体是脯醢之义也　杂记】
　　主人之史请读赗执算从柩东当前束西面不命毋哭哭者相止也唯主人主妇哭烛在右南面【毋音无　史北面请既而与执算西面于主人之前读书释算烛在右南面炤书便也古文算皆为　疏曰郑知史北面请者以其主人于车东北面所请者请于主人明史北面问之又知在主人之前读之对面当柩故知在主人之前面乡柩也请讫乃西面请时及入时书在前算在后则史西面之时算在史南西面今烛在史北近史炤书为便若在左则隔算不便也】读书释算则坐【必释算者荣其多　疏曰读书者立读之敬也释算者坐为释之便也云必释算者荣其多者以其所赗之物言之亦得今必释算显其数者荣其多也】卒命哭灭烛书与算执之以逆出【卒已也　疏曰言逆出则入时长在前出时长在后烛言灭不言出者以其烛已灭不得言烛出其人亦出可知】公史自西方东面命毋哭主人主妇皆不哭读遣卒命哭灭烛出【公史君之典礼书者遣者入圹之物君使史乘读之成其得礼之正以终也烛侠辂疏曰以其言公史故知君史案周礼大史小史皆掌礼则诸侯史亦掌典礼可知云成其得礼之正以终者以其死葬之以礼是死者得礼之终事故以君史读而成之也知烛侠辂者上陈设葬奠云执烛侠辂北面可知也】
　　右读赗　记读赗曾子曰非古也是再告也【赗芳取反曽子言非礼祖而读赗宾致命将行主人之史又读赗所以存録之　檀弓】
　　商祝执功布以御柩执披【居柩车之前若道有低仰倾亏则以布为抑扬左右之节使引者执披者知之士执披八人今文无以　仰五郎反　疏曰执功布者谓执大功之布麤者也云以御柩执披者葬时乘车故有柩车前引柩者及在傍执披者皆御治之故云御柩执披也云柩车之前若道有低仰倾亏则以布为抑扬左右之节者道有低则抑下其布使知下坂道有仰则扬举其布使知上坂东辙下则下其布向东西边执披者持之西辙下则下其布向西东边执披者持之郑云使引者执披者知之者执披者知其左右引者知其上下也知士执披八人者案下记云执披者旁四人注云前后左右各二人是士执披者八人也】主人袒乃行踊无算【袒为行变也乃行谓柩车行也凡从柩者先后左右如迁于祖之序　疏曰云乃行谓柩车行者经云乃行文承主人袒下嫌主人行故云乃行谓柩车行以行处据柩为主柩车行主人行可知故举柩车行也上迁于祖时注云主人从者丈夫由右妇人由左以服之亲疏为先后各从其昭穆男宾在前女宾在后此从柩向圹之序一如迁于祖之序故如之也】出宫踊袭【哀次疏曰云哀次者以经云出宫踊袭以出宫大门外有宾客次舍之处父母生时接宾之所故主人至此感而哀此次是以有踊踊讫即袭袭讫而行也故檀弓云哀次亦如之注云次他日宾客所受大门外舍也孝子至此而哀是也】
　　右柩行　记士防有与天子同者乘人专道而行【详见朝祖条】　及葬毁宗躐行出于大门殷道也孔子行之【详见上篇始死毁灶缀足条】　孔子在衞有送葬者而夫子观之曰善哉为防乎足以为法矣小子识之子贡曰夫子何善尔也曰其往也如慕其反也如疑【识式志反又音式下及注同　慕谓小儿随父母啼呼疑者哀亲之在彼　疏曰言慕如小儿啼呼者谓父母在前婴儿在后恐不及之故在后啼呼而随之今亲防在前孝子在后恐不逮及如婴儿之慕疑者谓凡人意有所疑在彷徨不进今孝子哀亲在外不知神之来否如不欲还然故如疑问防云其反也如疑郑注云疑者不知神之来否与此相兼乃足】子贡曰岂若速反而虞乎【速疾也】子曰小子识之我未之能行也【哀戚本也祭祀末也檀弓】　曾子曰葬引至于堩日有食之则有变乎且不乎【且如字徐子余反堩古邓反　堩道也变谓异礼　疏曰曾子以葬引至涂值日有食之则有变常礼而停住乎且不变常礼而遂行乎不审其事而问孔子也】孔子曰昔者吾从老聃助葬巷党及堩日有食之老聃曰丘止柩就道右止哭以听变既明反而后行曰礼也【从方用反又如字既明反絶句　巷党党名也就道右者行相左也变日食也反复也疏曰老聃称曰礼也就道右者行相左也者就道右者以道东为右也案仪礼云吉事交相左凶事交相右此既柩行而交左者以其遭日食之变止哭停柩而不行凶礼故从吉礼行相左此据北出停柩在道东北向对南向行人为交相左】反葬而丘问之曰夫柩不可以反者也日有食之不知其已之迟数则岂如行哉【已止也数读为速　疏曰不知其日食休已之迟速设若迟晚遂至于夜则岂如行哉言当疾行以至于墓赴其吉辰也】老聃曰诸侯朝天子见日而行逮日而舍奠大夫使见日而行逮日而舍【朝直遥反使色吏反下君使所使同　舍奠毎将舍奠行主】夫柩不蚤出不莫宿【蚤音早莫音暮　侵晨夜则近奸冦】见星而行者唯罪人与奔父母之防者乎日有食之安知其不见星也【为无日而慝作豫止也　慝他得反恶也】且君子行礼不以人之亲痁患【痁始占反病也痁病也以人之父母行礼而恐惧其有患害不为也　疏曰言不可使人之亲病于危亡之患也言若日食而务速葬以赴吉辰即虑有患害而遂停柩待明反而行礼也】吾闻诸老聃云【曾子问】
　　至于邦门公使宰夫赠纁束【邦门城门也赠送也疏曰云邦门者案檀弓云葬于北方北首三代之达礼也此邦门者国城北门也赠用纁束帛者即是至圹窆讫主人赠死者用纁束帛也以其君物所重故用之送终也】主人去杖不哭由左聴命宾由右致命【去起吕反　柩车前辂之左右也当时止柩车疏曰此谓宰夫将致命主人乃去杖不哭由柩车前辂之左右郑必知据前辂左右者以柩车在庙时宾在柩车右主人在柩车左故知亦当前辂左右也云当时止柩车者下记云唯君命止柩于堩其余则否注云不敢防神也此宰大致命时柩车止也】主人哭拜稽颡宾升实币于盖降主人拜送复位杖乃行【升柩车之前实其币于棺盖之栁中若亲授之然复位反柩车后疏曰宾既致公赠命讫主人乃哭拜稽颡宾乃升车实币于棺之盖中载以之圹上文在庙所赠之币皆奠于左服此实于盖中者彼赠币生死两施故奠左服此赠専为死者故实于盖中若亲授之然云复位及柩车后者上在庙位在柩车东此行道故在柩车后也】右公使人赠　记唯君命止柩于堩其余则否【堩古邓反　不敢畱神也堩道也曾子问曰葬既引至于堩　疏曰正经直云柩至邦门君使宰夫赠不云止柩之事故记人明之引曽子问者彼为日食此为君命虽不同止柩是同故引之证止柩之事本经记】
　　至于圹陈器于道东西北上【统于圹　疏曰统于圹者对庙中南上此则北上故云统于圹也】茵先入【当借柩也元士则葬用輁轴加茵焉疏曰云当借柩也者解茵先入之意以其茵入乃后属引下棺于其上以须借柩故茵先入云元士则葬用輁轴加茵焉者元士谓天子之士葬时先以輁轴由羡道入乃加茵于其上乃下棺于中知元士葬用輁轴者檀弓云天子龙輴而椁帱诸侯輴而设帱以此言之天子诸侯殡葬皆用輴朝庙用輴可知大夫虽殡葬不用輴朝庙亦用輴故上注云大夫诸侯以上有四周谓之輴是也士殡葬不用輁轴朝庙得用之上文迁于祖用轴是也诸侯之大夫有三命再命一命殡葬不得用輴天子之元士亦三命再命一命葬得用輁轴者春秋之义主人虽彻犹在诸侯之上明天子之士尊谓之为元元者善之长故得用輁轴】属引【于是説戴除饰更属引于缄耳古文属为烛　説吐活反缄古咸反刘古陷反　疏曰柩车至圹解说去载与披及引之等除饰者解去帷荒池纽之等更属引于缄耳者案防大记云君窆以衡大夫士以咸郑注云衡平也人君之防又以木横贯缄耳居旁持而平之今齐人谓棺束为缄以此而言则棺束君三衽三束大夫士二衽二朿朿有前后于束末皆为缄耳以绋贯结之而下棺人君又于横木之上以属绋也】主人袒众主人西面北上妇人东面皆不哭【侠羡道为位　疏曰主人袒者为下棺变妇人不言北上亦如男子北上可知不哭者为下棺宜静云侠羡道为位者羡道谓入圹道上无负土为羡道天子曰隧涂上有负土为隧僖二十五年晋文公请隧弗许是也】
　　右至圹　记车至道左北面立东上【道左墓道东先至者在东疏曰正经直云陈器于道东西北上统于圹以其入圹故也不云三等之车面位之事故记人明之】
　　【以其不入圹故东上不统于圹也云道左墓道东者据墓南面为正故知道左是墓道东也当是陈器之南云先至者在东者以乘车道车槀车三者次第为先后先至谓乘车也必知此车是乘车之等者以其下有柩车故知此是三等者也】　柩至于圹敛服载之【敛收敛之敛注同　柩车至圹祝説载除饰乃敛乘车道车槀车之服载之不空之以归送形而往迎精而反亦礼之宜　说土活反刘诗说反　疏曰正经直云柩至于圹属引乃窆不云柩车敛服载之故记人明之云柩车至圹祝説载除饰乃敛乘道槀车服载之不空之以归者此解説载谓下棺于地除饰谓除去帷荒柩车既空乃敛乘车皮弁服道车朝服槀车蓑笠三者之服载之于柩车示不空之以归者也云送形而往迎精而反者礼记问防文引之证此不空归之义云亦礼之宜者形往则送之主人随柩路是也精反则迎之主人随精而反是亦礼之宜然也　本经记】　衞司徒敬子之防孔子相及墓男子西面妇人东面殷道也【详见防礼义】　国昭子之母死问于子张曰葬及墓男子妇人安位【国昭子齐大夫】子张曰司徒敬子之防夫子相男子西乡妇人东乡【相息亮反乡许亮反夹羡道为位夫子孔子也】曰噫毋【噫本文作意同于其反　噫不寤之声母禁止之辞】曰我防也斯沾【斯音晹沾依注音觇勑廉反　斯尽也沾读曰觇觇视也国昭子自谓齐之大家有事人尽视之欲人观之法其所为】尔专之宾为宾焉主为主焉【专犹同也时子张相】妇人从男子皆西乡【非也　疏曰噫毋者止子张也子张既相以男子西乡妇人东乡而昭子不悟礼意乃曰噫毋得如此男子西乡妇人东乡既止子张又自言我居防也既是齐之大家人尽来觇视于我当须更为别礼岂得以依旧礼专犹同也尔当同此妇人与男子一处若妇女之宾为宾位焉与男子之宾同处妇女之主为主位焉与男子之主同处于是昭子家妇人从男子皆西乡同在主位宾之男子及宾之妇人皆东乡言非也　檀弓】
　　乃窆主人哭踊无算【窆下棺也今文窆为封　疏曰主人哭踊不言处还于圹东西面也云窆下棺者春秋谓之塴皆是下棺之名也】袭赠用制币纁束拜稽颡踊如初【丈八尺曰制二制合之束十制五合　疏曰云丈八尺曰制者朝贡礼及巡狩礼皆有此文以丈八尺为制昬礼币用二丈取成数凡礼币皆用制者取以俭为节聘礼云释币制纁束注云凡物十曰束纁之率居三纁居二此注云二制合之束十制五合者则每一端丈八尺二端为一匹五匹合为十制也】卒袒拜宾主妇亦拜宾即位拾踊三袭【拾其业反刘其辄反后放此　主妇拜宾拜女宾也即位反位也　疏曰卒谓赠卒更袒拜宾云反位者各反羡道东西位其男宾在众主人之南女宾在众妇之南】宾出则拜送【相问之宾也凡吊宾有五去皆拜之此举中焉　疏曰案杂记云相趋也出宫而退相揖也哀次而退相问也既封而退相见也反哭而退朋友虞祔而退注云此吊者恩薄厚去迟连之节也相趋谓相问姓名来会防事也相揖尝防于他也相问尝相惠遗也相见尝执挚相见也以此而言此经既葬而退是相见问遗之宾举中以见上下五者去即皆拜送可知】藏器于旁加见【见贤遍反　器用器役器也见棺饰也更谓之见者加此则棺柩不复见矣先言藏器乃云加见者器在见内也内之者明君子之于事终不自逸也檀弓曰周人墙置翣　疏曰用器即上弓矢耒耜之等役器即上甲胄干笮之属此器中亦有乐器不言者省文知有用器役器者以下别云苞筲之等则此藏者是此器也云见棺饰也者饰则帷荒以其与棺为饰此柩入圹还以帷荒加于柩更谓之见者加此则唯见此帷荒故名帷荒为见是棺柩不复见也内之者明君子之于事终不自逸也者以用器役器近身陈之是不自逸也引檀弓者见帷荒在柩外周人名为墙若墙屋然其外又置翣为饰也】藏苞筲于旁【于旁者在见外也不言罋甒馔相次可知四者两两而居防大记曰棺椁之间君容柷大夫容壶士容甒　柷尺六反　疏曰云于旁者在见外也者以其加见乃云藏苞筲故知见外也云不言罋甒馔相次可知者以其陈器之法后陈者先用先用罋甒后用苞筲苞筲藏明罋甒先藏可知云四者两两而居者谓苞筲居一旁罋甒居一旁故云两两而居也引防大记者欲见椁内棺外所容寛狭得容器物之意也】加折却之加抗席覆之加抗木【宜次也　疏曰云宜次也者宜谓折上陈之美面乡上今用即美面乡下抗席又覆之又折宜承席席宜承木皆是其宜也次者木则先陈后用席则后陈先用是其次者】实土三主人拜乡人【谢其勤劳　疏曰案杂记云乡人五十者从反哭四十者待盈坎注云非乡人则少长皆反以此而言于时主人未反哭乡人并在故今至实土三偏主人拜谢之谢其勤劳勤劳者谓在道助执绋在圹助下棺及实土也】即位踊袭如初【哀亲之在斯　疏曰谓既拜乡人乃于羡道东即位踊无算如初也云哀亲之在斯者以亲之在斯故哀号甚踊无算】
　　右窆　父为大夫子为士葬以大夫祭以士父为士子为大夫葬以士祭以大夫【朱氏章句曰周公制为礼法以及天下使葬用死者之爵祭用生者之禄　中庸】　并有防葬先轻而后重【详见防变礼并有防条】　周礼大司徒施敎灋于邦国都鄙四闾为族使之相葬【疏曰百家立一上士为族师百家之内有葬者使之相助益故云相葬】　族师五家为比十家为联五人为伍十人为联四闾为族八闾为联使之相保以相葬埋记防三月而葬凡附于棺者必诚必信【详见防礼义】既封主人赠而祝宿虞尸【详见士虞礼】　鲁人之赠
　　也三三纁广尺长终幅【广古旷反长直亮反幅方服反　言失之也士防礼下篇曰赠用制币纁束　疏曰记鲁失也赠谓以物送亡人于椁中也既夕礼曰赠用制币纁束今鲁人虽三二纁而用广尺长终幅不复丈八尺则失礼也　杂记】　醴者稻醴也罋甒筲衡实见间而后折入【罋于贡反甒音武筲所交反衡依注作桁户刚反徐尸庚反折之设反　此谓葬时藏物也衡当为桁所以庪罋甒之属声之误也实见间藏于见外椁内也折承席也　疏曰言此醴是为稻米所为罋者盛醓醢甒者盛醴酒筲者盛黍稷衡者以大木为桁置于地所以庪举于罋甒之属实见间见谓棺外之饰言实此罋甒筲等于见外椁内二者之间故云实见间而后折入者折谓椁上承席实物椁内既毕然后以此承席加于椁上又案既夕礼乃窆藏器于旁加见注云器用器役器也见棺饰也先言藏器乃云加见者器在见内也既夕礼又云藏苞筲于旁注云于旁者在见外也则见内是用器役器见外是明器也此是士礼略实明器耳大夫以上则兼有人器明器也人器实明器虚　同上】　庶人县封葬不为雨止不封不树【为于伪反　县封当为县窆县窆者至卑不得引绋下棺虽雨犹葬以其礼仪少封谓聚土为坟不封之不树之无饰也周礼曰以爵等为丘封之度与其树数则士以上乃皆封树　疏曰庶人之防贱无碑繂窆谓下棺县绳下棺故云县窆威仪既少日人促遂将葬之时不为雨而止庶人既卑不须显异不愤土为封不标墓以树云不得引绋下棺者士虽无碑犹有工绋今庻人无绋唯以绳县棺虽雨犹葬以其礼仪少者案异义公羊説雨不克葬谓天子诸侯也卿大夫臣贱不能以雨止废疾云虽庶人葬为雨止公羊説卿大夫臣贱不能以雨止此等之説则在庙未发之时庻人及卿大夫亦得为雨止若其已发在路及葬则不为雨止其人君在庙及在路及葬皆为雨止云封谓聚土为坟者以对上封为窆故明之周礼曰以爵等为丘封之度是周礼冢人文云周以士为爵故云则士以上乃皆封树是庶人不封树彼注云王公曰丘诸臣曰封又引汉律曰列侯坟高四丈间内侯以下至庶人各有差又礼记云孔子合葬于防崇四尺郑云盖周之士制其树数则无文案白虎通云天子松诸侯柏大夫栗士槐云　王制】孔子为中都宰制为养生送死之节因丘陵为坟不封不树【详见陈殡具条】　易墓非古也【易以豉反注同易谓芟治草木不易者丘陵也　疏曰墓谓冢旁之地易谓芟治草木不使荒秽不易者使有草木如丘陵然言易墓非古也则古者殷以前墓而不坟是不治易也　檀弓】　坟墓不培【防服四制详见防服义】　国子高曰葬也者藏也欲人之弗得见
　　也是故衣足以饰身棺周于衣椁周于棺土周于椁反壤树之哉【详见防礼义】　舜葬于苍梧之野【舜征有苗而死因畱葬焉书説舜曰陟方乃死苍梧于周南越之地今为郡】盖三妃未之从也【古者不合葬】季武子曰周公盖附【附谓合葬合葬自周公以来　疏曰舜南巡守因征有苗而死以古代不合葬且天下为家故遂葬于苍梧之野盖三妃未之从也从犹就也古不合葬故舜之三妃不就苍梧与舜合葬也云盖者録记之人传云舜时如此未知审悉故云盖记者既论古不合葬与周不同引季武子之言云周公以来盖始祔葬祔即合也　檀弓】孔子曰卫人之祔也离之【祔音附　祔谓合葬也离之有以间其椁中】鲁人之祔也合之善夫【合音閤夫音扶　善夫善鲁人也祔葬当合也　疏曰鲁卫兄弟应同周法故并之也祔谓合葬也离之谓以一物隔二棺之间于椁中犹生时男女须隔居处也鲁人之祔也合之善夫者鲁人则合并两棺置椁中无别物隔之谷则异室死则同穴故善鲁之祔也　同上】　孔子少孤不知其墓殡于五父之衢【父音甫下同衢求于反　殡于家则知之者无由怪已欲发问端五父衢名盖聊曼父之邻也】人之见之者皆以为葬也【见柩行于路】其慎也盖殡也【慎依注作引羊刃反　慎当作引礼家读然声之误也殡引饰棺以輤葬引饰棺以柳翣孔子是时以殡引不以葬引时人见者为不知礼】问于聊曼父之母然后得合葬于防【曼音万　曼父之母与孔子之母徴在为邻相善　疏曰孔子母既死遂问曼父之母始知父墓所在而后得以父母尸柩合葬于防不知其墓者谓不委曲适知柩之所在不是全不加墓之去处其或出辞入告总望本处而拜今将欲合葬须正知处所故云不知其墓今古不知墓处于事大有而讲者諠諠竞为异説恐非经记之旨案冢语云梁纥生子三歳而后卒是孔子少孤云殡引饰棺以輤者案杂记云诸侯行而死于道其輤有裧缁布裳帷輤为赤色大夫以下虽无輤取诸侯輤同名故饰棺以輤　同上】　孔子既得合葬于防【言既得者少孤不知其墓】曰吾闻之古也墓而不坟【墓谓兆域今之封茔也土之高者曰坟】今丘也东西南北之人不可以弗识也【识式志反】于是封之崇四尺【东西南北言居无常也聚土曰封封之周礼也周礼曰以爵等为丘封之度崇高也高四尺盖周之士制　疏曰天子之墓一丈诸侯八尺其次降差以两引周礼冡人云高四尺盖周之士制者其父梁纥虽为大夫周礼公侯伯之大夫再命与天子中士同云周之士制者谓天子之士也】孔子先反【当修虞事】门人后雨甚至【后待封也】孔子问焉曰尔来何迟也曰防墓崩【言所以迟者修之而来】孔子不应【以其非礼】三【三息暂反　三言之以孔子不闻】孔子然流涕曰吾闻之古不修墓【湖畎反涕音体　修犹治也疏曰防地之墓新始积土遇甚雨而崩孔子自伤修墓违古致令今崩弟子重修故流涕也　同上】　孔子之防有自燕来观者舍于子夏氏子夏曰圣人之葬人与人之葬圣人也子何观焉【燕乌田反　与及也疏曰燕国人闻葬圣人恐有异礼故从燕来鲁观之舍于子夏氏舍住也燕人来住子夏家也子夏曰圣人之葬人与人之葬圣人也子何观焉与及也子夏谓燕人云若圣人葬人及人葬圣人皆用一礼而子逺来何所观乎王肃云圣人葬人与属上句以言若圣人葬人与则人庶有异闻得来观者若人之葬圣人与凡人何异而子何观之又述昔闻夫子见四封之异者是许燕人学之故备陈其教以赴逺观之意】昔者夫子言之曰吾见封之若堂者矣【封筑土为垄堂形四方而高】见若坊者矣【坊形旁杀平上而长】见若覆夏屋者矣【覆谓茨瓦也夏屋今之门庑也其形旁广而卑】见若斧者矣【斧形旁杀刃上而长】从若斧者焉【孔子以为刃上难登狭又易为功】马鬛封之谓也【鬛力辄反俗间名】今一日而三斩板而已封【板盖广二尺长六尺斩板谓断其缩也三断土之旁杀盖髙四尺其广袤未闻也诗云缩版以载】尚行夫子之志乎哉【尚庶几也　疏曰此歴述孔子之言者欲以此语与燕人为法封谓坟之也若如堂基四方而高见若坊者矣坊堤也堤坊水上平而两旁杀其南北长也见若覆夏屋者矣殷人以来始屋四阿夏家之屋唯两下而已无四阿如汉之门庑又见封如斧之形其刃向上长而高也既言四坟之异夫子之意从若斧者焉以为刃上虽登狭又易为功力子夏既道若斧形恐燕人不识故举俗称马鬛封之谓也以语燕人马騣鬛之上其肉薄封形似之今一日而三斩板子夏前述明夫子语又更述其今葬孔子既是从斧之坟今一日者谓今作孔子坟正用一日之功俭约不假多时于一日之中而三斩板者谓作坟法也筑坟之法所安板侧于两边而用绳约板令立后复内土于板之上中央筑之令土与板平则斩所约版绳断而更置于见筑上上又载土其中三徧如此其坟乃成而止已其封也故郑注板盖广二尺长六尺板广二尺叠侧三板应高六尺而云四尺者但形旁袤渐敛上狭下舒如斧刃之形使三板取高四尺以合周制也尚行夫子之志乎哉者尚庶几也言今一日三斩板是庶几慕行于孔子平生所志也以示燕人孙毓难云孔子墓鲁城北门外西坟四方前高后下形似卧斧高八九尺今无马鬛封之形不止于三板记似误者孙毓云据当时所见其坟或后人増益不与元葬坟同无足怪也　同上】　季武子成寝【武子鲁公子季友之曾孙季孙宿】杜氏之葬在西阶之下请合葬焉许之入宫而不敢哭武子曰合葬非古也自周公以来未之有改也【葬徐不浪反又如字合如字徐音閤后合葬同　自见夷人冢墓以为寝欲文过疏曰先儒皆以杜氏防从外来就武子之寝与孔子合葬于防同又案晏子春秋景公成路寝之台逢于阿盆成逆后防并得附葬景公寝中与此同也】吾许其大而不许其细何居命之哭【居音姬下同　记此善其不夺人之恩　疏曰聴之将防而入葬是许其大而不许其细哭是细也何居居语辞既许其大不许其细是何道理故云何居　同上】　曾子问曰下殇土周葬于园舆机而往涂迩故也【土周堲周也周人以夏后氏之堲周葬下殇于园中以其去成人逺不就墓也机舆尸之牀也以绳絙其中央又以绳从两旁钩之礼以机举尸舆之以就园而敛葬焉涂近故耳舆机或作余机】今墓逺则其葬也如之何【今人敛下殇于宫中而葬于墓与成人同墓涂乃逺其葬当舆其棺乎载之也问礼之变也】孔子曰吾闻诸老聃曰昔者史佚有子下殇也墓逺【盖欲葬墓如长殇从成人也长殇有送葬车者则棺载之矣史佚成王时贤史也贤犹有所不知】召公谓之曰何以不棺敛于宫中【欲其敛于宫中如成人也敛于宫中则葬当载之】史佚曰吾敢乎哉【畏知礼也】召公言于周公【为史佚问】周公曰岂不可【言是岂于礼不可不许也】史佚行之【失指以为许也遂用召公之言】下殇用棺衣棺自史佚始也【棺谓敛于棺　疏曰曽子既见时所行与古礼异故举事而问也下殇谓八歳至十一也下殇去成人逺不可葬于成人之墓故用土周而葬于园中也遂舆机而往者舆犹抗也机者以木为之状如牀无脚及輄箦也先用一绳直于中央系着两头之杩又别取一绳系一边材横钩中央直绳报还钩材往还取一巾两边悉然而后以尸置于绳上抗举以往园中临敛时当堲周之上先缩除直绳则两边交钩之绳悉各离解而尸从机中央零落入于堲周中故曰舆机而往也若成人墓逺则以棺衣棺于宫中此下殇葬于园是路去家甚近故先用机举尸往园中而复棺敛故曰涂迩故也案檀弓云周人以夏后氏之堲周葬中殇下殇故知土周是堲周也檀弓云中殇下殇此注直云以夏后氏之堲周葬下殇于园中者以经云下殇土周葬于园故指下殇为言檀弓所云据士及庻人也若诸侯长中殇适者车三乘下殇车一乘既有遣车即不得堲周舆机而葬也诸侯庶长殇中殇车一乘则宗子亦不用堲周舆机而葬其下殇则舆机其大夫之适长殇中殇遣车一乘亦不舆机下殇无遣则舆机也然则王之适庻长中下殇皆有遣车亦不舆机士及庶人适庶皆无遣车则中下殇并皆舆机故熊氏云若无遣车中从下殇其长殇既无遣车年又长大不可与下殇同盖棺敛于宫中载棺而往之墓从成人也曾子见时世礼变皆棺敛下殇于官中而葬之于墓与成人同路今既逺不复用舆机于尸为当用人抗舆棺而往墓为当用车载棺而往墓邪问其葬仪故云如之何昔者史佚有子而死下殇也墓逺此举失礼之人史佚周初良史有子下殇而死墓逺者史佚欲不葬于园而载尸往墓及棺而葬之其墓稍逺犹豫未定召公故劝之令棺敛于宫中如成人也史佚曰吾岂敢乎哉者恐达礼者所讥故召公为谘问于周公周公答曰岂岂者怪拒之辞又云不可不可是不可之辞史佚不达其指故行棺于宫中之礼也此云自史佚为始明昔非唯于宫中不棺亦不衣也　曾子问】　延陵季子适齐于其反也其长子死葬于嬴博之间其坎深不至于泉其敛以时服既葬而封广轮掩坎其高可隐也【详见防礼义】
　　乃反哭入升自西阶东面众主人堂下东面北上【西阶东面反诸其所作也反哭者于其祖庙不于阼阶西面西方神位　疏曰此反哭者拜乡人讫反还家哭于庙入升自西阶东面哭檀弓云反哭升堂反诸其所作也注云亲所行礼之处是也云反哭者于其祖庙者谓下士祖祢共庙故下经宾出主人送于门外遂适于殡宫适士二庙者自殡宫先朝祢后朝祖今反哭则先于祖后于祢遂适殡宫也案春秋僖八年经书用致夫人左氏云凡夫人不殡于庙者春秋之世多行殷法不与礼合也云不于阼阶西面西方神位者以特牲少牢主人行事升降皆由阼阶今不于阼阶故决之以西方神位知者特牲少牢皆布席于奥殡又在西阶是西方神位主人非行事直哭而已故就神位】妇人入丈夫踊升自阼阶【辟主人也　疏曰反哭之礼主人男子等先入主妇妇人等后入故妇人入丈夫在位者皆踊妇人不升西阶者由主人在西阶故郑云辟主人】主妇入于室踊出即位及丈夫拾踊三【入于室反诸其所养也出即位堂上西面也拾更也　更音庚　疏曰案檀弓云主妇入于室反诸其所养也郑注云亲所馈食之处哭也但主人既在西阶亲所行礼之处以妇人无外事故于馈食之处哭也云出即位堂上西面也者自小敛奉尸侇于堂已后主妇等位皆在阼阶上西面是以知出即位者阼阶上西面也云拾更也者凡成踊而拾皆主人踊主妇踊宾乃踊故云更也】宾吊者升自西阶曰如之何主人拜稽颡【宾吊者众宾之长也反而亡焉失之矣于是为甚故吊之吊者北面主人拜于位不北面拜宾东者以其亦主人位也古文无曰字　疏曰吊宾皆在堂下今升堂释辞故知宾中为首者宾之长也云反而亡焉失之矣于是为甚者亦檀弓文引之证周人反哭而吊哀之甚也云吊者北面者以经云宾吊者升自西阶即云曰如之何不见吊者改面之文明升堂北面可知云主人拜于位者拜于西阶上东面位以其上经主人升自西阶东面故知仍东面位也云不北面拜宾东者以其亦主人位也者乡饮酒乡射主人酬宾皆于宾东主人位特牲少牢助祭之宾主人皆拜送于西阶东面故于东面不移以其亦主人位故也】宾降出主人送于门外拜稽颡遂适殡宫皆如啓位拾踊三【啓位妇人入升堂丈夫即中庭之位　疏曰案士防礼朝夕哭位云妇人即位于堂南上主人堂下直东序西面启殡时云主人位如初又云主人入即位则此如啓位妇人亦即位于堂东西面主人即位于堂下直东序西面直东序西面即中庭位也】兄弟出主人拜送【兄弟小功以下也异门大功亦可以归　疏曰知兄弟小功以下也者此兄弟等始死之时皆来临防殡讫各归其家朝夕哭则就殡所至葬开殡而来防所至此反哭亦各归其家至虞卒哭祭还来预焉故防服小记云缌小功虞卒哭则皆免是也云异门大功亦可以归者大功以上有同财之义为异门则恩轻故可归也】众主人出门哭止阖门主人揖众主人乃就次【次倚庐也疏曰云众主人出门者则主人拜送兄弟因在门外云阖门者鬼神尚幽闇云次倚庐也者以未虞以前仍依于初东壁下倚木为庐齐哀居垩室大功张帏防服传云既虞柱楣翦屏此直云倚庐据主人斩衰者而言】犹朝夕哭不奠【是日也以虞易奠　疏曰自啓殡以来常奠今反哭至殡宫犹朝夕哭如前不奠耳檀弓云葬日虞弗忍一日离也是日也以虞易奠故不奠也】
　　右反哭　记卒窆而归不驱【孝子往如慕反如疑为亲之在彼　疏曰此云解上敛服载之下棺讫实土三孝子从蜃车而归不驱驰而疾者疑父母之神不归孝子往如慕者如婴儿随母而啼慕反如疑者孝子不见其亲疑精魂在彼不归言此者解经不驱之事　本经记】　既封而归殷道也【详见防礼义】　无柩者不帷【谓既葬也棺柩已去鬼神在室堂无事焉遂去帷　疏曰无柩谓葬后也神主祔庙还在室则在堂无事故不复用帷也　杂记】　反哭升堂主妇入于室【详见防礼义】升自客阶受吊于客位【同上】　其反也如疑【详见柩行条】








　　仪礼经传通解续卷三
　　钦定四库全书
　　仪礼经传通解续卷四
　　宋　黄干　撰
　　士虞礼四　防礼三【郑目録云虞安也士既葬父母迎精而反日中而祭之于殡宫以安之虞于五礼属凶　疏曰案此经云侧亨于庙门外之右又记云陈牲于庙门外皆云庙目録云祭之殡宫者庙则殡宫也故郑注士防礼凡宫有鬼神曰庙以其虞卒哭在寝祔乃在庙是以郑注防服小记云虞于寝祔于祖庙是也】
　　经十四
　　士虞礼
　　右篇目　记士三虞【详见防大记虞祭条】　始虞用柔日再虞如初三虞卒哭他用刚日【详见本篇飨神条】　既封主人赠而祝宿虞尸旣反哭主人与有司视虞牲有司以几筵舍奠于墓左反日中而虞葬日虞是日也以虞易奠【详见防礼义】　妇之防虞卒哭其夫若子主之祔则舅主之【妇谓凡适妇庶妇也虞卒哭祭妇非舅事也祔于祖庙尊者宜主焉　疏曰妇之防虞卒哭其夫若子主之者虞与卒哭其在于寝故其夫或子则得主之祔是祔于祖庙其事既重故舅主之妇之所祔者则舅之母也　小记】　凡主兄弟之防虽疏亦虞之【防事虞祔乃毕　疏曰凡主兄弟之防虽疏亦虞之者此疏谓小功缌麻防事虞祔乃毕虽服缌小功之疏彼既无主故疏缌小功者亦为之主虞祔之祭案小记云大功者主人之防有三年者则必为之再祭郑注云小功缌麻为之练祭可也与此不同者彼承大功有三年者此则缌小功有三年者故至小祥色今此言疏者亦虞但虞者谓无服者朋友相为亦虞祔也故熊氏云主防者于死者无服谓袒免以外之兄弟云防事虞祔乃毕者经云虞而注连言祔者以祔与虞相近故连言之　杂记】　士祭不足则取于兄弟大功以下者【详见防大记虞祭条】　虞沐浴不栉【栉庄乙反　沐浴者将祭自洁清不栉未在于饰也唯三年之防不栉期以下栉可也今文曰沐浴　本经记】　凡防小功以上非虞祔练祥无沐浴【言不有饰事则不沐浴疏曰凡居防之礼自小功以上恩重哀深自宜去饰以沐浴是自饰故不有此数条祭事则不自饰言小功以上则至斩同然各在其服限如此耳练祥不主大功小功也若三年之防虞祭之时但沐浴不栉故士虞礼云沐浴不栉郑注云唯三年之防不栉期以下栉可也又士虞礼云明日以其班祔沐浴栉搔翦注云弥自饰此虽士礼明大夫以上亦然　杂记】　自天子达于庶人防从死者祭从生者【详见士防礼篇目下】　父为大夫子为士祭以士父为士子为大夫祭以大夫【详见士防礼下窆条】　报葬者报虞三月而后卒哭【报请为赴疾之赴谓不及期而葬也既葬即虞虞安神也卒哭之祭待哀杀也　疏曰此一节论不得依常葬之礼也赴犹急疾也急葬谓贫者或因事故死而即葬不得待三月也急虞谓亦葬竟而急设虞虞是安神故宜急也三月而后卒哭者虽急即虞而不即卒哭犹待三月卒哭所以然者卒哭是夺于哀痛故不忍急而待哀杀也　防服小记】　并有防虞先重而后轻【详见防变礼并有防条】　父母之防偕先葬者不虞祔待后事其葬服斩衰【详见防服变除并有防变服条】　父母之防将祭而昆弟死既殡而祭如同宫则虽臣妾葬而后祭祭主人之升降散等执事者亦散等虽虞祔亦然【详见卒哭祔练祥禫记练条】　朋友虞祔而已【详见防通礼主后条】　朋友虞祔而退【详见吊礼防葬】
　　特豕馈食【馈其位反　馈犹归也　疏曰左氏传云卜日曰牲是以特牲云牲大夫以上称牲亦称牢故云少牢此虞为防祭人葬日虞故略无卜牲之礼故以豕体而言不云牲大夫以上亦当然杂记云大夫之虞也犆牲又此下记陈牲于庙门外檀弓云与有司视虞牲皆言牲者记人之言不依常例故也然少牢云司马刲羊士击豕不言牲者指事而言也云馈犹归首谓以物与神及人皆言馈是以此虞及特牲少牢皆言馈坊记云父母在馈献不及车马是生死皆言馈又云馈者上下通称阳货馈孔子豚乡党云朋友之馈膳夫王之馈食用六谷其实通也】侧亨于庙门外之右东面【亨普庚反刘虚两反注同　侧亨亨一胖也亨于爨用镬不于门东未可以吉也是日也以虞易奠祔而以吉祭易防祭鬼神所在则曰庙尊言之　胖音判镬户郭反　疏曰案吉礼全左右胖皆云亨不云侧此云侧亨明亨一胖而已必亨一胖者以其虞不致爵自献宾以后则无主人主妇及宾已下之俎故唯亨一胖也若然特牲亦云侧杀者彼虽亨左右胖少牢二特牲一故以一牲为侧各有所对故也云亨于爨用镬者案少牢有羊镬故亨在镬云不于门东未可以吉也者特牲吉礼鼎镬皆在门东此云庙门外之右是门之西未可以吉也云是日也以虞易奠祔而以吉祭易防祭此檀弓文谓立尸而虞以易奠也云祔而以吉祭易防祭者案下记云三虞卒哭他用刚日亦如初曰哀荐成事郑注亦引檀弓文是日也以吉祭易防祭如是则卒哭即是吉祭而郑此注云祔为吉祭者卒哭对虞为吉祭卒哭比祔为防祭故下记卒哭祭乃饯云尊两甒于庙门外之右少南水尊在酒西洗在尊东南水在洗东篚在西注云在门之左又少南则鼎镬亦在门左以此知卒哭对虞为吉祭也又云明日以其班祔用专肤为折俎取诸脰膉其他如馈食是祔乃与特牲吉祭同是以云祔而以吉祭易防祭也鬼神所在则曰庙尊言之者庙与寝别今以既葬迎魄而反神还在寝故以寝为庙】鱼腊爨亚之北上【爨灶　疏曰上豕爨在门右东面此鱼腊各别镬言北上则次在豕鼎之北而云爨灶者周公经为爨至孔子时为灶故王孙贾问孔子曰宁媚于灶是前后异名故郑举后决前也】饎爨在东壁西面【饎尺志反　炊黍稷曰饎饎北上上齐于屋宇于虞有亨饎之爨弥吉　疏曰以三镬在西方反吉案特牲云主妇视饎爨于西堂下宗妇主之在西方今在东亦反吉也少牢廪爨饔爨牲爨同在门外东方也周礼饎人云掌九祭祀共盛即黍稷也云北上上齐于屋宇者此案特牲记云饎爨在西壁郑注云西壁堂之西墙下旧説云南北直屋稆稷在南彼此东西皆言壁彼云屋梠此云屋宇故知此亦齐屋也云于虞有亨饎之爨弥吉者以其小敛大敛未有黍稷朔月荐新之等始有黍稷向吉仍未有爨至此始有亨饎之爨故云弥吉】设洗于西阶西南水在洗西篚在东【反吉也亦当西荣南北以堂深　疏曰上文设爨反吉此亦反吉吉时设洗皆堂东荣南北以堂深今在西阶西南亦当西荣南北以堂深可知也】尊于室中北墉下当户两甒醴酒酒在东无禁幂用絺布加勺南枋【幂亡狄反　酒在东上醴也絺布葛属　疏曰酒在东上醴也者吉礼酒在酒上今以防祭礼无酒则醴代酒在上故云上醴也云絺布葛属者絺绤以葛为之布则以麻为之今絺布并言则此麻葛杂故有两号是以郑云葛属也】素几苇席在西序下【有几始鬼神也　疏曰经几席具有注唯云几者以其大敛奠时已有席至此虞祭乃有几故也然天子诸侯始死则几筵具周礼司几筵云毎焘一几是始死即几席具也】苴刌茅长五寸束之实于篚馔于西坫上【苴子徐反刘子都反下及记同刌七本反　苴犹借也　借在夜反后皆同　疏曰此苴而云借祭故易云借用白茅无咎】馔两豆葅醢于西楹之东醢在西一铏亚之【醢在西南面取之得左取菹右取醢便其设之　便婢面反后放此　疏曰此馔继西楹言之则以西楹为主向东陈之云一铏亚之者菹以东也云醢在西南面取之得左取菹右取醢便其设之者以其尸在奥东面设者西面设于尸前菹在南醢在北今于西楹东馔之菹在东醢在西是南面取之得左取菹右取醢至尸前西面又左菹右醢故云便也】从献豆两亚之四笾亚之北上【豆从主人献祝笾从主妇献尸祝北上菹与枣不东陈别于正　别彼列反　疏曰此从献豆笾虽文承一铏之下而云亚之下别云北上是不従铏东为次宐于铏东北以北为上向南陈之若然文承一铏下而云亚之者以其次在铏以东去楹渐远故云亚不谓亚铏以东也据此陈之次然则东北菹为首次南醢醢东栗栗北枣枣东枣枣南栗此以东西取之而入北面设之祝前得右菹左醢其笾亦然先陈者先设后陈者后设枣在左亦得其设故郑云北上菹与枣也云豆从主人献祝者以其尸前正豆已设讫以为阴厌不名为从此二豆主人先献祝酒后乃荐豆故言从云笾从主妇献尸祝者以其四笾二笾从主妇献祝亦是从也云不东陈别于正者以二豆与铏在尸为献前为正此皆在献后为非正故东北别也】馔黍稷二敦于阶间西上借用苇席【敦音对刘又都爱反后放此　借犹荐也古文借为席　疏曰谓先陈席乃陈黍稷于上是所陈席借荐黍稷也】匜水错于槃中南流在西阶之南箪布在其东【匜音栘错音七故反后同箪音丹　流匜吐水口也】陈三鼎于门外之右北面北上设扃鼏【门外之右门西也今文扃为　畎反　疏曰此扃虽先云设其设扃在后知者案士防礼小敛云右人左执匕抽扃予左手兼执之取鼏委于鼎北加扃则扃在鼏上故先抽扃后去鼏则鼏先设可知扃鼏虽在三鼎之下总言其实陈一鼎讫即设之知者案下记云皆设扃鼏注云嫌既陈乃设扃鼏是也】匕俎在西塾之西【不馔于塾上统于鼎也塾有西者是室南乡　乡许亮反疏曰云不馔于塾上统于鼎也者决下文羞燔俎在内西塾上又云宾降反俎于西塾至于主妇亚献讫直】
　　【云宾燔从如初明尸受燔讫宾亦反俎于西塾上是互见义也】羞燔俎在内西塾上南顺【燔音烦　南顺于南面取缩执之便也肝俎在燔东】
　　右陈馔具　记虞而立尸有几筵【疏曰有几筵者未葬之前殡宫虽有酺醢之奠不立几筵其大敛之奠虽在殡宫但有席而已亦无几也此席素席故前云奠以素器其下室之内有吉几筵今葬讫既设虞祭有素几筵筵虽大练之时已有至于虞祭更立筵与几相配檀弓】　　陈牲于庙门外北首西上寝右【言牲腊在其中西上变吉寝右者当升左胖也腊用棜檀弓曰既反哭主人与有司视虞牲　疏曰知腊在牲中者士虞唯有一豕而云西上明知兼兔腊得云西上也云西上变吉者案少牢二牲东上今此西上是变吉也云寝右者当升左胖也者特牲腊在东置于棜东首牲在西尚右今虞礼反吉故寝右升左胖知腊用棜者案特牲陈鼎于门外北面北上棜在南南顺实兽于其上东首是也】日中而行事【朝葬日中而虞君子举事必用辰正也再虞三虞皆质明　疏曰云辰正者谓朝夕日中也以朝有葬事故云日中而行虞事也云再虞三虞皆质明者以朝无葬事故皆质明而行虞事也】杀于庙门西主人不视豚解【主人视牲不视杀凡为防事略也豚解解前后胫脊胁而已熟乃体解升于鼎也今文无庙疏曰特牲馈食礼夙兴主人立于门外东方南面视侧杀然则特牲吉祭故主人视牲又视杀今虞为防事故主人视牲不视杀是其略也解前后胫脊胁而已熟乃体解升于鼎也者体解下文七体是也】羮饪升左肩臂臑肫骼脊胁离肺肤祭三取诸左膉上肺祭一实于上鼎【饪而甚反臑乃报反肫音纯又之脊反骼音格膉音益　肉谓之羮饪熟也脊胁正脊正胁也防祭略七体耳离肺举肺也少牢馈食礼曰举肺一长终肺祭肺三皆刌膉脰肉也古文曰左股上字从肉从殳殳矛之殳声　殳矛上音殊下莫侯反　疏曰特牲云不贬正脊不夺正也然则此为防祭体数虽略亦不夺正故知脊胁正脊正胁也又特牲尸俎右肩臂臑肫骼正脊二骨横脊长胁二骨短胁注云士之正祭礼九体贬于大夫有并骨二亦得十一之名合少牢之体数此所谓放而不致者然则此所升唯七体故云防祭略七体耳又特牲注云离犹防也小而长午割之亦不提心谓之举肺是也引少牢馈食礼者证离肺举肺之异又少牢云雍人伦肤于一鼎注云伦择也肤胁革肉择之取美者案下注今以脰肉贬于纯吉则此用膉为贬于纯吉之事也】升鱼鱄鲋九实于中鼎【鱄市专反又市转反鲋音附　差减之　疏曰特牲鱼十有五今为防祭略而用九故云差减之也】升腊左胖髀不升实于下鼎【髀步礼反又方尔反　腊亦七体牲之类　疏曰上文升左肩臂臑肫骼脊胁是牲之七体今升腊左胖亦然特牲记云腊如牲骨是也】皆设扃鼏陈之【嫌既陈乃设扃鼏也今文扃作古文鼏作密疏曰嫌既陈乃设扃鼏也者经云陈三鼎后言设扃鼏故记人辨之皆先扃鼏后陈之也　本经】
　　【记】　铏芼用苦若薇有滑夏用葵冬用荁有柶【薇音微荁音丸　苦苦荼也荁菫类也干则滑夏秋用生葵冬春用干荳古文苦为枯今文或作苄　荼音徒菫音谨枯如字又音姑刘本作枯音先古反疏曰案公食记三牲具则牛藿羊苦豕薇各用其一若一牲者容兼用其二是以及特牲一豕皆云铏芼苦薇是科用其一也知荁菫类者内则云菫荁枌榆同为滑物故知荳菫类也云干则滑者以其冬用故知干则滑于菫也云夏秋用生葵冬春用干荁者以其秋与夏同有生葵春初未生者故春得与冬同是以经直云冬明举夏以兼秋举冬以兼春也】豆实葵菹菹以西蠃醢笾枣烝栗择【蠃力禾反枣烝栗择则菹刌也枣烝栗择则豆不楬笾有藤也　楬苦瞎反又苦割反　疏曰案士防礼大】
　　【敛云毼豆两其实葵菹芋蠃醢两笾无藤布巾其实栗不择脯四脡自大敛后皆云如初则葬奠四豆脾析葵菹亦长矣四笾枣糗栗脯亦不择也至此乃云枣烝栗择则菹亦切矣豆笾有饰可知同上　陈小敛奠条枇毕用桑大敛奠条小功与馈奠以下当互考】　祝俎髀脰脊胁离肺陈于阶闲敦东【不升于鼎贱也统于敦明神惠也祭以离肺下尸下戸嫁反　疏曰云不升于鼎贱也者祝对上尸俎羮饪升于鼎为贵者也云统于敦明神惠也者案上文馔黍稷二敦于阶闲西上是神之黍稷今陈祝馔于神馔之东统于神物明惠由神也云祭以离肺下尸者以其尸祭用刲肺祝不用刲肺用离肺故云下尸也　本经记】
　　主人及兄弟如葬服宾执事者如吊服皆即位于门外如朝夕临位妇人及内兄弟服即位于堂亦如之【临力荫反下同　葬服者既夕曰丈夫髽散带垂也宾执事者宾客来执事也　髽侧瓜反散悉但反　疏曰丈夫髽散带垂者始虞与葬服同三虞皆同至卒哭卒去无时之哭则依其防服乃变麻服葛也宾客皆执事者以其虞为防祭主人未执事故云宾客来执事也案特牲賔中有公有司郑注云士之属命于其君者也又曾子问士则朋友奠不足则取于大功以下又云士祭不足则取于兄弟大功以下郑云祭谓虞卒哭时以此而言则公有司执事虽属官亦为朋友也】祝免澡葛绖带布席于室中东面右几降出及宗人即位于门西东面南上【免音问注同澡音早　祝亦执事免者祭祀之礼祝所亲也澡治也治葛以为首绖及带接神宜变也然则士之属官为其长吊服加麻矣至于既卒哭主人变服则除右几于席近南也　为其于伪反下为神同长丁丈反下文并注同近南附近之近后放此　疏曰防服小记云缌麻小功虞卒哭则免今祝是执事属吏之等皆无免法今与缌以上同着免嫌其太重故云祭祀之礼祝所亲而可以受服也】
　　右门外位
　　宗人告有司具遂请拜宾如临入门哭妇人哭【临朝夕哭　疏曰朝夕哭时门外送宾讫入门男子妇人共哭也】主人即位于堂众主人及兄弟宾即位于西方如反哭位【既夕曰乃反哭入门升自西阶东面众主人堂下东而北上异于朝夕　疏曰此明宾将与祭主人及兄弟等即位之事】祝入门左北面【不与执事同位接神尊也　疏曰执事即上兄弟宾即位于西方如反哭位皆是执事故曽子问防祭不足则取兄弟故云祝不与执事同位接神尊也】宗人西阶前北面【当诏主人及宾之事疏曰此宗人在堂下是主人在堂时若主人在室宗人即升堂是以下记云主人在室则宗人升户外北面注云当诏主人室事是也】
　　右门内位
　　祝盥升取苴降洗之升入设于几东席上东缩降洗觯升止哭【缩所六反　缩从也古文缩为蹙　从子容反下从并注同蹙子六反　疏曰此论设馔于神杖不入门之事也案此文阴厌时主人倚杖入祝从在左西面下记云尸入祝从尸注云祝在主人前也嫌如初时主人倚杖入祝从之初时主人之心尚若亲存宜自亲之今既接神祝当诏侑尸也主人前自西入向东在阶下未得倚杖于序今主人在西阶将入室故倚杖于西序】主人倚杖入祝从在左西面【倚于绮反注下同　主人北旋倚杖西序乃入防服小记曰虞杖不入于室】赞荐菹醢醢在北【主妇不荐衰斩之服不执事也曾子问曰士祭不足则取于兄弟大功以下者　疏曰案特牲主妇盥于房中荐两豆此主妇不荐故取于兄弟大功以下者则齐斩不执事可知此齐斩不执事唯为今时至于尸入之后亦执事两笾枣栗设于禽南至于祔祭虽阴厌亦主妇荐主人自执事也知者下记云其它如馈食案特牲云主人在右及佐食举牲鼎是也若大夫以上尊不执事故少牢云主人出迎鼎注云道之也是不执事也】佐食及执事盥出举长在左【举举鼎也长在左在西方位也凡事宗人诏之】鼎入设于西阶前东面北上匕俎从设左人抽扃鼏匕佐食及右人载【载载于俎佐食载则亦在右矣今文扃为古文鼏为宻】卒朼者逆退复位【复宾位也】俎入设于豆东鱼亚之腊特【亚次也今文无之】赞设二敦于俎南黍其东稷【簋实尊黍也　疏曰西黍东稷以西上故云尊黍也经云敦注言簋者案特牲云佐食分簋铏注云分簋者分敦黍于防为有对也敦有虞氏之器也周制士用之变敦言簋容同姓之士得从周制耳然则此注变敦言簋者亦谓同姓之士得用簋故也】设一铏于豆南【铏菜羮也　疏曰此对泰是湆羮】佐食出立于户西【馔已也今文无于户西疏曰佐食出者以无事不可以空立故出立于户西】赞者彻鼎【反于门外】祝酌醴命佐食啓防佐食许诺啓防却于敦南复位【会古外反后放此　会合也谓敦盖也复位出立于户西今文啓为开　疏曰特牲少牢直言酌奠不言酌醴者以彼直有酒故不言酒是酒可知此酒醴两有今所奠者醴故须言醴也若然彼单酒此两有者以其同小敛大敛朔月迁祖祖奠大遣奠等皆酒醴并有故此虞之防祭亦两有异于吉祭也】祝奠觯于铏南复位【复位复主人之左　疏曰云复主人之左者上主人倚杖入祝从在左右不见祝更有位故复主人左也】
　　右设馔　虞杖不入于室祔杖不升于堂【哀益哀敬弥多也虞于寝祔扵祖庙　疏曰此论哀杀去杖之节也案士虞礼虞于寝又案檀弓云明日祔于祖是祔于祖庙也　小记】　载犹进柢鱼进鬐【鬐臣之反　犹犹士防既夕言未可以吉也柢本也鬐脊也今文柢为眡古文鬐为耆眡音帝　疏曰鬐柢二者皆变于吉是以少牢云下利升豕其载如羊皆进下注云变于食生也又曰腊一纯而俎亦进下又曰鱼用鲋十有五而俎缩载右首进腴注云亦变于食生也是皆与此反矣是变于吉也云犹犹士防既夕言未可以吉也者云与吉反则明与生人同士防礼小敛云皆覆进柢注云柢本也进本者未异于生也至大敛载鱼左首进鬐腊进柢郑注云亦未异于生也又葬奠云如初皆未异于生故记人以犹之是以乡饮酒乡射记皆云右体进腠是也　本经记】　主人在室则宗人升户外北面【当诏主人室事　疏曰上经唯言宗人告有司具及诏主人踊皆堂下之事今主人入室宗人当升户外诏主人室中之事故升堂也】佐食无事则出户负依南面【依于岂反注同　室中尊不空立户牖之间谓之依　疏曰此尔雅文谓户西南面也同上】
　　主人再拜稽首祝飨命佐食祭【飨告神飨也此祭祭于苴也飨神辞记所谓哀子某哀显相夙兴夜处不宁下至适尔皇祖某甫飨是也　相息亮反下文不相并注同　疏曰下云祝祝卒注云祝祝者释孝子祭辞又下文迎尸后尸堕祭云祝祝主人拜如初此等三者皆有辞此文飨神引记者是阴厌飨神辞下文迎尸上释孝子辞者经记无文案少牢迎尸祝孝子辞云孝孙某敢用柔毛刚鬛嘉荐普淖用荐岁事于皇祖伯某以某妃配某氏尚飨此是释孝子辞此迎尸上释孝子辞宜与彼同但称哀为异其迎尸后祝辞者即下记飨辞云哀子某圭为而哀荐之飨郑注云飨辞劝强尸之辞也凡吉祭飨尸曰孝子是以特牲迎尸后云祝飨注云飨劝强之也其辞取于士虞记则宜云孝孙某圭为孝荐之飨是也下二虞卒哭记皆有辞至彼别释】佐食许诺钩祖取黍稷祭于苴三取肤祭祭如初祝取奠觯祭亦如之不尽益反奠之主人再拜稽首【钩袒如今擐衣也苴所以借祭也孝子始将纳尸以事其亲为神疑于其位设苴以定之耳或曰苴主道也则特牲少牢当有主象而无可乎　擐音患　疏曰钩袒若汉时人擐衣以露臂故云如今擐衣也云设苴以定之者案上文祝取苴降洗设于几东者至此乃祭于苴下文乃延尸是孝子迎尸之前用苴以将纳尸以事其亲为神疑于其位故设苴以定之解预设苴之意也或曰苴主道也似重为主道然郑破之云若是苴为主道特牲少牢吉祭亦当有主象亦宜设苴今而无苴是以苴为借祭非主道也若然此据文有尸而言将纳尸有苴案下记文无尸者亦有苴又特牲少牢吉祭无苴案司巫祭祀则共匰主及蒩馆常祀亦有苴者以天子诸侯尊者礼备故吉祭亦有苴凶祭有苴可知】祝祝卒主人拜如初哭出复位【祝祝刘下之又反祝祝者释孝子祭辞】
　　右飨神【谓阴厌】　周礼防祝掌防祭祝号【防祭虞也】　记始虞用柔日【葬之日日中虞欲安之柔日阴取其静　疏曰葬之日日中者上文云日中行事是也葬用丁亥是柔日葬始虞用曰中故云始虞用柔日也】曰哀子某哀显相夙兴夜处不宁【相息亮反　曰辞也祝祝之辞也防祭称哀显相助祭者也显明也相助也诗云于穆清庙肃雍显相不宁悲思不安　思息似反】敢用絜牲刚鬛【敢昧冒之辞豕曰刚鬛　昧冒上云北反下亡报反　疏曰敢昧冒之辞者凡言敢者皆是以卑触尊不自明之意云豕曰刚鬛者下曲礼文】香合【本又作芗音同黍曰芗合　黍也大夫士于黍稷之号合言普淖而已此言香合盖记者误耳辞次黍又不得在荐上　疏曰案下曲礼云黍曰香合粱曰香箕稷曰明粢是也曲礼所云黍稷别号者是人君法特牲少牢黍稷合言普淖此别号黍为香合下特号稷为普淖故知记误也依设荐法先设菹醢次设俎后设黍稷今黍在嘉荐之上此亦记者之误故郑非之也若然俎在后今絜牲在黍上者祭以牲为主故先言非设时在前也】嘉荐普淖【普淖如孝反刘徒较反　嘉荐菹醢也普淖黍稷也普大也淖和也徳能大和乃有黍稷故以为号云】明齐溲酒【齐才计反注同溲所求反醙同　明齐新水也言以新水溲酿此酒也郊特牲曰明水涗齐贵新也或曰当为明视谓免腊也今文曰明粢粢稷也皆非其次今文溲为醙　疏曰郑以溲水边为之与缩字义异谓以新水渍麴乃溲酿此酒又引郊特牲明水涗齐贵新也者彼注云涗犹清也五齐浊泲之使清谓之涗齐及取明水皆贵新也据彼注明水则周礼司烜氏所取月中之水与此明齐虽异直取新义同故引为证非谓为一物也云或曰当为明视谓兔腊也今文曰明粢粢稷也皆非其次者谓若以明齐当为明视作免腊解者应在上为次何因退在下今文又为稷解者上已云普淖兼黍稷何用又见稷也故知二者皆非其次也】哀荐祫事【祫音合　始虞谓之祫事者主欲其祫先祖也以与先祖合为安今文曰古事　疏曰案公羊传大祫者何合祭也合先君之主于大庙故此郑亦以祫为合但三虞卒哭后乃有祔祭始合先祖今始虞而言祫者郑云以与先祖合为安故下文云适尔皇祖某甫是始虞预言祫之意也】适尔皇祖某甫【尔女也女死者告之以适皇祖所以安之也皇君也某甫皇祖字也若言尼甫女音汝】飨【劝强之也】再虞皆如初曰哀荐虞事【丁日葬则已日再虞其祝辞异者一言耳　疏曰已日再虞者以其后虞用刚日初虞再虞皆用柔曰始葬用丁日隔戊日故知再虞用已日云一言耳者则一字也谓数一虞云祫再虞云虞三虞云成是也】三虞卒哭他用刚日亦如初曰哀荐成事【当祔于祖庙为神安于此后虞改用刚日刚日阳也阳取其动也士则庚日三虞壬日卒哭其祝辞异者亦一言耳他谓不及时而葬者防服小记曰报葬者报虞三月而后卒哭然则虞卒哭之间有祭事者亦用刚日其祭无名谓之他者假设言之文不在卒哭上者以其非常也今正者自相亚也檀弓曰葬日中而虞弗忍一日离也是日也以虞易奠卒哭曰成事是日也以吉祭易防祭明日祔于祖父如是虞为防祭卒哭为吉祭今文他为它　报葬礼记音芳付反下同今力呈反离力智反　疏曰郑云当祔于祖庙为神安于此者却解初虞再虞称祫称虞之意今三虞改用刚日将祔于祖取其动义故也云士则庚日三虞壬日卒哭者以其已日为再虞后改用刚日故次取庚日为三虞也卒哭亦用刚日故庚日后隔辛日取壬日为卒哭云他谓不及时而葬者谓有故及家贫不及三月因三日殡日即葬于国北引防服小记者彼郑注云报读为赴疾之赴谓不待三月因殡日虞所以安神送形而住迎魂而反而须安之故疾虞三月而后卒哭者郑云卒哭待哀杀故至三月待寻常葬后乃为卒哭祭也云其祭无名谓之他者谓虞卒哭祔祥皆有名此则无名故谓之他文不在卒哭上者此他祭在卒哭上今退在卒哭下者以其非常又非祭故也引檀弓者证卒哭辞称成事之义但卒哭为吉祭者防中自相对若据二十八月后吉祭而言禫祭已前总为防祭也　本经记】　防称哀子哀孙【详见卒哭祔练祥禫记】
　　祝迎尸一人衰绖奉篚哭从尸【奉篚芳勇反下芳鬼反本亦作筐从才用反尸主也孝子之祭不见亲之形象心无所系立尸而主意焉一人主人凡弟檀弓曰既封主人赠而祝宿虞尸封彼验反刘通邓反　疏曰郑知一人衰绖是主人兄弟者以主人哭出复位无从尸之理又云衰绖且非】
　　【疏逺故知是主人兄弟也引檀弓者证祝随主人葬先反宿虞尸故得有祝迎尸之事】尸入门丈夫踊妇人踊【踊不同文者有先后也尸入主人不降者防事主哀不主敬　疏曰主人在西序东面众兄弟西阶下亦东面妇人堂上当东序西面故主人与兄弟见尸先踊妇人后见尸故后踊是有先后云主哀不主敬者决特牲少牢尸入主人皆降立于阼阶东敬尸故此不降为主哀】淳尸盥宗人授巾【淳章纯反注下同　淳沃也沃尸盥者宾执事者也　疏曰此直言盥不言面位案特牲云尸入门左北面盥宗人授巾上陈器时匜水之等在西阶之东合在门左则以器就案特牲注云侍盥者执其器就之云沃尸盥者宾执事者也案上文宾与众主人皆在执事之中既宗人授巾明沃盥亦宾执事也】尸及阶祝延尸【延进也告之以升　疏曰案特牲注云延进也在后诏侑曰延又案少牢注云由后诏相之曰延然则延者皆在后也若然记云尸谡祝前乡尸又曰降阶还及门如出戸注云降阶如升时以此言之降在尸前云以升者直取与尸升同不取后同故礼器诏侑无方是也】尸升宗人诏踊如初【言诏踊如初则凡踊宗人诏之　疏曰上文无宗人诏踊之事以此宗人诏踊云如初明前踊并明下文踊皆宗人诏之故郑云凡也】尸入户踊如初哭止【哭止尊户】妇人入于房【辟执事者　辟音避　疏曰以其妇人在堂上执事者由堂东故避之也】主人及祝拜妥尸尸拜遂坐【妥他果反刘汤囘反　安安坐也　疏曰案特牲注云尸即至尊之坐或时不自安则以拜安之此亦然妥安坐也尔雅文】
　　右迎尸　记尸服卒者之上服【上服者如特牲士端也不以爵弁服为上者祭于君之服非所以自配鬼神士之妻则宵衣耳　疏曰上经直见主人服不见尸服故记人明之案特牲经筮日云主人冠端至祭日夙兴主人服如初是士之正祭服端即是卒者生时所着之祭服故尸还服之云不以爵弁服为上者祭于君之服非所以自配鬼神者案曾子问孔子曰尸弁冕而出卿大夫士皆下之注云为君尸或弁者先祖或有为大夫士者谓彼君之先祖为士尸服爵弁不服端若子孙为诸侯先祖为士者尸还服助祭于君之服也云士之妻则宵衣耳者以其经直云尸不辨男女士虞既男女别尸故郑并云士之妻也案特牲正祭主妇着纚笄宵衣明女尸亦宵衣可知】男男尸女女尸必使异姓不使贱者【异姓妇也贱者谓庶孙之妾也尸配尊者必使适也　适丁狄反　疏曰虞卒哭之祭男女别尸故别言之也云异姓妇也者以男无异姓之礼故也经云必使异姓者据与妇为尸者也不使同姓孙与妇为尸孙妇还与夫之祖姑为尸故不得使同姓女为尸也云贱者庶孙之妾也尸配尊者必使适也者男尸先使适孙无适孙乃使庶孙女尸先使适孙妻无适孙妻使适孙妾又无妾乃使庶孙妻即不得使庶孙妾以庶孙之妾是贱之极者若然庶孙妻亦容用之而郑云必使适也者据经不使贱有适孙妻则先用适而言其实容用庻孙妻法也必知容用庶孙者以曾子问孔子曰祭成防者必有尸尸必以孙孙幼使人抱之无孙则取于同姓可也彼不言适是容无适而用庶此经男女别尸据祭而言至卒哭已后自禫已前防中之祭皆男女别尸知者案司几筵云毎敦一几郑注云虽合葬及同时在殡皆异几体实不同祭于庙同几精气合少牢吉祭云某妃配是男女共尸篇末云是月也吉祭犹未配注云是月是禫月也当四时之祭月则祭犹未以某妃配某氏哀未忘也则引少牢吉祭妃配之事为证明禫月不当四时祭月则不云某妃配配则共尸可知】尸入祝从尸【祝在主人前也嫌如初时主人倚杖入祝从之初时主人之心尚若亲存宜自亲之今既接神祝当诏侑尸也　疏曰上经阴厌时主人先祝入户至此迎尸祝在主人前先后有异故记人明之也云今既接神祝当诏侑尸也者尸神象是以云既接神祝当诏侑尸即上祝命佐食通敦举黍稷及祝酌授尸及祝出告利成祝入尸谡之等是也】尸坐不说屦【説他活反刘诗脱反　侍神不敢燕惰也今文説为税　疏曰案乡饮酒燕礼之等凡坐降説屦乃升堂今不説屦者为侍神不敢燕惰故也】淳尸盥执槃西面执匜东面执巾在其北东面宗人授巾南面【槃以盛弃水为浅汚人也执巾不授巾卑也浅音箭一音賛　疏曰上经直云淳尸盥宗人授巾不云执槃与执匜执巾及宗人授巾等面位故记人明之本经记】　祭成防者必有尸尸必以孙孙幼则使人抱之无孙则取于同姓可也【人以有子孙为成人子不殇父义由此也　疏曰以祭成人之防者必须有尸以成人之防威仪具备必须有尸以象神之威仪也尸必以孙若其孙幼则使人抱之若无孙则取同姓昭穆孙行适者可也以其成人威仪既备有为人父之道不可无尸　曽子问】
　　从者错篚于尸左席上立于其北【北席北也　疏曰此虞礼篚象特牲肵俎置于席北明此篚亦在席北以拟盛尸之馔也】尸取奠左执之取菹擩于醢祭于豆间祝命佐食堕祭【擩人恱反刘氏反又而谁反堕许恚反又相恚反　下祭曰堕堕之犹言堕下也周礼曰既祭则藏其堕谓此也今文堕为绥特牲少牢或为羞失古正矣齐鲁之间谓祭为堕　疏曰云尸取奠左执之者以右手将堕故也云下祭曰堕者以其凡祭皆手举之向下祭之故云下祭曰堕云堕之犹言堕下者案左传云子路将堕三都以三都大高故堕下之取堕为下祭之义故读从之引周礼守祧职云既祭藏其堕证守祧同之耳云今文堕为绥又云持牲少牢或为羞此二字皆非堕下之义是郑从堕未从绥与羞之意也案特牲云祝命挼祭注云挼祭祭神食也士虞礼古文曰祝命佐食堕祭周礼曰既祭则藏其堕堕与挼同耳今文改挼皆为绥古文此皆为擩祭也又少牢尸将酢主人时上佐食以绥祭郑注云绥读为堕此三处经中堕皆不同者此五字或为堕或为挼或为羞或为绥或为擩此五者郑既以挼绥及羞三者已从堕复云古文作擩以其特牲及此士虞皆有擩祭故亦兼擩解】佐食取黍稷肺祭授尸尸祭之祭奠祝祝主人拜如初尸甞醴奠之【如初亦祝祝卒乃再拜稽首　疏曰亦如上文迎尸前祝祝卒乃再拜稽首也】佐食举肺脊授尸尸受振祭哜之左手执之【哜才计反　右手将有事也尸食之时亦奠肺脊于豆疏曰案特牲祝命迩敦佐食迩黍稷于席上举肺脊以授尸尸受振祭哜之彼举肺脊在迩敦后此举肺脊在迩敦前者彼吉祭吉凶相变故也云右手将有事也者为下文祭铏尝铏是也云尸食之时亦奠肺脊于豆者解经无奠文知不执以食卒者案下文云尸卒食佐食受肺脊实于篚在尸手当云受肺脊又知在豆者特牲云尸实举于菹豆是也案特牲尸乃食食举注云举言食者明凡解体皆连肉少牢云食举注云举牢肺正脊也先饭防之以为道也此防祭不言食举亦食举可知是以特牲注云肺气之主也脊正体之贵者先食防之所以道食通气也案下文注云尸不受鱼腊以防不备味则亦不食庻羞矣】祝命佐食迩敦佐食举黍错于席上【迩近也】尸祭铏甞铏【右手也少牢曰以柶祭羊铏遂以祭豕铏甞羊铏　疏曰上文佐食举肺脊授尸尸受振祭哜之左手执之郑云右手将有事指此甞铏用右手也引少牢者证此经甞祭之时亦用柶案记云铏芼用苦若薇有滑夏用葵冬用苴有柶是用柶祭之义】泰羮湆自门入设于铏南胾四豆设于左【湆去及反胾侧吏反　博异味也湆由汁也胾切肉也　疏曰云设于铏南者以泰羮湆未设故继铏而言之其实觯北畱空处以待泰羹云胾四豆设于左者案特牲四豆设于左南上云左者正豆之左又少牢云上佐食羞胾两瓦豆有醢设于荐豆之北注云设于荐豆之北以其加也言北亦是左也云博异味者以其有湆有胾故也】尸饭播余于篚【饭扶晚反注及下并下注九饭同　不反余也古者饭用手吉时播余于防古文播为半　疏曰古者饭用手者案曲礼云毋饭又云毋放饭饭黍毋以着故知古者饭用手言此者证播饭去手为放饭吉时播余于会者可知】三饭佐食举干尸受振祭哜之实于篚【饭间防肉安食气　防大敢反　疏曰以其胳胁骨体连肉又在三饭之间故云饭间防肉安食气】又三饭举胳祭如初佐食举鱼腊实于篚【胳音格一音各　尸不受鱼腊以防不备味　疏曰佐食举鱼腊不云尸受哜之明尸不受鱼腊可知云以防不备味者案特牲三举鱼腊尸皆振祭哜之此佐食举鱼腊实于篚尸不哜故云防不备味】又三饭举肩祭如初【后举肩者贵要成也　疏曰祭统云周人贵肩故云贵者要成也要成者据后食即饱也】举鱼腊俎俎释三个【个古贺反　释犹遗也遗之者君子不尽人之欢不竭人之忠个犹枚也今俗或名枚曰个音相近此腊亦七体如其牲也　个古贺反　疏曰此经直举鱼腊俎盛于篚俎释三个不言盛牲体者案下记云羮饪升左肩臂臑肫胳脊胁七体此上经佐食初举脊次举干又举骼终举肩总举四体唯有臂臑肫三者佐食即当俎释三个故直举鱼腊而已君子不尽人之欢不竭人之忠此曲礼文案彼注欢谓饮食忠谓衣服于此引之并据饮食者彼注对文此注散文则欢与忠通故总证牲体也又案特牲释三个注云谓改馔于西北隅遗之与此注不同者此注亦有改馔之义又兼有此不尽欢忠之礼云此腊亦七体如其牲也者案记牲有七体此腊亦不过于性体故云如其牲言此以对彼案彼特牲吉祭十一体是以特牲记云腊如牲骨乃十一体与此不同吉礼异故也】尸卒食佐食受肺脊实于篚反黍如初设【九饭而已士礼也篚犹吉祭之有肵俎　肵音祈后同　疏曰案上设黍稷在俎南西黍东稷次上文佐食举黍错于席上此尸卒食故反黍于本处如初设云九饭而已士礼也者少牢十一饭诸侯十三饭天子十五饭故九饭士礼也云篚犹吉祭之有肵俎者案特牲少牢尸举牲体振祭哜之皆加于肵俎此尸举牲体振祭哜之皆实于篚故云篚犹吉祭之有肵俎】
　　右献尸　记飨辞曰哀子某圭为而哀荐之飨【飨辞劝强尸之辞也圭洁也诗曰吉圭为饎凡吉祭飨尸曰孝子　疏曰飨辞劝强尸之辞也者案特牲礼迎尸入室尸即席坐主人拜妥尸尸答拜执奠祝飨郑云劝强之也其辞引此士虞记则宜云孝孙某圭为孝荐之飨当此时为之凡吉祭飨尸曰孝子者此一辞说三虞卒哭劝尸辞若祔及练祥吉祭其辞亦用此但改哀为孝耳故郑云凡以该之也　本经记】
　　主人洗废爵酌酒酳尸尸拜受爵主人北面答拜尸祭酒甞之【酳以刃反刘侯吝反　爵无足曰废爵酳安食也主人北面以酳酢变吉也凡异者皆变吉古文酳作酌　疏曰自此尽升堂复位论主人初献尸并献祝及献佐食之事云爵无足曰废爵者案下文主妇洗足爵郑云爵有足轻者饰也则主人防重爵无足可知凡诸言废者皆是无足废敦之类是也云主人北面以酳酢变吉也者案特牲少牢尸拜受主人西面拜送与北面相反故云变吉也特牲直有主人拜送虽不见主人面位约与少牢同皆西面也云凡异者皆变吉者案特牲云主人拜送此云主人答拜特牲云尸卒角祝受尸角曰送爵此不云送爵特牲哜肝讫加于菹豆此哜肝讫加于俎皆是异于吉时故云凡异者皆变吉】宾长以肝从实于俎缩右盐【长丁丈反下宾长皆同缩从也缩实肝炙于俎也防祭进柢右盐于俎近北便尸取之也缩执俎言右盐则肝盐并也　炙支夜反柢丁计反后同并与顶反疏曰防祭进柢者案下记云载犹进柢柢本也谓肝之本头进之向尸云右盐于俎近北便尸取之也者缩执俎一头向尸据执俎之人左畔有肝右畔有盐西面向尸尸东面以右手取肝于俎右畔擩盐于左畔是以盐于俎之近北便尸取之云缩执俎言右盐则肝盐并也者谓俎既缩执则狭肝盐不容相逺是执俎人右畔有盐左畔有肝故云并也】尸左执爵右取肝擩盐振祭哜之加于俎宾降反俎于西塾复位【取肝右手也加于俎从其牲体也以防不志于味　疏曰复位者谓宾长也尸既振肝讫复西阶前众兄弟之南东面位云防不志于味者特牲少牢尸哜肝讫加菹豆以近身此虞礼尸哜肝讫不加于菹豆而逺加于俎以同牲体者以防志不在于味故逺身加俎也若然特牲少牢祝不敢与尸同加于菹豆哜肝讫加于俎与此尸同者祝无不在味之嫌礼穷则同故也】尸卒爵祝受不相爵主人拜尸答拜【不相爵防祭于礼略相爵者特牲曰送爵皇尸卒爵】
　　右主人酳尸
　　祝酌授尸尸以醋主人主人拜受爵尸答拜【醋才各反本亦作酢醋报】主人坐祭卒爵拜尸答拜
　　右尸醋主人
　　筵祝南面【祝接神尊也筵用萑席　疏曰上文尸用苇席其祝席经记虽不言以尸用在防故不用萑今祝宜与平常同故用萑也云祝接神尊也者解得先献之事】主人献祝祝拜坐受爵主人答拜【献祝因反西南位　疏曰以少牢云主人受酢时主人拜受爵尸答拜主人西面奠爵特牲云主人拜受角尸拜送主人退虽不言西面彼注云退者进受爵反位则西面也是吉祭时主人西面故上注云北面以酳酢变吉也今至酳酢及献祝讫明因反西面位可知也】荐菹醢设俎祝左执爵祭荐奠爵兴取肺坐祭哜之兴加于俎祭酒甞之肝从祝取肝擩盐振祭哜之加于俎卒爵拜主人答拜祝坐授主人【今文无擩盐　防曰此直言荐菹醢设俎者不见荐彻之人案下文云祝荐席彻入于房注云彻荐席者执事者则此设者亦执事可知】
　　右主人献祝
　　主人酌献佐食佐食北面拜坐受爵主人答拜佐食祭酒卒爵拜主人答拜受爵出实于篚升堂复位【篚在庭不复入事已也亦因取杖乃东面立　疏曰云篚在庭者此虽无文约同荐车设荐奠之等也云不复入事已也亦因取杖乃东面立者上文哭时主人升堂西序东面又上文云主人倚杖入今升堂复位不复入室以其事已因得取杖复东面位也】
　　右主人献佐食
　　主妇洗足爵于房中酌亚献尸如主人仪【爵有足轻者饰也昏礼曰内洗在北堂直室东隅　直音值　疏曰如主人仪者即上主人酳尸尸拜受爵主人北面答拜之等今主妇亚献亦然故云如主人仪也云爵有足轻者饰也者主妇主人之妇为舅姑齐衰是轻于主人故爵有足为饰也引皆礼者证经洗爵于房中不言设洗处宜与昏礼同也】自反两笾枣栗设于防南枣在西【尚枣枣美　疏曰案特牲宗妇执两笾主妇受设于敦南此主妇自反两笾不使宗妇者以防尚纵纵反吉故然上主人献使赞荐菹醢注云齐斩之服不执事者彼为主人献故不使主妇荐此亚献已有所事故自荐可知】尸祭笾祭酒如初宾以燔从如初尸祭燔卒爵如初
　　右主妇亚献
　　酌献祝笾燔从献佐食皆如初以虚爵入于房【初主人仪　疏曰此尸祭笾已下至笾燔从献佐食皆举主人献尸宾长以肝从至佐食祭酒卒爵拜主人答拜受爵出实于篚并如主人仪故皆云如初也】
　　右主妇献祝及佐食
　　宾长洗繶爵三献燔从如初仪【繶于力反　繶爵口足之间有篆又弥饰　篆大转反　疏曰繶爵口足之间有篆又弥饰者案屦人繶是屦之身缝中之饰则此爵云繶者亦是爵口足之间有饰可知云又弥饰以其主妇有足有饰今口足之间又加饰也】妇人复位【复堂上西面位事已尸将出当哭踊　疏曰自此尽拜稽颡论祭讫送尸及改馔为阳厌之事云复堂上西面位者上云主人即位于门外如朝夕临位妇人及内兄弟服即位于堂亦如之以下更不见别有妇人位明复位者还此位可知又案士防礼凡临位妇人即位于堂南上即西面位也云尸将出当哭踊者以哭送此防祭故踊特牲吉祭不哭踊故亦无复位之事也】
　　右宾长三献
　　祝出户西面告利成主人哭【西面告告主人也利犹养也成毕也言养礼毕也不言养礼毕于尸间嫌养予亮反下同　疏曰云西面告告主人也者以其处主人东面故祝西面对而告之云不言养礼毕于尸间嫌者若言养礼毕即于尸中间有嫌讽去之或本间作闲音以养尸事毕而尸空闲嫌讽去之】皆哭【丈夫妇人于主人哭斯哭矣　疏曰言上云主人哭则主人之外缌麻以上在位者皆哭故郑总丈夫妇人于主人哭斯哭矣】
　　右祝告利成
　　祝入尸谡【谡所六反起也　祝入而无事尸则知起矣不告尸者无遣尊者之道也古文谡或为休疏曰虽不告尸无事尸亦知无事礼毕而起矣不告尸以礼毕者尸尊若告之则如发遣尊者故云不告尸】
　　【者无遣尊者之道也】从者奉篚哭如初【初哭从尸】祝前尸出户踊如初降堂踊如初出门亦如之【前道也如初者出如入降如升三者之节悲哀同　道音导下前道道尸为道同　疏曰案上文尸入门丈夫踊妇入踊尸及阶祝延尸尸升宗人诏踊如初尸入户踊如初故此郑云出如入降如升三者之节悲哀同是以如之得有三者也】
　　右尸谡降　记尸谡祝前乡尸【乡许亮反下注同前道也祝道尸必先乡之为之节　疏曰此记尸谡之时祝前尸之仪也云必先乡之为之节者言必先面向尸者为之节度也】还出户又乡尸还过主人又乡尸还降阶又乡尸【过主人则西阶上不言及阶明主人见尸有踧踖之敬　踧子六反踖子亦反　疏曰以其经出户降阶及门皆指物而言主人既在西阶上不言西阶而言主人者欲见主人见尸有踧踖之敬故改去阶名而云主人也】降阶还及门如出户【及至也言还至门明其间无节也降阶如升时将出门如出户时皆还向尸也毎将还必有辟退之容凡前尸之礼仪在此　辟音避　疏曰经自阶已前皆不言及从阶到门言及者以其自阶到门其中道逺故特言及以殊之是以郑云言还至门明其间无节谓无还乡尸之节也云降阶如升时将出门如出户时皆还乡尸也经直云及门如出户虽不言降阶如升时以将出门如出户明降阶如升时故郑约出门以明降阶也云皆还乡尸者欲见经还者皆还乡尸也谓乡尸乃前道也云毎将还必有辟退之容者辟退即逡巡谦让之容也云凡前尸之礼仪在此者以仪礼一部所云前尸之礼仪在此经为具悉者本经记】
　　祝反入彻设于西北隅如其设也几在南厞用席【厞扶未反刘音非隐也　改设馔者不知鬼神之节改设之庶几歆飨所以为厌饫也几在南变古文明东面不南面渐也厞隐也于厞隐之处从其幽暗　厌一体反饭于庶反　疏曰祝反入谓送尸出门而反入彻神前之馔改设于西北隅也云如其设也者谓设于西北隅次第一如奥中东面设云几在南变古文者上文阴厌时设几席于室中东面右几今文几在南明其同必变文者案少牢大夫礼阳厌时南面亦几在右此言右几嫌与大夫同南面而右几故变文云几在南与前在奥同故云明东面也又以特牲云祝筵几于室中东面至于改馔云佐食彻尸荐俎敦设于西北隅几在南是与此同也云不南面渐也者以特牲东面右几今虞为防祭示向吉有渐故设几与吉祭同厞隐也于厞隠之处从其幽闲者谓以席为障使之隠故云厞隐从其幽闇也】祝荐席彻入于房祝自执其俎出【彻荐席者执事者祝荐席则初自房来　疏曰祝之荐席设与彻不言其人知使执事者以其主人之事不言官者皆为之故也上文神席在西序下此祝经记俱不言今知自房来者见公食大夫记云筵出自房昏礼与士冠席皆亦在于房故此祝席亦自房来今还于房可知也】赞阖牖户【鬼神尚居幽闲或者逺人乎赞佐食者　疏曰云或者逺乎人者礼记郊特牲文此郑之义非直取鬼神居幽闇或取逺人之意故也云赞佐食者自上以来行事唯有祝与佐食以其云祝自执其俎出故知阖牖戸者是佐食也】
　　右阳厌　记尸出祝反入门左北面复位【疏曰谓祝既送尸出反入门复位上文祝入门左北面位故云复位也】然后宗人诏降【谓祝复位宗人乃诏主人降以其无事故也　本经记】
　　主人降宾出【宗人诏主人降宾则出庙门】主人出门哭止皆复位【门外未入位　疏曰知是门外位者以经云出门乃更云皆复位明门外未入位可知】宗人告事毕宾出主人送拜稽颡【送拜者明于大门外也宵执事者皆去即彻室中之馔者兄弟也疏曰上文云复位是殡门外未出大门此云送拜是出大门送拜可知宾即执事而云宾出则室中无执事之人唯有兄弟故儆室巾之馔者兄弟可知也】
　　右事毕【案经言立尸之礼记有无尸之文经载其常记述其变今附见于下】　记无尸则礼及荐馔皆如初【无尸谓无孙列可使者也殇亦是也礼谓衣服即位升降　疏曰自此尽诏降如初论防祭无尸之事云无尸谓无孙列可使者礼记云无孙则取同姓之适则大夫士祭先取孙无孙取同姓之适是无孙列可使无同姓之适是典孙列可使者也云殇亦是也首礼记曾子问云祭成防者必有尸明殇死无尸可知曾子问又云宗子直有隂厌庻殇直有阳厌是无尸也云礼谓衣服即位升降者虽无尸王人亦如葬所服即位于西序及升降与有尸相似】既飨祭于苴祝祝卒【记异者之节　疏曰云既飨者正谓祝释飨神辞告之使令祔之安之释飨讫佐食取黍稷祭于苴云记异者谓记无尸者异于有尸何者有尸祝释孝子辞释辞讫为祝祝卒别有迎尸己従之事今无尸者祝祝卒飨神讫无迎尸已后之事故下文云不绥祭之等是记异者之节也】不绥祭无泰羮湆胾从献【不绥言献记终始也事尸之礼始于绥祭终于从献绥当为堕疏曰此四事皆为尸是以上文有尸者云迎尸而入祝命佐食绥祭有泰羮湆自门入设于铏南胾四豆设于左又尸食之后主人献宾长以肝从主妇亚献宾长以燔从宾长献亦如之无尸阙此四事自羹以下三事皆防无字解之云不绥言献记终始也者以见绥无尸具陈四事凡祭礼以献为终举终以见始亦得为义今不但言献记其终始具言四事者欲明始于绥祭终于从献故郑即云事尸之礼始于绥祭终于从献故具言之绥当为堕祭者周礼守祧职云既祭藏其堕字为正取减为义】主人哭出复位【于祝祝卒防曰谓祝祝卒无尸可迎既无上四事主人遂即哭出复户外东面位也】祝阖牖户
　　降复位于门西【门西北面位　疏曰郑此及下注皆云复位者门西北面位者据上文尸出祝反入门左北面复位也】男女拾踊三【拾其业反注下同拾更也三更踊更音庚　疏曰凡言更踊者主人踊主妇踊宾乃踊三者三为拾也】如食间【隐之如尸】
　　【一食九饭之顷也　疏自隐之者谓阖牖户也九饭之顷时节也】祝升止哭声三啓户【声者噫歆也将啓户惊觉神也今文啓为开疏曰云声者噫歆也者若曲礼云将上堂声必扬故云将啓户惊觉神也】主人入【亲之　疏曰亲之者啓牖向是亲之事主人无事而入者是主人亲至神所恭敬之事也】祝从啓牖乡如初【乡许亮反牖先阖后啓扇在内也乡牖一名也如初者主人入祝从在左疏曰云乡牖一名也者诗云塞向瑾戸注云乡北出牖也与此注不同者语异义同北牖名乡乡亦是牖故云牖一名也】主人哭出复位【堂上位也　疏曰案下文宗人诏降如初注云诏主人降之乃降堂明此复位者复堂上东面位也】卒彻祝佐食降复位【祝复门西北面位佐食复西方位不复设西北隅者重闭牖户防也　重直用反　疏曰郑知祝与佐食位如此者见上经云主人即位于堂众主人及兄弟宾即位于西方佐食即宾也故知佐食言复位复西方可知知祝复位复门西北面位者上经祝入门左北面注不与执事同位接神尊也明此祝复位复门西北面位司知云重闭牖户防也者上经有尸首有阴厌有阳厌无阖牖户之事今无尸者阴厌时阖牖户今更设馔于西北隅复更阖牖户为防渎故不为也】宗人诏降如初【初赞阖牖户宗人诏主人降之　疏曰降谓礼毕降堂也上经云赞阖牖户主人降宾出注云宗人诏主人降彼谓降堂故知此云如初亦如上经诏降也本经记】　重既虞而埋之【重直龙反埋亡皆反　就所倚处埋之　疏曰案既夕礼初防朝祢庙重止于门外之西不入重不入者谓将向祖庙若过之然故不入门曰自祢庙随至祖庙庭厥明将出之时重出自道道左倚之郑注云适左主人位此注就所倚之处埋之谓于祖庙门外之东也　杂记】








　　仪礼经传通解续卷四
&lt;经部,礼类,通礼之属,仪礼经传通解__仪礼经传通解续&gt;
　　钦定四库全书
　　仪礼经传通解续卷五
　　宋　黄干　撰
　　丧大记上五　丧礼四之上
　　补【案丧大记本小戴篇自孔氏疏案郑目録云记人君以下始死至殡葬之事今仪礼正经丧既夕虞三篇所载惟士礼国之大丧以及诸侯大夫之礼皆缺礼经既缺而身处綦贵者尤讳言凶事故虽崩薨大变臣子至痛而防袭鄙陋反民庶之不若今以小戴篇名及本篇所述附以周礼礼记诸书载天子诸侯大夫之礼补为此篇列士之礼正经之后其先后次第之大畧并依士丧礼士丧礼有天子诸侯大夫所通用者不复重出读礼者所当互考也】
　　大宗伯以丧礼哀死亡【哀谓亲者服焉疏者含襚】朝觐防同则为上相大丧亦如之【相诏王礼也出按宾曰摈入诏礼曰相相者五人卿为上摈大丧王后及世子也　疏曰出接宾曰摈入诏礼曰相通而言之岀入皆称摈云相者五人卿为山摈据此大宗伯是卿故指此上摈而言也云大丧王后及世子也者以其与王为上相明是王后及世子亦得见大丧所相或嗣王则大丧中兼王丧也】　小宗伯掌五礼之禁令与其用等凡国之大礼佐大宗伯凡小礼掌事如大宗伯之仪　肆师之职凡卿大夫之丧相其礼凡国之大事治其礼仪以佐宗伯凡国之小事治其礼仪而掌其事如宗伯之礼　职丧掌诸侯之丧及卿大夫士凡有爵者之丧以国之丧礼涖其禁令序其事【国之丧礼丧服士丧既夕士虞今存者其余则亡事谓小敛大敛葬也　疏曰云国之丧礼丧服士丧既夕士虞今存者此据仪礼之内见在者而言云其余则亡者但仪礼本事义三千条其时有天子诸侯卿大夫士丧与既夕及虞卒哭与祔小祥大祥礼皆有遭暴桊而亡汉兴唯得十七篇髙堂生所传即今仪礼是也云事谓小敛大敛葬也者举大事而言其间仍有袭事亦掌之】　自天子达于庶人丧从死者祭从生者【从死者谓衣衾棺椁从生者谓奠祭之牲器王制】
　　右緫目
　　疾病外内皆埽【埽悉报反　为宾客将来问病也疾困曰病】君大夫彻悬士去琴瑟【县音注同去起吕反注同　声音动人病者欲静也凡乐器天子宫县诸侯轩县大夫判县士特县去琴瑟者不命之士　疏曰宫县四面宫室轩县去其一面判县又去其一面特县又去其一面县于东方或阶间郑云诸侯之大夫半天子之大夫西县钟东县磬士亦半天子之士县磬而已注云不命之士谓子男之士】寝东首于北牖下【首手又反牖依注音酉　为君来视之时也病者恒居北牖下或为墉下　疏曰论语乡党云疾君视之东首加朝服此云东首故知是君来视之时也以东方生长故东首乡生气士防下篇云东首于北墉下是恒在北墉下若君不视之时则不恒东首随病者所宜此熊氏所説今谓病者虽恒在北牖下若君来视之时则暂时移向南墉下东首令君得南面视之】废牀彻防衣加新衣体一人【牀士良反本或作床字防息列反　人始生在地废去牀庶其生气反彻防衣则所加者新朝服矣互言之也加朝服者明其终于正也体手足也四人持之为其不能自屈伸也】男女改服【为宾客来问病亦朝服也庶人深衣】属纩以俟絶气【属音烛纩音旷新绵也一音古旷反纩今之新绵易动摇置口鼻之上以为候】男子不死于妇人之手妇人不
  </div>
  <div class="pagination">
   <a href="仪礼经传通解_page23.html">
    上一页
   </a>
   <span>
    ...
   </span>
   <a href="仪礼经传通解_page19.html">
    19
   </a>
   <a href="仪礼经传通解_page20.html">
    20
   </a>
   <a href="仪礼经传通解_page21.html">
    21
   </a>
   <a href="仪礼经传通解_page22.html">
    22
   </a>
   <a href="仪礼经传通解_page23.html">
    23
   </a>
   <span class="current-page">
    24
   </span>
   <a href="仪礼经传通解_page25.html">
    25
   </a>
   <a href="仪礼经传通解_page26.html">
    26
   </a>
   <a href="仪礼经传通解_page27.html">
    27
   </a>
   <a href="仪礼经传通解_page28.html">
    28
   </a>
   <a href="仪礼经传通解_page29.html">
    29
   </a>
   <span>
    ...
   </span>
   <a href="仪礼经传通解_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
