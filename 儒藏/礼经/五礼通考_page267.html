<!DOCTYPE html>
<html>
<head>
    <meta charset="UTF-8">
    <title>五礼通考 - 第 267 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 267 页/共 431 页</h1>
    <div class="content">　　永始三年遣太中大夫嘉等循行天下与部刺史举惇朴逊譲有行义者各一人
　　元延元年有星孛于东井诏公卿大夫博士议郎以经对与内郡国举方正能直言极谏者各一人北邉二十二郡举勇猛知兵法者各一人
　　哀帝本纪建平元年诏大司马列侯将军中二千石州牧守相举考弟惇厚能直言通政事延于侧陋可亲民者各一人
　　元夀元年正月朔日有蚀之诏公卿大夫将军列侯中二千石举贤良方正能直言者各一人
　　平帝本纪元始元年五月朔日有蚀之公卿将军中二千石举敦厚能直言者各一人　二年举勇武有节明兵法郡一人诣公车
　　后汉书光武帝本纪建武六年九月晦日有食之公卿举贤良方正各一人　七年三月晦日有食之诏公卿司州牧举贤良方正各一人遣诣公车
　　汉官目録建武十二年八月乙未诏三公举茂材各一人亷吏各二人光禄嵗举茂材四行各一人察亷吏三人中二千石嵗察亷吏各一人廷尉大司农各二人将兵将军嵗察亷吏各二人监察御史司隷州牧嵗举茂材各一人
　　后汉书章帝本纪建初元年三月诏曰夫乡举里选必累功劳今刺史守相不明真伪茂材孝亷嵗以百数既非能显而当授之政事甚亡谓也每寻前世举人贡士或起亩不系阀阅敷奏以言则文章可采明试以功则政有异迹文质彬彬朕甚嘉之其令太傅三公中二千石二千石郡国守相举贤良方正能直言极谏之士各一人五月初举孝亷郎中寛博有谋任典城者以补长相　五年二月朔日有食之诏公卿以下举直言极谏能指朕过失者各一人遣诣公车将亲览问焉其以岩穴为先勿取浮华
　　汉官仪建初元年十二月诏书辟士四科其一曰徳行高妙志节清白二曰经明行修能任博士三曰明晓法律足以决疑能案章覆问才任御史四曰刚毅多略遭事不惑明足照奸勇足决断才任三辅令皆存孝悌清公之行自今以后审四科辟召及刺史二千石察举茂才尤异孝亷吏务寔校试以职有非其人不习曺事正举者故不以实法也
　　后汉书丁鸿传和帝时大郡口五六十万举孝亷二人小郡口二十万并有蛮夷者亦举二人帝以为不均下公卿会议鸿与司空刘方上言凡口率之科宜有阶品蛮夷错杂不得为数自今郡国率二十万口嵗举孝亷一人四十万二人六十万三人八十万四人百万五人百二十万六人不满二十万二嵗一人不满十万三嵗一人帝从之
　　和帝本纪永元五年三月诏曰选举良材为政之本科别行能必由乡曲而郡国举吏不加简择故先帝明勅在所令试之以职乃得充选又徳行尤异不须经职者别署状上而宣布以来出入九年二千石曽不承奉恣心従好司刺史讫无纠察今新蒙赦令且复申勅后有犯者显明其罚　六年诏令三公中二千石二千石内郡守相举贤良方正能直言极谏之士各一人昭岩穴披幽遣诣公车帝亲临策问选补郎吏
　　安帝本纪永初元年三月日有食之诏公卿内外众官郡国守相举贤良方正有道术之士明政术达古今能直言极谏者各一人　五年三月诏令三公特进侯中二千石二千石郡守诸侯相举贤良方正有道术达于政化能直言极谏之士各一人及至孝行与众卓异者并遣诣公车朕将亲览焉
　　建光元年令公卿特进侯中二千石二千石郡国守相举有道之士各一人
　　顺帝本纪延光四年令郡国守相视事未满嵗者一切得举孝亷吏诏公卿郡守国相举贤良方正能直言极谏之士各一人
　　阳嘉元年初令郡国举孝亷限年四十以上诸生通章句文吏能牋奏乃得应选其有茂才异行若顔渊子竒不拘年齿
　　左雄传雄上言郡国孝亷古之贡士出则宰民宣协风教若其面墙则无所施用孔子曰四十而不惑礼称强仕请自今孝亷年不满四十不得察举皆先诣公府诸生试家法文吏课牋奏副之正端门以练虚实以观异能以美风俗有不承科令者其罪法若有茂才异行自可不拘年齿帝従之
　　文献通考阳嘉二年张衡言自初举孝亷迄今二百嵗矣皆先孝行行有余力始学文法辛卯诏书以能章句奏案为限虽有至孝犹不应科此弃本而取末曽子长于孝然实鲁钝文学不若游夏政事不若冉季今欲使一人兼之苟外有可观内必有阙则违选举孝亷之志矣
　　后汉书黄琼传琼为尚书令以前左雄所上孝亷之选専用儒学文吏于取士之义犹有所遗乃奏増孝悌及能従政者为四科事竟施行
　　范氏蔚宗曰汉初诏举贤良方正州郡察孝亷秀才斯亦贡士之方也中兴以后复増淳朴有道仁贤能直言独行高节质直清白淳厚之属荣路既广觖望难裁自是窃名伪服浸以流竞权门贵士请谒烦兴自左雄任事限年试才虽颇有不宻固亦因时识宜而黄琼胡广张衡崔瑗之徒泥滞旧方互相诡驳卒之循名者屈其短算实者挺其效故雄在尚书天下莫敢妄选十余年间称为得人斯亦效寔之证乎徐氏曰案孝亷之举始自西都尝攷元朔诏书云深诏执事兴亷举孝今或至阖郡不荐一人其与中二千石礼官博士议不举者罪有司奏议曰不举孝不奉诏当以不敬论不察亷不胜任也当免详观此文则孝之与亷当是各为一科萧望之薛宣黄霸张敞等皆以察亷补长丞独王吉京房师丹孟喜皆以举孝亷为郎刘辅举孝亷为襄贲令东都则合为一科矣西都止従郡国奏举未有试文之事至东都则诸生试家法文吏课牋奏无异于后世科举之法矣西都未始限年至东都则年四十以上始得察举矣黄琼言左雄所上孝亷之选専用儒学文吏于取士之选犹有所遗乃奏増孝悌及能従政者为四科则知当时虽以孝亷名科而未尝责其孝行亷隅之实是亦失设科之本意也虽然汉世诸科虽以贤良方正为至重而得人之盛则莫如孝亷斯亦后世之所不能及
　　马氏端临曰西汉举贤良文学则令其对策而孝亷则无对策之事葢所谓贤良文学者取其忠言嘉谋足以佐国崇论宏议足以康时故非试之以对策则无以尽其材若孝亷则取其履行而非资其议论也今亦従而有试焉则所谓孝亷者若何而着之于篇乎又况左雄所言诸生试家法文吏课牋奏则又文之靡者去贤良所对尚复逺甚而何以言孝亷乎雄又言郡国孝亷古之贡士出则宁民宣协风教若其面墙则无所施用愚以为真孝实亷之人岂有不学墙面之理而以家法牋奏应选者又岂可遽许以学古入官之事也然史言雄立此法之后济隂太守胡广等十余人皆坐缪举免黜惟汝南陈蕃頴川李膺下邳陈球等三十余人得拜郎中自是牧守畏栗莫敢轻举则知当时孝亷一科滥吹特甚于文墨小技尚未能精通固无问其实行也科以孝亷名而犹如此则它可知王荆公诗言文章始隋唐进取归一律安知鸿都事竟用程人物呜呼其来久矣非始于隋唐也
　　蕙田案左雄限年试士之法此变荐举为课试之渐也以孝亷之名举之而所收者不过儒学文吏其真孝悌者反不得与无惑乎胡广张衡黄琼诸人纷纷多异论矣然在当时选举冒滥自不得不校试以严为澄汰范蔚宗所谓因时识宜者可谓得其平矣
　　观承案限年试士之法似非乡举里选本意然古者敷奏明试原属并行况荐举岂能尽公即果无私而所举孝亷乃未尝读书识字之人亦可使之従政立朝也耶则既举而试自不可少也
　　顺帝本纪汉安元年诏大将军公卿举贤良方正能探索者各一人
　　冲帝本纪建康元年诏三公特进侯卿校尉举贤良方正幽逸修道之士各一人
　　桓帝本纪建和元年诏大将军公卿校尉举贤良方正能直言极谏者各一人又诏大将军公卿郡国举至孝笃行之士各一人　三年诏大将军三公特进侯其与卿校尉举贤良方正能直言极谏之士各一人
　　元嘉二年诏公卿校尉举贤良方正能直言极谏者各一人
　　延熹八年诏公卿校尉举贤良方正　九年诏公卿校尉郡国举至孝
　　灵帝本纪建宁元年五月朔日有食之诏公卿以下及郡国守相举有道之士各一人
　　献帝本纪建安五年诏三公举至孝二人九卿校尉郡国各一人
　　蕙田案两汉辟举之目曰茂材异等曰贤良方正曰孝亷曰文学高第又有质朴敦厚逊譲有行及至孝笃行有道独行诸名大约西京得人以贤良为盛东京取士以孝亷为盛西汉察孝亷或阖郡不荐一人至东汉定郡国嵗举孝亷以户口多寡为差而贤良方正诸科非特诏不得常举顺帝用左雄之请限孝亷年四十以上通章句能牋奏者乃能应选又试之公府覆之端门以核虚滥葢后汉之举孝亷与唐宋进士科大略相同但郡国守相必取其实行防以乡评而后举之非如后代之投牒自献也今人称举人为孝亷葢由于此
　　文献通考西汉举贤良文学者晁错董仲舒公孙杜钦严助朱云王吉贡禹魏相葢寛饶孔光谷永杜邺何武辕固黄霸朱邑东汉举贤良文学者鲁丕申屠刚苏章李法爰延崔骃周燮刘瑜荀淑皇甫规张奂刘淑刘焉西汉举孝亷者路温舒龚胜鲍宣京房赵广汉张敞尹翁归王尊葢寛饶刘辅萧望之薛宣冯遂朱博杜邺王嘉师丹孟喜黄霸尹赏王吉京房平当东汉举孝亷者马棱魏霸韦彪冯豹贾琮郑周章张霸桓典桓鸾刘平江革周磐第五伦钟离意寒朗朱穆徐防张敏胡广袁安翟劭霍谞陈禅厐防陈桥元黄宪杨彪张纲王龚种暠陈球杜根刘陶李云傅燮葢勲张衡左雄李固杜乔呉祐延笃段颎陈蕃李膺刘祐宗慈巴肃范滂尹勲蔡衍羊陟陈翔檀敷刘儒贾彪符融郑太荀彧皇甫嵩朱隽刘虞公孙瓉袁术许荆第五访刘矩刘宠阳球刘琨张兴包咸杨仁董钧服防颍容许慎高龚刘梁高彪刘茂张武戴封雷义王烈谢夷吾李郃公沙穆华佗西汉任子入仕者苏武以父任为郎刘向以父任为辇郎孔光子男放为侍郎董恭为御史任贤为太子舍人萧育以父任为太子庶子史丹九男皆以丹任为侍中汲黯以父任为太子洗马史丹冯野王皆以父任为太子中庶子伏湛以父任为博士弟子辛庆忌以父任为右校丞杜延年以三公子补军司空虎贲诸郎皆父死子代【右父任】霍去病任光为郎杨恽以忠任为郎爰盎兄哙任盎为郎中【右兄任】侯霸以族父任为太子舍人赵兼淮南王舅子以宗家任为郎【右宗家任】元始二年龚胜邴汉乞骸骨策曰其上子若孙及同产子一人所上子男皆除为郎【右致仕任】东汉任子入仕者桓郁桓焉周勰耿秉马廖宋均黄琼袁敞黄琬臧洪何休西汉时以试吏入官者路温舒衞青公孙张汤杜周王防陈万年于定国龚胜丙吉赵广汉尹翁归张敞王尊孙寳何并薛宣朱胜朱邑赵禹王温舒尹齐减宣严延年尹赏楼防王吉鲍宣焦延夀西汉以博士入官者贾谊董仲舒疏广薛广徳彭宣贡禹韦贤夏侯胜辕固后苍韩婴胡母生严彭祖江公以太常掌故入官者晁错以博士弟子入官者息夫躬儿寛终军朱云眭萧望之匡衡马宫翟方进何武王嘉施讐房鳯召信臣东汉以博士入官者蔡茂承宫郎顗曺襃卢植戴凭欧阳歙牟长扬伦魏应西汉以赀为郎者张释之司马相如输财得官者卜式黄霸杨仆
　　蕙田案两汉入仕之途自辟举而外或出于掾吏或出于任廕西都以吏职致位公卿者甚众其时儒与吏未甚分别虽贤能儒雅之辈不嫌以吏为进身之阶东京之初吏职渐轻而才能出众者多由于辟举故丁邯以孝亷为尚书郎虽被杖责不肯应诏逮于唐宋以吏胥为杂流谓之流外出身而士大夫以刀笔吏起家者葢寥寥矣廕叙之法即成周世禄之遗意歴代相因不废然亦非劝学兴贤之正法今俱不载录通考此条以见两汉仕进之大略云其博士弟子升进之法别见学校门
　　右两汉取士
　　魏志文帝纪黄初二年初令郡国口满十万者嵗察孝亷一人其有秀异无拘戸口　三年诏曰今之计考古之贡士也十室之邑必有忠信若限年然后取士是吕尚周晋不显于前世也其令郡国所选勿拘老幼儒通经术吏达文法到皆试用有司纠故不以实者
　　通典魏文帝时尚书陈羣以天朝选用不尽人才乃立九品官人之法州郡皆置中正以定其选择州郡之贤有识鉴者为之区别人物定其高下
　　杜氏佑曰九品之制州郡各置大小中正各以本处人任诸府公卿及台省郎吏有徳充才盛者为之区别所管之人物定为九等其有言行修着则升进之或以五升四以六升五倘有道义亏缺则降下之或自五退六自六退七矣是以吏部不能审定核天下人才士庶故委中正铨第等级凭之授受谓免乖戾及法弊也惟能知其阀阅非复辨其贤愚所以刘毅云上品无寒门下品无势族南朝至于梁陈北朝至于周隋选举之法虽互相损益而九品及中正至开皇中方罢
　　晋书武帝本纪泰始四年诏王公卿尹及郡国守相举贤良方正直言之士　五年诏州郡举勇猛秀异之才刘毅传毅以魏立九品权时之制未见得人而有八损乃上疏曰臣闻立政者以官才为本而官才有三难人物难知一也爱憎难防二也情伪难明三也今立中正定九品高下任意荣辱在手操人主之威福夺天朝之权势爱憎决于心情伪由于已附托者必达守道者困悴上品无寒门下品无世族慢主罔时实为乱源损政之道一也置州都者取州里清议咸所归服将以镇异同一言议不谓一人之身了一州之才一人不审遂坐之若然自仲尼以上莫不有失则皆不堪何独责于中人者哉使是非之论横于州里嫌讐之隙结于人臣损政之道二也本立格之体谓人伦有序若贯鱼成次也今之中正坐成其私乃使优劣易地首尾倒错推贵异之器使在九品之下负载不肖越在成人之首损政之道三也委以一国之重而无赏罚之防杜一国之口培一人之势使得纵横无所顾惮诸受抂者抱怨积直独不蒙天地无私之徳而长壅蔽于邪人之铨损政之道四也一国之士多者千数中正知与不知将定品状必采声于台府纳毁于流言任已则有不识之弊聴受则有彼此之偏爱憎夺其乎人事乱其度损政五也凡立品设状者求人才以理物非虚饰名誉相为好丑也今于限当报虽职之高还附卑品无绩于官而高叙是为抑实功而隆虚名上夺天朝考绩之分下长浮华朋党之士损政六也凡官不同事人不同能今品不状才能之所宜而以九等为例若状得其实犹品状相妨况今九品所疎则削其长所亲则饰其短徒结白论以为虚誉则品不料能百揆何以得理损政七也前九品诏书善恶必书以为褒贬今之九品所下不彰其罪所上不列其善废襃贬之义任爱憎之断惩劝不明则风俗污浊天下人焉得不懈徳行而鋭人事损政八也职名中正寔为奸府事名九品而有八损臣以为宜罢疏奏优诏答之后司空衞瓘等亦共表宜省九品复古乡议里选帝竟不施行
　　马氏端临曰魏晋以来虽立九品中正之法然仕进之门则与两汉一而已或公府辟召或郡国荐举或由曺掾积累而升或由世胄承袭而用大率不外此三四涂辙然诸贤之説多欲废九品罢中正何也葢乡举里选者采毁誉于众多之论而九品中正者寄雌黄于一人之口且两汉如公府辟掾属州郡选曺僚皆自荐举而自试用之若非其人则非特累衡鉴之明抑且失倚毘之助故终不敢十分徇其私心其中正之法行则评论者自是一人擢用者自是一人评论所不许则司擢用者不敢违其言擢用或非其人则司评论者本不任其咎体统脉络各不相闗故徇私之弊无由征革又必限于九品専以一人其法太拘其意太狭其迹太露故趋势者不暇举贤如刘毅所谓上品无寒门下品无世族是也畏祸者不敢疾恶如孙秀为琅琊郡吏求品于清议王戎従弟衍衍将不许戎劝品之及秀得志朝士有怨者皆被害戎衍独免是也快恩讐者得以自恣如何劭初亡袁粲吊劭子岐岐辞以疾粲曰今年决下婢子品是也又如陈夀遭父丧有疾使婢丸药客见之乡里以为贬坐是沉滞累年谢惠连爱幸会稽郡吏杜徳灵及居父忧赠以五言诗十余首坐废不豫荣伍尚书仆射殷景仁爱其才乃白文帝言臣小儿时便见此文而论者云是惠连其实非也文帝曰若此便应通之元嘉七年乃为彭城王义康参军阎纉父卒继母不慈纉恭事弥谨而母疾之愈甚乃诬纉盗父时金寳讼于有司遂被清议十余年纉孝谨不怠母后意解更移中正乃得复品以此三事观之其法甚严然亦太拘葢人之履行稍亏者一入品目遂永不可以抆拭湔涤则天下无全人矣况中正所品者未必皆当乎固不若采之于无心之乡评以询其履行试之以可见之职业而验其才能一如两汉之法也
　　又曰任子之法始于汉而其法尤备于唐汉唐史列传中凡以门廕入仕者皆备言之独魏晋南北史不言门廕之法而列传中亦不言以门廕入仕之人何也葢两汉入仕之途或従辟召或举孝亷至隋唐则専以科目取人所以汉唐之以门廕入仕者皆不由科目与辟召者也自魏晋以来始以九品中正为取人之法而九品所取大槩多以世家为主所谓上品无寒门下品无世族故自魏晋以来仕者多世家逮南北分列凡三百年而用人之法多取之世族如南之王谢北之崔卢虽朝代推移鼎迁物改犹卬然以门地自负上之人亦缘其门地而用之故当时南人有三公之子傲九棘之家黄散之孙蔑令长之室之説北人亦有以贵袭贵以贱袭贱之説往往其时仕者或従辟召或举孝亷虽与两汉无异而所谓従辟召举孝亷之人则皆贵胄也其起自单族匹士而显贵者葢所罕见当时既皆尊世胄而贱孤寒故不至如后世之夸特起而鄙门廕而史传中所以不言以廕叙入官者葢所以见当时虽以它途登仕版居清要者亦皆世家也
　　顾氏炎武曰古之哲王所以正百辟者既已制官刑儆于有位矣而又为之立闾师设乡校存清议于州里以佐刑罚之穷移之郊遂载在礼经殊厥井疆称于毕命两汉以来犹循此制乡举里选必先考其生平一玷清议终身不齿君子有懐刑之惧小人存耻格之风教成于下而上不严论定于乡而民不犯降及魏晋而九品中正之设虽多失实遗意未亡凡被纠弹付清议者即废弃终身同之禁锢至宋武帝簒位乃诏有犯乡论清议赃污淫盗一皆荡涤洗除与之更始自后凡遇非常之恩赦文并有此语【齐梁陈诏并云洗除先注当日乡论清议必有记注之目】然乡论之污至烦诏书为之洗刷岂非三代之直道尚在于斯民而畏人之多言犹见于变风之日乎
　　蕙田案九品中正之制其弊至于毁誉失实爱憎任情刘毅论之详矣然考晋宋诸史所载以内行不谨被清议者甚众知士大夫尚以孝悌亷节为重有三代直道之遗焉又如宋文帝时舍人王宏为上所爱遇上谓曰卿欲作士人得就王球坐乃当判耳若往诣球可称防就席及至球举扇曰若不得尔宏还依事启闻上曰我便无如此何齐世祖时纪僧真得幸尝请曰臣逢圣时阶荣至此无所须唯就陛下乞作士大夫上曰此由江斆谢我不得措意可自诣之僧真承防诣斆登榻坐定斆顾命左右曰移吾牀逺客僧真丧气而退以告世祖世祖曰士大夫故非天子所命夫流品之清浊天子不得主而取凭于一二人之口则当时九等之髙下原有公论而所谓大小中正者亦必择名徳之士而授之非尽失实也汉时孝秀之举得士最多然当时亦有举秀才不知书察孝亷父别居之谣毁誉之失实岂独九品中正乎
　　通典东晋元帝制扬州嵗举二人诸州各一人时以天下丧乱务存慰勉远方孝秀不复策试到即除署既经略粗定乃诏试经有不中科刺史太守免官其后孝秀莫敢应命有送至京师皆以疾辞
　　太兴三年尚书孔坦议请普延五嵗许其讲习乃诏孝亷申至七年而秀才如故
　　马氏端临曰孝亷诸科自东汉以来皆有策试之事夫以文墨小技而定其优劣已不足以称其科之名矣今观东晋之事则应举者皆不能试之人且以孝亷自名而必迟以五嵗待其讲习乃能豫于试不亦有腼面目乎然观惠帝永宁初王接举秀才报友人书曰今世道交丧将遂剥乱而智识之士钳口韬笔非荣此行欲极陈所言冀有觉悟会是嵗三王举义惠帝复祚以国有大庆天下秀才孝亷一皆不试接以为恨然则上下相蒙姑息具文其来久矣宜其皆欲侥幸于不试也
　　宋制丹阳呉会会稽呉兴四郡嵗举二人余郡各一人凡州秀才郡孝亷至皆策试天子或亲临之及公卿所举皆属于吏部序才铨用凡举得失各有赏罚失者其人加禁锢年月
　　文帝元嘉中限年三十而仕孝武即位仕者不拘长幼宋书恩幸传论汉末丧乱魏武始基军中仓卒权立九品葢以论人才优劣非谓世族高卑因此相防遂为成法自魏至晋莫之能改州都郡正以才品人而举世人才升降葢寡徒以凭藉世资用相陵驾都正俗士斟酌时宜品目少多随事俯仰刘毅所云下品无高门上品无贱族也嵗月迁讹斯风渐笃凡厥衣冠莫非二品自此已还遂成卑庶周汉之道以智役愚台参差用成等级魏晋以来以贵役贱士庶之科较然有辨
　　齐尚书都令史骆宰议策秀才格五问并得为上四三为中二为下一不合与第谢超宗以为片辞折狱寸言挫众鲁史襃贬孔论兴言皆无俟繁而后秉裁夫表事之深析理之会岂必委牍方切理道非患对不尽问患以常文弗竒必使一通峻正宁劣五通而常与其俱竒一亦宜采诏従宰议因习宋代限年之制然而乡举里选不覈才徳其所进取以官婚胄籍为先遂令甲族以二十登门仕后门以三十试吏故有増年矫貌以圗进者其时士人皆厚结姻援奔驰造请浸以成俗
　　梁初无中正制年二十五方得入仕天监中又制凡九流常选年未三十不通一经者不得为官若有才同甘顔勿限年次至七年州置州重郡置郡崇乡置乡豪各一人専典搜荐无复膏粱寒素之隔普通七年诏凡州嵗举二人大郡一人
　　敬帝太平二年复令诸州各置中正仍旧放选举皆须中正押上然后量授不然则否
　　文献通考武帝天监中沈约上疏曰顷自汉代本无士庶之别自非仕宦不至京师罢公卿牧守并还乡里小人瞻仰以成风俗且庠校棊布传经授业学优而仕始自乡邑本于小吏干佐方至文学功曺积以嵗月乃得察举人才秀异始为公府所辟迁为牧守入作台司汉之得人于斯为盛今之士人并聚京邑其有守土不迁见谓愚贱且当今士子繁多略以万计常患官少才多无地以处秀才自别是一种任官非若汉代取人之例也假使秀才对五问可称孝亷答一策能过此乃雕虫小道非闗理乱一切得失以此求才徒虚语耳鸿胪卿裴子野又论曰书云贵贵为其近于君也天下无生而贵者是故道义可尊无择负贩苟非其人何取代族周衰礼坏政出臣下卿士大夫自相继及非夫嗣嫡犹等家臣且徒步匹夫见礼侯伯式闾拥篲无絶于时其后四方豪势之家门客千数卑身折节比食同袍虽相倾倚亦成风俗迄于二汉尊儒重道朝廷州里学行是先虽名公子孙还齐布衣之士士庶虽分而无华素之隔有晋以来其流稍改草泽高士犹厠清涂降及季年専称阀阅自是三公之子傲九棘之家黄散之孙蔑令长之室转令互争铢两所论必门户所议莫贤能苟且之俗成傲慢之祸作非所以敦退让厉徳兴化之道也
　　陈依梁制凡年未三十不得入仕唯经学生策试得第诸州迎主簿西曺左奏及尝为挽郎得未壮而仕后魏州郡皆有中正掌选举每以季月与吏部铨择可否其秀才对策第居中上表叙之正始元年冬乃罢诸郡中正
　　魏书韩麒麟传子显宗上言前代取士必先正名故有贤良方正之称今州郡贡察徒有秀孝之名而无秀孝之实而朝廷但检其门望不复弹坐如此则可别贡门地以叙士人何假冒秀孝之名或云代无竒才不若取士于门此亦失矣岂可以代无周召便废宰相而不置哉但当较其寸长铢重者即先叙之则贤才无遗矣
　　隋书礼仪志后齐每策秀孝中书策秀才集书策贡士考功郎中策亷良天子常服乘舆出坐于朝堂中楹秀孝各以班草对其有脱误书滥孟浪者起立席后饮墨水脱容刀
　　通典北齐选举多沿后魏之制凡州县皆置中正周武帝平齐诏山东诸州举明经干理者上县六人中县五人下县四人宣帝大成元年诏州举高才博学者为秀才郡举经明行修者为孝亷上州上郡嵗一人隋文帝开皇七年制诸州嵗贡三人工商不得入仕帝始建进士科
　　蕙田案魏晋以降虽有秀才孝亷诸科而郡国之察举吏部之铨选率凭于中正之高下其弊也重门阀而轻孤寒所举者不必贤能所弃者不必不肖至于隋世乃废九品中正之制而设进士科士皆得投牒自进州郡不复察其素行而乡举里选之法遂不可复矣
　　右魏晋至隋取士
　　唐书选举志唐制取士之科多因隋旧然其大要有三由学馆者曰生徒由州县者曰乡贡皆升于有司而进退之其科之目有秀才有明经有进士又有俊士有明法有明字有明算有一史有三史有开元礼有道举有童子而明经之别有五经有三经有二经有学究一经有三礼有三此嵗举之常选也其天子自诏者曰制举以待非常之才焉举选者不由学馆者谓之乡贡皆懐牒自列于州县试已长吏以乡饮酒礼会属僚设賔主陈俎豆备管牲用少牢歌鹿鸣之诗因与耆艾序长少焉既至者皆疏名列到结欵通保及所居始由户部集阅而闗于考功员外郎试之凡秀才试方略策五道以文理通粗为上上上中上下中上凡四等为及第凡明经先帖文然后口试经文大义十条答时务策三道亦为四等凡开元礼通大义百条策三道者超资与官义通七十策通二者及第散试官能通者依正员凡三传科左氏传问大义五十条公羊谷梁传三十条策皆三道义通七以上策通二以上为第白身视五经有出身及前资官视学究一经凡史科每史门大义百条策三道义通七策通二以上为第能通一史者白身视五经三传有出身及前资官视学究一经三史皆通者奨擢之凡童子科十嵗以下能通一经及孝经论语卷诵文十通者予官通七予出身凡进士试时务策五道帖一大经经策全通为甲第策通四帖过四以上为乙第凡书学先口试通乃墨试説文字林二千条通十八为第凡算学录大义本条为问答明数造术详明术理然后为通试九章三条海岛孙子五曺张邱建夏侯阳周髀五经算各一条十通六记遗三等数帖读十得九为第试缀术缉古录大义为问答者明数造术详明术理无注者合数造术不失义理然后为通缀术七条辑古三条十通六记遗三等数帖读十得九为第落经者虽通六不第凡文崇文生试一大经一小经或二中经或史记前后汉书三国志各一或时务策五道经史皆试策十道经通六史及时务策通三皆帖孝经论语共十条通六为第
　　蕙田案隋大业中置进士科试以策问唐初亦因之高宗永隆二年诏进士试杂文两篇通文律然后试策所谓杂文即诗赋之类也天寳十一载诏进士帖经既通而后试文诗赋各一篇文通而后试策是则进士一科永隆以前止有对策天寳以前有策有诗赋天寳以后有帖经有策有诗赋无専试策与帖经之事志所云进士试时务策帖一大经经策皆通为甲第者非也又进士试有杂文始于高宗之世而説者谓隋以诗赋取士亦误矣　志载算学一条似有重复讹舛之处文献通考亦同俟考
　　通典初秀才科等最高贞观中有举而不第者坐其州长由是废絶士族所趋向惟明经进士二科而已秀才之科久废明经虽有甲乙丙丁四科进士有甲乙二科自武徳以来明经惟有丁第进士唯乙科而已其进士大抵千人得第者百一二明经倍之得第者十一二其制诏举人不有常科皆标其目而搜之试之日或在殿廷天子亲临观之试已糊其名于中考之文策高者特授以美官其次与出身应诏者多则二千人少则不下千人所收百才有一
　　蕙田案此则唐时已有糊名之法但惟施于制科而明经进士则否
　　顾氏炎武曰旧唐书杜正伦传正伦隋仁夀中与兄正元正藏俱以秀才擢第唐代举秀才止十余人正伦一家有三秀才甚为当时称美唐登科记武徳至永徽每年进士或至二十余人而秀才止一人二人【旧唐书职官志则云秀才有唐已来无其人】杜氏通典云初秀才科第最高试方略策五条有上上上中上下中上凡四等贞观中有举而不第者坐其州长由是废絶【新唐书高宗永徽二年始停秀才科】士人所趋向惟明经进士二科而已显庆初黄门侍郎刘祥道奏言国家富有四海于今有四十年百姓官寮未有秀才之举未必今人之不如昔将荐贤之道未至岂使方称多士遂缺斯人请六品以下爰及山谷特降纶言更审搜访唐人之于秀才其重如此【秀才字出史记贾生年十八以能诵诗属书闻于郡中呉公为河南守闻其秀才而儒林公孙等之议则曰有秀才异等辄以名闻此秀才之名所起】元宗御撰六典言凡贡举人有博识高才强学待问无失俊选者为秀才通二经已上者为明经明闲时务精熟一经者为进士张昌龄本州欲以秀才举之昌龄以时废此科已久固辞乃充进士贡举及第是则秀才之名乃举进士者之所不敢当也又文苑英华判目有云乡举进士至省求试秀才考功不聴求诉而已赵岊判曰文艺小善进士之能访对不休秀才之目是又进士求试秀才而不可得也今以生员而冒呼此名何也【容斋三茟谓秀才之名自宋魏以后实为贡举科目之最而今世俗以为相轻之称】　明初尝举秀才【洪武十五年征至秀才数千人】如太祖实录洪武四年四月辛丑以秀才丁士梅为苏州府知府童权为州府知府俱赐冠带十年二月丙辰以秀才徐尊生为翰林应奉十五年八月丁酉以秀才曽泰为户部尚书是也亦尝举孝亷【洪武十八年十二月丙午】洪武二十年二月己丑以孝亷李徳为应天府尹是也此辟举之名非所施于科目之士今俗谓生员为秀才举人为孝亷非也
　　洪氏容斋随笔唐世制科举目猥多徒异其名耳其实与诸科等也张九龄以道侔伊吕策高第以登科记及会要考之葢先天元年九月明皇初即位宣劳使所举诸科九人经邦治国材可经邦才堪刺史贤良方正与此科各一人藻思清华兴化变俗科各二人其道侔伊吕策问殊平平但云兴化致理必俟得人求贤审官莫先任举欲逺循汉魏之规复存州郡之选虑牧守之明不能必鉴次及越骑佽飞皆出畿甸欲均井田于要服遵邱赋于革车并安人重谷编户农桑之事殊不及为天下国家之要道则其所以待伊吕者亦狭矣九龄于神龙二年中材堪经邦科本不书计亦此类矣
　　蕙田案唐世制科之目见于登科记者有贤良方正能直言极谏科博通坟典达于教化科识洞韬略堪任将帅科清亷守节政术可称堪任县令科孝弟力田闻于乡闾科详明政术可以理人科才识兼茂明于体用科达于吏理可使従政科军谋宏达材任将帅科志烈秋霜科幽素科词殚文律科词标文苑科蓄文藻之思科抱儒素之业科文艺优长科絶伦科临难不顾徇节宁邦科长才广度沈迹下僚科拔萃科疾恶科才膺管乐科道侔伊吕科龚黄科材堪经邦科才高位下科抱器怀能科茂材异等科良材异等科文儒异等科文以经国科藏名负俗科藻思清萃科寄以宣风则能兴化变俗科手笔俊拔超越辈流科悊人竒士逸沦屠钓科文史兼优科文词雅丽科博学通议科博学宏词科文辞秀逸科风雅古调科词藻宏丽科智谋将帅科武足安边科高才沉沦草泽自举科高材未达沈迹下僚科多才科王霸科高蹈邱园科乐道安贫科讽谏主文科经学优深科军谋越众科而王伯厚困学纪闻云唐制举之名多有八十有六则登科记所载尚有未尽者矣
　　唐书选举志高宗永徽二年始停秀才科
　　上元二年加试贡士老子策明经二条进士三条永隆二年考功员外郎刘思立言明经多抄义条进士惟诵旧策皆亡实材而有司以人数充第乃诏自今明经试帖十得六以上进士试杂文二篇通文律者然后试策
　　通典武后载初二年二月策问贡士于洛城殿数日方了殿前试人自此始
　　马氏端临曰武后所试诸路贡士葢如后世之省试非省试之外再有殿试也唐自开元以前试士未属礼部以考功员外郎主之武后自诡文墨故于殿陛间下行员外郎之事
　　蕙田案通考载此事作天授元年考之正史武后以载初二年九月改元天授则策试贡士在未改元以前通典为是
　　长夀二年后自制臣轨两篇令贡举习业停老子神龙二年二月制贡举人停臣轨依旧习老子
　　开元二十一年宗新注老子成诏天下每嵗贡士减尚书论语策而加老子
　　唐书选举志开元二十四年考功员外郎李昻为举人诋诃帝以员外郎望轻遂移贡举于礼部以侍郎掌之礼部选士自此始
　　文献通考开元二十五年勅曰进士以声韵为学多昧古今明经以帖诵为功罕穷防趣自今明经问大义十条对时务策三首进士试大经十帖
　　天寳六载上欲广求天下之士命通一艺以上皆诣京师李林甫恐草野之士对策斥言其奸恶建言举人多卑贱愚愦恐有俚言污浊圣聴乃令郡县长官精加试练具名送省委尚书覆试御史中丞监之取名实相副者闻奏既而至者皆试以诗赋论遂无一人及第者马氏端临曰以唐登科记考之是年进士二十三人风雅古调科一人不知何以言无一人及第也
　　册府元开元二十四年已后复有秀才举其时以进士渐难而秀才本科无贴经及襍文之限反易于进士主司以其科废久不欲拔奨应者多落之三十年来无登第者至天宝初礼部侍郎韦陟始奏请有堪此举者乃令长官特考其常年举送者并停
　　顾氏炎武曰册府元又言代宗朝杨绾为礼部侍郎请置五经秀才科事寝不行而旧唐书儒学冯伉大歴初登五经秀才科则是尝行之而旋废耳
　　文献通考肃宗乾元初中书舍人李揆兼礼部侍郎言主司考取士多不考实徒峻其隄防索其书策殊不知艺不至者居文史之囿亦不能摛其词藻深昧求贤之意及试进士日于庭中设五经诸史及切韵本于牀而引贡士谓之曰大国选士但务得材经籍在兹请恣寻捡
　　蕙田案据此则唐时进士试诗赋不许持切韵矣然白居易集有云礼部进士例许用书策兼得通宵得通宵则思虑必周用书策则文字不错是唐试进士无挟书之禁岂李揆知贡举以后遂以为例与
　　又案搜索怀挟之例唐时始有之
　　唐书选举志代宗广徳元年贾至为侍郎建言嵗方艰歉举人赴省者两都试之两都试人自此始
　　宝应二年礼部侍郎杨绾言进士科起于隋大业中是时犹试策高宗朝刘思立加进士杂文明经填帖故为进士者皆诵当代之文而不通经史明经者但记帖括又投牒自举非古先哲王侧席求贤之意请依古察孝亷其乡闾孝友信义亷耻而通经者县荐之州州试其所通之学送于省自县至省皆勿自投牒其到状保辨识牒皆停而所习经取大义聴通诸家之学每问经十条对策三道皆通为上第吏部官之经义通八策通二为中第与出身下第罢归其明经进士及道举并停帝以问翰林学士对曰举进士久矣废之恐失其业乃诏明经进士与孝亷兼行
　　蕙田案孝亷科罢于建中元年
　　初礼部侍郎亲故移试考功谓之别头贞元十六年中书舍人高郢奏罢议者是之元和十三年礼部侍郎庾承宣奏复考功别头试太和三年高锴为考功员外郎取士有不当监察御史姚中立又奏停考功别头试六年侍郎贾餗又奏复之
　　蕙田案唐之别头试即今所谓回避卷也
　　元和中明经停口义复试墨义十条五经取通五明经通六其尝坐法及为州县小吏虽艺文可采勿举初开元中礼部考试毕送中书门下详覆其后中废元和十三年侍郎钱徽所举送覆试多不中选由是贬官而举人杂文复送中书门下长庆三年侍郎王起言故事礼部已放榜而中书门下始详覆今请先详覆而后放榜议者以起虽避嫌然失贡职矣太和八年宰相王涯以为礼部取士乃先以牓示中书非至公之道自今一委有司以所试杂文乡贯三代名讳送中书门下蕙田案唐进士放牓毕以试文送两省详覆如今之乡会试卷送部磨勘非别命题覆试之也
　　先是进士试时赋及时务策五道明经策三道建中二年中书舍人赵赞权知贡举乃以箴论表赞代诗赋而皆试策三道太和八年礼部复罢进士议论而试诗赋文宗従内出题以试进士谓侍臣曰吾患文格浮薄昨自出题所试差胜乃诏礼部嵗取登第者三十人茍无其人不必充其数是时文宗好学嗜古郑覃以经术位宰相深嫉进士浮薄屡请罢之文宗曰敦厚浮薄色色有之进士科取人二百年矣不可遽废因得不罢武宗即位宰相李徳裕尤恶进士初举人既及第缀行通名诣主司第谢其制序立西阶下北上东向主人席东阶下西向诸生拜主司答拜乃叙齿谢恩遂升阶与公卿观者皆坐酒数行乃赴期集又有曲江会题名席至是徳裕奏国家设科取士而附党背公自为门生自今一见有司而止其期集参谒曲江题名皆罢
　　蕙田案门生之名起于两汉谓所业者非谓所举之士也然东汉孝亷于举主之丧至有制服三年比于心丧者则谢恩私门汉时已然矣唐世士子始以有司为座主而自称门生中叶以降遂成门户之习至是李文饶当国始议进士及第后祗许一度参谒有司不得于私宅聚集参谒葢座主门生之禁实始于此
　　唐国史补进士为时所尚久矣是故俊又实在其中由此而出者终身为文人故争名常为时所弊其都会谓之举通称谓之秀才投刺谓之乡贡得第谓之进士互相推敬谓之先辈俱捷谓之同年有司谓之座主京兆府考而升之者谓之等第外府不试而贡者谓之拔解【然拔解亦须预托人为诗赋非谓自荐】将试各相保谓之合保羣居而赋谓之私试造请权要谓之闗节激声价谓之还往既捷列名于慈恩寺塔谓之题名大燕于曲江亭子谓之曲江会【曲江大会在闗试后亦谓闗宴宴后同年各有所之亦谓之离会】籍而入选谓之春闗不捷而醉饱谓之打眊燥匿名造谤谓之无名子退而肄业谓之过夏执业以出谓之夏课【亦谓之秋卷】挟藏入试谓之书策此其大略也
　　马氏端临曰案昌黎公赠张童子序言天下之以明二经举其得升于礼部者嵗不下三千人谓之乡贡又第其可进者属之吏部嵗不及二百人谓之出身然观登科记所载虽唐之盛时每年礼部所放进士及诸科未有及五七十人者与昌黎所言不合又开元十七年限天下明经取士及第每年不过百人又太和勅进士及第不得过四十人明经不得过百一十人然记所载逐年取人数如此则元未尝过百人固不必为之限也又明经及第者姓名尤为寥寥今曰不得过百一十人则是每科尝过此数矣岂登科记所载未备而难凭耶唐史摭言载华良入为京兆解不第以书让考官曰圣唐有天下垂二百年登进士科者三千余人以此证之则每嵗所放不及二十人也登科记不误矣
　　右唐取士
　　文献通考梁太祖开平元年勅近年举人当秋荐之时不亲试者号为拔解今后宜止絶　又勅礼部贡院每年所放明经及第不得过二十人
　　干化元年以尚书左仆射杨涉知贡举非常例也开元时以礼部侍郎専知贡举其后或以它官领多用中书舍人及诸司四品清资官唯会昌中命太常卿王起主贡举时亦检校仆射五代时或以兵部尚书或以戸部侍郎刑部侍郎为之不専主于礼侍矣
　　后唐庄宗同光三年勅今年新及第进士符蒙正等令翰林院覆试升王徽桑维翰居魁亚降蒙正为第四今后礼部所试委中书门下子细详覆奏闻
　　三年工部侍郎任赞奏请诸举人不是家在逺方水陆隔越者逐处选賔従官僚中艺学精博一人各于本贯一例分明比试如非通赡不许妄给文解
　　明宗长兴三年勅今后落第举人所司已纳家状者次年便赴贡院就试并免再取文解
　　长兴四年礼部贡院奏新立条件如后一九经五经呈帖由之时试官书通不后有不及格者唱落后请置笔砚将所纳帖由分明却令自阅或者试官错书通不当与改正如懐疑者便许请本经当面校对如寔是错即更于帖由上书名而退一五科常年駮榜出多称屈塞今年并明书所对经书墨义云第防道不第防道粗第防道通任将本经书疏照证如考试官去留不当许将状陈诉当再考较如合黜落妄有披述当行严断一今年举人有抱屈落第者许将状披诉于贡院当与重试如贡院不理即诣御史台论诉请自试举人日令御史台差人受举人诉屈文状并引本身勘问所论事件或知贡举官及考试官以下敢受货赂升擢亲朋屈抑艺能隂従请托及不依格去留一事有违请行朝典一懐挟书策旧例禁止请自今后入省门搜得文书者不计多少准例扶出殿将来两举一遥口受人回换试处及抄义题帖书时诸般相救准例扶出请殿将来三举一艺业未精准格落下耻见同人妄扇屈声拟为将来基址及他人帖对过塲数多者便生诬玷或罗织殴骂者并当收禁牒送御史台请赐勅鞫如知贡举官及考试官事涉私徇情屈塞艺士请行朝典若虚妄者请严行科断牒送本道重处色役仍永不得入举同保人亦请连坐各殿三举奉勅宜依又奏准会要贡人至元日列在方物之前以备充庭之礼近来直临锁院前赴应天门外朝见今后请令举人复赴正仗如旧法或以人数不少请祗取诸科解头一人就列其余续到者俟齐日别令朝见奉勅依
　　叶氏梦得曰唐末礼部知贡举有得程文优者即以已登第时名次处之不以甲乙为高下也谓之衣鉢和凝登第名在十三后得范鲁公质遂处以十三其后范登相位官至太子太傅封国于鲁与凝皆同世以为异也
　　后周太祖广顺三年勅礼部贡院于引试之前精加考校逐去留无艺者虽应举年深不得饶借数有艺者虽遭黜落并许陈诉祗不得街市省门故为喧竞及投无名文字讪毁主司如有故违必行严断配流边逺同保人永不得赴举主司不得受荐托书题宻具姓名闻奏其举人不得就试又令今后举人须取本乡贯文解若乡贯阻隔祗许两京给解
　　世宗显徳二年勅国家设贡举之司求俊茂之士务询文行以中科名比闻近年以来多有滥进或以年劳而得第或因媒势以出身今嵗所贡举人试令防详果见纰缪须至去留其李覃何曮杨徽之赵隣防等四人宜放及第其严説武允成王汾闾丘舜卿任惟吉周度张慎防王翥马文刘选程浩然李进等一十二人艺学未精并宜黜落且令苦学以俟再来礼部侍郎刘温叟失于选士颇属因循据其过尤合行谴谪尚示寛恕特与矜容刘温叟放罪将来贡举公事仍令所司具条理闻奏　其年五月尚书礼部侍郎知贡举窦仪奏其进士请今后省卷限纳五卷以上于中虽有诗赋论各一卷余外雅文歌篇并许同纳祗不得有神道碑志文之类其帖经对义并须实考通三已上为合格将来却覆试考试终其不及人以文艺优劣定为五等取文字乖舛词理纰缪最甚者为第五等殿五举其次者为第四等殿三举以次稍优者为第三等第一等并许次年赴举其所殿举数并于所试卷子朱书封送中书门下请行指挥及罪发解试官监官等其诸科举人若合解不解不合解而解者监官试官为首罪勒停见任举送长官闻奏取裁监官试官如受赂及今后进士如有倩人述作文字应举者许人告言送本处色役永不得仕进同保人知者殿四举不知者殿两举受倩者如见在官停任选人殿三选举人殿五举诸色人量事科罪従之　窦仪又奏乞依唐穆宗时考试及第进士先具姓名杂文申送中书请奏覆讫下当司与诸科一齐放榜五年右谏议大夫知贡举刘涛于东京试士放榜后率新及第进士刘坦已下一十五人来赴行在以其所试诗赋进呈上以其词多纰缪命翰林学士李昉覆试退落郭浚赵保雍等七人涛坐责官
　　马氏端临曰五代五十二年其间惟梁与晋各停贡举者二年则降勅以举子学业未精之故至于朝代更易干戈抢攘之嵗贡举固未尝废也然每嵗所取进士其多者仅及唐盛时之半土宇分割人士流离固无怪其然但三礼三学究明经诸科唐虽有之然每科所取甚少而五代自晋汉以来明经诸科中选者动以百人计葢帖书墨义承平之时鄙其学而不习国家贱其科而不取故惟以攻诗赋中进士举者为贵丧乱以来文学废坠为士者往往従事乎帖诵之末习而举笔能文者固罕见之国家亦姑以是为士子进取之涂故其所取反数倍于盛唐之时也国初诸科取人亦多于进士葢亦承五季之弊云
　　右五代取士
</div>
    <div class="pagination">
<a href="五礼通考_page266.html">上一页</a><span>...</span><a href="五礼通考_page262.html">262</a><a href="五礼通考_page263.html">263</a><a href="五礼通考_page264.html">264</a><a href="五礼通考_page265.html">265</a><a href="五礼通考_page266.html">266</a><span class="current-page">267</span><a href="五礼通考_page268.html">268</a><a href="五礼通考_page269.html">269</a><a href="五礼通考_page270.html">270</a><a href="五礼通考_page271.html">271</a><a href="五礼通考_page272.html">272</a><span>...</span><a href="五礼通考_page268.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
