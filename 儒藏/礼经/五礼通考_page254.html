<!DOCTYPE html>
<html>
<head>
    <meta charset="UTF-8">
    <title>五礼通考 - 第 254 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 254 页/共 431 页</h1>
    <div class="content">　　蕙田案射人所陈郑孔及易祓郑锷王氏详説皆以为宾射惟王志长以为大射燕射均同此仪但此经亦无明文姑存旧说
　　又案夏官大司马疏大射用诸侯为六耦若宾射射人亦用六耦但不用诸侯当用卿大夫为之
　　夏官小臣宾射掌事如太仆之法【注宾射与诸侯来朝者射　疏宾射对大射亦为小也】
　　春官眡了宾射奏其钟鼓【注击朄以奏之其登歌太师自奏之】
　　【王氏曰宾射王与诸侯射奏钟鼓以为之节】
　　镈师凡祭祀鼓其金奏之乐飨食宾射亦如之
　　典庸器祭祀帅其属而设笋虡陈庸器宾射亦如之杜氏佑曰宾射谓列国诸侯来朝于王或诸侯自相朝聘或孤卿以下礼宾而射谓之宾礼皆行之于朝或行于庙
　　【聂氏崇义曰士无大射而有宾射燕射之礼】
　　右宾射
　　周礼春官乐师燕射帅射夫以弓矢舞【注射夫众耦也】
　　蕙田案大司马疏燕射三耦用卿大夫以下为之
　　夏官司弓矢燕射共弓矢如数并夹
　　礼记射义古者诸侯之射也必先行燕礼故燕礼者所以明君臣之义也【注言别尊卑然后射以观徳行也疏古者诸侯之射必先行燕礼者燕初似飨即是先行飨礼而云先行燕礼者燕初似飨正谓其行礼似飨其余则燕故礼具牲狗及设折俎行一献此等皆燕之法也故云先行燕礼也燕礼所以明君臣之义者谓臣于堂下再拜稽首升成拜君答拜以君臣尽竭其力致敬于君君施惠以报之也】
　　蕙田案此经文只举诸侯而疏内却兼言天子盖天子本有燕射之礼经特举一以见其余耳
　　诗曰曾孙侯氏四正具举大夫君子凡以庶士小大莫处御于君所以燕以射则燕则誉言君臣相与尽志于射以习礼乐则安则誉也是以天子制之而诸侯务焉此天子之所以养诸侯而兵不用诸侯自为正之具也【注此曾孙之诗诸侯之射节也四正正爵四行也四行者献宾献公献卿献大夫乃后乐作而射也莫处无安居其官次者也御犹侍也以燕以射先行燕礼乃射也则燕则誉言国安则有名誉誉或为与】
　　蕙田案郑以此曾孙之诗为貍首貍首大射所歌但诗中并无貍首字则亦臆揣耳疏又云云正爵四行献宾献公献卿献大夫者大射礼文云乃后乐作而射也者案大射礼献大夫之后乃后工入乐作而后射此谓大射也若燕射则脱屦升堂坐之后乃射矣故燕礼説屦升堂献士毕若射则大射正为司射如乡射之礼是也然则燕射之仪已见燕礼王昭禹谓此诗乃燕射所歌以诗中明有以燕以射也今故采入
　　杜氏佑曰燕射天子诸侯无事之日燕息纵适或燕劳来朝聘使之宾或复自与已臣共相劳息若天子诸侯之射则先行燕礼以明君臣之义卿大夫则先行乡饮之礼以明长幼之序
　　右燕射
　　周礼地官乡大夫三年则大比考其徳行道艺而兴贤者能者献贤能之书于王退而以乡射之礼五物询众庶一曰和二曰容三曰主皮四曰和容五曰兴舞【注和谓有徳容谓有仪主皮谓射而中盖庶人惟张皮射之也元谓和载六徳容包六行也主皮和容兴舞则六艺之射与礼乐与当射之时民必观焉因询之也孔子射于矍相之圃观者如堵墙射至于司马使子路出誓射者又使公罔之裘序点扬觯而语询众庶之仪若是乎】
　　【章氏俊卿曰射义曰驺虞乐官备也貍首乐会时也采苹乐循法也采蘩乐不失职也然则王射以驺虞大夫之乡射亦以驺虞者乡射之询众庶亦欲官备于天子也】
　　【何氏曰物犹事也乡大夫既献贤能之书归而合其民于乡射询问于众而求其人以储养而待举也黄氏曰和内志正也容外体直也主皮中也复曰和容中不骄不中不慑也】
　　【易氏祓曰射以观徳古者诸侯贡士于天子天子试之于射宫大射犹然则乡射为可知今以其礼推之凡射之仪天子与诸侯乡大夫尊卑虽异而皆发乗矢乗矢四矢也皆有乐以为之节射义所谓何以射何以听是已盖天子驺虞九节则四节以射五节以听诸侯貍首七节则四节以射三节以听卿大夫士采苹采蘩五节则四节以射一节以听方其未射其听审矣内志正而其节比于乐是之谓和外体直而其容比于礼是之谓容及其射也持弓矢审固而以中鹄为主鹄以皮为之是之谓王皮乗矢皆循声而发发而不失正鹄礼乐交作向前之和容备焉是之谓和容及其已射皆有舞以为发扬蹈厉之举是之谓兴舞且射之物有五而其节有三曰和曰容见于未射之时曰主皮曰和容见于射侯之际曰兴舞见于既射之后此射之序以此推乡射其礼可考矣】
　　【陈氏祥道曰周礼乡大夫以乡射之礼五物询众庶有主皮之射乡射记曰礼射不主皮主皮之射者胜者又射不胜者降郑氏释周礼曰庶民无射礼因田猎分禽则有主皮释乡射曰礼射大射宾射燕射也不主皮者贵其容体比于礼其节比于乐不待中为备也言不胜者降则不复升射也主皮者无侯张兽皮而射之主于获也尚书大传曰战鬬不可不习故于搜狩以闲之也闲之者贯之也贯之者习之也凡祭取余获陈于泽然后卿大夫相与射也中者虽不中也取不中者虽中也不取所以贵揖让之取也而贱勇力之取向之取也于囿中勇力之取也今之取也于泽宫揖让之取也泽习礼之处非所以行礼其射又主中此主皮之射与盖主皮之射庶人之礼也乡大夫或用之于泽宫卿大夫或用之以询众庶用之以询众庶在和以容之后则主皮之射虽君子之所不废亦非其所尚也晚周之时射尚主皮故孔子讥之曰射不主皮为力不同科古之道也】
　　蕙田案主皮为庶人之射陈氏疏解已明故不另列
　　【王氏应电曰贤能者既献于王以为公朝之臣其比闾之吏与府史胥徒大比黜陟之后将何所取哉于是乡老复以射询众庶和者恺悌温良此立人之本容者容止可观如汉选舞者以形容魁梧也主皮者不失正鹄和容者容体比于礼兴舞者节奏比于乐】
　　【王氏志长曰贾氏以为和居六徳之终故曰载孝居六行之始故曰包容即孝也三物中其事一十有八今六徳惟问和六行惟问容六艺惟问射礼乐盖贡贤于王未能尽备故畧举五者问之六徳其大者故问其卒六行其小者故问其先礼以安上治民乐以移风易俗射以男子所有事故特言之其説附会后郑辨矣然嫌于太凿其容何以为孝谓善为孝者必合于礼之容仪其説支离无根不若后儒谓五物皆指射言古之用人欲加之任使必以射观其器能虞书所谓侯以明之下文五者非射不能知犹后世观身言之法也其人气质暴戾容止倾邪必不能尽五射之美故先观其和次观其容主皮中而贯革巧力全也和容者容体比于礼兴舞者节奏比于乐以此五者观其人于是乡遂之官与夫百官府之羣吏靡不有守有为可以辅成君子之治而非庸戾壊政之人矣】
　　蕙田案五物之解先郑为得明斋平仲诸説皆本之
　　又案仪礼乡射记云惟君有射于国中其余则否乡射在城外众庶皆观焉故得询五物又乡射合乐大射不合乐者乡射属民欲同其意故合乐大射择士与祭欲严其事故不合乐汉甘露石渠议曰乡射合乐大射否何也韦元成曰乡人无乐故合之朝廷君臣固有乐矣时以为然
　　乡师党共射器【注射器者弓矢楅中之属党正主集为之为州长或时射于此党也】州长春秋以礼会民而射于州序【注序州党之学也会民而射所以正其志也射义曰射之为言绎也绎者名绎已之志　疏知序州党之学者案下党正亦云饮酒于序故知州党学皆名为序若乡则上庠故礼记乡饮酒义云主人迎宾于庠门之外彼乡大夫行宾贤能非州长党正所行故知庠则乡学也以礼会民亦谓先行乡饮酒之礼乃射故云以礼也】
　　【郑氏锷曰先王教民之法未有不因时以谕其意射之为艺用于朝觐宾燕之时其事为文用于田猎攻守之时其事为武故以春秋教之春阳用事所以明其事之为文秋隂用事又以明其事之为武因时而教其艺易进因以明义】
　　【王氏昭禹曰古者男子生以桑弧蓬矢六射天地四方示其有四方之志先王之为射礼因以习武事焉因以绎志而观徳行焉故必内志正外体直持弓矢审固而后发则无不中矣春秋以礼会民而射于州学凡以观徳行而已序者州之学也孟子曰序者射也盖射以序进且以别其贤否也】
　　【王氏应电曰案正月之吉春秋祭社读法考行凡三春秋礼射凡二此州长教民之事也】
　　蕙田案乡射礼注云不谋宾者时不献贤能事轻也疏云射于序乡饮酒在庠以其序无室庠有室
　　又案乡大夫之乡射主于兴贤三年而一行州长之乡射主于习仪每歳而一行其仪节之详虽不可得知然仪礼具存亦可以例推也观郑注周礼而引大夫之事为证则其仪固通于上下矣
　　礼记射义古者卿大夫士之射也必先行乡饮酒之礼乡饮酒之礼者所以明长幼之序也【注言别老稺然后射以观徳行　疏此乡饮酒谓党正饮酒以乡统名则乡饮酒义所云六十者坐五十者立侍是也】
　　孔子射于矍相之圃盖观者如堵墙【注矍相地名也种菜蔬曰圃】射至于司马使子路执弓矢出延射曰贲军之将亡国之大夫与为人后者不入其余皆入盖去者半入者半【注先行饮酒礼将射乃以司正为司马子路执弓矢出延射则为司射也延进也出进观者欲射者也贲读为偾偾犹覆败也亡国亡君之国者也与犹奇也后人者一人而已既有为者而往奇之是贪财也子路陈此三者而观者畏其义则或去也】又使公罔之裘序点扬觯而语公罔之裘扬觯而语曰幼壮孝弟耆耋好礼不从流俗修身以俟死者不在此位也盖去者半处者半序点又扬觯而语曰好学不倦好礼不变旄期称道不乱者不在此位也盖□有存者【注之发声也射毕又使此二人举觯者古者于旅也语语谓説义理也三十曰壮耆耋皆老也流俗失俗也处犹留也八十九十曰旄百年期頥称犹言也行也者不言有此行不可以在此宾位也　疏射至于司马者欲射之前先行饮酒之礼献宾及介献众宾之后未旅之前作相为司正至于将射转司正为司马也使子路执弓矢延射者立司马之时孔子使子路为司射之官延观者及欲射之人又子路出延射者是将射之前案乡射司射比众耦于堂西此出延者但观者既多庭中不容故出延之入乃比耦以初门外未入观者既多未有宾主之礼故誓恶者令其不入以乡饮酒礼差之射礼毕旅酬之时乃使二人举觞故乡射礼毕司马反为司正乐正升堂复位宾取俎西之觯酬主人主人酬大夫自相旅毕君使二人举觯酬宾与大夫则当此公罔之裘序点二人举觯之节也但众耦射事既了众宾皆在宾位主人以礼接之不复斥言其恶故此但简其善公罔简而尚疏序点简而转详】
　　【陆氏徳明曰者不此二字一句下及注皆同者不问此众人之中有此上诸行不若有则可在此宾位矣吕氏大临曰夫子温良恭让其在乡党似不能言未闻拒人如是之甚故矍相之事疑不出于圣人特门人弟子逆料圣人之意而为此説将以推尊圣人而不知非圣人之所当言如记称孔子我战则克祭则受福孔子固优为之而谓孔子言之则非也　贲军之将亡国之大夫与为人后者皆有负于世非贤能者也为人后者为之子则为所后斩衰为其父母期舍其亲而为人后非人子之所欲特以大宗无后族人以支子后之廹于大宗族人之命不得已也有所利之而与求焉是与为人后者见利忘亲此君子之所不取也幼壮孝弟耆耋好礼不从流俗修身以俟死者徳有立矣好学不倦好礼不变旄期称道不乱者徳有成矣盖士之立于世无恶者寡矣无恶者有之有立者寡矣有立者有之成徳者寡矣不在此位也者疑词也盖言在此位也众之所会聚简别贤不肖人所难言也故以疑词示之犹言文不在兹乎盖言在兹也不曰乎而曰也者盖深示其不斥言也】
　　朱子曰郑注陆音者不二字文义不通家语两处并无不字亦非是当从吕说为长云
　　蕙田案矍相之射先行乡饮酒则为大夫之乡射无疑正义释经文既云此记所陈惟约乡射礼其申郑义又云此射谓宾射故郑注乡侯二正是用宾射之正盖射虽有宾与乡之分而坐燕之仪则同故耳郑注周礼乡大夫乡射引此文则知此为乡射矣
　　论语子曰射不主皮为力不同科古之道也
　　朱子曰射不主皮乡射礼文为力不同科孔子解礼之意如此也古者射以观徳但主于中而不主于贯革盖以人之力有强弱不同等也
　　右乡射


　　五礼通考卷一百六十三
　　钦定四库全书
　　五礼通考卷一百六十四
　　刑部尚书秦蕙田撰
　　嘉礼三十七
　　射礼
　　诗大雅行苇敦弓既坚四鍭既钧舍矢既均序宾以贤【传敦弓画弓也天子敦弓鍭矢参亭已均中艺　笺舍之言释也艺质也周之先王将养老先与羣臣行射礼以择其可与者以为宾序宾以贤谓以射中多少为次第　疏敦与雕古今之异雕是画饰之义此述天子择士宜是天子之弓故言天子敦弓定四年公羊传何休注云天子敦弓诸侯彤弓大夫婴弓士卢弓镞参停者谓三分矢一在前二在后轻重钧停四矢皆然故言四鍭既钧冬官矢人为镞矢参分一在前二在后注云三订之而平者前有防重也又解舍矢既均之义言已均中艺为所射之质四矢皆均中也传言中艺故又解之云艺是质即所射之物正鹄之总名但此説大射当为鹄也以下章言养老之事而此论射则知当为养老礼称将祭而射谓之大射养老与祭相类而亦射以择宾则亦为大射何则礼射有三宾射在朝而射以娱宾燕射因燕而射以为乐皆无择士之义乐记云祀于明堂以教诸侯之孝食三老五更于太学以教诸侯之悌是祭与养老为相类之事故知此射必大射也王肃以此为养老燕射案燕射于燕旅酬之后乃为之不当设文于曾孙维主之上岂先为燕射而后酌酒也以此知毛意亦为大射也言序宾以贤者投壶数算云某党贤于某若干纯为中多者为贤此射择之为宾而云贤明以射中多少为次也】
　　【朱子曰敦雕通画也天子雕弓坚犹劲也鍭金镞翦羽矢也钧参亭也谓参分之一在前二在后三订之而平者前有铁重也舍释也谓发矢也均皆中也贤射多中也投壶曰某贤于某若干纯奇则曰奇均则曰左右均是也】
　　敦弓既句既挟四鍭四鍭如树序宾以不侮【天子之弓合九而成规四鍭如树言皆中也序宾以不侮言其皆有贤才也　笺射礼搢三挟一个言已挟四鍭则已徧释之不侮者敬也其人敬于礼则射多中　疏天子至成规皆冬官弓人文也又云往体寡来体多谓之王弧注云王弓合九而成规弧弓亦然则此敦弓即彼王弧也传言此者明既句是引满之时也以合九成规此弓体直今言既句明是挽之説文云彀张弓也二京赋曰雕弓既彀彀与句字虽异音义同射礼搢三挟一个大射礼然也搢者揷也挟谓手挟之射用四矢故揷三于带间挟一以扣而射也射礼每挟一个今言挟四鍭故知己徧释之也案大射礼搢三挟一个谓卿大夫若其君则使人属矢不亲挟也】
　　蕙田案周礼司弓矢镞矢杀矢用诸近射田猎庳矢恒矢用诸散射郑注云散射谓礼乐之射如养老而射亦礼乐之散射也养老之射亦是大射但仪节大抵相同而为礼则别今另列于此
　　又案以上养老之前射以择宾
　　诗小雅车攻决拾既佽弓矢既调射夫既同助我举柴【决钩也拾遂也佽利也柴积也　笺佽谓手指相次比也调谓弓强弱与矢轻重相得既同已射同复将射之位也虽不中必助中者举积禽也　疏此章言诸侯从王田罢赐射余获之事也言时诸侯所有决之与拾既与手指相比而和利矣弓与矢既强弱相得而调适矣既田毕王以余获之禽赐之则以此射夫而取之此射夫皆已射一畨若中得禽者既同复将射之位欲更射以求禽也若以射之而不中者则又助我中者举积禽此文承诸侯之下射夫即诸侯也其大夫亦在获射之中则此可以兼焉诸侯而谓之射夫者夫男子之总名以佽为利其义不明故申而成之决着于右手大指所以钩开体遂着于左臂所以遂手指相比次而后射得和利故毛云佽利谓相次然后射利非训佽为利也言调谓弓强弱与矢轻重相得者弓体有强弱各其力之所便又弓矢之名有安危调之使相得田无射礼唯既田乃有班余获射在于泽宫言同复将射之位在泽宫之位也以言助我举积是不得射者助他人也故射虽不中必助中者举积禽矣乡射礼云礼射不主皮不胜者降即此是也此谓士大夫以上有礼射者庶人则以主皮当礼射故乡大夫以五物询众三曰主皮是也】
　　【李氏櫄曰决以骨为之着于右巨指以钩者也拾以皮为之着于左臂以逆者也拾亦谓之逆】
　　不失其駞舍矢如破
　　【郑氏曰射者之工矢发则中如破碎物也】
　　蕙田案以上廵狩诸侯从王赐射余获
　　周礼夏官射人祭祀则賛射牲相孤卿大夫之法仪【易氏祓曰祭祀之礼以牲为重视牲分牲养牲巡牲见于未祭之先将祭之时则夕牲展牲牵牲射牲割牲无非礼者射人所掌则射牲之礼而已国语曰禘郊之事天子必自射其牲此虽天子自为之方其迎牲于门则君执绋卿大夫从士执刍至于君亲射牲而孤卿大夫咸与焉此射人相孤卿大夫之仪法以其掌射法治射仪故也】
　　司弓矢凡祭祀供射牲之弓矢【注射牲示亲杀也杀牲非尊者所亲惟射为可】大戴礼禘郊之事天子必自射其牲
　　蕙田案以上祭祀射牲之礼
　　周礼夏官诸子凡国之政事国子存游倅使之修徳学道春合诸学秋合诸射以考其艺而进退之【注防倅倅之未仕者学太学射射宫也王制曰春秋教以礼乐冬夏教以诗书王太子王子羣后之太子卿大夫元士之适子国之俊选皆造焉　疏大学在国中即夏后氏东序在王宫之左也射宫即国之小学在西郊则虞庠是也王氏曰国子之于政事若宿卫固守之属也存者使之在学而养之也】
　　【王氏安石曰春合诸学则修徳学道也秋合诸射则以待兵甲之事也】
　　蕙田案以上游倅合射
　　礼记王制司徒命乡简不帅教者以告耆老皆朝于庠元日习射上功习乡上齿【注将习礼以化之使之观焉耆老致仕及乡中老贤者朝犹会也此庠谓乡学也乡谓饮酒也　疏命乡简不帅教者乃命乡内耆老皆会于乡学之庠乃择善日于此乡学内为不帅教之人习射礼中者在上故云上功又于乡学习乡饮酒之礼老者居上故曰上齿欲使不率教之人观上功则自励为功观上齿则尊敬长老】
　　蕙田案以上元日习射于庠
　　射义古者天子之制诸侯歳献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有让数有庆而益地数有让而削地故曰射者射为诸侯也【注歳献献国事之书及计备物也三歳而贡士旧説云大国三人次国二人小国一人】是以诸侯君臣尽志于射以习礼乐夫君臣习礼乐而以流亡者未之有也【注流犹放也书曰流共工于幽州】
　　蕙田案以上试贡士于射宫
　　内则子生男子设弧于门左女子设帨于门右三日始负子男射女否【注弧者示有事于武也帨事人之佩巾也表男女也负之谓抱之而使乡前也射始有事也　疏此明大夫以下生子设弧矢之法】
　　国君世子生三日卜士负之射人以桑弧蓬矢六射天地四方【注桑弧蓬矢本太古也天地四方男子所有事也　疏射礼惟四矢者天地非射事所及惟御四方故止四矢蓬是御乱之草桑众木之本】
　　射义男子生桑弧蓬矢六以射天地四方天地四方者男子之所有事也故必先有志于其所有事然后敢用谷也饭食之谓也【疏用六者天地四方也礼射惟四矢者示事有不用也然后敢用谷者三日射罢之后然后敢用谷以食其子也饭食之谓者射毕用谷犹事毕设饭食故也】
　　蕙田案以上始生之射
　　内则成童舞象学射御【注成童十五以上　疏舞象谓武舞也熊氏云谓用干戈之小舞也以其年尚幼故习文武之小舞】
　　蕙田案以上成童学射
　　少仪侍射则约矢侍投则拥矢胜则洗而以请客亦如之不角不擢马【注约矢不敢与之拾取也拥矢不敢释于地也投投壶也投壶坐洗洗爵请行觞不敢直饮之客亦如之客射若投壶不胜主人亦洗而请之角谓觥罚爵也于尊长与客如献酬之爵擢去也谓彻也已彻马嫌胜故薄之　疏侍射则约矢者矢箭也凡射必计耦先设楅在中庭楅前取两头为龙头中央共一身而倚箭于楅身上上耦前取一矢下耦又进取一如是更进各得四箭而升堂揷三于要而手执一只若卑者侍射则不敢更拾进取但一时并取四矢故云则约矢也侍投则拥矢者投投壶也拥抱也矢谓投壶箭也若柘若棘为之投壶礼亦宾主各四矢从委于身前坐一一取之若卑者侍投则不敢释置于地但手并抱投之也故郑云不敢释于地庾云拥抱已所当投矢也隠义云尊者委四矢于地一一取以投卑者不敢委于地悉执之也胜则洗而以请者若敌射及投壶意司射命酌而胜者当应曰诺而胜者弟子酌酒南面以置丰上丰在西阶上两楹之西而不胜者下堂揖让升堂就西阶上立北面就丰上取爵将饮之而跪之曰赐灌灌犹饮也面胜者立于不胜者东亦北面跪而曰敬养若卑者得胜则不敢直酌当前洗爵而请行觞然后乃行也客亦如之者客若不胜则主人亦洗而请如卑侍之法所以优宾也不角者角谓行罚爵用角酌之也诗云酌彼兕觥是也今饮尊者及客则不敢用角但如常献酬之爵也不擢马者擢去也彻也投壶立筹为马马有威武射者所尚也凡投壶每一胜輙立一马至三马而成胜但频胜马三难得若一朋得二马一朋得一马于是二马之朋彻取一马者足以为三马以成定胜也今若卑者朋虽得二马亦不敢彻尊者马足成己胜也】
　　【陈氏澔曰凡射必二人为耦楅在中庭箭倚于楅上耦前取一矢次下耦又进取一矢如是更进各得四矢若卑者侍射则不敢更迭取之但一时并取四矢故谓之约矢也射与投壶之礼胜者之弟子酌酒置于丰上其不胜者跪而饮之若卑者得胜则不敢径酌当前洗爵而请行觞也客若不胜则主人亦洗而请所以优宾也角兕觥也今饮尊者及客不敢用角但如常献酬之爵也马者投壶之胜算】
　　蕙田案以上卑幼侍尊长射
　　曲礼君使士射不能则辞以疾言曰某有负薪之忧【应氏镛曰射者男子所有事可以疾辞不可以不能辞也】
　　大戴礼士使之射不能则辞以疾悬弧之义也
　　蕙田案此条与郊特牲文同
　　又案以上不能射辞疾
　　礼记乐记武王克殷散军而郊射左射貍首右射驺虞而贯革之射息也【注贯革穿革甲也】
　　蕙田案以上散军之射
　　右射杂仪
　　书益稷侯以明之
　　【蔡氏沈曰侯射侯也明者欲明其果顽愚防説与否也】
　　周礼天官司裘王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄【注侯者其所射也以虎熊豹麋之皮饰其侧又方制之以为□谓之鹄着于侯中所谓皮侯王之大射虎侯王所自射也熊侯诸侯所射豹侯卿大夫以下所射诸侯之大射熊侯诸侯所自射豹侯羣臣所射卿大夫之大射麋侯君臣共射焉凡此侯道虎九十弓熊七十弓豹麋五十弓列国之诸侯大射大侯亦九十参七十干五十逺尊得伸可同耳所射正谓之侯者天子中之则能服诸侯诸侯以下中之则得为诸侯郑司农云鹄鹄毛也方十尺曰侯四尺曰鹄二尺曰正四寸曰质谓侯中之大小取数于侯道乡射记曰弓二寸以为侯中则九十弓者侯中广丈八尺七十弓者侯中广文四尺五十弓者侯中广一丈尊卑异等此数明矣考工记曰梓人为侯广与崇方参分其广而鹄居一焉然则侯中丈八尺者鹄方六尺侯中丈四尺者鹄方四尺六寸大半寸侯中一丈者鹄方三尺三寸少半寸谓之鹄者取名于鳱鹄鳱鹄小鸟而难中是以中之为隽亦取鹄之言较较者直也射所以直已志用虎熊豹麋之皮示服猛讨迷惑者射者大礼故取义众也　疏以其虽有正鹄之别侯是总名故云侯者所射也云以虎熊豹糜之皮饰其侧者侯中上下俱有布一幅夹之所饰者唯有两旁之侧也梓人为侯广与崇方故云方制之质者正也所射之处故名为质三分其侯鹄着于侯中云所谓皮侯者所谓梓人张皮侯而栖鹄云王之大射虎侯王所自射者逺近三等人有尊卑分为三节尊者射逺卑者射近故知王射虎侯诸侯卑于天子其自射射熊侯明助王祭亦射熊侯卿大夫卑于诸侯以其自家射射麋侯五十步明助王亦射豹侯五十步故知射豹侯卿大夫更言已下者兼有士亦射豹侯诸侯之大射熊侯诸侯所自射豹侯羣臣所射以其唯有二侯故分为二等云卿大夫之大射麋侯若臣共射者以其唯有一侯故也云凡此侯道虎九十弓至五十弓并约乡射记按乡射记云乡侯侯道五十弓案大射大侯糁侯豻侯直言九十七十五十不云弓故注乡射记云大侯九十弓糁侯七十弓豻侯五十弓并约乡侯有弓字则大射所云九十者九十弓七十者七十弓五十者五十弓可知也天子三侯与彼畿外诸侯同但用皮别耳故此注虎侯九十弓熊侯七十弓豹麋五十弓云列国之诸侯大射大侯亦九十糁七十豻五十者大射所云者是也郑注大射云大侯者熊侯也糁侯者糁杂也豹鹄而麋饰下天子大夫也豻侯者豻鹄豻饰也云逺尊得伸可同耳者对此经畿内诸侯之近尊不得同于天子三侯侯中之大小取数于侯道者其侯道则去侯逺近之道故引乡射记乡射记曰弓二寸以为侯中者二寸据把中侧骨中身也弓别取二寸以为侯身也则九十弓者侯中广丈八尺者据虎侯也七十弓者侯中广丈四尺者据熊侯也五十弓者侯中广一丈也者据豹侯麋侯也云考工记曰梓人为侯广与崇方者崇髙也上下为崇横度为广如乡射侯中丈八丈四一丈皆方故云广与崇方也云参分其广鹄居一焉者谓三分丈八丈四一丈之侯各取一分而为鹄又云然则侯中丈八尺者鹄方六尺自此以下皆重释鹄居一焉之义以其侯中丈八三六十八故鹄居六尺侯中丈四尺者鹄方四尺六寸大半寸者以其侯中丈四尺取丈二尺三四十二得曰尺有二尺在又取尺八寸三六十八又得六寸有二寸在寸各为三分二寸并为六分取二分名为三分寸之二即是大半寸也侯中一丈者鹄方三尺三寸少半寸者一丈取九尺三三而九得三尺一尺在又取九寸得三寸仍有一寸分为三分得一分名为少半寸正鹄相对之物若鹄为鸟正亦为鸟若鹄为直正则为正直之正故射义云射者内志正外体直是正鹄之名各有二义虎熊豹是猛兽将以为侯侯则诸侯也是示能伏得猛厉诸侯麋者迷也将以为侯示能讨击迷惑诸侯以其祭者是大事射者观徳故为大礼故于三侯之上取义众多】
　　【王氏与之曰驭民之道以正物为事正物则服猛毅为先能致猛毅莫大于虎豹熊次之能服猛毅莫大于王诸侯次之由是而得万国之欢心以事先王者天子之徳也故共虎侯熊侯豹侯得百姓之欢心以事先公者诸侯之徳也故共熊侯豹侯卿大夫之徳则以养人为事养人以除害为先春秋多麋害稼则卿大夫射麋侯以除害也】
　　冬官考工记梓人为侯广与崇方参分其广而鹄居一焉【注崇髙也方犹等也髙广等者谓侯中也天子射礼以九为节侯道九十弓弓二寸以为侯中髙广等则天子侯中丈八尺诸侯于其国亦然鹄所射也以皮为之各如其侯也居侯中参分之一则此鹄方六尺惟大射以皮饰侯大射者将祭之射也其余有宾射燕射疏礼射有三有宾射燕射大射大射射鹄宾射燕射射侯注亦与此同】
　　【王氏曰侯以布为之以皮饰之梓人攻木之工而为侯者以侯待木而张故也】
　　【郑氏锷曰射必用侯正名曰侯者盖天子射之所以服诸侯臣下射之得以为诸侯也天子诸侯卿大夫各有所射之侯而侯之制则有小大之不同天子之熊虎豹侯九十弓侯中丈八尺诸侯熊侯七十弓侯中丈四尺卿大夫麋侯五十弓侯中一丈然其侯中之广与崇方则一而已其广与崇适相等焉谓侯之中髙广相似也盖偏于左右则不得其正倚于上下则不得其正惟正然后可以期于中所以欲其相等也匠人之为防亦云广与崇方盖非相等则其力不足以捍患故也弓二寸以为侯中虎侯之弓以九为节则侯中一丈八尺也中一丈八尺则鹄六尺也由是推之熊侯七十弓侯中丈四尺则鹄方四尺六寸有奇豹侯麋侯五十弓则侯中一丈而鹄方三尺三寸有奇郑众马融皆曰十尺曰侯四尺曰鹄二尺曰正者盖不考诸此耳】
　　【王氏昭禹曰鹄栖侯以为的者鹄之为物逺举而难中射以及逺中难为善中则告胜焉故的谓之鹄也鹄以皮为之各如其侯鹄居侯中三分之一唯大射以皮侯其余有宾射燕射】
　　上两个与其身三下两个半之【注郑司农云两个谓布可以维持侯者也上方两枚与身三设身广一丈两个各一丈凡为三丈下两个半之传地故短也谓个读为干上个下个皆谓舌也身躬也乡射礼记曰倍中以为躬倍躬以为左右舌下舌半上舌然则九节之侯身三丈六尺上个七丈二尺下个五丈四尺其制身夹中个夹身在上下各一幅此侯凡用布三十六丈言上个与其身三者明身居一分上个倍之耳亦为下个半上个出也个或谓之舌者取其出而左右也侯制上广下狭盖取象于人也张臂八尺张足六尺是取象率焉　疏先郑意身即与中为一谓方丈者其上又加布一幅长三丈为两个后郑不从者侯有中有躬有个三者今先郑惟有身不见中故不从之也古者布幅广二尺二寸为缝皆以二尺计之此侯是九十弓侯侯中丈八尺则九幅布布长丈八尺九幅九丈幅有八尺为七丈二尺添前为十六丈二尺上下躬各三丈六尺即上下共为七丈二尺其上个七丈二尺下个有五丈四尺添前总用布三十六丈也其七十弓侯侯中一丈四尺其五十弓侯侯中一丈皆倍中以为躬倍躬以为左右个计之皆可知也郑氏锷曰弓之左右出者其名曰个亦名曰舌个或音干取其张而用力也又名曰舌者取其出而左右也侯有中又有躬有舌舌即个也与其身三者言身居一分上两个倍之而居其三也下两个半之者言下两个居上两个之半也】
　　上纲与下纲出舌寻縜寸焉【注纲所以系侯于植者也上下皆出舌一寻者亦人张手之节也郑司农云纲连侯绳也縜笼纲者疏纲以系侯于植者也直则在两旁邪竖之也】
　　【赵氏溥曰縜是圈子穿在个边纲却穿过圈子以在植上】
　　【易氏祓曰纲所以持侯而击于植縜所以持纲而系于侯上纲与下纲出舌皆八尺者以象人张臂之义縜寸者以象人伸指之义盖臂为寻而指为寸皆近取诸身者也此又三射之侯与夫三侯二侯一侯之所同也】
　　张皮侯而栖鹄则春以功【注皮侯以皮所饰之侯司裘职曰王大射则共虎侯熊侯豹侯设其鹄谓此侯也春读为蠢蠢作也出也天子将祭必与诸侯羣臣射以作其容体出其合于礼乐者与之事鬼神焉　疏张皮侯者天子三侯用虎熊豹皮饰侯之侧号曰皮侯而栖鹄者各以其皮为鹄缀于中央似鸟之栖故云而栖鹄也】
　　【王氏与之曰此大射之侯】
</div>
    <div class="pagination">
<a href="五礼通考_page253.html">上一页</a><span>...</span><a href="五礼通考_page249.html">249</a><a href="五礼通考_page250.html">250</a><a href="五礼通考_page251.html">251</a><a href="五礼通考_page252.html">252</a><a href="五礼通考_page253.html">253</a><span class="current-page">254</span><a href="五礼通考_page255.html">255</a><a href="五礼通考_page256.html">256</a><a href="五礼通考_page257.html">257</a><a href="五礼通考_page258.html">258</a><a href="五礼通考_page259.html">259</a><span>...</span><a href="五礼通考_page255.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
