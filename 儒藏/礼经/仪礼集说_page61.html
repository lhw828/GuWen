<!DOCTYPE html>
<html>
<head>
    <meta charset="UTF-8">
    <title>仪礼集说 - 第 61 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 61 页/共 95 页</h1>
    <div class="content">　　继公谓为夫之姑姊妹从服也乃小功者惟从其夫之降服也记曰夫之所为兄弟服妻降一等夫为其姑姊妹在室者期正服也出嫁者大功降服也妻不随其夫之正服降服而为升降者从服者宜有一定之制而不必随时变易也所以不从其夫之正服者恐为其出嫁者或与夫同服则失从服之义也此为从服故姑姊妹言报娣姒妇固相为矣亦言报者明其不以夫爵之尊卑而异也先娣后姒则娣长姒穉明矣
　　曰娣姒妇者娣长也何以小功也以为相与居室中则生小功之亲焉
　　妇人于夫之昆弟当从服以逺嫌之故而止之故无服假令从服亦仅可以及于其昆弟之身不可以复及其妻也然则娣姒妇无相为服之义而礼有之者则以居室相亲不可无服故尔然二人或有并居室者有不并居室者亦未必有常共居室者而相为服之义惟主于此者葢本其礼之所由生者言也娣长也释娣妇之为长妇也其下亦似有脱文
　　大夫大夫之子公之昆弟为从父昆弟庶孙姑姊妹女子子适士者【适如字】
　　注曰从父昆弟及庶孙亦谓为士者
　　继公谓此姑姊妹女子子再降故其服在此不言适人而言适士者所以见从父昆弟及庶孙亦谓为士者也经之例多类此公之昆弟于其从父昆弟之不为大夫者乃小功者以其非公子也周之定制诸侯父死子继不立昆弟于此亦可见矣
　　大夫之妾为庶子适人者
　　注曰君之庶子女子子也庶女子子在室大功其嫁于大夫亦大功
　　继公谓女子子不必言庶文有脱误也经凡言庶子皆主于男子也此非巳子故其服如此若为已之女子子在室期适人亦大功又故丧服记与小记言妾为君之长子之服大功章及此章凡三见大夫之妾为君之庶子及其女子子之服若其君之他亲则无闻焉然则凡妾之从乎其君而服其君之党者止于此耳是亦异于女君者也
　　庶妇
　　庶妇为舅姑期舅姑乃再降之为小功者所以别于适妇也
　　君母之父母从母曰何以小功也君母在则不敢不从服君母不在则不服
　　注曰君母父之适妻也从母君母之姊妹不敢不服者恩实轻也凡庶子为君母如适子
　　疏曰不在者或出或死也君母在既为君母父母其己母之父母或亦兼服之
　　继公谓君母在则不敢不从服者以其配父尊之也君母不在则不服者别于巳之外亲也此庶子虽服其君母之父母姊妹彼于此子则无服也葢庶子以君母之故不得不服其亲而彼之视己实非外孙与姊妹之子故略而不服
　　君子子为庶母慈巳者
　　注曰君子子者大夫及公子之适妻子
　　继公谓此服固适妻之子为之若妾子则谓其母或不在或有他故不能自养其子而庶母代养之不命为母子者也
　　曰君子子者贵人之子也为庶母何以小功也以慈巳加也
　　注曰内则曰异为孺子室于宫中择于诸母与可者必求其寛裕慈惠温良恭敬慎而寡言者使为子师其次为慈母其次为保母皆居子室他人无事不往不言师保慈母居中服之可知也国君世子生卜士之妻大夫之妾使食子三年而出见于公宫则劬非慈母也士之妻自养其子
　　继公谓礼为庶母缌谓士及其子也其慈巳者恩宜有加固小功矣此云君子子者明虽有贵者其服犹然也大夫之子公子之子于庶母亦当缌麻以从其父而降遂不服其于慈巳者加在小功若又从父而降则宜在缌麻今乃不降而从其加服者嫌其与凡父在而为不慈已者之服同也正者降之加者伸之其意虽异而礼则各有所当也云君子子则父在也父在且伸此服则父没可知矣其为父后者则但服缌葢不可以过于因母也若为大夫则不服之以大夫于庶母本无服故也
　　右小功五月
　　缌麻三月者
　　注曰缌麻缌布衰裳而麻绖带也不言衰绖略轻服省文
　　继公谓轻服既即除之故但三月也不别见殇服者以其服与成人无异也齐衰三月不言绳屦大功不言冠布缨小功不言布带缌麻不言衰绖服弥轻则文弥略也　案注以麻为言麻绖带者葢经单言麻者多以绖带言也
　　曰缌者十五升抽其半有事其缕无事其布曰缌注曰谓之缌者治其缕细如丝也抽犹去也杂记曰缌冠缲缨
　　继公谓十五升者将为十五升布之缕也抽其半而为布则成布七升有半也此比于他服之布为稍疏比于他布之缕为最细细者所以见其为轻丧疏者所以明其非吉布若布缕之或治或否其意亦犹是也曰缌者葢治其缕则缕细如丝故取此义而名之亦以异于锡衰也此布七升有半乃在小功之下者以其缕细也凡五服之布皆以缕之麤细为序其麤者则重细者则轻故升数虽多而缕麤犹居于前如大功在繐衰之上是也升数虽少而缕细犹居于后如缌麻在小功之下是也
　　族曽祖父母族祖父母族父母族昆弟
　　注曰曽祖昆弟之亲也
　　疏曰此即礼记云四世而缌服之穷也名为四缌麻者也族属也骨肉相连属以其亲尽恐相疏故以族言之耳
　　继公谓以从父从祖者差之则此乃从曽祖之亲也变言族者明亲尽于此也凡有亲者皆曰族记曰三族之不虞是也
　　庶孙之妇
　　庶孙之妇缌则适孙之妇小功也小功章不见之者文脱耳夫之祖父母于庶孙之妇其本服当小功以别于适孙之妇故亦降一等而在此
　　庶孙之中殇【中依注音下】
　　注曰庶孙者成人大功其殇中从上此当为下殇言中殇者字之误尔又诸言中者皆连上下也
　　从祖姑姊妹适人者报
　　云报者谓亦既适人乃降之也小功章巳不着嫁者未嫁者之服又以此条徴之则女子之逆降固不及大功而下者矣适人者为此亲非报服略言之耳
　　从祖父从祖昆弟之长殇
　　注曰不见中殇中从下
　　继公谓上章之首连言三小功此惟见其二者之殇葢以从祖祖父未必有在殇者也此与经不见曽祖之父及曽孙之子之服者意颇相类
　　外孙
　　注曰女子子之子
　　疏曰以女外适而生故云外孙
　　继公谓此服亦男女同外孙为外祖父母小功不报之者以其为外家之正尊与
　　从父昆弟侄之下殇
　　单言侄者前既以丈夫妇人言之此无嫌也又以前章例之则为人后者为其昆弟之下殇亦当在此经文阙耳
　　夫之叔父之中殇下殇
　　注曰见中殇者明中从下
　　疏曰下传言妇人为夫之族类大功之殇中从下继公谓见中殇者明其与前条异
　　从母之长殇报
　　前章从母成人之服已言报此复见之者嫌其报加服者或略于殇也
　　庶子为父后者为其母曰何以缌也曰与尊者为一体不敢服其私亲也然则何以服缌也有死于宫中者则为之三月不举祭是以服缌也【为父如字为一同】
　　注曰君卒庶子为母大功大夫卒庶子为母三年士虽在庶子为母皆如众人
　　疏曰有死于宫中者纵是臣仆亦三月不举祭故此庶子因是为母服缌也
　　继公谓为父后者或当为适母后故不服妾母葢与适子同也有死于宫中则三月不举祭者吉凶之事存亡共之因是以服缌者言非若是则不敢服也葢子之于母情虽无穷然礼所不许则其情亦不可得而遂今因有三月不举祭之礼乃得略伸其服焉观此则孝子之心可知矣何以不齐衰三月也尊者之服不敢用于妾母也
　　士为庶母
　　言士者承上经之下宜别之且起下文也
　　传曰何以缌也以名服也大夫以上为庶母无服疏曰有母名也云大夫以上无服者以其降故也继公谓大夫以上为庶母无服者以庶母之服缌而大夫以上无缌服故也又大夫以上于其有亲者且降之絶之则此无服亦宜矣
　　贵臣贵妾传曰何以缌也以其贵也
　　此亦士为之也贵臣室老也贵妾长妾也此服似夫妻同之妻为此妾服则非有私亲者也其有亲者宜以其服服之大夫以上无缌服
　　乳母
　　此亦蒙士为之文也士之妻自养其子若有故或使贱者代食之故谓之乳母其妾子亦然若于大夫之子则慈母之外又有乳母内则曰大夫之子有食母郑氏以为即此乳母是也大夫之子父没乃为之服
　　传曰何以缌也以名服也
　　疏曰有母名也
　　从祖昆弟之子
　　注曰族父母为之服
　　继公谓为族曽祖父族祖父族父族昆弟皆缌其族昆弟固相为矣此条则族父报然则族曽祖父于昆弟之曽孙族祖父于从父昆弟之孙以其为旁亲卑者之轻服故略之而不报与　案经但见族父为此服注兼言族母者足经意也妇人为夫党之卑属与夫同
　　曽孙
　　疏曰据曽祖为之缌不言孙者此亦如齐衰三月章直见曽祖不言髙祖以其曽孙为曽髙同曽髙亦为曽孙孙同也
　　继公谓此曽祖为之服也以本服之差言之为子期为孙大功则为曽孙亦宜小功乃在此者以曽孙为已齐衰三月故已亦为之缌麻三月葢不可以过于其为已之月数也不分适庶者以其卑逺略之且不可使其庶者无服也
　　父之姑
　　注曰归孙为祖父之姊妹
　　疏曰归孙尔雅文
　　继公谓此从祖之亲乃缌者以其为祖父之姊妹于属为尊故但据已适人者言之其意与姑为侄者同不言报者亦以非其一定之礼故也
　　从母昆弟
　　从母姊妹亦存焉外亲之妇人在室适人同
　　传曰何以缌也以名服也
　　名谓昆弟之名母谓姊妹之子小功子无所从也惟以名服之从母以名加此以名服子于母党其情葢可见矣然则有可从而不从者所以逺别于父族与
　　甥传曰甥者何也谓吾舅者吾谓之甥何以缌也报之也
　　亦丈夫妇人同
　　壻传曰何以缌报之也
　　注曰壻女子子之夫也
　　妻之父母传曰何以缌从服也
　　注曰从于妻而服之
　　继公谓从期服而缌是降于其妻三等矣妻从夫降一等子从母降二等夫从妻降三等差之宜也
　　姑之子曰何以缌报之也
　　注曰姑之子外兄弟也
　　舅传曰何以缌从服也
　　从于母之大功而缌也母于昆弟之为父后者期子乃不从之而服小功者亦可以见从服一定之制矣
　　舅之子
　　注曰内兄弟也
　　传曰何以缌从服也
　　此与姑之子相为皆男女同也子为母党服止于外祖父母从母舅舅之子从母之子耳其余则无服也外祖父母从母舅与母为一体至亲也故从服舅之子与从母昆弟则以其为尊者至亲之子而在兄弟之列不可以无服故或从服而或以名服也
　　夫之姑姊妹之长殇
　　夫之姊无在殇者此云姊盖连妹而立文耳古者三十而取何夫姊之殇之有
　　夫之诸祖父母报
　　夫之所为服小功者则妻为之缌若于夫之祖父母之行而服此者惟其从祖祖父母耳似不必言诸然则此经所指者其夫之从祖祖父母及从祖父母与但言诸者疑文误且脱也
　　君母之昆弟
　　此服亦不报其义与君母之从母同
　　传曰何以缌从服也
</div>
    <div class="pagination">
<a href="仪礼集说_page60.html">上一页</a><span>...</span><a href="仪礼集说_page56.html">56</a><a href="仪礼集说_page57.html">57</a><a href="仪礼集说_page58.html">58</a><a href="仪礼集说_page59.html">59</a><a href="仪礼集说_page60.html">60</a><span class="current-page">61</span><a href="仪礼集说_page62.html">62</a><a href="仪礼集说_page63.html">63</a><a href="仪礼集说_page64.html">64</a><a href="仪礼集说_page65.html">65</a><a href="仪礼集说_page66.html">66</a><span>...</span><a href="仪礼集说_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
