<!DOCTYPE html>
<html>
<head>
    <meta charset="UTF-8">
    <title>仪礼图 - 第 34 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼图 - 第 34 页/共 42 页</h1>
    <div class="content">

















　　仪礼图卷十五
<经部,礼类,仪礼之属,仪礼图>
　　钦定四库全书
　　仪礼图卷十六　　　　　宋　杨复　撰
　　少牢馈食礼第十六【郑目録云诸侯之卿大夫祭其祖祢于庙之礼】
　　少牢馈食之礼【少诗召反○礼将祭祀必先择牲系于牢而刍之羊豕曰少牢诸侯之卿大夫祭宗庙之牲○刍初俱反○防曰特牲不言牢但非一牲即得牢称三牲具为太牢】○日用丁巳【巳音纪注皆同○内事用柔日必丁巳者取其令名自丁宁自变改皆为谨敬必先诹此日明日乃筮○诹子须反】筮旬有一日【旬十日也以先月下旬之已筮来月上旬之已】筮于庙门之外主人朝服西面于门东史朝服左执筮右抽上韇兼与筮执之东面受命于主人【朝立遥反韇徒木反○史家臣主筮事者】主人曰孝孙某来日丁亥用荐嵗事于皇祖伯某以某妃配某氏尚飨【丁未必亥也直举一日以言之耳禘于太庙礼曰日用丁亥不得丁亥则己亥辛亥亦用之无则苟有亥焉可也荐进也进嵗时之祭事也皇君也伯某祖字也大夫或因字为諡春秋传曰鲁无骇卒请諡与族公命之以字为展氏是也某仲叔季亦曰仲某叔某季某某妃某妻也合食曰配某氏若言姜氏子氏也尚庶防飨歆也○刘敞曰丁巳丁亥皆取于丁所以取丁者以先庚三日后甲三日也郊卜辛社卜甲宗庙卜丁无取于亥○案上文日用丁巳注云取其令名自丁宁自变改谓十干丁日巳日也如丁亥己亥之类是也下文来日丁亥亦举一端以明之耳注家乃云不得丁亥则己亥辛亥无则苟有亥焉可也此则不论十干之丁巳而专取十二支之亥以为解其失经文之意逺矣】史曰诺西面于门西抽下韇左执筮右兼执韇以击筮【将问吉凶焉故击之以动其神易曰蓍之徳圜而神】遂述命曰假尔大筮有常孝孙某来日丁亥用荐嵗事于皇祖伯某以某妃配某氏尚飨【述循也重以主人辞告筮也假借也言因蓍之灵以问之常吉凶之占繇】乃释韇立筮【卿大夫之蓍长五尺立筮由便】卦者在左坐卦以木卒筮乃书卦于木示主人乃退占【卦者史之属也卦以木者每一爻画地以识之六爻备书于板史受以示主人退占东面旅占之】吉则史韇筮史兼执筮与卦以告于主人占曰从【从者求吉得吉之言】○乃官戒宗人命涤宰命为酒乃退【涤大歴反○官戒戒诸官也当共祭祀事者使之具其物且齐也涤溉濯祭器扫除宗庙○共音防○防曰筮日即齐故云乃不云厥明也】若不吉则及逺日又筮日如初【及至也逺日后丁若后已】
　　右筮日
　　宿【宿读为肃肃进也大夫尊仪益多筮日既戒诸官以斋戒矣至前祭一日又戒以进之使知祭日当来】前宿一日宿戒尸【皆肃诸官之日又先肃尸者重所用为尸者又为将筮】明日朝筮尸如筮日之仪命曰孝孙某来日丁亥用荐嵗事于皇祖伯某以某妃配某氏以某之某为尸尚飨筮卦占如初【某之某者字尸父而名尸也字尸父尊鬼神也不前期三日筮尸者大夫下人君祭之朝乃视濯与士异○防曰天子诸侯前期十日卜得吉日则戒诸官散齐至前祭三日卜尸得吉又戒宿诸官使之致齐士卑不嫌故得与人君同三日筮尸但下人君不得散齐七日耳大夫尊不敢与人君同直散齐九日前祭一日筮尸并宿诸官致齐】吉则乃遂宿尸祝摈【筮吉又遂肃尸重尸也既肃尸乃肃诸官及执事者祝为摈者尸神象】主人再拜稽首祝告曰孝孙某来日丁亥用荐嵗事于皇祖伯某以某妃配某氏敢宿【告尸以主人为此事来肃】尸拜许诺主人又再拜稽首主人退尸送揖不拜【尸不拜者尸尊】若不吉则遂改筮尸【即改筮之不及逺日】
　　右筮尸宿尸
　　既宿尸反为期于庙门之外【为期肃诸官而皆至定祭早晏之期为期亦夕时也言既肃尸反为期明大夫尊肃尸而已其为賔及执事者使人肃之】主人门东南面宗人朝服北面曰请祭期主人曰比于子【比次早晏在于子也主人不西面者大夫尊于】【诸官有君道也为期亦唯尸不来也】宗人曰旦明行事主人曰诺乃退【旦明旦日质明】
　　右为期
　　【少牢礼与特牲礼轻重详略不同】
　　【少牢礼日用丁巳者注云取其令名丁自丁寕己自变改皆为敬谨之意特牲不诹日者士卑时至事暇可以祭】
　　【则筮其日矣不必诹丁巳之日如大夫礼　　　　　冠一冠冠两服其一端其一朝服朝服重于端特】【牲士礼故筮则端至祭而后朝服少牢大夫礼筮与祭皆朝服也】
　　【特牲筮人筮筮人者官名周礼春官有簭人是也少牢礼史筮史者家臣主筮事者所谓府史是也特牲坐筮少】【牢立筮不同者注云士蓍短故坐筮卿大夫蓍长五尺故立筮各由其便也】
　　【特牲少牢皆筮尸但特牲无宿戒尸之文少牢宿戒尸而后筮者重所用为尸者亦大夫尊仪益多也特牲有宿賔之礼少牢不宿賔者大夫尊肃尸而已其为賔执事者使人肃之特牲无为期之礼少牢为期者重其事也为期之日主人门东南面不西面大夫尊于诸官有君道也】
　　明日主人朝服即位于庙门之外东方南面宰宗人西面北上牲北首东上司马刲羊司士击豕宗人告备乃退【刲击皆谓杀之此实既省告备乃杀之文互者省也尚书传曰羊属火豕属水】雍人摡鼎匕俎于雍防雍防在门东南北上【摡古爱反○雍人掌割亨之事者防灶也在门东南统于主人北上羊豕鱼腊皆有灶灶西有镬凡摡者皆陈之而后告絜○亨普庚反】廪人摡甑甗匕与敦于廪防廪防在雍防之北【甑子孕反甗鱼展反敦音对○廪人掌米入之藏者甗如甑一孔匕所以匕黍稷也】司宫摡豆笾勺爵觚觯几洗篚于东堂下勺爵觚觯实于篚卒摡馔豆笾与篚于房中放于西方设洗于阼阶东南当东荣【放方往反○放犹依也大夫摄官司宫兼掌祭器也】
　　右视杀视濯
　　羹定雍人陈鼎五三鼎在羊镬之西二鼎在豕镬之西【鱼腊从羊肤从豕统于牲】司马升羊右胖髀不升肩臂臑防骼正脊一脡脊一横脊一短胁一正胁一代胁一皆二骨以并肠三胃三举肺一祭肺三实于一鼎【胖音判髀歩礼反臑奴到反膊音纯骼音格脡他顶反○升犹上也上右胖周所贵也髀不升近窍贱也肩臂臑防骼股骨脊从前为正胁旁中为正脊先前胁先后屈而反犹器之防也并并也脊胁骨多六体各取二骨并之以多为贵举肺一尸食所先举也祭肺三为尸主人主妇○防侧耕反并歩顶反】司士升豕右胖髀不升肩臂臑防骼正脊一脡脊一横脊一短胁一正胁一代胁一皆二骨以并举肺一祭肺二实于一鼎【豕无肠胃君子不食溷腴○溷音患腴羊朱反】雍人伦肤九实于一鼎【伦择也肤胁革肉择之取美者】司士又升鱼腊鱼十有五而鼎腊一纯而鼎腊用麋【司士又升副倅者合升左右胖曰纯纯犹全也○防曰司士三人此明是副倅非升豕者】卒脀皆设扃鼏【脀之承反】乃举陈鼎于庙门之外东方北面北上【北靣北上郷内相随】司宫尊两甒于房户之间同棜皆有幂甒有酒【甒士甫反棜于遽反○房户之间房西室户东也棜无足禁者酒戒也大夫去足改名优尊者若不为之戒然】司宫设罍水于洗东有枓设篚于洗西南肆【枓音主○枓防水器也凡设水用罍沃盥用枓礼在此也○防丸于反】改馔豆笾于房中南面如馈之设实豆笾之实【改更也为实之更之威仪多也如馈之设如其陈之左右也馈设东面】小祝设槃匜与箪巾于西阶东【匜以支反箪音丹○为尸将盥】
　　右实鼎馔器


















　　主人朝服即位于阼阶东西面【为将祭也】司宫筵于奥祝设几于筵上右之【奥乌报反○布陈神坐也室中西南隅谓之奥席东西近南为右】○主人出迎鼎除鼏士盥举鼎主人先入【道之也主人不盥不举】司宫取二勺于篚洗之兼执以升乃啓二尊之盖幂奠于棜上加二勺于二尊覆之南柄【二尊两甒也】鼎序入雍正执一匕以从雍府执四匕以从司士合执二俎以从司士賛者二人皆合执二俎以相从入【相息亮反○相助】○陈鼎于东方当序南于洗西皆西面北上肤为下匕皆加于鼎东枋【枋徒命反○肤为下以其加也南于洗西陈于洗西南】俎皆设于鼎西西肆肵俎在羊俎之北亦西肆【肵音祈○肵俎在北将先载也异其设文不当鼎】宗人遣賔就主人皆盥于洗长朼【长丁丈反○长朼者长賔先次賔后也主人不朼言就主人明亲临之】佐食上利升牢心舌载于肵俎心皆安下切上午割勿没其载于肵俎末在上舌皆切本末亦午割勿没其载于肵横之皆如初为之于防也【牢羊豕也安平也平割其下于载便也凡割本末食必正也午割使可絶也勿没为其分散也肵之为言敬也所以敬尸也周礼祭尚肺事尸尚心舌心舌知滋味】佐食迁肵俎于阼阶西西缩乃反佐食二人上利升羊载右胖髀不升肩臂臑防骼正脊一脡脊一横脊一短胁一正胁一代胁一皆二骨以并肠三胃三长皆及俎拒举肺一长终肺祭肺三皆切肩臂臑防骼在两端脊胁肺肩在上【升之以尊卑载之以体次各有宜也拒读为介距之距俎距胫中当横节也凡牲体之数及载备于此○距音巨○防曰在鸡足曰距在俎则俎足中央横者也】下利升豕其载如羊无肠胃体其载于俎皆进下【进下变于食生也所以交于神明不敢以食道敬之至也乡饮酒礼进腠羊次其体豕言进下互相见○腠七豆反○防曰腠是本此进末谓骨之终】司士三人升鱼腊肤鱼用鲋十有五而俎缩载右首进腴【鲋音附○右首进腴亦变于食生也有司载鱼横之少仪曰羞濡鱼者进尾○防曰生人死人皆右首鬼神进腴者是气之所聚生人进鳍者鳍是脊生人尚味也干鱼进首是上大夫绎祭傧尸之礼濡鱼进尾是天子诸侯绎祭可知】腊一纯而俎亦进下肩在上【如羊豕凡腊之体载礼在此】肤九而俎亦横载革顺【列载于俎令其皮相顺亦者亦其骨体】
　　右即位筵几举鼎匕载


















　　卒脀祝盥于洗升自西阶主人盥升自阼阶祝先入南面主人从戸内西面【将纳祭也】主妇被锡衣移荐自东房韭菹醓醢坐奠于筵前主妇賛者一人亦被锡衣移执葵菹蠃醢以授主妇主妇不兴遂受陪设于东韭菹在南葵菹在北主妇兴入于房【被锡依注读为髲鬄上皮义反下大计反移音侈本又作侈醓他感反蠃力禾反○被锡读为髲鬄古者或剔贱者刑者之髪以被妇人之紒为饰因名髲鬄焉此周礼所谓次也不纚笄者大夫妻尊亦衣绡衣而侈其耳侈者盖半士妻之以益之衣三尺三寸祛尺八寸韭菹醓醢朝事之豆也而馈食用之丰大夫礼葵菹在防○防曰追师注次次第发长短为之云賛一人亦被锡则其余当与士妻同纚笄绡衣士妻与妇人助祭皆绡衣服穷则同也云半士妻之以益之者士妻之二尺二寸祛尺二寸三分益一故三尺三寸祛尺八寸也醢人职朝事之豆彼天子八尺今取二豆馈食丰大夫也若葵菹蠃醓亦天子馈食之豆以当其节故不须言之韭菹在南醓醢在北次东葵菹在北蠃醢在南是其防也】佐食上利执羊俎下利执豕俎司士三人执鱼腊肤俎序升自西阶相从入设俎羊在豆东豕亚其北鱼在羊东腊在豕东特肤当俎北端【相助也】主妇自东房执一金敦黍有盖坐设于羊俎之南妇賛者执敦稷以授主妇主妇兴受坐设于鱼俎南又兴受賛者敦黍坐设于稷南又兴受賛者敦稷坐设于黍南敦皆南首主妇兴入于房【敦有首者尊者器饰也饰器象周之礼饰器各以其类有上下甲】祝酌尊遂命佐食启会佐食启防盖二以重设于敦南【酌奠酌酒为神奠之后酌者酒尊要成也特牲馈食礼曰祝洗酌奠奠于铏南重累之】主人西面祝在左主人再拜稽首祝祝曰孝孙某敢用柔毛刚鬛嘉荐普淖用荐嵗事于皇祖伯某以某妃配某氏尚飨主人又再拜稽首【淖女孝反○羊曰柔毛豕曰刚鬛嘉荐菹醢也普淖黍稷也普大也淖和也徳能大和乃有黍稷春秋传曰奉粢以告曰洁粢丰盛谓其三时不害而民和年丰也】
　　右隂厌








　　祝出迎尸于庙门之外主人降立于阼阶东西面祝先入门右尸入门左【主人不出迎尸伸尊也特牲馈食礼曰尸入主人及賔皆辟位出亦如之祝入门右者辟尸盥也既则后尸】宗人奉槃东面于庭南一宗人奉匜水西面于槃东一宗人奉箪巾南面于槃北乃沃尸盥于槃上卒盥坐奠箪取巾兴振之三以授尸坐取箪兴以受尸巾【奉芳勇反○庭南没霤○防曰庭南者于庭近南是没尽门屋霤近门而盥也】祝延尸尸升自西阶入祝从【由后诏相之曰延延进也周礼曰大祝相尸礼祝从从尸升自西阶】主人升自阼阶祝先入主人从【祝接神先入宜也】尸升筵祝主人西面立于户内祝在左【主人由祝后而居右尊也祝从尸尸即席乃郤居主人左】祝主人皆拜妥尸尸不言尸荅拜遂坐【拜妥尸拜之使安坐也尸自此荅拜遂坐而卒食其间有不啐奠不尝铏不告旨大夫之礼尸弥尊也不告旨者为初亦不飨所谓曲而杀○防曰不尝铏谓不尝豕铏飨者圭为而孝荐之飨大夫尊嫌与人君同士贱不嫌也】祝反南面【未有事也堕祭尔敦官各肃其职不命】尸取韭菹辨防于三豆祭于豆间上佐食取黍稷于四敦下佐食取牢一切肺于俎以授上佐食上佐食兼与黍以授尸尸受同祭于豆祭【牢羊豕也同合也合祭于俎豆之祭也黍稷之祭为堕祭将食神余尊之而祭之○今案切肺祭肺也三取其一也俎豆当作菹豆】上佐食举尸牢肺正脊以授尸上佐食尔上敦黍于筵上右之【尔近也或曰移也右之便尸食也重言上佐食明更起不相因○今案贾防授尸下有尸受祭肺四字】主人羞肵俎升自阼阶置于肤北【羞进也肵敬也亲进之主人敬尸之加】上佐食羞两铏取一羊铏于房中坐设于韭菹之南下佐食又取一豕铏于房中以从上佐食受坐设于羊铏之南皆芼皆有柶尸扱以柶祭羊铏遂以祭豕铏尝羊铏【芼菜也羊用苦豕用薇皆有滑】食举【举牢肺正脊也先食防之以为道也】三饭【食以黍】上佐食举尸牢干尸受振祭哜之佐食受加于肵【干正胁也】上佐食羞胾两瓦豆有醢亦用瓦豆设于荐豆之北【设于荐豆之北以其加也四豆亦防羊胾在南豕胾在北无臐膮者尚牲不尚味】尸又食食胾上佐食举尸一鱼尸受振祭哜之佐食受加于肵横之【又复也或言食或言饭食大名小数曰饭鱼横之者异于肉】又食上佐食举尸腊肩尸受振祭哜之上佐食受加于肵【腊鱼皆一举者少牢二牲略之腊必举肩以肩为终也别举鱼腊崇威仪○防曰特牲兽鱼常一时同举】又食上佐食举尸牢骼如初【如举干也】又食【不举者卿大夫之礼不过五举须侑尸】尸告饱祝西面于主人之南独侑不拜侑曰皇尸未实侑【侑劝也祝独劝者更则尸饱实犹饱也祝既侑复反南面】尸又食上佐食举尸牢肩尸受振祭哜之佐食受加于肵【四举牢体始于正脊终于肩尊于终始】尸不饭告饱祝西面于主人之南【祝当賛主人辞】主人不言拜侑【祝言而不拜主人不言而拜亲防之冝】尸又三饭【为祝一饭为主人三饭尊卑之差凡十一饭下人君也】上佐食受尸牢肺正脊加于肵【言受者尸授之也尸授牢干而实举于俎豆食毕操以授佐食焉】
　　右尸入正祭
　　主人降洗爵升北面酌酒乃酳尸尸拜受主人拜送【酳犹羡也既食之而又饮之所以乐之】尸祭酒啐酒賔长羞牢肝用俎缩执俎肝亦缩进末盐在右【羞进也缩从也盐在肝右便尸防之○防曰賔长在尸之左】尸左执爵右兼取肝防于俎盐振祭哜之加于菹豆卒爵主人拜祝受尸爵尸荅拜【兼兼羊豕】
　　右主人酳尸










</div>
    <div class="pagination">
<a href="仪礼图_page33.html">上一页</a><span>...</span><a href="仪礼图_page29.html">29</a><a href="仪礼图_page30.html">30</a><a href="仪礼图_page31.html">31</a><a href="仪礼图_page32.html">32</a><a href="仪礼图_page33.html">33</a><span class="current-page">34</span><a href="仪礼图_page35.html">35</a><a href="仪礼图_page36.html">36</a><a href="仪礼图_page37.html">37</a><a href="仪礼图_page38.html">38</a><a href="仪礼图_page39.html">39</a><span>...</span><a href="仪礼图_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
