<!DOCTYPE html>
<html>
<head>
    <meta charset="UTF-8">
    <title>五礼通考 - 第 392 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 392 页/共 431 页</h1>
    <div class="content">　　周礼春官小宗伯凡王之甸役之祷祠肄仪为位【注肄习也为位小宗伯主其位】
　　肆师凡四时之大甸猎祭表貉则为位【注貉师祭也于所立表之处为师祭造军法者祷气势之倍増也其神葢蚩蚘或曰黄帝】
　　甸祝掌四时之田表貉之祝号【注杜子春云貉兵祭也尔雅曰是类是祃师祭也元谓田者习兵之礼故亦祃祭祷气势之什百而多获】
　　诗小雅吉日吉日维戊既伯既祷【注伯马祖也重物慎防将用马力必先为之祷其祖祷祷获也　疏言王以吉善之日维戊也于马祖之伯既祭之求祷矣以田祖谓之伯伯者长也郑云马祖天驷释天云天驷房也孙炎曰龙为天马故房四星谓之天驷郑亦引孝经説曰房为龙马者是也】何氏楷曰既伯既祷田祭也伯通作貊亦作貉郑司农读为祃王制祃于所征之地孔丛子云已克敌使择吉日复祃于所征之地郑云祃师祭也为兵祷其礼亡其田猎之祭则名之为貉周礼搜苗狝狩有司皆表貉于陈前郑注谓貉读为千百之百于立表处为师祭祭造军法者其神葢蚩尤或曰黄帝杜子春读亦同云貉兵祭也田以讲武治兵故有兵祭祷气势之十百而多获邢昺云貉之言百祭祀此神求获百倍也愚案貉貊本是一字以百解貊无乃强解读貊为百亦未必然又有言祭貉以导兽者要皆附防以愚意揣之政繇古人读貊与祃同音遂讹祃为貊耳祃祭名也故字従示其意马谐声义必有取或杀马为牲或以马者国之大事克敌必借焉故为马祈福亦未可知师田皆行军之事其同有祃祭焉宜也观説文既伯作既祃可证今韵会中伯字亦有祃音葢繇伯貊相讹而然无足疑者此既伯即田猎之日表貉之祭也毛传以伯为马祖案周礼校人职云春祭马祖郑以为天驷天驷房也晋天文志云天驷为天马主军驾南星曰左骖次左服次右服次右骖亦曰天廏孔云马与人异无先祖可寻故取孝经説房为龙马是马之祖一云行神四时之祭各有所为未闻田猎有马祖之祭亦従未闻马祖有伯之称也祖者始也伯者长也二义悬殊何得以伯当祖乎祈福曰祷毛以为祷获是也战必祷克田必祷获説文作禂云祷牲马祭也案祷牲马祭分为二事周礼甸祝职云禂牲禂马皆掌其祝号杜子春注云为田祷多获禽牲为马禂无疾观此禂牲即貉祭所祷禂马即校人四时之祭所祷皆名为禂也此诗既伯既祷乃甸祝所职也尔雅以为马祭似误以禂牲为禂马耳
　　周礼春官肆师舍奠于祖庙祢亦如之【注舍读为释释奠者告将时田若将征伐郑司农云祢父庙　疏非时而祭曰奠】
　　【王氏曰舍奠有牲而无尸所谓造于祖也】
　　【郑氏锷曰将出田必行释奠之礼以告于庙乃载迁庙之主以行其载以祖为主故舍奠于祖庙祢则但祭而不载亦如之谓舍奠也】
　　右田猎祭祀
　　夏官大司马中春教振旅【注兵者守国之备孔子曰以不教民战是谓弃之兵者凶事不可空设因搜狩而习之凡师出曰治兵入曰振旅皆习战也四时各教民以其一焉春习振旅兵入收众専于农疏尔雅云出为治兵尚威武也入为振旅仄尊卑也反尊卑者出则壮者在前老弱在后入则壮者在后老】
　　【弱在前】
　　【孔氏颖逹曰春秋振旅者以阳气方长兵宜止息也】
　　【黄氏度曰四时之田先教振旅王者之兵出于万全】
　　司马以旗致民平列陈如战之陈【注以旗者立旗期民于其下　疏熊虎之旗】
　　【郑氏锷曰司徒于大军旅大田役以旗致六乡之民遂人于起野役以遂之大旗致六遂之民民之目熟于熊虎之状久矣及是时乡遂之官致之而来司马亦以旗致之因民之所习熟者使之易知耳王氏昭禹曰田猎所习无非军事故平列陈如战之陈平者高下如一之谓虽如战之陈而平列陈则无事于战矣】
　　辨鼓铎镯铙之用王执路鼓诸侯执贲鼓军将执晋鼓师帅执提旅帅执鼙卒长执铙两司马执铎公司马执镯　【鼓人职曰以路鼓鼓鬼享以鼖鼓鼓军事以晋鼓鼓金奏以金铙止鼓以金铎通鼓以金镯节鼓郑司农云提谓马上鼓有曲木提持鼓立马髦上者故谓之提杜子春云公司马谓五人为伍伍之司马也郑氏锷曰春阳用事雷始出地于卦为震而韗人冒鼓必于起蛰之日教以此时従其类也军将者卿六各为一军之将提使师帅执之者五百人之众左提右挈在掌握之意旅帅视师帅为卑故执鼙鼔之小而卑者也百人之卒长知其当止则止故使执铙两司马知其当进则进故使执铎以通鼔五人之长曰公司马军制自五人始人之寡不能节制则众皆无节故使执镯以节鼓其职至卑其名乃同于司马欲重其权以服人也】
　　【黄氏度曰有节制而后能胜金鼔所以节制也故于教振旅辨之王虽亲征六卿分将而元帅居乎其中】蕙田案王不执鼖鼔而执路鼓者郑康成谓尚之于诸侯也郑刚中亦谓王道之大无所不通以道统众不必自执军中之事诸侯従王欲使军将以下皆聴命故尚之于诸侯今考鼔人职军事宜执鼖鼔而路鼓非军事所宜用但以其有四面象人君声教当四达无间而已则侯之执鼖非所以尊尚之而使众聴命也王志长谓诸侯入朝佐王田猎不敢以桴鼓之事上烦天子故代王执鼖鼔以鼓军事此説得之
　　又案贲鼖古字通用蔡氏宸锡欲改贲为鼖亦不必
　　以教坐作进退疾徐疏数之节【注习战法　疏坐作进退疾徐疏数之节大阅具言于此畧説】
　　【李氏嘉会曰兵事宜尚威武敏捷必以进退疾徐疏数教民者观武王伐商六步七步乃止齐焉兵在于结阵之固进退之齐武侯八阵进则皆进止则皆止所以不可破齐之技击魏之武卒秦之鋭士终不可以当桓文之节制者由此而已】
　　蕙田案坐作进退等皆战之事四时之田虽皆为教战而设然所専于战者秋之大阅耳余春夏従畧而春教振旅主于蔵兵不用则尤畧之贾疏最得经意
　　遂以搜田有司表貉誓民鼓遂围禁火献禽以祭社【注春田曰搜有司大司徒也掌大田役治徒庶之政令表貉立表而貉祭也誓民誓以犯田法之罚也誓曰无干车无自后射禁者虞衡守禽之厉禁也既誓令鼓而围之遂搜田火弊火止也春田主用火因焚莱除陈草皆杀而火止献犹致也属也田止虞人植旌众皆献其所获禽焉诗云言私其豵献豜于公春田主祭社者土方施生也　疏搜搜也春时鸟兽字乳搜取不孕者誓曰无干车云云此据汉田律而言无干车谓无干犯他车无自后射象战阵不逐奔走誓民即大阅羣吏听誓于阵前鼓者即中军以鼙令鼓鼓人三鼓以下此祭社因田猎而祭非月令仲春祭社也】
　　【郑氏锷曰虽教之有素一旦出田野临干戈安得不三令五申之此司马所以誓之也　又曰月令仲春之月毋焚山林大司马乃用火田者盖春而焚莱将以田也春而焚山林伤生意也所以有无焚之令王氏曰社者土也】
　　蕙田案有司表貉郑康成谓大司徒郑刚中以为肆师甸祝王平仲删翼载王氏説亦以为甸祝考肆师大田猎祭表貉则为位甸祝掌四时之田表貉之祝号若大司徒总率乡遂诸官恐不必以表貉事属之当以刚中及王氏説为正
　　春官肆师凡师甸用牲于社宗则为位【注社军社宗迁主也　疏肆师为位祭也】
　　【孔氏颖达曰春时四方施生猎则祭社为主】
　　蕙田案表貉之祭四时田猎之所同也社宗之祭春搜之所独也
　　春秋昭公八年谷梁传因搜狩以习武事车轨尘马候蹄揜禽旅御者不失其驰然后射者能中【注车轨尘尘不出辙马候蹄发足相应迟疾相投揜禽旅揜取众禽不失其驰不失驰骋之节】
　　蕙田案此田猎命中之法搜狩并称故附于此
　　右春搜
　　周礼夏官大司马中夏教茇舍如振旅之陈【注茇舍草止之也军有草止之法　疏草字释茇止字释舍】
　　【孔氏颖逹曰夏教茇舍者以草木茂盛故教以草舍】
　　【郑氏锷曰诗曰召伯所茇又左传言晋大夫茇舍従之凡言茇者皆草舍也教茇舍者教以草止之法军行而草止未有营垒之所草止之地防患尤严防患之道夜事尤急教之无素则是以众予敌矣教茇舍独于中夏以月令考之孟春草木萌动季春生气方盛惟夏之时生于春者至是益长长于春者至是益茂军屯其中患生不虞又况莫夜之时】
　　羣吏撰车徒读书契【注撰读曰算算车徒谓数择之也读书契以簿书校録军实之凡要疏羣吏谓军将至伍长各有部分皆选择其甲士步卒之等】
　　蕙田案康成以撰为数择书契为簿录即师田以简稽也天官小宰言之葢在平日大司马则在临期彼此互见耳
　　辨号名之用帅以门名县鄙各以其名家以号名乡以州名野以邑名百官各象其事以辨军之夜事【注号名者徽识所以相别也乡遂之属谓之名家之属谓之号百官之属谓之事在国以表朝位在军又象其制而为之被之以备死事帅谓军将及师帅旅帅及伍长也以门名者所被徽识如其在门所树者也古者军将葢为营治于国门鲁有东门襄仲宋有桐门右师皆上卿为军将者也县鄙谓县正鄙师至邻长也家谓食采地者之臣也乡以州名亦谓州长至比长也野谓公邑大夫百官以其职従王者也此六者皆书云某某之名某某之号某某之事而已夜事戒夜守之事草止者慎于夜于是主别其部职】
　　【黄氏度曰号名为夜事今军夜有号康成以为徽识被之以备死事夫徽识缀于膊上夜事将何以辨郑氏锷曰帅为六军之帅公邑间田谓之县小都谓之鄙大夫谓之家乡谓六乡野六遂也或以门或以号或以邑或各以其名皆有一定之称为主将者名号若此为卒伍者従而称之耳闻而心知心存而意属莫夜之间亦识所従矣帅以门名葢门者人之所由以出入帅者人之所由以进退取象犹门也县与鄙一为天子之吏一为公卿王子弟故各以其名所以别异其为某县某鄙之人大夫用号者则为美称也郑谓公卿大夫其身在朝其臣在采地若公山弗扰之类是以家号为名也六乡有六州长乡之军法至州而成故以其州之名名之言某州之师也六遂于邻长言邑中之政于里宰言掌比其邑之众寡于遂大夫言凡为邑者此六遂为邑之证也故言某邑之师】
　　【王氏与之曰茇舍之教乃下寨法専以辨军之夜事盖休兵偃师之时宿火而寝目固无见也衔枚而处耳固无闻也将以鼓铎而声之则所闻必乱将以旗物而徽之则所见必昧于是専以号名为尚而号名又必外假者所以防奸细及间谍等事先儒不知夜事与夜战不同多以管仲内政之作使之昼战目相视夜战声相闻引证司马夜事在于休兵管仲夜战所以用兵岂可同日语】
　　蕙田案康成谓号名为徽识以备死事説太迂逺但黄氏即以号名为夜事则非也夜事仍当为戒夜守之事方与茇舍义合次防王氏下寨之説得其防矣
　　又案帅县鄙家乡野等名郑刚中説与康成注有异今考康成説则以县鄙为六遂之长家为三等采地之长乡为六乡之长野为四处公邑之长而帅则六军之帅统之者也其説整齐该括刚中以县属公邑又添闲田已觉支离又以鄙属小都则三等采地仅举其一岂不挂漏家为大夫亦与遂大夫乡大夫相混不如康成説之的确矣
　　又案州长党正等名据平日治民而言军将师帅伍长等名据出师临阵而言其实一也然则帅以门名已统县鄙等项在内辨号名也者如欲称帅则以门欲称县鄙则各以其名亦其实一耳
　　其他皆如振旅
　　【王氏昭禹曰若平列陈与夫以教坐作进退疾徐疏数之节皆然】
　　遂以苗田如搜之法车弊献禽以享礿【注夏田为苗择取不孕任者若治苗去不秀实者车弊驱兽之车止也夏田主用车示所取物稀皆杀而车止王制曰天子杀则下大绥诸侯杀则下小绥大夫杀则止佐车佐车止则百姓田猎礿宗庙之夏祭也冬夏田主于祭宗庙者隂阳始起象神之在内　疏车行迟故取兽少引王制者据始杀而言毛诗传云天子发抗大绥诸侯发抗小绥据始杀而言也】
　　【郑氏锷曰礿以饮为主四时之享皆用孟此中夏而享礿非常祭也葢因田而享也田已得禽则归而享祀犹战而得隽则归而告庙也】
　　蕙田案周四时宗庙之祭用仲夏此一确证刚中以为因田而享谬矣
　　右夏苗
　　中秋教治兵如振旅之陈辨旗物之用王载大常诸侯载旂军吏载旗师都载旜乡遂载物郊野载旐百官载旟各书其事与其号焉其他皆如振旅【注军吏诸军帅也师都遂大夫也乡遂乡大夫也郊谓乡遂之州长县正以下也野谓公邑大夫百官卿大夫也凡旌旗有军旅者画异物无者帛而已书当为画　疏凡兵出曰治兵入曰振旅春以入兵为名尚农事秋以出兵为名秋严尚武故也军吏者従军将以下至伍长皆是军吏各书其事与其号者即是仲夏百官各象其事及号名之等秋虽不具辨号名亦畧举之见四时皆有此物也】
　　【孔氏颖逹曰秋教治兵者以杀气方盛则匿邪恶故教兵】
　　【王氏昭禹曰旗物以作战也故于治兵辨旗物之用】
　　【郑氏锷曰九旗曰常曰方曰旜曰物之类其义不一自王而下以至百官分而载之各寓意义于其间非苟然也得天而久照者日月之常治兵载大常以见王者有常徳而立武事之意凡旗之画皆二物旗独画龙相交非也交与蛟同诸侯于国有君道龙之象也入朝有臣道蛟之象也所以载蛟龙之旂熊虎之噬百兽畏之军吏者六军之帅当以威武为先载熊虎之旗使将卒畏威而趋令也通帛则不画他物纯而不杂也师都则公卿大夫王子弟之在都鄙者也尔身在外乃心罔不在王室所以载通帛之旜此言乡遂又言郊野则师当为都鄙之吏明矣杂帛为物则杂而不一也乡之分而为六其民散而为比闾族党之名遂之分而为六其民散而为邻里都鄙之号可谓杂而不一矣所以载杂帛之物有甲以自衞蛇有螫以毒人皆北方之属也天地之气始于北方幽隂之所聚而蛇者至幽隂之物画之于旐以示夫杀气之所始也先能自衞者然后可以杀敌所以载蛇之旐书曰我则鸣乌不闻谓鳯也隼之物为挈宫而贪残之鸟也诗云鴥彼飞隼其飞戾天易云公用射隼于高墉之上彼乃鹰鹯之类安可与鳯为伍耶此言鸟隼説者皆以为鳯及隼疑当为鹰隼也与隼共文不可谓之鳯明矣交龙取其能变化熊虎取其有威蛇取其能自衞则鹰隼取其劲疾矣百官者六卿之属欲其临事之劲疾所以载鸟隼之旟凡行左青龙而右白虎前朱雀而后武谓此四者然军法正成于乡遂而乡遂大夫乃不预四旗之列而载物者説者谓其象已属于军吏已无所将故也凡旗皆谓之载者言载之于车上也既有旌旗又有小徽识之上各书其事与号以为别识也司常谓之画此谓之书王安石谓书详于画既书又画使人易辨而已余以为司常指大阅而言此指治兵而言大阅画治兵书各有所主不一法也】
　　蕙田案仲春之师帅旅帅卒长两司马公司马即仲夏之县鄙家乡野也而此诸官亦即仲春之所谓军帅仲夏之所谓帅也仲春不言百官则有详畧之异耳由今思之大司马言四时之制则自乡遂以达于采地宜悉举之讵有诸侯従猎之制咸在而反遗于畿内者仲秋治兵尤重于春夏则官当尤备郑康成以军吏为诸军帅是矣而以师都为遂大夫以乡遂为乡大夫郊为州长县正以下野为公邑大夫其中尚缺采地则不得不以百官为卿大夫试思仲夏之百官既解为各以其职従王者至仲秋之百官而忽异其解已属不确况夏苗犹备百官岂秋狝独无之乎窃以康成之言未是惟郑刚中之辨最为精确葢刚中据司常大阅之文以军吏为即大阅之孤卿与茇舍之帅以百官为即大阅之大夫士与茇舍之百官以师都为即大阅之师都与茇舍之县鄙以乡遂为即大阅之州里县鄙与茇舍之乡及野以郊野为公邑闲田之吏与乡遂之郊野异如此则整齐包括处处皆通矣其辨茇舍之县鄙与司常之县鄙名同而实异尤精
　　【王氏应电曰案司常王建大常诸侯建旂正与此同此外所载皆异夫司常于国之大阅赞司马颁旗物则凡祭祀賔客会同军旅并当以之为凖惟安营出战则旗法与此不同若其初至不当又有所更置葢旌旗以一人之耳目岂得数易以乱之此盖误文也】
　　蕙田案王昭明以旗旜等有误文蔡宸锡亦谓此节旗旜物旟四字颠倒误写旗当为旜旜当为旗物当为旟旟当为物宜以司常职之文为定此説精确当従之
　　遂以狝田如搜之法罗致禽以祀祊【注秋田为狝狝杀也罗罔止也秋田主用罔中杀者多也皆杀而罔止祊当为方声之误也秋田主祭四方报成万物诗曰以社以方　疏郑以祊为误者祊是庙门之外惟祭宗庙及绎祭乃为祊祭今因秋田而祭当是四方之神】
　　【郑氏锷曰秋气肃杀故田以杀为主】
　　【王氏昭禹曰以物成于秋所取者众故也王制曰鸠化为鹰然后设罻罗则秋用罗宜矣】
　　【又曰春物始生故为民祈而祭社秋物既成故为民报而祀祊】
　　春官肆师狝之日涖卜来嵗之戒【注秋田为狝始习兵戒不虞也卜者问来嵗兵寇之备】
　　【郑氏锷曰君子除戎器戒不虞故知戒为禁备之事】
　　【陈氏旸曰先王之时必预戒来嵗之事者欲先事为备也春秋时郑石防言于子囊曰先王卜征五年而嵗习其祥祥习则行不习则增修徳而改卜则是卜不吉必修徳而豫戒然后为治世之事】蕙田案书卜三一习吉又朕梦协朕卜袭于休祥即传所云祥习则行也
　　又案涖卜来嵗于秋狝而春夏冬不卜者秋狩则専于治兵也
　　礼记月令季秋之月天子乃厉饰执弓挟矢以猎【注厉饰谓戎服尚威武也　疏厉饰谓严厉武猛饰谓容饰也熊氏云戎服者韦弁服也以秋冬之田故韦弁服若春夏则冠弁服故司服云凡甸冠弁服义或然也】
　　【陈氏祥道曰周官司服凡田冠弁服月令季秋天子乃厉饰盖周秦之礼异也】
　　命主祠祭禽于四方【注以所获禽祀四方之神也司马职曰罗弊致禽以祀祊　疏谓猎竟也主祠谓典祭祀者也四方有功于方之神也四时田猎皆祭宗庙而分时各以为主也此天子猎既毕因命典祀之官取田猎所获之禽还祭于郊以报四方之神也郑注秋狝祀方云秋田主祭四方报成万物诗曰以社以方下云方迎四方气于郊也郑又云秋祭社与四方为五谷成熟报其功也】
　　右秋狝
　　周礼夏官大司马中冬教大阅【注春辨鼔铎夏辨号名秋辨旗物至冬大阅简军实】
　　【孔氏頴达曰冬教大阅者以冬闲无事备习威仪故因其田猎教以简阅也】
　　【王氏详説春辨鼓铎镯铙之用夏辨号名之用秋辨旗物之用至冬则戒众庶修战法而及于旗物鼓铎镯铙要之辨鼔铎者未始无旗物所谓以旗致民是也辨旗物者未始无号名所谓各书其事与其号也三时之田各以其所辨者为主耳】
　　前期羣吏戒众庶修战法【注羣吏乡师以下　疏乡师四时之田前期出田法于州里简其鼔铎旗物兵器修其卒伍以下则若州长作民而师田行役之事则帅而致之掌其戒令与其赏罚党正凡国作民而师田行役则以其法治其政事族师若作民而师田行役则合其卒伍简其兵器以鼔铎旗物帅而至】
　　虞人莱所田之野为表百步则一为三表又五十步为一表【注虞人莱所田之野芟除其草莱令车得驱驰诗曰田卒汚莱】
　　【易氏祓曰表以步度之步长六尺百步则一为三表是三表相去二百步又五十步为一表则四表为二百五十步矣大阅必用四表所以寓王者节制之师而大武之四表实象之盖周都西南一表在南所谓武始而北出夹振之而驷伐则有振铎作旗之义厯二表三表而至四表则再始以着往者也商都东北四表在北所谓四成而南国是疆复乱以饬归则有鼓退鸣铙且郤之义厯三表二表而复于一表则乐终而徳尊者也大阅亦然贾氏乃谓后表在北士卒由后表以至南表复回身向北以至后表与乐记之言不合乐记言大武则周家一代寓兵之良法当以乐记为正或谓三表相距各百步每表各六十大何以容大阅之众若以开方论其势诚窄若据虞人莱所田之野则迥野左右何有纪极郑氏谓左右之广当容三军此指一旁而言若左右两旁当容六军又云步数未闻则六军分行左右开张取其容六军之众不以步数拘也如此则地势广袤岂止容六军而已】
　　田之日司马建旗于后表之中羣吏以旗物鼔铎镯铙各帅其民而致质明弊旗诛后至者乃陈车徒如战之陈皆坐【注质正也弊仆也皆坐当聼誓】
　　【李氏嘉会曰四表止于二百五十步坐作进退步行趋骤为力不劳轨范易习民之左右顾瞻皆其乡党邻里自然情亲势一敌不可乗此古人结陈坚固也】
　　【易氏祓曰及田之日司马建熊虎六斿之旗于虞人所误后表之中据乐记舞而言则后表当是在南一表于是羣吏如乡师以下以其旗物及鼔铎镯铙等各帅其民而致于大司马】
　　羣吏聴誓于陈前斩牲以左右徇陈曰不用命者斩之【注羣吏诸军帅也陈前南面乡表也月令季秋司徒搢扑北面誓之　疏使司徒誓者此军吏及士本是六乡之民今虽属司马犹是已之民故使司徒誓之也】
　　【易氏祓曰众庶已集命之皆坐于南之一表羣吏聴誓则自军帅而下皆南面向表誓于陈前郑氏锷曰坐而聴誓斩牲以徇所谓三令五申也今见于司马法曰夏后氏誓于军中欲民先其虑也商誓于军门之外欲民先意以待事也周将交刄而誓之以致民志也车徒皆坐使羣吏聴誓者羣吏各帅其众有誓而羣吏聴之则传逹于所统之众简而易知无敢不従矣】
　　中军以鼙令鼔鼓人皆三鼓司马振铎羣吏作旗车徒皆作鼔行鸣镯车徒皆行及表乃止三鼔摝铎羣吏旗车徒皆坐【注中军中军之将也天子六军三三而居一偏羣吏既聴誓各复其部曲中军之将令鼔鼔以作士众之气也鼔人者中军之将师帅旅帅也司马两司马也鼔铎以作众作起也既起鼔人击鼓以行之伍长鸣镯以节之及表自后表前至第二表也三鼓者鼔人也掩上振之为摝摝者止行息气也】又三鼓振铎作旗车徒皆作鼔进鸣镯车骤徒趋及表乃止坐作如初【注趋者赴敌尚疾之渐也春秋传曰先人有夺人之心】
　　乃鼔车驰徒走及表乃止【注及表自第三前至前表】
　　鼔戒三阕车三发徒三刺【注鼔戒戒攻敌鼔一阕车一转徒一刺三而止象服敌郑氏锷曰每鼔一阕则车一发而徒一刺至三而止是谓节制之兵三发即书所谓不愆于六步七步乃止齐焉三刺即书所谓不愆于四伐五伐六伐七伐乃止齐焉之意】
　　乃鼔退鸣铙且郤及表乃止坐作如初【注铙所以止鼔军退卒长鸣铙以和众鼔人为止之也退自前表至后表鼔铎则同习战之礼出入一也异者废镯而鸣铙　疏乃鼓退者谓至南表军吏及士卒回身向北更従南为始也】
　　遂以狩田以旌为左右和之门羣吏各帅其车徒以叙和出左右陈车徒有司平之旗居卒间以分地前后有屯百步有司巡其前后【注冬田为狩言守取之无所择也军门曰和今谓之垒门立两旌以为之叙和出用次第出和门也左右或出而左或出而右有司平之乡师居门正其出入之行列也旗军吏所载分地调其部曲疎数前后有屯百步车徒异羣相去之数也车徒毕出和门乡师又巡其行阵　疏军门曰和者左氏传云师克在和不在众立两旌者昭八年谷梁传云秋搜于红正也又云刈兰以为防置旃以为辕门是其车也车徒异羣者出军之时一车甲士三人步卒七十二人车徒同羣临阵则车徒异羣故车人有异】
　　险野人为主易野车为主【注险野人为主人居前易野车为主车居前】礼库曰先王车战不求大胜求为不可败而已郑荘欲驱驰中原始为徼利之名故郑荘始用徒兵自中行穆子乃毁车以従卒自左师展始乗马自赵武灵王始用骑先王兵制败壊而不可复实自荘公始
　　既陈乃设驱逆之车有司表貉于陈前
　　【郑氏锷曰驱则自后驱之使出逆则自前迎之使入驱其后则兽无所逃逆其前虽欲出防而不可得】
　　中军以鼙令鼓鼔人皆三鼓羣司马振铎车徒皆作遂鼓行徒衔枚而进大兽公之小禽私之获者取左耳【注羣司马谓两司马也枚如箸衔之有繣结项中军法止语为相疑惑也郑司农云大兽公之输之于公小兽私之以自畀也诗云言私其豵献豜于公一嵗为豵二嵗为□三嵗为特四嵗为豜五嵗为慎谓慎读为麎尔雅曰豕生三嵗曰豵豕牝曰□麋牡曰麎获得也得禽兽者取左耳当以计功】
　　【易氏祓曰中军以鼙令鼔鼓人皆三鼔如习战之时则师田之法一焉】
　　【王氏昭禹曰不専取左耳则効功者疑于获一而効二取左耳以効功所以谓之馘也】
　　及所鼔皆駴车徒皆噪【注郑司农云及所弊至所弊之处谓至所之处田所当止也天子诸侯搜狩有常至其常处吏士鼔噪象攻敌尅胜而喜也】
　　【易氏祓曰駴如马之駴噪如鸟之噪以示胜敌】
　　徒乃致禽馌兽于郊入献禽以享烝【注徒乃徒止也冬田主用众物多故得取也致禽馌兽于郊聚所获禽因以祭四方神于郊月令季秋天子既田主祠祭禽四方是也入又以禽祭宗庙孔氏颖达曰冬时万物众多猎则主用众物以祭宗庙而亦报于物有功之神于四方也】
　　蕙田案月令季秋祭四方正义谓秋时万物以成猎则以报祭社及四方为主也乃司马冬狩云致禽馌兽于郊入献禽以享烝郑云致禽馌兽于郊聚所获禽因以祭四方神于郊也月令季秋天子既田命主祠祭四方是也入又以禽祭宗庙郑借季秋之礼以释冬狩之义者葢秋祭虽以四方为主亦兼祭社冬祭虽以宗庙为主亦兼四方故互相证之耳
　　【黄氏度曰徒取禽车列陈不动虽战亦然至此徒止遂献禽】
　　【易氏祓曰春社夏礿秋祊不言入献禽而冬烝独言之者以外行致禽馌郊之礼然后献禽于宗庙故谓之入】
　　【郑氏锷曰此战胜而归献捷于庙社之意也郊言馌兽烝言献禽岂用大于郊而用小于庙别而言之则禽兽有大小之殊合而言之兽亦可谓之禽也】
　　右冬狩
　　天官兽人及田令禽注于虞中【注仆也仆而田止郑司农云田谓春火夏车秋罗冬徒虞中谓虞人莱所田之野及田植虞旗于其中致禽而珥焉兽人主令田众得禽者置虞人所立虞旗之中当以给四时社庙之祭故曰春献禽以祭社夏献禽以享禴秋献禽以祀祊冬献禽以享烝人曰大兽公之小禽私之公之谓输之于虞中珥焉者取左耳以致功若斩首折馘故春秋传曰以数军实　疏注犹聚也】
　　春官甸祝师甸致禽于虞中乃属禽【注师甸谓起大众以田也致禽于虞中使获者各以其禽来致于所表之处属禽别其种类疏猎山山虞植旗猎泽泽虞植旌是为所表之处郑氏锷曰田毕虞人植旌旗于所表之处令获者各致禽其中甸祝则禽而属之使禽兽以类相従也】
　　地官山虞及田植虞旗于中致禽而珥焉【注田田者止也植犹树也田止树旗令获者皆致其禽而校其耳以知获数也山虞有旗以其主山得画熊虎其仭数则短也郑司农云珥者取禽左耳以効功也大司马职曰获者取左耳　疏礼纬旌旗之杠天子九仭诸侯七仭大夫五仞士三仞山虞是士虽有熊虞为旗仞数则短宜三仞】
　　【易氏祓曰田植旗兽人所谓令禽注于虞中是已致禽而珥之如小子珥于社稷之类田毕而祭也郑氏谓珥当为衈取其左耳以効功故曰衈葢取字之偏旁以为左耳其説未为不善如肆师小子羊人言祈珥郑氏亦曰珥当为衈羽牲曰衈且引禖记之言成庙则衅之与此効功之言不同人取左耳为毛牲谓羽牲曰衈其文自相背驰况大司马言致禽以祀祊致禽馌兽于郊皆行祭礼于致禽之后不应致禽之后方取左耳以效功刘执中释肆师之职曰珥当为弭字之误也弭谓小祝之弭兵灾葢田猎所以训兵弭灾正田猎之事肆师于狩之日涖卜来嵗之戒亦弭兵灾之意】
　　蕙田案珥字之义或云取左耳効功或云祭名或云弭兵灾也三説不同但取左耳与致禽事属相聨于文义尤合祭以弭灾説似迂逺且又非山虞所当掌也
</div>
    <div class="pagination">
<a href="五礼通考_page391.html">上一页</a><span>...</span><a href="五礼通考_page387.html">387</a><a href="五礼通考_page388.html">388</a><a href="五礼通考_page389.html">389</a><a href="五礼通考_page390.html">390</a><a href="五礼通考_page391.html">391</a><span class="current-page">392</span><a href="五礼通考_page393.html">393</a><a href="五礼通考_page394.html">394</a><a href="五礼通考_page395.html">395</a><a href="五礼通考_page396.html">396</a><a href="五礼通考_page397.html">397</a><span>...</span><a href="五礼通考_page393.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
