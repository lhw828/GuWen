<!DOCTYPE html>
<html>
<head>
    <meta charset="UTF-8">
    <title>仪礼集编 - 第 30 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 30 页/共 159 页</h1>
    <div class="content">









　　仪礼集编卷七
　　钦定四库全书
　　仪礼集编卷八
　　龙里县知县盛世佐撰
　　乡射礼第五之一
　　郑自録云州长春秋以礼防民而射于州序之礼谓之乡者州乡之属乡大夫或在焉不改其礼射礼于五礼属嘉礼
　　聂氏曰射之所起在于黄帝故易系黄帝九事云古者木为弧剡木为矢弧矢之利以威天下又世本以黄帝臣挥作弓夷牟作矢是弓矢起于此矣虞书曰侯以明之传云当行射侯之礼以明善恶之教则射侯见于尧舜夏殷无文至周大备
　　敖氏曰乡射者士与乡之士大夫防聚于学宫饮酒而习射也此与上篇大同小异惟多射一节耳亦饮酒而但以射言者主于射也
　　郝氏曰洪荒之初禽兽逼人圣王以弧矢为威教民自卫其来尚矣此男子之业故古者天子至庻人莫不有事于射比其敝也相角而争圣人制为礼以教之譲于是乎射礼兴焉其为乡射何也朝廷之上谓之国邦国之中谓之乡郑氏附防周礼以乡饮酒为乡大夫賔兴乡射为州长教民士大夫欲习射孰不可用此礼者何必乡大夫与州长礼主善俗冠昏以士饮酒习射以乡皆化民成俗之意郑谓乡饮于庠庠乡学习射于序序州学庠序学校同地异名养则为庠射则为序岂养老一学习射又一学也
　　张氏曰据注此州长射礼而云乡射者周礼五州为乡一乡管五州乡大夫或宅居一州之内来临此射礼又乡大夫大比兴贤能讫而以乡射之礼五物询众庻亦行此礼故名乡射礼也
　　世佐案此篇陈天子之州长春秋习射之礼乡老及乡大夫賔贤能讫亦用此礼询众庻侯国亦如之注疏専指诸侯之州长似未备先儒或目为士大夫习射之通礼非葢以礼属民而读法饮射皆有民社者之责也岂士大夫平居所常行乎士大夫相与燕饮其事有类于射者投壶是已【投壶礼见大小戴记颇与经文相类吴氏澄尝取以补仪礼之逸】又案庠序之説经传各异乡饮酒义云主人拜迎賔于庠门之外则庠为乡学矣周礼州长春秋以礼防民而射于州序党正国索鬼神而祭祀则以礼属民而饮酒于序则序为州党学矣郑说葢本诸此又学记云党有庠术有序术郑读为遂孔疏云此是乡之所居党为乡学之庠不别立序凡六乡之内州学以下皆为序六遂之内县学以下皆为序也又云庾氏云党有庠谓夏殷礼非周法义或然也孟子则谓夏曰校殷曰序周曰庠学则三代共之夫乡学之设但闻乡党殊名不闻殷周异号且王制云有虞氏养国老于上庠养庻老于下庠夏后氏养国老于东序养庻老于西序殷人养国老于右学养庻老于左学周人养国老于东胶养庻老于虞庠【陈氏祥道云四代之学如此而周又有辟廱成均瞽宗之名】眀堂位云鲁之米廪有虞氏之庠也序夏后氏之序也瞽宗殷学也类宫周学也然则国学之名亦代不相袭矣乃云三代共之此皆不可晓朱子通解学制篇既并列诸説而断之曰孟子说与上下数条皆不合未详其故又云古者教人其立法大意皆万世通行不可得而变革若其名号位置节文之详则自经言之外出于诸儒之所记者今皆无以考其实矣然不敢有所取舍姑悉存之读者亦不必深究也斯言真得阙疑之防矣然以诸说之先后时世考之窃谓当以乡饮酒义及周礼之言为正葢周之学制自春秋时已废不复讲故佻达成风子衿作刺鲁僖能修泮宫史克至作颂以夸美之及其季世七国兵争此制益荡然矣故孟子所至辄惓惓以兴复学校为劝说然其名号沿革之详容有得之传闻而失实者又况汉儒攟摭灰烬之余杂以夏殷之礼何怪其参差而不相符乎乃若仪礼周礼皆周公制作时所定而乡饮酒义即仪礼之义疏也亦不容有误郑公据此极为有见郝氏乃执孟子之言而诋之过矣且谓庠序学校同地异名则于乡学国学之辨尤欠分晓不更为无稽之谭乎
　　乡射之礼主人戒賔賔出迎再拜主人答再拜乃请注曰主人州长也乡大夫若在焉则称乡大夫也不言拜辱此为习民以礼乐不主为賔已也不谋賔者时不献贤能事轻也今郡国行此礼以季春周礼乡老及乡大夫三年正月献贤能之书于王退而以乡射之礼五物询众庻诸侯之乡大夫既贡士于其君亦用此礼射而询众庻乎
　　疏曰案乡大夫是诸侯乡大夫则此州长亦诸侯之州长以士为之是以经云释获者执鹿中记云士鹿中是皆为此州长射而言是诸侯州长可知若天子州长中大夫为之若然记云大夫兕中者为乡大夫询众庻而言也云周礼至众庻皆周礼乡大夫职文引之者证此乡射中兼有乡大夫行射礼故有射于堂及兕中之事云五物者按彼云一曰和二曰容三曰主皮四曰和容五曰兴舞郑注云和载六徳容包六行也庻民无射礼因田猎分禽则有主皮主皮者张皮射之无侯也主皮和容兴舞则六艺之射与礼乐与当射之时民必观焉因询之也是也
　　朱子曰五物之说未详当阙
　　敖氏曰请下似脱一賔字迎者出见之之称故虽不入门亦谓之迎
　　郝氏曰射必有賔教民序也不谋賔无介礼主射将观徳焉非专礼賔也
　　张氏曰案此射礼先与賔饮酒如乡饮酒之仪及立司正将酬旅乃暂止不旅而射射已更旅酬坐燕并如乡饮凡賔至之前賔退之后其仪节并不殊也此下言将射戒賔陈设速賔凡三节皆礼初事賔以州中处士贤者为之若大夫来为遵则易以公士姜氏曰周礼注所释五物之义虽甚大但此賔贤能之后方思合民储材岂能遽防以备徳耶考马融论语注引此一曰和志言其平心志也二曰和容言其和威仪也三曰主皮言其审正鹄也四曰和颂言其合音节也五曰兴舞言其中舞蹈也其说皆本射以推于义为安
　　世佐案主人谓天子及诸侯之州长也若其询众庻与则乡大夫也乡大夫所居之州虽春秋习射亦乡大夫为主人其戒賔也亲之不合使州长疏谓大夫来临礼州长戒賔不自称称乡大夫非又案周礼六乡之外更有六遂遂大夫以下其官皆卑于乡一等而其为牧民之职一也遂大夫三嵗大比则帅其吏而兴氓与乡同则其询众庻及春秋习射亦同可知县习射县正为主人矣侯国遂数如其乡数主人之称实兼此数者疏家泥于释获者执鹿中之文专指诸侯州长颇觉挂一漏万故备论之又案主人戒賔必诣賔家请之注云出迎出门也者谓賔出己家大门外迎主人耳疏曰谓出序之学门非又案此篇与乡饮酒礼相同处互有详畧参观乃备乡饮酒礼两云賔拜辱此则云迎送者拜辱眀其意迎送指其事无异也注说似求之过矣
　　賔礼辞许主人再拜賔答再拜主人退賔送再拜无介注曰虽先饮酒主于射也其序賔之礼畧
　　敖氏曰无介者以介尊次于賔同于大夫射时难为耦也
　　世佐案无介之义注得之敖説似曲
　　右戒賔
　　乃席賔南面东上
　　注曰不言于户牖之间者此射于序
　　疏曰此据州长射于序以其无室无户牖设席亦当戸牖之处耳
　　敖氏曰不言户牖间者可知也记云出自东房有东房西房则中有室而席賔于室之戸牖间也明矣凡席于此者皆东上经不悉见之也惟为神席则西上世佐案此賔席亦当在牖前经不言者客射于序也乡大夫射于庠庠有室云牖前可也州长射于序序无室云牖前不可也序何以无室也州之学小于乡其堂浅去其室壁之限堂斯深矣无室则无房本记云出自东房为射于庠言之也敖氏据此决其有室非序虽无室然其制亦三间五架与大夫士之私室殊而谓席賔于户牖间亦非庠之图已见上篇今更参取杨氏郝氏之説作序图于左云










　　案栋后第一架即有室者之南壁也户牖皆启于此西后楹之东即室之牖也席賔之处以东西节言之则当西楹之东以南北节言之则当栋后第二架栋后第二架亦有墙席在墙前与知在栋后第二架者本记云序则物当栋堂则物当楣席与物每隔一架以席前当设荐俎恐其妨也若仍在牖前何取乎序之无室也
　　众賔之席继而西
　　注曰言继者甫欲习众庻未有所殊别
　　疏曰乡饮酒三賔之席不属
　　敖氏曰众賔亦众賔之长三人也继继賔席也
　　席主人于阼阶上西面
　　敖氏曰阼阶上东西节也南北当东序凡主位皆然
　　尊于賔席之东两壶斯禁左酒皆加勺篚在其南东肆
　　注曰设尊者北面西曰左尚之也
　　敖氏曰賔席之东即房户之间也此亦与前篇互见其文
　　世佐案乡饮酒礼云尊两壶于房户间此不言房戸间而言賔席之东者容或有射于序者无房户可言也宾席随地而移故依之以见设壶之处且与前互备此古人立言之法
　　设洗于阼阶东南南北以堂深东西当东荣水在洗东篚在洗西南肆县于洗东北西面
　　注曰此县谓磬也县于东方辟射位也但县磬者半天子之士无钟
　　疏曰乡饮酒无射事县于阶间此兼有乡大夫询众庻当为判县宜有钟而总云无钟者方以礼乐化民虽大夫亦同士特县也天子诸侯钟磬鏄具卿大夫天子士已下亦无铸知者以其诸侯卿大夫士半天子卿大夫士若有鏄添钟磬为三半不得也
　　敖氏曰县不近阶者权移于此宜辟东县之正位也大射东县在阼阶之东县谓县钟磬与鏄于笋簴也鼓鼙之属亦存焉周官小胥职曰凡县钟磬半为堵全为肆又曰天子宫县诸侯轩县卿大夫判县士特县然则凡为士者之乐皆得县钟与磬唯以特而别于其上耳大射仪言国君西方之县先磬次钟次鑮鼓鼙在其南下经云不鼓不释钟师职曰掌以钟鼓奏九夏鏄师职曰掌金奏之鼓此与上篇皆賔出奏陔夏金奏之一也然则是礼亦有钟鼓鑮眀矣世佐案县编县也不言所县者所县非一等也天子之乡大夫州长遂大夫皆判县钟磬二肆诸侯之乡大夫半之钟磬各一堵天子之县正特县钟磬一肆诸侯之州长半之唯磬一堵斯礼也实兼此数者故也大夫判县当东西分列今皆在洗东北者辟君也大射君礼本合三面皆县以辟射位阙其北唯东西各一肆故此宜辟之又按春秋襄十一年左传云郑人赂晋侯歌钟二肆及其鏄磬晋侯以乐之半赐魏绛魏绛于是始有金石之乐礼也孔疏云以魏绛防赐始有金石之乐知未赐不得有也赐之而云礼也知礼法得赐之也据此诸侯之大夫未防君赐在私家不得有钟磬与鏄之乐其有之者葢出于特典此在公所行礼虽未赐亦合钟磬俱有鏄未闻据贾疏则卿大夫以下皆无鏄也下经云不鼓不释则鼓亦有之以其非金石之乐大夫士皆可用也此与上篇皆大夫士之礼敖氏杂引天子诸侯礼释之误经云西面则鼓之者东面矣若有钟在其南鼓又在其南皆西面也鼙未闻
　　乃张侯下纲不及地武
　　注曰侯谓所射布也纲持舌防也武迹也中人之迹尺二寸
　　疏曰周礼梓人云上纲与下纲出舌寻縜寸焉注云纲所以系侯于植者也中人之迹尺二寸者无正文汉礼云五武成步步六尺或据此而言也【从集说节本】敖氏曰射布而曰侯者王朝射之以威不宁侯遂以名之也诸侯以下则因其名而不改与下纲谓已系者也纲不及地武则下个亦然
　　郝氏曰射布曰侯形似猴也
　　张氏曰侯制有中有躬有舌有纲有縜中其身也方一丈倍中以为躬中之上下横接一幅各二丈谓之躬倍躬为左右舌用布四丈接于躬上左右各出一大为舌下舌半上舌用布三丈接躬下左右各出五尺也其持舌之防谓之纲维其纲于干者又谓之縜上下各有纲下纲去地之节则尺二寸
　　世佐案侯义未详考工记曰祭侯之礼以酒脯醢其辞曰唯若宁侯母或若女不宁侯不属于王所故抗而射女敖氏本此立说然象人而射之毋乃伤仁乎郝说葢取便防难中与正鹄之类同义而改侯为猴亦出臆说姑并存之以俟知者又案乡侯以布为之侯中用布五幅幅长一丈广二尺古者布幅广二尺二寸以二寸为缝诸幅皆以二尺计之又以一幅横接于中之上下谓之躬躬各二丈其接于躬者谓之舌亦谓之个上舌四丈下舌三丈上广下狭也合之用布十六丈下纲不及地武则上纲去地丈九尺二寸矣
　　不系左下纲中掩束之
　　注曰事未至也
　　敖氏曰侯以左为尊故事未至则未系左下纲也中掩束之者中掩左下个而以纲束之也下个出于躬五尺中掩之是所掩者二尺五寸矣
　　张氏曰侯向堂为面以西为左射事未至故且不系左下纲并纲与舌向东掩束之待司马命张侯乃脱束系纲也
　　世佐案中读如字释文丁仲反非下舌三丈中掩之是所掩者丈五尺也姜氏训中为侯中之中谓掩其中而束之也亦是一解存之
　　乏参侯道居侯党之一西五步
　　注曰容谓之乏所以为获者御矢也侯道五十步此乏去侯北十丈西三丈
　　敖氏曰尔雅曰乏谓之防说者云如今牀头小曲屏风也侯党指侯之西边而言此乏参分侯道而居其一也乃云侯党者眀虽取数于侯道实取节于侯党也西五步亦谓侯党之西也然则此乏其南十丈其东三丈乃与侯党相当与
　　郝氏曰乏以皮为之形如曲屛唱获者所隐蔽一名容容身于内以避矢矢力至此乏竭故名乏党偏近也玉藻云侍坐引去君之党乡侯去射位五十步葢三十丈也三分之而乏偏近侯一分则去侯十丈去堂上二十丈也西五步谓去侯西三丈避矢道也张氏曰党旁也三分侯道而居旁之一偏西者五步此设之之节也侯道五十步步六尺计三十丈乏居三之一西五步故云北十丈西三丈必于此者取可察中否唱获声达堂上也
　　世佐案此言设乏之法也参侯道居侯党之一者其南北节也西五步者东西节也党郝训偏近得之葢侯道三十丈若第云三分侯道而居其一未知其近堂与近侯与惟云居侯党之一而后知其去侯十丈也先儒以侯旁释之其义颇晦且经云西五步则其在侯西偏眀矣何必以党为旁乎
　　右设器席张侯
　　羮定主人朝服乃速賔賔朝服出迎再拜主人答再拜退賔送再拜
　　注曰射宾轻也戒时端
　　敖氏曰礼戒速同服此速賔朝服则戒时亦朝服可知
　　世佐案于此乃言朝服则戒时不朝服眀矣乡饮酒礼不言主人服而其记云朝服而谋賔介是戒速亦皆朝服也主人待賔轻重之差于此可见敖说非
　　賔及众賔遂从之
　　右速賔
　　敖氏曰自此以后经文及记文有与乡饮酒礼同者不重释之
　　及门主人一相出迎于门外再拜賔答再拜
　　世佐案若射于序则为之相者其党正与
　　揖众賔主人以賔揖先入賔厌众賔众賔皆入门左东面北上賔少进
　　注曰以犹与也少进差在前
　　敖氏曰賔厌众賔入门左此脱三字尔少进谓少东世佐案少进谓少北既云北上又云賔少进者众賔虽皆北上其实比肩而立賔序在前去众賔差逺也敖云少东非
　　主人以賔三揖皆行及阶三让主人升一等賔升敖氏曰皆行言无先后也主人升一等賔乃升敌者之礼也
　　郝氏曰皆行主人与正賔同行也正賔升堂而众賔立门内左以俟
　　世佐案前二説是疏谓賔主既行众賔亦行故云皆行非矣此亦与乡饮酒礼同但文有详畧耳
　　主人阼阶上当楣北面再拜賔西阶上当楣北面答再拜
　　右迎賔拜至
　　主人坐取爵于上篚以降賔降主人阼阶前西面坐奠爵兴辞降賔对主人坐取爵兴适洗南面坐奠爵于篚下盥洗賔进东北面辞洗主人坐奠爵于篚兴对賔反位
　　注曰反从降之位也乡饮酒曰当西序东面
　　主人卒洗壹揖壹让以賔升賔西阶上北面拜洗主人阼阶上北面奠爵遂答拜乃降賔降主人辞降賔对主人卒盥壹揖壹让升賔升西阶上疑立主人坐取爵实之賔席之前西北面献宾
　　敖氏曰席之当作之席
　　宾西阶上北面拜主人少退賔进受爵于席前复位主人阼阶上拜送爵宾少退荐脯醢賔升席自西方乃设折俎主人阼阶东疑立宾坐左执爵右祭脯醢奠爵于荐西兴取肺坐絶祭
</div>
    <div class="pagination">
<a href="仪礼集编_page29.html">上一页</a><span>...</span><a href="仪礼集编_page25.html">25</a><a href="仪礼集编_page26.html">26</a><a href="仪礼集编_page27.html">27</a><a href="仪礼集编_page28.html">28</a><a href="仪礼集编_page29.html">29</a><span class="current-page">30</span><a href="仪礼集编_page31.html">31</a><a href="仪礼集编_page32.html">32</a><a href="仪礼集编_page33.html">33</a><a href="仪礼集编_page34.html">34</a><a href="仪礼集编_page35.html">35</a><span>...</span><a href="仪礼集编_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
