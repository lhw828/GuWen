<!DOCTYPE html>
<html>
 <head>
  <meta charset="utf-8"/>
  <title>
   礼书纲目 - 第 51 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼书纲目 - 第 51 页/共 57 页
  </h1>
  <div class="content">
   礼书纲目卷七十五　　　　　婺源江永撰
　　礼乐记　　　通礼二十八
　　补
　　大宗伯以天产作隂德以中礼防之以地产作阳德以和乐防之【郑司农云隂德谓男女之情天性生而自然者过时则奔随先时则血气未定圣人为制其中令民三十而娶女二十而嫁以防其淫泆令无失德情性隠而不露故谓之隂德阳德谓分地科以致富富者之失不骄奢则吝啬故以和乐防之乐所以涤荡邪秽道人之正性者也一説地产谓土地之性各异若齐性舒缓楚性急悍则以和乐防其失令无失德乐所以移风易俗者也此皆露见于外故谓之阳德阳德隂德不失其正则民和而物各得其理故曰以谐万民以致百物谓天产者动物谓六牲之属地产者植物谓九谷之属隂德隂气在人者隂气虚纯之则劣故食动物作之使动过则伤性制中礼以节之阳德阳气在人者阳气盈纯之则躁故食植物作之使静过则伤性制和乐以节之如是然后隂阳平性情和而能育其类】以礼乐合天地之化百物之产以事鬼神以谐万民以致百物【礼济虚乐损益并行则四者乃得其和能生非类曰化生其种曰产　春官】　大司徒以五礼防万民之伪而教之中【礼所以节止民之侈伪使其行得中郑司农云五礼谓吉凶宾军嘉】以六乐防万民之情而教之和【礼所以荡正民之情思使其心应和也郑司农云六乐谓云门咸池大韶大夏大濩大武　地官】　人生而静天之性也感于物而动性之欲也【言性不见物则无欲】物至知知然后好恶形焉【至来也知知每物来则又有知也言见物多则欲益众形犹见也】好恶无节于内知诱于外不能反躬天理灭矣【节法度也知犹欲也诱犹道也引也躬犹已也理犹性也】夫物之感人无穷而人之好恶无节则是物至而人化物也人化物也者灭天理而穷人欲者也【穷人欲言无所不为】于是有悖逆诈伪之心有淫泆作乱之事是故强者胁弱众者暴寡知者诈愚勇者苦怯疾病不养老幼孤独不得其所此大乱之道也是故先王之制礼乐人为之节【言为作法度以遏其欲】衰麻哭泣所以节丧纪也钟鼓干戚所以和安乐也昏姻冠笄所以别男女也射乡食飨所以正交接也【男二十而冠女许嫁而笄成人之礼射乡大射乡饮酒也】礼节民心乐和民声政以行之刑以防之礼乐刑政四达而不悖则王道备矣　乐者为同礼者为异同则相亲异则相敬【同谓协好恶也异谓别贵贱也】乐胜则流礼胜则离【流谓合行不敬也离谓析居不和也】合情饰貌者礼乐之事也【欲其并行斌斌然】礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣【等阶级也】　乐由中出【和在心也】礼自外作【敬在貌也】乐由中出故静礼自外作故文【文犹动也】大乐必易大礼必简【易简若于清庙大飨然】乐至则无怨礼至则不争揖让而治天下者礼乐之谓也【至犹达也行也】暴民不作诸侯宾服兵革不试五刑不用百姓无患天子不怒如此则乐达矣合父子之亲明长幼之序以敬四海之内天子如此则礼行矣【宾协也试用也】　大乐与天地同和大礼与天地同节【言顺天地之气与其数】和故百物不失【不失其性】节故祀天祭地【成物有功报焉】明则有礼乐【教人者】幽则有鬼神【助天地成物者也易曰是故知鬼神之情状与天地相似五帝德説黄帝德曰死而民畏其神者百年春秋传曰若敖氏之鬼然则圣人之精气谓之神贤知之精气谓之鬼】如此则四海之内合敬同爱矣礼者殊事合敬者也乐者异文合爱者也礼乐之情同故明王以相沿也【沿犹因述也孔子曰殷因于夏礼所损益可知也周因于殷礼所损益可知也沿或作縁】故事与时并【举事在其时也礼器曰尧授舜舜授禹汤放桀武王伐纣时也】名与功偕【为名在其功也偕犹俱也尧作大章舜作大韶禹作大夏汤作大濩武王作大武各因其得天下之功】故钟鼓管磬羽籥干戚乐之器也屈伸俯仰缀兆舒疾乐之文也簠簋俎豆制度文章礼之器也升降上下周还裼袭礼之文也【缀谓酂舞者之位也兆其外营域也】故知礼乐之情者能作识礼乐之文者能述【述谓训其义也】作者之谓圣述者之谓明明圣者述作之谓也　乐者天地之和也礼者天地之序也和故百物皆化序故羣物皆别【化犹生也别谓形体异也】乐由天作礼以地制【言法天地也】过制则乱过作则暴【过犹误也暴失文武之意】明于天地然后能兴礼乐也论伦无患乐之情也欣喜劝爱乐之官也【伦犹类也患害也官犹事也】中正无邪礼之质也庄敬恭顺礼之制也【质犹本也】若夫礼乐之施于金石越于声音用于宗庙社稷事乎山川鬼神则此所与民同也【言情官质制先王所专也】王者功成作乐治定制礼【功成治定同时耳功主于王业治主于敎民明堂位】
　　【説周公曰治天下六年朝诸侯于明堂制礼作乐】其功大者其乐备其治辩者其礼具【辩徧也】干戚之舞非备乐也【乐以文德为备若咸池者孔子曰韶尽美矣又尽善也谓武尽美矣未尽善也】孰亨而祀非达礼也【达具也郊特牲曰郊血太飨腥三献爓一献孰至敬不飨味而贵气臭也】五帝殊时不相沿乐三王异世不相袭礼【言其有损益也】乐极则忧礼粗则偏矣【乐人之所好也害在淫侉礼人之所勤也害在倦略】及夫敦乐而无忧礼备而不偏者其唯大圣乎【敦厚也】　天高地下万物散殊而礼制行矣【礼为异也】流而不息合同而化而乐兴焉【乐为同也】春作夏长仁也秋敛冬藏义也仁近于乐义近于礼【言乐法阳而生礼法隂而成】乐者敦和率神而从天礼者别宜居鬼而从地【敦和乐贵同也率循也从顺也别宜礼尚异也】故圣人作乐以应天制礼以配地礼乐明备天地官矣【官犹事也各得其事】　天尊地卑君臣定矣卑高已陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也【卑高谓山泽也位矣尊卑之位象山泽也动静隂阳用事小大万物也大者常存小者随阳出入方谓行虫也物谓殖生者也性之言生也命生之长短也象光耀也形体貌也】地气上齐天气下降隂阳相摩天地相荡鼓之以雷霆奋之以风雨动之以四时暖之以日月而百化兴焉如此则乐者天地之和也【齐读为跻跻升也摩犹迫也荡犹动也奋迅也百化百物化生也】化不时则不生男女无辨则乱升天地之情也【辨别也升成也乐失则害物礼失则乱人】及夫礼乐之极乎天而蟠乎地行乎隂阳而通乎鬼神穷高极远而测深厚【极至也蟠犹委也高远三辰也深厚山川也言礼乐之道上至于天下委于地则其间无所不之】乐着大始而礼居成物【着之言处也大始百物之始生也】着不息者天也着不动者地也【着犹明白也息犹休止也易曰天行徤君子以自强不息】一动一静者天地之间也【间谓百物也】故圣人曰礼乐云【言礼乐之法天地也乐静而礼动其并用事则亦天地之间尔】是故乐之隆非极音也食飨之礼非致味也清庙之瑟朱而疏越壹唱而三叹有遗音者矣大飨之礼尚酒而俎腥鱼太羮不和有遗味者矣是故先王之制礼乐也非以极口腹耳目之欲也将以教民平好恶而反人道之正也　夫豢豕为酒非以为祸也而狱讼益繁则酒之流生祸也【以谷食犬豕曰豢为作也言豢豕作酒本以享祀养贤而小人饮之善酗以致狱讼】是故先王因为酒礼壹献之礼宾主百拜终日饮酒而不得醉焉此先王之所以备酒祸也【壹献士饮酒之礼百拜以喻多】故酒食者所以合欢也乐者所以象德也礼者所以缀淫也【缀犹止也】是故先王有大事必有礼以哀之有大福必有礼以乐之哀乐之分皆以礼终【大事谓死丧也】乐也者圣人之所乐也而可以善民心其感人深其移风易俗故先王着其教焉【着犹立也谓立司乐以下使教国子】　乐也者施也礼也者报也【言乐出而不反而礼有往来也】乐乐其所自生而礼反其所自始乐章德礼报情反始也【自由也】　乐也者情之不可变者也礼也者理之不可易者也【理犹事也】乐统同礼辨异【统同同和合也辨异异尊卑也】礼乐之説管乎人情矣【管犹包也】　穷本知变乐之情也着诚去伪礼之经也礼乐偩天地之情达神明之德降兴上下之神而凝是精粗之体领父子君臣之节【偩犹依象也降下也兴犹出也凝成也精粗谓万物大小也领犹理治也】是故大人举礼乐则天地将为昭焉【言天地将为之昭然明矣】天地防合隂阳相得煦妪覆育万物然后草木区萌达羽翼奋角觡生蛰虫昭蘓羽者妪伏毛者孕鬻胎生者不防而卵生者不殈则乐之道归焉耳【防读为熹熹犹蒸也气曰煦体曰妪屈生曰区无防曰觡昭晓也蛰虫以发出为晓更息曰苏孕任也鬻生也内败曰防殈裂也今齐人语有殈者也】　乐者非谓黄钟大吕歌干扬也乐之末节也故童者舞之铺筵席陈尊俎列笾豆以升降为礼者礼之末节也故有司掌之【言礼乐之本由人君也礼本着诚去伪乐本穷本知变】乐师辨乎声诗故北面而宗祝辨乎宗庙之礼故后尸商祝辨乎丧礼故后主人【辨犹别也正也谓鼔瑟琴也后尸居后赞礼仪此言知本者尊知末者卑】是故德成而上艺成而下行成而先事成而后【德三德也行三行也艺才技也先谓位在上也后谓位在下也】是故先王有上有下有先有后然后可以有制于天下也【言尊卑备乃可制作以为治法】　君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也【致犹深审也子读如不子之子油然新生好貌也善心生则寡于利欲寡于利欲则乐矣乐由中出故治心　朱子曰韩诗外传子谅作慈良近是天谓礼性自然神谓神妙不测】致礼以治躬则庄敬庄敬则严威【躬身也礼自外作故治身】心中斯须不和不乐而鄙诈之心入之矣【鄙诈入之谓利欲生】外貌斯须不庄不敬而易慢之心入之矣【易轻易也】故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生易慢焉故德辉动于内而民莫不承听理发诸外而民莫不承顺【德辉顔色润泽也理容貌之进止也】故曰致礼乐之道举而错之天下无难矣　乐也者动于内者也礼也者动于外者也故礼主其减乐主其盈【礼主其减人所倦也乐主其盈人所欲也】礼减而进以进为文乐盈而反以反为文【进谓自勉强也反谓自抑止也文犹美也善也】礼减而不进则销乐盈而不反则放故礼有报而乐有反【放淫于声乐不能止也报读曰褒犹进也】礼得其报则乐乐得其反则安【得谓晓其义知其吉凶之归】礼之报乐之反其义一也【俱趋立于中不销不放也并乐记】　礼也者反其所自生【自由也制礼者本已所由得民心也】乐也者乐其所自成【作乐縁民所乐于已之功舜之民乐其绍尧而作大韶汤武之民乐其濩伐而作濩武】是故先王之制礼也以节事【动反本也】修乐以道志【劝之善也】故观其礼乐而治乱可知也【国乱礼慢而乐淫也】蘧伯玊曰君子之人达【观其礼乐则知治乱也蘧伯玊衞大夫也名瑗】故观其器而知其工之巧观其发而知其人之知【礼乐亦犹是也】故曰君子慎其所以与人者【将以是观礼器】　孔子曰移风易俗莫善于乐安上治民莫善于礼【孝经】　子曰先进于礼乐野人也后进于礼乐君子也【先进后进犹言前辈后辈野人谓郊外之民君子谓贤士大夫也程子曰先进于礼乐文质得宜今反谓之质朴而以为野人后进之于礼乐文过其质今反谓之彬彬而以为君子盖周末文胜故时人之言如此不自知其过于文也】如用之则吾从先进【用之谓用礼乐孔子既述时人之言又自言其如此葢欲损过以就中也　论语】　子曰礼云礼云玊帛云乎哉乐云乐云钟鼔云乎哉【敬而将之以玊帛则为礼和而发之以钟鼔则为乐遗其本而专事其末则岂礼乐之谓哉　程子曰礼只是一个序乐只是一个和只此两字含蓄多少义理天下无一物无礼乐且如置此两椅一不正便是无序无序便乖乖便不和又如盗贼至为不道然亦有礼乐葢必有总属必相听顺乃能为盗不然则叛乱无统不能一日相聚而为盗也礼乐无处无之学者要须识得同上】　子曰人而不仁如礼何人而不仁如乐何【游氏曰人而不仁则人心亡矣其如礼乐何哉言虽欲用之而礼乐不为之用也　程子曰仁者天下之正理失正理则无序而不和李氏曰礼乐待人而后行苟非其人则虽玉帛交错钟鼓铿锵亦将如之何哉然记者序此于八佾雍彻之后疑其为僭礼乐者发也　同上】　子曰礼也者理也乐也者节也君子无理不动无节不作不能诗于礼缪不能乐于礼素薄于德于礼虚【缪误也素犹质也歌诗所以通礼意也作乐所以同成礼文也崇德所以实礼行也王制曰乐正崇四术立四教顺先王诗书礼乐以造士春秋教以礼乐冬夏教以诗书王大子王子羣后之大子卿大夫元士之适子国之俊选皆造焉则古之人皆知诸侯之礼乐　仲尼燕居】子张问政子曰君子明于礼乐举而错之而已【言礼乐足以为政也错犹施行也】子张复问子曰师尔以为必铺几筵升降酌献酬酢然后谓之礼乎尔以为必行缀兆兴羽籥作钟鼓然后谓之乐乎言而履之礼也行而乐之乐也君子力此二者以南面而立夫是以天下太平也诸侯朝万物服体而百官莫敢不承事矣礼之所兴众之所治也礼之所废众之所乱也目巧之室则有奥阼席则有上下车则有左右行则有随立则有序古之义也室而无奥阼则乱于堂室也席而无上下则乱于席上也车而无左右则乱于车也行而无随则乱于涂也立而无序则乱于位也昔圣帝明王诸侯辨贵贱长幼远近男女外内莫敢相逾越皆由此涂出也【服体体服也谓万物之符长皆来为瑞应也众之所治众之所以治也众之所乱众之所以乱也目巧谓但用巧目善意作室不由法度犹有奥阼宾主之处也自目巧以下古今常事不可废改也　同上】　大史公曰夫礼由外入乐自内出故君子不可须臾离礼须臾离礼则暴慢之行穷外不可须臾离乐须臾离乐则奸邪之行穷内【史记】














　　礼书纲目卷七十五
&lt;经部,礼类,通礼之属,礼书纲目&gt;
　　钦定四库全书
　　礼书纲目卷七十六　　　　婺源江永撰
　　曲礼　　　　曲礼一
　　曲礼曰毋不敬【礼主于敬　疏曰云曲礼曰是引仪礼正经今不见者或在三千散亡之中也】俨若思【俨矜荘貌人之坐思貌必俨然】安定辞【审言语也易曰言语者君子之枢机　疏曰郑氏注云枢谓户枢机谓弩牙户枢之发或明或闇弩牙之发或中或否以喻君子之言或荣或辱】安民哉【此上三句可以安民説曲礼者美之云耳　或问敬程子曰主一之谓敬问一曰无适之谓一又曰但整齐严肃则心自一一则自无非辟之干矣　吕大临曰毋不敬者正其心也俨若思者正其貌也安定辞者正其言也三者正则无所徃而非正所谓大人正已而物正者也天下至大取诸修身而无不足故曰安民哉此礼之本故于曲礼首章言之】　敖不可长欲不可从志不可满乐不可极【敖五报反长丁丈反从足用反乐音洛　四者慢游之道桀纣所以自祸】　贤者狎而敬之畏而爱之【狎习也近也谓附而近之习其所行也月令曰虽有贵贱近习心服曰畏曾子曰吾先子之所畏　朱子曰人之常情与人亲狎则敬弛有所畏敬则爱衰惟贤者乃能狎而敬之是以虽安而不慢畏而爱之是以貌恭而情亲也】爱而知其恶憎而知其善【谓凡与人交不可以已之爱憎诬人之善恶　朱子曰已之爱憎或出私心而人之善恶自有公论惟贤者存心中正乃能不以此而废彼也】积而能防【谓已有蓄积见贫穷者则当能散以赒救之若宋乐氏　疏曰乐氏事见春秋襄二十九年传】安安而能迁【谓已今安此之安图后有害则当能迁晋舅犯与姜氏醉重耳而行近之　疏曰舅犯事见春秋僖二十三年传　朱子曰此上六句文意大同皆防贤者二字为文言皆众人所不能唯贤者能之耳旧注非是】　临财毋苟得【为伤亷也　为于伪反下同　疏曰非义而取之谓之苟得】临难毋苟免【难乃旦反为伤义也】　狠毋求胜分毋求多【狠胡恳反分扶问反　为伤防也狠防也谓争讼也诗云兄弟防于墙　防呼厯反　疏曰小小防狠当引过归已不可求胜元是众人之物当共分之毋得求多入已】　礼不妄説人【説音悦为近佞媚也君子説之不以其道则不説也　朱子曰礼有常度不可为佞媚以求説于人世】不辞费【为伤信君子先行其言而后从之朱子曰辞达则止不贵于多】　礼不逾节不侵侮不好狎【好呼报反　为伤敬也凡人习近为好狎　疏曰礼所以辨尊卑别等级使上不逼下下不僭上故不逾越节度礼主于敬自卑而尊人故不侵犯侮慢于人贤者狎而敬之若直近而习之则是好狎】修身践言谓之善行【行下孟反下同　践履也言履而行之】行修言道礼之质也【言道言合于道质犹本也礼为之文饰耳】　礼闻取于人不闻取人【取于旧七树反谓趣就师求道也皇如字谓取师之道　谓君人者取于人谓高尚其道取人谓制服其身】礼闻来学不闻徃教【尊道艺　朱子曰此虽两节其实互明一事也取于人者童防求我朋自逺来也取人者好为人师我求童防也礼有取于人所以彼有来学无取人所以我无徃教也】　大上贵德【大音泰　大上帝皇之世其民施而不惟报　施始豉反下同　疏曰惟思也】其次务施报【三王之世礼始兴焉】礼尚徃来徃而不来非礼也来而不徃亦非礼也　疑事毋质【质成也彼已俱疑而已成言之终不然则伤知　知音智　疏曰人多专固未知而为已知故戒之若成言疑事后为贤人所讥则伤已智也】直而勿有【直正也已若不疑则当称师友而正之谦也　疏曰当称师友所説以正之勿为已有此义也　并曲礼】　不疑在躬【躬身也不服行所不知使身疑也】不度民械【度大洛反械户戒反　械兵器也不计度民家之器物使已亦有　朱子曰为不欲校人之强弱且嫌不审也】不愿于大家【大谓富之广也朱子曰嫌有贪欲汰侈之意】不訾重器【訾子斯反　訾思也重犹寳也　朱子曰訾犹计度也下毋訾衣服成器字义同此国语云訾相其质汉书云为无訾者又云不訾之身皆此义此言不訾重器者谓不欲量物之贵贱亦避不审也　少仪】　不窥密【嫌伺人之私也密隐曲处也】不旁狎【妄相服习终或争讼朱子曰旁泛及也泛与人狎习不恭敬也】不道旧故【言知识之过失损友也孔子曰故旧不遗】
　　【则民不偷　朱子曰旧事既非今日所急且或人宿过以取憎恶如陈胜宾客言胜故情为胜所杀之类也】不戏色【暂变倾顔色为非常则人不长失敬也　不长丁丈反絶句　朱子曰戏色谓嬉笑侮慢之容同上】　毋拔来毋报徃【拔蒲末反报音赴　报读为赴疾之赴拔赴皆疾也人来徃所】
　　【之当有宿渐不可卒也　卒才忽反】毋渎神【渎谓数而不敬数色角反】毋循枉【前日之不正不可复遵行当求自伸】毋测未至【测意度也　朱子曰孔子所谓逆诈亿不信之类也】毋訾衣服成器【訾思也成犹善也思此则疾贫也朱子曰与不訾重器之意同】毋身质言语【质成也闻疑则传疑若成之则或有所误也　朱子曰即上文疑事毋质之意也此三节十七事皆非谦逊谨厚之道故戒之　同上】　博闻强识而让敦善行而不怠谓之君子【识音志行下孟反　敦厚】　君子不尽人之欢不竭人之忠以全交也【欢谓饮食忠谓衣服之物　吕大临曰君子躬自厚而薄责于人责人厚而莫之应此交之所以难全也欢谓好于我也忠谓尽心于我也好于我者望之不深则不至于倦而难继酬酒不举三酌油油而退是也尽心于我者不要其必力致则不至于不能勉而絶诗云每有良朋烝也无戎是也　并曲礼】右通言　夫礼者所以定亲踈决嫌疑别同异明是非也【疏曰五服大功已上服粗者为亲小功己下服精者为疏妾为女君期女君为妾若报之则太重降之则有舅姑为妇之嫌故全不服是决嫌孔子之防门人疑所服子贡请若丧父而无服是决疑本同今异姑姊妹是也本异今同世母叔母及子妇是也主人未敛子游裼裘而吊得礼是也曾子袭裘而吊失礼非也但嫌疑同异是非之属在礼甚众各举一事为证】　道德仁义非礼不成教训正俗非礼不备分争辨讼非礼不决君臣上下父子兄弟非礼不定宦学事师非礼不亲班朝治军涖官行法非礼威严不行祷祠祭祀供给鬼神非礼不诚不荘【朝直遥反宦音患　分辨皆别宦仕也班次也涖临也荘敬也学或为御　疏曰熊氏云宦谓学仕宦之事学谓习学六艺此二者俱是事师左传灵輙云宦三年矣服防云宦学也是学职事为宦也】是以君子恭敬撙节退让以明礼【撙祖本反　撙犹趋也　疏曰在貌为恭在心为敬撙趋也节法度也言恒趋于法度】　鹦鹉能言不离飞鸟猩猩能言不离禽兽今人而无礼虽能言不亦禽兽之心乎夫惟禽兽无礼故父子聚麀【鹦厄耕反离力智反猩音生麀音忧　聚犹共也鹿牝曰麀　疏曰通言之鸟不可曰兽兽亦可曰禽】是故圣人作为礼以教人使人以有礼知自别于禽兽【吕大临曰人所以贵于物者理义也圣人因理义之同然而制之为礼然后父子有亲君臣有义男女有别人道所以立而与天地参也纵恣怠放灭天理而穷人欲是果于自暴自弃而不欲齿于人类者乎】　人有礼则安无礼则危故曰礼者不可不学也夫礼者自卑而尊人虽负贩者必有尊也而况富贵乎【负贩者尤轻佻志利宜若无礼然】富贵而知好礼则不骄不淫贫贱而知好礼则志不慑【慑之渉反　慑犹怯惑　并曲礼】
　　君子之容舒迟见所尊者齐遫【齐侧皆反遫音速　谦慤貌也遫犹蹙蹙也疏曰舒迟闲雅也虽寻常舒迟若见所尊者则齐遫齐遫言自敛持不敢寛奢】足容重【举欲迟也】手容恭【髙且正也】目容端【不睇祖也睇大计反】　口容止【不妄动也】声容静【不哕咳也　哕于厥反咳苦代反】头容直【不倾顾也】气容肃【似不息也】立容德【如有予也疏曰德得也立则磬折如人授物予己巳受得之之形也】色容荘【勃如战色　疏曰常矜荘不乍】
　　【变动也玉藻】　坐如尸【视貌正也　玉藻注尸居神位敬慎也】立如齐【齐侧皆反　磬且听也齐谓祭祀时　疏曰士虞礼主人哭出复位祝阖牖户如食间是祭时有听法磬谓屈身如磬之折祭前有齐所以自整齐祭日神前亦当齐则齐是先后通称此言立如齐非祭前坐齐故云谓祭祀时　朱子曰此二句上有若夫二字乃大戴曾子事父母篇文别起下文之义録者误并取之也今删去　曲礼】　燕居告温温【告谓教使也诗云温温恭人　疏曰燕居色尚和善教人使人之时唯须温温不欲严栗】凡祭容貌顔色如见所祭者【如暏其人在此】丧容累累【累良追反　羸惫貌也　羸力皮反惫皮拜反】色容顚顚【顚音田　忧思貌也】视容瞿瞿梅梅【瞿纪具反　不审貌也　疏曰瞿瞿惊遽之貌梅梅犹防防谓防昧也】言容茧茧【茧古典反声气防也　疏曰茧茧犹緜緜】戎容曁曁【曁其记反果毅貌也】　言容詻詻【詻五格反　敎令严也】色容厉厉【义形貌也　疏曰以义断割故严威】视容清明【察于事也】立容辨卑毋讇【辨彼检反讇音谄　辨读作贬自贬卑谓磬折也讇谓倾身以有下也】头颈必中【头容直】山立【不摇动也】时行【时而后行也诗云威仪孔时】盛气顚实休【顚音田　顚读为阗读为阳声之误也盛身中之气使之阗满其息若阳气之休物也】玉色【色不变也朱子曰自立容以下至此又通言之　玉藻】　宾客主恭祭祀主敬丧事主
　　哀防同主诩【诩况矩反　恭在貌也而敬又在心诩谓敏而有勇若齐国佐　疏曰诩谓敏大言语防同时贵在敏偼勇武自光大成二年左传齐晋战于鞌齐国佐陈辞以拒晋师是敏而有勇也　少仪】丧事欲其纵纵尔【纵音总　趋事貌纵读如总领之总】吉事欲其折折
　　尔【折大兮反　安舒貌诗云好人提提】故丧事虽遽不陵节吉事虽止不怠【陵躐也止立俟事时也怠惰也】故骚骚尔则野【谓大疾　大音泰下同　疏曰丧事过为急疾则如田野之人急切无礼】鼎鼎尔则小人【谓大舒　疏曰吉事不自严敬则如小人然形体寛慢也】君子盖犹犹尔【疾舒之中　疏曰君子于丧事得疾之中于吉事得舒之中盖行礼之时明闲法则志意犹犹然犹犹是暁逹之貌　擅弓】　欣然喜乐者钟鼓之色愀然清静者缞绖之色漻然丰满者兵甲之色【愀七小反　管子】　君子衰绖则有哀色端冕则有敬色甲胄则有不可辱之色【衰七雷反　言色称其服也　称尺证反　表记】　当食不叹【食或以乐非叹所　疏曰人君吉食则有乐贱者则无故云或也】临丧则必有哀色临乐不叹介胄则有不可犯之色【貌与事相宜配介甲也】故君子戒愼不失色于人【色厉而内荏貌恭心狠非情者也　荏而审反　朱子曰失色谓失其所当如临丧不哀军旅不严之类　曲礼】　祭极敬不继之以乐朝极辨不继之以倦【乐音洛朝直遥反下同　极犹尽也辨分别政事也祭义曰祭之日乐与哀半飨之必乐　疏曰祭礼极尽于敬不可于终末继之以乐而不敬朝礼极尽于分别政事不可于终末继之以觧倦而不分别　表记】言语之美穆穆皇皇朝廷之美济济翔翔祭祀之美
　　齐齐皇皇车马之美匪匪翼翼鸾和之美肃肃雍雍【美音仪济子礼反齐如字皇音徃匪芳非反　匪读如四牡騑騑之騑齐齐皇皇读如归徃之徃美皆当为仪字之误也周礼教国子六仪一曰祭祀之容二曰宾客之容三曰朝廷之容四曰丧纪之容五曰军旅之容六曰车马之容　疏曰言语谓宾客言语故郑注保氏云宾客之容穆穆皇皇皆美人之状济济翔翔谓威仪厚重寛舒之貌皇谓归徃之徃谓心所系徃孝子祭祀威仪严正心有系属故齐齐皇皇然匪匪翼翼皆是车马之形状故诗云四牡騑騑又云四牡翼翼皆是马之严正也肃肃敬貌雍雍和貌　少仪】　志有四兴朝廷之志渊然清以严祭祀之志谕然思以和军旅之志怫然愠然精以厉丧纪之志漻然忧以湫四志形中四色外维如志色之经也【怫符勿反愠纡粉反漻音聊清深也湫卽由反】容有四起朝廷之容师师然翼翼然整以敬祭祀之容遂遂然粥粥然敬以婉军旅之容湢然肃然固以猛丧纪之容怮然慑然若不还容经也【粥于六反婉纡晚反湢彼侧反怮于求反又于乆反慑质涉反】　若夫立而跛坐而蹁体怠懈志骄慠防视数顾容色不比动静不以度咳唾疾言嗟气不顺皆禁也【跛彼反蹁蒲坚反足不正也防七含反数音朔比毗志反咳音慨唾吐卧反　并贾谊新书容经】右容节　子曰君子荘敬日强安肆日偷【肆恣也偷苟且也肆或为防】君子不以一日使其躬儳焉如不终日【儳在鉴反又仕鉴反　儳焉可轻贱之貌也如不终日言人而无礼死无时　疏曰君子常行善道不以一日之间使其身儳焉可轻贱如小人不能终竟一日也　表记】　正考父【疏曰家语云宋泯公熈生弗父何何生宋父周周生世子胜胜生正考父考父生孔父嘉其后以孔为氏孔父生木金父金父生臯夷臯夷生防叔防叔避华氏之偪而奔鲁生伯夏伯夏生叔梁纥梁纥生孔子】佐戴武宣【三人皆宋君】三命兹益共【其音恭下同　三命上卿也言位髙益恭】故其鼎铭云【考父庙之鼎】一命而偻再命而伛三命而俯【偻力主反伛纡甫反俯共于伛伛共于偻】　循墙而走【言不敢安行】亦莫余敢侮【其共如是人亦莫敢侮】饘于是鬻于是以糊余口【饘之然反鬻之六反　于是鼎中为饘鬻饘鬻糊属言至俭】其共也如是【昭七年左氏传】　诸侯从刘康公成肃公防晋侯伐秦【刘康公王季子】成子受脤于社不敬【脤市轸反　脤宜社之肉也盛以脤器故曰脤宜出兵祭社之名盛音成】　刘子曰吾闻之民受天地之中以生所谓命也是以有动作礼义威仪之则以定命也能者养之以福【养威仪以致福】不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰【膰音烦膰祭肉】　戎有受脤神之大节也【交神之大节】今成子惰弃其命矣【惰则失中和之气】其不反乎旣行成肃公卒于瑕【成公十三年左氏传】　柯陵之防【防在鲁成公十七年】晋厉公视逺步髙【厉公晋成公之孙景公之子州蒲也视逺望视逺步高举足髙】单襄公曰【单音善　襄公王卿士单朝之諡也】夫君子目以定体足以从之是以观其容而知其心矣【体手足也心不固则容不正】目以处义【义宜也】足以步目今晋侯视逺而足高目不在体【在存也】而足不步目其心必异矣目体不相从何以能久夫合诸侯民之大事也于是乎观存亡故国将无咎其君在防步言视听必皆无谪则可以知德矣明年晋弑厉公【国语周语】　晋孙谈之子周适周事单襄公【谈晋防公之孙惠伯谈也周者谈之子晋悼公之名晋自献公用骊姬之谗诅不畜羣公子故孙周适周事襄公】立无跛【跛彼义反跛偏任也】　视无还【还音旋晴转复反为旋】听无耸【不耸耳而听】言无逺【逺谓非耳目所及也】晋国有忧未尝不戚【急其宗也】有庆未尝不怡【庆福也怡悦也】襄公有疾召顷公而告之【顷公襄公之子】曰必善晋周将得晋国其行也文【行下孟反】能文则得天地天地所胙小而后国【胙才素反　胙福也天之所福小则得国大则得天下】且夫立无跛正也视无还端也听无耸成也【成定也】言无逺慎也为晋休戚不背本也【为于伪反背音佩　休喜也】被文相德非国何取【相悉亮反　被服文徳又以四行辅助之非国何取言必得也】及晋弑厉公迎而立之是为悼公晋以复霸【复扶又反司上】　卫侯在楚北宫文子见令尹围之威仪言于卫侯曰令尹似君矣将有他志【言语瞻视行步不常】虽获其志不能终也公曰子何以知之对曰诗云敬慎威仪惟民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世【闻音问】臣有臣之威仪其下畏而爱之故能守其官职保族宜家顺是以下皆如是是以上下能相固也卫诗曰威仪棣棣不可选也【棣直计反选息恋反　诗邶风棣棣富而闲也选数也】言君臣上下父子兄弟内外大小皆有威仪也周诗曰朋友攸摄摄以威仪【诗大雅攸所也摄佐也】言朋友之道必相教训以威仪也故君子在位可畏施舍可爱进退可度周旋可则容止可观作事可法德行可象声气可乐动作有文言语有章以临其下谓之有威仪也【乐音洛　襄三十一年左氏传明年令尹围楚楚子而自立是为灵王后十三年楚人弑之于干谿】　单子会韩宣子于周【单子单成公】视下言徐叔向曰单子其将死乎朝有着定【着定朝内列位常处谓之表着】会有表【有会设表以为位】衣有襘带有结【结古外反　襘领会结结也】会朝之言必闻于表着之位所以昭事序也视不过结襘之中所以道容貌也言以命之容貌以眀之失则有阙今单子为王官伯而命事于会视不登言不过步貌不道容而言不昭矣不道不共不昭不从【貌正曰共言顺曰从】无守气矣十二月单成公卒【昭十一年左氏传】　子赣由其家来谒于孔子孔子正顔举杖磬折而立曰子之大亲毋乃不宁乎放杖而立曰子之兄弟亦得无恙乎曵杖倍而行曰妻子家中得母病乎故身之倨佝手之高下顔色声气各有宜称所以眀尊卑别疎戚也【折之舌反倨纪具反佝公豆反称去声别彼列反　贾容经】
　　天子视不上于袷不下于【上时掌反下同袷音刼袷交领也天子至尊臣视之目不过此　疏曰此一节论天子以下其臣视君尊卑有异之事袷谓朝祭服之曲领】国君绥视【绥他果反　视国君弥高绥读为妥妥视谓视上于袷疏曰庾氏云妥頽下之貌执器以心为平故以下为妥此视以面为平故妥下于面则上于袷也】大夫衡视【视大夫又弥高也衡平也平视谓视面也】士视五步【士视得旁游目五步之中也视大夫以上上下游目不得势】凡视上于面则敖【敖五报反敖则仰】下于带则忧【忧则低】倾则奸【辟头旁视心不正也倾或为侧　辟匹亦反　疏曰若祖尊者而欹侧旁视流目东西则似有奸恶之意也　曲礼】　凡与大人言始视面中视抱卒视面毋改众皆若是若父则游目毋上于面毋下于若不言立则视足坐则视膝【详见士相见篇】　坐视膝立视足应对言语视面【士相见云子视父则游目无上于面无下于若不言立则视足坐则视膝郑云不言则伺其行起而已】立视前六尺而大之【盖臣于君前视也近视六尺自此而广之虽逺视而不过三丈六尺曲礼曰立视五嶲彼在车上与此不同也荀子】　　视有四则朝廷之视端防平衡祭祀之视视如有将军旅之视固植虎张丧纪之视下防垂纲视经也【防古疏字贾容经】
　　右瞻视之容
　　并坐不横肱【为害旁人】授立不跪授坐不立【为烦尊者俛仰受之　曲礼】受立授立不坐【由便　疏曰坐亦跪也凡尊卑相授乃以跪为敬受立谓尊者立以物与】
　　【卑者卑者受此尊者之物授立谓尊者立己以物授尊者此皆不坐以尊者立已若坐则尊者屈而低身烦尊者故也】性之直者则有之矣【有之有跪者也谓受授于尊者而尊者短则跪不敢以长临之　疏曰尊者天性直自如此短小若受授尊者之物则有坐以尊者短小若立对之则以长临尊故也少仪】　大祝辨九一曰稽首二曰顿首三曰空首四曰振动五曰吉六曰凶七曰竒八曰褒九曰肃以享右祭祀【大音泰音拜竒居宜反褒音报　稽首拜头至地也顿首拜头叩地也空首拜头至手所谓拜手也吉拜拜而后稽颡谓齐衰不杖以下者言吉者此殷之凶拜周以其拜与顿首相近故谓之吉拜云凶拜稽颡而后拜谓三年服者杜子春云振读为振铎之振动读为哀恸之恸竒读为竒偶之竒谓先屈一膝今雅拜是也或云竒读曰倚倚拜谓持节持防拜身倚之以拜郑大夫云动读为董书亦或为董振董以两手相击竒拜谓一拜也褒读为报报拜再拜是也郑司农云褒拜今时持节拜是也肃拜但俯下手今时揖是也介者不拜故曰为事故敢肃使者谓振动战栗变动之拜书曰王动色变一拜答臣下拜再拜拜神与尸享献也谓朝献馈献也右读为侑侑劝尸食而拜　齐音咨撎于至反为事于伪反使所吏反　疏曰此九拜之中四种是正拜五者逐事生名还依四者正拜而为之稽首顿首空首此三者相因而为之空首者先以两手拱至地乃头至手以其头不至地故名空首顿首者为空首之时引头至地首顿地即举故名顿首稽首者稽稽畱之稽头至地多时则为稽首也此三者正拜也稽首拜中最重臣拜君之拜顿首平敌自相拜之拜空首君答臣下拜知义然者案左传孟武伯曰非天子寡君无所稽首知武子曰天子在而君辱稽首寡君惧矣郊特牲曰大夫之臣不稽首非尊家臣以辟君也如是则诸侯于天子臣于君稽首礼之正大夫之臣及凡自敌者皆当从顿首之拜也如是差之君拜臣下当从空首其有敬事亦稽首故洛诰云周公拜手稽首成王拜手稽首此两相尊敬故皆稽首肃拜者拜中最轻唯军中有此肃拜妇人亦以肃拜为正其余五者附此四种正拜振动附稽首吉拜附顿首凶拜亦附稽首竒拜附空首褒拜亦附稽首此九拜不专为祭祀而以祭礼结之者祭事重故举言之又曰稽首顿首二种拜俱头至地但稽首至地多时顿首至地即举故以叩地言之谓若以首叩物然云所谓拜手即尚书拜手稽首也吉拜谓齐衰以下丧拜而云吉者对凶拜为轻此拜先作顿首后作稽颡稽颡还是顿首但触地无容则谓之稽颡云齐衰不杖以下者以其杖齐衰入凶拜中故杂记云父在为妻不杖不稽颡明知父没为妻杖而稽颡也云此殷之凶拜者檀弓云拜而后稽颡頽乎其顺也稽颡而后拜颀乎其至也三年之丧吾从其至者郑注云自期如殷可则是齐衰不杖以下用殷之丧拜也云与顿首相近谓拜体相近也凶拜谓三年服者杂记云三年之丧以丧拜非三年丧以吉拜是也杜子春振动奇读字后郑皆从之雅拜倚拜二説后郑皆不从郑大夫振董之读两手相撃之説皆不从云奇拜谓一拜案燕礼大射君于臣有一拜之时后郑从之云报拜谓再拜后郑亦从司农持节拜之説后郑不从肃拜之説案乡饮酒宾客入门有撎八之法推手曰揖引手曰撎成十六年晋楚战于鄢陵楚子使工尹襄问却至以弓却至云不敢拜命注云介者不拜又云为事故敢肃使者三肃使者而退是军中有肃拜法后郑引书王动色变者案今文大誓得火鸟之瑞使上附以周公书报诰于王王动色变虽不见拜文亦当为稽首拜也知再拜拜神与尸者特牲祝酌奠主人再拜又献尸尸拜受主人拜送是也云侑劝尸食而拜者特牲少牢尸食祝侑主人皆有拜也　朱子曰注疏振动奇拜褒拜之义未详是否　春官】　凡男拜尚左手【左阳】凡女拜尚右手【右隂也内则】　妇人吉事虽有君赐肃拜为尸坐则不手拜肃拜为丧主则不手拜【肃拜拜低头也手拜手至地也妇人以肃拜为正凶事乃手拜耳为尸为祖姑之尸也士虞礼曰男男尸女女尸为丧主不手拜者为夫与长子当稽颡也其余亦手拜而已虽或为唯或曰为丧主则不手拜肃拜也　疏曰肃拜如今妇人拜也为尸坐者谓虞祭妇人为祖姑作尸也周礼坐尸嫌妇人或异故明之若平常祭无妇人之尸故设同几而已不手拜肃拜者妇人为尸或答拜时但肃拜而不手拜也又曰手拜以手至地则周礼空首郑注周礼空首拜头至手此云手至地者此手拜之法先以手至地而头来至手故两注不同其实一也肃拜妇人之常而昏礼拜扱地以其新来为妇尽礼于舅姑故也左传穆嬴顿首于宣子者有求于宣子非礼之正也　少仪】　介者不拜为其拜而蓌拜【为于伪反蓌子卧反　蓌则失容节蓌犹诈也　疏曰着铠者不为式敬故宜无所拜之也蓌挫也戎容暨暨着甲而屈拜则挫损其戎威之容也一云蓌诈也言着铠而拜形仪不足似诈也　朱子曰蓌犹言有所枝柱不利屈伸也　曲礼】　揖人必违其位【礼以变为敬　疏曰位已之位也于位而见前人已所宜敬者当离已位而向彼遥揖是以燕礼君降阶尔卿大夫郑注云尔近也揖而移近之明虽君臣皆须违位而揖也　同上】　步中武象趋中韶濩【中丁仲反濩音护　佩玉之声缓则中武象速则中韶濩也　荀子】　趋以采齐行以肆夏周还中规折还中矩进则揖之退则之然后玉锵鸣也【详名器上】　天子穆穆诸侯皇皇大夫济济士跄跄庶人僬僬【济子礼反下同跄七浪反僬子妙反　皆行容止之貌也聘礼曰宾入门皇又曰皇且行又曰众介北面锵锵焉凡行容尊者体盘卑者体蹙盘步丹反蹙子六反　穆穆威仪多貌也皇皇自荘盛也济济徐行有节跄跄容貌舒也僬僬者卑尽之貌庶人卑贱都无容仪并僬僬行而已凡行容下不得兼上上得兼下皇是诸侯之容聘礼人臣而云皇者执玉入庙门得进其容亦如其君行礼也若在本国则济济众介士也卑故不得进容犹跄跄而已　曲礼】　君与尸行接武【尊者尚徐蹈半迹　疏曰君天子诸侯也武迹也接武者二足相蹑每蹈于半未得各自成迹也尊者舒迟故君及尸并步迟狭】大夫继武【迹相及也　疏曰谓两足迹相接继也大夫渐卑故与尸行步稍广逺也】士中武【迹间容迹　疏曰中犹间也每徙足间容一足地乃蹑之士极卑故及尸行步极广也】徐趋皆用是【君大夫士之徐行也皆如与尸行之节也】疾趋则欲而手足毋移【疾趋谓直行也疏数目若谓起屦也移之言靡迤也毋移欲其直且正欲或为数　数色角反迤羊尔反　疏曰谓他事行礼须直身速行时既无所执持欲屦头恒起无复继接之异其迹或疏或数自若寻常但手足犹宜直正不得邪低靡迤摇动也】圈豚行不举足齐如流【圈举逺反又去阮反豚大本反齐音咨圈转也豚之言若有所循不举足曵踵则衣之齐如水之流矣孔子执圭则然此徐趋也　疏曰圈豚行者言徐趋法曳转足循地而行也不举足谓足不离地齐裳下缉也足既不举身又俯折则裳下委地曳足如水流状也】席上亦然【尊处亦尚徐也　疏曰言在席上未坐其行之时亦如是圈豚行齐如流也】端行頥霤如矢弁行剡剡起屦【頥音夷霤力救反弁皮彦反剡以渐反　此疾趋也端直也颐或为防也　疏曰端行谓直身而行也頥霤者行既疾身乃小折而头直俯临前頥如屋霤之垂也如矢者身趋前进不邪如箭也弁急也既是疾趋冝急行也剡剡身起貌急行欲速而身屦恒起也】执玉举前曵踵蹜蹜如也【踵章勇反蹜色六反　着徐趋之事　疏曰踵足后跟也谓将行之际初举足前后曳足跟行不离地举足疾数也】凡行容惕惕【惕音伤　惕惕直疾貌也凡行谓道路也　疏曰道路虽速疾又不忘于直故其容直而疾也】庙中齐齐【齐才兮反恭慤貌也疏曰齐齐自収持严正之貌以对神不敢舒散故也】朝廷济济翔翔【荘敬貌也疏曰济济有威仪矜荘也翔翔行而张拱也　玉藻】　帷薄之外不趋【不见尊者行自由不为容也入则容行而张足曰趋　疏曰帷幔也薄也礼天子外屏诸侯内屏卿大夫以士以帷外屏门外为之内屏门内为之邦君树塞门是也臣先朝君至屏而加肃敬屏外不敬故不趋今言帷薄谓大夫士也其外不趋则内可趋为敬也】堂上不趋【为其廹也堂下则趋】执玉不趋【志重玉也聘礼曰上介授宾玉于庙门外　疏曰引聘礼证宾有执玉于堂下时也宾执玉入门内不疾趋而为徐趋玉藻云执龟玉举前曵踵蹜蹜如也注云着徐趋之事是也】堂上接武【武迹也迹相接谓每移足半蹑之中人之迹尺二寸疏曰半蹑之是每进六寸也】堂下布武【布武谓每移足各自成迹不相蹑】室中不翔
　　【又为其廹也行而张拱曰翔　曲礼】　执玉执龟防不趋堂上不趋城上不趋【防音防　于重器于近尊于廹狭无容也歩张足曰趋　少仪】　凡奉者当心提者当带【奉芳勇反　高下之节　疏曰物有宜奉持之者有冝提挈之者奉之者仰手当心奉持其物提之者屈臂当带而提挈其物带有二处朝服之属其带则高于心深衣之类其带则下于脇玉藻説大带云三分带下绅居二焉绅长三尺而居带之下三分之二则带之下去地四尺五寸矣人长八尺为限若带下四尺五寸则带上所除止三尺五寸故知朝服等带则高也深衣云带下毋厌髀上毋厌脇当毋骨者故知深衣之带则下也今云提者当带谓深衣之带且古人恒着深衣此明平常提奉益可知也】执天子之器则上衡国君则平衡大夫则绥之士则提之凡执主器执轻如不克执主器操币圭璧则尚左手行不举足车轮曳踵【详臣礼篇曲礼】　凡执币者不趋容弥蹙以为仪【不趋主慎也以进而益恭为威仪耳今文无容　疏曰案小行人合六币玉马皮圭璧帛皆称币下文别云执玉则此币谓皮马享币及禽挚皆是凡趋有二种有疾趋行而张足曰趋是也有徐趋则下文舒武举前曳踵是也此云不趋者不为疾趋又不为徐趋但疾徐之间为之故以进而益恭为威仪也】执玉者则唯舒武举前曳踵【唯舒者重玉器尤慎也武迹也举前曳踵备跲也今文无者古文曳作抴　音致跲其业反抴以制反　疏曰唯舒者案玉藻云执龟玉不趋为重玉器尤慎也此篇直见以禽挚相见之礼无执玉朝聘之事而云执玉者因执贽兼见之也　朱子曰注疏以舒字絶句陆佃曰容弥蹙同唯武则舒然则读武字絶句矣其説近是　士相见礼】　固頥正视平肩正背臂如抱鼓足间二寸端面摄缨端股整足体不摇肘曰经立因以防磬曰共立因以磬折曰肃立因以垂佩曰卑立立容也【共音恭下同】坐以经立之容肘不差而足不跌视平衡曰经坐微俯视尊者之膝曰共坐仰首视不出寻常之内曰肃坐废首肘曰卑坐坐容也【跌徒结反与同】行以微磬之容臂不摇掉肩不下上身似不则从然而任行容也【掉徒吊反】趋以微磬之容飘然翼然肩状若防足如射箭趋容也旋以微磬之容其始动也穆如惊□其固复也旄如濯丝跘旋之容也【□式六反跘步般反】跪以微磬之容揄右而下进左而起手有抑各尊其纪跪容也拜以磬折之容事上左凶事上右随前以举项衡以下宁速无迟背项之状如屋之拜容也【未详】拜而未起伏容也【贾容经】
　　右坐立拜揖步趋奉持之容　襄公如晋孟献子相公稽首【相悉亮反　相仪也稽首首至地】知武子曰天子在而君辱稽首寡君惧矣【稽首事天子之礼】孟献子曰以敝邑介在东表密迩仇雠【仇雠谓齐楚与晋争】寡君将君是望敢不稽首【传言献子能固事盟主　襄三年左氏传】　哀公防齐侯盟于防【齐侯简公弟平公敖也】孟武伯相齐侯稽首公拜齐人怒武伯曰非天子寡君无所稽首【十七年传】公及齐侯邾子盟于顾齐人责稽首【责十七年齐侯为公稽首不见答顾齐地】因歌之曰鲁人之皋数年不觉使我高蹈【臯缓也髙蹈犹逺行也言鲁人缓数年不知答齐稽首故使我高蹈来为此防】唯其儒书以为二国忧【二国齐邾也言鲁防周礼不肯答稽首令齐邾逺至　二十一年传】　大夫之臣不稽首非尊家臣以辟君也【辟音避　辟国君也疏曰诸侯稽首于天子大夫稽首于诸侯若大夫之臣又稽首于大夫便是一国两君故云以避君也大夫得稽首于诸侯不辟天子者诸侯有大功德出封畿外专有其国故大夫得专尽臣礼事之也　郊特牲】孔子与门人立拱而尚右二三子亦皆尚右【效孔子也】孔子曰二三子之嗜学也【嗜贪】我则有姊之丧故也二三子皆尚左【复正也丧尚右右隂也吉尚左左阳也　檀弓】
　　君子之居恒当卢【乡明　乡许亮反】寝恒东首【首手又反首生气也】　若有疾风迅雷甚雨则必变虽夜必兴衣服冠而坐【迅音信衣于既反又如字敬天之怒】日五盥沐稷而靧梁栉用椫栉髪晞用象栉进禨进羞工乃升歌【盥音管靧音悔栉侧乙反椫章善反禨其既反　晞干也沭靧必进禨作乐盈气也更言进羞明为羞笾豆之实疏曰盥洗手也沭沐髪也靧洗面也取稷粱之潘汁用将洗面沐髪竝须滑故也然此大夫礼耳人君则沐靧皆梁也椫白理木也栉梳也沐髪为除垢腻故用白理涩木以为栉晞干燥也沐已燥则已涩故用象牙滑栉以通之也禨谓酒也少仪注云沐而饮酒曰禨是沐毕必进禨酒又进羞知非亷羞者庶羞为食而设今进禨则为饮设羞故知是羞羞豆非庶羞也进羞之后乐工乃升堂以琴瑟而歌以其新沐体虗补益气也】浴用二巾上絺下绤【絺丑疑反绤去逆反　刷去垢也　刷色劣反】出杆履蒯席连用汤【杅音雩蒯若怪反连力旦反　杅浴器也蒯席涩便于洗足也连犹释也　疏曰出杅浴竟而出盆也蒯菲草席涩践之刮去垢也连用汤言释去足垢用汤澜也】履蒲席衣晞身乃屦进饮【衣于既反　进饮亦盈气也　玉藻】仲夏之月君子齐戒处必掩身毋躁【齐侧皆反　掩犹隐翳也躁犹动也今月令毋躁为欲静　疏曰毋躁冝静以安萌隂也】止声色毋或进【进犹御见也声谓乐也易及乐春秋説夏至人主与羣臣从八能之士作乐五日今止之非其道也　疏曰歌乐华丽之事为助隂静故止之毋或进者嫔房不得进御侍夕亦为微隂始动不可动于隂事也郑必知诸纬文作乐为是者以周礼夏至祭地方泽皆有作乐之文不得云止乐也　朱子曰止声色盖亦处必掩身毋躁之义若以止乐言则拘矣月令之説盖多有未安而此难以为非也注文盖失其指矣】薄滋味毋致和【和户卧反　为其气异此时伤人】节耆欲定心气【耆市志反　微隂扶精不可防也】仲冬之月君子齐戒处必掩身身欲宁去声色禁耆欲安形性事欲静以待隂阳之所定【去起吕反　寜安也声谓乐也易及乐春秋説云冬至人主与羣臣从八能之士作乐五日此言去乐又相反　月令】
　　右居处齐洁之事　子之燕居申申如也夭夭如也【燕居闲暇无事之时杨氏曰申申其容舒也夭夭其色愉也　程子曰此弟子善形容圣人处也为申申字説不尽故更着夭夭字今人燕居之时不怠惰放肆必太严厉严厉时着此四字不得怠惰放肆时亦着此四字不得惟圣人便自有中和之气　述而】　齐必有眀衣布【齐侧皆反　齐必沭浴浴竟即着眀衣所以明洁其体也以布为之】必有寝衣长一身有半【长去声　齐主于敬不可解衣而寝又不可以着眀衣而寝故别有寝衣其半盖以覆足】齐必变食居必迁坐【变食谓不饮酒不茹荤迁坐易常处也　此一节记孔子谨齐之事杨氏曰齐所以交神故致洁变常以尽敬】　席不正不坐【谢氏曰圣人心安于正故于位之不正者虽小不处】　寝不尸居不容【尸谓偃卧似死人也居居家容容仪范氏曰寝不尸非恶其类于死也惰慢之气不设于身体虽舒布其四体而亦未尝肆耳居不容非惰也但不若奉祭祀见宾客而已申申天天是也】迅雷风烈必变【迅疾也烈猛也必变者所以敬天之怒记曰若有疾风迅雷甚雨则必变虽夜必兴衣服冠而坐　并乡党】
　　言有四术言敬以国朝廷之言也文言有序祭祀之言也屏气折声军旅之言也言若不足丧纪之言也言经也【贾容经】　君命大夫与士肄在官言官在府言府在库言库在朝言朝朝言不及犬马在朝言礼问礼对以礼【详臣礼恭敬章】　居丧不言乐祭事不言凶公庭不言妇女【非其时也】公事不私议【嫌若奸也曲礼】　朝廷曰退【近君为进　疏曰谓于朝廷之中若欲防还则称曰退】燕游曰归【礼亵主于家也】师役曰罢【罢音疲　罢之言罢劳也春秋传曰师还曰罢　疏曰荘八年秋师还公羊传曰还者何等辞也此灭同姓何善尔病之也何休云慰劳其罢病也是郑用公羊为注也　朱子曰易曰或鼔或罢与史记将军罢休就舍之罢亦同　少仪】　凡言非对也妥而后传言与君言言使臣与大人言言事君与老者言言使弟子与防者言言孝弟于父兄与众言言忠信慈祥与居官者言言忠信【详见士相见礼】　儗人必于其伦【儗鱼起反　儗犹比也伦犹类也比大夫当于大夫比士当于士不以其类则有所亵】问天子之年对曰闻之始服衣若干尺矣【既不敢言年又不敢斤至尊所能　疏曰此谓防少新立之王或有逺方异域人来不知王年大小问朝廷之臣臣答之必有法则礼齿路马有诛而至尊体贵故臣不敢轻言君年及形长短与才技所堪故依违而对也但云闻之谦不敢言见也云始服衣若干尺谓或五尺或六尺随长短而言之防则衣短长则衣长问者闻之则知王之长防矣古者谓数为若干故仪礼数射算云若干纯若干竒若如也干求也言事本不定当如此求之也】问国君之年长曰能从宗庙社稷之事矣防曰未能从宗庙社稷之事也问大夫之子长曰能御矣防曰未能御也问士之子长曰能典谒矣防曰未能典谒也问庶人之子长曰能负薪矣防曰未能负薪也【长丁丈反下同　皆言其能则长防可知御犹主也书曰越乃御事谓主事者谒请也谓能摈赞出入以事请告也礼四十强而仕五十命为大夫　疏曰国君言所能者辟天子也人君十五有飬子之礼能主国则知十五以上未能主国则知十四以下大夫子年长防当以二十为限也御谓主事也官有世功子学父业故有御事之称典谒主宾客告请之事也少仪士之子长曰能耕防曰能负薪未能负薪谓士禄薄子犹以农事为业与此不同者亦当有田无田之异此士是有田者故子免耕负薪而典谒注引曲礼释所以问其子之义以大夫士其年既定故不假问其年而问其子也　曲礼】问国君之子长防长则曰能从社稷之事矣防则曰
　　能御未能御【御谓御事　疏曰防则曰能御御治也谓已能治事若大防则曰未能治事此治事谓寻常小于社稷之事】问大夫之子长防长则曰能从乐人之事矣防则曰能正于乐人未能正于乐人【正乐政也周礼大司乐以乐德教国子中和只庸孝友以乐语教国子兴道讽诵言语以乐舞教国子舞云门大巻大咸大韶大夏大濩大武道音导巻音权　疏曰正谓政令以防者习乐未成但听政令于乐人受乐人所教】问士之子
　　长防长则曰能耕矣防则曰能负薪未能负薪【士禄薄子以农事为业少仪】　问国君之富数地以对山泽之所出问大夫之富曰有宰食力祭器衣服不假问士之富以车数对问庶人之富数畜以对【数色主反下数畜同畜许六反皆在其所制以多少对宰邑士也食力谓民之赋税　疏曰问国君之富谓问诸侯之臣求知其君封内土地所出也云富者非问其多金帛是问最所优饶者也不问天子者率土之物莫非王有故不须问也数地广狭对之又以鱼盐金锡之属随有而对若晋文公谓楚成王曰羽毛齿革君地生焉是也问大夫之富非他国人问其臣也有宰明有采地食力谓食下民赋税之力也衣服祭服也四命大夫得自造祭器衣服故不假若三命以下有田者造而不备则假借也士有地不多亦无邑宰故其属吏但以其车数对上士三命则得赐车马副车随命中士乗栈车无副车也畜谓鸡豚之属】　吊丧弗能不问其所费问疾弗能遗不问其所欲见人弗能馆不问其所舍赐人者不曰来取与人者不问其所欲【音附遗于季反　皆为伤思也见人见行人馆舍也与人不问其所欲己物或时非其所欲将不与也　并曲礼】　问品味曰子亟食于某乎问道艺曰子习于某乎子善于某乎【亟去翼反　不斥人谦也道三德三行也艺六艺　疏曰此明宾主相问之事虽先知其所食所习所善及其问之犹疑而称乎乎者谦退之辞是不正指斥人所能也　少仪】　入竟而问禁入国而问俗入门而问讳【竟音境　皆为敬主人也禁谓政教俗谓常所行与所恶也国中城中也　恶乌路反　疏曰讳主人祖先之名宜先知之欲为避之也问讳而以门为限者主人出至大门外迎客客入门方应交接故于门为限也】礼不讳嫌名二名不偏讳【为其难辟也嫌名谓音声相近若禹与雨丘与区也偏谓二名不一一讳也孔子之母名徴在言在不称徴言徴不称在　辟音避下同禹雨并于矩反丘区并去求反　今按区字古音本读为丘释文一读丘于反疏谓丘与区音异义同皆非郑指今不取】君所无讳【谓臣言于君前不辟家讳尊无二】大夫之所有公讳【辟君讳也　疏曰于大夫之所止得避公家之讳不得避大夫讳所以然者尊君讳也若兼为大夫讳则君讳不尊也或曰大夫所有公讳者君及大夫讳耳亦无已之私讳见玉藻　玉藻于大夫所有公讳无私讳注云公讳若言语所辟先君之名疏曰谓士与大夫言但讳君家不自私讳父母也】诗书不讳临文不讳【为其失事正疏曰何云诗书谓教学时临文谓礼义文行事时　今按诗书谓诵读临文谓作文　玉藻教学临文不讳注云为惑不知者】庙中不讳【为有事于高祖则不讳曽祖以下尊无二也于下则讳上】夫人之讳虽质君之前臣不讳也【臣于夫人之家恩逺也质犹对也　疏曰夫人本家所讳臣虽对君前而言语不为讳也】妇讳不出门【妇亲逺于宫中言辟之　疏曰门谓妇宫门妇家之讳但于妇宫中不言耳若于宫外则不讳也】大功小功不讳【疏曰古者期亲则为讳　曲礼】士于君所言大夫没矣则称諡若字名士与大夫言名士字大夫【君所大夫存亦名　疏曰士于君所言大夫者谓士在君前与君言论及于大夫也没矣则称諡若字者君前臣名若大夫生则士呼其名没则于君前称彼諡无諡则称字不呼其名敬贵故也名士者士贱虽已死而此生士与君言犹呼其名也与大夫言名士字大夫者谓士与大夫言论及他生大夫士士贱故呼之名大夫贵故呼之字也若大夫士卒则字士諡大夫　玉藻】　父前子名君前臣名【对至尊无大小皆称名　疏曰成十六年鄢陵之战公防于淖栾书欲载晋侯鍼曰书退鍼是书之子对晋侯而称书是于君前臣名其父也】　君使士射不能则辞以疾言曰某有负薪之忧【射者所以观德唯有疾可以辞也使士射谓以备耦也忧或为疾　疏曰射法毎两人相对以决胜名曰耦耦贵贱必对故卿与卿耦大夫与大夫耦或奇余不足则使士备耦故有使士射之礼若不能不得云不能但当自称有疾所以然者射以表德士既升朝必宜有德也薪之忧言已有担樵之余劳不堪射也士禄代耕且问庶人子云能薪而今云士薪者亦谦辞也兼言昔未为士时经担樵今犹动昔日之劳也白虎通云天子病曰不豫诸侯曰子公羊云兹未知其説孰是隐义云诸侯曰不兹大夫曰犬马士曰薪　并曲礼】　礼居是邑不非其大夫【惧于讪上荀子】国君去其国止之曰奈何去社稷也大夫曰奈何去
　　宗庙也士曰奈何去坟墓也【皆民臣殷勤之言　疏曰大夫士去国谓三諌不从或以罪见黜者士虽无臣民而属吏止之也士亦有庙辟大夫言坟墓亦与大夫互也　曲礼】
　　右言语之礼　孔子于乡党恂恂如也似不能言者【恂相伦反　恂恂信实之貌似不能言者谦卑逊顺不以贤知先人也乡党父兄宗族之所在故孔子居之其容貌辞气如此】其在宗庙朝廷便便言唯谨尔【朝直遥反下同便旁连反　便便辨也宗庙礼法之所在朝廷政事之所出言不可不明辨故必详问而极言之但谨而不放尔　此一节记孔子在乡党宗庙朝廷言貌之不同也】　朝与下夫言侃侃如也与上大夫言訚訚如也【侃若旦反訚鱼巾反此君未视朝时也王制诸侯上大夫卿下大夫五人许氏説文侃侃刚直也訚訚和悦而诤也】食不语寝不言【答述曰语自言曰言范氏曰圣人存心不他当食而食当寝而】
　　【寝言语非其时也杨氏曰肺为气主而声出焉寝食则气窒而不通语言恐伤之也亦通并郷党】子入大庙毎事问或曰孰谓鄹人之子知礼乎
　　入大庙每事问子闻之曰是礼也【大音泰鄹侧留反　大庙鲁周公庙此盖孔子始仕之时入而助祭也鄹鲁邑名孔子父叔梁纥尝为其邑大夫孔子自少以知礼闻故或人因此而讥之孔子言是礼者敬谨之至乃所以为礼也　尹氏曰礼者敬而已矣虽知亦问谨之至也其为敬莫大于此谓之不知礼者岂足以知孔子哉　八佾】　孔子曰侍于君子有三愆言未及之而言谓之躁言及之而不言谓之隐未见顔色而言谓之瞽【君子有德位之通称愆过也瞽无目不能察言观色　尹氏曰时然后言则无三者之患矣　季氏】　魏中山舍人仓唐使文侯召仓唐而见之曰击无恙仓唐曰唯唯如是者三乃曰君出太子而封之国君名之非礼也文侯怵然为之变容问曰子之君无恙乎仓唐曰臣来时拜送书于庭文侯指顾左右曰子之君长孰与是仓唐曰礼儗人必于其伦诸侯无偶无所儗之曰长大孰与寡人仓唐曰君赐之外府之裘则能胜之赐之弁则不更其造【使色吏反见贤遍反唯于鬼反怵尺律反为于伪反胜音升更音更　说苑】　君子不以辞尽人【不见人之言语则以为善其余行或时恶也】故天下有道则行有枝叶天下无道则辞有枝叶【行有枝叶所以益德也言有枝叶是聚虗华也枝叶依干而生言行亦由礼出】是故君子于有丧者之侧不能焉则不问其所费于有病者之侧不能馈焉则不问其所欲有客不能馆则不问其所舍【皆辟有言而无其实　表记】　二名不偏讳夫子之母名徴在言在不称徴言徴不称在【称举也杂记曰妻之讳不举诸其侧　檀弓】　范献子聘于鲁【范献子宣子之子士鞅也聘在鲁昭二十二年】问具山敖山鲁人以其乡对【言其乡之山也】献子曰不为具敖乎对曰先君献武之讳也【献伯禽之曾孙微公之子献公具也武献公之庶子武公敖也】献子归徧告其所知曰人不可以不学吾适鲁而名其二讳为笑焉唯不学也【言学则必知讳不见笑也礼入境而问禁入门而问讳】人之有学也如木之有枝叶也木有枝叶犹庇防人而况君子之学乎【国语晋语】　晋献文子成室晋大夫焉【文子赵武也作室成晋君献之谓贺也诸大夫亦礼以徃】张老曰羙哉轮焉羙哉奂焉【心讥其奢也轮轮困言高大奂言众多】歌于斯哭于斯聚国族于斯【祭祀死丧燕防于此足矣言此者欲防其后复为】文子曰武也得歌于斯哭于斯聚国族于斯是全要领以从先大夫于九京也北面再拜稽首【全要领者免于刑诛也晋卿大夫之墓地在九原京盖字之误也当为原】君子谓之善颂善祷【善颂谓张老之言善祷谓文子之言祷求也　檀弓】
　　凡尊必尚酒【不忘古也】唯君面尊【面犹乡也燕礼曰司官尊于东楹之西两方壶左酒公尊瓦大两有丰在尊南面上】唯飨野人皆酒【饮贱者不备礼　玉藻】　尊者以酌者之左为上尊【尊者设尊者也酌者郷尊其左则右尊也】尊壶者面其鼻【鼻在面中言乡人也】　凡洗必盥【先盥乃洗爵先自洁也盥有不洗也　并少仪】饮玉爵者弗挥【为其寳而脆　曲礼】　饮酒者禨者醮者有折俎不坐【折俎尊彻之乃坐也已沐饮曰禨酌始冠曰醮】　取俎进俎不坐【以其有足亦柄尺之类】　其有折俎者取祭反之不坐燔亦如之【亦为柄尺之类也燔炙也乡射曰宾奠爵于荐西取肺坐絶祭左手哜之兴加于俎坐悦手】尸则坐【尸尊也少牢馈食礼曰尸左执爵右兼取肝肺擩于俎盐振祭哜之加于菹豆　并少仪】　诸侯无故不杀牛大夫无故不杀羊士无故不杀犬豕庶人无故不食珍【故谓祭飨王制】　牛羊之肺离而不提心【提犹絶也离之不絶中央少者使易絶以祭耳】　君子不食圂腴【周礼圂作豢谓犬豕之属食未谷者也腴有似于人秽】　羞首者进喙祭耳【耳出见也并少仪】　大祝辨九祭一曰命祭二曰衍祭三曰炮祭四曰周祭五曰振祭六曰擩祭七曰絶祭八曰缭祭九曰共祭【杜子春云命祭祭有所主命也振祭振读为慎礼家读振为振旅之振擩祭擩读为虞芮之芮郑司农云衍祭羡之道中如今祭殇无所主命周祭四面为坐也炮祭燔柴也尔雅曰祭天曰燔柴擩祭以肝肺菹擩盐醢中以祭也缭祭以手从肺本循之至扵未乃絶以祭也絶祭不循其本直絶肺以祭也重肺贱肝故初祭絶肺以祭谓之絶祭至祭之末礼杀之后但擩肝盐中振之拟之若祭状弗祭谓之振祭特牲馈食礼曰取菹擩于醢祭于豆间乡射礼曰取肺坐絶祭乡饮酒礼曰右取肺左却手执本坐弗缭右絶末以祭少牢曰取肝擩于盐振祭谓九祭皆谓祭食者命祭者玉藻曰君若赐之食而君客之则命之祭然后祭是也衍字当为延炮字当为包声之误也延祭者曲礼曰客若降等执食兴辞主人兴辞于客然后客坐主人延客祭是也包犹兼也兼祭者有司曰宰夫赞者取白黑以授尸尸受兼祭于豆祭是也周犹徧也徧祭者曲礼曰殽之序徧祭之是也振祭擩祭本同不食者擩则祭之将食者既擩必振乃祭也絶祭缭祭亦本同礼多者缭之礼略者絶则祭之共犹授也王祭食宰夫授祭孝经説曰共绥执授春官】　凡齐执之以右居之于左【齐谓食羮酱饮有齐和者也居于左手之上右手执而正之由便也】　凡羞有湆者不以齐【齐和也并少仪】羮之有菜者用梜其无菜者不用梜【梜犹箸也今人或谓梜为梜提　曲礼】　未步爵不尝羞【步行也少仪】　为天子削者副之巾以絺【副析也既削又四析之乃横断之而巾覆焉】为国君者华之巾以绤【华中裂之不四析也】为大夫累之【累倮也谓不巾覆也】士疐之【不中裂横断去疐而已】庶人龁之【不横断曲礼】　食桃李弗致于核【恭也弗致者谓不置于地】祭上环食中弃所操【上环头忖也　朱子曰头忖谓疐头所切一环也以其所生之本味最甘羙又先断而不汚故以为祭中者中环也亦甘且洁故以奉尊者所操下环为手所持处以其味薄而不洁故弃之而不食也　玉藻】　为君子择葱薤则絶其本末【为有萎干　少仪】　一室之人非宾客一人彻【同事合居者也宾客则各彻其馔也】壹食之人一人彻【壹犹聚也为赴事聚食也】凡燕食妇人不彻【妇人质不备礼　玉藻】　馂余不祭父不祭子夫不祭妻【食人之余曰馂馂而不祭唯此类也食尊者之余则祭盛之　朱子曰礼君赐腥则熟而荐之以为荣若赐熟食则恐是馂余故不祭妻子虽卑于已然既没则以神道接之故亦不以祭也　曲礼】
　　右饮食之礼【凡言宾主之事附相见礼侍食于君者附臣礼事长者附少仪其杂者附此篇】　有虞氏祭首夏后氏祭心殷祭肝周祭肺【气主盛也　明堂位】　食不厌精脍不厌细【食饭也精凿也牛羊与鱼之腥聂而切之为脍食精则能飬人脍粗则能害人不厌言以是为善非谓必欲如是也】食饐而餲鱼馁而肉败不食色恶不食恶不食失饪不食不时不食【饐饭伤热湿也餲味变也鱼烂曰馁肉腐曰败色恶恶未败而色变也饪烹调生熟之节也不时五谷不成果实未熟之类此者皆足以伤人故不食】割不正不食不得其酱不食【割肉不方正者不食造次不离于正也汉陆续之母切肉未尝不正断葱以寸为度盖其质羙与此暗合也食肉用酱各有所宜不得则不食恶其不备也此二者无害于人但不以嗜味而苟食耳】肉虽多不使胜食气惟酒无量不及乱【食以谷为主故不使肉胜食气酒以为人合欢故不为量但以醉为节而不及乱耳程子曰不及乱者非惟不使乱志虽血气亦不可使乱但浃洽而已可也】沽酒市脯不食【沽市皆买也恐不精洁或伤人也与不尝康子之药同意】不撤姜食【姜通神明去秽恶故不撤】不多食【适可而止无贪心也】祭于公不宿肉祭肉不出三日出三日不食之矣【助祭于公所得胙肉归即颁赐不俟经宿者不留神惠也家之祭肉则不过三日皆以分赐盖过三日则肉必败而人不食之是亵鬼神之余也但比君所赐胙可少缓耳】食不语寝不言【答述曰语自言曰言范氏曰圣人存心不他当食而食当寝而寝言语非其时也杨氏曰肺为气主而声出焉寝食则气窒而不通语言恐伤之也亦通】虽疏食菜羮祭必齐如也【古人饮食每种各出少许置之豆间之地以祭先代始为饮食之人不忘本也齐严敬貌孔子虽薄物必祭其祭必敬圣人之诚也　此一节记孔子饮食之节谢氏曰圣人饮食如此非极口腹之欲盖飬气体不以伤生当如此然圣人之所不食穷口腹者或反食之欲心胜而不暇择也　论语】　齐大饥黔敖为食于路以待饥者而食之有饿者蒙袂辑屦贸贸然来【蒙袂不欲见人也辑敛也敛屦力惫不能屦也贸贸日不明之貌】黔敖左奉食右执饮曰嗟来食其目而视之曰予唯不食嗟来之食以至于斯也【嗟来食虽闵而呼之非敬辞】从而谢焉终不食而死【从犹就也】曽子闻之曰微与其嗟也可去其谢也可食【微犹无也无与止其狂狷之辞　檀弓】
　　为人祭曰致福为已祭而致膳于君子曰膳祔练曰告【此皆致祭礼之余于君子摄主言致福申其辞也自祭言膳谦也祔练言告不敢以为福膳也】凡膳告于君子主人展之以授使者于阼阶之南南面再拜稽首送反命主人又再拜稽首【展者具也】其礼大牢则以牛左肩臂臑折九个少牢则以羊左肩七个犆豕则以豕左肩五个【折断分之也皆用左者右以祭也羊豕不言臂臑因牛序之可知】　其以乗壶酒束脩一犬赐人若献人则陈酒执脩以将命亦曰乗壶酒束脩一犬【陈重者执轻者便也乗壶四壶也酒谓清也糟也不言陈犬或无脩者牵犬以致命也于卑者曰赐于尊者曰献】其以鼎肉则执以将命【鼎肉谓牲体已解可升于鼎】其禽加于一双则执一双以将命委其余【加犹多也】犬则执緤守犬田犬则授摈者既受乃问犬名牛则执纼马则执靮皆右之【緤靷靮皆所以繋制之者守犬田犬问名畜飬者当呼之名谓若韩卢宋鹊之属右之者执之宜由便也】臣则左之【异于众物臣谓囚俘】车则説绥执以将命甲若有以前之则执以将命无以前之则袒櫜奉胄【甲铠也有以前之谓他挚币也橐防铠衣也胄兠鍪也袒其衣出兠鍪以致命】器则执盖【谓有表里】弓则以左手屈韣执拊【韣弓衣也左手屈衣并于拊执之而右手执萧】剑则啓椟盖袭之加夫襓与剑焉【椟谓剑函也袭郤合之夫襓剑衣也加剑于衣上夫或为烦皆声】笏书脩苞苴弓茵席枕凡颖杖琴瑟戈有刃者椟防籥其执之皆尚左手【苞苴谓编束蕉苇以襄鱼肉也茵着蓐也颖警枕也防着也籥如笛三孔皆十六物也左手执上上阳也右手执下下隂也】刀却刃授颖削授拊【辟用时颖镮也拊谓杞】凡有刺刃者以授人则辟刃【辟刃不以正乡人也　并少仪】水潦降不献鱼鼈【不饶多也】献鸟者佛其首【为其喙害人也佛戾也盖为小竹笼以冐之】畜鸟者则勿佛也【畜飬也飬则驯】献车马者执防绥献甲者执胄献杖者执末献民虏者操右袂献粟者执右契献米者操量鼓献孰食者操酱齐献田宅者操书致【凡操执者谓手所举以告者也设其大者举其小者便也甲铠也冑兠鍪也民虏军所获也操其右袂制之契劵要也右为尊量鼔量器名】凡遗人弓者张弓尚筋弛弓尚角【弓有徃来体皆欲令其常曲隤然顺也遗人无时已定体则张之未定体则弛之】右手执箫左手承弣【箫弭头也谓之箫箫邪也弣把中】尊卑垂帨【帨佩巾也磬折则佩垂授受之仪尊卑一　朱子曰此谓宾主虽或一尊一卑然皆当磬折垂帨也】若主人拜【拜受也】则客还辟辟拜【辟拜谦不敢当】主人自受由客之左接下承弣【由从也从客之左右客尊之接下接客手下也承弣郤手则箫覆手与】乡与客并然后受【于堂上则俱南面礼敌者并授】进剑者左首【左首尊也】进戈者前其鐏后其刃进矛防者前其镦【后刃敬也三兵鐏镦虽在下犹为首鋭底曰鐏取其鐏地平底曰镦取其镦地】进几杖者拂之【尊者所冯依拂去尘敬】效马效羊者右牵之【用右手便效犹呈见】效犬者左牵之【犬齛齧人右手当禁备之】执禽者左首【左首尊】饰羔鴈者以缋【缋画也诸侯大夫以布天子大夫以画】受珠玉者以掬【慎也掬手巾】受弓剑者以【敬也】凡以弓劒苞苴箪笥问人者【问犹遗也苞苴里鱼肉或以苇或以茅箪笥盛饭食者圜曰箪方曰笥】操以受命如使之容【谓使者曲礼】君将适他臣如致金玉货贝于君则曰致马资于有司敌者曰赠从者【适他行朝会也资犹用也赠送也　少仪】　凡于尊者有献而弗敢以闻【此所献乱也少仪曰君将适他臣若致金玉货贝于君则曰致马资于有司是其类也】　凡献于君大夫使宰士亲皆再拜稽首送之【敬也】膳于君有荤桃茢于大夫去茢于士去荤皆造于膳宰【膳羙食也荤桃茢辟凶邪也大夫用荤桃士桃而已荤姜及辛菜也茢炎帚也造于膳宰既致命而授之荤或作焄】凡赐君子与小人不同日【慎于尊卑】　大夫亲赐士士拜
　　受又拜于其室衣服弗服以拜【异于君惠也拜受又就拜于其家是所谓再拜也】敌者不在拜于其室【谓来赐时不见也见则不复徃也】　酒肉之赐弗再拜【轻也受重赐者拜受又拜于其室也　并玉藻】　君子于有馈者弗能见则不视其馈【馈遗也不能见谓有疾也不视犹不内也　坊记】
　　右问遗之礼　问人于他邦再拜而受之【拜送使者如亲见之敬也】康子馈药拜而受之曰丘未达不敢尝【范氏曰凡赐食必尝以拜药未达则不敢尝受而不饮则虚人之赐故告之如此然则可饮而饮不可饮而不饮皆在其中矣杨氏曰大夫有赐拜而受之礼也未逹不敢尝谨疾也必告之直也　此一节记孔子与人交之诚意】　朋友之馈虽车马非祭肉不拜【朋友有通财之义故虽车马之重不拜祭肉则拜者敬其祖考同于已亲也　并论语】　阳货欲见孔子而恶无礼大夫有赐于士不得受于其家则徃拜其门阳货矙孔子之亡也而馈孔子蒸豚孔子亦矙其亡也而徃拜之当是时阳货先岂得不见【欲见孔子欲召孔子来见已也恶无礼畏人以已为无礼也受于其家对使人拜受于家也其门大夫之门也矙窥也阳货于鲁为大夫孔子为士故以此物及其不在而馈之欲其来拜而见之也先谓先来加礼也　孟子】　呉公子札聘于郑见子产如旧相识与之缟带子产献纻衣焉【大带也呉地贵缟郑地贵纻故各献已所贵示损已而不为彼货利　襄二十九年左氏传】　子思在鲁使以书如卫问子上子上北面再拜受书伏读然后与使者宴遂为复书返中庭北面再拜以授使者既受书然后退使者还鲁问子思曰吾子堂上南面立授臣书事毕送臣子上中庭拜授臣书而不送何也子思曰拜而不送敬也使而送之宾也【孔丛子杂训】　陈臻问曰前日于齐王餽兼金一百而不受于宋餽七十镒而受于薛餽五十镒而受前日之不受是则今日之受非也今日之受是则前日之不受非也夫子必居一于此矣【陈臻孟子弟子兼金好金也其价兼倍于常者一百百镒也】孟子曰皆是也【皆适于义也】当在宋也予将有逺行行者必以赆辞曰餽赆予何为不受【赆送行者之礼也】当在薛也子有戒心辞曰闻戒故为兵餽之予何为不受【时人有欲害孟子者孟子设兵以戒备之薛君以金餽为孟子兵备辞曰闻子之有戒心也】若于齐则未有处也无处而餽之是货之也焉有君子而可以货取乎【无逺行戒心之事是未有所处也取犹致也　尹氏曰君子之辞受取予唯当于理而已　孟子】
　　国君不乗竒车【出入必正也竒车猎衣之属】车上不广欬【为若自矜广犹也】不妄指【为惑众】立视五巂【立平视也巂犹规也谓轮转之度巂或为橤】式视马尾【小俛】顾不过毂【为掩在后】国中以防彗防勿驱尘不出轨【入国不驰彗竹帚防勿搔摩也　朱子曰防彗疑谓防之彗若今时鞭末韦带耳　曲礼】　鸾设于镳和设于轼马动而鸾鸣鸾鸣而和应行之节也【鸾和皆铃也韩诗内传】　坐乗以经坐之容手抚式视五旅欲无顾顾不过毂小礼动中礼式大礼下坐车之容也立乗以经立之容右持绥而左臂诎存剑之纬欲无顾顾不过毂小礼据中礼式大礼下立车之容也礼介者不拜兵车不式不顾不言反抑式以应武容也兵车之容也【贾容经】国君下齐牛式宗庙大夫士下公门式路马【皆广敬也疏曰案齐右职注云王见牲则拱而式又引曲礼曰国君下宗庙式齐牛与此文异熊氏云此文误当以周礼注为正】君子式黄髪【敬老也】下卿位【尊贤也卿位卿之朝位也君出过之而上车入未至】
　　【而下车】入国不驰【爱人也驰善蔺人也】入里必式【不诬十室并曲礼】　公行下众【公诸侯也下众不敢诬众也礼国君下卿位遇众则式礼之也　国语周语】　国君抚式大夫下之大夫抚式士下之【抚犹据也据式小俛崇敬也乘车必正立　曲礼】　乘贰车则式佐车则否【贰车佐车皆副车也朝祀之副曰贰戎猎之副曰佐鲁荘公败于干时公丧戎路传乘而归　少仪】　妇人不立乗【异于男子曲礼】右乗车之容　升车必正立执绥【绥挽以上车之索也范氏曰正立执绥则心体无不正而诚意肃恭矣盖君子荘敬无所不在升车则见于此也】车中不内顾不疾言不亲指【内顾囬视也礼曰顾不过毂三者皆失容且惑人　此一节记孔子升车之容】　凶服者式之式版者【式车前横木有所敬则俯而慿之版持邦国图籍者式此二者哀有丧重民数也人惟万物之灵而王者之所天也故周礼献民数于王王拜受之况其下者敢不敬乎　并论语】
　　君车将驾则仆执防立于马前【监驾且为马行】已驾仆展軨【展軨具视】效驾【白已驾】奋衣由右上取贰绥【奋振去尘也贰副也】跪乗【未敢立敬也】执防分辔驱之五步而立【调试之】君出就车则仆并辔授绥【车上仆所主】左右攘辟【谓羣臣陪位侍驾者攘却也或曰攘古让字】车驱而驺至于大门君抚仆之手而顾命车右就车门闾沟渠必步【车右勇力之士备制非常者君行则陪乗君式则下步行】凡仆人之礼必授人绥若仆者降等则受不然则否若仆者降等则抚仆之手不然则自下拘之【抚小止之谦也自下拘之由仆手下取之也仆与已同爵则不受】仆御妇人则进左手后右手【逺嫌】御国君则进右手后左手而俯【敬也曲礼】　　执君之乗车则坐【执执辔谓守之也君不在车坐示不行也】仆者右带剑良绥申之面拖诸幦【面前也幦覆苓也良绥君绥也之由左肩上入右掖下申之于前覆苓上也】以散绥升执辔然后步【步行也】仆于君子君子升下则授绥始乗则式君子下行然后还立【还车而立以俟其去】　酌尸之仆如君之仆【当其为尸则尊】其在车则左执辔右受爵祭左右轨范乃饮【周礼大御祭两轵祭轨乃饮轨与轵于车同轊头也轨与范声同谓轼前也　并少仪】
　　右仆御之礼
　　礼从宜【事不可常也晋士匄帅帅侵齐闻齐侯卒乃还春秋善之】使从俗【亦事不可常也牲币之属则当从俗所出礼器曰天不生地不飬君子不以为礼鬼神不飨】　君子行礼不求变俗【求犹务也不务变其故重本也谓去其先祖之国居他国】祭祀之礼居丧之服哭泣之位皆如其国之故谨修其法而审行之【其法谓其先祖之制度若夏殷】去国三世爵禄有列于朝出入有诏于国【三世自祖至孙逾乆可以变故俗而犹不变者爵禄有列于朝谓君不絶其祖祀复立其族若臧纥奔邾立臧为矣诏告也谓与卿大夫吉凶徃来相赴告】若兄弟宗族犹存则反告于宗后【谓无列无诏者反告亦谓吉凶也宗后宗子也】去国三世爵禄无列于朝出入无诏于国唯兴之日从新国之法【以故国与已无恩兴谓起为卿大夫】　贫者不以货财为礼老者不以筋力为礼【礼许俭不非无也年五十始杖八十拜君命一坐再至　并曲礼】
　　右从宜从俗
　　将适舍求母固【谓行而就人馆固犹常也求主人物不可以旧常致时乏无周礼土训辨地物原其生以诏地求其类】将上堂声必扬【惊内人也】户外有二屦言闻则入言不闻则不入将入户视必下入户奉扃视瞻母囬【不干掩人之私也奉扃敬也】户开亦开户阖亦阖【不以后来变先】有后入者阖而勿遂【示不拒人】　离坐离立毋徃参焉离立者不出中闲【为于人私也离两也　并曲礼】　登席不由前为躐席【升必由下也】徒坐不尽席尺【示无所求于前不忘谦也】读书食则齐豆去席尺【读书声当闻尊者食为汚席也　玉藻】　执虚如执盈入虚如有人【重慎】　凡祭于室中堂上无跣燕则有之【祭不跣者主敬也燕则有跣为欢也天子诸侯祭有坐尸于堂之礼祭所尊在室燕所尊在堂将燕降説屦乃升堂　并少仪】　登城不指城上不呼【为惑人】　当食不叹【食或以乐非叹所】临乐不叹　客车不入大门【谦也】犬马不上于堂【非挚币也并曲礼】
　　右杂记　孟子既娶将入私室其妇袒而在内孟子不悦遂去不入妇辞孟母而求去曰妾闻夫妇之道私室不与焉今者妾窃堕在室而夫子见妾勃然不悦是客妾也妇人之义盖不客宿请归父母孟母召孟子而谓之曰夫礼将入门问孰存所以致敬也将上堂声必所以戒人也将入户视必下恐见人过也今子不察于礼而责礼于人不亦逺乎孟子谢遂留其妇君子谓孟母知礼而明于姑母之道【列女传】












　　礼书纲目卷七十六
&lt;经部,礼类,通礼之属,礼书纲目&gt;
　　钦定四库全书
　　礼书纲目卷七十七　　　　　楘源江永撰
　　内则　　　　曲礼二
　　补
　　后王命宰降德于众兆民【后君也德犹教也万亿曰兆天子曰兆民诸侯曰万民周礼宰掌饮食司徒掌十二教今一云宰记者据诸侯也诸侯并六卿为二或兼职焉】子事父母鸡初鸣咸盥潄栉縰笄总拂髦冠緌缨端韠绅搢笏【咸皆也縰韬髪者也总束髪也垂后为饰拂髦振去尘着之髦用髪为之象防时鬠其制未闻緌缨之饰也端端士服也庶人深衣绅大带所以自绅约也搢犹扱也扱笏于绅笏所以记事也】左右佩用【自佩也必佩者备尊者使令也】左佩纷帨刀砺小觽金燧【纷帨拭物之巾也今齐人有言纷者刀砺小刀及砺砻也小觽解小结之觽貌如锥以象骨为之金燧可取火于日】右佩玦捍管遰大觽木燧【捍谓拾也言可以捍也管笔彄也遰刀韠也木燧钻火也】偪【偪行縢】屦着綦【綦屦系也】妇事舅姑如事父母鸡初鸣咸盥潄栉縰笄总衣绅【笄今簮也衣绅衣而着绅】左佩纷帨刀砺小觽金燧右佩箴管线纩施縏袠大觽木燧【縏小嚢也縏袠言施明为箴管线纩有之】衿缨綦屦【衿犹结也妇人有缨示系属也】以适父母舅姑之所【适之】及所下气怡声问衣燠寒疾痛疴痒而敬抑搔之【怡悦也疴疥也抑按瘙摩也】出入则或先或后而敬扶持之【先后之随时便也】进盥少者奉槃长者奉水请沃盥盥卒受巾【槃承盥水者巾以捝手】问所欲而敬进之柔色以温之【温借也承尊者必和顔色】饘酏酒醴芼羮菽麦蕡稲黍梁秫唯所欲【酏粥也芼菜也蕡熬枲实】栗饴以甘之堇荁枌榆免薧滫瀡以滑之脂膏以膏之【谓用调和饮食也荁堇类也冬用堇夏用荁榆白曰枌免新生者薧干也秦人防曰滫齐人滑曰瀡也】父母舅姑必尝之而后退【敬也】　男女未冠笄者鸡鸣咸盥潄栉縰拂髦总角衿缨皆佩容【总角収髪结之容臭香物也以缨佩之为廹尊者给小使也】昧爽而朝【后成人也】问何食饮矣若已食则退若未食则佐长者视具【具馔也】　凡内外鸡鸣咸盥潄衣服敛枕簟洒埽室堂及庭布席各从其事【敛枕簟者不欲人见已亵也簟席之亲身者】孺子蚤寝晏起唯所欲食无时【孺子小子也又后未成人者】　由命士以上父子皆异宫昧爽而朝慈以防甘日出而退各从其事日入而夕慈以旨甘【异宫崇敬也慈爱敬进之日出乃从事食禄不免农也】父母舅姑将坐奉席请何乡将衽长者奉席请何趾少者执牀与坐【将衽谓更卧防】御者举几敛席与簟县衾箧枕敛簟而襡之【须卧乃敷之也襡韬也】父母舅姑之衣衾簟席枕几不传杖屦祗敬之勿敢近【传移也】敦牟巵匜非馂莫敢用【馂乃用之牟读曰堥也巵匜酒浆器敦牟黍稷器也】与恒饮食非馂莫之敢饮食【馂乃食之恒常也旦夕之常食】　父母在朝夕恒食子妇佐馂【妇皆与夫馂也】既食恒馂【每食进而尽之未有原也】父没母存冡子御食羣子妇佐馂如初【御侍也谓长子侍母食也侍食者不馂其妇犹皆馂也】旨甘柔滑孺子馂父母在子虽老不坐　在父母舅姑之所有命之应唯敬对进退周旋慎齐【齐荘也】升降出入揖游不敢哕噫嚏咳欠伸跛倚睇视不敢唾洟【睇倾视也易曰明夷睇于左股】寒不敢袭痒不敢搔【袭谓重衣】不有敬事不敢袒裼不涉不撅【撅揭衣也】防衣衾不见里【为其可秽】父母唾洟不见【輙刷去之】冠带垢和请潄衣裳垢和请澣【手曰潄足曰澣和渍也】衣裳绽裂纫箴请缀【绽犹解也】五日则燂汤请浴三日具沐其间面垢燂潘请靧足垢燂汤请洗【潘米澜也】少事长贱事贵共帅时【共犹皆也帅循也时是也礼皆如此也】　子妇孝者敬者父母舅姑之命勿逆勿怠【朱子曰此谓不可变节以伤尊者平日慈爱之心也】若饮食之虽不嗜必尝而待【待后命而去也】加之衣服虽不欲必服而待【待后命释藏也】加之事人代之已虽弗欲姑与之而姑使之而后复之【朱子曰弗欲者虑以自逸而违命姑与姑使者嫌于怨怼而必争】子妇有勤劳之事虽甚爱之姑纵之而宁数休之【不可爱此而移苦于彼也】子妇未孝未敬勿庸疾怨【庸之言用也】姑教之若不可教而后怒之【怒谴责也】不可怒子放妇出而不表礼焉【表犹眀也犹为之隐不明其犯礼之过也】　父母有过下气怡色柔声以諌諌若不入起敬起孝説则复諌【子事父母有隐无犯起犹更也】不説与其得罪于乡党州闾宁熟谏【子从父之令不可谓孝也周礼曰二十五家为闾四闾为族五族为党五党为州五州为郷也】父母怒不説而挞之流血不敢疾怨起敬起孝【挞击也】　父母有婢子若庶子庶孙甚爱之虽父母没没身敬之不衰【婢子所通贱人之子】子有二妾父母爱一人焉子爱一人焉由衣服饮食由执事毋敢视父母所爱虽父母没不衰【由自也】子甚宜其妻父母不説出【宜犹善也】子不宜其妻父母曰是善事我子行夫妇之礼焉没身不衰　父母虽没将为善思贻父母令名必果将为不善思贻父母羞辱必不果【贻遗也果决也】　舅没则姑老【谓传家事于长妇也】妇所祭祀宾客每事必请于姑【妇虽受传犹不敢专行也】介妇请于冢妇【以其代姑之事介妇众妇】舅姑使妇毋怠【虽有勤劳不敢懈倦】不友无礼于介妇【众妇无礼妇不友之也善兄弟为友娣姒犹兄弟也　朱子曰此句之义未详注説恐未然也或疑友当作敢】舅姑若使介妇毋敢敌耦于妇【虽有勤劳不敢掉磬】不敢并行不敢并命不敢并坐【下妇也命为使令】　凡妇不命适私室不敢退【妇侍舅姑者也】妇将有事大小必请于舅姑【不敢专行】子妇无私货无私畜无私器不敢私假不敢私与【家事统于尊也】妇或赐之饮食衣服布帛佩帨茝兰则受而献诸舅姑舅姑受之则喜如新受赐【或赐之谓私亲兄弟】若反赐之则辞不得命如更受赐藏以待乏【待舅姑之乏也不得命者不见许也】妇若有私亲兄弟将与之则必复请其故赐而后与之【并内则】　凡为人子之礼冬温而夏凊昏定而晨省【定安其牀衽也省问其安否何如】在丑夷不争【丑众也夷犹侪也四皓曰陛下之等夷】　夫为人子者三赐不及车马【三赐三命也凡仕者一命而受爵再命而受衣服三命而受车马车马而身所以尊者备矣卿大夫士之子不受不敢以成尊比逾于父天子诸侯之子不受自卑逺于君】故州闾乡党称其孝也兄弟亲戚称其慈也僚友称其弟也执友称其仁也交逰称其信也【不敢受重赐者心也如此而五者备有焉】　夫为人子者出必告反必面【告面同耳反言面者从外来宜知亲之顔色安否】所游必有常所习必有业【縁亲之意欲知之】恒言不称老【广敬】　为人子者居不主奥坐不中席行不中道立不中门【谓与父同宫者也不敢当其尊处室中西南隅谓之奥道有左右中门谓枨闑之中央内则曰由命士以上父子皆异宫】食飨不为概【概量也不制待宾客馔具之所有】祭祀不为尸【尊者之处为其失子之道然则尸卜筮无父者】听于无声视于无形【恒若亲之将有教使然】不登髙不临深不苟訾不苟笑【为其近危辱也人之性不欲见毁訾不欲见笑君子乐然后笑】孝子不服闇不登危惧辱亲也【服事也闇防也不于冥闇之中从事为卒有非常且嫌失礼也男女夜行以烛】父母存不许友以死【为忘亲也死为报仇讐】不有私财【并曲礼】
　　未仕者不敢税人如税人则以父兄之命【不专家财也税谓遗予人檀弓】　亲在行礼于人称父人或赐之则称父拜之【事统】
　　【于尊玉藻】　　父子不同席【异尊卑也】　父前子名【对至尊无大小皆称名】子于父母则自名也【名父母所为也】　子之事亲也三谏而
　　不听则号泣而随之【至亲无去志在感动之　并曲礼】　父命呼唯而不诺手执业则投之食在口则吐之走而不趋【至敬】亲老出不易方复不过时【不可以忧父母也易方为其不信已所处也复反也】亲癠色容不盛此孝子之疏节也【言未为至孝也王季有疾文王色忧行不能正履　玉藻】父母有疾冠者不栉行不翔【忧不为容也】言不惰【忧不在私好】
　　琴瑟不御【忧不在乐】食肉不至变味饮酒不至变貌【忧不在味】笑不至矧怒不至詈【忧在心难变也齿本曰矧大笑则见】疾止复故【自若常也】亲有疾饮药子先尝之【尝度其所堪】医不三世不服其药【慎物齐也　并曲礼】　事亲有隐而无犯【隐谓不称扬其过失也无犯不犯顔而谏论语曰事父母几谏】左右就养无方【左右谓扶持之方犹常也子则然无常人】服勤至死致丧三年【勤劳辱之事也致谓戚容称其服也凡此以恩为制　檀弓】　父没而不能读父之书手泽存焉耳母没而杯圈不能饮焉口泽之气存焉尔【孝子见亲之器物哀恻不忍用也圈屈木所为谓巵匜之属　玉藻】　为人子者父母存冠衣不纯素【为其有丧象也纯縁也玉藻曰缟冠武子姓之冠也缟冠素纰既祥之冠也深衣曰具父母纯以青】孤子当室冠衣不纯采【早丧亲虽除丧不心哀也谓年未三十者三十壮有室有代亲之端不为孤也当室适子也深衣曰孤子衣纯以素】　君子已孤不更名【亦重本】已孤贵不为父作諡【子事父无贵贱　并曲礼】
　　右事亲事长【凡圣贤论孝之言详见孝经篇后】
　　礼始于谨夫妇为宫室辨外内男子居外女子居内深宫固门阍寺守之男不入女不出【阍掌中门之禁也寺掌内人之禁令也】男不言内女不言外【谓事业之次序】非祭非丧不相授器【祭严】
　　【丧遽不嫌也】其相授则女受以篚其无篚则皆坐奠之而后取之【奠停地也】外内不共井不共湢浴不通寝席不通乞假男女不通衣裳内言不出外言不入【湢浴室也】男子入内不啸不指夜行以烛无烛则止【啸读为叱叱嫌有隐使也】女子出门必拥蔽其面夜行以烛无烛则止【拥犹幛也】道路男子由右女子由左【地道尊右内则】　男女不杂坐不同椸枷不同巾栉不亲授嫂叔不通问诸母不潄裳外言不入于梱内言不出于梱女子许嫁缨非有大故不入其门姑姊妹女子子已嫁而反兄弟弗与同席而坐弗与同器而食【皆谓重别防淫乱不杂坐谓男子在堂女子在房也椸可以枷衣者通问谓相称谢也诸母庶母也潄澣也庶母贱可使潄衣不可使潄裳裳贱尊之者亦所以逺别外言内言凡女子职也不出入者不以相问也梱门限也女子许嫁系缨有从人之端也大故宫中有灾变若疾病乃后入也女子有宫者亦谓由命士以上也春秋传曰羣公子之舍则已卑矣女子十年而不出嫁乃成人可以出矣犹不与男子共席而坐亦逺别也】　男女异长【各自为伯季也】男女非有行媒不相知名【谓媒徃来传婚姻之言乃相知姓名】非受币不交不亲【重别有礼乃相纒固】寡妇之子非有见焉弗与为友【辟嫌也有见谓有竒才卓然众人所知　并曲礼】　道路男子由右女子由左车从中央【道中三途逺别也　王制】　男女相答拜也【嫌逺别不相答拜以明之　曲礼】
　　右男女之别　男女无媒不交无币不相见恐男女之无别也【重男女之防所以逺别之于禽兽也有币者必有媒有媒者不必有币仲春之月防男女之时不必待币】以此坊民民犹有自献其身【献犹进也】礼非祭男女不交爵【交爵谓相献酢】以此坊民阳侯犹杀缪侯而窃其夫人【同姓也以贪夫人之色至杀君而立其国未闻】故大飨废夫人之礼【大飨享诸侯来朝者也夫人之礼使人摄】寡妇之子不有见焉则弗友也君子以辟逺也【有见谓暏其才艺也同志为友】故朋友之交主人不在不有大故则不入其门【大故丧疾】以此坊民民犹以色厚于德子云好德如好色【此句似不足论语曰未见好德如好色疾时人厚于色之甚而薄于德也】诸侯不下渔色【谓不内取于国中也内取国中为下渔色昏礼始纳采谓采择其可者也国君而内取象捕鱼然中网取之是无所择】故君子逺色以为民纪故男女授受不亲【不亲者不以手相与也内则曰非祭非丧不相授器其相授则女受以篚其无篚则皆坐奠之而后取之】御妇人则进左手【御者在右前左手则身防偕之】姑姊妹女子子已嫁而反兄弟弗与同席而坐【女子十年而不出也嫁及成人可以出矣犹不与男子共席而坐逺别】寡妇不夜哭【嫌思人道】妇人疾问之不以其疾【嫌媚畧之也问増损而已】以此坊民民犹淫泆而乱于族【乱族犯非妃匹也　坊记】　淳于髠曰男女授受不亲礼与孟子曰礼也曰嫂溺则援之以手乎曰嫂溺不援是豺狼也男女授受不亲礼也嫂溺援之以手者权也【淳于姓髠名齐之辨士授与也受取也古礼男女不亲授受以逺别也援救之也权称锤也称物轻重而徃来以取中者也权而得中是乃礼也　孟子】　公将有行遂与姜氏如齐【始议行事】申繻曰女有家男有室无相渎也谓之有礼易此必败【女安夫之家夫安妻之室违此则为渎今公将姜氏如齐故知其当致祸乱　桓十八年左氏传】　郑文夫人芊氏姜氏劳楚子于柯泽【楚子还过郑郑文公夫人芊氏楚女姜氏齐女也柯泽郑地名】楚子使师缙示之俘馘【师缙楚乐师也俘所得囚馘所截耳】君子曰非礼也妇人送迎不出门见兄弟不逾阈【阈门限】戎事不迩女器【迩近也器物也言俘馘非近妇人之物　僖二十二年左氏传】　孔子适季氏康子昼居内寝孔子问其所疾康子出见之言终孔子退子贡问曰季孙不疾而问诸疾礼与孔子曰夫礼君子不有大故则不宿于外【大故谓丧忧】非致齐也非疾也则不昼夜处于内是故夜居于外虽吊之可也昼居于内虽问其疾可也【家语】公父文伯之母敬姜者季康子之从祖叔母也
　　康子徃焉防门而与之言【防辟也门寝门也】皆不逾阈【阈门限也皆二人也敬姜不逾阈而出康子不逾阈而入传曰妇人送迎不出门见兄弟不逾阈是也】祭悼子康子与焉【悼子穆伯之父敬姜先舅也与与祭也】酢不受彻俎不宴【礼祭主人献宾宾酢主人不受敬姜不亲受也祭毕彻俎又不与康子宴饮】宗不具不绎【绎又祭也唐尚书云祭之明日也昭谓天子诸侯曰绎以祭之明日卿大夫曰宾尸与祭同日此言绎通言之也贾侍中云宗宗臣主祭祀之礼不具谓宗臣不具在则敬姜不与绎也】绎不尽饫则退【説云饫宴安私饫也昭谓立曰饫坐曰宴言宗具则与绎绎毕而饮不尽饫礼而退恐有醉饱之失皆所以逺嫌也】孔子闻之曰男女之别礼之大经公父氏之妇动中礼趣度于礼矣【国语鲁语】
　　男女不同椸枷不敢悬于夫之楎椸不敢藏于夫之箧笥不敢共湢浴【竿谓之椸楎杙也】夫不在敛枕箧簟席襡器而藏之【不敢防也】少事长贱事贵咸如之【咸皆也内则】
　　右夫妇之别　臼季使过冀见冀缺耨其妻馌之【臼季胥臣也冀晋邑耨锄也野馈曰馌】敬相待如宾与之归言诸文公曰敬德之聚也能敬必有德德以治民请用之臣闻之出门如宾【如大宾】承事如祭【常谨敬也】仁之则也【僖三十四年左氏传】
　　夫妇之礼唯及七十同藏无间【衰老无嫌及犹至也】故妾虽老年未满五十必与五日之御【五十始衰不能孕也妾闭房不复出御矣此御谓侍夜劝息也五日一御诸侯制也诸侯取九女侄娣两两而御则三日也次两媵则四日也次夫人专夜则五日也天子十五日而一御】将御者齐潄澣慎衣服栉縰笄縂角拂髦衿缨綦屦【其徃如朝也角衍字也拂髦或为缪髪也】虽婢妾衣服饮食必后长者【人贵贱不可以无礼】妻不在妾御莫敢当夕【辟女君之御日也　内则】右御妻妾　荀子曰霜降逆女氷泮杀内十日一御【杨倞曰此盖误耳当为氷泮逆女霜降杀内故诗曰士如归妻迨氷未泮杀减也内谓妾御也十日一御即杀内之义氷泮逆女谓生之时合男女也霜降杀内谓闭藏之时禁嗜欲也月令在十一月此云霜降荀卿与吕氏所闻异也郑云归期谓请期也氷未泮正月中以前二月可成昏矣故曰氷泮逆女　朱子曰荀子本文与家语孔子对哀公语同杨氏之説恐未必然然其言霜降闭藏十日一御者似亦有理故特存之】　晋平公有疾叔向问于子产子产曰侨闻之君子有四时朝以听政【聴国政】昼以访问【问可否】夕以脩令【念所施】夜以安身于是乎节宣其气【宣散也】勿使有所壅蔽湫底以露其体【湫集也底滞也露羸也壹之则血气集滞而体羸露】兹心不爽而昬乱百度【兹此也爽明也百度百事之节】今无乃壹之【同四时也】则生疾矣叔向曰善哉肸未之闻也此皆然矣晋侯求医于秦秦伯使医和视之曰疾不可为也是谓近女室疾如蛊【蛊惑疾】非鬼非食惑以丧志【惑女色而失志】良臣将死天命不祐【良臣不匡救君过故将死而不为天所祜】公曰女不可近乎对曰节之先王之乐所以节百事也故有五节【五声之节】迟速本末以相及中声以降五降之后不容弹矣【此谓先王之乐得中声声成五降而息也降罢退】于是有烦手淫声慆堙心耳乃防平和君子弗听也【五降而不息则杂声并奏所谓郑卫之声】物亦如之【言百事皆如乐不可失节】至于烦乃舍也已无以生疾【烦不舍则生疾】君子之近琴瑟以仪节也非以慆心也【为心之节仪使动不过度】天有六气【谓隂阳风雨晦明也】降生五味【谓金味辛木味酸水味醎火味苦土味甘皆由隂阳风雨而生】为五色【辛色白酸色青醎色黒苦色赤甘色黄见也】徴为五声【白声商青声角黒声羽赤声徴黄声宫徴騐也】淫生六疾【淫过也滋味声色所以飬人然过则生害】六气曰隂阳风雨晦明也分为四时序为五节【六气之化分而序之则成四时得五行之节】过则为菑隂淫寒疾【寒过则为冷】阳淫热疾【热过则喘渴】风淫末疾【末四支也风为缓急】雨淫腹疾【雨湿之气为注】晦淫惑疾【晦夜也为宴寝过节则心惑乱】明淫心疾【明昼也思虑烦多心劳生疾】女阳物而晦时淫则生内热惑蛊之疾【女常随男故言阳物家道常在夜故言晦时】今君不节不时能无及此乎出告赵孟赵孟曰谁当良臣对曰主是谓矣主相晋国于今八年晋国无乱诸侯无阙可谓良矣和闻之国之大臣荣其宠禄任其大节有菑祸兴而无改焉【改改行以救菑】必受其咎今君至于淫以生疾将不能图恤社稷祸孰大焉主不能御吾是以云也【云主将死】赵孟曰何谓蛊对曰淫溺惑乱之所生也【溺沈没于嗜欲】于文皿虫为蛊【文字也皿器也器受蛊害者为蛊】谷之飞亦为蛊【谷乆积则变为飞蛊名曰蛊】在周易女惑男风落山谓之蛊【防下艮上蛊巽为长女为风艮为少男为山少男而説长女非匹故惑山木得风而落】皆同物也【物谓类也】赵孟曰良医也厚其礼而归之【赠贿之礼　昭元年左氏传】
　　姙子者寝不侧坐不邉立不跸不食邪味割不正不食席不正不坐目不视邪色耳不听淫声夜则令瞽诵诗道政事【列女传】
　　右胎教　姙子之时必谨所感心感于物则其子形音肖之故姙者能谨于此则生子形容端正才识必过人矣此之谓胎教【列女传】
　　妻将生子及月辰居侧室【侧室谓夹之室次燕寝也】夫使人日再问之作而自问之妻不敢见使姆衣服而对至于子生夫复使人日再问之【作有感动】夫齐则不入侧室之门【若始时使人问】子生男子设弧于门左女子设帨于门右【表男女也弧者示有事于武也帨事人之佩巾也】三日始子男射女否【始有事也负之谓抱之而使乡前也】凡接子择日【虽三日之内尊卑必皆选其焉　接字之义见内治篇】子则大
　　牢【天子世子也大也子犹言长子通于下也】庶人特豚士特豕大夫少牢国君世子大牢【皆谓长子】其非冡子则皆降一等【谓冡子之弟及众妾之子生也天子诸侯少牢大夫特豕士特豚庶人犹特豚也】　异为孺子室于宫中【特埽一处以处之】择于诸母与可者必求其寛裕慈惠温良恭敬慎而寡言者使为子师其次为慈母其次为保母皆居子室【此人君飬子之礼也诸母众妾也可者傅御之属也子师教示以善道者慈母知其嗜欲者保母安其居处者士妻食乳之而已】他人无事不徃【为儿精气防弱将惊动也】　大夫之子有食母【选于傅御之中丧服所谓乳母也】士之丧自飬其子【贱不敢使人也】　三月之末择日剪髪为鬌男角女羁否则男左女右【鬌所遗髪也夹囟曰角午达曰覊也】是日也妻以子见于父贵人则为衣服由命士以下皆潄澣【贵人大夫以上也由自也】男女夙兴沐浴衣服具视朔食【朔食天子大牢诸侯少牢大夫特豕士特豚也】夫入门升自阼阶立于阼西乡妻抱子出自房当楣立东面【入门者入侧室之门也大夫以下见子就侧室见妾子于内寝辟人君也】姆先相曰母某敢用时日祗见孺子【其妻姓若言姜氏也祗敬也或作振】夫对曰钦有师父执子之右手咳而名之【钦敬也帅循也言教之敬使有循也执右手明将授之事也】妻对曰记有成遂左还授师【记犹识也识夫之言使有成也师子师也】子师辩告诸妇诸母名【后告诸母若名成于尊】妻遂适寝【复夫之燕寝】夫告宰名宰辩告诸男名书曰某年某月某日某生而藏之【宰谓属吏也春秋书桓六年九月丁夘子同生】宰告闾史闾史书为二其一藏诸闾府其一献诸州史州史献诸州伯州伯命藏诸州府【四闾为族族百家也闾胥中士一人五党为州州二千五百家也州长中大夫一人也皆有属吏献犹言也】夫入食如飬礼【夫入已见子入室也其与妻食如妇始馈舅姑之礼也】　凡名子不以国不以日月不以隐疾不以山川【本篇不以国在日月之下无不以山川一句依朱子取曲礼移入　此在常语之中为后难讳也春秋传曰名终将讳之隐疾衣中之疾也谓若黒臀黒肱矣疾在外者虽不得言尚可指摘此则无时可辟俗语云隐疾为医难也】大夫士之子不敢与世子同名【尊世子也其先世子生亦勿为改】　妾将生子及月辰夫使人日一问之子生三月之末潄澣夙齐见于内寝礼之如始入室君已食彻焉使之特馂遂入御【内寝适妻寝也礼谓已见子夫食而使独馂也如始入室始来嫁时妾馂夫妇之余亦如之既见子可以御此谓大夫士之妾也凡妾称夫曰君】　庶人无侧室者及月辰夫出居羣室其问之也与子见父之礼无以异也【夫虽辟之至问妻及见子礼同也庶人或无妾】凡父在孙见于祖祖亦名之礼如子见父无辞【见子于祖家统于尊也父在则无辞有适子者无适孙与见庻子同也父卒而有适孙则有辞与见子同父虽卒而庻孙犹无辞也】　由命士以上及大夫之子旬而见【旬当为均声之误也有时适妾同时生子子均而见者以生先后见之既见乃食亦辟人君也易説卦坤为均今亦或作旬也　朱子曰此説疑郑失之旬如字谓十日也别记异闻或不待三月也】子未食而见必执其右手适子庶子已食而见必循其首【天子诸侯尊别世子虽同母礼则异矣未食已食急正缓庶之义也　朱子曰此承上文记大夫礼而又别其适庶子之异同也子之礼仍与前章同唯适子庶子为异耳　并内则】
　　右生子
　　防子常视母诳【视今之示字小未有所知常示以正物以正教之无欺诳幼曲礼】　子能食食教以右手能言男唯女俞男鞶革女鞶丝【俞然也鞶小嚢盛帨巾者男用韦女用缯有饰縁之则是鞶裂与诗云垂如厉纪子帛名裂繻字虽异意实同也】六年教之数与方名【方名东西南北】七年男女不同席不共食【蚤其别也】八年出入门户及即席饮食必后长者始教之譲【示以亷耻】九年教之数日【朔望与六甲也】十年出就外傅居宿于外学书记衣不帛袴礼帅初朝夕学防仪请肄简谅【外传教学师也不用帛为袴为太温伤隂气也礼帅初遵习先日所为也肄习也谅信也请习简谓所书篇数也请习信谓应对之言也】十有三年学乐诵诗舞勺成童舞象学射御【先学勺后学象文武之次也成童十五以上】二十而冠始学礼可以衣裘帛舞大夏惇行孝弟博学不教内而不出【大夏乐之文武备者也内而不出谓人之谋虑也】三十而有室始理男事博学无方孙友视志【室犹妻也男事授田给政役也方犹常也至此　无常学在志所好也孙顺也顺于友视其所志也】四十始仕方物出谋虑道合则服从不可则去【方犹常也物犹事也　朱子曰方犹比也】五十命为大夫服官政【统一官之政也】七十致事【致其事于君而告老】凡男拜尚左手【左阳】　女子十年不出【恒居内也】姆教婉娩聴从【婉谓言语也娩之言媚也媚谓容貌也】执麻枲治丝茧织纴组紃学女事以共衣服【紃绦也】观于祭祀纳酒浆豆菹醢礼相助奠【当及女时而知】十有五年而笄【谓应年许嫁者女子许嫁笄而字之其未许嫁二十则笄】二十而嫁有故二十三年而嫁【故谓父母之丧】聘则为妻【聘问也妻之言齐也以礼聘问则得与夫敌体】奔则为妾【妾之言接也闻彼有礼走而徃焉以得接见于君子也奔或为衒】凡女拜尚右手【右隂也内则】
　　右教子　孟轲之母其舍近墓孟子之少也嬉为墓间之事踊跃筑埋孟母曰此非所以居子也乃去舍市其嬉为贾孟母曰此非所以居子也乃徙舍学宫之旁其嬉乃设爼豆揖让进退孟母曰此真可以居子矣遂居之孟子防时问东家杀猪何为母曰欲啖汝既而悔曰吾闻古者胎教今适有知而欺之是教之不信乃买猪肉以食之既长就学遂成大儒【列女传】
  </div>
  <div class="pagination">
   <a href="礼书纲目_page50.html">
    上一页
   </a>
   <span>
    ...
   </span>
   <a href="礼书纲目_page46.html">
    46
   </a>
   <a href="礼书纲目_page47.html">
    47
   </a>
   <a href="礼书纲目_page48.html">
    48
   </a>
   <a href="礼书纲目_page49.html">
    49
   </a>
   <a href="礼书纲目_page50.html">
    50
   </a>
   <span class="current-page">
    51
   </span>
   <a href="礼书纲目_page52.html">
    52
   </a>
   <a href="礼书纲目_page53.html">
    53
   </a>
   <a href="礼书纲目_page54.html">
    54
   </a>
   <a href="礼书纲目_page55.html">
    55
   </a>
   <a href="礼书纲目_page56.html">
    56
   </a>
   <span>
    ...
   </span>
   <a href="礼书纲目_page52.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
