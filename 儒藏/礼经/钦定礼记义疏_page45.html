<!DOCTYPE html>
<html>
 <head>
  <meta charset="utf-8"/>
  <title>
   钦定礼记义疏 - 第 45 页/共 122 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定礼记义疏 - 第 45 页/共 122 页
  </h1>
  <div class="content">
   正义郑氏康成曰君顺时以养财尊师以敎民而以治政刑无过差矣易曰何以守位曰仁何以聚人曰财　熊氏安生曰天生四时地生百物父生师敎四者各不能相兼惟君正身修徳则兼用之而礼序民治矣此见君必正身立于无过之地而与天地合其徳鬼神合其吉凶以爲治政之本也　马氏睎孟曰天虽生时而茂对育物非君不能地虽生财而理财正辞非君不能人虽生于父而非君则无以胥匡以生虽敎于师而非君则无以协于大中至正故惟君能以正用之　沈氏括曰人君以有心扰天下天下必以多事累圣人行其所无事而我无与焉此之谓以正用　呉氏澄曰耕种收获之时天所生也谷粟桑麻之财地所生也人类繁衍父之所生脩其孝弟忠信师之所敎人君因天所生之时以授人因地所生之财以聚人因父所生师所敎以爲己之民其用时用财用民一出于正　陈氏澔曰以正用之谓人君正身修徳顺天之时因地之利而裁成其道辅相其宜以左右民使之养生送死无憾然后设爲庠序学校之敎申之以孝弟之义则有以富之敎之而治道得矣然其要在君之自正其身立于无过之地而后可不能正其身如正人何　徐氏师曾曰天不能兼乎地父不能兼乎师惟圣人之身克正故能用天之道因地之利养之爲父敎之爲师用是四者以自立于无过之地也苟不正身则四者皆废恶能若是之无过哉
　　余论孔氏頴达曰若天不生时地不生财父不生子师不敎训直欲令人君敎之不可敎诲则君多过今君皆因其自然之性其功易成故无过差也
　　故君者所明也非明人者也君者所养也非养人者也君者所事也非事人者也故君明人则有过养人则不足事人则失位故百姓则君以自治也养君以自安也事君以自显也故礼逹而分定故人皆爱其死而患其生【所明明人之明则君之则今皆如字分扶问反】
　　正义呉氏澄曰所明谓人所视效明人谓视效人所养谓食于人养人谓食人所事谓役人事人谓役于人君者立身无过则徳可爲师而人视效之若犹视效于人则身犹有过不足以爲人师矣以一人而享万方之奉者君也若君养人则以寡养众而赡给不足矣以万人而受一人之役者君也若君事人则以上事下而失君位之尊矣百姓取则于君之徳以自治者也出贡赋以供养君君抚临之而得自安竭膂力以服事君君任使之而得自显者也此礼既逹于下爲下皆知尽其分故危难之世皆思尽节以委命安平之世亦思尽忠而以窃食爲耻也　郑氏康成曰人之道身治居安名显则不苟生也不义而死舍义而生是不爱死患生也　孔氏頴达曰此一节论政之大体上下分定则人皆以死事上　方氏慤曰人之所爱莫如生所恶莫如死所欲有甚于生所恶有甚于死也　蒋氏君实曰上论君人之道此别君臣之体　徐氏师曾曰君爲所则固矣然有善当从有谏当听亦未尝不则人也君爲所养固矣然巳欲当节民劳当恤亦未尝不养人也君爲所事固矣然大贤当友亦未尝不事人也
　　序异郑氏康成曰明犹尊也　孔氏頴达曰在下百姓尊奉其君使之光显　陈氏澔曰三明字皆读爲则君爲臣民所则效非则效人者也
　　案郑读下则字爲明谓君尊人则有过陈读上明字爲则谓君不可取则于人揆之于理似皆未安书明哲实作则盖君当立身无过之地必自明其明徳乃能以其昭昭使人昭昭而人自则之不然以其昏昏使人昭昭身且多过人何则焉所谓藏身不恕而能喻诸人者未之有也两字皆读如字其义自明不必改读也爱其死求得礼也患其生恐失礼也礼者天理之正人心之安也处治处乱莫不皆然
　　故用人之知去其诈用人之勇去其怒用人之仁去其贪【知音智去羌吕反】
　　正义孔氏頴达曰此因上患其不义而生论去不义之事知谓计谋晓达勇谓果决敢断仁者好施不苟求财若诈怒贪皆不敢爲之心惭止息也　张子曰礼达而分定则仁知勇之士皆尽诚于上而不过其分用知而知去其诈用勇而勇去其怒用仁而仁去其贪怒如子胥郤克以公战报私怒也贪如田氏好施以掠美于己也　朱子曰人之性易得偏仁善的人便有贪便宜意思亷介多是刚硬的人　蒋氏君实曰人狃于性质之所趋而不知反于义理之所止则善端之所形反足爲终身之累知固可尚也而不能行所无事则将变诈以壊礼圣人本礼以用知则止邪于未形而诈去矣勇固可尚也而不能以礼爲主则将肆怒以爲乱圣人本礼以用勇则暴慢逺而怒去矣仁主于有已由尽已而至尽物仁之推也然贪心一形施济莫广圣人本礼以用仁则欲立立人欲达达人仁有所广道有所推而贪去矣
　　存异郑氏康成曰用知者之谋勇者之断仁者之施足以成治矣诈者害民信怒者害民命贪者害民财三者乱之源故去之　陈氏澔曰言用人之长当去其所短
　　案礼不达分不定人皆爱生而恶死则凡可以趋利可以避害者无不爲若臧武仲之要君是知用其诈郤克之战鞌是勇用其怒陈氏之厚施是仁用其贪惟君以正用则下化之而用仁之知仁勇者自去其诈怒与贪矣承上文而言郑陈谓君之用人非也
　　故国有患君死社稷谓之义大夫死宗庙谓之变【变注作辩今如字】
　　正义郑氏康成曰患谓见围入　方氏慤曰诸侯爲守土之臣故死于社稷则爲义义之爲言宜也大夫有可去之义死于宗庙则爲变矣　陈氏祥道曰社稷天子之社稷也故君死之则义而正宗庙己之宗庙也故大夫死之则非义而变也然则大夫之义而正者如之何曰死众而巳
　　存异郑氏康成曰变当爲辨声之误也辨犹正也君衞社稷臣衞君宗庙【孔疏人臣义则进不义则退不可致死于已之宗庙故知爲君之宗庙】
　　案用其诈怒与贪则背公死党之行成若栾盈之入曲沃众愿爲孺子死鱼石之入彭城至于君臣日战彼视大夫之死宗庙与君之死社稷同皆以为义爲之而不知其非也故特以变名之见此爲败常乱礼之极也礼达分定则人皆知此之爲变而死于公不死于私矣郑氏改读非是　又案自故政者至此言政之必本于天以申前先王承天之道以礼正之之意
　　故圣人耐以天下爲一家以中国爲一人者非意之也必知其情辟于其义明于其利达于其患然后能爲之
　　【耐能同辟婢亦反】
　　正义郑氏康成曰耐古能字传书世异古字时有存者则亦有今误矣【孔疏古能字皆作耐堪其事谓之耐后来能字乃假借鼈三足爲能是世异也此与乐记人不耐无乐是古字时有存若刘向説苑能字皆爲而是又有今误也】意心所无虑也【孔疏谓于无形处用心思虑无虑即虑无也】辟开也　孔氏頴达曰言圣人所以能和合天下爲一家中国爲一人者非是以意测度谋虑必知民之情也情即下七情开辟其义以敎之显明利事以安之晓达祸患而预防之然后能使天下中国皆感义懐徳而归之也马氏睎孟曰言天下则兼乎四海也言中国则异乎夷狄也圣人之治略逺而详近如一家言其俗不殊若父子之亲上下有以相使如一人言其道之同若手足之用左右有以相衞风俗虽异而趋向则一贵贱虽殊而趋善则同非顺性命之理而明利达患孰能爲之　潘氏植曰众人徇私而自蔽则虽父子犹有豺狼焉兄弟犹有参商焉圣人深探本源万物一体是谓践形由是乐民之乐民亦乐其乐忧民之忧民亦忧其忧不以一已外天下而以一体视天下此天下所以一家中国所以一人也　徐氏师曾曰天下非一家而能以爲一家若家人父子然中国非一人而能以爲一人如腹心手足然此岂私意臆度所能爲哉盖天下中国之离合系乎人情故必先知其情
　　何谓人情喜怒哀惧爱恶欲七者弗学而能何谓人义父慈子孝兄良弟弟夫义妇听长恵幼顺君仁臣忠十者谓之人义讲信脩睦谓之人利争夺相杀谓之人患故圣人之所以治人七情脩十义讲信脩睦尚慈让去争夺舍礼何以治之【恶乌路反下同弟弟下音悌长竹丈反去舍并上声治平声】正义郑氏康成曰极言人事见惟礼可耳　熊氏安生曰礼即三千三百因人情而爲之节文者　孔氏頴达曰此申释上文十义从亲者爲始以渐至疎故长幼在后君臣处末七情不定故云治十义是事故云脩信是深隐故湏讲睦恐乖离故云脩　陈氏祥道曰喜爱欲者阳之情怒哀惧恶者阴之情皆出于天然者父慈子孝兄良弟悌夫义妇听闺门之义长恵幼顺乡党之义君仁臣忠朝廷之义皆出于人爲者信则无所欺罔睦则有所顾省皆足以和义故谓之人利争而后相夺夺而后相杀皆足以召祸故谓之人患　蒋氏君实曰人生而静天之性也感物而动情遂形焉方其动与义俱天理自见及乎人欲日长贪嗜无厌淫湎无耻而争夺之患作矣然人岂本有是患哉情我固有也义亦我固有也本义以制情斯因义以成利惟舍义而求利乃因利而生患君子论人道之大揭此情此义于利害间而敎以制情立义兴利去患纳天下于相安相养之域则自礼之外无余説也　朱氏申曰情恶其乱故言治义恐其壊故言脩
　　通论孔氏頴达曰左传云天有六气在人爲六情喜怒哀乐好恶六气阴阳风雨晦明喜生于风怒生于雨哀生于晦乐生于明好生于阳恶生于阴此欲则乐爱则好也增惧爲七
　　案爱与欲微有别爱因物生欲自我出爱泛悦之欲则求必得之也
　　饮食男女人之大欲存焉死亡贫苦人之大恶存焉故欲恶者心之大端也人藏其心不可测度也美恶皆在其心不见其色也欲一以穷之舍礼何以哉【度大洛反见贤遍反舍音舍】
　　正义郑氏康成曰言人情之难知明礼爲重　孔氏頴达曰端谓端绪言人深心厚貌内外乖违包藏欲恶之心不可测知故外邉不见其色人君欲専一穷尽人美恶之情若舍去其礼更将何事以知之盖有事于心貎形于外七情美善十义流行则举动无不合礼若七情违辟十义亏损则动作皆失其法故观其貌知其心也　马氏睎孟曰莫非欲也而饮食男女爲甚莫非恶也而死亡贫苦爲甚喜怒哀惧爱恶欲皆情而情不外欲恶故曰心之大端　朱氏申曰心有所欲然后有喜爱心有所恶然后有怒哀惧欲恶得其正则美失其正则恶　董氏应旸曰穷之者不惟知其欲恶必知其欲恶之善恶穷其情乃知其情知其情乃能治其情
　　通论蒋氏君实曰人各有心自命于天而谓之性感于物而谓之情制于理而谓之义因其所适而后利害之名立焉原其治人之要必先正其欲恶之大端致力于危微之际饮食我所欲也觞酒豆肉让而受恶男女我所欲也无媒不交无币不见死亡贫苦我所恶也而国君死社稷大夫死众君子仕而不稼田而不渔凡以使内之所存不爲外之所夺一隐显而见定形也然后此心不离而可孚于天下矣
　　案自故圣人至此言知人情必以礼穷之以申前先王治人之情天下国家可得而正之意














　　钦定礼记义疏卷三十一
&lt;经部,礼类,礼记之属,钦定礼记义疏&gt;
　　钦定四库全书
　　钦定礼记义疏卷三十二
　　礼运第九之三
　　故人者其天地之徳隂阳之交鬼神之会五行之秀气也
　　正义郑氏康成曰言人兼此气性纯也【孔疏天地之徳隂阳之交是气鬼神之防五行之秀是性】　孔氏颖达曰此以下言人感天地鬼神而生圣人还因天地鬼神作其法则以化人所以人情万物可知也天以覆为徳地以载为徳人感覆载而生是天地之徳也据其气谓之隂阳据其形谓之天地独阳不生独隂不成二气交乃生是隂阳之交鬼谓形体神谓精灵形体与精灵相防然后物生故曰鬼神之会秀谓秀异人感五行秀异之气故有仁义礼知信　张子曰天地之徳所谓天地之性人为贵也禀五行之气以生最灵于万物是其秀也神之言申鬼之言归凡生即申也要终即归也神之盛极于气鬼之盛极于魄一体兼此始终隂阳之交鬼神之会五行之气物生皆然而人爲备　陈氏澔曰天地鬼神五行皆隂阳也德指实理言交指变合言会妙合而凝也形生神发皆其秀而最灵者故曰五行之秀气　徐氏师曾曰上天之载无声无臭而实造化之枢纽品彚之根柢此天地之实理而爲生人之本也理一而已动而爲阳阳变交隂静而生隂隂合交阳此实理之流行而爲生人之机也由是二气凝聚隂灵爲鬼聚而成魄阳灵爲神聚而成魂此实理之凝成而人道于是乎生矣形生而四肢百骸无有偏塞五行之质之秀也神发而聪明睿知无有驳杂五行之气之秀也此实理之全具而人之所以灵于物也　董氏应旸曰天地之德人得是理以成性下三句人得是气以成形而理即具焉隂阳之交体未成时鬼神之会形已成者五行之秀形生而神发矣形生是隂神发是阳
　　案天地之理浑藏于二气之中所谓无极之真也语其气之本然曰隂阳语其气之成能曰鬼神语其气之成质曰五行所谓二五之精也徳以赋畀言交以变合言会以凝聚言秀以纯全言所谓妙合而凝也干健而不息坤顺而有常天地之气阳变隂合鬼屈神伸五气顺布万物化生而于其间又有偏全纯杂其偏者杂者为物全者纯者为人故人者即天地健顺之徳隂阳变合之交鬼神屈伸之会而五行纯全之秀气也
　　通论刘氏彞曰天地之气隂阳也隂阳消长迭相出入而成四时四时终始更相变化而成五行五行者四时之气凝结而成也大之为山岳河海小之为动植羽毛其于人也内之为五脏外之为五事性之为五常类之为五品其作于教化也则与天地合其徳与隂阳合其序与鬼神合其吉凶能使五行不失其性然非七情之所能致也不曰中和之至徳哉礼之为用其如是夫　陈氏淳曰人受隂阳二气而生此身莫非隂阳如气阳血隂脉阳体隂头阳足隂面阳背隂口之语黙目之寤寐鼻息之呼吸皆有隂阳不特人如此凡万物皆然中庸言鬼神体物不可遗天地间无一物不是隂阳则无一物不具鬼神　又曰自二气言之神是阳之灵鬼是隂之灵灵云者只是屈伸往来恁地活耳自一气言之方伸而来属神已屈而往属鬼其实二气只是一气　姚氏舜牧曰人生天地间必与天地合其徳与鬼神隂阳同其屈伸往来而保合五行之秀气方无愧于人故圣人作则其道亦不外是
　　故天秉阳垂日星地秉隂窍于山川播五行于四时和而后月生也是以三五而盈三五而阙【窍苦吊反播彼佐反】正义郑氏康成曰秉犹持也窍孔也言天持阳气施生照临于下地持隂气出内于山川以舒五行于四时此气和乃后月生而上配日若臣功成进爵位也【孔疏此气谓五行之气凡月体之生本于日光】一盈一阙屈伸之义也【孔疏盈若臣进受髙位是其伸阙若臣退就下位是其屈也】必三五者播五行于四时也一曰水二曰火三曰木四曰金五曰土【孔疏尚书洪范文】合爲十五之成数也【孔疏积一二三四五縂为十五】　孔氏頴达曰上言人禀天地隂阳鬼神五行而生此又明天地之徳五行之气不重陈隂阳鬼神以皆天地中物也天持阳气垂县日星以施生照临于下地持隂气而开窍于山川以出纳其气气有隂阳皆出于地地体秉隂故虽阳气亦谓之隂也播散五行之气于四时春木夏火秋金冬水土无正位分寄四时若四时不和日月乖度寒燠失所则月不得依时而生必五行四时调和道度不失而后月依时而生也盈谓月光圆满阙谓月光亏损　陈氏祥道曰天以清秉阳在天成象日星是也地以浊秉隂在地成形山川是也天地既位于上下则播五行于其中故天一生水播于冬天三生木播于春地二生火播于夏地四生金播于秋天五生土播于四时之闲其所播者和然后月生如其数积自一至五爲十五生数极而月盈又积十五成数极而月阙也隂阳之义配日月不言日何也盖月有盈阙之常又有薄蚀之变得其常则四时和及其变则四时乖故观月之生而己矣　项氏安世曰五行言十干甲乙木丙丁火戊己土庚辛金壬癸水也四时言十二支寅卯辰春巳午未夏申酉戌秋亥子丑冬也布五行于六支爲三十日晦朔一周也三五盈三五阙则三十日矣　呉氏澄曰天有日月星辰日明于昼而生月星明乎夜而丽辰皆县象于天以照地之形于下地有水火土石山者土石之起而藏火川者土石之防而行水皆开窍于地以通天之气于上月有盈阙非如日星之一定故别言之布五行之十干于四时之十二支则爲六十其全数也三十者六十之中半中半则和和则月生即日星山川以验隂阳月之盈阙即鬼神之屈伸也
　　案尚书五行传晦而月见西方谓之脁脁则王侯荼朔而月见东方谓之朒亦谓之仄慝则王侯萧汉书君舒缓则臣骄慢故日行迟月行疾君肃急则臣恐惧故日行疾月行迟此皆不和而月不生之验
　　五行之动迭相竭也五行四时十二月还相为本也【迭大计反又田结反竭义作揭其列反还音旋下同】
　　正义郑氏康成曰竭犹负戴也言五行运转更相为始也【孔疏负谓背负戴谓头戴物在人上谓之负戴气之过去者下亦负戴之春木负戴水夏火负戴木秋金负戴火冬水负戴金也】　许氏慎曰竭负举也　孔氏颖达曰前既论天地此更论五行之动竭是担竭之名五行转运迭相负竭若春木王则水终谢夏火王则木终谢也还相为本若孟春则寅月为诸月之本仲春则卯月为诸月之本也　刘氏彞曰春木盛而生火夏火盛而生土夏季土盛而生金秋金盛而生水冬水盛而生木五行相生终而又始天地之常理也金克木木克土土克水水克火火克金五行相克以成其性以竭其才故静则相生天之道也动则相竭地之道也其相生皆以气之盛者为本而盛过于中隂阳之气不和是以有相克之义然后不失其和而日月五星山川万物罔不顺其序而遂其生也　陈氏祥道曰竭犹休也休则有王故竭则有盈一行直行一时之月为本则四时皆为末　方氏慤曰交相为用则迭相竭相竭如此则相生相克可知五行播为四时四时合为十二月积阳成暑积隂成寒阳生子中隂生午中各以所生之气为本　马氏睎孟曰四时者五行之运十二月者四时之积故还相为本盛徳所在即本也　周氏谞曰木竭则火盈火竭则金盈如春木为本则水火土金皆末也　陆氏佃曰竭尽也水王则金竭木王则水竭王文公曰此立而彼竭也　呉氏澄曰五行之动句总包下四者动运转而不一定也　陈氏澔曰已往者为见在者所竭见在者为将来者所本　徐氏师曾曰春木王夏火来竭之秋金王冬水来竭之此盛而彼衰是迭相竭也此五行各循其序动静不同时生成不同方天地隂阳之分分之所以一定而不移也春木之王乃夏火之本夏火之王乃秋金之本是还相为本也此五行互为其根动静无二机生成无二理天地隂阳之合命之所以流行而不已也
　　案竭者立于此而无不举之意郑氏负戴言其前陆陈休尽言其后盖生而不息者天之道也徳立于此而所生者已举其中如木立则火已蕴土立则金已蕴而所生者日盛即生之者之力尽如木盛而水涸火盛而木灰其竭乃所生者竭之也然而递相生则竭而无竭矣故苏子曰逝者如斯而未尝往也盈虚者如彼而卒莫消长也　又案还相为本与下还相为宫还相为质同义盖五行之中各有五行如木榆柳青是木中之木枣杏赤是木中之火桑柘黄是木中之土柞楢白是木中之金槐檀黑是木中之水故四时取火异用若金若土俱有五色是每时每月各有一行以为主而四行亦从之也
　　五声六律十二管还相为宫也
　　正义郑氏康成曰五声宫商角征羽也其阳管曰律隂管曰吕布十二辰始于黄钟管长九寸下生者三分去一上生者三分益一终于南吕更相为宫凡六十律也　孔氏颖达曰举阳律则隂吕从之故十二管十一月始于黄钟管长九寸为第一宫下生林钟为征上生太蔟为商下生南吕为羽上生姑洗为角林钟为第二宫上生大蔟为征下生南吕为商上生姑洗为羽下生应钟为角大蔟为第三宫下生南吕为征上生姑洗为商下生应钟为羽上生蕤賔为角南吕为第四宫上生姑洗为征下生应钟为商上生蕤賔为羽上生大吕为角姑洗为第五宫下生应钟为征上生蕤賔为商上生大吕为羽下生夷则为角应钟为第六宫上生蕤賔为征上生大吕为商下生夷则为羽上生夹钟为角蕤賔为第七宫上生大吕为征下生夷则为商上生夹钟为羽下生无射为角大吕为第八宫下生夷则为征上生夹钟为商下生无射为羽上生仲吕为角夷则为第九宫上生夹钟为征下生无射为商上生仲吕为羽上生黄钟为角夹钟为第十宫下生无射为征上生仲吕为商上生黄钟为羽下生林钟为角无射为第十一宫上生仲吕为征上生黄钟为商下生林钟为羽上生太蔟为角仲吕为第十二宫上生黄钟为征下生林钟为商上生大蔟为羽下生南吕为角是十二宫各有五声凡六十声南吕最处于末也夫十二律之变至于六十犹八卦之变至于六十四也宓羲作易纪阳气之初以为律法建日冬至之声以黄钟为宫大蔟为商姑洗为角林钟为征南吕为羽应钟为变宫蕤賔为变征此声气之元五音之正故各统一日其余以次运行当月者各自为宫而商征以类从焉京房易云十二律得位者【案隂居隂阳居阳】五卦【案黄钟太蔟姑洗林钟南吕】生五子五五二十五并本五为三十失位者【案阳居隂隂居阳】五卦【案大吕夹钟仲吕夷则无射】生三子三五十五并本五为二十不得不失者【案处隂阳交际之间】二卦【案蕤賔应钟】生四子二四为八并本二为十合为六十黄钟七律自为宫各统一日其余五十三律随所生日六七等为其日之宫则周一期日数　朱子曰五声相生至于角位隔八下生当得宫前一位以为变宫五声之正至此而穷又自变宫隔八上生当得征前一位以为变征余分不可损益而其数又穷故立均之法至是而终孔氏以本文但云五声十二管故不及二变止为六十声若增二变二十四声则合为八十四调　又曰十二律各有正声而旋相为宫则正声初无定位当髙者或下当下者或髙则宫商失序而声不谐于是有半律子声之法如黄钟正声九寸则子声四寸半当上生而所生者短则下取此声适合下生之数又以正律下生则复得其本法而于本律又适合上生之数又曰黄钟惟本宫用正律若他律为宫则黄钟之为征商羽角二变者但用变律汉志谓黄钟至尊不为役也　方氏慤曰五声比而为六律六律偶而为十二管阳旋而左隂旋而右益隂而生律损阳而生同各以所生之音为宫故曰旋相为宫　陈氏祥道曰先王因天地隂阳之气而辨十有二辰因十有二辰而生十有二律统之以三故黄钟统天林钟统地大蔟统人所以象三才生之以人故黄钟生林钟林钟生大蔟大蔟生南吕之类所以象八风律左旋而生吕则为同位所以象夫妇吕右转而生律则为异位所以象子母六上所以象天之六气五下所以象地之五行其长短有度其多寡有数其轻重有权其损益有宜始于黄钟终于仲吕黄钟太蔟姑洗损阳以生隂林钟南吕应钟益隂以生阳蕤賔夷则无射又益阳以生隂大吕夹钟仲吕又损隂以生阳黄钟至姑洗阳之阳也林钟至应钟隂之隂也皆阳息隂消之时故阳常下生而有余隂常上生而不足蕤賔至无射隂之阳也大吕至仲吕阳之隂也皆阳消隂息之时故阳常上生而不足隂常下生而有余自子午以左皆上生以右皆下生郑以黄钟三律为下生蕤賔三律为上生是也班固谓律下生吕上生误矣书曰声依永律和声律非五声不能辨声非十二律不能和五声非变不能尽旋之为十二宫析之为八十四声皆五位为五音至六为变宫至七为变徴及八宫复旋矣阳尽变以造始故每律异名隂体常以效法故止三钟三吕而已钟者物所聚也吕者物所正也律述也所以述隂阳六律亦曰六始以始隂也六吕亦曰六闲曰六同吕其体闲其位同其情也而皆以述隂阳故统曰十二律也　蔡氏元定曰黄钟九寸皆用九数九丝为毫九毫为厘九厘为分九分为寸黄钟林钟大蔟得全寸南吕姑洗得全分应钟蕤賔得全厘大吕夷则得全毫夹钟无射得全丝至仲吕之实十三万一千七十二以三分之不尽二算其数不行此律之所以终于十二也十二律各自为宫以生五声二变其黄钟林钟太蔟南吕姑洗应钟六律则五音具足蕤賔至仲吕六律则取黄钟至应钟六律之声少下不和故有变律其声视正律稍髙以非正律故不为宫五音宫与商与角徴与羽相去各一律则音节和至角与徴羽与宫相去乃二律则音节逺故角徴之间近徴收一声比徴少下谓之变徴羽宫之间近宫收一声比宫少髙谓之变宫所以济五声之不及也变宫十二在羽声后宫声前变徴十二在角声后徴声前共八十四声若黄钟宫起至夹钟羽并用黄钟起调黄钟毕调余十一律旋宫是为六十调　杜氏佑曰还宫之法先以本管为均八音相生或上或下取五声令足若黄钟大吕大蔟之均为宫皆用正律夹钟之均为宫四正声一子声黄钟为羽正声长用子声林钟为角子声短仍用正声姑洗之均为宫四正声一子声大吕为羽用子声仲吕之均为宫正声三子声二黄钟为征大蔟为羽用子声蕤賔之均为宫正声三子声二大吕为征夹钟为羽用子声林钟之均为宫正声三子声二大蔟为征姑洗为羽用子声夷则之均为宫正声二子声三夹钟为征仲吕为羽黄钟为角用子声南吕之均为宫正声二子声三姑洗为征蕤賔为羽大吕为角用子声无射之均为宫正声一子声四仲吕为征黄钟为商林钟为羽大蔟为角俱用子声应钟之均为宫正声一子声四蕤賔为征大吕为商夷则为羽夹钟为角俱用子声凡子声如正声之半
　　案史记及律吕新书大约宫商角征羽者五音递降之序宫征商羽角者五音相生之序黄钟大吕大蔟夹钟姑洗仲吕蕤賔林钟夷则南吕无射应钟十二律相间之序黄钟林钟大蔟南吕姑洗应钟蕤賔大吕夷则夹钟无射仲吕十二律相生之序宫音最浊商次浊角清浊半征次清羽最清宫数最多故为君商次之故为臣角次之故为民君臣皆以治民也征又次之为事有民而后有事也羽最少为物有事而后用物也其数黄钟长八寸十分一以一寸分十分而有其一大吕七寸五分十分二以一分分十厘而有其二大蔟七寸十分三夹钟六寸五分三分一姑洗六寸十分四仲吕五寸九分三分二蕤賔五寸六分三分二林钟五寸十分四夷则五寸零三分二南吕四寸十分八无射四寸四分二分二应钟四寸二分三分二其法如黄钟八十一为宫则林钟五十四为征太蔟七十二为商南吕四十八为羽姑洗六十四为角此正声也若由角三分去一则应钟四十二余九分分之六为变宫在羽后宫前由变宫又三分益一则蕤賔五十六余九分分之八为变征在角后征前此变声也其旋相为宫有臣过君民过臣事过民物过事则不用全律而以半声应之如林钟五十四为宫则太蔟去半三十六为征南吕四十八为商则姑洗去半三十二为羽应钟四十二六分为角此均法也若用之祭祀则去商声不用而征即下生羽又以夹钟为天宫林钟为地宫黄钟为人宫祀天则去地宫祀地则避天宫宗庙则避天地二宫于是有隔二八隔三八以相生者此用法也先儒递大略如此然十月之律应钟才四寸余而十一月之律遽长至九寸自黄钟大吕至无射应钟但有递降而无递升祭不用商声而谓征即生羽则但有下生而无上生且不改其三分损益之法则实商而名之以羽实羽而名之以角隔二八三八以相生则实商而名之以征实羽角而名之以商其故皆不可解盖音律之义惟管子地员篇淮南子古乐篇司马迁律书班固汉书律歴志为得其详此不能具载大扺以还宫之妙尽声之变至其用之则二变閟而不用以今乐工尺等验之亦去乙凡不用髙低相转七调皆然而所谓某声中某律者亦止指此月之中气而言非执此分寸以为中也
　　五味六和十二食还相为质也
　　正义郑氏康成曰五味酸苦辛咸甘也和之者春多酸夏多苦秋多辛冬多咸皆有滑甘【孔疏周礼食瞖文】是谓六和【孔疏四时四味皆有滑有甘为六】　孔氏颖达曰每月各以其物为质是十二月之食还相为质也　陈氏澔曰还相为质如春三月以酸为质夏三月以苦为质而六和皆相为用也
　　存疑方氏慤曰五味调而为六和衍而为十二食十二食六谷六牲也若牛宜稌羊宜黍豕宜梁各以其所宜者为质　周氏谞曰十二食即周官鼎十有二呉氏澄曰家语下相为质作相为主今按此质当
　　作主五味为六和之十二食所负戴则每食各有酸苦甘辛咸还相为十二食之主而味之数亦各有六十
　　案五味应四时五行则十二食自当以十二月之食之说为合方氏六谷六牲周氏十二鼎说虽恰符十二之数然于还相为质之义犹未合也呉氏又从十二推出六十如六十律之例亦支离无谓要知孔说本确何庸节外生枝
　　五色六章十二衣还相为质也
　　正义郑氏康成曰五色六章画缋事也周礼考工记曰土以黄其象方天时变火以圜山以章水以龙鸟兽蛇杂四时五色之位以章之谓之巧【孔疏初画曰画成文曰缋若画作土必黄而方画作天则无定色随四时色而为之画火则为圜形似半环龙水物】　孔氏颖达曰周礼月令食与衣唯有四时之异无十二月之分故熊氏云此异代法或每时三月故云十二也陈氏澔曰还相为质如月令春衣青夏衣朱各主
　　其时之一色而余色闲杂也
　　存疑孔氏颖达曰章獐也獐山物【案獐一兽何足以槩山华虫雉也可以鸟兽蛇三者当之乎】鸟兽蛇所谓华虫也　方氏慤曰十二衣六冕六服是也质以取正为义五味五色各有正也故以质言之　周氏谞曰十二衣即舜之十二章呉氏澄曰五色为六章之十二衣所负戴则毎衣
　　各有青赤黄白黒还相为十二衣之质而色之数亦各有六十
　　案方氏以六冕六服为十二衣不知周礼天子六服同冕则冕与服不足十二之数也且与还相为质说不符陈氏以十二衣为十二章则自九章七章以次降杀如何还相为质欤孔氏谓月令食与衣帷有四时之异每时三月为十二陈氏申之谓味春以酸为主夏以苦为主色春以青为主夏以赤为主则意所谓还相为宫者春以角为主夏以征为主夏季以宫为主故月令曰其音角其音征于夏季言律中黄钟之宫欤姑存之以俟知者
　　故人者天地之心也五行之端也食味别声被色而生者也【别彼列反被皮义反又扶义反】
　　正义郑氏康成曰此言兼气性之效　王氏肃曰人在天地闲如五藏之有心人乃有生之最灵其心五藏之最圣也　孔氏颖达曰上论人禀天地五行气性而生此下论禀气性之有验天上地下人居其中动静应天地如人腹内有心动静应人也万物悉由五行而生而人最得其妙气明仁义礼知信为五行之首五行各有味有声有色而人并食之别之被之味声色在五行为着而人气性兼有之故曰五行之端　项氏安世曰天地之心仁而已矣天地之至仁寓之于人才有人形即有仁心故曰人者仁也仁人心也复所以见天地之心以其有生意也凡果实之心皆曰仁人亦作仁故天地之心亦名曰仁　陈氏祥道曰物之体常在外而心常在中故人者天地之心　方氏慤曰天地散而为五行故仁之端则木之性所立也义之端则金之性所立也以至火之于礼水之于知土之于信亦若是已矣五行滋而为五味人以养其口感而为五声人以养其耳形而为五色人以养其目然后人得而生焉味色亦有别独于声言别以其微妙尤宜致别也　朱子语类问人者天地之心朱子曰如天道福善祸滛善者人皆欲福之恶者人皆欲祸之　又曰教化皆是人做故人为天地之心　蒋氏君实曰鸟俯而啄仰而四顾味有所不辨也五味六和惟人能辨而食之瓠巴鼓瑟防鱼出聴物万一然耳声有所不别也五声六律惟人能别而聴之生而羽毛以御寒暑物莫不然色不能自择也五色六章惟人能择而被之盖囿于形而共人者为物任其知以役物者为人人具耳目备口体视明聴聪饮食有具服用有适得于天者本如是而已情欲一恣性天梏亡养一指而失肩背是自失其所以食味者也好郑声而厌雅乐是自失其所以别声者也舎正色而好奸色是自失其所以被色者也不有圣人何以因天理之自然制人情之或过哉　呉氏澄曰五行之性在两间不可见人得以生而为仁义礼知信然后其端可见　徐氏师曾曰此结上文言元亨利贞之理赋而为仁礼义知之性所谓天地之帅吾其性是人之性即天地之心也水火木金土之气凝而为貌言视聴思之官所谓天地之塞吾其体是人之形即五行之端也食味别声被色于此见天地生物独厚于人人为至贵独灵于物所当尽性践形节欲以无负天地生养之意可也
　　通论马氏睎孟曰前言天地之性以其性之所受之中也此言天地之心以其为人所处之中也前言五行之秀言其精而不杂也此言五行之端以其本而非末也　汤氏三才曰前言徳会交气溯人所禀受造化是活的人是造化做就的此言心端则天地五行做不来的都要人做转觉天地五行是定的人是活的
　　案此以上原人情皆出于天地以明治人情所以必承天道之意
　　故圣人作则必以天地为本以隂阳为端以四时为柄以日星为纪月以为量鬼神以为徒五行以为质礼义以为器人情以为田四灵以为畜【柄本又作枋兵命反量去声畜许又反下同】
　　正义郑氏康成曰天地以至于五行其制作所取象也礼义人情其政治也四灵其征报也量犹分也鬼神谓山川也山川助地通气之象也器所以操事田人所捊治也【孔疏操事若手秉耒耜以耕田捊谓以手捊聚即耕种耘锄也】　孔氏颖达曰则法也本根本也人既是天地之心故圣人作法则必用天地为根本若祭帝于郊祭社于国也【案天地为本所该甚广郊社特祭礼其一端耳】端首也用隂阳为端首若赏以春夏刑以秋冬是也柄若劒防须柄而用之圣人为教春生夏长秋敛冬藏是法四时也纪纲纪也日行有次度星有四方列宿部分昏明敬授人时是法日星也量犹分限也天之运行每三十日为一月圣人制敎亦随人才分是法月为限量也山川助地以通气为地之徒属圣人象之立羣臣助己以施教为己徒属也质体也五行循逥周而复始圣人为教亦循环不已是法五行也执礼义为器用以治人情如田得耒耜之耕也圣人法天地以治人情故天地应以征报四灵并至圣人畜之如人养牛马然　方氏慤曰圣人作则以天地为之始人物为之终其序如此　胡氏铨曰柄以斟酌言以四时斟酌和气也应氏镛曰天地以全体言道之大原出于天言大本之先立也隂阳以气化言立天之道曰隂与阳开端造始之可见者也四时以运化言太昊执规炎帝执衡当权操柄之可握者也日星纪运乎天之度验其次舎以分时令如纲有纪以分其目一月周匝乎天之度视其晦朔以课事功如物有量以揆其平鬼神布列于天地之闲造化之用也以之为徒则开合变化常与之并行五行变合于隂阳之内造化之体也以之为质则亭毒胚胎不昧其所主有其质而无其具则善不能自遂故因其自然固有之礼义以为器而品节防范之道无不周有其器而无其地则功无所可施故因其可与为善之人情以为田而脩治垦除之功无不至四灵盖物之变化而有神者能尽致而为畜则徳之所感可知已　呉氏澄曰上言人以天地隂阳五行而生此言圣人制礼以治人亦取法于天地隂阳五行也　徐氏师曾曰徒如徒侣之相依上二者作则之要下皆事之则也九者备则休征应之矣
　　通论郑氏康成曰此则春秋始于元终于获麟包之矣吕氏说月令而谓之春秋事类相近焉【孔疏谓春秋元年以后获麟以前包天地隂阳星辰日月之等书元气之始则天地也书春时之始则四时也书王政教之始则礼义也熊云书无冰是阳大雨雹是隂书恒星书日书月书沙鹿梁山崩是鬼神雨木冰宣榭火等是五行获麟是四灵为畜也吕不韦説十二月之令谓为吕氏春秋事之伦类与孔子所脩春秋相附近焉】
　　以天地为本故物可举也以隂阳为端故情可睹也以四时为柄故事可劝也以日星为纪故事可列也月以为量故功有艺也鬼神以为徒故事可守也五行以为质故事可复也礼义以为器故事行有考也人情以为田故人以为奥也四灵以为畜故饮食有由也【睹丁古反】正义郑氏康成曰可举者物天地所养生也可睹情以隂阳通也【孔疏同声相应同气相求通也】可劝事以四时成也可列事以日与星为候兴作有次第也有艺艺犹才也十二月各有分犹人之才各有所长也艺或为倪可守山川守职不移也可复下竟复由上始也考成也器利则事成奥犹主也【胡氏铨曰左国有奥主】田无主则荒由用也四灵与羞物为羣　孔氏颖达曰此覆明前经诸事治理皆应则万事成也天地生养万物今本天地为政故万物可举而兴人情与隂阳相通今法隂阳为教故人情无隐生长敛藏随时无失故民不假督励而自劝敬授人时早晚无失故民东作西成事有次第月各有分人各有长随才而教则人竭所长而有功鬼神各有分职而不移今引鬼神爲徒属则事无失业五行周而复始爲教法之则事必不絶工欲善其事必先利其器礼义器之利者故所治之事必成田以人爲主情用圣人爲主则不荒废矣四灵众物之长长既至则其属并至得以充庖厨是饮食有用也　张子曰自天地爲本至四灵为畜一理也特细别耳事天治人与夫接物无所不用其极能用其极则其余不足治矣　方氏慤曰以天地爲本则万物皆末本既得则末斯从故物可举言持之在我也隂阳者万物之情以隂阳为端则情可探而见以四时爲柄则人顺时之后先因时之动静而不敢辞以日星爲纪则昼之所参夜之所考各得其序月以爲量则兴事造业各有数以致其能五行以爲质则代废代兴周而复始故事可复四灵以爲畜则人之日用者易致故饮食有由言人因之以致用也　马氏睎孟曰法象莫大乎天地故以爲本而隂阳日月鬼神皆天地之别也圣人作则仰法天俯察地而近取人情礼义出于人情而先王因以爲治情之具也其法备其治详宜有休征应之故终以四灵为畜焉又曰天地之大端在隂阳人情之大端亦在隂阳
　　喜为阳怒为隂　董氏师让曰万物生息于天地之闲以天地爲本则万物虽多而无所逃为善阳之类为恶隂之类以隂阳为端则物情大槩可见　陆氏佃曰隂阳为端若观其所聚观其所感观其所恒而天地万物之情可见四时为柄若春诵夏弦春率民耕秋率民敛日星爲纪若日在北陆而藏冰龙见而雩　黄氏曰由从也从于礼之义饮食之礼达则物无暴殄信及豚鱼礼化明备也　叶氏适曰圣人发正于天理收功于人情如良农之善稼也五谷之报必厚矣聴而弗治长稂莠也治而弗达杂稊稗也不本其情而责其成废田者也如是则人岂能心服于圣人而恃为奥主哉
　　何谓四灵麟凤龟龙谓之四灵故龙以为畜故鱼鲔不淰凤以为畜故鸟不獝麟以为畜故兽不狘龟以为畜故人情不失【獝陆云矞又作獝家语獝作防狘作□鲔音伟淰音审獝况必切狘许月切】正义郑氏康成曰淰之言闪也【孔疏淰是水中之形状闪是人在门中或见或不见也】獝狘飞走之貌失犹去也龟北方之灵信则至矣【孔疏龟为水虫水主信故信则至水为信则土为知然水土二行俱有信知】　孔氏颖达曰此更解上四灵之事淰水中惊逝獝惊飞狘惊走鱼鲔从龙鸟从凤兽从麟其长既来故其属见人不惊也龟知人情龟既来应故人各守其行其情不失也上三灵言其长来而族至龟独言其感信而至与上相互也　方氏慤曰麟体信厚凤知治乱龟兆吉凶龙能变化故谓之四灵　陈氏澔曰鲔鱼之大者龟能前知人有所决以知可否故不失其情之正
　　案上于四灵独言饮食有由以礼始饮食人情大欲存焉故也龟非可食而能知吉凶悔吝故以人情不失别言之
　　余论叶氏适曰圣人尽人道之正则彼动物之杰不得自遂其雄狡而一将聴命于人于是虫鱼鸟兽无不顺若而人之饮食生养亦未有苟爲温饱而不知其所由来者故夔言凤皇来仪周公言遗我大寳龟孔子言凤鸟不至河不出圗吾已矣夫此言物之听命于人也后世不度其德之厚薄而取必于异物之有无如汉之神雀五凤黄龙君臣歆艳以爲祥嗟夫是人反听命于物也





　　钦定礼记义疏卷三十二
　　钦定四库全书
　　钦定礼记义疏卷三十三
　　礼运第九之四
　　故先王秉蓍龟列祭祀瘗缯宣祝嘏辞説设制度故国有礼官有御事有职礼有序【蓍音尸瘗于例反缯如字】
　　正义郑氏康成曰埋牲曰瘗币帛曰缯宣犹扬也缯或作赠　孔氏颖达曰列祭祀谓郊庙以下国既有礼故百官各御其事官既有御故百事各有其职凡所行礼皆有次序也　刘氏敞曰先王措天下如此而犹不敢自任秉蓍龟求其眀知于神也列祭祀归其功德于祖也设制度者辨上下定民志也故国无大小皆有礼以称之故官有所御事有所职礼有所序而五礼之施五品之实徧于斯民一道德以同风俗莫非五常之归矣　方氏慤曰秉蓍龟以决礼之疑列祭祀以致礼之敬瘗缯以备礼之物宣祝嘏辞説以通礼之文若是则国可谓有礼矣建国必设官设官必治事治事所以行礼也上言国有礼者礼之体下言礼有序者礼之用
　　存疑郑氏康成曰此皆卜筮所造置　孔氏颖达曰上言龟知人情故此言卜筮所造之事凡卜必先筮故兼言之郊庙以下皆用卜筮缯之言赠也谓祀地埋告又赠神也设制度谓造宫室城隍车旗之属刘氏敞曰瘗缯宣祝达其诚信于幽也嘏辞説者示其神灵之飨也　吴氏澄曰此节礼达于上下节礼达于下
　　案祭祀尚有卜日筮尸等事瘗缯以下皆不用卜筮郑谓此皆卜筮所造制孔氏又牵合龟知人情是承悮而加甚者又祭祝嘏皆有辞説刘以宣属之祝以辞説属之嘏当是笔悮若礼达于上説则牵合矣
　　故先王患礼之不达于下也故祭帝于郊所以定天位也祀社于国所以列地利也祖庙所以本仁也山川所以傧鬼神也五祀所以本事也故宗祝在庙三公在朝三老在学王前巫而后史卜筮瞽侑皆在左右王中心无为也以守至正【傧音摈朝音潮筮市制反瞽音古侑音又】
　　正义郑氏康成曰患礼不达患下不信也祭帝以下所以达礼于下也教民尊神慎居处也宗宗人瞽乐人侑四辅也【孔疏左辅右弼前疑后丞皆劝侑人君为善故谓之为侑】　孔氏颖达曰因上礼有序説礼下达之事天子至尊而犹行臣礼以事天是欲使严上之礼达于下犹自祭社是欲使报恩之礼达于下在宗庙以子礼事尸是欲使仁义之教达于下自祭山川是欲使傧敬鬼神之教达于下自祭五祀是欲使本事之教达于下宗宗伯祝太祝王在宗庙则委于宗祝示不自専以达于下在朝职事则委任三公在学乞言则受之三老王吊临则前委于巫动则左史书之言则右史书之既言前巫故言后史卜筮主决疑瞽主和侑典规谏示不自専故竝置之王以礼尊神又委任得人故中心无为以守至正之道也　方氏慤曰礼之始自天子出终则与民由之然后礼达而分定患礼之不达于下故教以祭祀使民知畏敬也郊以定天位而天下达于尊卑之礼社以列地利而天下逹于施报之礼仁以立人之道而天下达于亲踈之礼我为主以賔接鬼神而天下达于兴作之礼五祀因时用事而天下达于制度之礼宗祝以接神故在庙三公以听政故在朝三老以奉教故在学不祥却于未然故前巫言动纪于巳然故后史史在左右而言后者对巫言之瞽典乐以侑食瞽言其人侑言其事夫天下之动贞夫一而止苟非以至正为守则天下之动莫之能正虽欲无为也其可得乎　刘氏彞曰祭帝于郊天位由之而定民不敢慢于上矣祀社于国生物享其报而民不敢慢于神矣祖庙之祀祖有其徳而民不敢慢于人山川之报功有其秩而民不敢僭其礼故宗祝在庙执蔡祀之礼虽鬼神之大不得而乱之三公在朝执上下之礼虽君上之尊不得而逾之三老在学执人伦之礼虽异数之隆不得而变之前巫以辟除其心之疑虑后史以临正其行之欹倾卜筮瞽侑以防其言动之有失夫如是何为哉无为矣而曰以守至正何也中心不为于意虑则寂然而不动是人之正性也　马氏睎孟曰自仁率亲自义率祖离而言之有仁义之别合而言之则皆亲亲之仁礼器所谓宗庙之祭仁之至者意亦如此　陈氏澔曰郊社五者皆使礼教之四达宗祝三公三老无非眀礼教以淑天下而君居巫史瞽侑之中此心无为守其至正则又君之以礼自防示教于天下也　郝氏敬曰礼不止祭而神道设教则易达然而主之者君心也存异孔氏颖达曰竝用卜筮民犹未信先王患之更为下郊社诸事定天位即是本于天列地利即是命降于社下三句即降于祖庙山川五祀
　　案如孔説与上节判为二截而与前本乎天节又混并为一恐非本义又诸説俱以中心二字连训于理无碍惟陈澔以王中絶句与前后左右相应其説更为周匝竝存之
　　故礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉故自郊社祖庙山川五祀义之脩而礼之蔵也【蔵如字】正义郑氏康成曰言信得其礼则神物与人皆应之百神列宿也百货金玉之属脩犹饰也蔵若其城郭然　孔氏颖达曰礼既达于下有功而见徴应王郊天备礼则星辰不忒故云受职祀社尽礼则五谷丰稔金玉露形故云可极祭庙尽礼而天下皆服行孝慈王者孝慈之道为逺近所服也祭五祀以礼而天下法则行得其正也不言山川者法则之事包之也覆説诸蔡是义之脩饰礼之府蔵　陈氏祥道曰百神受职以大报天而百神莫不与之也百货可极以五土之宜百物资之以生也孝慈服以有祝以告人之孝嘏以告神之慈也正法则以有制以正法有度以正则也不及山川者以社言百货可极兼之也夫义则有宜礼则有体务其宜以归其体然后五者之教全故曰义之脩而礼之蔵　陈氏澔曰百神受职谓风雨节寒暑时百货可极谓地不爱宝物无遗利正法则谓贵贱各有制度无敢僭逾圣王精禋感格其效如此　方氏慤曰受职言各受其职而可守可极言各尽其利而无遗正法则以制度之所在故各得法则之正也其始行礼而巳终而礼行固其序也沈氏焕曰礼行不是行礼我与神有二不可谓之
　　行圣人之诚足以感神而无间故无往而不得其欲　虙氏曰义者理也礼者文也义者内也礼者外也其始见其礼而未知其所以为义是礼脩而义蔵至其后日由义而不自知故曰义之脩而礼之蔵也吴氏澄曰郊社祖庙山川五祀礼也定天位列地
　　利傧鬼神本仁本事义也行其礼而不知其义者有之未有知其义而不能行其礼者也祖庙句下当脱礼行于山川而报功徳焉句　徐氏师曽曰以其事而言报德酬功因其当然之理而为之脩饰凡众之动得其宜矣以其文而言谨始慎终合其自然之序而为之府蔵无一往不在其中也　黄氏干行曰上言先王达于下此乃言礼达而天下从之
　　案百神郑孔言星辰陈言风雨寒暑二説相兼乃备总论徐氏师曽曰自秉蓍龟至此因列于鬼神而申言之
　　案此以上申圣人以礼示之天下国家可得而正之意篇中惟此一段専以祭言之
　　是故夫礼必本于大一分而为天地转而为隂阳变而为四时列而为鬼神其降曰命其官于天也【大音泰】正义郑氏康成曰降曰命圣人象此下之以为教令官犹法也此圣人所以法于天也　孔氏颖达曰此论制礼必本于天以为教也大一谓天地未分混沌之元气极大曰大未分曰一圣人制礼用至善之大理以为教本是本于大一也元气既分轻清为天重浊为地制礼者法之以定尊卑之位天运为阳地运为隂制礼者法之贵左象阳贵右象隂阳时行赏隂时行罚也阳气变为春夏隂气变为秋冬制礼者法之如吉礼有賔主介僎四坐凶礼有恩理节权四制也四时变化生成万物皆鬼神之功制礼者法之陈列鬼神之功以为功也圣人仰法大一以下之事而下之为教令皆是取法于天者也　陈氏祥道曰以形之始言之谓之大始以数之始言之谓之大一大一之体分而为天地之气转而为隂阳之用变而为四时之序列而为鬼神之情其降之于人曰命凡此皆天造之礼而主之于天故曰其官于天也【案郑孔以官为法此及方説则以官为主要帷法之而因以为之主则两説固相因也】　方氏慤曰隂极生阳阳极生隂隂阳之运周而复始故曰转春生夏长秋敛冬蔵时未有常故曰变天地则有上下之位隂阳则有升降之宜四时则有先后之序鬼神则有变化之功圣人体此以命物而在下莫不听故曰其降曰命亦未尝不本之自然故曰其官于天不曰本而曰官者以礼之命物各有所主也　朱氏申曰一之判剖为天地一之转运为隂阳一之变易为四时一之序列为鬼神鬼神造化之迹体物而不可遗者也　吴氏澄曰官于天天字该大一天地隂阳四时鬼神五者而言　徐氏师曽曰天指天地以下四者而言大一则四者之源也三才未判万物未生一而巳矣而礼之原实在此自大一分之上者为天下者为地髙卑定矣其转也静者为隂动者为阳惨舒异矣其变为四时有错行之运其列为鬼神有生成之功大一之妙如此圣人穷神知化黙识心通由是制礼而降之谓之命令贵贱上下法天地之髙卑吉凶刑赏法隂阳之舒惨嵗月久近法四时之变报本反始法鬼神之列何莫非本于大一者哉
  </div>
  <div class="pagination">
   <a href="钦定礼记义疏_page44.html">
    上一页
   </a>
   <span>
    ...
   </span>
   <a href="钦定礼记义疏_page40.html">
    40
   </a>
   <a href="钦定礼记义疏_page41.html">
    41
   </a>
   <a href="钦定礼记义疏_page42.html">
    42
   </a>
   <a href="钦定礼记义疏_page43.html">
    43
   </a>
   <a href="钦定礼记义疏_page44.html">
    44
   </a>
   <span class="current-page">
    45
   </span>
   <a href="钦定礼记义疏_page46.html">
    46
   </a>
   <a href="钦定礼记义疏_page47.html">
    47
   </a>
   <a href="钦定礼记义疏_page48.html">
    48
   </a>
   <a href="钦定礼记义疏_page49.html">
    49
   </a>
   <a href="钦定礼记义疏_page50.html">
    50
   </a>
   <span>
    ...
   </span>
   <a href="钦定礼记义疏_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
