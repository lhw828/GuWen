<!DOCTYPE html>
<html>
<head>
    <meta charset="UTF-8">
    <title>礼记注疏 - 第 32 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记注疏 - 第 32 页/共 36 页</h1>
    <div class="content">　　则寛身之仁也注仁亦当言民声之误○方慤曰以徳报怨则忘人之怨虽不足以有惩而众将徳之而有裕矣故曰寛身之仁【臣召南】按方读如字亦通
　　仁者人也注疏传称诸侯春秋执大夫经不书舎○【臣召南】按当云传称春秋诸侯执大夫刋本误倒诸侯二字于春秋之上遂不可解
　　义道以霸○王氏曰此非孔子之言也
　　诒厥孙谋以燕翼子注乃遗其后世之子孙以善谋以安翼其子也疏按诗笺以诒爲传以孙爲顺以翼爲敬云云○【臣召南】按诗笺以顺训孙则孙字当读去声于义甚曲郑笺诗虽在注礼之后而说诒谋燕翼反不如此注眀快以孙对子而言则不烦解说也孔疏反以诗笺为据不亦迂乎
　　信近情○王氏曰当为情近信
　　今父之亲子也○按此当连接前文刋本误提行易曰不家食吉注言君有大畜积不与家食之而已云云○【臣召南】按周易正义觧不家食谓不使贤人在家自食较此注为直截
　　迩臣守和注齐景公曰惟据与我和○【臣召南】按注误矣若梁邱据之于齐景所谓茍同非所谓守和者也必和而不流如晏子所言可否相济斯为守和耳
　　事君难进而易退疏难进谓君择己易退谓君厌已○【臣召南】按疏未确难进者进必以礼不茍进也易退者退必以义不逡廵也若以君择己而进难厌己而退易则岂烦经训耶
　　诸侯非其国不以筮卜宅寝室天子不卜处太庙注○【臣召南】按陈澔以卜宅寝室属诸侯出行时言以处太庙为天子适诸侯所当处说异于注










　　礼记注防卷五十四考证
　　钦定四库全书
　　礼记注疏卷五十五
　　汉郑氏注　唐陆徳明音义　孔颖达疏
　　缁衣
　　子言之曰为上易事也为下易知也则刑不烦矣注言君不苛虐臣无奸心则刑可以措音义【子言之曰此篇二十四章唯此一子言之后皆作子曰易以豉反下同苛音何错七故反本亦作措同】疏【正义曰此篇凡二十四章唯此云子言之曰余二十三章皆云子曰以篇首宜异故也为上易事者为上谓君君上以正理御物则臣事之易也为下易知也者为下谓臣臣下无奸诈则君知其情易也则刑不烦矣者君易事臣易知故刑辟息止不烦动矣然此篇题缁衣而入文不先云缁衣者欲见君明臣贤如此后乃可服缁衣也】
　　子曰好贤如缁衣恶恶如巷伯则爵不渎而民作愿刑不试而民咸服注缁衣巷伯皆诗篇名也缁衣首章曰缁衣之宜兮敝予又改为兮适子之馆兮还予授子之粲兮言此衣缁衣者贤者也宜长为国君其衣敝我愿改制授之以新衣是其好贤欲其贵之甚也巷伯六章曰取彼谗人投畀豺虎豺虎不食投畀有北有北不受投畀有昊此其恶恶欲其死亡之甚也爵不渎者不轻爵人也试用也咸皆也音义【好呼报反注同缁侧其反恶恶上乌路反下如字注同巷户降反巷伯小雅篇名愿音愿还音旋粲七旦反衣缁衣上于既反下如字谗人本又依诗作谮人投畀必利反下同豺仕皆反昊胡老反本或作皓同】大雅曰仪刑文王万国作孚注刑法也孚信也仪法文王之徳而行之则天下无不为信者也文王为政克明徳慎罚疏【正义曰此一节明好贤恶恶赏罚得中则为民下所信好贤如缁衣者缁衣朝服也诸侯视朝之服缁衣素裳郑武公桓公父子并为周司徒善于其职郑人善之愿君乆留郑国服此缁衣衣服败破则又作新衣以授之故以歌此诗是好贤之诗也诗人以缁衣为郑风之首故云好贤如缁衣也恶恶如巷伯者巷伯亦诗篇名也巷伯是奄人为王后宫巷官之长故为巷伯也幽王信谗寺人伤谗而惧谗及已故作诗以疾谗也其诗云取彼谗人投畀豺虎豺虎不食投畀有北有北不受投畀有昊是恶谗人之甚故云恶恶如巷伯也则爵不渎而民作愿者此觧好贤也渎滥也愿慤也君若好贤如缁衣则爵不滥而民皆谨慤也刑不试而民咸服者此觧恶恶也试用也言君恶恶如巷伯则刑措而不用民皆服从大雅云仪刑文王万国作孚者此大雅文王之篇谏成王之辞仪象也刑法也孚信也言成王但象法文王之徳而行之则天下万国无不为信也言皆信敬之故云万国作孚犹文王眀徳慎罚为民所敬信引之者证上爵不渎刑不试也注正义曰缁衣者诗郑风美郑桓公武公诗也巷伯刺幽王之诗也故云皆诗篇名云缁衣之宜兮者言桓公武公并皆有徳堪为国君国人愿之言徳宜着此缁衣破敝我又欲改更为新衣云适子之馆兮者郑人云桓公武公既为卿士适子之馆舎兮谓向卿士治事馆舍云还予授子之粲兮者从馆舎回还来向本国我即授子以粲餐兮也郑人爱桓公武公之甚矣是好贤也缁衣者诸侯朝服故论语云缁衣羔裘注云诸侯之朝服其服缁布衣而素裳缁帯素韠故士冠礼云主人冠朝服缁帯素韠注云朝服者十五升布衣而素裳也衣不言色者衣与冠同也知朝服十五升者杂记文知用布者杂记云朝服十五升去其半而缌故知布也知素裳者以冠礼云素韠韠从裳色故知裳亦素也若士之助祭者则韠用缁不与裳同色熊氏云冠用黒缯为之其义未甚明也】
　　子曰夫民教之以徳齐之以礼则民有格心教之以政齐之以刑则民有遯心注格来也遯逃也音义【格古伯反遯徒逊反亦作遁】故君民者子以爱之则民亲之信以结之则民不倍恭以涖之则民有孙心注涖临也孙顺也音义【倍音佩下注同涖音利又音类孙音逊注同】甫刑曰苖民匪用命制以刑惟作五虐之刑曰法是以民有恶徳而遂絶其世也注甫刑尚书篇名匪非也命谓政令也髙辛氏之末诸侯有三苗者作乱其治民不用政令专制御之以严刑乃作五虐蚩尤之刑以是为法于是民皆为恶起倍畔也三苗由此见灭无后世由不任徳音义【蚩尺之反畔本或作叛俗字非也任而鸠反】疏【正义曰此一节明教民以徳不以刑也则民有格心者格来也君若教民以徳整民以礼则民有归上之心故论语云有耻且格甫刑曰苗民匪用命者此尚书吕刑之篇也甫侯为穆王説刑故称甫刑匪非也言苗民匪用命者命谓政令言苗民为君非用政令以教于下制以刑者言制御于下以严刑唯作五虐之刑曰法者言唯作蚩尤五种虐刑自谓为法是以民有恶徳者以此之故民皆有怨恶之徳起倍叛之心遂絶其世也者言三苗不任徳遂被诛而絶其世也注正义曰此甫刑尚书吕刑也而称甫刑者按孝经序云春秋有吕国而无甫侯但孝经序未知是郑作以不案春秋实无甫侯国语云申吕虽衰齐许犹在又云齐许申吕皆田大姜然则吕即甫也案孔注尚书吕侯后为甫侯故穆王时谓之吕侯周宣王及平王之时为甫侯故诗崧髙云生甫及申谓宣王时也扬之水不与我戍甫谓平王时也则孔氏义为是郑或同之云髙辛氏之末诸侯有三苗者作乱案郑注吕刑云苗民谓九黎之君也九黎之君于少昊氏衰而弃善道上效蚩尤重刑必变九黎言苗民者有苗九黎之后颛顼代少昊诛九黎分流其子孙为居于西裔者三苗至髙辛之衰又复九之君恶尧兴又诛之尧末又在朝舜时又窜之后王深恶此族三生凶恶故着其氏而谓之民民者冥也言未见仁道以此言之三苗是九之后九黎于少昊之末而为乱三苗于髙辛氏之末又为乱故此注云髙辛以吕刑于此苖民之下云皇帝清问下民又云乃命三后三后谓伯夷之等故以皇帝为帝尧又以苗民为髙辛氏之末也郑以九黎为苗民先祖但上学蚩尤之恶非蚩尤子孙孔注尚书以为九黎即蚩尤也三苗则非九黎之子孙与郑异】
　　子曰下之事上也不从其所令从其所行注言民化行不拘于言音义【行下孟反注同又如字拘音俱】上好是物下必有甚者矣注甚者甚于君也音义【好呼报反下皆同】故上之所好恶不可不慎也是民之表也注言民之从君如影逐表音义【恶乌路反影如字一音英领反】子曰禹立三年百姓以仁遂焉岂必尽仁注百姓效禹为仁非本性能仁遂犹达也音义【效胡孝反】诗云赫赫师尹民具尔瞻甫刑云一人有庆兆民赖之大雅曰成王之孚下土之式注皆言化君也孚信也式法也音义【赫许百反王如字徐于况反】疏【正义曰此一节申明上文以君者民之仪表不可不慎故此兼言上有其善则下赖之百姓以仁遂焉者遂逹也言禹立三年百姓悉行仁道逹于外内故云百姓以仁遂焉岂必尽仁者言禹之百姓岂必本性尽行仁道秪由禹之所化故此禹立三年则百姓尽行仁道论语称如有王者必世而后仁者禹承尧舜禅代之后其民易化论语所称者谓承殷之后故必世乃后仁是以注论语云周道至美武王伐纣至成王乃致太平由承殷纣敝化之后故也诗云赫赫师尹民具尔瞻者此小雅节南山之篇刺幽王之诗言幽王之时尹氏为大师为政不平故诗人刺之云赫赫然显盛之师尹者民具尔瞻视上之所为引者证民具法则于上甫刑曰一人有庆兆民赖之者庆善也一人谓天子也天子有善行民皆蒙赖之引者证上有善行赖及于下大雅曰成王之孚下土之式者是大雅下武之篇美武王之诗孚信也言武王成就王道之信者故为下土法引之者证君有善与为法式也】
　　子曰上好仁则下之为仁争先人故长民者章志贞教尊仁以子爱百姓民致行已以説其上矣注章眀也贞正也民致行己者民之行皆尽己心音义【长丁丈反説音悦】诗云有梏徳行四国顺之注梏大也直也音义【梏音角诗作觉行下孟反】疏【正义曰此一节赞结上经在上行仁之事则天下之为仁争先人者言上若好仁则下皆为仁争欲先他人故长民者章志贞教尊仁以子爱百姓者章明也贞正也言尊长于人为君者当须章明己志为贞正之教尊敬仁道以子爱百姓也民致行已以説其上矣者言上能化下如此则在下之人致尽行己之意以説乐其上矣诗云有梏徳行四国顺之此诗大雅抑之篇刺厉王之诗也梏大也言贤者有大徳行四国从之引者证上有其徳下所从也】
　　子曰王言如丝其出如纶王言如纶其出如綍注言言出弥大也纶今有秩啬夫所佩也綍引棺索也音义【纶音伦又古顽反绶也如綍音弗大索啬音色索悉洛反】故大人不倡防言注防犹浮也不可用之言也音义【倡昌尚反】可言也不可行君子弗言也可行也不可言君子弗行也则民言不危行而行不危言矣注危犹髙也言不髙于行行不髙于言言行相应也音义【行而行皆下孟反注及下皆同应应对之应】诗云淑慎尔止不諐于仪注淑善也諐过也言善慎女之容止不可过于礼之威仪也音义【諐起防反女音汝】疏【正义曰此一节眀王者出言下所效之其事渐大不可不慎意与前经同也王言如丝其出如纶者王言初出微细如丝及其出行于外言更渐大如似纶也言纶麤于丝王言如纶其出如綍者亦言渐大出如綍也綍又大于纶故大人不倡游言者游言谓浮游虚漫之言不可依用出言则民皆师法故尊大之人不倡道此游言恐人依象之可言也不可行君子弗言也谓口可言説力不能行则君子不言也若有客不能馆则不问其所舍之类是也可行也不可言君子弗行也熊氏云可行谓君子贤人可行此事但不可言説为凡人作法如此之事则君子不当行若曾子有母之防水浆不入于口七日不可言说以为法故子思非之是君子不行也则民言不危行而行不危言矣者危髙也如此化民则民言行相应言不髙于行行不髙于言诗云淑慎尔止不諐于仪者此大雅抑之篇刺厉王之诗淑善也諐过也言为君之法当善谨慎女之容止不諐过于礼之仪容言当守道以自居引君证言行不可过也注正义曰案汉书百官公卿大夫表云十里一亭十亭一鄊乡有三老有秩啬夫有逰徼三老掌教化啬夫掌狱讼游徼掌禁盗贼故汉书云张敞以乡有秩补太守卒史又云朱邑为桐鄊啬夫又续汉书百官表云乡置有秩三老游徼有秩部所置秩百户其鄊小者县所置啬夫案此则有秩啬夫职同但随郷大小故名异耳名虽异其所佩则同张华云纶如宛转绳】
　　子曰君子道人以言而禁人以行注禁犹谨也音义【道音导】故言必虑其所终而行必稽其所敝则民谨于言而慎于行注稽犹考也议也音义【稽古兮反】诗云慎尔出话敬尔威仪注话善言也音义【话胡快反】大雅曰穆穆文王于缉熙敬止注缉熙皆明也言于明眀乎敬其容止音义【于音乌注同缉七入反熙许其反毛诗传云缉熙光明也】疏【正义曰此一节亦赞明前经言行之事道人以言者在上君子诱道在下以善言使有信也而禁人以行者禁犹谨也言禁约谨慎人以行使行顾言也故言必虑其所终者谓初出言之时必思虑其此言得终未可恒行以否而行必稽其所敝者稽考也言欲行之时必须先考校此行至终敝之时无损坏以否诗云慎尔出话敬尔威仪者此大雅抑之篇刺厉王也话善言也尔汝也谨慎尔之所出之善言以为政教故恭敬尔之威仪言必为人所法则引证言虑其所终大雅云穆穆文王于缉熙敬止者此大雅文王之篇美文王之诗言穆穆然美者乃是文王于谓呜呼缉熙皆光明也言文王之徳呜呼光眀乎又敬其容止引者证在上当敬其言行也】
　　子曰长民者衣服不贰从容有常以齐其民则民徳壹注贰不一也音义【长丁丈反下君长同二本或作贰同音二下同从七凶反】诗云彼都人士狐裘黄黄其容不改出言有章行归于周万民所望注黄衣则狐裘大蜡之服也诗人见而説焉章文章也忠信为周此诗毛氏有之二家则亡音义【黄徐本作横音黄蜡仕嫁反説音悦】疏【正义曰从容有常者从容谓举动有其常度则民徳一者一谓齐一则万人之徳皆齐一不参差诗云彼都人士者此小雅都人士之篇刺幽王之诗幽王之时君臣衣服无常故诗人引彼眀王之时都邑之人有士行者服此狐裘黄黄然行归于周万民所望者周谓忠信言都人之士行归忠信万民所以瞻望以法则之注正义曰郊特牲云黄衣黄冠而祭息田夫也此云黄衣故云大蜡之服论语云黄衣狐裘故狐裘则黄衣也案诗注云狐裘取温裕而已不云大蜡此云蜡者以正衣解之诗谓庶人有士行非关蜡祭之事故为温裕也】
　　子曰为上可望而知也为下可述而志也则君不疑于其臣而臣不惑于其君矣注志犹知也尹吉曰惟尹躬及汤咸有壹徳注吉当为告告古文诰字之误也尹告伊尹之诰也书序以为咸有壹徳今亡咸皆也君臣皆有壹徳不贰则无疑惑也音义【吉依注为告音诰羔报反】诗云淑人君子其仪不忒音义【忒他得反本或作贰音二】疏【正义曰为上可望而知也者谓貌不藏情可望见其貌而知其情为下可述而志也志知也为臣下率诚奉上其行可述叙而知尹吉曰惟尹躬及汤咸有一德者吉当为告是伊尹诰大甲故称尹诰则咸有一徳篇是也言惟尹躬身与成汤皆有纯一之徳引者证上君臣不相疑感诗云淑人君子其仪不忒者此诗曹风鸤鸠之篇刺曹君之诗言善人君子其仪不有差忒引者证一徳之义】
　　子曰有国家者章善恶以示民厚则民情不贰注章明也病也音义【章义如字尚书作善皇云义善也丁但反】诗云靖共尔位好是正直音义【共音恭本亦作恭好呼报反】疏【正义曰章善恶者章明也病也言为国者有善以赏章明之有恶则以刑病之也诗云靖恭尔位好是正直者此诗小雅小明之篇刺幽王之诗也言大夫悔仕乱世告语未仕之人言更待明君靖谋共其尔之禄位爱好正直之人然后事之也引之者证上民情不二为正直之行】
　　子曰上人疑则百姓惑下难知则君长劳注难知有奸心也故君民者章好以示民俗慎恶以御民之滛则民不惑矣注滛贪侈也孝经曰示之以好恶而民知禁音义【好如字又呼报反注同恶如字又乌路反注同侈昌式反又式氏反】臣仪行不重辞不援其所不及不烦其所不知则君不劳矣注仪当为义声之误也言臣义事君则行也重犹尚也援犹引也引君所不及谓必使其君所行如尧舜也不烦以其所不知谓必使其知虑如圣人也凡告喻人当随其才以诱之音义【行如字援音注同知虑音智】诗云上帝板板下民卒注上帝喻君也板板辟也卒尽也病也此君使民惑之诗音义【版布绾反注同亶丁但反本亦作辟匹亦反字亦作僻同】小雅曰匪其止共惟王之卭注匪非也卭劳也言臣不止于恭敬其职惟使王之劳此臣使君劳之诗也音义【共音恭皇本作躬云躬恭也卭其恭反】疏【正义曰此一节申明上经君臣各以情相示则君之与臣各得其所上人疑者谓在上之君多有疑二则在下百姓有疑感也下难知则君长劳者若在下之人心懐欺诈难知其心则在上君长治之劳苦故君民者章好以示民俗慎恶以御民之滛则民不惑矣覆上百姓惑滛贪也言如此则民不惑矣臣仪行不重辞不援其所不及不烦其所不知则君不劳矣者覆上君长劳如此则君不劳臣仪行者仪当为义谓臣有义事则奉行之不重辞者重尚也为臣之法不尚虗华之辞不援其所不及者谓君才行所不能及臣下不须援引其君行所不能及之事谓必使其君所行如尧舜也不烦其所不知者谓君有所不知其臣不得烦乱君所不知之事令必行之臣能如此则君不劳苦诗云上帝板板下民卒者上帝君也板板辟也卒尽也病也言君上邪辟下民尽皆困病引之者证君使民惑之事此诗大雅板之篇刺厉王之诗小雅曰匪其止共惟王之卭者小雅巧言之篇刺幽王之诗也言小人在朝不止息于恭敬惟为奸恶使王之卭劳引之者证臣使君劳也】
　　子曰政之不行也教之不成也爵禄不足劝也刑罚不足耻也故上不可以防刑而轻爵注言政教所以明赏罚音义【防息列反】康诰曰敬明乃罚甫刑曰播刑之不迪注康康叔也作诰尚书篇名也播犹施也不衍字耳迪道也言施刑之道音义【播徐补饿反迪音狄衍延善反】疏【正义曰此一节明慎赏罚之事政之不行也教之不成也者皇氏云言在上政令所以不行教化所以不成者只由君上爵禄加于小人不足劝人为善也由刑罚加于无罪之人不足耻其为恶由赏罚失所故致政之不行教之不成也故上不可以防刑而轻爵者刑爵不中则惩劝失所故君上不可轻防之康诰曰敬眀乃罚者证刑罚不可防也周公作康诰诰康叔云女所施刑罚必敬而明之也甫刑曰播刑之不迪不为衍字迪道也此穆王戒羣臣云今尔何监非是伯夷布刑之道言所为监镜者皆是伯夷布刑之道引之者证重刑之义也】
　　子曰大臣不亲百姓不宁则忠敬不足而富贵已过也大臣不治而迩臣比矣注忠敬不足谓臣不忠于君君不敬其臣迩近也言近以见逺言大以见小互言之比私相亲也音义【治音値比毗志反注同亲也见贤遍反下同】故大臣不可不敬也是民之表也迩臣不可不慎也是民之道也注民之道言民循从也君毋以小谋大毋以逺言近毋以内图外注圗亦谋也言凡谋之当各于其党于其党知其过审也大臣柄权于外小臣执命于内或时交争转相陷害音义【毋音无下同柄音秉兵丞反争争闘之争】则大臣不怨迩臣不疾而逺臣不蔽矣注疾犹非也音义【蔽必世反】叶公之顾命曰毋以小谋败大作毋以嬖御人疾庄后毋以嬖御士疾庄士大夫卿士注叶公楚县公叶公子髙也临死遗书曰顾命小谋小臣之谋也大作大臣之所为也嬖御人爱妾也疾亦非也荘后适夫人齐庄得礼者嬖御士爱臣也荘士亦谓士之齐荘得礼者今为大夫卿士音义【叶舒渉反注同叶公椘大夫沈诸梁也字子髙为叶县尹僣称公也败补迈反嬖必惠反徐甫诣反又补弟反字林方豉反贱而得幸曰嬖云便嬖爱妾荘后侧良反齐荘也下及注同适丁歴反齐荘侧皆反下同】子曰大人不亲其所贤而信其所贱民是以亲失而教是以烦注亲失失其所当亲也教烦由信贱也贱者无壹徳也诗云彼求我则如不我得执我仇仇亦不我力注言君始求我如恐不得我既得我持我仇仇然不坚固亦不力用我是不亲信我也音义【仇音求尔雅云雠也】君陈曰未见圣若已弗克见既见圣亦不克由圣注克能也由用也音义【陈本亦作古陈字若已弗克见音纪尚书无已字】疏【正义曰此一节明在下羣臣无问大小皆须恭敬谨慎又君无以小臣而谋大事也大臣不亲百姓不寜则忠敬不足富贵已过也者沈氏云谓大臣离二不与上相亲政教烦苛故百姓不寜若其如此臣不忠于君君不敬于臣是忠敬不足所以致然也由君与臣富贵已过极也大臣不治而迩臣比矣者大臣不肯为君理治职事由迩近之臣与上相亲比政也迩臣不可不慎也是民之道也者迩近也言亲近之臣不可不慎择其人道谓道路言迩臣是民之道路迩臣好则人从之好迩臣恶则人从之恶也君毋以小谋大者言君无得与小臣而谋大臣之事也毋以逺言近者无得以逺臣共言近臣之事也毋以内圗外者无得以内臣共圗谋外臣之事所以然者小大之臣意殊逺近之臣不同恐各为朋党彼此交争转相陷害故不图谋也则大臣不怨迩臣不疾而逺臣不蔽矣者若能如此则外内情通小大意合大臣不怨恨于君也疾犹非也近臣不为人所非毁而逺臣不被障蔽故也叶公之顾命曰毋以小谋败大作者此叶公顾命之书无用小臣之谋败损大臣之作毋以嬖御人疾荘后者荘后谓齐荘之后是适夫人也无得以嬖御贱人之为非毁于适夫人毋以嬖御士疾庄士者言毋得以嬖御之士非毁齐荘之士大夫卿士者覆説言荘士即大夫卿之典事者士事也子曰至由圣者此节明君不信用臣也不亲其所贤而信其所贱者谓在上不亲任其所贤有徳之人而信用其所贱无徳者民是以亲失者言以此化民民效于上失其所当亲惟亲爱羣小也而教是以烦者言羣小被亲既无一徳政教所以烦乱也诗云彼求我则如不我得此诗小雅正月之篇刺幽王之诗言彼幽王初求我贤人如不得于我言礼命烦多也执我仇仇亦不我力者既得贤人执留我仇仇然不坚固亦不于我上以力而用我引之者证不亲其所贤也君陈曰未见圣若己弗克见既见圣亦不克由圣者此尚书君陈篇成王戒君陈之辞也言凡人未见圣道之时如似己不能见既见圣道亦不能用之也注正义曰言近以见逺谓言近臣亲比则逺臣不亲比云言大以见小谓大臣不治小臣治也故云互言之也大臣至陷害者由大臣执权于外小臣执命于内或大臣忌小臣或小臣忌大臣所以内外交争若共图谋转相陷害故所谋之事各于其党与大臣谋大臣与小臣谋小臣是各于其党中知其过失审悉也知叶公子髙者左传云世本文云临死遗书曰顾命者约尚书顾命之篇】
　　子曰小人溺于水君子溺于口大人溺于民皆在其所防也注言人不溺于所敬者溺谓覆没不能自理出也音义【溺乃歴反覆芳服反】夫水近于人而溺人徳易狎而难亲也易以溺人注言水人所沐浴自洁清者至于深渊洪波所当畏慎也由近人之故或泳之游之防慢而无戒心以取溺焉有徳者亦如水矣初时学其近者小者以从人事自以为可则侮狎之至于先王大道性与天命则遂扞格不入迷惑无闻如溺于大水矣难亲亲之当肃敬如临深渊音义【近附近之近注由近人同易以豉反下同狎徐户甲反清如字又才性反洪本又作鸿泳音咏潜行为泳游音由侮亡甫反扞胡旦反格户白反】口费而烦易出难悔易以溺人注费犹惠也言口多空言且烦数也过言一出驷马不能及不可得悔也口舌所覆亦如溺矣费或为哱或为悖音义【费芳贵反注同数色角反覆芳服反又芳又反哱或为悖并布内反】夫民闭于人而有鄙心可敬不可慢易以溺人注言民不通于人道而心鄙诈难卒告谕人君敬慎以临之则可若陵虐而慢之分崩怨畔君无所尊亦如溺矣音义【慢本又作僈音武谏反卒寸忽反】故君子不可以不慎也注慎所可防乃不溺矣太甲曰毋越厥命以自覆也若虞机张往省括于厥度则释注越之言蹷也厥其也覆败也言无自颠蹷女之政教以自毁败虞主田猎之地者也机弩牙也度谓所拟射也虞人之射禽弩已张从机间视括与所射参相得乃后释发矢为政亦当以己心参于羣臣及万民可乃后施也音义【大音泰覆芳服反注同括古活反于厥度如字又大各反注同尚书无厥字蹷其厥反又纪卫反一音厥女音汝儗鱼起反本亦作拟射食亦反下同】兑命曰惟口起羞惟甲胄起兵惟衣裳在笥惟干戈省厥躬注兑当为説谓殷髙宗之臣傅説也作书以命髙宗尚书篇名也羞犹辱也衣裳朝祭之服也惟口起辱当慎言语也惟甲胄起兵当慎军旅之事也惟衣裳在笥当服以为礼也惟干戈省厥躬当恕己不尚害人也音义【兑依注作説本亦作説兵尚书作戎笥司吏反为説音恱下傅説同朝直遥反】太甲曰天作孼可违也自作孼不可以逭注违犹辟也逭逃也音义【孼鱼列反下同尚书作天作孼犹可违也不可以防本又作逭乎乱反尚书作弗可逭无以字辟音避】尹吉曰惟尹躬天见于西邑夏自周有终相亦惟终注尹吉亦尹诰也天当为先字之误忠信为周相助也谓臣也伊尹言尹之先祖见夏之先君臣皆忠信以自终今天絶桀者以其自作孼伊尹始仕于夏此时就汤矣夏之邑在亳西见或为败邑或为予音义【吉音诰出注羔报反天依注音先西田反相息亮反亳歩各反】疏【正义曰此一节戒慎言之事小人溺于水者谓卑贱小人居近川泽者爱翫于水溺覆没也多为水所覆故云小人溺于水君子溺于口者言卿大夫之君子以口伤人而致怨恨遂被覆没亦如溺于水不能自治也大人溺于民者大人谓人君也由君在上陵虐下民则人众离叛君无所尊故溺于民也皆在其所防也者言小人君子大人等所以被没溺者皆在于防慢而不能敬慎故致溺也夫水近于人而溺人者释上三事所以致溺也此説水溺所由也水若逺于民则人不没溺但由水近人则人得用之沐浴而日日狎习不复畏惧或泳之或游之无有诫忌至于洪波浪起亦犹习以为常故致覆溺也徳易狎而难亲也易以溺人者徳易狎者言有徳之人初时学其近者浅者谓言可得是易可亲狎至大者逺者莫测其理是难可亲也初时易狎是易也终则难亲是溺人也故云易以溺人也口费而烦易出难悔易以溺人者説徳既竟此还释溺口所由费惠也口虗出言而无实从之是口惠也口惠不难失在烦数故云而烦也无以实言是易出也一出言驷马追之不及是难悔必为物所憾所以有祸口费易出难悔被害是溺人也夫民闭于人而有鄙心者此释溺民所由也言下民之情常自闭塞不通人道故云闭于人也而用心鄙诈故云有鄙心可敬不可慢易以溺人者既闭塞人道而有鄙诈卒难告喻故人君当敬以临之庻其渐染若又陵慢则必怨畔则国无民君道便防溺也民处卑下易可防慢终致怨畔是溺人也太甲曰毋越厥命以自覆也者伊尹戒太甲辞言无得颠越其教命以自覆败也若虞机张者虞谓虞人机谓弩牙言为政之道如虞人射兽先弩牙以张也往省括于厥度则释者谓己心往机间省祖箭括当于所射之度乃释而发矢故云则释言为政之道政教已陈当以己心省此所施政教合于羣下然后乃施之也兑命曰惟口起羞惟甲胄起兵者此尚书篇名傅説戒髙宗之辞口为荣辱之主若出言不当则被人所贱故起羞辱也甲胄罚罪之器若所罚不当反被兵戎所害故甲胄起兵也惟衣裳在笥惟干戈省厥躬者衣裳在箧笥当服之以行礼不可妄与于人惟所施干戈之事当自省己身不可妄加无罪浪以害人太甲曰天作孼可违也者若水旱灾荒自然而有非由人失所致故云天作孼亦可从移辟灾是可违也自作孼不可以逭者己自作祸物皆怨恨所在而致祸害故不可逃也尹吉曰惟尹躬天见于西邑夏者吉当为告天当为先言伊尹告太甲云伊尹身之先祖见西方夏邑之君谓禹也夏都在亳西故云西邑也自周有终相亦惟终者周谓忠信言夏之先君有能忠信得自有其终其辅相之臣亦如先君亦得终乆也引者证人君若修徳行善则能终注正义曰言徳易狎而难亲若其终始易亲则全无溺人之事由其初则易狎后则难亲当恒肃敬如临深渊水若不肃敬则致陷害故云溺人也尚书序云髙宗梦得説使百工营求诸野得诸傅岩作説命三篇是髙宗之臣傅説也説作书以戒髙宗也云尹吉者上经己觧尹吉为尹告故此云亦诰也云天当为先者以天字与先相似故为先也云忠信为周者国语文也云伊尹言尹之先祖者郑君不见古文尚书故云伊尹之先祖据尚书是太甲之篇言尹之往先见夏之先君是身之往先见非谓尹之先祖也云伊尹始仕于夏此时就汤矣者书序云伊尹去亳适夏既丑有夏复归于亳是始仕于夏也经云先见西邑夏故知为诰之时就汤矣以郑不见古文谓言尹诰是伊尹告成汤故云此时就汤矣与尚书同云夏之邑在亳西者案世本及汲冡古文并云禹都咸阳正当亳西也及后乃徙安邑郑以为汤都偃师为亳邑则是安邑亦在亳西也】
　　子曰民以君为心君以民为体心庄则体舒心肃则容敬心好之身必安之君好之民必欲之心以体全亦以体伤君以民存亦以民亡注荘齐庄也音义【好呼报反齐侧皆反】诗云昔吾有先正其言眀且清国家以寜都邑以成庶民以生谁能秉国成不自为正卒劳百姓注先正先君长也谁能秉国成伤今无此人也成邦之八成也谁能秉行之不自以所为者正尽劳来百姓忧念之者与疾时大臣专功争美音义【昔吾有先正从此至庶民以生总五句今诗皆无此语余在小雅节南山篇或皆逸诗也清旧才性反一云此诗协韵宜如字上先正当音征谁能秉国成毛诗无能字劳力报反注劳来同诗依字读长丁丈反来力再反与音余】君雅曰夏日暑雨小民惟曰怨资冬祈寒小民亦惟曰怨注雅书序作牙假借字也君雅周穆王司徒作尚书篇名也资当为至齐鲁之语声之误也祈之言是也齐西偏之语也夏日暑雨小民怨天至冬是寒小民又怨天言民恒多怨为其君难音义【雅音牙注同尚书作牙夏日户嫁反注同尚书无日字资依注音至尚书作咨连上句云怨咨祈巨依反徐巨尸反字林上尸反】疏【正义曰此论君人相须言养人之道不可不慎也诗云昔吾有先正其言明且清者此逸诗也正长也诗人称昔吾之有先君正长其教令之言分明且清洁国家所以安也都邑所以成也庶人所以生也谁能秉国成不自为正卒劳百姓者卒尽也言诗人伤今无复有先正之贤故云今日谁能执国之八成又当谦退之不自为正者得其正道能用仁恩尽劳来百姓言今无复有如此之人疾时大臣惟专功争美各自为是也君雅曰夏日暑雨小民惟曰怨者此穆王命君牙之辞也言民心难称所怨恒多夏日暑热及雨天之常道细小之人惟曰怨也资冬祈寒小民亦惟曰怨者至于冬日是大寒之时小人亦惟曰怨犹言君政虽曰得当人怨之不已是治民难也注正义曰案周礼小宰职云掌以官府之八成经邦治一曰聴政役以比居二曰听师田以简稽三曰听闾里以版图四曰听称责以传别五曰聴禄位以礼命六曰聴取予以书契七曰听卖买以质剂八曰聴出入以要会皆成事品式以听治于人言古牙字假雅字以为牙故尚书以为君牙此为君雅案尚书云小民惟曰怨咨今此本作资字郑又读资当为至以郑不见古文尚书故也】子曰下之事上也身不正言不信则义不壹行无类也注类谓比式音义【行下孟反下行有格同比式如字比方法式】子曰言有物而行有格也是以生则不可夺志死则不可夺名注物谓事验也格旧法也音义【是故一本作以】故君子多闻质而守之多志质而亲之精知略而行之注质犹以也多志谓博交泛爱人也精知孰虑于众也精或为清音义【知如字一音智注同泛音泛】君陈曰出入自尔师虞庶言同注自由也师庶皆众也虞度也言出内政教当由女众之所筑度众言同乃行之政教当由一也音义【度待洛反下同】诗云淑人君子其仪一也疏【正义曰此一节明下之事长当守其一则义不一行无类也者若身之不正言之不信则于义事不能齐一行无有比类言行之无恒不可比类也言有物而行有格也物谓事之征验格谓旧有法式言必须有征验行必须有旧法式既言行不妄守死善道故生则不可夺志死则不可夺名言名志俱善欲夺不可也故君子多闻质而守之者虽多闻前事当简质而守之多志质而亲之者谓多以志意博交泛爱亦质少而亲之精知略而行之者谓精细而知孰虑于众要略而行之此皆谓闻见虽多执守简要也君陈曰出入自尔师虞庶言同者自由也师众也虞度也庻众也成王戒君陈云言出入政教当由女众人共知谋度若众言皆同乃行之言政教当由一也诗云淑人君子其仪一也者此曹风鸤鸠之篇刺曹公不均平也言善人君子其威仪齐一也引之者证为政之道湏齐一也】
　　子曰唯君子能好其正小人毒其正注正当为匹字之误也匹谓知识朋友音义【好呼报反下皆同正音匹出注下同】故君子之朋友有乡其恶有方注乡方喻辈类也小人徼利其友无常也音义【乡许亮反又音香注同軰布内反徼古尧反下同】是故迩者不惑而逺者不疑也注言其可望而知迩近也诗云君子好仇注仇匹也疏【正义曰此一节眀其朋匹之事君子能好其正者匹匹偶言君子能爱好其朋友匹偶以下云君子好仇故此正为匹也故君子之朋友有乡其恶有方者言乡方皆犹軰类也言君子所亲朋友及所恶之人皆有軰类言君子善者则为朋友也既好恶不同故君子之交可者与之不以荣枯为异是朋友不善者则可憎恶之言有常也若小人唯利是求所善所恶无恒定也是故迩者不惑而逺者不疑也由好恶有定可望貌而知故近者不惑逺者不疑也诗云君子好仇者此周南关雎之篇诗意云窈窕淑女君子好仇此则断章云君子之人以好人为匹也】
　　子曰轻絶贫贱而重絶富贵则好贤不坚而恶恶不着也人虽曰不利吾不信也注言此近徼利也音义【恶恶上乌路反下如字着张虑反近附近之近】诗云朋友攸摄摄以威仪注攸所也言朋友以礼义相摄正不以贫富贵贱之利也疏【正义曰此一节明交友之道唯善是仇以威仪相摄佐也则好贤不坚而恶恶不着也者以贤而贫贱则轻絶之是好贤不坚也而富贵则重絶之则恶恶不着也如此者是贪利之人故云虽曰不利吾不信也诗云朋友攸摄摄以威仪者此大雅既醉之篇美成王之时太平之诗于时朋友羣臣所以礼义相摄佐之时以威仪也言不以富贵贫贱而求利者】
　　子曰私惠不归徳君子不自留焉注私惠谓不以公礼相庆贺时以小物相问遗也言其物不可以为徳则君子不以身留此人也相惠以防渎邪辟之物是为不归于徳归或为懐音义【遗于季反邪以嗟反徐以车反辟匹亦反】诗云人之好我示我周行注行道也言示我以忠信之道音义【行户刚反又如字】疏【正义曰此一节明君子唯以徳是与私惠不归徳者言人以私小恩惠相问遗不归依道徳如此者君子之人不用留意如此等之人言不受其惠也诗云人之好我示我周行者此小雅鹿鸣之篇言文王燕饮羣臣爱好于我示我以忠信之道也周忠信行道也惟以忠信正道以示我不以防渎邪辟之物而相遗也】
　　子曰苟有车必见其轼苟有衣必见其敝人苟或言之必闻其声苟或行之必见其成注言凡人举事必有后验也见其轼谓载也敝败衣也衣或在内新时不见音义【轼音式敝郑婢世反败也庾必世反隐蔽也人苟或言之一本无人字不见如字又贤遍反】葛覃曰服之无射注射厌也言己愿采葛以为君子之衣令君子服之无厌言不虚也音义【覃徒南反射音亦注同厌于艳反后皆同令力呈反】疏【正义曰此明人言行必慎其所终也将欲眀之故先以二事为譬喻也苟有其车必见其轼者言人苟称家有车必见其车有载于物不可虚也言有车无不载也苟有其衣必见其敝者言人苟称家有衣必见其所着之衣有终敝破也不虗称有衣而无敝也人苟或言之必闻其声者既称有言必闻其声不可有言而无声也苟或行之必见其成者人苟称有行此事必须见其成验不可虚称有行而无成验也葛覃曰服之无射者此周南葛覃之篇美后妃之徳也诗之本意言后妃习絺绤之事而无厌倦之心此则断章云采葛为君子之衣君子得而服之无厌倦也言君子实得其服而不虗也引之者证人之所以终须有效也注正义曰以经云苟有其车必见其载苟有其衣当言必见其着今乃云必见其敝以衣初新着时或在内里人不见也其敝破弃时乃始见故云必见其敝】
　　子曰言从而行之则言不可饰也行从而言之则行不可饰也注从犹随也音义【行从下孟反下则行下注以行同】故君子寡言而行以成其信则民不得大其美而小其恶注以行为验虚言无益于善也寡当为顾声之误也音义【寡音顾出注】诗云白圭之玷尚可磨也斯言之玷不可为也注玷缺也言圭之缺尚可磨而平之言之缺无如之何音义【玷丁簟反又丁念反下及注同磨莫何反】小雅曰允也君子展也大成注允信也展诚也君奭曰在昔上帝周田观文王之徳其集大命于厥躬注奭召公名也作尚书篇名也古文周田观文王之徳为割申劝寜王之徳今博士读为厥乱劝寜王之徳三者皆异古文似近之割之言盖也言文王有诚信之徳天盖申劝之集大命于其身谓命之使王天下也音义【奭音释周田观文依注读为割申劝寜召尚照反本亦作邵近附近之近王于况反】疏【正义曰此一节明重言行之事言从而行之则言不可饰也者从随也谓言在于先而后随以行之言当须实不可虚饰也行从而言之则行不可饰也者谓行在于前言随于后论説于行则行当须先实不可虚饰也故君子寡言而行以成其信者以其言行相副之故君子当顾言而行以成其信也则民不得大其美而小其恶者必须以行为验不用虚辞为此之故则人不得虚増大其美事而减小其恶事由美恶大小皆验于行也诗云白圭之玷尚可磨也此大雅抑之篇刺厉王之诗也白圭之玉玷缺尚可磨而平之此言语玷缺不可为而改之是无如之何也小雅曰允也君子展也大成者此诗小雅车攻之篇美宣王之诗也允信也言信实矣君子谓宣王展诚也诚实矣而大成大平也引之者证言信为本君奭曰在昔上帝者此周公告君奭之辞也上帝天也言往昔之时在上天也周田观文王之徳周当为割田当为申观当为劝言文王有诚信之徳故上天盖申重奨劝文王之徳其集大命于厥躬者以文王诚信故天命之引之者证言当诚信也注正义曰案周书序云召公为保周公为师召公不説周公作君奭君奭经云公曰君奭是奭为召公名也谓周公既致政仍留为大师召公谓其贪于宠禄故不説也周公以善告之名篇为君奭故云尚书篇名也云古文周田观文王之徳为割申劝寜王之徳者以伏生所传欧阳夏侯所注者为今文尚书以卫贾马所注者元从壁中所出之古文即郑注尚书是也此周字古文为割此田字古文作申此观字古文为劝皆字体相渉今古错乱此文尚书为寜王亦义相渉也云今博士读为厥乱劝寜王之徳者谓今文尚书读此周田观文王之徳为厥乱劝寜王之徳也云三者皆异古文似近之者三者谓此礼记及古文尚书并今博士读者三者其文各异而古文周田为割申其字近于义理故云古文似近之云割之言盖也割盖声相近故割读为盖谓天盖申劝之古文尚书为割谓割制其义与此不同】
　　子曰南人有言曰人而无恒不可以为卜筮古之遗言与龟筮犹不能知也而况于人乎注恒常也不可为卜筮言卦兆不能见其情定其吉凶也音义【与音余】诗云我龟既厌不我告犹注犹道也言防而用之龟厌之不告以吉凶之道也兑命曰爵无及恶徳民立而正事纯而祭祀是为不敬事烦则乱事神则难注恶徳无恒之徳纯犹皆也言君祭祀赐诸臣爵毋与恶徳之人也民将立以为正言放效之疾事皆如是而以祭祀是不敬鬼神也恶徳之人使事烦事烦则乱使事鬼神又难以得福也纯或为烦音义【兑音説毋音无放方往反效户教反】易曰不恒其徳或承之羞恒其徳侦妇人吉夫子凶注羞犹辱也侦问也问正为侦妇人从人者也以问正为常徳则吉男子当专行干事而以问正为常徳是亦无恒之人也音义【侦音贞周易作贞干古半反】疏【正义曰此一节眀为人臣之法当有恒也人而无恒不可以为卜筮者南人殷掌卜之人有遗余之言称云人而性行无恒不可为卜筮古之遗言与龟筮犹不能得知无恒之人而况于凡人乎诗云我龟既厌不我告犹者小雅小旻之篇刺幽王之诗言幽王性行无恒数诬卜筮故云我龟既厌倦于卜不于我身告其吉凶之道也引之者证无恒之人不可以为卜筮也兑命曰爵无及恶徳者此尚书傅説告髙宗之辞云祭祀之末爵人之时无复及此恶徳之人恶徳无恒者也民立而正事纯而祭祀者纯皆也言若爵此恶徳之人则立之以为正事在下必学之若每事皆爵此恶徳之人而以祭祀是不敬鬼神也言无恒之人不可祭祀也事烦则乱者言若使无恒恶徳之人主掌祭祀其事则烦事烦则致乱也事神则难者若使恶徳之人事其鬼神则难得其福易曰不恒其徳或承之羞者恒卦九三爻辞言人若不恒常其徳故承之羞辱引之者证人而无恒其行恶也恒其徳侦妇人吉夫子凶者此恒卦六五爻辞侦正也言恒常其徳问正于人妇人吉也以妇人不自専常须问正于人故得吉夫子男子也当须自専权干于事若问正于人失男子之道故为凶引之者证男子之无恒徳其行恶也注正义曰言君祭祀赐诸臣爵无与恶徳之人也者此经直云爵无及恶徳必知因祭祀赐诸臣爵者以下云事纯而祭祀是为不敬故知因祭祀也云事皆如是而以祭祀是不敬鬼神也者言于祭祀之末不可爵此恶徳人也此不恒其徳或承之羞者是易恒卦巽下震上九三爻辞得正互体为干干有刚健之徳体在巽巽为进退是不恒其徳也又互体为兑兑为毁折是将有羞辱也云问正为侦者此恒其徳侦恒卦六五爻辞以隂爻而处尊位是天子之女又互体兑兑为和説至尊主家之女以和説干其家事问正于人故为吉也应在九二又男子之象体在巽巽为进退是无所定而妇言是从故云夫子凶也】









　　礼记注疏卷五十五
　　礼记注疏卷五十五考证
　　缁衣为下易知也注疏○【臣召南】按注疏俱以为臣解为下义未包举经文为下兼羣臣百姓而言也
　　仪刑文王万国作孚○万国诗作万邦音义未及注此经所引他书多与原文字句异
　　甫刑曰苗民匪用命注疏孔注尚书云云○【臣召南】按苗民匪用命书作弗用灵是以民有恶徳而遂絶其世也二句记者櫽括书之大意也又按孔传谓九黎即蚩尤其説甚谬郑谓苗民即九黎之后亦想当然然已胜孔传矣
　　禹立三年百姓以仁遂焉疏论语所称者谓承杂之后
　　离下当有乱字
　　其出如纶注疏按汉书百官公卿大夫表云○【臣召南】按大夫二字衍疏引百官公卿表耳又续汉书百官表云乡置有秩三老游徼有秩部所置秩百户当作秩百石
　　彼都人士注此诗毛氏有之二家则亡○【臣召南】按当作三家则亡谓齐鲁韩三家诗并无此首章也故襄十四年左传引行归于周二句服防以为逸诗説见诗疏
　　叶公之顾命曰○【臣召南】按此篇子曰皆公孙尼子记録之词自为编次非孔子时语也叶公沈诸梁之卒在孔子后本文述其顾命可以证矣
　　夫水近于人而溺人徳易狎而难亲也易以溺人注有徳者亦如水矣初时学其近者小者云云○【臣召南】按注误矣此节申上文小人溺于水也徳字言水之徳不谓人之道徳也若是道徳惟恐人之不习何谓易狎欲仁仁至何谓难亲且日习则日进乎髙眀之域而日逺乎污浊之累矣何谓易以溺人乎
　　兑命曰注谓殷髙宗之臣傅説也作书以命髙宗○【臣召南】按疏则此文当云以戒髙宗命字系传冩之误
　　惟尹躬天见于西邑夏注疏按世本及汲冢古文并云禹都咸阳正当亳西也○【臣召南】按咸阳二字当作阳城后汉书郡国志注引汲冡书曰禹都阳城是也阳城对偃师言则亦为西矣
　　诗云昔吾有先正云云音义今诗皆无此语余在小雅节南山篇或皆逸诗也○按陆氏説是盖逸诗散见传记者未必即是节南山之逸文也谁能秉国成欧阳修谓孔子删能字
　　夏日暑雨【句】小民惟曰怨【句】资冬祈寒【句】小民亦惟曰怨【句】音义资依注音至尚书作咨连上句○【臣召南】按郑不见古文尚书故误读疏己言之祈寒应解作盛寒郑以是字训之亦非也
　　惟君子能好其正注正当为匹字之误也○陈澔从吕氏説读如字【臣召南】按经文正字不误正人君子之所好而小人之所毒也若作匹字意义反浅
　　故君子寡言而行以成其信注寡当为愿○陈澔读如字
　　在昔上帝周田观文王之徳注古文云云○【臣召南】按郑不见孔安国之古文尚书其所谓古文者即二十八篇之古本其字多异于欧阳夏侯三家所传者也
　　民立而正事纯而祭祀是为不敬○【臣召南】按尚书説命无此三句但云黩于祭祀时谓弗钦又事烦则乱书作礼烦则乱









　　礼记注疏卷五十五考证
<经部,礼类,礼记之属,礼记注疏>
　　钦定四库全书
　　礼记注疏卷五十六
　　汉郑氏注　唐陆徳明音义　孔頴达疏
　　奔丧
　　奔丧之礼始闻亲丧以哭答使者尽哀问故又哭尽哀注亲父母也以哭答使者惊怛之哀无辞也问故问亲丧所由也虽非父母闻丧而哭其礼亦然也音义【奔丧此正字也説文云从哭亾亾亦声也哭空木反使色吏反注同怛都达反】疏【正义曰此一篇縂明奔五服之丧也从始闻至于丧所成服之节今各随文解之此一节论初闻之节五服皆然故郑注云虽非父母闻丧而哭其礼亦然郑必知五服皆然者以下文云日行百里不以夜行唯父母之丧见星而行别云唯父母则知以前兼五服也】遂行日行百里不以夜行注虽有哀戚犹辟害也昼夜之分别于昏明哭则遂行者不为位音义【辟音避分扶问反又方云反别彼列反】唯父母之丧见星而行见星而舍注侵晨冒昬弥益促也言唯着异也音义【冒亡北反又亡报反着张虑反】若未得行则成服而后行注谓以君命有爲者也成丧服得行则行音义【爲于僞反一音如字】过国至竟哭尽哀而止注感此念亲音义【竟音境下同】哭辟市朝注爲惊众也音义【辟音避朝直遥反爲于僞反】望其国竟哭注斩衰者也自是哭且遂行音义【衰七雷反后皆同】疏【正义曰此一节论奔丧在路至其国竟奔赴之节若未得行则成服而后行者此奉君命而使使事未了不可以己私丧废于公事故成服以俟君命则人代己也注正义曰郑云此者恐成服之后即便得行故明之云若成服已后得行则可行若未得行即不可行案聘礼云行至他国竟上而誓众使次介假道是国竟行礼之处去时亲在今返亲亡故哭尽哀戚感此念亲也凡闻丧若闻父母之丧其哭之不离闻丧之处不得爲位即奔之也若有君命未得奔丧者虽父母之丧既闻丧而哭又为位更哭也斩衰者也自是哭且遂行者以下云齐衰望乡而哭大功望门而哭则知斩衰望其国竟而哭且遂行虽云斩衰其实母之齐衰亦然也】至于家入门左升自西阶殡东西面坐哭尽哀括髪袒注括髪袒者去饰也未成服者素委貌深衣已成服者固自丧服矣音义【括古活反袒徒旱反去羗吕反】降堂东即位西乡哭成踊注已殡者位在下音义【乡许亮反下西乡同】袭绖于序东绞带反位拜賔成踊注袭服衣也不于又哭乃绖者发丧已逾日节于是可也其未小敛而至与在家同耳不散带者不见尸柩凡拜賔者就其位既拜反位哭踊音义【绞古卯反下同徐户交反成踊音勇散悉但反】送賔反位有賔后至者则拜之成踊送賔皆如初众主人兄弟皆出门出门哭止阖门相者告就次注次倚庐也音义【阖户腊反相息亮反下相者皆同倚于绮反】于又哭括髪袒成踊于三哭犹括髪袒成踊注又哭至明日朝也三哭又其明日朝也皆升堂括髪袒如始至必又哭三哭者象小敛大敛时杂记曰士三踊其夕哭从朝夕哭不括髪不袒不踊不以为数音义【不以数也色主反本亦作不以为数数色具反】三日成服拜賔送賔皆如初注三日三哭之明日也既哭成其服丧服杖于序东疏【正义曰此一节明父母之丧奔至于家哭及袒踊成服之节明父母之丧奔入中门之左也升自西阶者曲礼云为人子者升降不由阼阶今父母新死未忍异于生故不忍当阼阶也故升自西也括髪袒者丧已经日不笄纚故即括髪袒也若寻常在家亲始丧则笄纚至明日小敛毕乃括髪此所奔者谓主人也故下云奔丧者非主人则主人为之拜賔此既亲拜賔故知主人也此谓奔父之丧若母之丧又哭则免此下文云又哭括髪袒故知为父也此谓未成服也故下云三日成服袭绖于序东者谓在堂下当序墙之东非谓堂下之序东也送賔皆如初者谓前送賔毕而反位后送賔亦毕而反位故云皆如初也于又哭括髪袒成踊于三哭犹括髪袒成踊者括髪袒皆在堂上殡东西面成踊则在堂下之东西面位也三日成服拜賔送賔皆如初者谓于堂下之东拜賔成踊送賔反位故云皆如初也注正义曰知素委貌深衣者案曽子问篇云壻亲迎女在涂遭丧女改服布深衣缟总女人之缟总似男子之素冠故知布深衣素冠又小记云逺葬者比反哭者皆冠及郊而后免明知在路皆冠也此素委貌谓士庶人若大夫以上则素弁也案士丧礼小敛讫降自西阶即位故知殡毕位在下小敛之后未殡之前虽降在堂下仍更升堂至既殡之后则长在阼阶之下故云既殡位在下也云不于又哭乃绖者案士丧礼小敛讫奉尸侇于堂降成踊乃绖于序东在家小敛当奔之礼又哭既小敛着绖则合又哭乃绖故云不于又哭乃绖者发丧已逾日节于是可也云其未小敛而至与在家同耳者谓威仪节度与在家同其带绖等自用其奔丧日数也云不散带者不见尸柩者以士丧礼云既小敛带绖散麻三日乃绞垂今奔丧初至则绞带与在家异故云不散麻者不见尸柩也知此绞带非象革带之绞带而必以为绖之散垂而绞之者以杂记云亲者终其麻带绖之日数彼带绖谓绖之垂者是主人成绖之后明知此绞带亦谓绖之散垂而绞之故不以为象革带之绞带且要带为重象革带之绞带为轻此绞当举重者不应举轻之绞带故以为绞绖之垂者知又哭三哭皆升堂括髪袒者约士丧礼小敛大敛主人皆升堂故知此皆升堂也引杂记云士三踊其夕哭从朝夕哭不括髪不袒不踊者彼云三踊夕无踊唯称三踊此云三哭而不踊故知夕虽哭而不踊故数夕哭但云三哭不袒者以小记篇云三日五哭三袒既云三袒故知夕不袒也知在序东者约士丧礼文】
　　奔丧者非主人则主人爲之拜賔送賔奔丧者自齐衰以下入门左中庭北面哭尽哀免麻于序东即位袒与主人哭成踊注不升堂哭者非父母之丧统于主人也麻亦绖带也于此言麻者明所奔丧虽有轻者不至丧所无改服也凡袒者于位袭于序东袒袭不相因位此麻乃袒变于爲父母也音义【爲于僞反注变于爲父下注爲母皆同齐音咨下同免音问下及注皆同】于又哭三哭皆免袒有賔则主人拜賔送賔注又哭三哭亦入门左中庭北面如始至时也丈夫妇人之待之也皆如朝夕哭位无变也注待奔丧者无变嫌賔客之也于賔客以哀变爲敬此骨肉哀则自哀矣故于此乃言待之明奔丧者至三哭犹不以序入也疏【正义曰此一节明奔齐衰以下之丧注正义曰不升堂哭者非父母之丧统于主人者解前文奔丧升自西阶此云中庭北面故云不升堂哭者非父母之丧统属于主人以主人待奔之人但在东阶之下不升堂故奔丧者在中庭北面继统于主人也主人唯馈奠有事之时乃升堂若寻常无事恒在堂下也下文云奔母之丧则前经升自西阶者是奔父之丧此云奔母之丧者其实奔父母丧亦升自西阶故下经奔母之丧直云西面哭不云升从上文也云于此言麻者明所奔丧虽有轻者不至丧所无改服也者熊氏及沈氏以父母之丧来至丧所乃改服袭绖带若齐衰以下之丧亦至丧所乃免麻而改服也今此齐衰来至丧所若不称麻恐是轻丧在路之上已改服着麻故于此至家乃称麻欲明所奔之丧虽有轻丧不来至丧所无道路之上改服着麻故云明所奔丧虽有轻者不至丧所无改服也皇氏以为谓奔齐衰之丧不至丧所谓不升堂全不解注意其义非也此麻则带绖变文耳云凡袒者于位袭于序东袒袭不相因位者此奔齐衰之丧经云免麻于序东即位袒是袒在于位也免麻于序东麻即袭也序东在位北隠暎于序是袒袭不相因位也云此麻乃袒变于爲父母也者以此经先云免麻乃云即位袒案上文父母之丧先云括髪袒乃云袭绖于序东是与父母异也故云此麻乃袒变于为父母也郑知又哭三哭如始至时者以上奔父之丧又哭三哭皆括髪袒成踊如初至则知齐衰以下之丧又哭三哭皆如初至时待奔丧者无变嫌賔客之者释所云不变义也礼以变为敬若有客则拜賔与之成踊示敬賔故变也今此奔者是骨肉之恩哀则哀矣则不须为变明不如賔客也云于此乃言待之明奔丧者至三哭犹不以序入也者言主人男女待此奔者应就初哭成踊下而言之今方于三哭以后言之者若平常五属入哭则与主人为次重者前轻者后今奔丧者急哀但独入哭不俟主人为次序非唯初至如此至主人又哭三哭皆然故于三哭之下明其待之无变明悉如初至三哭犹不以常礼次序以入此谓男子奔丧故待之无变若妇人奔丧则待异于男子与賔客同故下文妇人奔丧东髽即位与主人拾踊注云拾更也主人与之更踊賔客之是待妇人为賔客礼以妇人外成适他族故也虽以賔客待之亦为异于賔客之礼故杂记云妇人奔丧入自闱门升自侧偕注入自闱门升自侧阶异于女賔若女宾则丧大记篇云寄公夫人入自大门今此入闱门是异于女賔以妇人虽是外成以本天属不得全同女賔故也】
　　奔母之丧西面哭尽哀括髪袒降堂东即位西乡哭成踊袭免绖于序东拜賔送賔皆如奔父之礼于又哭不括髪注爲母于又哭而免轻于父也其他则同音义【而免本或作而不免者非】疏【正义曰此一经论奔母之丧节也此谓适子故经云拜賔送賔皆如奔父之礼若庶子则亦主人爲之拜宾送賔注正义曰此文又哭不括髪与丧服小记篇云又哭而免其理虽同其日则异于丧服小记据在家小敛之后又哭之时不括髪而免也此则从外奔丧至内乃不括髪而免也】
　　妇人奔丧升自东阶殡东西面坐哭尽哀东髽即位与主人拾踊注妇人谓姑姊妹女子子也东阶东面阶也妇人入者由闱门东髽髽于东序不髽于房变于在室者也去纚大紒曰髽拾更也主人与之更踊賔客之音义【髽侧反拾其刼反注同闱音违旧音晖去起吕反纚色买所绮二反紒音计更音庚下同】疏【正义曰此妇人奔丧之礼也注正义曰妇人入者由闱门知入自闱门者杂记篇文以诸侯夫人奔丧入自闱门明卿大夫以下妇人皆从闱门入也闱门谓东邉之门云髽于东序者以男子之免在东序故知妇人亦髽于东序就掩映之处在堂上也男子则堂下也经云升自东阶者谓东面之阶故杂记云升自侧阶云不髽于房变于在室者熊氏云亦未殡之前妇人髽于室故士丧礼云妇人髽于室若既殡之后室中是神之所处妇人在堂当髽于东房今此妇人始来奔丧故髽于东序耳此文据天子诸侯之礼案大记云妇人髽带麻于房中注云天子诸侯之礼房中则西房也云去纚大紒曰髽者郑注士丧礼云髽之异于髻髪者既去纚而以髪爲大紒如今妇人露紒其象也】
　　奔丧者不及殡先之墓北面坐哭尽哀主人之待之也即位于墓左妇人墓右成踊尽哀括髪东即主人位绖绞带哭成踊拜賔反位成踊相者告事毕注主人之待之谓在家者也哭于墓爲父母则袒告事毕者于此后无事也音义【相息亮反下同爲于僞反】遂冠归入门左北面哭尽哀括髪袒成踊东即位拜賔成踊賔出主人拜送有賔后至者则拜之成踊送賔如初众主人兄弟皆出门出门哭止相者告就次于又哭括髪成踊于三哭犹括髪成踊三日成服于五哭相者告事毕注又哭三哭不袒者哀戚已久杀之也逸奔丧礼説不及殡日于又哭犹括髪即位不袒告事毕者五哭而不复哭也成服之朝爲四哭此谓既期乃后归至者也其未期犹朝夕哭不止于五哭音义【冠音官袒音但杀色界反下哀杀同复扶又反期音基下同】爲母所以异于父者壹括髪其余免以终事他如奔父之礼注壹括髪谓归入门哭时也于此乃言爲母异于父者明及殡不及殡其异者同音义【爲于僞反下同】疏【正义曰此一节论既葬之后奔父母之丧礼主人之待之也即位于墓左妇人墓右者主人谓先在家者非谓适子也此奔丧者身是适子故经云拜賔反位成踊若非适子则不得拜賔也三日成服于五哭相者告事毕者三日成服谓来奔丧日后三日通奔日则爲四日于此日成服则五哭矣相者告事毕谓成服之日爲四哭成服明日之朝爲五哭此谓既葬已后而来归故唯五哭相者告事毕不复哭也注正义曰郑汪嫌经云主人是适子故云主人谓在家者必知然者以奔丧者亲自拜賔是奔丧者身爲主人不得待者爲主人故云谓在家者也云哭于墓爲父母则袒者以下文云除丧而后归则之墓哭成踊东括髪袒除丧毕尚括髪袒明葬后归爲父母袒可知也云告事毕者于此后无事也释所以墓所初哭成踊则告事毕者以墓所既括髪绖绞带拜賔之后于此墓所更无事也又哭三哭不袒者哀戚已久杀之也今经云又哭三哭但云括髪不云袒者既葬已后哀情稍杀故也云成服之朝爲四哭者以初至象始死爲一哭明日象小敛爲二哭又明日象大敛爲三哭又明日成服之日爲四哭又明日爲五哭皆数朝哭不数夕哭故爲五也云此谓既期乃后归至者也若其未期之前在家者犹朝夕哭则知奔丧者亦朝夕哭今云五哭相者告事毕明是既期已后朔望朝哭而已故郑云其未期犹朝夕哭不止于五哭也壹括发谓归入门哭时者郑恐一括髪是墓所括髪入门则不括髪故明之云壹括髪谓入门哭时者谓以筵几在堂不应入门遂不括髪故云谓入门时也云于此乃言爲母异于父者明及殡不及殡其异者同释爲母异于父应从上文及殡奔母之丧而言之今乃于不及殡后始言爲母异于父之意若及殡则言异于父恐不包不及殡若不及殡处而言之则及殡之处灼然可知是举后总明前也故云明及殡不及殡其异者同谓及殡壹括髪不及殡亦壹括髪是异于父者其事同也】
　　齐衰以下不及殡先之墓西面哭尽哀注不北面者亦统于主人免麻于东方即位与主人哭成踊袭有賔则主人拜賔送賔賔有后至者拜之如初相者告事毕注不言袒言袭者容齐衰亲者或袒可遂冠归入门左北面哭尽哀免袒成踊东即位拜賔成踊賔出主人拜送于又哭免袒成踊于三哭犹免袒成踊三日成服于五哭相者告事毕注为父于又哭括髪而不袒此又哭三哭皆言袒袒衍字也疏【正义曰此一节明既葬之后奔齐衰以下丧礼但齐衰以下有大功小功缌麻日月多少不同若奔在葬后而三月之外大功以上则有免麻东方三日成服若小功缌麻之丧则不得有三日成服小功以下不税无追服之理若葬后通葬前未满五月小功则亦三日成服其缌麻之丧止临丧节而来亦得三日成服也东即位拜賔成踊者东即位谓奔丧者于东方就哭位拜賔谓主人代之拜賔成踊谓奔丧者于主人拜賔之时而成踊凡言成踊每一节有三踊凡三节九踊乃谓之成也注正义曰今案经文直言免麻于东方即位不称袒而下云成踊袭下既称袭则有袒理经若言袒恐齐衰以下皆袒故不得总言袒也经称袭者容有齐衰重为之得袭故言袭知为父于又哭括髪而不袒者案上文为父不及殡归入门左北面哭尽哀括髪袒下文云相者告就次于又哭括髪成踊不言袒是为父于又哭括髪而不袒也云又哭三哭皆言袒袒衍字也者今齐衰以下之丧经文于又哭三哭乃更言袒轻丧而袒非其宜故知经之袒衍余之字也】
　　闻丧不得奔丧哭尽哀问故又哭尽哀乃爲位括髪袒成踊袭绖绞带即位注闻父母丧而不得奔谓以君命有事不然者不得为位位有酂列之处如于家朝夕哭位矣不于又哭乃绖者丧至此逾日节于是可也音义【酂子短反处昌虑反下之处同】拜賔反位成踊賔出主人拜送于门外反位若有賔后至者拜之成踊送賔如初于又哭括髪袒成踊于三哭犹括髪袒成踊三日成服于五哭拜賔送賔如初注不言就次者当从其事不可以丧服废公职也其在官亦告就次言五哭者以廹公事五日哀杀亦可以止疏【正义曰此一节明闻丧不得奔于所闻之处发丧成服之礼闻丧不得奔者谓以君命有事其事未了故不得奔丧也乃为位者谓以君命使故得为位如朝夕哭位矣袭绖绞带即位者于此闻丧之日覆哭踊毕袭所袒之衣着首绖绞带之垂即东方之位三日成服于五哭拜賔送賔如初者三日成服通数闻丧为四日五哭谓成服之明日哭也于此哭时有宾来即拜而迎之去即送之皆如初于五哭讫亦可以止者也不云相者告事毕礼文略也注正义曰知闻父母丧而不得奔谓以君命有事者若非君命有事则不得为位当须速奔今乃为位故知以君命有事也云不于又哭乃绖者丧至此逾日节于是可也者不于又哭谓不于明日之又哭此经云又哭谓当日之中对初闻丧之哭乃为又哭于此哭后乃绖绞带与明日又哭别也初闻丧象始死明日又哭象小敛时也士丧礼云小敛乃绖则此亦当又哭乃绖今于闻丧之日即绖带者以丧至此赴者至踚其日节故于是闻丧之日可加绖带也在官谓在官府馆舍馆舍是賔之所専有由馆舍之中而作庐故知礼毕亦告就次云言五哭者以廹公事五日哀杀亦可以止者此经唯云五哭不云哀止知可以止者若成服之后恒常有哭何湏特云五哭之文明五哭之后不复朝夕有哭故以五哭断之】若除丧而后归则之墓哭成踊东括髪袒绖拜賔成踊送賔反位又哭尽哀遂除于家不哭注东东即主人位如不及殡者也遂除除于墓而归主人之待之也无变于服与之哭不踊注无变于服自若时服也亦即位于墓左妇人墓右疏【正义曰此一节明除服之后奔父母丧节则之墓哭成踊者亦谓主人适子初在墓南北面哭成踊乃来就主人之位括髪袒也主人之待之也无变于服者主人亦谓在家者无变于服谓着平常之吉服不踊者以在家者其服已除哀情已杀故不踊也注正义曰以东方是主人之位经云东故云即主人之位云如不及殡者也以上文奔父母之丧不及殡先之墓北面哭下文东即主人之位除丧之后奔其位如不及殡之时云遂除于墓而归者以经云遂除于家不哭郑恐来至家始除服故明之云遂除谓墓所遂除服至于家不复哭也】
　　自齐衰以下所以异者免麻疏【正义曰此一节明齐衰以下除服之后奔丧之节唯着免麻不括髪墓所哭罢即除此免麻者当谓至缌麻也】
　　凡爲位非亲丧齐衰以下皆即位哭尽哀而东免绖即位袒成踊注谓无君事又无故可得奔丧而以己私未奔者也唯父母之丧则不为位其哭之不离闻丧之处齐衰以下更为位而哭皆可行乃行音义【离力智反】袭拜賔反位哭成踊送賔反位相者告就次三日五哭卒主人出送賔众主人兄弟皆出门哭止相者告事毕成服拜賔注卒犹止也三日五哭者始闻丧讫夕爲位乃出就次一哭也与明日又明日之朝夕而五哭不五朝哭而数朝夕备五哭而止亦为急奔丧己私事当毕亦明日乃成服凡云五哭者其后有賔亦与之哭而拜之音义【之朝朝旦也下同数色主反爲于僞反】若所爲位家逺则成服而往注谓所当奔者外丧也外丧缓而道逺成服乃行容待赍也音义【赍子西反资粮也一音咨】疏【正义曰此一节明齐衰以下不得往奔则于所闻之处为位及免绖成服之礼三日五哭者谓初闻丧为一哭明日朝夕二哭又明日朝夕二哭总为五哭所以三日为五哭者为急欲奔丧以己之私事须营早了故三日而五哭止也注正义曰已闻齐衰以下之丧既不衔君事又无私事故可得早奔唯以己之私事未得奔者必知无君事者若衔君命于事为重唯父母之丧乃敢显然为酂列之位今若衔君使命闻齐衰以下轻丧不敢以私害公不敢显然为位此言为位故知无君命自以私事未得奔者云齐衰以下更为位而哭皆可行乃行者齐衰以下于闻丧之处已哭哭罢更为位而哭可行即行以齐衰以下皆然故云皆也前云三日成服于五哭皆数朝哭五日而五哭唯三日数夕哭为五哭者前文三日五哭成服之后乃云五哭故数成服后日之哭乃为五此三日五哭是三日之内为五哭故数夕哭为五哭经文不同故郑注亦异云亦明日乃成服者郑恐三日为五哭恐数闻丧三日亦成服故云明日乃成服以成服必除初闻丧为三日也云凡云五哭者其后有賔亦与之哭而拜之者从上以来四处有五哭之文上两处于五哭之下无拜賔送賔之事下两处五哭之文虽有拜賔送宾恐与上有异故郑总明之云凡五哭者其后有宾亦与之哭而拜之总结于上也以外丧恩轻故哀情绥也道路又逺容待赍持赗赠之物故成服乃去也】齐衰望乡而哭大功望门而哭小功至门而哭缌麻即位而哭注奔丧哭亲疏逺近之差也音义【差初佳反又初宜反下同】疏【正义曰此一节明奔丧所至之初哭泣之礼案杂记云大功望乡而哭此云望门而哭者杂记所云者谓本齐衰丧者降服大功】
　　哭父之党于庙母妻之党于寝师于庙门外朋友于寝门外所识于野张帷注此因五服闻丧而哭列人恩诸所当哭者也党谓族类无服者也逸奔丧礼曰哭父族与母党于庙妻之党于寝朋友于寝门外壹哭而已不踊言壹哭而已则不为位矣凡爲位不奠注以其精神不在乎是哭天子九诸侯七卿大夫五士三注此臣闻君丧而未奔为位而哭尊卑日数之差也士亦有属吏贱不得君臣之名大夫哭诸侯不敢拜賔注谓哭其旧君不敢拜賔辟为主音义【辟音避】诸臣在他国爲位而哭不敢拜賔注谓大夫士使于列国音义【使色吏反】与诸侯爲兄弟亦爲位而哭注族亲昏姻在异国者凡爲位者壹袒注谓于礼正可为位而哭也始闻丧哭而袒其明日则否父母之丧自若三袒也疏【正义曰此一节明无服之亲闻丧所哭之处案檀弓云师吾哭诸寝与此异兄弟吾哭诸庙与此同朋友哭诸寝门外与此同其不同者熊氏云檀弓所云殷礼也此所云周法也此哭父党于庙而檀弓云有殡闻逺兄弟之丧哭于侧室若无殡则在寝与此不同者异代礼也此母党在寝逸奔丧礼母党在庙者皇氏云母存则哭于寝母亾则哭于庙熊氏云哭于庙者是亲母党哭于寝者盖慈母继母之党未知孰是故两存之沈氏云事由父者哭之庙事由己者则哭之寝此师于庙门外者是父之友与为师同故哭之庙义亦通也注正义曰此明诸哭者本是无服故但哭不为位案檀弓云申祥之哭言思与哭嫂同为位者熊氏云异代礼也此文朋友丧将欲奔故先作壹哭若朋友已久虽闻丧则不复哭故檀弓云朋友之墓有宿草而不哭是也知哭旧君者以下文云诸臣在它国为位而哭是于他国为位而哭见事之君则知此是哭诸旧君也族亲婚姻在异国者此谓与诸侯毕姓之婚姻又在他国不与诸侯为臣身又无服故暂为位而哭若与诸侯同姓是五服之内皆服斩也故小记云与诸侯为兄弟者服斩是也若君之姑姊妹之女来嫁于国中者则有服故杂记云诸侯之外宗犹内宗是有服也谓于至袒也者此谓斩衰以下之丧初闻丧应为位者初哭一袒而己又哭三哭则不袒为父母之丧则又哭三哭皆袒前文所云者是也】
　　所识者吊先哭于家而后之墓皆爲之成踊从主人北面而踊注从主人而踊拾踊也北面自外来便也主人墓左西面音义【爲于僞反下注各爲同拾其刼反便婢面反】疏【正义曰此一节论哭所识者也所识谓与死者相识今吊其家后乃往墓统于主人故也皆为之成踊者虽相识轻亦为之成踊也皆賔主拾之从主人北面而踊者主人在墓左西向賔外来而北面踊便也主人先踊賔之故云主人北面而踊也】
　　凡丧父在父爲主注与賔客为礼宜使尊者父没兄弟同居各主其丧注各为其妻子之丧为主也祔则宗子主之音义【祔音附】亲同长者主之注父母没如昆弟之丧宗子主之音义【长丁丈反如若也】不同亲者主之注从父昆弟之丧疏【正义曰此一节论同居主丧之事凡丧父在父为主者言子有妻子丧则其父为主案服问云君所主夫人妻大子适妇不云主庶妇若此所言则亦主庶妇是与服问违者服问所言通其命士以上父子异宫则庶子各自主其私丧今此言是同宫者也父没兄弟同居各主其丧者谓各为其妻子为丧主也此言父没同居各主之当知父在同居则父主之亲同长者主之者亲同谓同三年期同父母者若同父母丧者则推长子为主若昆弟丧亦推长者为主也不同亲者主之者不同谓从父昆弟亲近自主之也】
</div>
    <div class="pagination">
<a href="礼记注疏_page31.html">上一页</a><span>...</span><a href="礼记注疏_page27.html">27</a><a href="礼记注疏_page28.html">28</a><a href="礼记注疏_page29.html">29</a><a href="礼记注疏_page30.html">30</a><a href="礼记注疏_page31.html">31</a><span class="current-page">32</span><a href="礼记注疏_page33.html">33</a><a href="礼记注疏_page34.html">34</a><a href="礼记注疏_page35.html">35</a><a href="礼记注疏_page36.html">36</a><a href="礼记注疏_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
