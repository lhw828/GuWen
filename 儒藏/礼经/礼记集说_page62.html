<!DOCTYPE html>
<html>
 <head>
  <meta charset="utf-8"/>
  <title>
   礼记集说 - 第 62 页/共 145 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记集说 - 第 62 页/共 145 页
  </h1>
  <div class="content">
   钦定四库全书
　　礼记集说卷六十五　　　　宋　卫湜　撰
　　社所以神地之道也地载万物天垂象取财于地取法于天是以尊天而亲地也故教民美报焉家主中霤而国主社示本也唯为社事单岀里唯为社田国人毕作唯社丘乘共粢盛所以报本反始也
　　郑氏曰中霤亦土神也单岀里皆往祭社于都鄙二十五家为里毕作人则尽行非徒羡也丘十六井也四丘六十四井曰甸或谓之乘乘者以于车赋出长毂一乘乘或为邻
　　孔氏曰言立社之祭是神明于地之道此句为下张本也地载万物者释地所以得神之由也天垂象者欲明地故引天为对地有其物天皆垂其象所谓在天成象在地成形也财并在地出故为人所取人知四时早晚皆放日月星辰以为耕作之候是取法于天故尊而祭之天子祭天是也所取财者故亲而祭之一切亲地而共祭社是也地既为民所亲故与庶民祭之以教民美报故也卿大夫之家主祭土神于中霤天子诸侯之国主祭土神于社以土神生财以养官与民故皆祭土神示其生养之本也社事祭社是也单尽也里居也社既为国之本故若祭社则合里之家并尽出故云单出里也此唯每家出一人不人人出也郑注皆往祭社于都鄙者案周礼都鄙公卿大夫之采地此卿大夫祭社其里之人皆往就祭此据采地言之也唯为社田国人毕作者田猎也毕尽也作行也既人人得社福故若祭社先为社猎则国中之人皆尽行也唯社丘乘共粢盛者向说祭社用牲此明祭社用米也丘乘者都鄙井田也九夫为井四井为邑四邑为丘四丘为乘唯祭社则使丘乘共其粢盛也粢稷也稷曰明粢在器曰盛所以报本反始结美报也案皇氏曰天子诸侯祭社则用借田之谷大夫以下无借田若祭社则丘乘共之示民出力也国人毕作是报本而丘乘共粢盛是反始言粢盛是社所生故云反始也
　　严陵方氏曰主以隂气而位于北墉凡此皆祭地以其神也主以日而位于南郊凡此皆祀天以其明也地为明而祭之以其神故此言社所以神地之道天为神而祀之以其明故后言郊所以明天道也且神者不明则其道与人絶矣明者不神则其道与人防矣载物以利民用故言取财于地垂象以示民则故言取法于天取财则有所养养者母道也故亲而不尊取法则有所教教者父道也故尊而不亲夫天地之所以施于人者固美矣则人之报之也可不尽其美哉出里谓离所居也作谓起行也出里与作互言之尔单毕皆尽也亦互言之故周官亦谓之竭作丘言其地也乘言其赋也夫社者隂之神军者隂之事使军赋之家而共粢盛于社各从其类也故将出征则冝乎社不用命则戮于社军行则祓于社凯旋则献于社皆以是尔故此不曰丘民而必曰丘乘也以非祭社则不必如是故每言唯焉则以本始有在乎此而报反之礼不可不重故也
　　马氏曰天以生物为功而其功幽故圣人阐之而为郊所以明天之道也地以成物为功而其功显故圣人则敛之而为社所以神地之道也以天逺于人则尊而不亲地近于人则亲而不尊故在天则明之欲民尊而亲之也在地则神之欲民亲而尊之也万物本乎天而亦本乎土故家以中霤为主国以社为主者示其不敢忘本之意也古者凡起徒役毋过家一人以其余为羡唯田与追胥竭作唯为社是单出里此近于家出一人也国人毕作此所谓竭作而其余无羡也唯为社田国人毕作人不爱其力也唯社丘乘共粢盛人不爱其财也此皆报本反始之意也横渠张氏曰家主中霤家非止卿大夫之家也祭中霤者祭其明也亦报天之义以不敢祭天故祭此明而已社土神也大夫以下成羣立社曰置社若谓大夫长于防里之间与百姓居者立社则大夫与百姓同事于社稷似非其类也恐是士大夫以下各以其辈类立社天子诸侯皆有自为立社士大夫不敢自各为社则恐结辈类以为社共事之然士大夫方社之日当从其君以礼社则所事于置社者或以子弟家老行事也今贵而至天子贱而至农夫皆知礼社独士大夫之家不预社事是不知身之所从来殊无戴天履地之报古者丘乘共粢盛恐十里之中立一社也
　　延平周氏曰周官以血祭祭社稷五祀中霤五祀之一而社稷之次故有国者以社为主而有家者则中霤而已社事单出里所以重民也社田毕作欲其皆晓于战阵也春秋之法作丘甲则书之而周官稍人掌令丘乘之法盖四邑为丘而丘作其甲则春秋所以罪丘赋之重至四丘为甸出兵车一乘则周官之通法也是积四丘然后出兵赋而丘以杀为主社隂神也亦以杀为主而出兵必告焉故社之祭必使丘乘之家共粢盛者示其丘乘之兵所以能以杀为主者其本始皆出于社而共粢盛所以报本反始也长乐刘氏曰役于公则家有定员役于社则羡徒皆作人人求福于其身也天子诸侯郊社宗庙粢盛取于神仓大夫都鄙粢盛取于丘乘也衣食本乎土故曰报本知平水土始于勾龙知播五谷始于后稷故以为配是曰反始焉
　　金华唐氏说见前
　　季春出火为焚也然后简其车赋而歴其卒伍而君亲誓社以习军旅左之右之坐之起之以观其习变也而流示之禽而盐诸利以观其不犯命也求服其志不贪其得故以战则克以祭则受福
　　郑氏曰凡出火以火出建辰之月火始出焚谓焚莱也简歴谓算具陈列之也君亲誓社誓吏士以习军旅既而遂田以祭社也言祭社则此是仲春之礼也仲春以火田田止弊火然后献禽至季春出火而民乃用火今云季春出火乃亲誓社记者误也社或为省流犹行也行行田也盐读为艳行田示之以禽使歆艳之观其用命否也谓禽为利者凡田大兽公之小禽私之失伍而获犹为犯命是求服其志不贪其得也
　　孔氏曰此一节论仲春祭社之前田猎取禽以祭社获福之事祭社既用仲春用焚当在仲春记者以季春民始出火遂误以天子诸侯用焚为季春也焚谓焚烧除治草出火谓出陶冶之火案春秋火出为夏三月故左氏昭六年郑人铸刑书火未出而用火故晋士文伯讥之若田猎之火则昆虫蛰后得火田以至仲春也既焚之后简选车马及兵赋器械之属歴其百人之卒五人之伍君亲誓此士众以习军旅既而遂田以所得之禽兽因以祭故云亲誓社或左或右或坐或起戒勅之以习军旅君亲自观于习武变动之事敎阵讫而行田礼驱禽于阵前以示士卒示流示之禽也利则禽也驱禽示之而歆艳之以小禽之利也于此之时观其士卒犯命与不犯军命者求欲服其士卒之志使进退依礼不欲贪其犯命茍得于禽言失伍得禽不免罚也其所为得礼故战则克胜祭则受福
　　严陵方氏曰木气终于辰故火顺所生而见司爟于季春则出火焉水气兆于戌故火受所胜而没司爟于季春则纳火焉圣人奉天时则为焚者特出火之事尔牧师凡田事賛焚莱是矣田猎之礼周官则行之于仲月而与此异豳诗月令则行之于季月而与此同此之所言亦泛记异代尔月令仲春择元日命民社则出火之田非为社也王制三田一为干豆二为賔客三为充君之庖则田固有不为社者矣夫社必先之以焚者盖焚其草而后可田故也且社主隂隂主杀则为社而有田因田而习军旅不亦冝乎月令所谓敎于田猎以习五戎车攻所谓因田猎而选车徒皆谓是尔车赋者即司马法自六尺为歩积之至于通通十为成成出革车一乘者是矣小司徒之职五人为伍五伍为两四两为卒卒伍者军旅之法立于伍成于卒故也简言于利否有所择歴言于夷险有所经曰简曰歴亦互言之故大司马止曰选车徒也以至车骤徒趋车驰徒走险野人为主易野车为主皆简歴之也誓即所谓羣吏聴誓于陈前是也誓特誓田而已而曰社者以为社而田故也左之右之即以旌为左右和门是矣坐之起之即以敎坐作进退之节是矣左右之位坐起之节亦莫不敎焉凡以观其习应变之事也流示之禽者驱其禽而流行以示之所谓设驱逆之车是矣此则盐之以利也夫田之禽犹战之虏也战之虏有赏而田之禽则无赏所谓大兽公之小兽私之是赏之之意也若失伍而禽则所利者小所害者大必有罚焉盖小人见利而忘法凡此但求服士卒之志使之不失伍尔不贪其所得之禽也夫以不教民战是谓弃之故因其田以习军旅则战之备也故以战则克无事而不田曰不敬故因其无事而岁三田则祭之备也故以祭则受福
　　马氏曰车赋者战之器也有器则不可无人故卒伍者战阵之人也歴有试之意
　　山隂陆氏曰孔子曰我战则克祭则受福用是道也延平周氏曰火星以春见以秋没故季春出火季秋纳火皆圣人奉天时也则为焚者特出火一事耳周官田猎于仲月豳诗月令与此行于季月不必同盱江李氏曰大司马中春敎振旅遂以搜田火弊献禽以祭社中夏教茇舍遂以苗田车弊献禽以享礿中秋教治兵遂以狝田罗弊致禽以祀祊中冬教大阅遂以狩田徒弊致禽馌兽于郊入献禽以享烝夫守国之备不可以不素习也不素习则敺市人而战之未足为喻也是故春教兵入平列陈如战之陈辨鼓铎镯铙之用以教坐作进退疾徐防数之节夏教茇舍而振旅之陈辨号名之用以辨军之夜事秋教师出如振旅之陈辨旗物之用至冬大阅简军实焉然而不祥之器不得已而用之若无故而习是习杀人也非示天下不复用兵之意也故因春搜夏苗秋狝冬狩而教焉鸟兽鱼鼈皆函血气若无故而杀是天物也作禽荒也故因祭社享礿祀祊享烝而行焉明非好兵也为田猎也非好田猎也为祭祀也外以彰事神之礼内以作不虞之备圣人之动其顺如此顾不足为后法乎
　　金华唐氏曰昔者圣人为矢以威天下盖取诸睽重门击柝以待客盖取诸豫于既济则曰思患而预防于萃则曰除戎器戒不虞先王虑患之深如此讲武之制所由立也坎之彖曰王公设险以守其国于象则曰常徳行习教事师之彖曰以此毒天下而民从之吉其象则曰容民畜众兊之彖曰说以先民民忘其劳说以犯难民忘其死于象则曰朋友讲习先王之寓兵于农而习武以田其兼得诸此乎兵至险也习之四时则无以不教弃民之患兵毒民也寓之庐井则无乆蓄不用之忧兵劳而犯难也习之田猎有说之义焉比邻郷井出入相友得讲习之义焉讲武于始以同其虑患之忧田猎于终以同其从禽之乐公私之义其初律以礼法其乆出于诚心故曰二之日其同载纉武功言私其豵献豜于公致禽之礼其初帅以官师其乆出于自尽故曰漆沮之从天子之所悉率左右以燕天子一五豝虞之仁也五豝一驺之仁也故曰搜田以时仁如驺虞则王道成也国人毕作而老者优壮者禽而长者厚故曰五十不为甸徒颁禽隆诸长者而弟达乎搜狩矣叛者取之服者舎之而威徳兼着故曰舎逆取顺失前禽也振旅先长者治兵先壮者而仁义之两得故曰昭文章明贵贱辨等列顺少长习威仪也自王至于庶人礼有等差自牧伯至于诸侯时有防数而上下之分明矣田车既好则狩于甫草选徒嚣嚣则苗于敖而险易之利尽矣鸟兽孳尾则搜于春五谷既植则苗于夏狝于既烝狩于毕时合围掩羣在所不忍而对时育物之道得矣大有宜造小有伯祷前有表貉后有馌兽社礿祊烝各顺其时而成民致力之义彰矣先王之讲武田猎其道悉备如此岂独仁心仁闻之所能实周公设官分职联事合治法制备具之所致也后世弃先王之典快心于从禽如诗人卢令之刺安意于僭礼如春秋搜阅之书则周公之典壊矣
　　天子适四方先柴
　　郑氏曰所到必先燔柴有事于上帝也书曰岁二月东廵守至于岱宗柴
　　孔氏曰此一节明天子廵守祭天之礼廵守至方岳先燔柴以告天尊天也
　　延平周氏曰天子廵守至于四岳先柴以告天也管仲尝以为自古七十二君皆有封禅其说虽不可信然观书之所谓至于岱宗柴序诗者所谓廵守告祭柴望周官所谓封于大神礼器所谓因名山升中于天之类岂非封欤书所谓纳于大麓岂非禅欤盖古非无封禅也特不为后世泥金检玉之费耳故文中子曰封禅之费非古也其秦汉之侈心乎
　　金华应氏曰四方惟天子所适者普天之下莫非王土也所适必先柴昊天曰明及尔出王昊天曰旦及尔游衍也噫其与周行天下将必有车辙马迹焉者异矣
　　郊之祭也迎长日之至也大报天而主日也兆于南郊就阳位也埽地而祭于其质也器用陶匏以象天地之性也于郊故谓之郊牲用骍尚赤也用犊贵诚也郑氏曰易说曰三王之郊一用夏正夏正建寅之月也此言迎长日者建夘而昼夜分分而日长也大报天大犹徧也天之神日为尊日太阳之精故就阳位也埽地而祭器用陶匏观天下之物无可以称其徳也尚赤者周也
　　孔氏曰自此至始也一节緫明郊祭之义郊祭用夏正此易纬干凿度文徧报天之一切神天之诸神唯日为尊故以日为诸神之主犹如君燕羣臣使膳宰为主人也燔柴在坛正祭于地故云埽地而祭陶谓瓦器尊及豆簋之属已具觧于上
　　延平周氏曰诗序曰噫嘻春夏祈谷于上帝也丰年秋冬报也此言郊之祭迎长日之至岂非孟冬之祈与孟秋之报者欤盖仲春仲秋日出夘而入酉则所以为长日故祭于春秋之孟月者乃迎其长日之至也大报天当以昊天为主此言主日误矣周官兆五帝于四郊是祭昊天则就圜丘而无兆祭五帝则其兆各顺四时而布于四郊如兆火帝于南郊盖迎夏之气不得不于南郊以为就阳亦误矣周官天地五方皆有牲币各放其器之色牧人谓凡阳祀用骍牲隂祀用黝牲是郊用牲不必骍唯宗庙为阳祀而骍亦阳之色故用之此书于文王所以言骍牛一诗于后稷所以言骍牺今以郊为用亦误矣
　　石林叶氏曰以郊为迎长日之至下言郊之用辛周之始郊日以至正以别鲁郑氏反之强以建夘为日至甚矣其诬也冬至之日祭天于圜丘此周之正礼不可易者也孟春建寅之月郊盖祈谷之祭尔鲁虽得郊不得同于天子是以因用郊之日以上辛三卜不从至建寅之月而止乃不郊书于春秋者甚明则鲁郊殆周祈谷之郊而已故左氏以为啓蛰而郊郑注明堂位孟春祀帝正建寅之月郑误以为建子季夏六月乃建未之月也郑又误为建巳之月杂记曰正月日至可以有事于上帝七月日至可以有事于祖七月而禘献子为之也盖为鲁不得郊日至故仲孙蔑欲取建未夏至而禘以配周郊祖所以记其失何与六月之禘乎凡周之政事大抵皆用夏正盖天时有不可乱故周官每以正岁别之郑氏本不晓郊禘之辨故以冬至之祭为大禘以祈谷为正郊此其言所以纷纷所引易说亦无据
　　横渠张氏曰自秦汉而下多因恠异然后立郊如鄜畤之类大抵不明于礼非正也孝经谓郊祀后稷以配天即昊天上帝宗祀文王于明堂以配上帝帝即五帝周之始郊日以至日至阳气之始也四时迎气之小者日至而郊迎气之大者于此可以见郊之大意郊之祭迎长日之至此之谓也家语言周之始郊日以至言日至则更不容卜言月至则有卜之理卜日则失气至之时矣以此知不必卜日圜丘扫地而祭所贵简易后世过侈皆失本意天道本简易天子之礼亦当简易繁文虚费帝亦不飨牲必牛盖牲之大无如牛也牲必养二帝牛不吉以为稷牛稷牛唯具然则二牛同时以用以此观之后稷与天同时而祭或谓郊祀以配天谓主稷后稷于配天之地后稷与天同祭配天是如天地此说虽与经有合处然自古未有此说其意亦深大尽曽深思一朝廷议南北郊同异乆不决大抵南郊圜丘冬至报本之时故服大裘器用陶匏稾秸之类北郊夏至之日报功之时也如此极易方报本则尚质及报功则备物而难者特以盛暑不可服羔裘又不知何所据必要服大裘冬裘夏古今同然况是季夏祭于明堂衮服则方泽岂必服大裘耶又以昊天有成命云郊祀天地也遂指以为天地当合祭岂不知祭天时地亦从祀而北郊祭地自如也大报天而主日配以月所以尽天道气之大者无如日月后世则百神皆从祀祀天至敬事也物无以称其徳故扫地不坛服以大裘配以陶匏礼以苍璧牲以犊燎以柴礼简诚至止当如是而已人道之防非所以事天地然必以其祖而配者物本乎天人本乎祖事天之礼成则事人之道不可不继也故当燔柴成礼之后迎祖尸入而以人鬼之礼祭之尸人象也俎簋笾豆人器也朝事馈食人礼也以祢对祖则祢亲而祖尊以祖对天则祖亲而天尊事天事人尽于爱敬此王者所以郊祀之意也严陵方氏曰日为阳夜为隂故阳生则日浸长而夜短隂生则夜浸长而日短郊之祭在建子之月而阳生于子故曰迎长日之至也至犹来也与月令仲夏日长至异矣故言迎焉祭天必迎长日之至者当是时阳始事矣天以始事为功也周官以冬日至致天神盖谓是矣以迎长日之至故以日为主天神不可得见所可瞻仰者日月星辰而已兆则为之分域如龟兆之可别也既曰兆于南郊矣又曰扫地而祭者盖筑坛谓之兆若兆五帝于四郊是矣扫地亦谓之兆若此所言是矣此主祭天而器之所象乃并言地者盖地道无成而代有终象地之性亦所以归功于天也故中庸言郊社之礼所以事上帝则亦与此互相明焉牲用骍即牧人所谓阳事用骍牲赤者盛阳之色大宗伯以玉作六器以礼天地四方以苍璧礼天而终言牲币各放其器之色则祀天之牲用苍而已乃与牧人所言异者盖赤为阳之盛色而苍与青乃其类也黒为隂之盛色而黄与白乃其类也若是则祀天之牲不必苍也亦从其类而已故止言放焉而牧人言凡阳祀以该之也以是知其止用骍也马氏曰郊必于冬至之日所以迎长日之将至言其迎之有渐也说者谓建夘昼夜分而日长其说盖非矣郊者所以祀天昊天上帝者天之贵神也神不得而见故大报天而以日为主祭于坛而列于众星之上盖日者阳之精也祭义言大报天而主日配以月而于此不言配以月者文略也就阳位者此释其郊之意也扫地而祭器用陶匏此释其以少为贵之意也
　　山隂陆氏曰郊祭迎长日之至周官所谓凡乐圜钟为宫冬日至于地上之圜丘奏之则天神皆降可得而礼矣礼务质略是之谓大报若社不美不足为报也故曰内之为尊外之为乐少之为贵多之为美不言教民此见独之事也非所以教民据教民美报焉天造而始之地作而终之故天言报在前地言报在后于其质也变就言于焉而已非有所就陶匏俭以质也董仲舒曰质朴之谓性天地之性人之性是也于郊故谓之郊言天无所不在以我祭于郊也故谓之郊而已于国则已防于野则已防祭之郊节矣长乐陈氏曰大宗伯牲币各放其器之色则天牲以苍而不以骍地牲以黄而不以黝者盖骍者阳之盛色阳祀以骍为主而不必皆骍黝者隂之盛色隂祀以黝为主而不必皆黝则牧人所言亦其大率而已郊特牲之骍犊閟宫之骍牺此祀天之用骍者也旱麓信南山之骍牲閟宫之骍刚洛诰之骍牛此宗庙之用骍者也尔雅曰黄牛黑唇曰犉诗曰杀时犉牡此社稷之用黝者也诗曰来方禋祀以其骍黑则四方有用骍黑者矣孔子曰犂牛之子骍且角山川其舎诸则山川亦有用骍者矣【礼书】
　　郊之用辛也周之始郊日以至
　　郑氏曰言日以周郊天之月而至阳气新用事顺之而用辛此说非也郊天之月而日至鲁礼也三王之郊一用夏正鲁以无冬至祭天于圜丘之事是以建子之月郊天示先有事也用辛日者凡为人君当齐戒自新耳周衰礼废儒者见周礼尽在鲁因推鲁礼以言周事
　　孔氏曰郑言上文迎长日之至自据周郊此云郊之用辛始郊日以至据鲁礼明堂位云鲁君孟春祀帝于郊又杂记云正月日至可以有事于上帝故知冬至郊天鲁礼也鲁唯一郊不与天子郊天同月转卜三正故谷梁传有三卜郊不从则止易纬云三王之郊一用夏正夏正月阳气始升日者阳气之主日长而阳气盛故祭其始升而迎其盛月令天子正月迎春是也若冬至祭天隂气始盛祭隂迎阳岂为理乎言周之始郊者谓鲁之始郊始者对建寅之月天子郊祭鲁于冬至之月先有事故云始也案王氏曰此为周郊上文云郊之祭迎长日之至谓周之郊祭于建子之月而迎此冬至长日之至也而用辛者以冬至阳气新用事故用辛也周之始郊日以至者对建寅之月又祈谷郊祭此言始者对建寅为始也祭天或云用冬至之日或云用冬至之月据周礼似用冬至之日据礼记郊日用辛则冬至不恒在辛似用冬至之月
　　横渠张氏曰自冬至之日以乐降神为郊之始而未祀既降神乃用辛日而祀故曰迎长日之至又曰郊之用辛也周之始郊日以至
　　严陵方氏曰噫嘻言春夏祈谷于上帝则知周之郊非一周以建子之月为正则冬至之郊为岁之始郊矣始郊言以至则祈谷之郊不必以至于周之郊言日至则用辛之郊不必皆用也
　　马氏曰此对祈谷之郊则为始故言始郊周礼冬至日祭天于地上之圜丘圜丘与郊一也王肃曰郊则圜丘圜丘则郊盖郊者圜丘之地而圜丘者郊之坛由是言之则始郊乃周之礼康成以为鲁礼非也康成以圜丘祭天而郊祭感生帝则又非也凡郊皆所以祀昊天上帝周礼以禋祀祀昊天上帝是也盖康成所疑有三以周礼王祀昊天上帝则服大裘而冕于此则王被衮此其疑一也周礼以玉路祀天而于此则乗素车其疑二也周礼以苍璧礼天而于此则性用骍而尚赤其疑三也夫记者之言非必止于记周而已泛而记之也则安知不杂于夏殷之礼乎山隂陆氏曰郊之用絶句言郊之用者辛也今周之始郊日以至
　　卜郊受命于祖庙作于祢宫尊祖亲考之义也卜之日王立于泽亲聴誓命受教諌之义也献命库门之内戒百官也大庙之命戒百姓也
　　郑氏曰受命谓告之退而卜泽泽宫也所以择贤之宫也既卜必到泽宫择可与祭祀者因誓勅之以礼也礼器曰举贤而置之聚众而誓之是也王自泽宫而还以誓命重相申勅库门在雉门之外入库门则至庙门外矣大庙祖庙也百官公卿以下也百姓王之亲也入庙戒亲亲也王自此还齐路寝之室库或为廐
　　孔氏曰郊事既尊不敢专輙故先告祖后乃卜亦如受命也作灼也祢宫祢庙也先告祖受命又至祢庙卜之也考亦祢也尊祖故受命命宜由尊者出亲祢故作作是事事冝就亲近者也以射择士因呼为泽宫至泽宫射以择助祭之人是举贤而置之也又使有司誓勅旧章齐戒之礼王又亲聴受命是聚众而誓之也告祖作祢是受教义立泽听誓是受諌义王自泽宫而还至欲致齐之时有司献王所以命百官之事王乃于库门之内戒百官大庙之内戒百姓百官防故在公朝重戒之百姓王之亲属故在太庙而重戒之
　　横渠张氏曰受命祖庙作祢宫次序之宜　又曰献命于库门之内必是鲁礼他国无库门天子臯应路而已
　　秦溪杨氏曰此章初言周之始郊王立于泽王皮弁以聴祭报王被衮以象天言王者不一而足而郑注以为鲁礼鲁可称王乎鲁之郊禘非礼也圣人尝叹之矣况可以称王乎
　　严陵方氏曰卜郊盖指用辛之郊尔以其有上辛中辛下辛故周郊以日至而大宰于祀大神示言卜日者崔氏谓卜日以至为主不吉乃用他日理或然也受命则受之而已作则质其可否焉于祖则受命以其能始事故也于祢则作以其能成事故也于祖曰庙以其逺而神事之也于祢曰宫以其近而人事之也尊亲之义又在于是矣作即灼也灼之将以作事故以作言之以一人之尊亦亲聴誓命则以严上故也聚众而誓非为王也特助祭者尔而王亦亲聴之故有受教諌之义百官授之以官者羣臣之谓也百姓赐之以姓者诸侯之谓也诸侯亲而尊故于大庙戒之百官防而卑故于库门戒之
　　延平周氏曰郊之礼岁有常而卜之必受命于祖庙者先王一举事未尝不禀受于鬼神也受命必于祖作必于祢者先王之于祖则致其义义则尊之而于祢则尽其仁仁则亲之故也泽宫择助祭者之所故冢宰于此誓命其助祭者而王亦亲聴之盖示其君之于臣其上则有所受教而其下则受諌而已周官司宼之职谓禋祀五帝则戒之日涖誓百官戒于百族所谓誓百官即外朝之戒也所谓戒百族即大庙之命也然百官必戒于外朝而万民必戒于大庙者古之百官皆贤能之士但临之以司冦之刑官而戒于外朝可也若万民则愚矣虽临之以刑官而又当质之以鬼神故戒之必于大庙也
　　山隂陆氏曰卜郊卜辛也祢不言庙避上柤庙春秋传曰周公称大庙鲁公称世室羣公称宫泽不言宫避祢宫也有所择而泽之泽之若雨露槩与之不得谓之泽矣老子曰莫之令而自均王立于泽而聴誓命着言行无择而后可以择人毛诗传曰雍泽也然则泽盖学宫辟雍是矣亲聴誓命王不言戒言誓而已亦言之法若于其师受教若于其保受諌百官言献命尊之也其尊之也将以责之也变言大庙之命亲之也其亲之也亦将以责之也
　　祭之日王皮弁以听祭报示民严上也丧者不哭不敢凶服汜埽反道郷为田烛弗命而民听上
　　郑氏曰报犹白也夙兴朝服以待白祭事者乃后服祭服而行事也周礼祭之日小宗伯逆粢省镬告时于王告备于王也反道刬令新土在上田烛田首为烛皆谓郊道之民为之也弗命而民聴上化王严上也孔氏曰郊日之朝天子早起服视朝皮弁之服以听之小宗伯告日时早晚及牲事备具教人尊严其君上也未郊故未服大裘也郊祭之旦人之丧者不哭又不敢凶服而出以干王之吉祭汜埽广埽也六郷之民广埽新道于田首设烛照路凡此并非王命民化王严上故也然周礼蜡氏云凡国之大祭祀令州里除不蠲禁刑者任人及凶服者以及郊野而此云不命者作记之人盛美民聴上之义未必实然也延平周氏曰祭报祭之日宗伯报王以行礼也以视朝之服而聴宗伯之报所以示民严上也丧者不哭不敢凶服所以异其吉汜埽反道所以去其旧郷为田烛所以尚其质如此则弗命而民聴上盖民之奉君犹君之奉天果君能奉天则民自化矣
　　马氏曰报其时之早晚与牲之备否事之小者而皮弁以聴之所以尊天而不敢慢也不惟不敢慢于天亦示其民之所以知严也以天子之尊而其严如此则民莫不从而效之故丧者不哭不敢凶服汜埽反道郷为田烛弗命而民聴上也
　　山隂陆氏曰丧者不哭不敢凶服以尊胜亲也祀天尊尊祀地亲亲汜埽反道涤除澡雪所以事天也郷为田烛郷可使知人者主郊以烛目社以粢盛养地事也据丘乘共粢盛亦言丘乘小社也弗命而民聴上即社有命之者矣
　　祭之日王被衮以象天戴冕璪十有二旒则天数也乘素车贵其质也旂十有二旒龙章而设日月以象天也天垂象圣人则之郊所以明天道也
　　郑氏曰衮象天谓有日月星辰之章此鲁礼也周礼王祀昊天上帝则服大裘而冕祀五帝亦如之鲁侯之服自衮冕而下也天之大数不过十二设日月画于旂上素车殷路也鲁公之郊用殷礼也明天道谓则之以示人也
　　孔氏曰乘殷朴素之车贵其象天之质旂画龙为章龙为阳气变化日月以光照下皆是象天也天垂象圣人则之郊所以明天道者緫结王被衮以下天垂日月之象圣人事事则之鲁用王礼作记之人既以鲁礼而为周郊遂以鲁侯称王也
　　长乐陈氏曰周官司裘掌为大裘以共王祀天之服司服祀昊天上帝则服大裘而冕礼记曰郊之祭王被衮以象天然则合周官礼记而言之王之祀天内服大裘外被龙衮龙衮所以袭大裘也记曰裘之裼也见美也服之袭也充美也礼不盛服不充故大裘不裼则袭衮可知也议者以司裘言大裘祀天而不及衮司服言大裘而冕祀昊天上帝在衮冕之上谓大裘而冕则不加衮是不知先王祀天以冬至之日为正而裘又服之本也故取大裘以名之犹之朝服缁衣羔裘而诗独称羔裘如濡羔裘豹袪羔裘逍遥燕服端蜡服黄衣皆狐裘而诗独称狐裘以朝狐裘防茸狐裘黄黄则裘之上未尝无衣也裘之上未尝无衣而衣之下有不用裘故屦人曰凡四时之祭祀以冝服之则凡春夏秋之祀不必服裘所以适时之冝而已古者犬羊之裘不裼必袭之也表裘不入公门必裼之也是裘有裼之而不袭有袭之而不裼未有表之而不裼袭者则徒服大裘而无袭非礼意也郑志谓大裘之上又有衣此尤无据也礼记唯君黼裘以誓省大裘非古也则戒誓省眡用黼裘而后世服大裘焉故记者讥之夫先王祀天有文以示外心之勤有质以示内心之敬故因丘扫地陶匏稾鞂防鼏椫杓素杓素车之类此因其自然以示内心之敬者也执镇圭缫借五采五就旂龙章而设日月四圭有邸八变之音黄钟大吕之钧此致其文饰以示外心之勤者也然则内服大裘以因其自然外被龙衮戴冕璪以致其文饰不以内心废外心不以自然废文饰然后事天之礼尽矣【礼书】
　　严陵方氏曰天以龙为用而衮以龙为首故被衮以象天经言天子龙衮是也璪者聚采以贯玉而有华藻故谓之璪字通于藻见玉藻觧左氏传曰周之王也制礼上物不过十二以为天之大数也彼有象而我象之之谓象故于龙言象彼有则而我则之之谓则故于数言则以画龙而文成焉故曰章以日月而设饰焉故曰设然巾车之职则王玉路以祀而乘素车司常之职则日月为常交龙为旂是设日月者无龙章设龙章者无日月而此言龙章而设日月乃与周礼不同者容泛记前代之礼尔龙也日月也数也质也皆天所示之象也而圣人观之以为仪物之则故曰天垂象圣人则之以天道逺而难知神而莫测故郊之仪物必观象而作焉则所以明之也故曰郊所以明天道也
　　马氏曰衮被于身冕戴于首天徳精微无可称者故素车所以贵质乘素车言贵其质则旂十有二旒龙章而设日月象天者言其文也天道至教圣人至徳故天垂象圣人则之天之道幽而不可知故郊所以明天道也
　　山隂陆氏曰则天数不言以直则之也若以象天以象之而已素车大路之素未集也盖玉路之璞周官巾车王乘玉路以祀非祀天也王被衮服大裘质在内也乘素车建大常质在下也言地载万物天垂象则昭布在上皆地之精神也以故为社是所以神地之道易所谓微显是矣言天垂象圣人则之则衣服在下皆天之象数也以故为郊是所以明天之道易所谓阐幽是矣社推见至隐故言所以神在所以然之前郊本隐以之显故言所以明在所以然之后圣人所以神明天地之道在礼郊社是也在易乾坤是也　又新说曰古者郊祀之礼内服大裘其上加衮以被之故凡裘言服而衮言被然周礼祭天王乘玉路建大常特牲祭天王乘素车建大旂则祭天之礼有两旂两车也盖乘玉路建大常者即道之车也祭之日驭之以适郊乘素车建大旂者即事之车也祭之日驭之以赴坛何以知其如此也曰巾车王之玉路钖樊缨十有再就建大常十有二斿以祀则凡王之祭祀无所不乘矣祭天者礼之至也而乘泛祭之玉路以祭之以物则非文以志则非敬非礼意故知乘素车建大旂以祀之而玉路者乗之以适郊固有两车也虽然车旂之有两非特祭天也四时之田王乗戎路建大常而巾车之职曰木路前樊鹄缨建大麾以田则田之车旂亦以两盖乗大路建大麾者即道之车也与王乗玉路建大常同意乗戎路建大常者即事之车也与王乗素车建大旂同意故巾车曰掌公车之政令辨其用与其旗物而等序之以治其出入治其出入者以明两车有事焉乗之以出入非即事之车也大驭曰掌驭玉路以祀及犯軷王自左驭盖犯軷者王出国门之祭也王出国门乗玉路则所谓乘玉路建大常以即郊明矣郊特牲曰祭之日王被衮以象天乘素车贵其质也龙章而设日月璪十有二旒以象天也乗素车在于被衮之后则所谓乗素车建大旂以即坛明矣凡此者皆周制也故成王以周公为有大勲劳于天下命鲁公祀周公以天子之礼乐而鲁君孟春乗大路载弧韣旂十有二旒日月之章祀帝于郊配以后稷是也然则郊之祭也其序可推而知矣尝试言之盖祭之日夜向晨王皮弁以聴祭报而小宗伯告时于王则王易皮弁服衮冕乗玉路建大常以适郊既至下玉路息大次又衮冕以聴祭报而小宗伯告备于王则王脱衮着大裘以衮被之易玉路乗素车建大旗以即坛既至下素车捧帛升柴置于牲上以焚之致天神祭法所谓燔柴于泰坛此先后之序也或曰司常掌九旗之物名日月为常交龙为旂旂有升降之龙而已盖无三辰而郊特牲云龙章而设日月何也曰此大旂也非诸侯之所常建故其上又有日月星辰之章以祀天神非特有升降之龙也明堂位曰旂十有二旒日月之章觐礼曰王建大旂以象日月星辰升龙降龙拜日于东门之外左传云三辰旂旗昭其明也然则龙旂而设日月其来固乆矣
　　三山林氏曰黄帝始备衣裳之制舜观古人之象绘日月星辰山龙华虫于衣绣宗藻火黼黻于裳以法乾坤以昭象物所以彰天子之盛徳能备此十二物也使服其服者当须有是盛徳焉绘以三辰所以则天之明尤为君徳之光自黄帝以来歴代之制莫不然也周人特备以斿缫之数耳固礼无十二章之文司服惟有衮冕至冕说者谓周登三辰于旗服惟九章呜呼何说之异也自尧舜至三代文物日以盛名分日以严仪章日以着夫子于四代礼乐特曰服周之冕取其文之备尊卑之有辨也何得至周反去三辰之饰盖不过据左氏三辰旂旗之文左氏谓旗有三辰何尝谓衣无三辰邪岂有王者象三辰之明歴代皆饰于衣周人特饰于旗有何意乎况又谓上公九章而王服亦九章将何所别周公制礼防乱万世乃至于无别与郊特牲云祭之日王被衮以象天则十二章备郑氏谓有日月星辰之章此鲁礼也夫被衮以象天周制固然也何鲁之足云岂有周制止九章鲁乃加以十二之理乎
　　秦溪杨氏曰详玩司服经文则知有虞作服十二章周亦十二章昭然甚明公之服自衮冕而下侯伯之服自鷩冕而下鷩冕七章衮冕九章推而上之则天子之服十二章可知享先王则衮冕衮冕者绘衮龙于服而冕也享先公飨射则鷩冕鷩冕者绘华虫于服而冕也盖服有六而冕则一先郑谓六服同冕是也祀昊天上帝之服十二章则绘三辰于服而冕可知也今不曰三辰而冕而曰大裘而冕果何欤盖享先王先公之礼备乎文则以衮鷩之文名之祀昊天上帝之服尚乎质则以大裘之质名之与牲用犊席用稾鞂器用陶匏之意同所以尊天也祀昊天上帝之服虽不言三辰然服备十二章则三辰不待言而可见矣郑氏乃谓有虞十有二章至周而以日月星辰画于旌旗冕服惟有九章然公自衮冕而下王又自衮冕而下君臣同冕略无区别必无是理贾公彦云郑氏九章此无正文并郑以意觧之则防家已知其非而不信之矣惟其并以意觧故后世遵用其说始有悟其上下之无等尊卑之失次者魏文帝以公卿衮衣黼黻之制疑于至尊遂制天子服绣衣公卿织文矣唐长孙无忌以帝祭日月服冕旒三章而三公亚献服衮孤卿服毳鷩贵贱无分而天子遂止于服衮他冕尽废者矣先王制礼必本于天理人情之公自上古至于周天子仰则天数路十二就常十二斿马十二闲圭尺二寸缫十二就而冕服之章莫不皆然郑氏谓周以日月星辰画于旗而冕止九章不知龙登于旂山登于爼黼登于扆九章亦可损乎前乎康成如汉明帝用欧阳说义天子备十二章三公诸侯用山龙九章九卿以下用华虫七章其说犹用周礼也自郑氏以意觧九章之说于是乎始故行之后世卒有不厌于人心并与古制而去之者可胜叹哉
　　延平周氏曰王被龙衮以象天徳戴冕璪十有二旒以则天数旂十有二旒言周之郊礼也乗素车者言殷之郊礼也先儒以为鲁公之郊用殷礼则非也然周官司服之职谓祀昊天上帝则服大裘而冕祀五帝亦如之享先王则服裘冕是祀天止用羔裘而不用衮衣何也夫孟冬之北郊与仲冬之圜丘则用大裘可也如仲夏之祈谷与季冬之迎气而亦用羔裘则非先王养人欲之意孔子曰缁衣羔裘素衣麑裘盖有裘则必有衣有衣则不必有裘者礼之常也故周官司服于祀昊天止言裘则知必有衣于先王而下止言衣则知必有裘岂非冬之祭则服必以裘而加以衣至于夏之祭则衣而已











　　礼记集说卷六十五
　　钦定四库全书
　　礼记集说卷六十六　　　　宋　卫湜　撰
　　帝牛不吉以为稷牛帝牛必在涤三月稷牛唯具所以别事天神与人鬼也
　　郑氏曰帝牛不吉以为稷牛养牲必养二也涤牢中所搜除处也唯具遭时又选可用也
　　孔氏曰郊天既以后稷为配故养牲养二以拟祭也若帝牛不吉或死伤则用稷牛为帝牛其祭稷之牛临时别取用之为犹用也既又覆说帝牛既尊必须在涤三月今帝牛不吉故取稷牛亦已在涤三月其祀稷之牛临时别取故云稷牛唯具天神既尊故须在涤人鬼稍卑唯具而已是分别天神与人鬼不同也郑注捜除谓捜埽清除周礼养马谓之廋人遭时谓帝牲遭灾之时既用稷牲其祀稷牲临时选其可者凡帝牲稷牲初时皆卜取其牲系于牢刍之三月若临时有故乃变之也
　　长乐刘氏曰帝牛不吉以为稷牛在涤三月然后卜也稷所以配天也故其牲唯具以帝为尊焉万物本乎天人本乎祖此思文之诗所以颂稷而配天也严陵方氏曰谓之涤则以精洁为义唯具则取足而已不必三月之涤也充人掌系祭祀之牲牷祀五帝则系于牢刍之三月享先王亦如之则人鬼之牲亦刍之三月矣此止曰唯具者盖刍之三月以祀天神为称人鬼则如之而已故有时而唯具亦可也帝为天神稷为人鬼
　　山隂陆氏曰言养牲必养二卜以为帝牛不吉则以为稷牛此亦所以别事天神与人鬼也据稷牛不卜公羊传曰养牲养二卜帝牲不吉则拔稷牛而卜之何休谓二卜语在下此读养牲养二之误也主郊以牲目社以兽且言在涤致敬也郊致敬社致养亦言之法据唯为社田国人毕作
　　延平周氏曰王自立社曰王社则祭社而不祭稷故周官封人谓掌设王之社壝者是也王为羣姓立社曰大社则祭社而祭稷故此言帝牛不吉以为稷牛者是也凡言社未必言稷言稷莫不兼社而有言社言稷何也言社以土为主言稷以谷为主
　　万物本乎天人本乎祖此所以配上帝也郊之祭也大报本反始也
　　郑氏曰言俱本可以配
　　孔氏曰此一经论祖配天之义人本于祖物本于天以配本故也大报本反始者释所以郊祭天之义天为物本祖为王本祭天以祖配之所以报谢其本反始者反其初始谢其恩谓之报归其初谓之反横渠张氏曰祭先之道其不可得而推者则无可奈何其可知者无逺近多少当尽祭之祖岂可不报盖根本所系虽逺乌得无报郊祀后稷以配天周止知后稷是己之始祖己上不可知天则是万物之祖故祭天则以始祖配之虽庶人必祭及髙祖比之天子诸侯止有防数耳如祭法庙数有不及祖者是不祭祖也以理论之人无贵贱上下皆须祭及髙祖以有服故也如五世祖若在死则岂可不为服乎礼虽无此服当以义起昨朝廷太宗袒免亲祖免亲止于卑小施于尊者岂可言袒免
　　蓝田吕氏曰祀天礼之至敬者也物无以称其徳故礼简诚至则事天之礼盛矣然人道有所未尽故从其祖配之所谓配者当于祀天礼成之后迎祖尸而已以人鬼之礼祭之必配祭者所以尽人道之至爱凡言配天及郊祀之有尸者义当如此【详见前章横渠先生说】严陵方氏曰万物皆天之所生而人则祖之所生如是则祖与天合矣故推祖以配天故曰此所以配上帝人物所本如此安可不知报本而反始哉故言郊之祭大报本反始也
　　山隂陆氏曰家主中霤国主社示本也此诸侯大夫之事万物本乎天人本乎祖此所以配上帝也此天子之事丧服传曰都邑之士则知尊祢矣学士大夫则知尊祖矣诸侯及太祖天子及其始祖之所自出祢本也祖亦本也太祖亦本也其始祖之所自出亦本也郊之祭不言所以尚非所以也据社所以报本反始也
　　延平周氏曰孝经曰郊祀后稷以配天宗祀文王于明堂以配上帝是祖之所配于圜丘者昊天而考之所配于明堂者上帝此言万物本乎天人本乎祖而反言配上帝何也天言其体帝言其用故对而言则天与帝异离而言则帝即天也天即帝也易之象曰先王以作乐崇徳殷荐之上帝以配祖考其言上帝与此同意
　　天子大蜡八伊耆氏始为蜡蜡也者索也岁十二月合聚万物而索飨之也
　　郑氏曰所祭有八神伊耆氏古天子号也索谓求索也岁十二月周之正朔谓建亥之月也飨者祭其神也万物有功加于民者神使之也祭之以报焉造者配之也
　　孔氏曰此一节论蜡祭之事八蜡先啬一司啬二农三邮表畷四猫虎五坊六水庸七昆虫八所祭之神合聚万物而索飨之但以此八神为主大者是天子之蜡对诸侯为大天子既有八神则诸侯之蜡未必八也谓若先啬古之天子诸侯未必得祭也周礼大司乐六变而致象物及天神郑云象谓日月此不数者先啬司啬并是人神有益于人水庸之属有益稼穑故祭之天神象物去人县逺虽祭不为八神之数明堂云土鼓苇籥伊耆氏之乐礼运云夫礼之初始诸饮食蒉桴土鼓俱称土鼓则伊耆氏神农也以其初为田事故为蜡祭下云主先啬则岂神农自祭其身乎盖神农伊耆一代之緫号其子孙为天子者始为蜡祭也郑注造者谓造此蜡祭配此八神而祭横渠张氏曰八蜡以记四方八者先啬一也是始治稼穑者据易则是神农也司啬是修此职者二也农三也邮表畷四也猫虎五也坊六也水庸七也百种八也百种百谷之种也祭之以民食之重亦报其啬所成旧说以昆虫为八虫是为害者不当祭百种或致此百种而祭之或只祭稷而已
　　长乐陈氏曰蜡之为祭所以报本反始息老送终也其服王冕而有司皮弁素服葛带榛杖其牲体疈辜其乐六乐而奏六变吹豳颂击土鼓舞兵舞帗舞其所致者川泽山林以至土示天神莫不与焉则合聚万物而飨之者非特八神也而所重者八以其尤有功于田故也其神之尊者非特先啬也而所主者先啬以其始有事于田故也古者蜡则饮于学党正属民饮酒于序是也既蜡则腊先祖五祀于庙仲尼与于蜡賔事毕出游于观之上是也然则腊亦谓之蜡矣先儒以郊特牲言皮弁素服而祭又言黄衣黄冠而祭则二祭之服不同月令言祈来年于天宗割祠于公社又言腊先祖五祀则祈腊之名不同于是谓皮弁素服而祭与祈来年于天宗蜡也黄衣黄冠而祭与腊先祖五祀腊也蜡以息老物腊以息民息民固在蜡后矣此记所以言既蜡而休民息己也周蜡于十有二月秦腊于孟冬皆建亥之月也晋侯以十二月灭虢遂袭虞宫之竒曰虞不腊矣则腊在蜡月可知矣古者腊有常月而无常日祖在始行而无常时由汉以来溺于五行之说以王曰祖以衰曰腊其失先王之礼逺矣先儒谓蜡六奏乐而礼毕东方之祭则用太蔟姑洗南方蕤賔西方夷则无射北方则黄钟为均于礼或然　又曰伊耆氏掌共王之杖咸以老者待杖然后安犹老物待蜡然后息也伊耆氏已有功于耆老者矣故后世以其官为姓周又以其姓名官先儒谓其始制鼓籥又始为蜡于是以为古王者之号然古之制法者首造厯大桡作甲子仓颉造书之类岂皆古王者哉果伊耆氏实古王者之号周人固应尊异而神之不宜列于衔枚氏壶涿氏而以下士之官名之也
　　严陵方氏曰合而言之则曰大蜡分而言之则曰八蜡曰大蜡八者则知自八者之外皆其小也八蜡先啬也司啬也农也邮表畷也猫也虎也坊也水庸也周官有伊耆氏以共杖咸盖杖所以扶老岂非以伊耆氏始为蜡以息老物故共杖咸者以是名官乎此所以言伊耆氏始为蜡也昔之所用者物之形今之所索者物之灵故索而乃可飨焉党正所谓国索鬼神而祭祀是矣凡物之种种固已离矣十二月物之合聚之时也先王因其合而合之因其聚而聚之以索飨不亦冝乎
　　马氏曰建亥之月五谷已入万物所以成者神有以相功于其幽民有以致力于其明神有功以相其幽则报之民有力以致其明则劳之所谓百日之蜡一日之泽是也
　　山隂陆氏曰大蜡八先啬一司啬二祭百种以报啬三飨农及邮表畷四禽兽五迎猫六迎虎七祭坊与水庸八老物以佚死物以息蜡之祭也周官伊耆氏掌共杖咸取其老物以佚蜡氏掌除骴取其死物以息先儒谓伊耆氏神农氏也通其变使民不倦神而化之使民冝之是之谓神农有以劳之必有以佚之有以作之必有以息之是之谓伊耆蜡读如乍一有一亡为乍物之死生少老一有一亡何有穷矣是之谓蜡
　　延平周氏曰歳十二月即夏之十二月乃建丑之月也盖建丑之月谓之蜡始可为息民之祭果周之十二月则岂得谓息民之祭乎
　　蜡之祭也主先啬而祭司啬也祭百种以报啬也飨农及邮表畷禽兽仁之至义之尽也古之君子使之必报之迎猫为其食田防也迎虎为其食田豕也迎而祭之也祭坊与水庸事也
　　郑氏曰先啬若神农者司啬后稷是也啬所树蓺之功使尽飨之故云祭百种以报啬农田畯也邮表畷谓田畯所以督约百姓于井间之处也诗云为下国畷邮禽兽服不氏所教扰猛兽也迎而祭之迎其神也水庸沟也
　　孔氏曰以先啬为主司啬从祭种曰稼敛曰啬云啬者取其成功收敛受啬而祭也祭百种以报啬为下起文百种则农及邮表畷禽兽等所以祭之者报其助啬之功使尽飨焉田畯有功于民邮若邮亭屋宇处所表田畔畷者谓井畔相连畷于此田畔相连畷之所造此邮舎田畯处焉禽兽即下文猫虎之属言禽兽则助田除害者皆悉包之特云猫虎举其除害甚者不忘恩而报之是仁有功必报之是义也蜡祭仁义之至尽也坊者所以蓄水亦以障水水庸者所以受水亦以泄水祭此坊与水庸之神郑所引诗者齐鲁韩诗也恐迎猫虎之身故注云迎其神
　　严陵方氏曰上言祭下言飨互相备也百种百谷之种也百种乃啬之所成故祭百种以报啬也农则致所掌以养人而不失其时者也邮则田官于此有所识畷则田官于此有所联皆督约农事之处也故三者合为八蜡之一焉防之与豕皆足以为田之害而猫与虎能食而除之迎其神而祭之则所以报之也于猫虎如此则六者可知矣
　　马氏曰先啬者其智足以剏物立于其先司啬者因其成法而谨司其职而已故祭则以先啬为主而以司啬配之
　　山隂陆氏曰先啬田祖也司啬田畯也若稷自于秋报之然则飨农飨农而已周官籥章凡国祈年于田祖龡豳雅击土鼓以乐田畯祭百种祭百谷之种以报啬也农其分也邮其过者也虽勿索可也禽兽为其害我也故除之矣虽亦勿索可也今皆索而飨之是所谓仁之至义之尽矣表表而祭之若祭表貉是也畷畷而祭之若畛于鬼神是也据此表畷禽兽接祭而已矣先儒谓接祭无迎尸之事祭坊与水庸事也何以不言及水坊外也庸读如民功曰庸之庸祭坊谓以坊御水祭水谓以水御旱为其用之也故祭之故曰庸事也虽仁非仁之至虽义非义之尽延平周氏曰索飨及于禽兽可谓仁之至义之尽也尽于义然后至于仁故于仁言至义言尽君子之于物莫不各因其才而使之虽使之甚劳亦必有以为之报此使人之术与忠厚之道常见于祭祀之间也坊与水庸以其有事于我故祭之
　　讲义曰曰至曰尽不以鄙贱而忽焉之意也
　　曰土反其宅水归其壑昆虫毋作草木归其泽皮弁素服而祭素服以送终也带榛杖丧杀也蜡之祭仁之至义之尽也黄衣黄冠而祭息田夫也野夫黄冠黄冠草服也
　　郑氏曰土反其宅至归其泽蜡祝辞也若辞同则祭同处可知矣壑犹坑也昆虫暑生寒死螟螽之属为害者也送终丧杀所谓老物也素服衣裳皆素黄衣黄冠而祭谓既蜡腊先祖五祀也于是劳农以休息之论语云黄衣狐裘黄冠草服言祭以息民服众其时物之色季秋而草木黄落
　　孔氏曰土即坊也及归也宅安也土归其宅则不崩水即水庸水归其壑谓不泛溢昆虫毋作谓不为灾草苔稗木榛梗之属当各归生薮泽之中不得生于良田害嘉谷也陈辞有水土昆虫草木者以其无知故特有辞也先啬之属有知故不假辞草木有辞则当有神八蜡不数之者以草木徧地皆是不如坊与水庸之属各指一物也案周礼籥章云国蜡祭则吹豳颂息老物以物老故素服物老将终故带榛杖素服谓白素衣积素裳经不云皮弁者从上省文也素服送终是仁恩带榛杖示隂气断割故云仁之至义之尽也田夫则野夫也野夫着黄冠是季秋之后草色之服故息田夫而服之也
　　长乐陈氏曰皮弁素服而祭者蜡祭四方百物也黄衣黄冠而祭者腊先祖五祀也蜡以息老物故服送终之服而以皮弁素服带榛杖腊以息民故服田夫之服而以黄衣黄冠然周礼司服王祭羣小祀则冕郑氏曰羣小祀林泽坟衍四方百物之属也大宗伯以疈辜祭四方百物郑氏曰四方百物磔禳及蜡祭也王于蜡服冕而有素服与黄冠者盖执事者之服欤【礼书】
  </div>
  <div class="pagination">
   <a href="礼记集说_page61.html">
    上一页
   </a>
   <span>
    ...
   </span>
   <a href="礼记集说_page57.html">
    57
   </a>
   <a href="礼记集说_page58.html">
    58
   </a>
   <a href="礼记集说_page59.html">
    59
   </a>
   <a href="礼记集说_page60.html">
    60
   </a>
   <a href="礼记集说_page61.html">
    61
   </a>
   <span class="current-page">
    62
   </span>
   <a href="礼记集说_page63.html">
    63
   </a>
   <a href="礼记集说_page64.html">
    64
   </a>
   <a href="礼记集说_page65.html">
    65
   </a>
   <a href="礼记集说_page66.html">
    66
   </a>
   <a href="礼记集说_page67.html">
    67
   </a>
   <span>
    ...
   </span>
   <a href="礼记集说_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
