<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 117 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 117 页/共 117 页</h1>
    <div class="content">　　妇赞者荐韭、菹、醢，菹在南方。妇人赞者执枣、糗授妇赞者，妇赞者不兴，受，设枣于菹南，糗在枣东。（妇人赞者，宗妇之弟妇也。今文曰妇也，赞者执枣糗授妇赞者，不兴受。）
　　佐食设俎于豆东，羊，豕折，羊脊、胁，祭肺一、肤一、鱼一、腊。（豕折，豕折骨也。不言所折，略之。《特牲》主妇觳折，豕无脊胁，下主人，羊豕四体，与腊而五。）
　　[疏]注“豕折”至“而五”。
　　○释曰：云“豕折骨也”者，谓不全体，就体骨中折之，故云折骨。云“不言所折，略之”者，谓不言所折骨名，是略之。引《特牲》主妇觳折者，证略而不言骨名，其折是觳折也。云“豕无脊胁，下主人”者，主人於上文有脊胁也。云“羊豕四体，与腊而五”者，上主人牢与腊臂而七，此五，是其略也。
　　主妇升筵，坐，左执爵，右取菹扌Й于醢，祭之，祭笾，奠爵，兴取肺，坐绝祭，哜之，兴，加于俎，坐扌兑手，祭酒，执爵兴，筵北东面立卒爵，拜。（立饮拜既爵者，变於大夫。）
　　宾答拜。宾受爵，易爵于篚，洗，酌，醋于主人，户西北面拜，主人答拜。卒爵，拜，主人答拜。宾以爵降奠于篚。（自宾及二佐食至此，亦异於宾。）
　　[疏]注“自宾”至“於宾”。
　　○释曰：异者，谓宾献及二佐食以下，至此奠于篚，异於《少牢》宾长献直及祝，不及佐食，故郑彼注云“不献佐食，将傧尸，礼杀”是也。
　　乃羞，宰夫羞房中之羞，司士羞庶羞于尸、祝、主人、主妇，内羞在右，庶羞在左。
　　主人降，拜众宾，洗，献众宾。其荐┵，其位、其酬醋，皆如傧礼。主人洗，献兄弟与内宾与私人，皆如傧礼。其位、其荐┵，皆如傧礼。卒，乃羞于宾、兄弟、内宾及私人，辩。（自乃羞至私人之荐┵，此亦与傧同者，在此篇。不傧尸，则祝犹侑耳。卒，已也。乃羞者，羞庶羞。）
　　[疏]“主人降”至“人辩”。
　　○注“自乃”至“庶羞”。
　　○释曰：此一经论主人献堂下众宾、兄弟下及私人并房中内宾，皆与上大夫礼同之事。
　　宾长献于尸，尸醋，献祝，致，醋。宾以爵，降实于篚。（致，谓致爵于主人、主妇。不言如初者，爵不止，又不及佐食。）
　　[疏]“宾长”至“于篚”。
　　○注“致谓”至“佐食”。
　　○释曰：此经论次宾长献尸已下之事。以其上宾长上已献尸讫，明此是次宾长为加爵也。云“不言如初者，爵不止，又不及佐食”者，谓不言同，上文云：“宾长献于尸如初，无氵音，爵不止。”注云：“如初，如其献侑酌致主人受尸酢也。无氵音，爵不止，别不如初者。”此文不与彼同者，为经不可如一，故郑注彼此各申经意。
　　宾、兄弟交错其酬，无爵。（此亦与傧同者，在此篇。）
　　[疏]“宾兄”至“爵”。
　　○注“此亦”至“此篇”。
　　○释曰：此一经论堂下宾及兄弟行无爵之事。此堂下兄弟及宾行无爵，似上大夫无旅酬，故郑云“此亦与傧同者，在此篇”。若此经兼有旅酬，郑不得言与傧同。案《特牲》尸在室内，亦不与旅酬之事。而堂下宾及兄弟行旅酬，又使弟子二人举觯为无爵者，下大夫虽无傧尸之礼，堂下亦与神灵共尊，不敢与人君之礼同。既与神灵共尊，故阙旅酬，直行无爵而已。《特牲》堂下得献之後，与神别尊，故旅酬、无爵并皆行之。事贱，不嫌与君同，故得礼备也。
　　利洗爵，献于尸。尸酢。献祝，祝受，祭酒，啐酒，奠之。（利献不及主人，杀也。此亦异於宾。）
　　[疏]“利洗”至“奠之”。
　　○注“利献”至“於宾”。
　　○释曰：此一经论佐食事尸礼将毕，为加爵献尸及祝之事。云“利献不及主人，杀也”者，此对上文，宾长为加爵及主人，此不及主人，是杀也。又云“此亦异於宾”者，案上《少牢》无利献宾，三献尸即止，此篇首傧尸之礼，佐食又不与，故无佐食献，故云“异”也。
　　主人出，立于阼阶上，西面。祝出，立于西阶上，东面。祝告于主人曰：“利成。”祝入。主人降，立于阼阶东，西面。尸谡，祝前，尸从，遂出于庙门。祝反，复位于室中。祝命佐食彻尸俎。佐食及出尸俎于庙门外，有司受，归之。彻阼荐俎。（自主人出至此，与宾杂者也。先彻主人荐俎者，变于士。《特牲馈食礼》曰：“彻阼俎豆笾，设于东序下。”）
　　[疏]释曰：云“自主人出至此，与宾杂者也”者，谓有同者不同，故上《少牢》直云“祝告曰利成”，此云“祝告于主人曰利成”；上《少牢》云“祝入，尸谡，主人降，立于阼阶东，西面”，此云“祝入，主人降立于阼阶东，西面，尸谡”；彼云“祝先”，此云“祝前”；彼云“祝命佐食彻斤俎，降设于堂下”，此云“祝反，复位于室中，祝命佐食彻尸俎，佐食乃出尸俎于庙门外，有司受归之”；故云杂。云“先彻主人荐俎者，变於士”者，《特牲》既，祝命佐食彻阼俎。此前彻阼荐俎，故云变於士。引《特牲》者，证彻阼荐俎所置之处也。
　　乃，如傧。（谓上篇自司宫设对席，至上兴出也。古文作。）
　　卒，有司官彻馈，馔于室中西北隅，南面，如馈之设，右几，用席。（官彻馈者，司马、司士举俎，宰夫取敦及豆。此於尸谡改馔，当室之白，孝子不知神之所在，庶其飨之於此，所以为厌饫。不令妇人改彻馔敦豆，变於始也，尚使官也。佐食不举羊豕俎，亲，尊也。，隐也。古文右作侑，作。）
　　[疏]“卒”至“用席”。
　　○注“官彻”至“作”。
　　○释曰：自此下尽篇末，论讫改馔於西北隅为阳厌之事。云“官彻馈者，司马、司士举俎”者，经云官彻，则司马主羊，司士主豕，明还遣此二人举俎可知。即上经云“司马羊，司士击豕”是之。云“宰夫取敦及豆”者，以其宰夫多主主妇之事，此敦及豆本主妇设之，今云官彻，明非妇人，知是宰夫为之也。是以上文云“宰夫羞房中之羞”，又上主妇献祝，宰夫荐，郑注云：“内子不荐笾，祝贱，使官可也。”以此言之，则宰夫代主妇设笾豆及敦可知。云“当室之白，孝子不知神之所在，庶其飨之於此，所以为厌饫”者，此言杂取《曾子问》、《郊特牲》、《祭义》之文。案《曾子问》说阳厌之事云：“当室之白尊于东房。”郑云：“得户明者也。”《郊特牲》云：“索祭祝于礻方，不知神之所在，於彼乎？於此乎？尚曰求诸远者与？”《祭义》云“勿勿乎其欲飨之”。是郑所取阳厌及礻方祭求神之事。云“不令妇人改馔敦豆，变於始也，尚使官也”者，此决《少牢》初设馔，主妇荐两豆，宗妇一人赞两豆，主妇设一敦，宗妇赞三敦，是其始时妇人设之。今使宰夫彻豆敦者，尚使官故也。
　　纳一尊于室中。（阳厌杀，无玄酒。）
　　司宫扫祭。（扫豆之祭，旧说云：埋之西阶东。）
　　[疏]注“扫豆”至“阶东”。
　　○释曰：引“旧说”者，案《曾子问》“凡币帛皮圭为主，命埋之阶”。此豆之祭，案旧说埋之西阶东，以神位在西，故近西阶，是以郑亦依用也。
　　主人出，立于阼阶上，西面。祝执其俎以出，立于西阶上，东面。司宫阖牖户。（闭牖与户，为鬼神或者欲幽ウ。）
　　祝告利成，乃执俎以出于庙门外，有司受，归之。众宾出，主人拜送于庙门外，乃反。（拜送宾者，亦拜送其长，不言长宾者，下大夫无尊宾也。）
　　[疏]注“拜送”至“宾也”。
　　○释曰：此决宾尸时，“尸出，侑从，主人送於庙门之外拜，尸不顾，拜侑於长宾，亦如之，众宾从”，郑注云：“从者，不拜送也。”言从者不拜送，则此云拜送者，拜送长可知。不言长者，下大夫贱，无尊宾，故不别其长也。
　　妇人乃彻，（彻祝之荐及房中荐俎，不使有司者，下上大夫之礼。）
　　[疏]注“彻祝”至“之礼”。
　　○释曰：云“不使有司者，下上大夫之礼”者，决上大夫祭毕，将傧尸，有司彻，傧尸礼终，亦有司彻。今妇人彻，故云下上大夫之礼也。
　　彻室中之馔。（有司馔之，妇人彻之，外内相兼，礼杀。）
　　[疏]注“有司”至“礼杀”。
　　○释曰：云“有司馔之，妇人彻之，外内相兼，礼杀”者，此彻室中之馔者，於上经“有司彻馈，馔於室中西北隅”者，今使妇人彻之，故云外内相兼。外者，谓有司宫改馔西北隅；内者，谓今妇人（元缺二字）彻馈，故云相兼也。
　　
　　
</div>
    <div class="pagination">
<a href="仪礼注疏_page116.html">上一页</a><span>...</span><a href="仪礼注疏_page112.html">112</a><a href="仪礼注疏_page113.html">113</a><a href="仪礼注疏_page114.html">114</a><a href="仪礼注疏_page115.html">115</a><a href="仪礼注疏_page116.html">116</a><span class="current-page">117</span>
    </div>
    <div class="pagination"><a href="index.html">返回目录</a></div>
</body>
</html>
