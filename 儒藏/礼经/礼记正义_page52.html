<!DOCTYPE html>
<html>
<head>
    <meta charset="UTF-8">
    <title>礼记正义 - 第 52 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 52 页/共 200 页</h1>
    <div class="content">　　仲夏行冬令，则雹冻伤穀。子之气乘之也。阳为雨，阴起胁之，凝为雹。
　　○雹，步角反。冻，丁贡反。道路不通，暴兵来至。盗贼攻劫，亦雹之类。 
　　[疏]“仲夏”至“来至”。
　　○正义曰：“雹冻伤穀”，天灾。“道路不通，暴兵来至”，人灾也。
　　行春令，则五穀晚熟。卯之气乘之也。生日长。百螣时起，其国乃饥。螣，蝗之属，言百者，明众类并为害。
　　○螣音特，食苗叶虫。饥，居疑反，又音机。 
　　[疏]“行春”至“乃饥”。
　　○正义曰：“五穀晚熟”，天灾。“百螣时起”，地灾。“其国乃饥”，人灾也。
　　行秋令，则草木零落，酉之气乘之也。八月宿直昂毕，为天狱主杀。
　　○零，本又作苓，音同。果实早成，生日短。民殃於疫。大陵之气来为害也。
　　○殃，於良反。疫音役。 
　　[疏]“行秋”至“於疫”。
　　○正义曰：“草木零落，果实早成”，地灾。“民殃於疫”，人灾也。
　　季夏之月，日在柳，昏火中，旦奎中。季夏者，日月会於鹑火，而斗建未之辰也。 
　　[疏]“季夏”至“奎中”。
　　○正义曰：按《茸艹历》：六月节，日在柳九度，昏尾七度中，去日一百一十九度，旦娄八度中。六月中，日在张三度，昏箕三度中，去日一百一十七度，旦胃十四度中。《元嘉历》：六月节，日在井三十二度，昏房四度中，旦东壁八度中。六月中，日在柳十二度，昏尾八度中，旦奎十二度中。
　　其日丙丁。其帝炎帝，其神祝融。其虫羽。其音徵，律中林锺。其数七。其味苦，其臭焦。其祀灶，祭先肺。林锺者，黄锺之所生，三分去一，律长六寸。季夏气至，则林锺之律应。《周语》曰：“林锺和展百物，俾莫不任肃纯恪。”
　　○去，起吕反，后放此。任音壬，又如字。恪，苦各反。 
　　[疏]注“林锺”至“纯恪”。
　　○正义曰：按《律历志》，黄锺长九寸，三分去一，下生林锺，故林锺长六寸。引“《周语》曰”下者，证林锺之义，故《周语》云：“林锺和展百物，俾莫不任肃纯恪。”按注云“坤，初六也”，林，众；锺，聚；肃，速；纯，大；恪，敬。“言时务和，审百事，无有诡诈，使莫不任其职事，速其功，而大敬其职”。
　　温风始至，蟋蟀居壁，鹰乃学习，腐草为萤。皆记时侯也。鹰学习，谓攫搏也。《夏小正》曰：“六月，鹰始挚。”萤，飞虫，萤火也。
　　○蟋蟀，上音悉，下音率。腐，扶矩反。荧，本又作萤，户扃反；或作“腐草化为萤”者，非也。攫，俱縳反，一音九碧反。搏音搏。挚音至，本亦作鸷，同。 
　　[疏]“温风”至“为萤”。
　　○正义曰：“蟋蟀居壁”者，此物生在於土中，至季夏羽翼稍成，未能远飞，但居其壁，至七月则能远飞在野。按《尔雅 释虫》云：“蟋蟀，蛩也。”孙炎曰：“蜻蛚也。梁国谓蛩。”郭景纯云：“今促织。”蔡以为蟋蟀，斯螽，非也。
　　○“鹰乃学习”者，於时二阴既起，鹰感阴气，乃有杀心，学习抟击之事。按《郑志》，焦氏问云：“仲秋，乃鸠化为鹰。仲春，鹰化为鸠。此六月何言有鹰学习乎？”张逸答曰：“鹰虽为鸠，亦自有真鹰可习矣。”
　　○“腐草为萤”者，腐草此时得暑湿之气，故为萤。不云化者，蔡氏云“鸠化为鹰，鹰还化为鸠，故称化。今腐草为萤，萤不复为腐草，故不称化”。
　　○注“谓攫”至“萤火”。
　　○正义曰：攫谓以足取物，抟谓以翼击物。云“萤，飞虫”者，按《释虫》云：“萤火，即炤。”李巡云：“萤火夜飞，腹下如火光，故曰即炤。”
　　天子居明堂右个，乘朱路，驾赤緌，载赤旂，衣朱衣，服赤玉，食菽与鸡，其器高以粗。明堂右个，南堂西偏也。 
　　命渔师伐蛟、取鼍、登龟、取鼋。四者甲类，秋乃坚成。《周礼》曰“秋献龟鱼”，又曰“凡取龟用秋时”，是夏之秋也。作《月令》者，以为此秋据周之时也。周之八月，夏之六月，因书於此，似误也。蛟言伐者，以其有兵卫也。龟言登者，尊之也。鼍、鼋言取，羞物贱也。鼍皮又可以冒鼓，今《月令》“渔师”为“榜人”。
　　○蛟音交。鼍，大多反，又徒丹反。鼋音元。冒，亡报反。榜，必孟反。 
　　[疏]“命渔”至“取鼋”。
　　○正义曰：此命渔师及仲夏养壮佼之等，皆是烦细之事，或非止一月所为，故不言“是月也”。故注云“四者甲类，秋乃坚成”，明非独季夏而取。
　　○注“《周礼》”至“榜人”。
　　○正义曰：引“《周礼》‘秋献龟鱼’”，是《献人职》文。又云“凡取龟用秋时”，是《龟人职》文。引之者，证作记之人谓此礼是周之秋八月，当夏之六月，故误书於此，言记之者非也。
　　命泽人纳材苇。蒲苇之属，此时柔刃，可取作器物也。
　　○苇，于鬼反。刃，而慎反。
　　○是月也，命四监大合百县之秩刍，以养牺牲，令民无不咸出其力。四监，主山、林、川、泽之官。百县，乡遂之属，地有山、林、川、泽者也。秩，常也。百县给国养牺牲之刍，多少有常，民皆当出力为艾之。今《月令》“四”为“田”。
　　○为艾，于伪反，下文“为民”、注“为求福”、“为其”同。以共皇天上帝，名山大川，四方之神。以祠宗庙社稷之灵，以为民祈福。牲以供祠神灵，为民求福，明使民艾刍，是不虚取也。皇天，北辰耀魄宝，冬至所祭於圜丘也。上帝，大微五帝。
　　○共音恭。 
　　[疏]“命四”至“祈福”。
　　○正义曰：以四监合其秩刍，以共皇天上帝，其事既大，又异於上，故言“是月”。自“命妇官”至“等给之度”，论黼黻文章，给郊庙祭祀之服，事异於上帝养牺牲，故言“是月”。自“树木方盛”至“则有天殃”，论禁断馀事，助时生养，亦事异於上，故言“是月”，自“土润溽暑”至“土疆”，论上暑下润，粪地为宜，事异於上，故复言“是月”。
　　○注“四监”至“为田”。
　　○正义曰：按《周礼》有山虞、泽虞、林衡、川衡之官，秩刍出於山林，又季冬云“乃命四监，收秩薪柴”，薪柴亦出於山林川泽。云“百县，乡遂之属，地有山林川泽”者，知百县非诸侯，而云乡遂之属，以其取刍养牲，不可大远，故知是畿内乡遂。仲夏云“乃命百县雩祀百辟卿士”者，兼外内诸侯也。此云“乡遂之属”者，不兼公卿大夫之采邑。“秩，常”，《释诂》文。云“今《月令》‘四’为‘田’”者，令田监大合秩刍，义亦通也。
　　○注“为民”至“五帝”。
　　○正义曰：为民求福者，虽是寻常事神，因事神之时，为民祈福。云“是不虚取”者，若不为祈福，浪使民艾刍，是在上虚取民力。今还祈福与民，民皆蒙福，是不虚取民力役使之也。云“上帝，大微五帝”者，按《周礼 司服》云“昊天上帝”，郑以为昊天上帝祇是一神，北极耀魄宝也。知此皇天上帝不祗是耀魄宝之上帝，为大微者，以《周礼 司服》云“祀昊天上帝，大裘而冕，祀五帝亦如之”，既别云五帝，故知昊天上帝亦唯一神。此《月令》皇天上帝之下，更无别五帝之文，故分为二。
　　是月也，命妇官染采，黼黻文章，必以法故，无或差贷。妇言，染人也。采，五色。
　　○黼音甫。黻音弗。差贷音二，又他得反。 
　　[疏]“命妇”至“差贷”。
　　○正义曰：於此月之时，命掌妇功之官，谓染人也，染此五色之采，白与黑谓之黼，黑与青谓之黻，青与赤谓之文，赤与白谓之章。染此等之物，必以旧法故事，无得有参差贷变。必以此月染之者，以其盛暑湿，染帛为宜，此是秦法也。若周则於夏豫浸治染纁玄之石，至秋乃总染五色，故《染人》云“夏纁玄，秋梁夏”是也。盖从夏至秋，皆得染物，周秦各用一时也。此云“黼黻文章”，下云“黑黄苍赤”，互相备也。
　　○注“妇官”至“五色”。
　　○正义曰：按《周礼》妇官有典妇功、典枲、染人等，此据染采，故为染人。“采，五色”者，郑注《皋陶谟》曰：“采施曰色，未用谓之采，巳用谓之色。”此对文耳，散则通。
　　黑黄仓赤，莫不质良，毋敢诈伪。质，正也。良，善也。所用染者，当得真采正善也。以给郊庙祭祀之服，以为旗章，以别贵贱等给之度。旗章，旌旗及章识也。
　　○别，彼列反。旗音其。识，申志反。及如字。 
　　[疏]注“旗章”至“章识”。
　　○正义曰：旌旗者，则《周礼 司常》九旗是也。章识者，则《周礼》事名号，故《司常》云“官府象其事，州里象其名，家象其号”，郑注《引士丧礼》以缁广三寸，长半幅，赪末长终幅，《诗》“织文鸟章”是也。
　　是月也，树木方盛，乃命虞人入山行木，毋有斩伐。为其未坚刃也。
　　○行，下孟反。不可以兴土功，不可以合诸侯，不可以起兵动众。土将用事，气欲静。 
　　[疏]注“土将用事气欲静”。
　　○正义曰：土虽寄王四季，但南方火生中央土，土生西方金，金火之间，位当建未之月，故云“土将用事，气欲静”也。
　　毋举大事，以摇养气。大事，兴徭役以有为。
　　○徭役音遥。毋发令而待，以妨神农之事也。发令而待，谓出繇役之令，以预惊民也。民惊则心动，是害土神之气。土神称曰神农者，以其主於稼穑。 
　　[疏]“毋发”至“之事”。
　　○正义曰：“发令”者，发动徵召之令也。“而待”者，谓时未顺而豫动召，以待后时乃使也。“以妨神农之事”者，解所以不豫发令也。神农者，土神也。尔时土神用事，若逆令召民，民惊心动，是妨土神之气事也。。
　　○注“土神”至“稼穑”。
　　○正义曰：土神能吐生万物，成其农事，故曰神农。知土主稼穑者，《尚书 洪范》云：“土爰稼穑。”孔传曰：“种曰稼，敛曰穑。”蔡氏云“神农则炎帝”，非郑义也。
　　水潦盛昌，神农将持功，举大事则有天殃。言土以受天雨泽、安静养物为功，动之则致害也。《孝经说》曰：“地顺受泽，谦虚开张，含泉任萌，滋物归中。” 
　　[疏]“水潦”至“天殃”。
　　○正义曰：六月主未，未有东井，东井是水，故六月而水潦盛昌也。“神农将持功”者，神农犹土神也。土地本受天雨泽水潦，以为生养之功，此月多水，故土神方得将持功也。
　　○“举大事则有天殃”者，神农方持功，若人君有举大事，于养气者，非唯神农罪之，则天亦殃罚之也。犯土而天罚之者，地受天泽，得以含养。今若干地，则是干天也。
　　○注“言土”至“归中”。
　　○正义曰：解所以犯天殃之义也。云“动之则致灾害”者，若动地则致天灾害，是地功由天也。云“《孝经说》曰‘地顺受泽，谦虚开张’”者，引《孝经说》证地受天泽，为成已功也。地体卑顺，故受天之雨泽，而体得谦虚开张也。云“含泉任萌，滋物归中”者，亦《孝经说》也。既谦虚开张，故能含於水泉，任萌一切之物，并滋繁而归地中也。
　　是月也，土润溽暑。润溽，谓涂湿也。
　　○辱如字，本或作溽，音同，湿也。大雨时行，烧薙行水，利以杀草，如以热汤。薙谓迫地芟草也。此谓欲稼莱地，先薙其草，草乾烧之，至此月大雨流，水潦畜於其中，则草死不复生，而地美可稼也。《薙人》“掌杀草”职，曰“夏日至而薙之”，又曰“如欲其化也，则以水火变之”。
　　○薙，他计反，又直履反。芟，所衔反。莱音来。畜，敕六反。复，扶又反。夏日，人一反。 
　　[疏]“大雨”至“热汤”。
　　○正义曰：六月建未，未值井，井主水，大雨时行。土既润辱，又大雨应时行也，不云降，降止是下耳，故言其流义，故云行。行犹通彼也。蔡云“大雨时行。行，降也。从‘土润’以下皆为下句”。烧薙，谓迫地芟除草名也。《周礼》立其官，使除田草也。五月夏至，芟杀暴之，至六月合烧之，故云“烧薙”也。“行水”者，其时也，大雨时行，行於所烧田中，仍壅遏蓄之，以渍烧薙，故云“行水”也。
　　○“利以杀草”者，利，益也。先芟后烧，又蓄水渍之，即草根烂死，是利益得杀田中之草也。“如以热汤”者，日暴水於烂草田中，水热而洙沸，如热汤渍之也。
　　○注“薙人”至“变之”。
　　○正义曰：引《薙人》证芟草时节。按《薙氏》云：“春始生而萌之，夏日至而夷之，秋绳而芟之，冬日至而耜之。”杜子春云：“萌谓耕反其萌牙。”康成云：“萌之者，以兹其斫其生者，夷之以钩鎌，迫地芟之也，若今取菱矣。含实曰绳，芟其绳则实不成孰。耜之，以耜测涷土划之。”按皇氏云：“夷音薙，绳音孕。”云“又曰如欲其化，则以水火变之”者，谓先以火焚烧其草，在后以水浸渍之，变此瘠地为肥，故云“水火变之”。先火后水，而云“水火”者，便言也。
　　可以粪田畴，可以美土彊。土润溽，膏泽易行也。粪、美，互文耳。土疆，强之地。
　　○粪，方问反。彊，其丈反。注同。易，以豉反。强，其两反。，好览反。 
　　[疏]“可以”至“土彊”。
　　○正义曰：於此月之中，又可行以下二事也。粪，壅苗之根也。蔡云：“穀田曰田，麻田曰畴。”言烂草可以粪田使肥也。“可以美土彊”者，彊者，彊磊磈难耕之地，此月亦可止水渍之，乃壅粪之，使田美也。
　　○注“土润”至“之地”。
　　○正义曰：土润辱则土之膏泽易行，故可粪美之，使肥易也。蔡前云“从‘土润’以下皆为下句”，是与郑相合也。云“粪、美，互文耳”者，亦可颜美田畴，可以粪土彊，故言“互文”也。云“土彊，强之地”者，强是不软，是罅阚也，并谓磥礰磊磈之地也。《草人职》云“彊用蕡”，彊，强坚者也。
　　季夏行春令，则穀实鲜落，国多风欬。辰之气乘之也。未属巽，辰又在巽位，二气相乱为害。
　　○鲜音仙，又仙典反。欬，苦代反。民乃迁徙。象风转移物也。 
　　[疏]“季夏”至“迁徙”。
　　○正义曰：“穀实鲜落“，谓鲜少堕落，由风多故也。或云以夏召春气，初鲜絜，而逢秋气肃杀，故穀鲜絜而堕落也，此地灾也。“国多风欬”，此是天灾也。“民乃迁徙”，是人灾也。
　　○注“未属巽”。
　　○正义曰：按《易林》云“震主庚子午，巽主辛丑未，坎主戊寅申，离主已卯酉，艮主丙辰戌，兑主丁已亥”，是未属巽也。
　　行秋令，则丘隰水潦，戌之气乘之也。九月宿直奎，奎为沟渎，沟渎与此月大雨并而高下皆水。禾稼不熟，伤於水也。乃多女灾。含任之类败也。 
　　[疏]“丘隰”至“女灾”。
　　○正义曰：“丘隰水潦”及“禾稼不熟”，此地灾也，以其水气多故也。“乃多女灾”，人灾也，亦为水伤含任也。
　　行冬令，则风寒不时，丑之气乘之也。鹰隼蚤鸷。得疾厉之气也。
　　○隼，息允反。蚤鸷，上音早；下音至，亦作鸷，击也。四鄙入保。象鸟雀之走窜也。都邑之城曰保。
　　○窜，七乱反。 
　　[疏]“风寒”至“入保”。
　　○正义曰：以丑未属巽，十二月建丑，得巽之气，故为风。又建丑之月大寒中，故多风寒，此天灾也。
</div>
    <div class="pagination">
<a href="礼记正义_page51.html">上一页</a><span>...</span><a href="礼记正义_page47.html">47</a><a href="礼记正义_page48.html">48</a><a href="礼记正义_page49.html">49</a><a href="礼记正义_page50.html">50</a><a href="礼记正义_page51.html">51</a><span class="current-page">52</span><a href="礼记正义_page53.html">53</a><a href="礼记正义_page54.html">54</a><a href="礼记正义_page55.html">55</a><a href="礼记正义_page56.html">56</a><a href="礼记正义_page57.html">57</a><span>...</span><a href="礼记正义_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
