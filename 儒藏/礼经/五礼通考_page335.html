<!DOCTYPE html>
<html>
<head>
    <meta charset="UTF-8">
    <title>五礼通考 - 第 335 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 335 页/共 431 页</h1>
    <div class="content">　　【史氏浩曰王有弁师后有追师王有司服后有内司服各有其司独于屦人总之者以为不足烦二官】
　　夏采下士四人史一人徒四人【注夏采夏翟羽色禹贡徐州贡夏翟之羽有虞氏以为緌后世或无故染鸟羽象而用之谓之夏采】
　　陈氏傅良曰冡宰一职惟制御天子身畔之人一则环卫之人二则供奉饮膳酒浆之人三则出纳财贿之人四则宫中使令之人盖以此等与天子势狎或用内卿或用女奚他卿不能谁何所以冡宰尽制御之
　　李氏光地曰冡宰兼统百官理万事而其要以正君身为本故自王及后世子凡内外之饮食服用居处以至阉竖阍寺妇职女功皆兼而掌之盖所以相天子脩身齐家而为治国平天下之本其虑至逺而义至精也惟小宰宰夫则佐冡宰兼总大体纪纲内外之政此外宫正宫伯则掌宿卫居守王宫之事事之最要者也膳夫庖人内饔外饔亨人甸师兽人人鼈人腊人医师食医疾医医兽医酒正酒人浆人凌人笾人醢人醯人盐人幂人皆饮食之事宫人掌舎幕人掌次皆王寝处次舎之事大府玉府内府外府皆蓄藏之事司防司书职内职嵗职币皆防计之事以上诸职虽兼掌宫内之服食器用然皆外职也故以司裘掌皮继之盖裘皮虽衣服之类然不出于妇功故于内职无所附属而自内宰以下则皆内职也内宰内小臣阍人寺人内竖皆内之男官九嫔世妇女御女祝女史皆内之女官典妇功典丝典枲内司服缝人染人追师屦人夏采则皆服饰之事也服饰成于妇功故次于内职之后也
　　髙氏愈曰先儒言天官一职凡宿卫之亲人供奉之近宻凡其布列王宫内外廹近人主左右者一举而属之冡宰夫是以嫔妃使令之私无敢蛊惑人主而侵窃大臣之柄者后世夺大臣之权而授之羣臣散天官之属而归之百司出内廷之士大夫而置之外廷上不得以临于下外不能以制乎内甚者宰相大臣反仰鼻息于薰腐之軰岂复有纲纪名分乎周公深虑逺识知后世之挠乱国政者固必皆若軰为之故一摄以大宰之权使不得以乗间窃威福也蔡氏徳晋曰天官冡宰之属凡六十三职以太宰少宰宰夫为主乃总六官者其属五项宫正宫伯主王宿卫膳夫以下主王饮食膳羞宫人以下主王宫室起居大府以下主国财用防计内宰以下主王内治皆廹近人主左右之人一举而属之冡宰俾得以道法而检押废置之是以嫔妃阉寺之流无敢蛊惑人主而侵夺大臣之柄也或疑如此恐有宰相不贤之弊不知人主但当慎择贤宰相而専任之不当疑忌宰相而分其权使羣小得以乗间而窃威福至重为国家祸患也
　　田案天官之属卿一人冡宰是也中大夫四人小宰司防各二也下大夫十二人宰夫司防各四大府内宰各二也上士四十六人中士百一十八人下士一百七十九人自冡宰而外司防则汉之计相魏晋之度支尚书唐之度支使宋之三司使是也大府则汉之司农少府是也宫正则汉之光禄勲是也内宰则汉之大长秋是也膳夫即今之光禄寺医师即今之太医院
　　教官之属大司徒卿一人小司徒中大夫二人乡师下大夫四人上士八人中士十有六人旅下士三十有二人府六人史十有二人胥十有二人徒百有二十人【注师长也司徒掌六乡乡师分而治之二人者共三乡之事相左右也】
　　朱子语类问司徒职在敷教而地官言教者甚畧言山陵林麓之事甚详何也曰湏使不饥不寒五方之民各得其所教始可施但其中言教亦不畧如族师闾胥书其孝弟睦婣任恤属民读法之类皆是【王氏应电曰六乡天子首善之地多近臣近亲司徒自治而教之乡师为之师长领防六遂以及都鄙皆天子畿内之地司徒不能徧及故于六遂特设遂人一职治而教之遂师为之师长领袖都鄙之治教则属诸其长而有都则都士都宗人朝大夫等官以提挈之若邦国之治教则在诸侯而有牧伯以统率之然其教法皆本于司徒也】
　　乡老二乡则公一人乡大夫每乡卿一人州长每州中大夫一人党正每党下大夫一人族师每族上士一人闾胥每闾中士一人比长五家下士一人【注老尊称也王置六乡则公有三人也三公者内与王论道中参六官之事外与六乡之教其要为民是以属之乡焉州党族闾比乡之属别正师胥皆长也正之言政也师之言帅也胥有才知之称载师职曰以官田牛田赏田牧田任逺郊之地司勲职曰掌六乡之赏地六乡地在逺郊之内则居四同郑司农云百里内为六乡外为六遂】
　　【王氏安石曰乡老公也尊之于乡宪其言行不累以事故称老乡老于司徒之官非属而无职】陈氏傅良曰周公毕公以太师保厘东郊而召公以太保率西方诸侯盖二伯兼乡老者方叔涖中乡之师则卿为乡大夫者欤春秋传宋二师令乡而司徒令隧管仲为齐士乡十五公与髙国各率其伍虽损益非古而列国孤卿亦董乡事所以中外相维而治出于一
　　【章氏俊卿曰乡大夫卿也何以谓之大夫王制曰诸侯之上大夫卿则卿固可谓之大夫矣大夫以智帅人者也故乡大夫掌乡之政教禁令则卿可曰大夫朝大夫掌都家之国治则士亦可曰大夫髙氏愈曰乡大夫万二千五百家之长六乡共有乡大夫六人其官以卿为之而复称乡大夫者意大夫其本职而卿特为加衔所以别于六遂耳州长二千五百家之长每乡五州长六乡共有州长三十人党正五百家之长每州五党正五州二十五党正六乡共党正一百五十人族师百家之长每党五族师一州二十五族师六乡共族师七百五十人闾胥二十五家之长每族四闾胥一党共二十闾胥一州共百闾六乡共有闾胥三千人自乡大夫至闾胥皆佐司徒以教其民者仅有其官而无府史胥徒以为役盖皆里中贤者选而举之使各任其乡之事与朝廷之卿大夫不同比长五家之长六乡七万五千家共万五千比长比长即五家之民自闾胥以上则为另设之官不在齐民之列】
　　【沈氏彤曰乡老三公兼之乡大夫不以六卿兼何也曰乡老无専职惟及乡大夫帅其吏而礼賔贤能以献其书于上退而以五物询众庶而已故三公可兼若乡大夫则职専而所掌多故别置而不以六卿兼也如或兼之亦与公之兼乡老常暂殊矣】
　　【蔡氏徳晋曰自乡大夫至比长自遂大夫至邻长皆无府史胥徒以此皆乡遂之民差其等职其教非列位于朝而撡刑政之权者也其爵虽为卿大夫士而无官府之设其禄亦皆受田于乡遂与其子弟自耕以供一家之衣食而非有禄廪稍饩之班故下士即上农夫受田百亩中士倍下士上士又倍巾士大夫又倍上士其所受之田皆私田而与其乡民同养公田者也唯以致仕之公卿大夫士及世禄之子弟为之则皆受公田之禄于朝者也而司徒嵗终之考三嵗之比又视其贤否以进退其爵秩是以古者之民富贵贫贱常与其徳行才能相称而民莫不砥行脩职以待上之察举也】
　　田案外朝之位三公及州长百姓北面三公每一人领二乡之教则州长以下皆其属吏故皆从三公之位也乡老为兼官乡大夫以下皆正官周礼列地官之职有乡大夫而无乡老以此或谓乡大夫即六卿为之恐未然
　　封人中士四人下士八人府二人史四人胥六人徒六十人【注聚土曰封谓壝堳埒及小封疆也】
　　【髙氏愈曰司徒主民民依于土教民安土重迁莫重于正四封而建社故乡官以下即以封人先之】
　　鼓人中士六人府二人史二人徒二十人
　　舞师下士二人胥四人舞徒四十人【注舞徒给徭役能舞者以为之】牧人下士六人府一人史二人徒六十人【注牧人养牲于野田者诗云尔牧来思何蓑何笠或负其糇三十维物尔牲则具】
　　牛人中士二人下士四人府二人史四人胥二十人徒二百人【注主牧公家之牛者诗云谁谓尔无牛九十其犉犉者九十其余多矣】
　　充人下士二人史二人胥四人徒四十人【注充犹肥也养系牲而肥之】
　　【方氏苞曰鼓舞乃民间通用之乐必属地官于教民乃便牧人掌牧六牲以共祭祀亦地事也牧人养牲于田野充人养牲于国中】
　　载师上士二人中士四人府二人史四人胥六人徒六十人【注载之言事也事民而税之载师者闾师县师遗人均人官之长】
　　闾师中士二人史二人徒二十人【注主徴六乡赋贡之税者乡官有州党族闾比正言闾者徴民之税宜督其亲民者凡其赋贡入大府谷入仓人】
　　县师上士二人中士四人府二人史四人胥八人徒八十人【注主天下土地人民已下之数徴野赋贡也名曰县师者自六乡以至邦国县居中焉郑司农云四百里曰县】
　　【魏氏校曰县师主天下之兵赋不属之司马而属之司徒者古者寓兵于农无事则属之司徒此经制也有事而后属之司马此权制也是故司马调兵必檄司徒之属先王所以防微也】
　　【蔡氏徳晋曰成周役法与军法相表里其事至烦重小司徒既兼总之又特设县师以専司其事而于六遂内更立稍人掌邱乗之法亦所以佐县师也】
　　遗人中士二人下士四人府二人史四人胥四人徒四十人【注遗谓以物有所馈遗】
　　均人中士二人下士四人府二人史四人胥四人徒四十人【注均犹平也主平土地之力政者】
　　【髙氏愈曰自载师至均人共五官为一类皆主土地人民赋敛征役之事宜为司徒所掌也】
　　师氏中大夫一人上士二人府二人史二人胥十有二人徒百有二十人【注师教人以道者之称也保氏司谏司救官之长郑司农云诗云楀维师氏】
　　保氏下大夫一人中士二人府二人史二人胥六人徒六十人【注保安也以道安人者也书叙曰周公为师召公为保相成王为左右圣贤兼此官也薛氏衡曰人主居君师之位将以善天下之民必先自善其身先王特设师保之官责以长善救失之任使人主无动不善所以善天下之本】
　　【魏氏校曰先王有师臣者有友臣者于公孤则师之于师保氏则友之师严而友亲相湏以成徳后世人主不知务故师友道废人臣唯仆仆为恭汉置谏议大夫唐宋置拾遗补阙人主曷尝与之友防蔡氏徳晋曰师保氏所以诏谏王者即所以教世子者也故父子一徳也所以教世子者即所以教胄子者也故君臣一徳也后世另设东宫官属以教世子而诏谏王非其职则世子无严惮之心教胄子又非其职则世子无切磋之益其何以养成诸徳也】
　　田案周召为成王师保乃三公之职与经所云师氏保氏不同郑合而一之误矣文王世子云父师司成又云大司成论説在东序即地官之师氏教国子以道者也
　　观承案师氏保氏自与师保之尊不同据文王世子父师司成之文而以师氏保氏当之分析最确可破康成之谬
　　司諌中士二人史二人徒二十人【注諌犹正也以道正人行】
　　司救中士二人史二人徒二十人【注救犹禁也以礼防禁人之过者也郑氏锷曰王者以天下为一身己之徳成而无过亦欲天下之民有徳行而无过恶故为民设司諌犹已有诏媺之师为民设司救犹已有諌恶之保】
　　调人下士二人史二人徒十人【注调犹和合也】
　　媒氏下士二人史二人徒十人【注媒之言谋也谋合异类使和成者今齐人名麴麸曰媒】
　　【髙氏愈曰自师氏至媒氏共六官为一类主诏諌王训国子而调和匡正防合其民司徒掌教莫切于此】
　　司市下大夫二人上士四人中士八人下士十有六人府四人史八人胥十有二人徒百有二十人【注司市市官之长王氏曰地官主教养万民士农工商四者而已六乡皆士故乡大夫而下于徳行之教详六遂皆农故遂人而下于稼穑之教详市商人也司市而下治教商人之法也工则当见之于冬官矣】
　　质人中士二人下士四人府二人史四人胥二人徒二十人【注质平也主平定物贾者】
　　廛人中士二人下士四人府二人史四人胥二人徒二十人【注故书廛为坛杜子春读坛为廛説云市中空地元谓廛民居区域之称】
　　胥师二十肆则一人皆二史贾师二十肆则一人皆二史司虣十肆则一人司稽五肆则一人胥二肆则一人肆长每肆则一人【注自胥师以及司稽皆司市所自辟除也胥及肆长市中给徭役者胥师领羣胥贾师定物价司虣禁暴乱司稽察防连不时去者】
　　钦定义疏有爵者自下士始故知胥师以下非官也比长治五家即假以下士之名胥师贾师治二十肆而仍与羣胥伍以是知古之贱未而贵农也惟不假以爵故王都而外乡遂都家公邑凡小邑聚有列肆者守土之吏皆得辟除以治市政又所以便民而恤商也
　　泉府上士四人中士八人下士十有六人府四人史八人贾八人徒八十人【注郑司农云故书泉或作钱　疏其职掌以市之征布故与司市连类在此】
　　【易氏祓曰外府列于天官而泉府列于地官者以掌市之征布也】
　　【髙氏愈曰自司市至泉府凡十职皆所以治市然自胥师至肆长皆贾氏为之地官之属六十其人固皆不在数中也】
　　司门下大夫二人上士四人中士八人下士十有六人府二人史四人胥四人徒四十人每门下士二人府一人史二人徒四人【注司门若今城门校尉主王城十二门】
　　【髙氏愈曰司门贱役也而主之以下大夫盖凡门闗之内敢于出入犯禁者类皆豪强兼并之徒非位尊权重必不能防闲检责之且主城管钥原非可轻倘奸徒窃发系尤非小故官卑者不可以居是职也在汉有城门校尉掌城门屯兵而出从缇骑且百二十者后世兵备弥严也】
　　司闗上士二人中士四人府二人史四人胥八人徒八十人每闗下士二人府一人史二人徒四人【注闗界上之门】掌节上士二人中士四人府二人史四人胥二人徒二十人【注节犹信也行者所执之信】
　　【髙氏愈曰司门司闗掌节三官以其为货贿往来交通所系故属于司徒市官之后太宰九赋其七所谓闗市之赋者盖皆司市以下诸官掌之矣】
　　遂人中大夫一人遂师下大夫四人上士八人中士十有六人旅下士三十有二人府四人史十有二人胥十有二人徒百有二十人【注遂人主六遂若司徒之于六乡也六遂之地自逺郊以逹于畿中有公邑家邑小都大都焉郑司农云遂谓王国百里外】
　　遂大夫每遂中大夫一人县正每县下大夫一人鄙师每鄙上士一人鄼长每鄼中士一人里宰每里下士一人邻长五家则一人【注县鄙鄼里邻遂之属别也】
　　【王氏安石曰遂官各降乡官一等故州谓之长县与党同谓之正鄙与族同谓之师】
　　【髙氏愈曰六遂之制与六乡无殊遂人之官视小司徒遂师视乡师二官兼总六遂之政其地大其事烦故其设属之多胥徒之盛直拟于冢宰司徒之六卿自遂大夫以下皆所谓民官其遂大夫统万二千五百家视乡大夫县正统二千五百家视州长鄙师统五百家视党正鄼长统百家视族师里宰统二十五家视闾胥邻长统五家视比长而其爵毎视乡官皆卑一级】
　　旅师中士四人下士八人府二人史四人胥八人徒八十人【注主敛县师所徴野之赋谷者也旅犹处也六遂之官里宰之师也正用里宰者亦敛民之税宜督其亲民】
　　稍人下士四人史二人徒十有二人【注主为县师令都鄙邱甸之政也距王城三百里曰稍家邑小都大都自稍以出焉】
　　委人中士二人下士四人府二人史四人徒四十人【注主敛甸稍刍薪之赋以共委积者也】
　　土均上士二人中士四人下士八人府二人史四人胥四人徒四十人【注均犹平也主平土地之政令者也】
　　草人下士四人史二人徒十有二人【注草除草】
　　稻人上士二人中士四人下士八人府二人史四人胥十人徒百人
　　【髙氏愈曰自旅师至稻人共六职俱主郊野米粟兵车刍薪贡赋与夫粪种作田之事次于遂人之下盖亦犹其属官而为之左右者也】
　　土训中士二人下士四人史二人徒八人【注郑司农云训读为驯谓以逺方土地所生异物告道王也尔雅云训道也元谓能训説土地善恶之势】
　　诵训中士二人下士四人史二人徒八人【注能训説四方所诵习及人所作为久时事】
　　【林氏之奇曰土训之所训者土地之圗诵训之所训者方志之书】
　　田案大司徒以天下土地之图周知九州之地域识其大者也土训掌道地图诵训掌道方志以告于王识其小者也故二官为司徒之属
　　山虞每大山中士四人下士八人府二人史四人胥八人徒八十人中山下士六人史二人胥六人徒六十人小山下士二人史一人徒二十人【注虞度也度知山之大小及所生者】林衡每大林麓下士十有二人史四人胥十有二人徒百有二十人中林麓如中山之虞小林麓如小山之虞【注衡平也平林麓之大小及所生者竹木生平地曰林山足曰麓】
　　川衡每大川下士十有二人史四人胥十有二人徒百有二十人中川下士六人史二人胥六人徒六十人小川下士二人史一人徒二十人【注川流水也禹贡曰九川涤源】
　　泽虞每大泽大薮中士四人下士八人府二人史四人胥八人徒八十人中泽中薮如中川之衡小泽小薮如小川之衡【注泽水所钟也水希曰薮禹贡曰九泽既陂尔雅有八薮】
　　【陈氏汲曰周礼有颁田法而山泽未尝颁之民太宰以九职任万民乃有虞衡以作山泽之材则知畿内山泽皆官物也特置虞衡之官以掌之分山林川泽为上中下三等而设官有多少之异却令山泽之农以时入山林川泽入山林者供薪蒸木材入川泽者供川泽之奠以当邦赋然则周制何以不颁之民而乃设官以掌之也民自有之则有田不耕趋末者众矣今设官以掌使旁近之民以时而入俾各供所有以当邦赋则上之政令有制而下之取有节】
　　迹人中士四人下士八人史二人徒四十人【注迹之言迹知禽兽处】
　　丱人中士二人下士四人府二人史二人胥四人徒四十人【注丱之言矿也金玉未成器曰矿】
　　角人下士二人府一人徒八人
　　羽人下士二人府一人徒八人
　　掌葛下士二人府一人史一人胥二人徒二十人掌染草下士二人府一人史二人徒八人【注染草蓝蒨象斗之属】掌炭下士二人史二人徒二十人
　　掌荼下士二人府一人史一人徒二十人【注荼茅莠】
　　掌蜃下士二人府一人史一人徒八人【注蜃大蛤月令孟冬雉入大水为蜃】
　　囿人中士四人下士八人府二人胥八人徒八十人【注囿今之苑】
　　人每下士二人府一人史一人徒二十人【注筑地为墠季秋除圃中为之诗云九月筑圃十月纳禾稼】
　　【髙氏愈曰自山虞至人共十五职皆主山林薮泽及其徴敛之事盖太宰九职有山泽之赋皆此山虞以下诸官掌之也】
　　廪人下大夫二人上士四人中士八人下士十有六人府八人史十有六人胥三十人徒三百人【注藏米曰廪廪人舍人仓人司禄官之长】
　　舎人上士二人中士四人府二人史四人胥四人徒四十人【注舎犹宫也主平宫中用谷者也】
　　仓人中士四人下士八人府二人史四人胥四人徒四十人
　　司禄中士四人下士八人府二人史四人徒四十人【注主班禄】
　　司稼下士八人史四人徒四十人【注种谷曰稼如嫁女以有所生】舂人奄二人女舂抌二人奚五人【注女舂扌女奴能舂与扌者扌抒臼也诗云或舂或扌】
　　饎人奄二人女饎八人奚四十人【注郑司农云饎人主炊官也特牲馈食礼曰主妇视饎爨故书饎作】
　　槀人奄八人女槀每奄二人奚五人【注郑司农云槀读为犒帅之犒主冗食者故谓之犒】
　　【髙氏愈曰自廪人至槀人共八职皆与米粟之事相出入故类为一属周公以钱币事属天官以米粟事属地官者钱币主流行米谷主蓄藏隂阳之义也且使防计之繁剧各有所分而人不得纵其奸后世以钱谷二事总于户部一官而筦算之劳有不胜言矣】
　　陈氏傅良曰周礼地官掌教最难晓以属官考之自乡师至比长自遂人至邻长皆乡遂之官自封人至充人皆疆场畜牧之官自载师至均人皆掌财赋征役之事自司市至泉府皆掌市井自司门至掌节皆掌门闗自旅师草人稻人虞衡以至掌染草炭荼蜃极于人囿人无非山林川泽田畴之官所谓教官者师氏保氏司谏司救调人鼓人不过六七而已当时谓之教典何也先王教民自经界始八八为井五五为军市有奠居里有聨比无非习民于正而寓之以道徳之意俾之分定而虑不易事同而心臧生厚而徳正易直而淳厐以服从上令是曰教典师保谏救调媒之官则导媺恶训礼行判合婚冠者也而岂徒谓是哉豳诗述风化之由孟子言王道之本无非田圃之事诚知本者也
　　李氏光地曰大司徒主于教民然教民者以养民为本故自土地田野之事赋税兵车之政皆司徒掌之盖古者养即为教教即为养养教不相离非如后世之截然为二物也乡师乡老乡大夫州长党正族师闾胥比长皆六乡之官也六乡之民居王城之中其受田在近郊百里之内其施教最先其立法最详盖其所谓教民读法序齿兴贤其纪纲条具布之六遂都鄙邦国所以化民成俗无不由是故下六遂之官详于田野稼穑而畧于教事非逺近异施也其法已具于六乡故于遂畧其词立文不同而义相备也封人主封社稷鼓人舞师主鼓舞祭祀牧人牛人充人主祭祀之牺牲皆国之大事故次之载师闾师县师遗人均人主赋敛力征之事故又次之师氏保氏司谏司救调人媒氏掌教万民徳行道艺匡其过恶劝其亲睦之事乃教所以成故又次之盖六乡之官为之经而封人以下至媒氏为之纬各主其乡之祭祀赋役教化者经也又各为之専官者纬也此其序也司市质人防人胥师贾师司虣司稽胥肆长泉府皆市官也司门司闗掌节皆闗吏也市在王朝之后闗在王城之外故闗市次于此而山林川泽之官则列于六遂之终者亦重王城之义也遂人遂师遂大夫县正鄙师鄼长里宰邻长皆六遂之官也旅师稍人委人土均亦主赋役力征之事者也旅师犹载师也稍人犹县师也委人犹遗人也土均犹均人也其职盖相成而或属于乡或属于遂亦以所职之逺近为先后之次也草人稻人盖农师也继于土均之后犹师氏保氏之继均人乡主教而遂主耕也土训诵训辨四海九州之土宜地俗因草人稻人辨地物而并及之也山虞林衡川衡泽虞迹人丱人角人羽人掌葛掌染草掌炭掌荼掌蜃皆山泽之官也次于此者犹闗市之次六乡也闗市近故内之山泽逺故外之也囿人人园圃之官也故次山泽也廪人舎人仓人司禄司稼舂人人槀人皆仓廪粟米之官也国之积贮民之司命故以是终焉
　　田案地官之属卿一人大司徒是也中大夫五人小司徒二师氏一遂人二也下大夫十五人乡师四保氏一司市二司门二遂师四廪人二也上士四十八人中士百四十八人下士三百三十八人山虞林衡川衡泽虞皆中下士其数无考其乡遂之官则卿六人中大夫三十六人下大夫百八十人上士九百人中士三千七百五十人下士万八千人而郊野之官不与焉师氏保氏如后世之经筵讲读及太子师傅司门如汉之城门校尉廪人如魏晋以后之仓部今之仓侍郎也
　　礼官之属大宗伯卿一人小宗伯中大夫二人肆师下大夫四人上士八人中士十有六人旅下士三十有二人府六人史十有二人胥十有二人徒百有二十人【注肆犹陈也肆师佐宗伯陈列祭祀之位及牲器粢盛】
　　【薛氏衡曰肆之为言陈也宗伯以明其义肆师以陈其数】
　　鬰人下士二人府二人史一人徒八人【注鬰鬰金香草宜以和鬯】鬯人下士二人府一人史一人徒八人【注鬯酿秬为酒芬香条畅于上下也秬如黑黍一稃二米】
　　鸡人下士一人史一人徒四人
　　司尊彛下士二人府四人史二人胥二人徒二十人【注彛亦尊也鬰鬯曰彛彛法也言为尊之法也】
　　司几筵下士二人府二人史一人徒八人【注筵亦席也铺陈曰筵借之曰席然其言之筵席通矣】
　　【薛氏衡曰鬰鬯实尊彛而献之涖几筵而陈之故三职相次】
　　天府上士一人中士二人府四人史二人胥二人徒二十人【注府物所藏言天者尊此所藏若天物然】
　　典瑞中士一人府二人史二人胥一人徒十人【注瑞节信也典瑞若今符玺郎】
</div>
    <div class="pagination">
<a href="五礼通考_page334.html">上一页</a><span>...</span><a href="五礼通考_page330.html">330</a><a href="五礼通考_page331.html">331</a><a href="五礼通考_page332.html">332</a><a href="五礼通考_page333.html">333</a><a href="五礼通考_page334.html">334</a><span class="current-page">335</span><a href="五礼通考_page336.html">336</a><a href="五礼通考_page337.html">337</a><a href="五礼通考_page338.html">338</a><a href="五礼通考_page339.html">339</a><a href="五礼通考_page340.html">340</a><span>...</span><a href="五礼通考_page336.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
