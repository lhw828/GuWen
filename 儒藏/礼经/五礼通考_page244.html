<!DOCTYPE html>
<html>
<head>
    <meta charset="UTF-8">
    <title>五礼通考 - 第 244 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 244 页/共 431 页</h1>
    <div class="content">　　成公十四年左氏传卫侯享苦成叔甯惠子相苦成叔傲甯子曰苦成家其亡乎古之为享食也以观威仪省祸福也故诗曰兕觥其觩防酒思柔彼交匪傲万福来求今夫子傲取祸之道也
　　襄公四年左氏传穆叔如晋晋侯享之金奏肆夏之三不拜工歌文王之三又不拜歌鹿鸣之三三拜韩献子使行人子员问之曰子以君命辱于敝邑先君之礼借之以乐以辱吾子吾子舍其大而重拜其细敢问何礼也对曰三夏天子所以享元侯也使臣弗敢与闻文王两君相见之乐也臣不敢及鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必谘于周臣闻之访问于善为咨咨亲为询咨礼为度咨事为诹咨难为谋臣获五善敢不重拜八年左氏传晋范宣子来聘公享之宣子赋摽有梅季武子曰谁敢哉今譬于草木寡君在君君之臭味也欢以承命何时之有武子赋角弓賔将出武子赋彤弓宣子曰城濮之役我先君文公献功于衡雍受彤弓于襄王以为子孙藏匄也先君守官之嗣也敢不承命君子以为知礼
　　十九年左氏传公享晋六卿于蒲圃赐之三命之服军尉司马司空舆尉侯奄皆受一命之服贿荀偃束锦加璧乗马先吴夀梦之鼎
　　季武子如晋拜师晋侯享之范宣子为政赋黍苖季武子兴再拜稽首曰小国之仰大国也如百谷之仰膏雨焉若常膏之其天下辑睦岂惟敝邑赋六月
　　二十年左氏传季武子如宋褚师段逆之以受享赋常棣之七章以卒宋人重贿之
　　二十七年左氏传六月丁未朔宋人享赵文子叔向为介司马置折俎礼也【注折俎体解节折升之于俎合卿宴之礼周礼司马掌防同之事　疏周礼大司马云大防同则帅士庶子而掌其政令大祭祀飨食羞牲鱼故宋人此享令司马置折俎也】仲尼使举是礼也以为多文辞　七月壬午宋公兼享晋楚之大夫赵孟为客【注客一坐所尊】子木与之言弗能对使叔向侍言焉子木亦不能对也　郑伯享赵孟于垂陇子展伯有子西子产子大叔二子石从赵孟曰七子从君以宠武也请皆赋以卒君贶武亦以观七子之志子展赋草虫赵孟曰善哉民之主也抑武也不足以当之伯有赋鹑之贲贲赵孟曰牀第之言不逾阈况在野乎非使人之所得闻也子西赋黍苖之四章赵孟曰寡君在武何能焉子产赋隰桑赵孟曰武请受其卒章子大叔赋野有蔓草赵孟曰吾子之惠也印赋蟋蟀赵孟曰善哉保家之主也吾有望矣公孙段赋桑扈赵孟曰匪交匪敖福将焉往若保是言也欲辞福禄得乎
　　楚防罢如晋涖盟晋侯享之将出赋既醉叔向曰防氏之有后于楚国也宜哉承君命不忘敏子荡将知政矣敏以事君必能养民政将焉往
　　二十九年左氏传范献子来聘拜城杞也公享之展庄叔执币【注公将以酬賔】射者三耦公臣不足取于家臣家臣展瑕展玉父为一耦公臣公巫召伯仲顔庄叔为一耦鄫鼓父党叔为一耦【疏燕礼云若射则大射正为司射是燕有射也此云公享之则享法亦有射也】
　　昭公元年左氏传夏四月赵孟叔孙豹曹大夫入于郑郑伯兼享之子皮戒赵孟【注戒享期】礼终赵孟赋瓠叶子皮遂戒穆叔且告之穆叔曰赵孟欲一献【注瓠叶诗义取薄物而以献酬知欲一献】子其从之子皮曰敢乎穆叔曰夫人之所欲也又何不敢及享具五献之笾豆于幕下【注朝聘之制大国之卿五献】赵孟辞【注赵孟自以今非聘郑故辞五献】私于子产曰武请于宰矣乃用一献赵孟为客礼终乃宴【注卿防公侯享宴皆折俎不体荐】穆叔赋鹊巢赵孟曰武不堪也又赋采蘩曰小国为蘩大国省穑而用之其何实非命子皮赋野有死麕之卒章赵孟赋常棣且曰吾兄弟比以安尨也可使无吠穆叔子皮及曹大夫兴拜举兕爵曰小国赖子知免于戾矣饮酒乐赵孟出曰吾不复此矣
　　昭公二年左氏传晋韩宣子来聘公享之季武子赋緜之卒章韩子赋角弓季武子赋节之卒章聘于卫衞侯享之北宫文子赋淇澳宣子赋木
　　六年左氏传季孙宿如晋晋侯享之有加笾【注笾豆之数多于常礼】武子曰小国之事大国也茍免于讨不敢求贶得贶不过三献【注周礼大夫三献】今豆有加下臣弗堪无乃戾也韩宣子曰寡君以为驩也对曰寡君犹未敢况下臣君之隷也敢闻加贶固请彻加而后卒事晋人以为知礼十二年左氏传宋华定来聘享之为赋蓼萧弗知又不答赋昭子曰必亡宴语之不懐宠光之不宣令徳之不知同福之不受将何以在
　　十六年左氏传晋韩起聘于郑郑伯享之子产戒曰茍有位于朝无有不共恪孔张后至立于客间执政御之适客后又御之适县间客从而笑之【注执政掌位列者御止也县乐肆疏诸侯享賔之礼亡惟有公食大夫存耳其礼云大夫纳賔入门左及庙门公揖入賔入三揖至于阶三让公升二等賔升大夫立于东夹南西面北上士立于门东北面西上飨食事俱在庙则享位亦当然也孔张后至盖賔入庙门乃始来至当从大夫适东夹之南西面位也张乃立于客间賔入未升阶立于西方孔张入客行间也执政御之适客后移立于客之西也又御之适县间适钟磬乐肆之间也大射礼乐人宿县于阼阶东笙磬西面其南笙钟其南鑮皆南陈西阶之西颂磬东面其南钟其南鑮皆南陈张初立客间已在西方被御适客后又益西又被御适县间盖又复益西入于颂磬钟鑮之间也】
　　二十五年左氏传宋公享昭子赋新宫昭子赋车辖明日宴饮酒乐宋公使昭子右坐语相泣也乐祁佐退而告人曰今兹君与叔孙其皆死乎吾闻之哀乐而乐哀皆防心也心之精爽是谓魂魄魂魄去之何以能久定公六年左氏传季桓子如晋献郑俘也阳货强使孟懿子往报夫人之币晋人兼享之【注贱鲁故不复两设礼】
　　十年左氏传武叔聘于齐齐侯享之
　　蕙田案以上诸侯飨燕邻国之大夫
　　宣公二年左氏传晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下【疏此饮赵盾酒是小饮酒耳非正燕礼燕礼献酬之后方脱屦升堂行无算爵非止三爵而已其侍君小饮则三爵而退玉藻云三爵而油油以退是三爵礼讫自当退也】
　　成公九年左氏传季文子如宋致女复命公享之赋韩奕之五章穆姜出于房再拜曰大夫勤辱不忘先君以及嗣君施及未亡人先君犹有望也敢拜大夫之重勤又赋緑衣之卒章而入
　　襄公三年左氏传晋侯以魏绛为能以刑佐民矣反役与之礼食使佐新军【疏与之礼食者若公食大夫礼以大夫为賔公亲为之特设礼食】十四年左氏传孙文子如戚孙蒯入使公饮之酒使大师歌巧言之卒章
　　二十年左氏传季武子如宋归复命公享之赋鱼丽之卒章公赋南山有台武子去所曰臣不堪也
　　二十六年左氏传郑伯赏入陈之功三月甲寅朔享子展赐之先路三命之服先八邑赐子产次路再命之服先六邑
　　昭公九年左氏传晋荀盈卒于戏阳殡于绛未晋侯饮酒乐饍宰屠蒯趋入请佐公使尊许之而遂酌以饮工曰女为君耳将司聪也辰在子卯谓之疾日君彻宴乐学人舍业为疾故也君之卿佐是为股肱股肱或亏何痛如之女弗闻而乐是不聪也又饮外嬖嬖叔曰女为君目将司明也服以旌礼礼以行事事有其物物有其容今君之容非其物也而女不见是不明也亦自饮也曰味以行气气以实志志以定言言以出令臣实司味二御失官而君弗命臣之罪也公説彻酒
　　礼记檀弓知悼子卒未平公饮酒师旷李调侍鼓钟杜蒉自外来闻钟声曰安在曰在寝杜蒉入寝歴阶而升酌曰旷饮斯又酌曰调饮斯又酌堂上北面坐饮之降趋而出平公呼而进之曰尔饮旷何也曰子卯不乐知悼子在堂斯其为子卯也大矣旷也大师也不以诏是以饮之也尔饮调何也曰调也君之防臣也为一饮一食忘君之疾是以饮之也尔饮何也曰蒉也宰夫也非刀是供又敢与知防是以饮之也平公曰寡人亦有过焉酌而饮寡人杜蒉洗而扬觯公谓侍者曰如我死则必毋废斯爵也至于今既毕献斯扬觯谓之杜举春秋哀公十六年左氏传卫侯饮孔悝酒于平阳重酬之大夫皆有纳焉醉而送之夜半而遣之
　　二十五年左氏传卫侯为灵台于借圃与诸大夫饮酒焉禇师声子韈而登席【注古者见君解韈】公怒辞曰臣有疾异于人若见之君将防之是以不敢公愈怒大夫辞之不可
　　公宴于五梧武伯为祝【注上夀酒】恶郭重曰何肥也季孙曰请饮彘也以鲁国之宻迩仇讐臣以不获从君克免于大行又谓重也肥公曰是食言多矣能无肥乎饮酒不乐
　　蕙田案以上诸侯飨燕其臣【饮酒附】
　　襄公二十七年左氏传齐庆封来聘叔孙与庆封食不敬为赋相防亦不知也
　　昭公二年左氏传晋韩宣子来聘既享宴于季氏有嘉树焉宣子誉之武子曰宿敢不封殖此树以无忘角弓遂赋甘棠宣子曰起不堪也无以及召公
　　蕙田案以上大夫飨聘客
　　庄公二十二年左氏传陈公子完饮桓公酒乐【注齐桓贤之故就其家防据主人之辞故言饮桓公酒　疏春秋之世设享礼以召君者皆大臣擅宠如卫公叔文子宋向魋之徒始为之耳非礼法也敬仲羁旅之臣且知礼者也必不召公临已知桓公贤之自就其家防也】公曰以火继之辞曰臣卜其昼未卜其夜不敢【疏服防云臣将享君必卜之示戒慎也此桓公自就其家非敬仲发心请享盖桓公告其往日乃卜之耳夜饮之礼在宗室同姓则成于庶姓让之则止敬仲非齐同姓故不敢也】君子曰酒以成礼不继以淫义也以君成礼弗纳于淫仁也
　　昭公元年左氏传秦后子享晋侯【注为晋侯设享礼】造舟于河【注造舟为梁通秦晋之道】十里舍车【注一舍八乗为八反之备】自雍及绛【注雍绛相去千里用车八百乗】归取酬币【注备九献之仪始礼自赍其一故续送其八酬酒币　疏每一献酒必有币帛以随之后子自赍其一以为初献故续送其八也饮酒之礼主人初献于賔賔酢主人主人受賔之酢礼饮讫又饮乃酌以酬賔如是乃成为一献于酬之时始有币以劝饮故以为酬酒币也】终事八反【注每十里以八乗车各以次载币相授而还不径至故言八反】
　　定公十三年左氏传初衞公叔文子朝而请享灵公【注欲令公临其家】退见史防而告之史防曰子必祸矣子富而君贪其及子乎文子曰然吾不先告子是吾罪也君既许我矣其若之何史防曰无害子臣可以免戌也骄其亡乎
　　哀公十四年左氏传宋桓魋之宠害于公公使夫人骤请享焉而将讨之未及魋先谋公请以鞌易薄公曰不可薄宗邑也乃益鞌七邑而请享公焉以日中为期家备尽往公知之
　　蕙田案以上大夫飨君
　　成公五年左氏传宋公子围为质于楚而归华元享之请鼓噪以出鼓噪以入【注出入輙击鼓】曰习攻华氏宋公杀之
　　襄公二十三年左氏传季氏饮大夫酒臧纥为客既献臧孙命北面重席新樽絜之召悼子降逆之大夫皆起及旅而召公鉏【注献酬礼毕通行为旅】使与之齿季孙失色二十八年左氏传齐庆封来奔叔孙穆子食庆封庆封泛祭【注泛祭逺散所祭不共】穆子不説使工为之诵茅鸱亦不知昭公四年左氏传叔孙为孟钟曰尔未际飨大夫以落之
　　哀公七年左氏传季康子欲伐邾乃飨大夫以谋之国语鲁语公父文伯饮南宫敬叔酒路堵父为客羞鼈小堵父怒相延食鼈辞曰将使鼈长而后食之遂出文伯母闻之怒曰吾闻之先子曰祭养上尸享养上賔鼈于何有而使夫人怒也
　　蕙田案以上大夫相飨食
　　春秋庄公四年春王二月夫人姜氏享齐侯于祝丘【杜注享食也两君相见之礼非夫人所用直书以见其失】
　　【汪氏克寛曰春秋传晋侯飨齐侯宋公飨晋侯楚子飨公小邾子郯子来朝公与之燕公飨宰周公范宣子飨晋六卿于蒲圃寗俞华耦来公与之燕至郑伯飨王王飨晋侯经皆不书而书夫人飨齐侯则以其非礼也】
　　蕙田案此夫人飨诸侯
　　右春秋飨燕









　　五礼通考卷一百五十八
<经部,礼类,通礼之属,五礼通考>
　　钦定四库全书
　　五礼通考卷一百五十九
　　刑部尚书秦蕙田撰
　　嘉礼三十二
　　飨燕礼
　　仪礼公食大夫礼【郑目録云主国君以礼食小聘大夫之礼于五礼属嘉礼　疏篇中荐豆六黍稷六簋庶羞十六豆此等皆是下大夫小聘之礼下乃别言食上大夫之法聘礼据侯伯之大聘此篇小聘大夫者周公设经互见为义不言食賔与上介直言大夫者小聘上介乃是士是以直云大夫兼得大夫聘賔与上介亦兼小聘之賔】
　　公食大夫之礼使大夫戒各以其爵【注戒犹告也告之必使同班敌者易以相亲敬　疏此篇虽据子男大夫为正兼见五等诸侯大聘使卿之事故云各以其爵也】上介出请入告【注问所以为来事】三辞【注为既先受赐不敢当　疏既先受赐谓聘日致饔受赐大礼故今辞食不敢当之但受饔之时礼辞而已至于享食皆当三辞】賔出拜辱【注拜使者屈辱来迎已】大夫不答拜将命【注不答拜为人使也将犹致也】賔再拜稽首【注受命】大夫还【注复于君】賔不拜送遂从之【注不拜送者为从之不终事　疏乡饮乡射戒賔遂从之而云拜辱拜送者以主人先反不相随故也觐礼使者劳賔侯氏送于门外遂从之使者既不先反犹拜送者尊天子使故也】
　　蕙田案以上戒賔
　　賔朝服即位于大门外如聘【注于是朝服则初时端如聘亦入于次俟　疏云大门外如聘者则賔主设摈介以相待如聘时賔在馆拜所戒大夫即端賔遂从大夫至君大门外入次乃去端着朝服出次即位也聘礼重賔发馆即皮弁此食礼轻及大门乃朝服】即位具【注主人也摈者俟君于大门外卿大夫士序及宰夫具其馔物皆于庙门之外】
　　【盛氏世佐曰即位谓自公以下也具官各馔其所供之物也燕礼告具而后即位此即位乃具者食重于燕也】
　　蕙田案经言即位不言主人者上言賔即位则此为主人可知也敖氏以即位仍属賔者非郝氏又连上文如聘即位为句尤误又案以上即位
　　羮定【注肉谓之羮定犹熟也着之者下以为节】甸人陈鼎七当门南面西上设扄鼏鼏若束若编【注七鼎一大牢也甸人宰之属兼亨人者南面西上以其为賔统于外也扄鼎扛所以举之者也凡鼎鼏盖以茅为之长则束本短则编其中央今文扄作　疏聘礼致飱与饔饩皆九鼎此亦一大牢而七鼎者食礼轻无鲜鱼鲜腊与聘礼腥一牢鼎七同也案亨人职云掌共鼎镬又甸师职云掌以薪蒸役外内饔之事故使甸人兼亨人陈鼎也】设洗如飨【注必如飨者先飨后食如其近者也飨礼亡燕礼则设洗于阼阶东南疏引燕礼者欲见设洗之法燕与飨食同】小臣具槃匜在东堂下【注为公盥也公尊不就洗小臣于小賔客飨食掌正君服位　疏夏官小臣职云小祭祀賔客飨食如大仆之法】
　　【敖氏继公曰凡行礼其以槃匜盥而不就洗者尊者一人而已有敌者则否不言箪巾文略耳祭礼有槃匜必有箪巾】
　　钦定义疏夏官小臣职大祭祀朝觐沃王盥此诸侯之小臣故主沃公盥
　　宰夫设筵加席几【注设筵于户西南面而左几公不賔至授几者亲设湆酱可以略此】无尊【注主于食不献酬】
　　【敖氏继公曰言此者嫌酒浆或用尊也】
　　饮酒浆饮俟于东房【注饮酒清酒也浆饮酨浆也其俟奠于丰上也饮酒先言饮明非献酬之酒也浆饮先言浆别于六饮也　疏酨之言载以其汁滓相载故云酨汉法有此名也】凡宰夫之具馔于东房【注凡非一也饮食之具宰夫所掌也酒浆不在凡中者虽无尊犹嫌在堂敖氏继公曰此所馔者谓豆簠簋铏也】
　　蕙田案以上陈设
　　公如賔服迎賔于大门内【注不出大门降于国君　疏自此尽阶上北面再拜稽首言主君迎賔拜至之事】大夫纳賔【注大夫谓上摈也纳賔以公命】賔入门左公再拜賔辟再拜稽首【注左西方賔位也辟逡遁不敢当君拜也】
　　钦定义疏聘礼公迎賔再拜賔辟不答拜者以公为聘君而拜已不敢承其礼也此则为食已而拜故既辟还复再拜稽首
　　公揖入賔从【注揖入道之】及庙门公揖入【注庙祢庙也　疏仪礼之内单言庙者皆据祢庙若非祢庙则言庙祧受聘在祖庙食飨在祢燕礼又在寝是其差次也】賔入三揖【注每曲揖及当碑揖相人偶】至于阶三让【注让先升】公升二等賔升【注逺下人君敖氏继公曰此下大夫与公升阶之仪乃与卿同然则升阶尊卑之差不过一等】
　　大夫立于东夹南西面北上【注东夹南东西节也取节于夹明东于堂　疏此主国卿大夫立位序西为正堂序东有夹室立于夹室之南是东于堂也】士立于门东北面西上【注统于门者非其正位辟賔在此　疏燕礼大射士在西方东而北上不统于门今统于门者以賔在门西辟賔在此非正位故也】小臣东堂下南面西上宰东夹北西面南上【注宰宰夫之属也古文无南上】
　　【敖氏继公曰宰大宰也宰尊官于此乃见之者位定在后耳南上二字古文无之经惟言宰是独立于此也南上之文无所用之传写者因下文而衍此二字耳宜从古文】
　　钦定义疏此宰内宰也天官内宰凡賔客之祼献瑶爵皆赞致后之賔客之礼侯国之内宰亦当然也飨賔则夫人亚祼此食礼杀于飨夫人不亲内宰位于东夹之北以见外内之官备所以示夫人敬客之意也下经授公酱粱及为賔设豆簋铏稻者皆宰夫也宰惟授公湇视宰夫为尊则宰非宰夫之属明矣大宰为司徒之兼官三卿之长不应不立于东夹南而在东夹北也注为南上二字所惑故以宰夫之属言之敖氏以为大宰则亦未详于外内之辨也其下即内官之士岂其伦乎
　　观承案内官之南上者统于宰而宰之南上者又统于君以其位在东夹之北则君在南固宜以南为上耳谓此二字为衍恐亦未然
　　内官之士在宰东北西面南上【注夫人之官内宰之属也自卿大夫至此不先即位从君而入者明助君飨食賔自无事】
　　钦定义疏此为内宰之属则位于其上者为内宰明矣此内官士也非奄也
　　介门西北面西上【注西上自统于賔也然则承摈以下立于士西少进东上　疏云承摈以下立于士西少进东上者以介统于賔而西上则摈统于君而东上可知又承摈是大夫尊于士故知少进东上也不言上摈者上摈有事其位不定故不言】
　　蕙田案以上迎賔
　　公当楣北乡至再拜賔降也公再拜【注楣谓之梁至再拜者兴礼俟賔嘉其来也公再拜賔降矣　疏至再拜者公方一拜賔即降公再拜者賔降后又一拜本当再拜故皆以再拜言之】賔西阶东北面答拜【注西阶东少就主君敬也】
　　钦定义疏已国之臣拜位在阼阶下燕礼主人献公二大夫媵爵于公皆是也若为賔则拜于西阶下燕礼大夫为賔者是也聘礼私觌賔降拜于阶东视阶下为稍东别于主君也此亦然故注以为少就主君也
　　摈者辞【注辞拜于下】拜也公降一等辞曰寡君从子虽将拜兴也【注賔降再拜公降摈者释辞矣賔犹降终其再拜稽首兴起也】
　　钦定义疏賔在西阶东欲答拜时摈者即辞之而賔拜自若故曰拜也公见其不聴摈者之辞乃降一等以示亲辞而摈者致辞曰寡君从子而降矣子虽将拜其兴也容此两辞之间而賔之再拜已讫非谓賔拜未再得辞即兴若然则上文賔升不得谓已拜矣
　　賔栗阶升不拜【注自以已拜也栗实栗也不拾级连歩趋主国君之命不拾级而下曰辵张氏尔岐曰升降有四法拾级连歩谓两足相随不相过是寻常升阶法栗阶者始升犹聚足连歩至近上二等左右足各一发而升堂是趋君命之法故燕礼记云凡栗阶不过二等又此经注不拾级而下曰辵疏以为越三等是下阶近地三等即不聚足也又云越一等为歴阶共为四法】
　　命之成拜阶上北面再拜稽首【注賔降拜主君辞之賔虽终拜于主君之意犹为不成】
　　【敖氏继公曰拜下者臣也拜于上者賔也既升而命之成拜所以賔之】
　　蕙田案以上拜至
　　士举鼎去鼏于外次入陈鼎于碑南南面西上右人抽扄坐奠于鼎西南顺出自鼎西左人待载【注入由东出由西明为賔也今文奠为委古文待为持　疏次入序入也去鼏于外者以入当载于俎故去之士防士虞皆入乃去鼏防礼变于吉也】
　　【敖氏继公曰次入鼎在西者先在东者后也碑下脱一南字西南之南衍文皆传写误也顺出以次而出也顺出正礼也其或逆出由便耳】
　　盛氏世佐曰鼎南面以西为右右人在鼎西故抽扄即奠于其西便也南顺言奠扄之法南北设之顺鼎面也举鼎之时扄横加于鼎上及其奠也直设于鼎旁故云顺也出自鼎西谓右人奠扄讫即自鼎西而出也上云次入则出亦以次可知故不湏言顺出惟逆出乃着之以其变于初也敖氏分句不审乃以西南之南为衍字过矣
　　蕙田案碑南南面石经及古本俱缺一南字监本有之盖后人所増也经云士举鼎次入不云次出者举入以见出也下文旅人取甸人举鼎顺出不云次入者举出以见入也敖君善以下有顺出之文疑南字为衍失之矣当从盛氏为是
　　雍人以俎入陈于鼎南旅人南面加于鼎退【注旅人雍人之属旅食者也雍人言入旅人言退文互相备也出入之由亦如举鼎者俎每器一人诸侯官多也敖氏继公曰雍人西面于鼎南陈俎俎南顺旅人南面于鼎北加北枋】
　　大夫长盥洗东南西面北上序进盥退者与进者交于前卒盥序进南面【注长以长防也序犹更也前洗南】载者西面【注载者左人也亦序自鼎东西面于其前大夫则载之　疏待载时在鼎东南面今大夫鼎北面南之左人当载故序自鼎东西面俎当鼎南则载者在鼎南稍东】
　　【敖氏继公曰南面立于鼎后也出鼎实也西面执俎以载也】
　　鱼腊饪【注饪熟也食礼宜熟飨有腥者　疏上文直言羮定肉谓之羮恐鱼腊不在其中故此特着鱼腊饪也乐记大飨俎腥鱼是飨礼有腥也又春秋传王享有体荐以飨礼用体荐则腥矣豚解者皆腥也】蕙田案疏引大飨俎腥鱼证飨之用腥然彼大飨谓祫祭先王非飨賔客也贾氏误矣其云豚解者皆腥则得之
　　载体进奏【注体谓牲与腊也奏谓皮肤之理也进其理本在前下大夫体七个　疏体七个用右胖肩臂臑肫骼脊胁其左胖为庶羞下文十六豆二十豆是也进其理本在前者此谓生人食法故进本本谓近上者若祭祀则进末故少牢云进末郑云变于食生是也】鱼七缩俎寝右【注右首也寝右进鬐也干鱼近腴多骨鲠　疏缩纵也鱼在俎为纵于人亦横賔在户牖之间南面俎则东西陈之鱼在俎首在右腹腴乡南鬐脊也进脊在北乡賔是取脊少骨鲠者以优賔也若祭祀则进腴以鬼神尚气腴者气之所聚故少牢进腴是也】肠胃七同俎【注以其同类也不异其牛羊腴贱也此俎实凡二十八　疏牛羊同是畜类又其腹腴贱故略之同俎也牛羊各有肠胃肠胃各七四七二十八也】伦肤七【注伦理也谓精理滑脆者　疏伦肤谓豕之皮革为之】肠胃肤皆横诸俎垂之【注顺其在牲之性也肠胃垂及俎拒】大夫既奠于鼎逆退复位【注事毕宜由便也士载者又待设俎】
　　【敖氏继公曰奠于鼎谓加于鼎上也位东夹南】
　　蕙田案以上鼎入载俎
</div>
    <div class="pagination">
<a href="五礼通考_page243.html">上一页</a><span>...</span><a href="五礼通考_page239.html">239</a><a href="五礼通考_page240.html">240</a><a href="五礼通考_page241.html">241</a><a href="五礼通考_page242.html">242</a><a href="五礼通考_page243.html">243</a><span class="current-page">244</span><a href="五礼通考_page245.html">245</a><a href="五礼通考_page246.html">246</a><a href="五礼通考_page247.html">247</a><a href="五礼通考_page248.html">248</a><a href="五礼通考_page249.html">249</a><span>...</span><a href="五礼通考_page245.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
