<!DOCTYPE html>
<html>
<head>
    <meta charset="UTF-8">
    <title>礼书纲目 - 第 47 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书纲目 - 第 47 页/共 57 页</h1>
    <div class="content">　　以五齐七醢七菹三臡实之【齐当为韲五韲昌本脾析蜃豚拍深蒲也七醢醓蠃□蚳鱼免雁醢七菹韭菁茒葵芹菭笋菹三臡麋鹿麕臡也凡醯臡所和细切为韲全物若防为菹少仪曰麋鹿为菹野豕为轩皆防而不切麋为辟鸡兔为宛脾皆防而切之切葱若薤实之醯以柔之由此言之则韲菹之称菜肉通　同上】　醯人王举则共齐菹醯物六十罋共后及世子之酱齐菹【同上】　天子之豆二十有六【谓天子朔食　礼器】盐人掌盐之政令以共百事之盐【政令谓受入教所处置求者所当得】王之膳羞共饴盐后及世子亦如之【饴盐盐之甜者今戎盐有焉】凡齐事鬻监以待戒令【齐事和五味之事鬻监涷治之　天官】　凌人掌冰春始治鉴【鉴如甀大口以盛冰置食物于中以御温气春而始治之为二月将献羔而启冰】凡外内饔之膳羞鉴焉凡酒浆之酒醴亦如之【酒醴见温气亦失味酒浆酒人浆人也　同上】　幂人掌共巾幂【共巾可以覆物】凡王巾皆黼【四饮三酒皆画黼周尚武其用文徳则黻可　同上】　大司乐王大食三宥皆令奏钟鼓【大食朔月月半以乐宥食时也宥犹劝也　春官】　　天子皮弁以日视朝遂以食日中而馂奏而食日少牢朔月大牢【馂食朝之余也奏奏乐也】五饮上水浆酒醴酏【上水水为上余其次之】卒食端而居年不顺成天子食无乐【自贬损也】诸侯又朝服以食特牲三俎祭肺【食必复朝服所以敬养身也三俎豕鱼腊】夕深衣祭牢肉【祭牢肉异于始杀也天子言日中诸侯言夕天子言馂诸侯言祭牢肉互相挟】朔月少牢五俎四簋【五俎加羊与其肠冐也朔月四簋则日食粱稻各一簋而已】子夘稷食菜羮【忌日贬也】夫人与君同庖【不特杀也】君无故不杀牛大夫无故不杀羊士无故不杀犬豕【故谓祭祀之属】君子逺庖厨凡有血气之类弗身践也【践当为剪声之误也剪杀也】至于八月不雨君不举【为旱变也此谓建子之月不雨尽建未月也春秋之义周之春夏无雨未能成灾至其秋秀实之时而无雨则雩雩而得之则书雩喜祀有益也雩而不得则书旱明灾成也　玉藻】　岁凶年谷不登君膳不祭肺大夫不食粱士饮酒不乐【皆自为贬损忧民也礼食杀牲则祭先有虞氏以首夏后氏以心殷人以肝周人以肺不祭肺则不杀也天子食日少牢朔月大牢诸侯食日特牲朔月少牢粱加食也不乐去琴瑟　曲礼】大侵之礼君食不兼味【襄二十四年谷梁传】　司冦行戮【司冦刑官】
　　君为之不举【去盛馔　庄二十年左氏传】　天子一食诸侯再大夫士三食力无数【一食再食三食谓告饱也食力谓工商农也　礼器】　大夫燕食有脍无脯有脯无脍士不贰羮胾庶人耆老不徒食【尊卑差也内则】　　羮食自诸侯以下至于庶人无等【羮食食之主也庶羞亦异耳】大夫无秩膳【谓五十始命未甚老也秩常也】大夫七十而有阁【有秩膳也阁以板为之庋食物也】天子之阁左达五右达五公侯伯于房中五大夫于阁三士于坫一【达夹室大夫言于阁与天子同处天子二五倍诸侯也五者三牲之肉及鱼防也　同上】　饭【目诸饭也】桼稷稻粱白黍黄粱稰穛【孰获曰稰生获曰穛黍黄黍也】膳【目诸膳也】膷臐膮醢牛炙醢牛胾醢牛脍羊炙羊胾醢豕炙醢豕胾芥酱鱼脍雉兔鹑鷃【此上大夫之礼庶羞二十豆也以公食大夫礼校之则膮牛炙间不得有醢醢衍字也又以鷃为鴽也】饮【目诸饮也】重醴稻醴清糟黍醴清糟梁醴清糟【重倍也糟醇也清泲也致饮有醇者有泲者陪设之也】或以酏为醴【醴粥为醴】黍酏【酏粥】浆【酢胾】水【清耕】醷【梅浆】滥【以诸和水也以周礼六饮校之则滥凉也纪莒之间名诸为滥】酒【目诸酒也】清白【白事酒昔酒也】羞【目诸羞也】糗饵粉酏【糗捣熬谷也以为粉饵与餈此记似脱周礼羞笾之实粉饵粉餈羞豆之实酏食惨食此酏当为餰以稻米与狼臅膏为餰是也】食【食饭也日人君燕食所用也】蜗醢而苽食雉羮麦食脯羮鸡羮折稌犬羮兔羮和糁不蓼【苽雕胡也稌稻也几羮齐宜五味之和米屑之糁蓼则不矣此脯所谓析干牛羊肉也】濡豚包苦实蓼濡鸡醢酱实蓼濡鱼卵酱实蓼濡鼈醢酱实蓼【凡濡谓亨之以汁和也苦苦荼也以包豚杀其气读为鲲鲲鱼子或作椚也】腵脩蚳醢【腵脩捶脯施姜桂也蚳蚍蜉子也】脯羮免醢麋肤鱼醢鱼脍芥酱麋腥醢酱桃诸梅诸卵监【自蜗醢至此二十六物似皆人君燕所食也其馔则乱肤切肉也肤或为胖卵盐大盐也】凡食齐视春时【饭宜温也】羮齐视夏时【羮宜也】酱齐视秋时【酱宜凉也】饮齐视冬时【饮宜寒也】凡和春多酸夏多苦秋多辛冬多醎调以滑甘【多其时味以养气也】牛宜稌羊宜麦豕宜稷犬宜梁雁宜麦鱼宜苽【言宜气味相成也】春宜羔豚膳膏芗夏宜腒鱐膳膏臊秋宜犊麛膳膏腥冬宜鲜羽膳膏羶【此八物四时肥美也为其大盛煎以休废之膏节其气也牛膏芗犬膏臊鸡膏腥羊膏羶腒干雉也鱐干鱼也鲜生鱼也羽雁也】牛脩鹿脯田豕脯麋脯麕脯麋鹿田豕麕皆有轩雉兔皆有芼【脯皆析干其肉也轩读为宪谓藿叶切也芼谓菜酿也轩或为胖】爵鷃蜩范【蜩蝉也范蜂也】芝栭蓤椇枣栗榛柿桃李梅杏椇梨姜桂【蔆芰也椇枳椇也椇梨之不臧者自牛脩至此三十一物皆人君燕食所加庶馐也周礼天子羞用百有二十品记者不能次録】脍春用葱秋用芥豚春用韭秋用蓼【芥芥酱也】脂用葱膏用防【脂肥凝者释者曰膏】三牲用藙和用醯【藙煎茱萸也汉律防稽献焉尔雅谓之榝和用醯者畜与家物自相和也】兽用梅【亦野物自相和】鹑羮鸡羮鴽酿之蓼【酿谓切杂之也鴽在羮下烝之不羮也】鲂鱮烝雏烧雉芗无蓼【芗苏荏之属也烧烟于火中也自脍用葱至此言调和菜酿之宜也】不食雏鼈狼去肠狗去肾貍去正脊兔去尻狐去首豚去脑鱼去乙鼈去丑【皆为不利人也雏鼈伏乳者乙鱼体中害人者名也今东海鰫鱼有骨名乙在目傍状如篆乙食之鲠人不可少丑谓鼈窍也】　肉曰脱之鱼曰作之枣曰新之栗曰撰之桃曰胆之椇棃曰攒之【皆治择之名也】牛夜鸣则庮羊冷毛而毳羶狗赤股而躁臊鸟皫色而沙鸣鬰豕望视而交睫腥马黒脊而般臂漏雏尾不盈握弗食舒雁翠鹄鸮胖舒鳬翠鸡肝雁肾鸨奥鹿胃【亦皆为不利人也庮恶臭也春秋传曰一薰一庮冷毛毳毛别聚于不解者也赤般股襄无毛也皫色毛变色也沙犹嘶也鬰腐臭也望视逺视也腥当为星声之误也星肉中如米者般臂前腥般般然也漏当为蝼如蛄蝼臭也舒雁鵞也翠尾肉也鹄鸮胖谓胁侧薄肉也舒鳬鵞也鸨奥脾肶也鹄或为鸨也】肉腥细者为脍大者为轩【言大切细切异名也脍者必先轩之所谓聂而切之也】或曰麋鹿鱼为菹麕为辟鸡野豕为轩兔为宛脾切葱若防实诸醯以柔之【此轩辟鸡宛脾皆菹类也酿菜而柔之以醯杀腥肉及其气今益州有鹿□者近由此为之矣菹轩聂而不切辟鸡宛脾聂而切之轩或为胖宛或作鬰　同上】　淳熬煎醢加于陆稻上沃之以膏曰淳熬【淳沃也熬亦煎也沃煎成之以为名】淳毋煎醢加于黍食上沃之以膏曰淳毋【毋读曰模模象也作此象淳熬】炮取豚若将刲之刳之实枣于其腹中编萑以苴之涂之以谨涂炮之涂皆干擘之濯手以摩之去其皽为稻粉糔溲之以为酏以付豚煎诸膏膏必灭之钜镬汤以小鼎芗脯于其中使其汤毋灭鼎三日三夜毋絶火而后调之以醯醢【炮者以涂烧之为名也将当为牂牂牝羊也刲刳博异语也谨当为墐声之误也墐涂涂有穰草也皽谓皮肉之上魄草也糔溲亦博异语也糔读与滫瀡之滫同芗脯谓煮豚若羊于小鼎中使之香美也谓之脯者既去皽则解析其肉使薄如为脯然唯豚全耳豚羊入鼎三日乃内醯醢可食也】捣珍取牛羊麋鹿麕之肉必脄毎物与牛若一捶反侧之去其饵孰出之去其皽柔其肉【胶脊侧肉也捶捣之也饵筋膄也柔之为汁和也汁和亦醯醢与】渍取牛肉必新杀者薄切之必絶其理湛诸美酒期朝而食之以醢若醯醷【湛亦渍也】为熬捶之去其皽编萑布牛肉焉屑桂与姜以洒诸上而盐之干而食之施羊亦如之施麋施鹿施麕皆如牛羊欲濡肉则释而煎之以醢欲干肉则捶而食之【熬于火上为之也今之火脯似矣欲濡欲干人自由也醢或为醯此七者周礼八珍其一肝膋是也】糁取牛羊豕之肉三如一小切之与稻米稻米二肉一合以为饵煎之【此周礼糁食也】肝膋取狗肝一幪之以其膋濡炙之举燋其膋不蓼【膋肠问脂举或为巨】取稻米举糔溲之小切狼臅膏以与稻米为酏【狼臅膏臆中膏也以煎稻米则似今膏矣此周礼酏食也此酏当从餰　同上】
　　右膳羞　王者所以日食何明有四方之物食四时之功也四方不平四时不顺有彻乐之法焉所以鸣至尊着法戒也王平居中央制御四方平旦食少阳之始也昼食太阳之始也晡食少阴之始也暮食太阴之始也论语曰亚饭干适楚三饭缭适蔡四饭缺适秦诸侯三饭卿大夫再饭尊卑之羞也礼保传曰王失度宰夫彻其膳宰所以彻膳何阴阳不调五谷不熟故王者为不尽味而食之礼曰一谷不升不僃鸡鷃二谷不升不备三牲【白虎通】
　　天子端聴朔于南门之外闰月则阖门左扉立于其中【端当为冕字之误也衣而冕冕服之下南门谓国门也天子庙及路寝皆如明堂制明堂在国之阳毎月就其时之堂而聴朔焉卒事反宿路寝亦如之闰月非常月也聴其朔于明堂门中还处路寝门终月凡聴朔必以特牲告其帝及神配以文王武王　玉藻】　孟春天子居青阳左个【青阳左个大寝东堂北偏】仲春天子居青阳大庙【青阳大庙东堂大室】季春天子居青阳右个【青阳右个东堂南偏】孟夏天子居明堂左个【明堂左个大寝南堂东偏也】仲夏天子居明堂大庙【南堂大庙南堂当大室也】季夏天子居明堂右个【明堂右个南堂西偏也】中央土天子居大庙大室【大庙大室中央室也】孟秋天子居总章左个【总章左个大寝西堂南偏】仲秋天子居总章大庙【总章大庙西堂当大室也】季秋天子居总章右个【总章右个西堂北偏】孟冬天子居堂左个【堂左个北堂西偏也】仲冬天子居堂大庙【堂大庙北堂当大室】季冬天子居堂右个【堂右个北堂东偏月令】　　太史颁告朔于邦国【天子颁朔于诸侯诸侯藏之祖庙至朔朝于庙告而受行之郑司农云颁读为班班布也以十二月朔布告天下诸侯故春秋传曰不书日官失之也】闰月诏王居门终月【门谓路寝门也郑司农云月令十二月分在青阳明堂总章堂左右之位惟闰月无所居居于门故于文王在门谓之门　春官】　诸侯皮弁以聴朔于大庙【皮弁下天子也　玉藻】
　　右聴朔　文公六年闰月不告月犹朝于庙【杜曰诸侯每月必告朔聴政因朝宗庙文公以闰非常月故阙不告朔怠慢政事虽朝于庙则如勿朝故曰犹犹者可止之词　何曰诸侯受十二月朔政于天子藏于大祖庙每月朔朝庙使大夫南面奉天子命君北面而受之此时使有司先告朔慎之至也受于庙者子归美先君不敢自専也言朝者縁生以事死亲在朝朝暮夕已死不敢渫鬼神故也必于朔者感月始生而朝也　春秋】闰月不告朔非礼也【经称告月传称告朔明告月必以朔】闰以正时【四时渐差则置闰以正之】时以作事【顺时命事】事以厚生【事不失时则年丰】生民之道于是乎在矣不告闰朔弃时政也何以为民【左氏传】　曷为不告朔【据具月也】天无是月也何以谓之天无是月非常月也【所在无常故无政也】犹者何通可以已也【朝者因视朔政尔无政而朝故曰犹不言朔者闰月无告朔礼也不言公者内事可知　公羊传】　不告月者不告朔也【礼天子以十二月朔政班告于诸侯诸侯受于祢庙孝子尊事先君不敢自専也言朝者縁生以事死亲存朝朝暮夕不敢泄鬼神故事毕感月始而朝之】不告朔则何为不言朔也闰月者附月之余日也积分而成于月者也【一歳三百六十日余六日又有小月六积五岁得六十日而再闰积众月之余分以成此月】天子不以告朔而丧事不数也【闰是丛残之数非月之正故吉防大事皆不用也】犹之为言可以已也【郊然后三望告朔然后朝庙俱言犹义相类也既废其大而行其细故讥之　谷粱传】文公十六年夏五月公四不视朔【诸侯每月必告朔聴政因朝于庙今公以疾阙不得视二月三月四月五月朔也春秋十二公以疾不视朔非一也义无所取故特举此以表行事因明公之实有疾非诈齐　春秋】疾也【左氏传】　公曷为四不视朔【据无事也】公有疾也【以不讳举公知有疾公有疾乃复举公是也】何言乎公有疾不视朔【据有疾无恶也】自是公无疾不视朔也【有疾无恶不当书又不言有疾者欲起公自是无疾不视朔也】然则曷为不言公无疾不视朔有疾犹可言也无疾不可言也【言无疾大恶不可言也是后公不复视朔政事委任公子遂　公羊传】　天子告朔于诸侯诸侯受乎祢庙礼也【每月天子以朔政班于诸侯诸侯受而纳之祢庙告庙以羊今公自二月不视朔至于五月是后视朔之礼遂废故子贡欲去其羊】公四不视朔公不臣也以公为厌政已甚矣【天子班朔而公不视是不臣　谷粱传】　襄公二十九年春王正月公在楚释不朝正于庙也【释解也告朔在楚解公所以不朝正　春秋左氏传】　子贡欲去告朔之牺羊【告朔之礼古者天子常以季冬颁来岁十二月之朔于诸侯诸侯受而藏之祖庙月朔则以时羊告庙请而行之牺生牲也鲁自文公始不视朔而有司犹供此羊故子贡欲去也】子曰赐也尔爱其羊我爱其礼【爱犹惜也子贡盖惜其无实而妄费然礼虽废羊存犹得以识之而可复焉若并去其羊则此礼遂亡矣孔子所以惜之　杨氏曰告朔诸侯所以禀命于君亲礼之大者鲁不视朔矣然羊存则告朔之名未泯而其实自可举此夫子所以惜之也　论语】
　　舍人以岁时县穜稑之种以供王后之春献礼【县之者欲其风气燥达也郑司农云春王当耕于籍则后献其种也后献其种见内宰职　地官】　内宰上春诏王后帅六宫之人而生穜稑之种而献之于王【六宫之人夫人以下分居后之六宫者古者使后宫藏种以其有传类蕃孶之祥必生而献之示能育之使不伤败且以佐王耕事共禘郊也郑司农云先种后孰谓之穜后种先孰谓之稑王当以耕种于借田谓诗云黍稷穜稑是也夫人以下分居后之六宫者每宫九嫔一人世妇三人女御九人其余九嫔三人世妇九人女御二十七人从后唯其所燕息焉从后者五日而沐浴其次又上十五日而徧云夫人如三公从容论妇礼　天官】孟春乃择元辰天子亲载耒耜措之于参保介之御间帅三公九卿诸侯大夫躬耕帝借天子三推三公五推卿诸侯九推【元辰盖郊后吉辰也耒耜之上曲也保介车右也置耒于车右与御者之间明已劝农非农者也人君之车必使勇士衣甲居右而参乘备非常也保犹衣也介甲也帝借为天神借民力所治之田也】反执爵于大寝三公九卿诸侯大夫皆御命曰劳酒【既耕而宴欲以劳羣臣也大寝路寝御侍也　月令】　甸师掌帅其属而耕耨王借以时入之以共齍盛【其属府史胥徒也耨芸芓也王以孟春躬耕帝借天子三推三公五推卿诸侯九推庶人终于千亩庶人谓徒三百人借之言借也王一耕之而使庶人芸芓终之齍盛祭祀所用谷也粢稷也谷者稷为长是以名云在器曰盛　天官】　季秋乃命冡宰农事备收【备犹尽也】举五谷之要【定其祖税之薄】藏帝借之收于神仓祗敬必饬【重黍稷之委也帝借所耕千亩也藏祭祀之谷为神仓祗亦敬也　月令】　天子亲耕以共粢盛【天子亲耕其礼三推黍稷曰粢在器曰盛】甸粟而内之三宫三宫米而藏之御廪【甸甸师掌田之官也三宫三夫人也宗庙之礼君亲割夫人亲舂　桓十四年谷梁传】　天子为借千亩冕而朱纮躬秉耒诸侯为借百亩冕而青纮躬秉耒以事天地山川社稷先古以为醴酪齐盛于是乎取之【借借田先古先祖　祭义】　天子亲耕于南郊以共齐盛诸侯耕于东郊亦以共齐盛【齐或作粢东郊少阳诸侯象祭统】
　　右耕借　耕借然后诸侯知所以敬【耕借借田也　乐记】耕借所以教诸侯之养也【祭义】　王者所以亲耕后亲桑何所以率天下农蚕也耕于东郊何东方少阳农事始起桑于西郊西方少阴女功所成故曾子问曰天子耕东田而三反之【白虎通】　天子诸侯非莫耕也王后夫人非莫蚕也身致其诚信诚信之谓尽尽之谓敬敬尽然后可以事神明此祭之道也【祭统】　宣王即位不借千亩【借借也借民力以为之天子借田千亩诸侯百亩自厉王之流借田礼废宣王即位不复遵古】虢文公谏曰【贾侍中云文公文王母弟虢仲之后为王卿士昭谓虢叔之后西虢也宣王都镐在畿内】不可夫民之大事在农【谷民之命故农为大事】上帝之粢盛于是乎出【出于农也器实曰粢在器曰盛】民之蕃庶于是乎生【蕃息也庶众也】事之共给于是乎在【共具也给足也】和协辑睦于是乎兴【协合也辑聚也睦亲也】财用蕃殖于是乎始【殖长也】敦厖纯固于是乎成【敦厚也厖大也】是故稷为大官【民之大事在农故稷之职为大官】古者大史顺时覛土【覛视也】阳瘅愤盈土气震发【瘅厚也愤积也盈满也震动也发起也】农祥晨正【农祥房星也晨正谓立春之日晨中于午也农事之候故曰农祥】日月底于天庙【底至也天庙营室也孟春之月日月皆在营室】土乃脉登【脉理也农书曰春土冒□陈根可拔耕者急发】先时九日【先先立春日也】太史告稷曰自今至于初吉【初吉二月朔日也诗云二月初吉】阳气俱烝土膏其动【烝升也土膏润也其动润泽欲行】弗震弗渝脉其满眚谷乃不殖【震动也渝变也灾也言阳气俱升土膏欲动当即发动变冩其气不然则脉满气结更为灾病谷乃不殖】稷以告【以大史之言告王】王曰史帅阳官以命我司事【史大史阳官春官司事主农事官也】曰距今九日土其俱动【距去也】王其祗祓监农不易【只敬也祓齐戒祓除也不易不易物土之宜】王乃使司徒咸戒公卿百吏庶民【百吏百官也庶民甸师氏所掌之民主耕耨王之借田者】司空除坛于借【司空掌地也】命农大夫咸戒农用【农大夫田畯也农用田器也】先时五日【先耕时也】瞽告有协风至【瞽乐大师知风声者协和也风气和时候至也立春曰融风】王即斋宫【所斋之宫】百官御事各即其斋三日【御治也】王乃淳濯飨醴【淳沃也濯溉也飨饮也谓王沐洽饮醴酒】及期【期耕日也】鬰人荐鬯【鬰鬰金香草宜以和鬯酒也周礼鬰人掌祼器凡祭祀宾客和鬰鬯以实彜而陈之共王之齐鬯】牺人荐醴【牺人司尊也掌共酒醴者】王裸鬯飨醴乃行【裸灌也灌鬯饮醴皆所以自香絜】百吏庶民毕从及借后稷监之【监察也】膳夫农正陈借礼【膳夫上士也掌王之饮食膳羞之馈食农正田大夫主敷陈借礼而祭其神为农祈也】太史赞王【赞道也】王敬从之王耕一墢【一墢一耜之墢也王无耦以一耜耕】班三之【班次也三之下各三其上也王一墢公三卿九大夫二十七】庶人终于千亩【终尽耕也】其后稷省功大史监之司徒省民大师监之毕宰夫陈飨膳宰监之【宰夫下大夫也膳宰膳夫也】膳夫赞王王歆大牢【歆飨也】班尝之【公卿大夫也】庶人终食【终毕也】是日也瞽帅音官以省风土【音官乐官也风土以音律省土风风气和则土气养】廪于借东南钟而藏之【廪御廪一名神仓东南生长之处钟聚也谓为廪以藏王所借田以奉齍盛】而时布之于农【布赋也】稷则徧戒百姓纪农协功【纪犹综理也协同也】
　　曰阴阳分布震雷出滞【隂阳分日夜同也滞蛰虫　　　　也明堂月令曰日夜分雷乃发声始】【电蛰虫咸动启户始出】　土不备垦辟在司冦【垦发也辟辠也在司冦司冦行其辠】　乃命其旅曰徇【旅众也徇行也】农师一之【一之先之也农师上士】农正再之【农正后稷之佐田畯也故次农师】后稷三之【后稷农官之长故次农正】司空四之【司空主道路沟洫故次后稷】司徒五之【司徒省民故次司空】　大保六之大师七之【犬保大师天子三公佐王论道泛监众官不特掌事故次司徒】大史八之【太史掌逆官府之治故次大师】宗伯九之【宗伯卿官掌相王之大礼若王不与祭则摄位故次太史】王则大徇【大徇率公卿大夫亲行农也】耨获亦如之【如之如耕时也】民用莫不震动恪恭于农【用谓田器也】修其疆畔日服其镈不解于时【疆境也畔界也镈锄属】财用不乏民用和同是时也王事唯农是务无有求利于其官以干农功【求利谓变易役使干乱农功】三时务农而一时讲武【三时春夏秋一时冬也讲习也】故征则有威守则有财若是乃能媚于神【媚説也】而和于民矣则享祀时至而布施优裕也【优饶也裕缓也】今天子欲修先王之绪而弃其大功匮神之祀而困民之财【匮神之祀不耕借也困民之财取财用也】将何以求福用民王弗聴三十九年战于千亩王师败绩于姜氏之戎【言宜王不纳练务农无以事神使民以致弱败之咎国语周语】　　仲山甫曰王治农于借【借借于千亩田也】耨获亦于借【言王亦至于借考课之】是皆习民数者也【习简习也同上】







　　礼书纲目卷六十一
　　钦定四库全书
　　礼书纲目卷六十二　　　　　婺源江永撰
　　政事上　　　通礼十一
　　补
　　洪范九畴次三曰农用八政【八政曰农所以厚生也】三八政一曰食二曰货三曰祀四曰司空五曰司徒六曰司寇七曰宾八曰师【食者民之所急货者民之所资故食为首而货次之食货所以养生也祭祀所以报本也司空掌上所以安其居也司徒掌教所以成其性也司寇掌禁所以治其奸也宾者礼诸侯逺人所以徃来交际也帅者除残禁也兵非圣人之得已故居末也　洪范】　司徒齐八政以防淫八政饮食衣服事为异别度量数制【饮食为上衣服次之事为百工技艺也异别五方用器不同也度丈尺也量斗斛也数百十也制布帛幅广狭也　王制】　乃立天官冡宰使帅其属而掌邦治以佐王均邦国【掌主也邦治王所以冶邦国也佐犹助也郑司农云邦治谓总六官之职也故太宰职曰掌建邦之六典以佐王治邦国六官皆总属于冡宰故论语曰君薨百官总已以聴于冡宰言冡宰于百官无所不主尔雅曰冡大也冡宰大宰也】大宰之职掌建邦之六典以佐王治邦国一曰治典以经邦国以治官府以纪万民二曰教典以安邦国以教官府以扰万民三曰礼典以和邦国以统百官以谐万民四曰政典以平邦国以正百官以均万民五曰刑典以诘邦国以刑百官以紏万民六曰事典以富邦国以任百官以生万民【大曰邦小曰国邦之所居亦曰国典常也经也法也王谓之礼经常所秉以治天下也邦国官府谓之礼法常所守以为法式也常者其上下通名扰犹驯也统犹令也诘犹禁也书曰度作详刑以诘四方任犹倳也生犹养也郑司农云治典冡宰之职故立其官曰使帅其属而掌邦治以佐王均邦国教典司徒之职故立其官曰使帅其属而掌邦教以佐王安扰邦国礼典宗伯之职故立其官曰使帅其属而掌邦礼以佐王和邦国政典司马之职故立其官曰使帅其属而掌邦政以佐王平邦国刑典司寇之职故立其官曰使帅其属而掌邦禁以佐王刑邦国此三时皆有官惟冬无官又无司空以三隅反之则事典司空之职也司空之篇亡小宰职曰冬官其属六十掌邦事】以八法治官府一曰官属以举邦治二曰官职以辨邦治三曰官聫以防官治四曰官常以聴官治五曰官成以经邦治六曰官法以正邦治七曰官刑以纠邦治八曰官计以邦治【注见职官下篇】以八则治都鄙一曰祭祀以驭其神二曰法则以驭其官三曰废置以驭其吏四曰禄位以驭其士五曰赋贡以驭其用六曰礼俗以驭其民七曰刑赏以驭其威八曰田役以驭其众【注见封建】正月之吉始和布治于邦国都鄙乃县治象之法于象魏使万民观治象挟日而敛之【注见周月】乃施典于邦国【详见职官下】施则于都鄙【详见职官下】施灋于官府【详见职官上】凡治以典待邦国之治以则待都鄙之治以法待官府之治以官成待万民之治以礼待宾客之治【成八成礼宾礼也】凡邦之小治则冡宰聴之【大事决于王小事冡宰专平天官】　小宰掌邦之六典八法八则之贰以逆邦国都鄙官府之治【逆迎受之郑司农云贰副也　同上】　司防掌邦之六典八法八则之贰以逆邦国都鄙官府之治【逆受而钩考之　同上】　司书掌邦之六典八法八则九职九正九事【注见财赋篇　同上】大史掌建邦之六典以逆邦国之治掌法以逆官府之治掌则以逆都鄙之治【典则亦法也逆迎也六典八法八则冡宰所建以治百官大史又建焉以为王迎受其治也大史日官也春秋传曰天子有日官诸侯有日御日官居卿以底日礼也日御不失日以授百官于朝居犹处也言建六典以处六卿之职】凡辨法者考焉不信者刑之【谓邦国都鄙官府以法争讼来正之者　春官】　内史执国法及国令之贰以考政事以逆防计【国法六典八法八则　同上】　御史掌邦国都鄙及万民之治令以賛冡宰【王所以治之令冡宰掌王治】凡治者受法令焉【为书写其治之法令来受则授之　同上】　匡人掌达法则匡邦国【法则八法八则也邦国之官府都鄙亦用焉　夏官】　大行人十有一嵗修法则【法八法也则八则也　周官】　凡为天下国家有九经曰脩身也尊贤也亲亲也敬大臣也体羣臣也子庶民也来百工也柔逺人也懐诸侯也【经常也体谓设以身处其地而察其心也子如父母之爱其子也柔逺人所谓无忘宾旅者也此列九经之目也吕氏曰天下国家之本在身故脩身为九经之本然必亲师取友然后修身之道进故尊贤次之道之所进莫先其家故亲亲次之由家以及朝廷故敬大臣体羣臣次之由朝廷以及其国故子庻民来百工次之由其国以及天下故柔逺人懐诸侯次之此九经之序也视羣臣犹吾四体视百姓犹吾子此视臣视民之别也　中庸】
　　右总要　圣人南面而聴天下所宜先者五民不与焉【宜先言未遑余事】一曰治亲二曰报功三曰举贤四曰使能五曰存爱【功功臣也存察也察有仁爱也】五者一得于天下民无不足无不赡者五者一物纰缪民莫得其死【物犹事也纰缪犹错也五事得则民足一事失则民不得其死明政之难】圣人南面而治天下必自人道始矣【人道谓此五事　大传】　孔子侍坐于哀公哀公曰敢问人道谁为大孔子对曰人道政为大公曰敢问何谓为政孔子对曰政者正也君为政则百姓从政矣君之所为百姓之所从也君所不为百姓何从【言君当务于攻】公曰敢问为政如之何孔子对曰夫妇别父子亲君臣严三者正则庶物从之矣【庻物犹众事也】公曰寡人虽无似也愿闻所以行三言之道可得闻乎【无似犹言不肖】孔子对曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏既至冕而亲迎亲之也亲之也者亲之也是故君子兴敬为亲舎敬是遗亲也弗爱不亲弗敬不正爱与敬其政之本与【大昏国君取礼也至矣言至大也兴敬为亲言相敬则亲】孔子遂言曰昔三代明王之政必敬其妻子也有道妻也者亲之主也敢不敬与子也者亲之后也敢不敬与君子无不敬也敬身为大身也者亲之枝也敢不敬与不能敬其身是伤其亲伤其亲是伤其本伤其本枝从而亡三者百姓之象也身以及身子以及子妃以及妃君行此三者则忾乎天下矣大王之道也如此则国家顺矣【忾犹至也大王居豳为狄所伐乃曰土地所以养人也君子不以其所养害所养乃去之岐是言百姓之身犹吾身也百姓之妻子犹吾妻子也不忍以土地之故而害之去之岐而王迹兴焉】公曰敢问何谓敬身孔子对曰君子过言则民作辞过动则民作则君子言不过辞动不过则百姓不命而敬恭如是则能敬其身能敬其身则能成其亲矣【则法也民者化若者也君之言虽过民犹称其辞君之行虽过民犹以为法】公曰敢问何谓成亲孔子对曰君子也者人之成名也百姓归之名谓之君子之子是使其亲为君子也是为成其亲之名也已孔子遂言曰古之为政爱人为大不能爱人不能有其身不能有其身不能安土不能安土不能乐天不能乐天不能成其身【有犹保也不能保身者言人将害之也不能安土动移失业也不能乐天不知已过而怨天也】公曰敢问何谓成身孔子对曰不过乎物【物犹事也】仁人不过乎物孝子不过乎物是故仁人之事亲也如事天事天如事亲是故孝子成身【物犹事也事亲事天孝敬同也孝经曰事父孝故事天明举无过事以孝事亲是所以成身哀公问】　　衞文公大布之衣大帛之冠【大布粗布大帛厚缯盖用诸侯谅阍之服】务财训农通商恵工【加恵于百姓赏其利器用】敬教劝学授方任能【方百事之宜也】元年革车三十乘季年乃三百乘【革车兵车季年在僖二十五年盖招懐逃散故能致十倍之众　闵二年左传】晋文公属百官赋职任功【属会也赋授也授职事任有功也】弃
　　责薄敛施舎分寡【弃责除宿责也施施徳也舎舎禁也分寡分少财也】救乏振滞匡困资无【救乏救乏絶也振拯也拯淹滞之士匡正也正困穷之人资无子无财者】轻关易道通商寛农【轻关轻其税也易道除盗贼也通商利商旅也寛农寛其政不夺其时】茂穑劝分省用足财【茂穑勉稼穑也劝分劝有分无也省用减国用也足财备凶年也】利器明徳以厚民性【利器利器用也明徳明徳教也厚民性厚其情性】举善授能官方定物【方常也物事也立其常官以定百事】正名育类【正名正上下服位之名育长也类善也】昭旧族【昭明也旧族旧臣有功者之族】爱亲戚眀贤良【明显也】尊贵宠【国之贵臣尊宠之】赏功劳事耉老礼宾旅【旅客也】友故旧【故旧为公子时也】胥籍狐箕栾郤伯先羊舌董韩实掌近官【十一族晋之旧姓近官朝廷者】诸姬之良掌其中官【诸姬同姓也中官内官也】异姓之能掌其逺官【逺官县鄙也】公食贡大夫食邑士食田【受公田也】庻人食力【各食其力】工商食官【工百工商官贾也周礼府藏皆有贾人以知物贾食官官廪之】皁食职【士臣皁皁臣舆舆臣隶食职各以其职大小食禄也】官宰食加【官宰家臣也加大夫之家田也论语曰原宪为家邑宰】政平民阜财用不匮【阜安也　国语晋语】　赵宣子为国政【宣赵盾諡】制事典【典常也】正法罪【轻重当】辟刑狱【辟犹理也】董逋逃【董督也】由质要【由用也质要券契也】治旧洿【治理洿秽】本秩礼【贵贱不失其本】续常职【脩废官】出滞淹【拔贤能也】既成以授大傅阳子与大饰贾佗使行诸晋国以为常法【文六年左氏传】　晋悼公即位于朝始命百官【始为政】施舎已责【施恩恵舍劳役止逋责】逮鳏寡【恵及防】振废滞【起旧德】匡乏困救灾患【匡亦救也】禁滛慝薄赋敛宥罪戾【宥寛也】节器用【节省也】时用民【使民以时】欲无犯时【不纵私欲】举不失职官不易方【官守其业无相逾易】爵不逾徳【量徳授爵】师不陵正旅不偪师【正军将命卿也师二千五百人之帅也旅五百人之帅也言上下有礼不相陵偪】民无谤言所以复霸也【成十八年左传】子产为政使都鄙有章【国都及邉鄙车服尊卑各有分部】上下
　　有服【公卿大夫服不相逾】田有封洫【封彊也洫沟也】庐井有伍【庐舎也九夫为井使五家相保】大人之忠俭者【谓卿大夫】从而与之汰侈者因而毙之【因其有罪而毙踣之】从政一年舆人诵之曰取我衣冠而褚之【褚畜也奢侈者畏法故畜蔵】取我田畴而伍之孰杀子产吾其与之【并畔为畴】及三年又诵之曰我有子弟子产诲之我有田畴子产殖之【殖生也】子产而死谁其嗣之【嗣续也传言郑所以兴　襄三十年左传】　孔子初仕为中都宰制为养生送死之节长幼异食强弱异任男女别涂路无拾遗器不雕伪为四寸之棺五寸之椁因丘陵为坟不封不树行之一年而四方诸侯则焉定公谓孔子曰学子此法以治鲁国何如孔子对曰虽天下可也何但鲁国而已哉【家语】
　　大宰以八统诏王驭万民一曰亲亲二曰敬故三曰进贤四曰使能五曰保庸六曰尊贵七曰达吏八曰礼宾【统所以合率以等物也亲亲若尧亲九族也敬故不慢旧也晏平仲久而敬之贤有善行也能多才艺者保庸安有功者尊贵尊天下之贵者孟子曰天下之达尊者三曰爵也徳也齿也祭义曰先王之所以治天下者五贵有徳贵贵贵老敬长慈幼达吏察举勤劳之小吏也礼賔賔客诸侯所以示民亲仁善邻】以九职任万民一曰三农生九谷二曰园圃毓草木三曰虞衡作山泽之材四曰薮牧养蕃鸟兽五曰百工饬化八材六曰商贾阜通货贿七曰嫔妇化治丝枲八曰臣妾聚敛疏材九曰闲民无常职转移执事【任犹倳也郑司农云三农平地山泽也九谷黍稷秫稻麻大小豆大小麦八材珠曰切象曰瑳玉曰琢石曰磨木曰刻金曰镂革曰剥羽曰析闲民谓无事业者转移为人执事若今佣赁也谓三农原隰及平地九谷无秫大麦而有粱树果蓏曰圃园其樊也虞衡掌山泽之官主山泽之民者泽无水曰薮牧牧田在逺郊皆畜牧之地行曰商处曰贾阜盛也金玉曰货布帛曰贿嫔妇人之美称也尧典曰厘降二女嫔于虞臣妾男女贫贱之称晋恵公卜懐公之生曰将生一男一女男为人臣女为人妾生而名其男曰圉女曰妾及懐公质于秦妾为宦女焉疏材百草根实可食者疏不熟曰馑】以九两系邦国之民一曰牧以地得民二曰长以贵得民三曰师以贤得民四曰儒以道得民五曰宗以族得民六曰主以利得民七曰吏以治得民八曰友以任得民九曰薮以富得民【两犹耦也所以协耦万民繋聫缀也牧州长也九州各有封域以居民也长谓侯也一邦之贵民所仰也师诸侯师氏有徳行以教民者儒诸侯保氏有六艺以教民者宗继别为大宗収族者郑司农云主谓公卿大夫世世食采不絶民税薄利之谓利读如上思利民之利谓以政教利之吏小吏在乡邑者友谓同井相合耦耡作者孟子曰乡田同井出入相友守望相助疾病相扶持则百姓亲睦薮亦有虞掌其政令为之厉禁使其地之民守其材物以时入于王府颁其余于万民富谓薮中材物天官】　大司徒以保息六养万民一曰慈幼二曰养老三曰振穷四曰恤贫五曰寛疾六曰安富【保息谓安之使蕃息也慈幼谓爱幼少也产子三人与之母二人与之饩十四以下不従征养老七十养于郷五十异粻之属振穷抍捄天民之穷者也穷者有四曰矜曰寡曰孤曰独恤贫贫无财业禀贷之寛疾若今癃不可事不算卒可事者半之也安富平其繇役不専取】以本俗六安万民一曰宫室二曰族坟墓三曰聫兄弟四曰聫师儒五曰聫朋友六曰同衣服【本犹旧也媺善也谓约椓攻坚风雨攸除各有攸宇族犹类也同宗者生相近死相迫聨犹合也兄弟昏姻嫁娶也师儒乡里教以道艺者同师曰朋同志曰友同犹齐也民虽有富者衣服不得独异】颁职事十有二于邦国都鄙使以登万民一曰稼穑二曰树蓺三曰作材四曰阜蕃五曰饬材六曰通财七曰化材八曰敛材九曰生材十曰学艺十有一曰世事十有二曰服事【郑司农云稼穑谓三农生九谷也树蓺谓园圃毓草木作材谓虞衡作山泽之材阜蕃谓薮牧养蕃鸟兽饬材谓百工饬化八材通财谓商贾阜通货贿化材谓嫔妇化治丝枲敛材谓臣妾聚敛疏材生材谓闲民无常职转移执事学艺谓学道艺世事谓以世事教能则民不失职服事谓为公家服事者谓生材养竹木者　地官】　土均掌平土地之政以均地守以均地事以均地贡【政读为征所平之税邦国都鄙也地守虞衡之属地事农圃之职地贡诸侯之九贡】以和邦国都鄙之政令刑禁与其施舍礼俗丧纪祭祀皆以地恶为轻重之法而行之掌其禁令【施读为弛也礼俗邦国都鄙民之所行先王旧礼也君子行礼不求变俗随其土地厚薄为之制丰省之节耳礼器曰礼也者合于天时设于地财顺于鬼神合于人心理于万物　同上】
　　右通言民政　禹曰徳惟善政政在养民水火金木土谷惟脩正德利用厚生惟和九功惟叙九叙惟歌戒之用休董之用威劝之以九歌俾勿壊【徳非徒善而已惟当有以善其政政非徒法而已在乎有以养其民下文六府三事即养民之政也水火金木土谷惟脩者水克火火克金金克木木克土而生五谷或相制以泄其过或相助以补其不足而六者无不脩矣正德者父慈子孝兄友弟恭夫义妇聴所以正民之徳也利用者工作什器商通货财之类所以利民之用厚生者衣帛食肉不饥不寒之类皆所以厚民之生也六者既脩民生始遂不可以逸居而无教故为之惇典敷教以正其徳通功易事以利其用制节谨度以厚其生使皆当其理而无所则无不和矣九功合六与三也叙者言九者各顺其理而不汨陈以乱其常也歌者以九功之叙而咏之歌也言九者既已脩和各由其理民享其利莫不歌咏而乐其生也然始勤终怠者人情之常恐安养既久怠心必生则已成之功不能必其久而不废故当有以激励之如下文所云也董督也威古文作畏其勤于是者则戒喻而休美之其怠于是者则督责而惩戒之然又以事之出于勉强者不能久故复即其前日歌咏之言协之律吕播之声音用之乡人用之邦国以劝相之使其欢欣鼔舞趋事赴功不能自已而前日之成功得以久存而不壊此周礼所谓九徳之歌九韶之舞而太史公所谓佚能思初安能惟始沐浴膏泽而歌咏勤苦者也　大禹谟】
　　大司徒以土宜之灋辨十有二土之名物以相民宅而知其利害以阜人民以蕃鸟兽以毓草木以任土事【十二土分野十二邦上繋十二次各有所宜也相占视也阜犹盛也蕃蕃息也育生也任谓任地所生因民所能地官】　司空掌邦土居四民时地利【冬官卿主国空土以居民士农工商四人使顺天时分地利授之土能吐生百谷故曰土　周官】　司空执度度地【司空冬官卿掌邦事者度丈尺也】居民山川沮泽时四时【观寒暖燥湿沮谓莱沛】量地逺近【制邑井之处】兴事任力【事谓筑邑庐宿市也】凡居民材必因天地寒暖燥湿【使其材艺堪地气也】广谷大川异制【谓其形象】民生其间者异俗【谓其所好恶】刚柔轻重迟速异齐【谓其情性缓急】五味异和【谓香臭与咸苦】器械异制【谓作务之用】衣服异宜【谓氊裘与絺绤】脩其教不易其俗齐其政不易其宜【教谓礼义政谓刑禁　王制】　凡居民量地以制邑度地以居民地邑民居必参相得也【得犹足也】无旷土无游民食节事时民咸安其居乐事劝功尊君亲上然后兴学【立小学大学　同上】
　　右居民　昔圣王之处民也择瘠土而处之【硗确为瘠】劳其民而用之故长王天下【瘠土利薄又劳而用之使不淫逸不淫逸则向义故长王天下也】夫民劳则思思则善心生【民劳于事则思俭约故善心生】逸则淫淫则忘善忘善则恶心生沃土之民不材淫也【沃肥善也不材器能少也】瘠土之民莫不向义劳也【善心生故向义也　国语鲁语】　圣王所以顺山者不使居川不使渚者居中原而弗敝也【小洲曰渚广平曰原山者利其禽兽渚者利其鱼盐中原利其五谷使各居其所安不易其利劳敝之也民失其业则穷穷则滥　礼运】　管仲曰昔者圣王之治天下也参其国而伍其鄙【参三也国郊以内也伍五也鄙郊以外也谓三分国都以为三军五分其鄙以为五属圣王谓若汤武也】定民之居成民之事【谓使四民各居其职所也若工就官府农就田野所以成其事也】陵为之终【以为也】而慎用其六柄焉【柄本也六柄生杀贫富贵贱也】桓公曰成民之事若何对曰四民者勿使杂处【四民谓士农工商】杂处则其言哤其事易【哤乱貌易变易也】公曰处士农工商若何对曰昔圣王之处士也使就闲燕【士讲学道艺者间燕犹清浄也】处工就官府处商就市井处农就田野今夫士羣萃而州处【萃集也处聚也】闲燕则父与父言义子与子言孝其事君者言敬其幼者言悌少而习焉其心安焉不见异物而迁焉【物事也迁移也】是故其父兄之教不肃而成【肃疾也】其子弟之学不劳而能夫是故士之子恒为士今夫工羣萃而州处审其四时【言四时各有其宜也谓死生凝释之时也】辨其功苦【辨别也功牢也苦脆也】权节其用【权平也视其平沈之均也节节其大小轻重也】论比协材【论择也比比其善恶也协和也和其刚柔也】旦莫从事施于四方【施其物用于四方也】以饬其子弟【饬教也】相语以事相示以巧相陈以功【陈亦示也功成功也功善则有赏】少而习焉其心安焉不见异物而迁焉是故其父兄之教不肃而成其子弟之学不劳而能夫是故工之子恒为工今夫商羣萃而州处察其四时【四时所用者预资之也】而监其乡之资【监视也资财也视其贵贱有无】以知其市之贾负任担荷【背曰负肩曰担任抱也荷揭也】服牛轺马【服谓牛服车也轺马车也诗云晥彼牵牛不以服箱】以周四方【周徧也】以其所有易其所无市贱鬻贵【市取也鬻卖也】旦莫从事于此以饬其子弟相语以利相示以赖【赖赢也】相陈以知贾【贾知物价相与陈説】少而习焉其心安焉不见异物而迁焉是故其父兄之教不肃而成其子弟之学不劳而能夫是故商之子恒为商今夫农羣萃而州处察其四时【四时树艺各有宜也】权节其用耒耜枷芟【权平也平节其器用小大倨句之宜也枷拂也所以击草也芟大鎌所以芟草也】及寒击菒除田【寒谓季冬大寒之时也菒枯草也】以待时耕【时耕谓立春之后】及耕深耕而疾耰之以待时雨【疾速也耰摩平也时雨至当种之也】时雨既至挟其枪刈耨镈【在掖曰挟枪椿也刈鎌也耨镃防也镈鉏也】以旦莫从事于田野脱衣就功首戴茅蒲身衣袯襫【脱觧也茅蒲防笠也袯襫蓑薜衣也茅或作萌竹萌之皮所以为笠也】霑体涂足【霑濡也】暴其发肤尽其四支之敏【敏犹材也】以从事于田野少而习焉其心安焉不见异物而迁焉是故其父兄之教不肃而成其子弟之学不劳而能是故农之子恒为农野处而不昵【昵近也】其秀民之能为士者必足赖也【秀民民之秀出者也赖恃也】有司见而不以告其罪五【有司掌民之官也罪在五刑也】有司已于事而竣【已毕也竣退伏也】桓公曰定民之居若何对曰制国以为二十一乡【唐尚书曰四民之所居也昭谓国国都城郭之域也惟士工商而已农不在焉】桓公曰善管子于是制国以为二十一乡【二千家为一乡二十一乡凡四万二千家此管仲所制非周法也】工商之乡六【工商各三也二者不从戎役也】士乡十五【唐尚书云士与农共十五乡昭谓此士军士也十五乡合三万人是为三军农野处而不昵不在都邑之数则下所云伍鄙是也】公帅五乡焉【五乡万人是谓中军公所帅也】国子帅五乡焉髙子帅五乡焉【国子髙子皆齐上卿各帅五乡为左右军也】参国起按以为三官【参三也按界也分国事以为三也】臣立三宰【三宰三卿也使掌羣臣也】工立三族【族属也晋赵盾为旄车之族上言工商之乡六则各三也】市立三乡【市商也商处市井故曰市】泽立三虞【周礼有泽虞之官虞度也掌度知川泽之大小及所生育者】山立三衡【周礼有山虞林衡之官衡平也掌平其政也】桓公曰伍鄙若何【管子上言参其国而伍其鄙内政既备故复问伍鄙之事】管子对曰制鄙三十家为邑邑有司【制野鄙之政也此以下与郊内之制异也】十邑为卒卒有卒帅十卒为乡乡有乡帅三乡为县县有县帅十县为属属有大夫五属故立五大夫各使治一属焉【五属四十五万家也】立五正【正长也】各使聴一属焉是故正之政聴属【正五正也聴大夫之治也】牧政聴县【牧五属大夫也聴县帅之治】下政聴乡【下政县帅也聴乡帅之治也】桓公曰各保治尔所无或淫怠而不聴治者【国语齐语】
　　司民掌登万民之数自生齿以上皆书于版辨其国中与其都鄙及其郊野异其男女嵗登下其死生【登上也男八月女七月而生齿板令户籍也下犹去也每嵗更着生去死】及三年大比以万民之数诏司冦司冦及孟冬祀司民之日献其数于王王拜受之登于天府内史司防冡宰贰之以賛王治【郑司农云文昌宫三能属轩辕角相与为体近文昌为司命次司禄次司民谓司民轩辕角也天府主祖庙之藏者賛佐也三官以贰佐王治者当以民多少黜陟主民之吏　秋官】　小司寇及大比登民数自生齿以上登于天府【大比三年大数民之众寡也人生齿而体备男八月而生齿女七月而生齿】内史司防冡宰贰之以制国用【人数定而九赋可知国用乃可制耳】孟冬祀司民献民数于王王拜受之以图国用而进退之【司民星名谓轩辕角也小司冦于祀司民而献民数于王重民也进退犹损益也国用民众则益民寡则损　同上】　天府若祭天之司民司禄而献民数谷数则受而藏之【注见吉礼天神】
　　右民数　受计之礼主所亲拜者二闻生民之数则拜之闻登谷则拜之【贾谊新书】　宣王既丧南国之师【丧亡也败于姜戎氏时所亡也南国江汉之间也诗曰滔滔江汉南国之纪】乃料民于大原【料数也大原地名】仲山甫谏曰民不可料也夫古者不料民而知其少多司民协孤终【司民掌登万民之数自生齿以上皆书于版协合也无父曰孤终死也合其名籍以登于王也】司商协名姓【司商掌赐族受姓之官商金声清谓人始生吹律合之定其姓名】司徒协旅【司徒掌合师旅之众也】司防协奸【司寇刑官掌合奸民以知死刑之数】牧协职【周礼牧人掌牧养牺牲合其物色之数】工协革【工百工之官革更也更制度者合其数也】场协入【场人掌场圃委积珍物敛而藏之也】廪协出【廪人掌九谷出用之数也】是则少多死生出入往来者皆可知也于是乎又审之以事【事谓因借田与搜狩以简知其数也】王治农于借【借借于千亩田也】摉于农隙【春田曰摉摉择也禽兽懐姙未着摉而取之也农隙仲春既耕之后隙间也】耨获亦于借【言王亦至于借考课之】狝于既蒸【秋田曰狝狝杀也顺时始杀也烝升也月令孟秋乃升谷天子尝新既升谓仲秋也】狩于毕时【冬田曰狩围守而取之毕时时务之毕也】是皆习民数者也又何料焉【习简习也】不谓其少而大料之是示少而恶事也【言王不谓其众少而大料数之是示以寡少又厌恶政事不能修之意也】临政示少诸侯避之【示天下寡弱诸侯将避逺王室不亲附也】治民恶事无以赋令【言厌恶政事无以赋令也】且无故而料民天之所恶也【故事也天道清浄也】害于政而妨于后嗣【害政戕为政之道也妨后嗣谓将有祸乱也】王卒料之及幽王乃废灭【国语周语】　赵简子使尹铎为晋阳【尹铎简子家臣也晋阳赵氏邑为治也】请曰以为茧丝乎抑为保障乎【茧丝赋税保障蔽扞也小城曰保礼记曰遇入保者】简子曰保障哉尹铎损其户数【损其户则民优而税少晋语】
　　大司徒令五家为比使之相保五比为闾使之相受四闾为族使之相五族为党使之相救五党为州使之相赒五州为乡使之相宾【此所以劝民者也使之者皆谓立其长而教令使之保犹任也救救凶灾也宾宾客其贤者故书受为授杜子春云当为受谓民移徙所到则受之所去则出之又云赒当为紏谓紏其恶谓受者宅舎有故相受寄记也赒者谓礼物不备相给足也闾二十五家族百家党五百家州二千五百家乡万二千五百家　地官】　小司徒之职掌建邦之教法以稽国中及四郊都鄙之夫家九比之数以辨其贵贱老幼废疾凡征役之施舎与其祭祀饮食丧纪之禁令【稽犹考也夫家犹言男女也郑司农云九比谓九夫为井谓九比者冡宰职出九赋者之人数也贵谓为卿大夫贱谓占防贩卖者废疾谓癃疾也施当为弛】乃颁比法于六乡之大夫使各登其夫家众寡六畜车辇辨其物以嵗时入其数以施政教行徴令【登成也成犹定也众寡民之多少物家中之财嵗时入其数若今四时言事】及三年则大比大比则受邦国之比要【大比谓使天下更简阅民数及其财物也受邦国之比要则亦受乡遂矣郑司农云五家为比故以比为名今时八月案比是也要谓其簿】嵗终则考其属官之治成而诛赏【治成治事之计】令羣吏正要防而致事正嵗则帅其属而观教象之法徇以木铎曰不用法者国有常刑令羣吏宪禁令修法纠职以待邦治【宪表县之】及大比六乡四郊之吏平教治正政事考夫屋及其众寡六畜兵器以待政令【四郊之吏吏在四郊之内主民事者夫三为屋屋三为井出地贡者三三相任】　乡师之职各掌其所治乡之教而聴其治【聴谓平察之】以国比之法以时稽其夫家众寡辨其老幼贵贱废疾马牛之物辨其可任者与其施舎者掌其戒令纠禁聴其狱讼嵗终则考六乡之治以诏废置正嵗稽其乡器比共吉凶二服闾共祭器族共丧器党共射器州共宾器乡共吉凶礼乐之器【吉服祭服也凶服吊服也比长主集为之祭器者簠簋鼎俎之属闾胥主集为之丧器者夷槃素俎楬豆輁轴之属族师主集为之此三者民所以相共也射器者弓矢楅中之属党正主集为之为州长或时射于此党也宾器者尊俎笙瑟之属州长主集为之为乡大夫或时宾贤能于此州也吉器若闾祭器者也凶器若族丧器者也礼乐之器若州党宾射之器者乡大夫备集此四者为州党族闾有故而不共也此乡器者旁使相共则民无废事上下相补则礼行而教成】若国大比则考教察辞稽器展事以诏诛赏【考教视贤能以知道蓺与不察辞视吏言事知其情实否展犹整具】　乡大夫之职各掌其乡之政教禁令正月之吉【谓建子之十一月也】受教法于司徒退而颁之于其乡吏使各以教其所治【详见学校】以嵗时登其夫家之众寡辨其可任者【详见礼田役篇】嵗终则令六乡之吏皆防政致事【防计也致事言其嵗尽文书】正嵗令羣吏考法于司徒以退各宪之于其所治　州长各掌其州之教治政令之法凡州之大祭祀大丧皆涖其事【大祭祀谓州社稷大丧乡老大夫于是卒者涖临也】嵗终则防其州之政令三年大比则大考州里以賛乡大夫废兴【废兴所废退所兴进也】　党正各掌其党之政令教治凡其党之祭祀丧纪昏冠饮酒教其礼事掌其禁戒【其党之民】嵗终则防其党政帅其吏而致事以嵗时涖校比【涖临也郑司农云校比族师职所谓以时属民而校登其族之夫家众寡辨其贵贱老幼废疾可任者及其六畜车辇如今小案比】及大比亦如之　族师各掌其族之戒令政事【政事邦政之事】以邦比之法帅四闾之吏以时属民而校登其族之夫家众寡辨其贵贱老幼废疾可任者及其六畜车辇五家为比十家为聫五人为伍十人为聫四闾为族八闾为聫使之相保相受刑罚庆赏相及相共以受邦以役国事以相埋【相共犹相救相赒】嵗终则防政致事　闾胥各掌其闾之徴令以嵗时各数其闾之众寡辨其施舍比长各掌其比之治五家相受相和亲有辠奇衺相
　　及【衺犹恶也】徙于国中及郊则从而授之【徙谓不便其居也或国中之民出徙郊或郊民入徙国中皆从而付所处之吏明无罪恶】若徙于他则为之旌节而行之【徙于他谓出居异乡也授之者有节乃达】若无授无节则唯圜土内之【乡中无授出乡无节过所则呵问系之圜土考辟之也圜土狱城也狱必圜者规主仁以仁心求其情古之治狱闵于出之】　闾师掌国中及四郊之人民六畜之数【详财赋篇】县师掌邦国都鄙稍甸郊里之地域而辨其夫家人民田莱之数及其六畜车辇之稽三年大比则以考羣吏而以诏废置【郊里郊所居也自邦国以及四郊之内是所主数周天下也莱休不耕者郊内谓之易郊外谓之莱善言近】　遂人掌邦之野【郊外曰野此野谓甸稍县都】以土地之图经田野造县鄙形体之法五家为邻五邻为里四里为鄼五鄼为鄙五鄙为县五县为遂皆有地域沟树之使各掌其政令刑禁以嵗时稽其人民而授之田野简其兵器教之稼穯【经形体皆谓制分界也邻里鄼鄙县遂犹郊内比闾族党州乡也郑司农云田野之居其比伍之名与国中异制故五家为邻谓异其名者示相变耳遂之军法追胥起徒役如六乡】凡治野以下剂致甿以田里安甿以乐昏扰甿以土宜教甿稼穑以兴耡利甿以时器劝甿以彊予任甿以土均平政【变民言甿异外内也甿犹懵懵无知貌也致犹会也民虽受上田中田下田及防之以下剂为率谓可任者家二人乐昏劝其昬姻如媒氏防男女也扰顺也时器铸作耒耜钱镈之属彊予谓民有余力复予之田若余夫然政读为征土均掌均平其税郑大夫读耡为借杜子春读耡为助谓起民人令相佐助】以嵗时登其夫家之众寡及其六畜车辇辨其老幼废疾与其施舍者以颁职作事以令贡赋以令师田以起政役【职谓民九职也分其农牧衡虞之职使民为其事也载师职云以物地事授地职互言矣贡九贡也赋九赋也政役出士徒役】　遂师各掌其遂之政令戒禁以时登其夫家之众寡六畜车辇辨其施舎与其可任者经牧其田野辨其可食者周知其数而任之以徴财征【施读亦弛也经牧制田界与井也可食谓今年所当耕者也财征赋税之事】　遂大夫各掌其遂之政令以嵗时稽其夫家之众寡六畜田野辨其可任者与其可施舎者以教稼穑以稽功事掌其政令戒禁聴其治讼【施亦读为弛功事九职之事民所以为功业】令为邑者嵗终则防政致事【不言其遂之吏而言为邑者容公邑及公卿大夫王子弟之采邑政令戒禁遂大夫亦施焉】三嵗大比则帅其吏而兴甿明其有功者属其地治者【兴甿举民贤者能者如六乡之为也兴犹举也属犹聚也又因举吏治有功者而聚敕其余以职事】凡为邑者以四达戒其功事而诛赏废兴之【四逹者治民之事大通者有四夫家众寡也六畜车辇也稼穑耕耨也旗鼔兵革也】　县正各掌其县之政令徴比以颁田里以分职事掌其治讼趋其稼事而赏罚之【徴徴召也比案比】　鄙师各掌其鄙之政令祭祀【祭祀祭禜也】以时数其众庻而察其媺恶而诛赏【时四时也】嵗终则防其鄙之政而致事　鄼长各掌其鄼之政令以时校登其夫家比其众寡以治其丧纪祭祀之事【校犹数也】若嵗时简器与有司数之【简器简稼器也兵器亦存焉有司遂大夫】凡嵗时之戒令皆聴之【聴之受而行之也】　里宰掌比其邑之众寡与其六畜兵器治其政令【邑犹里也】以嵗时合耦于耡以治稼穑趋其耕耨行其秩叙以待有司之政令而徴敛其财赋【注见下章】　邻长掌相纠相受【相纠相举察】凡邑中之政相賛【长短使相补助】徙于他邑则从而授之【从犹随也授犹付也　并地官】　士师掌乡合州党族闾比之聫与其人民之什伍使之相安相受以比追胥之事以施刑罚庆赏【乡合乡所合也追追寇也胥读如宿偦之偦偦谓司抟盗贼也　秋官】乡士掌国中【郑司农云谓国中至百里郊也谓其地则距王城百里内也言掌国中此主】
　　【国中狱也六乡之狱在国中】各掌其乡之民数而纠戒之【乡士八人言各者四人而分主三乡】　遂士掌四郊【郑司农云谓百里外至三百里也谓其地则距王城百里以外至二百里言掌四郊者此主四郊狱也六遂之狱在四郊】各掌其遂之民数而纠其戒令【遂士十二人言各者二人而分主一遂】　县士掌野【郑司农云掌三百里至四百里大夫所食晋韩须为公族大夫食县谓地距王城二百里以外三百里曰野三百里以外至四百里曰县四百里以外至五百里曰都都县野之地其邑非王子弟公卿大夫之采地则皆公邑也谓之县县士掌其狱焉言掌野者郊外曰野大总言之也狱居近野之县狱在二百里上县之县狱在三百里上都之县狱在四百里上】各掌其县之民数纠其戒令　方士掌都家【郑司农云掌四百里至五百里公所食鲁季氏食于都谓都王子弟及公卿之采地家大夫之采地大都任畺地小都任县地家邑任稍地不言掌其民数民不纯属王】凡都家之大事聚众庻则各掌其方之禁令【方士十六人言各掌其方者四人而主一方也其方以王之事动众则为班禁令焉】以时修其县法若嵗终则省之而诛赏焉【县法县师之职也其职掌邦国都鄙稍甸郊野之地域而辨其夫家人民田莱之数及其六畜车辇之稽方士以四时修此法嵗终又省之则与掌民数亦相近　并秋官】
　　右乡邑之政
　　神农氏作斵木为耜揉木为耒耒耨之利以教天下盖取诸益【二体皆木上入下动天下之益莫大于此　系辞传】　少皥氏以鸟名官九扈为九农正扈民无淫者也【注见职官】　帝曰弃黎民阻饥汝后稷播时百谷【阻厄后君也有爵土之称播布也谷非一种故曰百谷此因禹之让而申命之使仍旧职以终其事也　舜典】　大宰以九职任万民一曰三农生九谷七曰嫔妇化治丝枲【详见民政篇】　大司徒辨十有二壤之物而知其种以教稼穑树蓺【壤亦土也变言耳以万物自生焉则言土土犹吐也以人所耕而树蓺焉则言壤壤和缓之貌诗曰树之榛栗又曰我蓺黍稷蓺犹莳也　地官】土方氏以辨土宜土化之法而授任地者【土宜谓九谷植穉所】
　　【宜也土化地之轻重粪种所宜用也任地者载师之属　夏官】　草人掌土化之法以物地相其宜而为之种【土化之法化之使美若泛胜之术也以物地占其形色为之种黄白宜以种禾之属】凡粪种骍刚用牛赤缇用羊坟壤用麋渇泽用鹿咸泻用貆勃壤用狐埴垆用豕彊防用蕡轻爂用犬【凡所以粪种者皆谓煑取汁也赤缇縓色也渇泽故水处也泻卤也貆貒也勃壤粉解者埴壤黏疏者强防强坚者轻爂轻脆者故书骍为挈坟作蚠杜子春挈读为骍谓地色赤而土刚强也郑司农云用牛以牛骨汁渍其种也谓之粪种坟壤多蚠防也壤白色蕡麻也谓坟壤润解　地官】　稻人掌稼下地【以水泽之地种谷也谓之稼者有似嫁女相生】以潴畜水以防止水以沟荡水以列舍水以浍冩水以渉扬其芟作田【郑司农説潴防以春秋传曰町原防规偃潴以列舎水列者非一道以去水也以涉杨其芟以其水写故得行其田中举其芟钩也杜子春读荡为和荡谓以沟行水也谓偃潴者畜流水之陂也防潴旁隄也遂田首受水小沟也列田之畦防也浍田尾去水大沟作犹治也开遂舎水于列中因涉之扬去前年所芟之草而治田种稻】凡稼泽夏以水殄草而芟夷之【殄病也絶也郑司农説芟夷以春秋传曰芟夷蕰崇之今时谓禾下麦为荑下麦言芟刈其禾于下种麦也谓将以泽地为稼者必于夏六月之时大雨时行以水病絶草之后生者至秋水涸芟之明年乃稼】泽草所生种之芒种【郑司农云泽草之所生其地可种芒种芒种稻麦也】　司稼掌巡邦野之稼而辨穜稑之种周知其名与其所宜地以为法而县于邑闾【周犹徧也徧知种所宜之地县以示民后年种谷用为法也】　遂人以嵗时稽其人民而授之田野教之稼穑【详见上章】　遂师巡其稼穑而移用其民以救其时事【移用其民使转相助救时急事也四时耕耨敛艾芟地之宜晚早不同而有天期地泽风雨之急】遂大夫以嵗时稽其夫家之众寡以教稼穑以稽功事【详见上章】正嵗简稼器修稼政【简犹阅也稼器耒耜镃基之属稼政孟春之月令所云皆脩封疆审端径术善相丘陵阪险原隰土地所宜五谷所殖以教道民必躬亲之】　县正趋其稼事而赏罚之【详见上章】　鄼长趋其耕耨稽其女功【女功丝枲之事】　里宰以嵗时合耦于耡以治稼穑趋其耕耨行其秩叙【考工记曰耜广五寸二耜为耦此言两人相助耦而耕也郑司农云耡读为借杜子春云耡读为助谓相佐助也谓耡者里宰治处也若今街弹之室于此合耦使相佐助因放而为名月令季冬命农师计耦耕事修耒耜具田器是其嵗时与合人耦则牛耦亦可知也秩叙受耦相佐助之次第　并地官】　车人为耒庛长尺有一寸中直者三尺有三寸上句者二尺有二寸【郑司农云耒谓耕耒庛读为其颡有庛之庛谓耒下岐谓庛读为棘刺之刺刺耒下前曲接耜】自其庛縁其外以至于首以其内六尺有六寸与歩相中也【縁外六尺有六寸内六尺应一歩之尺数耕者以田器为度宜耜异材不在数中】坚地欲直庛柔地欲句庛直庛则利推句庛则利发倨句磬折谓之中地【中地之耒其庛与直者如磬折则调矣调则六尺　考工记】　段氏为镈器【镈器田器钱镈之属　同上】　雍氏掌沟渎浍池之禁凡害于国稼者春令为阱擭沟渎之利于民者秋令塞阱杜擭【沟渎浍田间通水者也池谓陂障之水道也害于国稼谓水潦及禽兽也阱穿地为所以御禽兽其或超逾则防焉世谓之防阱擭柞鄂也坚地阱浅则设柞鄂于其中秋而杜塞阱擭収刈之时为其限害人也书费誓曰□乃擭敜乃阱时秋也伯禽以出师征徐戎　秋官】　载师凡宅不毛者有里布凡田不耕者出屋粟凡民无职事者出夫家之征【郑司农云宅不毛者谓不种桑麻也谓宅不毛者罚以一里二十五家之泉空田者罚以三家之税粟以共吉凶二服及丧器也民有间无职事者出夫税家税也夫税者百畆之税家税者出士徒车辇给繇役地官】　闾师凡庶民不畜者祭无牲不耕者祭无盛不树者无椁不蚕者不帛不绩者不衰【掌罚其家事也盛黍稷也椁周棺也不帛不得衣帛也不衰不得衣衰也皆所以耻不免　同上】　旅师凡用粟春颁而秋敛之【困时施之饶时収之　同上】　春省耕而补不足秋省敛而助不给【春秋巡行郊野察民之所不足而补助之　孟子】　孟春天气下降地气上腾天地和同草木萌动王命布农事命田舎东郊皆修封疆审端径术善相丘陵阪险原隰土地所宜五谷所殖以教道民必躬亲之田事既饬先定准直农乃不惑　毋聚大众毋置城郭　仲春耕者少舎乃脩阖扇毋作大事以妨农之事　季春命司空曰时雨将降下水上腾循行国邑周视原野脩利隄防道达沟渎开通道路毋有障塞　孟夏毋起土功毋发大众　命野虞出行田原为天子劳农劝民毋或失时命司徒巡行县鄙命农勉作毋休于都驱兽毋害五谷毋大田猎农乃登麦　仲夏农乃登黍　季夏毋发令而待以妨神农之事是月也土润溽暑大雨时行烧薙行水利以杀草如以热汤可以粪田畴可以美土疆　孟秋农乃登谷命百官始収敛完隄防谨壅塞以备水潦　仲秋乃命有司趣民収敛务畜菜多积聚乃劝种麦毋或失时其有失时行罪无疑　季秋乃命冡宰农事备収举五谷之要　仲冬农有不収藏积聚者马牛畜兽有放佚者取之不诘　季冬氷以入令告民出五种命农计耦耕事修耒耜具田器【注并详月令篇】
　　右农政【宣公十四年公羊传何休注云圣人制井田之法而口分之一夫一妇受田百亩以养父母妻子种谷不得种一谷以备灾害田中不得有树以妨五谷还庐舍种桑荻襍菜畜五母鸡两母豕瓜果种疆畔女工蚕织老者得衣帛焉得食肉焉死者得焉在田曰庐在邑曰里一里八十户八家共一巷中里为校室选其耆老有髙徳者名曰父老其有辩防伉健者为里正皆受倍田得乗马父老比三老孝弟官属里正比庶人在官之吏民春夏出田秋冬入保城郭田作之时春父老及里正旦开门坐塾上晏出后时者不得出莫不持樵者不得入五谷毕入民皆居宅里正促缉绩男女同巷相从夜绩至于夜中故女功一月得四十五日作从十月尽正月止】神农之法曰丈夫丁壮而不耕天下有受其饥者妇人当年而不织天下有受其寒者故身自耕妻亲织以为天下先【淮南子】　五亩之宅树墙下以桑匹妇蚕之则老者足以衣帛矣五母鸡二母彘毋失其时老者足以无失肉矣百亩之田匹夫耕之八口之家可以无饥矣【此文王之政也一家养母鸡五母彘二也】所谓西伯善养老者制其田里教之树畜导其妻子使养其老五十非帛不暖七十非肉不饱不暖不饱谓之冻馁文王之民无冻馁之老者此之谓也【田谓百亩之田里谓五亩之宅树谓耕桑畜谓鸡彘也赵氏曰善养老者教导之使可以养其老耳非家赐而人益之也孟子】　嗟嗟臣工敬尔在公王厘尔成来咨来茹
　　【嗟嗟重叹以深勅之也臣工羣臣百官也公公家也厘赐也成成法也茹度也　此戒农官之诗先言王有成法以赐汝汝当来咨度也】嗟嗟保介维莫之春亦又何求如何新畬于皇来牟将受厥明明昭上帝迄用康年命我众人痔乃钱镈奄观铚艾【保介见月令吕览其説不同然皆为借田而言盖农官之副也莫春斗柄建辰夏正之三月也畬三嵗田也于皇叹美之词来牟麦也明上帝之明赐也言麦将熟也迄至也康年犹丰年也众人甸徒也痔具钱铫镈鉏皆田器也铚镬禾短防也艾获也　此乃言所戒之事言三月则当治其新畬矣今如何哉然麦已将熟则可以受上帝之明赐而此明昭之上帝又将赐我新畬以丰年也于是命甸徒具农器以治其新畬而又将忽见其収成也　周颂臣工】　噫嘻成王既昭假尔率时农夫播厥百谷骏发尔私终三十里亦服尔耕十千维耦【噫嘻亦叹辞也昭明假格也尔田官也时是骏大发耕也私私田也三十里万夫之地四旁有川内方三十三里有竒言三十里举成数也耦二人并耕也　此连上篇亦戒农官之词昭假尔犹言格尔众庻盖成王始置田官而尝戒命之也尔当率时农夫播其百谷使之大发其私田皆服其耕事万人为耦而并耕也盖耕本以二人为耦今合一川之众为言故云万人毕出并力齐心如合一耦也此必乡遂之官司稼之属其职以万夫为界者沟洫用贡法无公田故皆谓之私苏氏曰民曰雨我公田遂及我私而君曰骏发尔私终三十里其上下之间交相忠爱如此　周颂噫嘻】宣王即位不借千亩虢文公諌曰不可王事唯农是务无有求利于其官以干农功三时务农而一时讲武故征则有威守则有则【详见王朝礼】　单襄公假道于陈以聘于楚归告定王曰陈侯不有大咎国必亡周制有之曰民无县耜【言常用也入土曰耜耜柄曰耒】野无奥草【皆垦辟也奥深也】不夺民时不蔑民功【蔑弃也】有优无匮有逸无罢国有班事【国城邑也班次也执事有次】县有序民【县鄙之民从事有序】今陈国道路不可知田在草间【不恳者多】功成而不収【野若弃也】民罢于逸乐【罢于为国君作逸乐之事】是弃先王之法制者也【周语】
　　少皥氏以鸟名官五雉为五工正利器用正度量夷民者也【注见职官】　帝曰畴若予工佥曰垂哉帝曰俞咨垂汝共工垂拜稽首让于殳斨暨伯与帝曰俞往哉汝谐【若顺其理而治之也曲礼六工有土工金工石工木工兽工草工周礼有攻木之工攻金之工攻皮之工设色之工抟埴之工皆是也帝问谁能顺治予百工之事者垂臣名有巧思荘子曰俪工倕之指即此也殳斨伯与三臣名也殳以积竹为兵建兵车者斨方銎斧也古者多以其所能为名殳斨岂能为二器者欤往哉汝谐者往哉汝和其职也　舜典】　有虞氏上陶夏后氏上匠殷人上梓周人上舆【官各有所尊王者相变也舜至质贵陶器甒大瓦棺是也禹治洪水民降丘宅土卑宫室尽力乎沟洫而尊匠汤放桀疾礼乐之壊而尊梓武王诛纣疾上下失其服饰而尊舆　考工记】　天子之六工曰土工金工石工木工兽工草工典制六材【此亦殷时制也周则皆属司空土工陶瓬也金工筑冶凫防锻桃石工玉人磬人也木工轮舆弓庐匠车梓也兽工函鲍韗韦裘也惟草工职亡盖谓作萑苇之器　曲礼】　大宰以九职任万民五曰百工饬化八材【详见民政章】　凡攻木之工七攻金之工六攻皮之工五设色之工五刮摩之工五抟埴之工二【攻犹治也搏之言拍也埴黏土也故书七为十刮作捖郑司农云十当为七捖摩之工谓玉工也捖读为刮其事亦是也】攻木之工轮舆弓庐匠车梓攻金之工筑冶凫防段桃攻皮之工函鲍韗韦裘设色之工画缋钟筐防刮摩之工玉楖雕矢磬抟埴之工陶旊【事官之属六十此识其五材三十工略记其事耳其曰某人者以其事名官也其曰某氏者官有世功若族有世业以氏名官者也庐矛防矜秘也国语曰侏儒扶庐梓榎属也故书雕或为舟郑司农云轮舆弓庐匠车梓此七者攻木之工官别名也孟子曰梓匠轮舆鲍读为鲍鱼之鲍书或为鞄苍颉篇有鲍菀韗读为歴运之运慌读为芒芒禹迹之芒楖读如巾栉之栉旊读为甫始之甫埴书或为植杜子春云雕或为舟者非也谓瓬读为放于此乎之放　考工记】　攻金之工筑氏执下齐冶氏执上齐凫氏为声防氏为量段氏为镈器桃氏为刃【多锡为下齐大刃削杀氏鉴燧也少锡为上齐钟鼎斧斤戈防也声钟錞于之属量豆区鬴也镈器田器钱镈之属刃大刃刀劒之属】金有六齐【目和金之品数】六分其金而锡居一谓之钟鼎之齐五分其金而锡居一谓之斧斤之齐四分其金而锡居一谓之戈防之齐参分其金而锡居一谓之削杀矢之齐金锡半谓之鉴燧之齐【鉴燧取水火于日月之器也鉴亦镜也凡金多锡则忍白且明也　同上】凡铸金之状【故书状作壮杜子春云当为状谓铸金之形状】金与锡黒浊之气竭黄白次之黄白之气竭青白次之青白之气竭青气次之然后可铸也【消湅金锡精麤之候　同上】　季春命工师令百工审五库之量金铁皮革筋角齿羽箭干脂胶丹漆毋或不良百工咸理监工日号毋悖于时毋或作为滛巧以荡上心季秋霜始降则令百工休　孟冬命工师效功陈祭
　　器案度程毋或作为淫巧以荡上心必功致为上物勒工名以考其诚功有不当必行其罪以穷其情【注并见月令篇】来百工则财用足【来百工则通功易事农末相资故财用足】日省月试既
　　禀称事所以劝百工也【旣读曰饩饩禀稍食也称事如周礼藁人职曰考其弓弩以上下其食是也　中庸】
　　右工政　国有六职百工与居一焉【百工司空事官之属于天地四时之职亦处其一也司空掌营城郭建都邑立社稷宗庙造宫室车服器械监百工者唐虞以上曰共工】或坐而论道或作而行之或审曲面埶以饬五材以辨民器或通四方之珍异以资之或饬力以长地财或治丝麻以成之【言人徳能事业之不同者也论道谓谋虑治国之政令也作起也辨犹具也资取也操也郑司农云审曲面埶审察五材曲直方面形埶之宜以治之及隂阳之向背是也春秋传曰天生五材民并用之谓金木水火土也故书资作齐杜子春云齐当为资读为冬资絺绤之资谓此五材金木皮玉土】坐而论道谓之王公【天子诸侯】作而行之谓之士大夫【亲受其职居其官也】审曲面埶以饬五材以辨民器谓之百工【五材各百工言百众言之也】通四方之珍异以资之谓之商旅【商旅贩卖之客也易曰至日商旅不行】饬力以长地财谓之农夫【三农受夫田也】治丝麻以成之谓之妇功【布帛妇官之事】粤无镈燕无函秦无庐胡无弓车【此四国者不置是工也镈田器诗云偫乃钱镈又曰其镈斯防郑司农云函读为国君含垢之含函铠也孟子曰矢人岂不仁于函人哉矢人惟恐不伤人函人惟恐伤人庐读为纑谓矛防柄竹櫕柲或曰摩防之器胡今匈奴】粤之无镈也非无镈也夫人而能为镈也燕之无函也非无函也夫人而能为函也秦之无庐也非无庐也夫人而能为庐也胡之无弓车也非无弓车也夫人而能为弓车也【言其大夫人人皆能作是器不须国工粤地涂泥多草薉而山出金锡铸冶之业田器尤多燕近强胡习作甲胄秦多细木善作矜秘匈奴无屋宅田猎畜牧逐水草而居皆知为弓车】知者创物【谓始闿端造器物若世本作者是也】巧者述之守之世谓之工【父子世以相教】百工之事皆圣人之作也【事无非圣人所为也】烁金以为刃凝土以为器作车以行陆作舟以行水此皆圣人之所作也【凝坚也故书舟作周郑司农云周当作舟】天有时地有气材有美工有巧合此四者然后可以为良【时塞温也气刚柔也良善也】材美工巧然而不良则不时不得地气也【不时不得天时】橘逾淮而北为枳鸜鹆不逾济貉逾汶则死此地气然也【鸜鹆鸟也春秋昭二十五年有鸜鹆来巢传曰书所无也郑司农云不逾齐无妨于中国有之貉或为猨谓善缘木之猨也汶水在鲁北】郑之刀宋之斤鲁之削吴粤之劒迁乎其地而弗能为良地气然也【去此地而作之则不能使良也】燕之角荆之干妢胡之笴吴粤之金锡此材之美者也【荆荆州也干柘也可以为弓弩之干妢胡胡子之国在楚旁笴矢斡也禹贡荆州贡杶干栝柏及箘簵楛故书笴为笋杜子春云妢读为焚咸丘之焚书或为邠妢胡地名也笋当为笴笴读为槀谓箭槀】天有时以生有时以杀草木有时以生有时以死石有时以泐水有时以凝有时以泽此天时也【言百工之事当审其时也郑司农云泐读如再扐而后挂之扐扐谓石解散也夏时盛暑大热则然　考工记】










　　礼书纲目卷六十二
<经部,礼类,通礼之属,礼书纲目>
　　钦定四库全书
　　礼书纲目卷六十三　　　　　婺源江永撰
　　政事下　　　通礼十二
　　补
　　神农氏日中为市致天下之民聚天下之货交易而退各得其所盖取诸噬嗑【日中为市上明而下动又借噬为市嗑为合也　繋辞传】古者市廛而不税【详见财赋】　匠人营国面朝后市市朝一夫【详见制国】　内宰凡建国佐后立市设其次置其叙正其肆陈其货贿出其度量淳制祭之以隂礼【市朝者君所以建国也建国者必面朝后市王立朝而后立市隂阳相承之义次思次也叙介次也陈犹处也度丈尺也量豆区之属郑司农云佐后立市者始立市后立之也祭之以隂礼者市中之社先后所立杜也故书淳为敦杜子春读敦为纯纯谓幅广也制谓四长谓纯制天子巡守礼所云制币丈八尺纯四与隂礼妇人之祭礼　天官】大宰以九职任万民六曰商贾阜通货贿【详见上篇】　司市掌市之治教政刑量度禁令【量豆区斗斛之属度丈尺也】以次叙分地而经市【次谓吏所治舍思次介次也若今市亭然叙肆行列也经界也】以陈肆辨物而平市【陈犹列也辨物物异肆也肆异则市平】以政令禁物靡而均市【物靡者易售而无用禁之则市均郑司农云靡谓侈靡也】以商贾阜货而行布【通物曰商居卖物曰贾阜犹盛也郑司农云布谓泉也】以量度成贾而徴儥【徴召也儥买也物有定贾则买者来也】以质剂结信而止讼【质剂谓两书一札而别之也】以贾民禁伪而除诈【贾民胥师贾师之属必以贾民为之者知物之情伪与实诈】以刑罚禁虣而去盗【刑罚宪徇扑】以泉府同货而敛賖【同共也同者谓民货不售则为敛而买之民无货则賖贳而予之】大市日昃而市百族为主朝市朝时而市商贾为主夕市夕时而市贩夫贩妇为主【市杂聚之处言主者谓其多者也百族必容来去商贾家于市城贩夫贩妇朝资夕卖因其便而分为三时之市所以了物极众郑司农云百族百姓也】凡市入则胥执鞭度守门市之羣吏平肆展成奠贾上旌于思次以令市市师涖焉而聴大治大讼胥师贾师涖于介次而聴小治小讼【凡市入谓三时之市市者入也胥守门察伪诈也必执鞭度以威正人众也度谓殳也因刻丈尺耳羣吏胥师以下也平肆平卖物者之行列使之正也展之言整也成平也防平成市物者也奠读为定整饬防者使定物价防诳豫也上旌者以为众望也见旌则知当市也思次若今市亭也市师司市也介次市亭之属别小者也郑司农云思辞也次市中侯楼也谓思当为司声之误也】凡万民之期于市者辟布者量度者刑戮者各于其地之叙【期谓欲卖买期决于市也量度者若今处斗斛及丈尺也故书辟为辞郑司农云辞布辞讼泉物者也谓辟布市之羣吏考实诸泉入及有遗忘】凡得货贿六畜者亦如之三日而举之【得遗物者亦使置其地货于货之肆马于马之肆则主求之易也三日而无识认者举之没入官】凡治市之货贿六畜珍异亡者使有利者使阜害者使亡靡者使防【利利于民谓物实厚者害害于民谓物行苦者使有使阜起其贾以徴之也使亡使防抑其贾以郤之也侈靡细好使富民好奢防之而已郑司农云亡者使有无此物则开利其道使之有】凡通货贿以玺节出入之【壐节印章如今斗检封矣使人执之以通商】国凶荒札丧则市无征而作布【有灾害物贵市不税为民之乏困也金铜无凶年因物贵大铸泉以饶民】凡市伪饰之禁在民者十有二在商者十有二在贾者十有二在工者十有二【谓王制曰用器不中度不粥于市兵车不中度不粥于市布帛精麤不中数幅广狭不中量不粥于市奸色乱正色不粥于市五谷不时果实未熟不粥于市木不中伐不粥于市禽兽鱼鼈不中杀不粥于市亦其类也】市刑小刑宪罚中刑徇罚大刑扑罚其附于刑者归于士【徇举以示其地之众也朴挞也郑司农云宪罚播其肆也】国君过市则刑人赦夫人过市罚一幕世子过市罚一帟命夫过市罚一盖命妇过市罚一帷【谓诸侯及夫人世子过其国之市大夫内子过其都之市也市者人所交利而行刑之处君子无故不游观焉若游观则施恵以为説也国君则赦其刑人夫人世子命夫命妇则使之出罚异尊卑也此王国之市而説国君以下过市者诸侯之于其国与王同以其足以互明之】凡防同师役市司帅贾师而从治其市政掌其卖儥之事【市司司市也儥买也防同师役必有市者大众所在来物以备之】　质人掌成市之货贿人民牛马兵器珍异【成平也防者平物贾而来主成其平也人民奴婢也珍异四时食物】凡卖儥者质剂焉大市以质小市以剂【谓质剂者为之劵藏之也大市人民牛马之属用长劵小市兵器珍器之物用短劵】掌稽市之书契同其度量壹其淳制巡而考之犯禁者举而罚之【稽犹考也治也书契取予市物之劵也其劵之象书两扎刻其侧杜子春云淳当为纯纯谓幅广制谓匹长也皆当中度量】凡治质剂者国中一旬郊二旬野三旬都三月邦国朞期内聴期外不聴【谓赍劵契者来讼也以期内来则冶之后期则不治所以絶民之好讼且息文书也郊逺郊也野甸稍也都小都大都】廛人掌敛市絘布总布质布罚布而入于廛府【布泉也郑司农云絘布列肆之税布杜子春云总当为儳谓无肆立持者之税谓总读如租之布谓守斗斛铨衡者之税也质布者质人之所罚犯质剂者之泉也罚布者犯市令者之泉也廛布者货贿诸物邸舍之税】凡屠者敛其皮角筋骨入于玉府【以当税给作器物也】凡珍异之有滞者敛而入于膳府【珍异四时食物也不售而在廛久则将瘦臞腐败为买之入膳夫之府所以纾民事而官不失实】　胥师各掌其次之政令而平其货贿宪刑禁焉【宪表县之】察其诈伪饰行儥慝者而诛罚之【郑司农云儥卖也慝恶也谓行且卖奸伪恶物者谓饰行儥慝谓使人行卖恶物于市巧饰之令欺诳置者】聴其小治小讼而断之　贾师各掌其次之货贿之治辨其物而均平之展其成而奠其贾然后令市凡天患禁贵儥者使有恒贾【恒常也谓若□米谷棺木而睹久雨疫病者贵卖之因天灾害阨民使之重困】四时之珍异亦如之【荐宗庙之物】凡国之卖儥各帅其属而嗣掌其月【儥买也故书卖为买郑司农云谓官有所斥卖贾师帅其属而更相代直月为官卖之均劳逸】凡师役防同亦如之　司虣掌宪市之禁令禁其鬭嚻者与其虣乱者出入相陵犯者以属游饮食于市者若不可禁则搏而戮之【嚻讙也郑司农云属游饮食羣饮食者】　司稽掌巡市而察其犯禁者与其不物者而搏之【不物衣冠视瞻不与众同及其操物不如品式】掌执市之盗贼以徇且刑之　胥各掌其所治之政执鞭度而巡其前掌其坐作出入之禁令袭其不正者【杜子春云当为袭谓掩捕其不正者】凡有罪者挞戮而罚之【罚之使出布】　肆长各掌其肆之政令陈其货贿名相近者相逺也实相近者相迩也而平正之【迩亦近也俱是物也使恶者逺善善自相近郑司农云谓若珠玉之属俱名为珠俱名为玉而贾或百万或数万恐农夫愚民见欺故别异令相逺使贾人不得杂乱以欺人】敛其总布掌其戒禁【杜子春云总当为□】　泉府掌以市之征布敛市之不售货之滞于民用者以其贾买之物楬而书之以待待不时而买者买者各从其抵都鄙从其主国人郊人从其有司然后予之【郑司农云不时买者谓急求者也抵故买也主者别治大夫也然后予之为封符信然后予之谓抵实抵字抵本也本谓所属吏主有司是也】凡賖者祭祀无过旬日丧纪无过三月【郑司农云賖贳也以祭祀丧纪故从官賖买物】凡民之贷者与其有司辨而授之以国服为之息【有司所属吏也与之别其贷民之物定其贾以与之郑司农云贷者谓从官借本贾也故有息使民弗利以其所贾之国所出为息也假令其国出丝絮则以丝絮偿其国出絺葛则以絺葛偿谓以国服为之息以其于国服事之税为息也于国事受园廛之田而贷万泉者则朞出息五百王莽时民贷以治产业者但计赢所得受息无过嵗什一】凡国之财用取具焉嵗终则防其出入而纳其余【防计也纳入也入余于职币　并地官】　遗人凡国野之道三十里有市市有侯馆侯馆有积【详下道路章】　有圭璧金璋不粥于市命服命车不粥于市牺牲不粥于市戎器不粥于市【尊物非民所宜有戎器军器也粥卖也】用器不中度不粥于市兵车不中度不粥于市布帛精麤不中数幅广狭不中量不粥于市奸色乱正色不粥于市【凡以其不可用也用器弓矢耒耜饮食器也度丈尺也数升缕多少】锦文珠玉成器不粥于市衣服饮食不粥于市【不示民以奢与贪也成犹善也】五谷不时果实未孰不粥于市【物未成不利人】木不中伐不粥于市【伐之非时不中用周礼仲冬斩阳木仲夏斩隂木】禽兽鱼鼈不中杀不粥于市【杀之非时不中用月令季冬始渔周礼春献鼈蜃　王制】
　　右布政　衞庄公改旧制易朝市髙子睾问于孔子曰周礼前朝而后市今衞君更之如何孔子曰朝市于西方失之矣【家语】　孟子曰市廛而不征法而不廛则天下之商皆悦而愿藏于其市矣【廛市宅也张子曰或赋其市地之廛而不征其货或治之以市官之法而不赋其廛盖逐末者多则廛以抑之少则不必廛也　孟子】
　　古者关讥而不征【详见财赋】　关执禁以讥禁异服识异言【关竟上门讥呵察　王制】　司门掌授管键以启闭国门【郑司农云键读为蹇管谓籥也键谓牡】几出入不物者正其货贿凡财物犯禁者举之【不物衣服视瞻不与众同及所操物不如品式者正读为征征税也犯禁谓商所不资者举之没入官】以其财养死政之老与其孤【财所谓门关之委积也死政之老死国事者之父母也孤其子】　司关掌国货之节以聫门市【货节谓商本所发司市之玺节也自外来者则案其节而书其货之多少通之国门国门通之司市自内出者司市为之玺节通之国门国门通之关门参相聫以检猾商】司货贿之出入者掌其治禁与其征廛【征廛者货贿之税与所止邸舎也闗下亦邸有客舎其出布如市之廛】凡货不出于闗者与其货罚其人【不出于闗谓从私道出辟税者则没其货而挞其人】凡所达货贿者则以节传出之【商或取货于民间无玺节者至闗闗为之玺节及传出之其有玺节亦为之传传如今移过所文书】国凶札则无闗门之征犹几【无租税犹几犹苛察不得令奸人出入】有外内之送令则以节传出内之【有送令谓奉贡献及文书以常事往来环人之职所送迎通宾客来至闗则为之节与传以通之】　掌节门闗用符节【详名器下并地官】　仲夏门闾毋闭闗市无索　仲秋易闗市来商旅纳货贿以便民事四方来集逺乡皆至则财不匮上无乏用百事乃遂　孟冬戒门闾脩键闭慎管籥谨闗梁【并详月令】
　　右门闗之政　文王之治岐也闗市讥而不征【孟子】仲尼曰臧文仲不仁者三废六闗不仁也【塞闗阳闗】
　　【之属凡六闗所以禁絶末游而废之　按家语作置六闗王注云六闗闗名鲁本无此闗文仲置之以税行者故为不仁传曰废六闗非也二説未知孰是　文二年左氏传】　孟子曰闗讥而不征则天下之旅皆悦而愿出于其路矣又曰古之为闗也将以御暴【讥察非常】今之为闗也将以为暴【征税出入　范氏曰古之耕者什一后世或收大半之税此以赋敛为暴也文王之囿与民同之齐宣王之囿为阱国中此以园囿为暴也后世为暴不止于闗若使孟子用于诸侯必行文王之政凡此之类皆不终目而改也】
　　刳木为舟剡木为楫舟楫之利以济不通致逺以利天下盖取诸涣【木在水上也致逺以利天下疑衍　繋辞传】　天子造舟【比船为桥】诸侯维舟【维连四船】大夫方舟【并两船】士特舟【单船】庶人乗泭【并木以渡尔雅】　　匠人营国经涂九轨环涂七轨野涂五轨环涂以为诸侯经涂野涂以为都经涂【详见制国】　司险掌九州之图以周知其山林川泽之阻而达其道路设国之五沟五涂而树之林以为阻固皆有守禁而达其道路【详军礼武备】　合方氏掌达天下之道路【津梁相凑不得陥絶　夏官】野庐氏掌达国道路至于四畿【达谓巡行通之使不陥絶也去王城五百里为畿】比国郊及野之道路宿息井树【比犹较也宿息庐之属宾客所宿及昼止者也井共饮食树为藩蔽】若有宾客则令守涂地之人聚之有相翔者诛之【守涂地之人道所出庐宿旁民也相翔犹昌翔观伺者也郑司农云聚聚击以宿卫之也有奸人相翔于宾客之侧则诛之不得令寇盗宾客】凡道路之舟车轚互者序而行之【舟车轚互谓于迫隘处也车有轘辕坻阁舟有砥柱之属其过之者使以次叙之】凡有节者及有爵者至则为之辟【辟辟行人亦使守涂地者】禁野之横行径逾者【皆为防奸也横行妄繇田中径逾射邪趣疾越隄渠也】凡国之大事比脩除道路者【比校治道者名若今次金叙大功】掌凡道禁【禁谓若今絶蒙布巾持兵杖之属秋官】　掌节道路用旌节凡通达于天下者必有节以传辅之无节者有几则不达【详名器下】　候人各掌其方之道治与其禁令以设候人【道治治道也国语曰候不在竟讥不居其方也禁令犹奸寇也以设候人者选士卒以为之诗云彼候人兮何戈与祋】若有方治则帅而致于朝及归送之于竟【方治其方来治国事者也春秋传曰晋栾盈过周王使候人出诸轘辕是其送之　夏官】　遗人野鄙之委积以待羁旅【羁旅过行寄止者】凡国野之十里有庐庐有饮食三十里有宿宿有路室路室有委五十里有市市有候馆候馆有积【庐若今野候徒有庌也宿可止宿若今亭有室矣候馆楼可以观望者也一市之间有三庐一宿　地官】　委人以甸聚待羁旅【聚凡畜聚之物也　同上】　季春命司空曰时雨将降下水上腾循行国邑周视原野脩利隄防道达沟渎开通道路毋有障塞【详月令】　柔逺人则四方归之【柔逺人则天下之旅皆悦而愿出于其涂故四方归】送往迎来嘉善而矜不能所以柔逺人也【往则为之授节以送之来则丰其委积以迎之　中庸】
　　右道路之政　单襄公假道于陈以聘于楚火朝觌矣道茀不可行也【火心星也觌见也草秽塞路谓茀朝见谓夏正十月晨见于辰】候不在疆【候候人也掌送迎宾客也疆境也】司空不视涂【司空乡官掌道路也】泽不陂【陂障也古不窦泽故障之】川不梁【流曰川梁渠梁古不防川故梁之】野有庾积【唐尚书云十六防曰庾昭谓此庾露积谷也诗云曽孙之庾如坻如京是也】场功未毕【治场未毕也诗云九月筑塲圃】道无列树【古者列树以表道且为城守之用】垦田若蓺【发田曰垦蓺犹莳也言其稀少犹若蓺物】膳宰不致饩【膳宰膳夫也掌宾客之牢礼生曰饩】司里不授馆【司里里宰也掌授客馆】国无寄寓【寓亦寄也无寄寓者不为庐舎可以寄羁旅之客】县无施舍【四甸为县县方六十里施舍者所以施舍宾客负任之处】单子归告王曰陈侯不有大咎国必亡夫辰角见而雨毕【辰角大辰苍龙之角角星名也见者朝见东方建戌之初寒露节也雨毕者杀气日盛雨气尽也】天根见而水涸【天根亢氏之间也涸竭也谓寒露雨毕之后五日天根朝见水潦尽竭也月令仲秋水始涸天根见乃尽竭也】本见而草木节解【本氐也谓寒露之后十日阳气尽草木之枝节皆理解之】驷见而陨霜【驷天马房星也陨落也谓建戌之中霜始降】火见而清风戒寒【谓霜降之后清风先至所以戒人为寒备也】故先王之教曰雨毕而除道水涸而成梁【教谓月令之属也九月雨毕十月水涸】草木节解而备藏【备収藏也月令季秋农事毕収】陨霜而冬裘具【孟冬则天子始裘故九月可以具之】清风至而脩城郭宫室【谓火见之后建亥之初也】故夏令曰九月除道十月成梁【夏令夏后氏之令周所因也除道所以便行旅成梁所以便民使不渉也】其时儆曰收而场功偫而畚挶【时儆时所以儆告其民也收而场功使人脩囷仓也偫具也畚器名土笼也挶舁土之器具汝畚挶将以筑作也】营室之中土功其始【定谓之营室谓建亥小雪之中定星昏正于午土功可以始也诗定之方中作于楚宫】火之初见期于司里【期防也致其筑作之具防于司里之官】此先王之所以不用财贿而广施徳于天下者也【施徳谓因时警戒谨盖藏成筑功也】今陈国火朝觌矣而道路若塞野场若弃泽不陂障川无舟梁【舟梁以舟为梁也】是废先王之教也周制有之曰列树以表道立鄙食以守路【制法也表识也鄙四鄙十里有庐庐有饮食】国有郊牧【国外曰郊牧放牧之地】疆有寓望【疆境也境界之上有寄寓之舍候望之人】薮有圃草【泽无水曰薮圃大也必有茂大之草以备财用】囿有林池【囿苑也林积木也池积水也】所以御灾也【御备也灾饥兵也】今陈国道路不可知【上下文互见农政章】是弃先王之法制者也【国语周语】　子产聴郑国之政以其乗舆济人于凑洧【子产郑大夫公孙侨也凑洧二水名也子产见人有徒渉此水者以其所乗之车载而渡之】孟子曰恵而不知为政【恵谓私恩小利政则有公平正大之体纲纪法度之施焉】嵗十一月徒杠成十二月舆梁成民未病涉也【杠方桥也徒杠可通徒行者梁亦桥也舆梁可通车舆者周十一月夏九月也周十二月夏十月也夏令曰十月成梁盖农功已毕可用民力又时将寒沍水有桥梁则民不患于徒涉亦王政之一事也】君子平其政行辟人可也焉得人人而济之【辟辟除也如周礼阍人为之辟之辟言能平其政则出行之际辟除行人使之辟已亦不为过况国中之水当涉者众岂能悉以乗舆济之哉】故为政者毎人而悦之日亦不足矣【言毎人皆欲致私恩以悦其意则人多日少亦不足于用矣诸葛武侯尝言治世以大徳不以小惠得孟子之意矣　孟子】葵丘之防三命曰无忘宾旅【宾宾客也旅行旅也皆当有以待之不可忽忘也同上】
　　懐方氏掌来逺方之民致方贡致逺物而送逆之达之以节【逺方之民四夷之民也谕徳延誉以来之逺物九州之外无贡法而王者达民以旌节达贡物以玺节】治其委积馆舍饮食【续食其往来　夏官】　中国戎夷五方之民皆有性也不可推移【地气使之然】东方曰夷被髪文身有不火食者矣南方曰蛮雕题交趾有不火食者矣【雕文谓刻其肌以丹青涅之交趾足相乡然浴则同川卧则僢不火食地气暖不为病】西方曰戎被髪衣皮有不粒食者矣北方曰狄衣羽毛穴居有不粒食者矣【不粒食地气寒少五谷】中国夷蛮戎狄皆有安居和味宜服利用备器【其事虽异各自足】五方之民言语不通嗜欲不同达其志通其欲东方曰寄南方曰象西方曰狄鞮北方曰译【皆俗间之名依其事类耳鞮之言知也今冀部有言狄鞮者　王制】
　　右懐逺之政　三旬苗民逆命班师振旅帝乃诞敷文徳舞干羽于两阶七旬有苗格【班还振整也谓振旅以归也诞大也文徳文命徳教也干楯羽翳也皆舞者所执也两阶宾主之阶也七旬七十日也格至也大禹谟】
　　大司徒以荒政十有二聚万民一曰散利二曰薄征三曰缓刑四曰弛力五曰舍禁六曰去几七曰眚礼八曰杀哀九曰蕃乐十曰多昏十有一曰索鬼神十有二曰除盗贼【荒凶年也郑司农云救饥之政十有二品散利贷种食也弛力息繇役也去几关市不几也眚礼掌客职所谓凶荒杀礼者也多昏不备礼而娶昏者多也索鬼神求废祀而脩之云汉之诗所谓靡神不举靡爱斯牲者也除盗贼急其刑以除之饥馑则盗贼多不可不除也杜子春读蕃乐为藩乐谓闭藏乐器而不作谓去几去其税耳舍禁若公无禁利眚礼谓杀吉礼也杀哀谓省凶礼】大荒大札则令邦国移民通财舍禁弛力薄征缓刑【大荒大凶年也大札大疫病也移民辟灾就贱其有守不可移者则输之谷春秋定五年夏归粟于蔡是也】　遗人县都之委积以待凶荒　均人凶札则无力政无财赋【无力政恤其劳也无财赋恤其乏困也财赋九赋也】不收地守地职不均地政【不收山泽及地税亦不平计地税也非凶札之嵗当収税乃均之耳】　司救凡嵗时有天患民病则以节巡国中及郊野而以王命施恵【天患谓烖害也节旌节也施恵赒恤之】司市国凶荒札丧则市无征而作布　贾师凡天患
　　禁贵儥者使有恒贾【并详市政章】　司关国凶札则无门关之征犹几【详门关章】　廪人若食不能人二鬴则令邦移民就谷诏王杀邦用　仓人若谷不足则止余法用有余则藏之以待凶而颁之【并详财赋并地官】　士师若邦凶荒则以荒辩之灋治之【郑司农云辩读为风别之别救荒之政十有二而士师别受其教条是为荒别之法谓辩当为贬声之误也遭饥荒则刑罚国事有所贬损作权时法也朝士职曰若邦凶荒札丧冦戎之故则令邦国都家县鄙虑刑贬】令移民通财纠守缓刑【移民就贱救困也通财补不足也纠守衞盗贼也缓刑纾民心也　秋官】　朝士若邦凶荒札丧寇戎之故则令邦国都家县鄙虑刑贬【故书虑为宪贬为窆杜子春云窆当为禁宪为幡书以明之谓虑谋也贬犹减也谓当图谋缓刑且减国用为民困也所贬视时为多少之法　同上】古者有灾者谓之厉君一时素服使有司吊死问疾忧以巫毉匍匐以捄之汤粥以方之善者先乎矜寡孤独及疾不能相养死无以埋者埋之
　　右凶札之政【凶札之礼详灾变礼因凶札祈禳详因祭】　庄公二十八年冬大无麦禾臧孙辰告籴于齐【春秋】　鲁饥臧文仲言于严公曰夫为四隣之援【援所攀援以为助也】结诸侯之信重之以婚姻申之以盟誓【申重也】固国之艰急是为【艰难也是为为难急也】铸名器【名器钟鼎也】藏寳财【寳财玉帛也】固民之殄病是待【殄絶也病饥也】今国病矣君盍以名器请籴于齐【盍何不也市谷曰籴】公曰谁使对曰国有饥馑卿出告籴古之制也【告请也】辰也备卿辰诸如齐文仲以鬯圭与玉磬如齐告籴【鬯圭祼鬯之圭长尺二寸有瓉以祀庙玉磬鸣璆也】曰天灾流行戾于敝邑饥馑荐降民羸防卒【戾至也荐重也降下也羸病也防近也卒尽也】大惧殄周公太公之命祀【贾唐二君云周公为太宰太公为太师皆掌命诸侯之国所当祀也或云命祀谓命祀二公也昭谓传曰卫成公祀夏后相武子曰不可以间成王周公之命祀如此贾唐得之】职贡业事之不共而获戾【戾罪也】不腆先君之敝器【腆厚也】敢告滞积以纾执事【滞久也纾缓也执事齐有司也谷久积则将朽败执事所忧也请之所以缓执事】以救敝邑使能共职岂唯寡君与二三臣实受君赐其周公太公及百辟神祗实永飨而赖之【辟君也赖蒙也天曰神地曰祗百辟谓百君卿士有益于民者】齐人归其玉而予之籴【鲁语】　国无三年之畜曰国非其国也一年不升告籴诸侯告请也不正故举臧孙辰以为私行也【为内讳故不称使使若私行】国无九年之畜曰不足无六年之畜曰急无三年之畜曰国非其国也诸侯无粟诸侯相归粟正也臧孙辰告籴于齐告然后与之言内之无外交也古者税什一丰年补败【败谓凶年】不外求而上下皆足也虽累凶年民弗病也一年不艾而百姓饥君子非之【谷梁传】　僖公二十一年夏大旱公欲焚巫尩【巫尩女巫也主祈祷请雨者或以为尩非巫也瘠病之人其面上向俗谓天哀其病恐雨入其鼻故为之旱是以公欲焚之】臧文仲曰非旱备也脩城郭贬食省用务穑劝分【穑俭也劝分有无相济】此其务也巫尩何为天欲杀之则如勿生若能为旱焚之滋甚公从之是嵗也饥而不害【不伤害民左氏传】
　　大司徒以保息六养万民三曰赈穷四曰恤贫五曰寛疾【详见上篇】　朝士掌建邦外朝之法右肺石达穷民焉【详朝廷礼】　大司寇以肺石达穷民【肺石赤石也穷民天民之穷而无告者】凡逺近惸独老幼之欲有复于上而其长弗达者立于肺石三日士聴其辞以告于王而罪其长【无兄弟曰惸无子孙曰独复犹报也上谓王与六卿也报之者若上书诣公府言事矣长谓诸侯若乡遂大夫　秋官】　大仆建路鼓于大寝之门外而掌其政以待达穷者与遽令闻鼓声则速逆仆与御庶子【详朝廷礼】　少而无父者谓之孤老而无子者谓之独老而无妻者谓之矜老而无夫者谓之寡此四者天民之穷而无告者也皆有常饩【饩廪也】瘖聋跛躃防者侏儒百工各以其器食之【防谓支节絶也侏儒短人也器能也王制】　　乡师以嵗时巡国及野而赒万民之囏阨以王命施恵【嵗时者随其事之时不必四时也囏阨饥乏也郑司农云赒读为周急之周】　遗人乡里之委积以恤民之囏阨门闗之委积以养老孤【乡里乡所居也囏阨犹困乏也门闗以养老孤人所出入易以取饩廪也】　旅师掌聚野之耡粟屋粟间粟【注见财赋】而用之以质剂致民平颁其兴积施其恵散其利而均其政令【而读为若声之误也若用之谓恤民之囏阨委积于野如道人于乡里也以质剂致民案入税者名防而贷之兴积所兴之积谓三者之粟也平颁之不得偏颇有多少县官徴聚物曰兴今云军兴是也是粟县师徴之旅师敛之而用之以赒衣食曰恵以作事业曰利均其政令者皆以国服为之息】凡用粟春颁而秋敛之【困时施之饶时收之】　司稼掌均万民之食而赒其急而平其兴【均谓度其多少赒廪其囏阨兴所徴赋　并地官】　季春天子布徳行恵命有司发仓廪赐贫穷振乏絶【详月令】
　　右恤穷之政　老而无妻曰鳏老而无夫曰寡老而无子曰独幼而无父曰孤此四者天下之穷民而无告者也文王发政施仁必先斯四者诗云哿矣富人哀此茕独【孟子】　文公曰柰夫八疾何【八疾籧篨至僮昏】胥臣曰官师之所材也【师长也材古裁字】戚施直镈【戚施偻人直主击镈镈钟也】籧篨蒙璆【籧篨偃人蒙戴也璆玉磬也不能俛故使之戴磬】侏儒扶卢【侏儒短者扶縁也卢戈防之柲縁之以为戯】蒙瞍修声【有眸子而无见曰蒙无眸子曰瞍无目于音声审故使修之】聋聩司火【耳不别五声之和曰聋生而聋曰聩耳无闻于视则审故使主火】僮昏【僮无知也昏闇乱也】嚚瘖【口不道忠信之言为嚚瘖不能言者】僬侥【长三尺】官师所不材也【所不能材用也】以实裔土【裔荒裔也国语晋语】　　齐师将兴陈成子属孤子三日朝【属防死事者之子使朝三日以礼之　哀二十七年左氏传】　晏子曰春省耕而补不足秋省敛而助不给景公説大戒于国出舍于郊于是始兴发补不足【戒告命也出舍自责以省民也兴发发仓廪也　孟子】
　　医师掌医之政令聚毒药以共医事【毒药药之辛苦者药之物恒多毒孟子曰若药不瞑厥疾不瘳】凡邦之有疾病者疕疡者造焉则使医分而治之【疕头亦谓秃也身伤曰分之者医各有能】嵗终则稽其医事以制其食十全为上十失一次之十失二次之十失三次之十失四为下【食禄也全犹愈也以失四为下者五则半矣或不治自愈】　疾医掌养万民之疾病四时皆有疠疾春时有痟首疾夏时有痒疥疾秋时有疟寒疾冬时有上气疾【疠疾气不和之疾痟酸削也首疾头痛也欬也上气逆喘也五行传曰六疠作见】以五味五谷五药养其病【养犹治也病由气胜负而生攻其赢养其不足者五味醯酒蚀蜜姜盬之属五谷麻黍稷麦豆五药草木虫石谷也其治合之齐则存乎神农子仪之术云】以五气五声五色眂其死生【三者剧易之徴见于外者五气五藏所出气也肺气热心气次之肝气凉脾气温肾气寒五声言语宫商角徴羽也五色面貌青赤白黒黄也察其盈虚休王吉凶可知审用此者莫若扁鹊仓公】两之以九窍之变参之以九藏之动【两参之者以观其死生之验窍之变谓开闭非常阳窍七隂窍二藏之动谓脉至与不至正藏五藏又有胃膀胱大膓小膓脉之大候要在阳明寸口能专是者其唯秦和乎岐伯榆□则兼彼数术者】凡民之有疾病者分而治之死终则各书其所以而入于医师【少者曰死老者曰终所以谓治之不愈之状也医师得以制其禄且为后治之戒】　疡医掌肿疡溃疡金疡折疡之祝药劀杀之齐【肿痈而上生创者溃疡痈而含脓血者金疡刀创也折疡踠跌者祝当为注读如注病之注声之误也注谓附着药劀刮去脓血杀谓以药食其恶肉】凡疗疡以五毒攻之【止病曰疗攻治也五毒五药之有毒者今医方有五毒之药作之合黄堥置石胆丹砂雄黄礜石慈石其中烧之三日夜其烟上着以鸡羽扫取之以注创恶肉破骨则尽出】以五气养之以五药疗之以五味节之【既刮杀而攻尽其宿肉乃养之也五气当为五谷节节成其药之力】凡药以酸养骨以辛养筋以醎养脉以苦养气以甘养肉以滑养窍【以类相养也酸木味木根立地中似骨辛金味金之纒合异物似筋咸水味水之流行地中似脉苦火味火出入无形似气甘土味土含载四者似肉滑滑石也凡诸滑物通利往来似窍】凡有疡者受其药焉【并天官】　孟夏聚畜百药【详月令】
　　右医药之政
　　蜡氏掌除骴【曲礼四足死者曰渍故书骴作脊郑司农云脊读为渍谓死人骨也月令曰掩骼埋胔胔骨之尚有肉者也及禽兽之骨皆是】若有死于道路者则令埋而置楬焉书其日月焉县其衣服任器于有地之官以待其人【有地之官主此地之吏也其人其家人也郑司农云楬欲令其识取之今时楬橥是也有地之官有郡界之吏今时乡亭是也】掌凡国之骴禁【禁谓孟春掩骼埋胔之属　秋官】　孟春掩骼埋胔【详月令】
　　右恤死之政
　　墓地不请【王制】　大司徒以本俗六安万民二曰族坟墓五族为党使之相【地官】　墓大夫掌凡邦墓之地域为之图令国民族而掌其禁令正其位掌其度数使皆有私地域凡争墓地者聴其狱讼帅其属而巡墓厉居其中之室以守之【春官　注并见士丧礼下】　孟冬饬丧纪辨衣裳审棺椁之厚薄茔丘垄之大小髙卑厚薄之度贵贱之等级【详月令】
　　右坟墓之政　管仲曰圣王治天下定民之居成民之事陵为之终【以为也齐语】　孔子初仕为中都宰制为养生送死之节为四寸之棺五寸之椁因丘陵为坟不封不树【家语】
　　夏小正九月内火主夫出火【大戴礼】　司爟掌行火之政令四时变国火以救时疾【行犹用也变犹易也郑司农云以鄹子曰春取榆栁之火夏取枣杏之火季夏取桑柘之火秋取柞楢之火冬取槐檀之火】季春出火民咸从之季秋内火民亦如之【火所以用陶冶民随国而为之郑人铸刑书火星未出而出火后有灾郑司农云以三月本时昏心星见于辰上使民出火九月本黄昏心星伏在戍上使民内火故春秋传曰以出内火】时则施火令【焚莱之时】凡国失心野焚莱则有刑罚焉【野焚莱民擅放火　夏官】司烜氏中春以木铎修火禁于国中【为季春将出火也火禁谓用火之处及备风燥　秋官】　宫正春秋以木铎修火禁【火星以春出以秋入因天时而以戒　天官】
　　右火政　火正曰祝融【祝融明貌其祀犁焉】颛顼氏有子曰犁为祝融【犁为火正　昭二十九年左氏传】　宋灾晋侯问于士弱曰吾闻之宋灾于是乎知有天道何故【问宋何故自知天道将灾】对曰古之火正或食于心或食于咮以出内火是故咮为鹑火心为大火【谓火正之官配食于火星建辰之月鹑火星昏在南方则令民放火建戍之月大火星伏在日下夜不得见则令民内火禁放火】陶唐氏之火正阏伯居商丘【陶唐尧有天下号阏伯髙辛氏之子传曰迁阏伯于商丘主辰辰大火也今为宋星然则商丘在宋地】祀大火而火纪时焉【谓出内火时】相土因之故商主大火【相土契孙商之柤也始代阏伯之后居商丘祀大火】商人阅其祸败之衅必始于火是以日知其有天道也【阅犹数也商人数所更歴恒多火灾宋是殷商之后故知天道之灾必火　襄九年左氏传】　三月郑人铸刑书士文伯曰火见郑其火乎【火心星周五月昏见】火未出而作火以铸刑器【刑器鼎也】藏争辟焉火如象之不火何为【象类也同气相求火未出而用火相感而致灾】六月丙戌郑灾【终士文伯之言昭六年左氏传】
　　凌人掌冰正嵗十有二月令斩冰三其凌【正嵗季冬火星中大寒冰方盛之时春秋传曰火星中而寒暑退凌冰室也三之者为消释度也故书正为政郑司农云掌冰政主藏冰之政也杜子春读掌冰为主冰也政当为正谓夏正三其凌三倍其冰】春始治鉴【鉴如甀大口以盛冰置食物以御温气春始治之为二月将献羔而啓冰】凡外内饔之膳羞鉴焉凡酒浆之酒醴亦如之【酒醴见温气亦失味酒浆酒人浆人也】祭祀共冰鉴宾客共冰【不以鉴往嫌使停膳羞】大丧共夷盘冰【夷之言尸也实冰于夷盘中置尸牀之下所以寒尸尸之槃曰夷盘牀曰夷牀衾曰夷衾移尸曰夷于堂皆依尸而为言者也汉礼器制度大槃广八尺长丈二尺深三尺漆赤中】夏颁冰掌事【暑气盛王以冰颁赐则主为之春秋传曰古者日在北陆而藏冰西陆朝觌而出之】秋刷【刷清也郑司农云刷除冰室当更纳新氷谓秋凉冰不用可以清除其室天官】　季冬冰方盛水泽腹坚命取冰冰以入　仲春天子乃鲜羔开冰【并详月令】
　　右冰政　二之日凿冰冲冲三之日纳于凌隂四之日其蚤献羔祭韭【凿冰谓取冰于山也冲冲凿冰之意周礼正嵗十二月令斩冰是也纳藏也藏冰所以避暑也凌隂冰室也豳土寒多正月风未解冻故氷犹可藏也蚤蚤朝也韮菜名献羔祭韭而后啓之月令仲春献羔开冰先荐寝庙是也蘓氏曰古者藏氷发氷以节阳气之盛夫阳气之在天地譬如火之着于物也故常有以解之十二月阳气蕴伏涸而未发其盛在下则纳氷于地中至于二月四阳作蛰虫起阳始用事则亦始启氷而庙荐之至于四月阳气毕达隂气将絶则氷于是大发食肉之禄老病丧浴氷无不及是以冬无愆阳夏无伏隂春无凄风秋无苦雨雷出不震无灾霜雹疠疾不降民不夭札也胡氏曰藏氷开氷亦圣人辅相调变之一事耳不専恃此以为治也　豳风七月】　昭公四年大雨雹季武子问于申丰曰雹可御乎【御止也申丰鲁大夫】对曰圣人在上无雹虽有不为灾古者日在北陆而藏冰【陆道也谓夏十二月曰在虚危冰坚而蔵之】西陆朝觌而出之【谓夏三月日在昴毕蛰虫出而用冰春分之中奎星朝见东方】其藏冰也深山穷谷固隂沍寒于是乎取之【沍閍也必取积隂之冰所以道达其气使不为灾】其出之也朝之禄位宾食丧祭于是乎用之【言不独共公】其藏之也黒牡秬黍以享司寒【黒牡黒牲也秬黒黍也司寒防北方之神故物皆用黒有事于冰故祭其神】其出之也桃弧棘矢以除其灾【桃弧棘箭所以禳除凶邪将御至尊故】其出入也时食肉之禄冰皆与焉【食肉之禄谓在朝廷治其职事就官食者】大夫命妇丧浴用冰【命妇大夫妻】祭寒而藏之【享司寒】献羔而启之【谓二月春分献羔祭韭始开冰室】公始用之【公先用优尊】火出而毕赋【火星昏见东方谓三月四月中】自命夫命妇至于老疾无不受冰【老致仕在家者】山人取之县人传之【山人虞官县人遂属】舆人纳之隶人藏之【舆隶皆贱官】夫冰以风壮【冰因风寒而坚】而以风出【顺春风而散用】其藏之也周【周宻也】其用之也徧【及老疾】则冬无愆阳【愆过也谓冬寒】夏无伏隂【伏隂谓夏寒】春无凄风【凄寒也】秋无苦雨【霖雨为人所患苦】雷出不震【震霆也】无灾霜雹疠疾不降【疠恶气也】民不夭札【短折为夭夭死为札】今藏川池之冰弃而不用【既不藏深山穷谷之冰又火出不毕赋有余则弃之】风不越而杀雷不发而震【越散也言隂阳失序雷风为害】雹之为灾谁能御之七月之卒章藏冰之道也【七月诗豳风卒章曰二之日凿冰冲冲谓十二月凿而取之三之日纳于凌隂凌隂氷室也四之日其蚤献羔祭韭谓二月春分蚤开冰室以荐宗庙　左传】
　　萍氏几酒【苛察沽买过多及非时者】谨酒【使民节用酒也书酒诰曰有政有事无彛酒　秋官】右酒政　王若曰明大命于妹邦【商受酗酒天下化之妹土商之都邑其染恶尤甚武王以其地封康叔故作书诰教之妹土即诗所谓沬乡篇首称妹邦者诰命専为妹邦发也】乃穆考文王肇国在西土厥诰毖庻邦庻士越少正御事朝夕曰祀兹酒惟天降命肇我民惟元祀【穆敬也诗曰穆穆文王是也或曰文王世次为穆亦通毖戒谨也少正官之副贰也文王朝夕勑戒之曰惟祭祀则用此酒天始令民作酒者为大祭祀而已西土庶邦逺去商邑文王诰毖亦谆谆以酒为戒则商邑可知矣文王为西伯故得诰毖庻邦云】天降威我民用大乱丧徳亦罔非酒惟行越小大邦用丧亦罔非酒惟辜【酒之祸人也而以为天降威者祸乱之成是亦天尔箕子言受酗酒亦曰天毒降灾正此意也民之丧徳君之丧邦皆由于酒丧徳故言行丧邦故言辜】文王诰教小子有正有事无酒越庶国饮惟祀徳将无醉【小子少子之称以其血气未定尤易縦酒丧徳故文王専诰教之有正有官守者有事有职业者无毋同常也毋常于酒其饮惟于祭祀之时然亦必以徳将之无至于醉也】惟曰我民迪小子惟土物爱厥心臧聪聴祖考之训越小大徳小子惟一【文王言我民亦常训导其子孙惟土物之爱勤稼穑服田畆无外慕则心之所守者正而善日生为子孙者亦当聪聴其祖父之常训不可以谨酒为小徳小徳大徳小子惟一视之可也】妹土嗣尔股肱纯其艺黍稷奔走事厥考厥长肇牵车牛逺服贾用孝养厥父母厥父母庆自洗腆致用酒【此武王教妹土之民也嗣续纯大肇敏服事也言妹土民当嗣续汝四肢之力无有怠惰大修农功服劳田亩奔走以事其父兄或敏于贸易牵车牛逺事贾以孝养其父母父母喜庆然后可自洗腆致用酒洗以致其洁腆以致其厚也】庻士有正越庻伯君子其尔典聴朕教尔大克羞耉惟君尔乃饮食醉饱丕惟曰尔克永观省作稽中徳尔尚克羞馈祀尔乃自介用逸兹乃永惟王正事之臣兹亦惟天若元徳永不忘在王家【此武王教妹土之臣也伯长也曰君子者贤之也典常也羞养也言其大能养老也惟君未详丕惟曰大言也介助也用逸者用以宴乐也言尔能常常反观内省使念虑之营为之际悉稽乎中正之徳而无过不及之差则徳全于身而可以交于神明矣如是则庶几能进馈祀尔亦可自副而用宴乐也如此则信为王治事之臣如此亦惟天顺元徳而永不忘在王家矣按上文父母庆则可饮酒克羞耉则可饮酒羞馈祀则可饮酒本欲禁絶其饮今乃反开其端者不禁之禁也圣人之教不迫而民従者此也孝养羞耉馈祀皆因其良心之发而利导之人果能尽此三者且为成徳之士矣而何忧其湎酒也哉】王曰封我西土棐徂邦君御事小子尚克用文王教不腆于酒故我至于今克受殷之命【徂往也辅佐文王往日之邦君御事小子也言文王毖酒之教其大如此】王曰封我闻惟曰在昔殷先哲王迪畏天显小民经徳秉哲自成汤咸至于帝乙成王畏相惟御事厥棐有防不敢自暇自逸矧曰其敢崇饮【以商君臣之不暇逸者告康叔也殷先哲王汤也迪畏者畏之而见于行也畏天之明命畏小民之难保经其徳而不变所以处已也秉其哲而不惑所以用人也汤之垂统如此故自汤至于帝乙贤圣之君六七作虽世代不同而皆能成就君徳敬畏辅相故当时御事之臣亦皆尽忠辅翼而有责难之防自暇自逸犹且不敢况曰其敢尚饮乎】越在外服侯甸男衞邦伯越在内服百僚庶尹惟亚惟服宗工越百姓里居罔敢湎于酒不惟不敢亦不暇惟助成王徳显越尹人祗辟【自御事而下在外服则有侯甸男衞诸侯与其长伯在内服则有百僚庻尹惟亚惟服宗工国中百姓与夫里居者亦皆不敢沈湎于酒不惟不敢亦不暇不敢者有所畏不暇者有所勉惟欲上以助成君徳而使之昭著下以助尹人祗辟而使之益不怠耳成王顾上文成王而言祗辟顾上文有恭而言吕氏曰尹人者百官诸侯之长也指上文御事而言】我闻亦惟曰在今后嗣王酣身厥命罔显于民祗保越怨不易诞惟厥纵淫佚于非彝用燕丧威仪民罔不防伤心惟荒腆于酒不惟自息乃逸厥心疾很不克畏死辜在商邑越殷国灭无罹弗惟徳馨香祀登闻于天诞惟民怨庻羣自酒腥闻在上故天降丧于殷罔爱于殷惟逸天非虐惟民自速辜【以商受荒腆于酒者告康叔也后嗣王受也受沈酣其身昏迷于政命令不着于民其所只保者惟在于作怨之事不肯悛改大惟纵滛佚于非泰誓所谓竒技滛巧也燕安也用安逸而丧其威仪史记受为酒池肉林使男女裸而相逐其威仪之丧如此此民所以无不痛伤其心悼国之将亡也而受方且荒怠益厚于酒不思自息其逸力行无度其心疾很虽杀身而不畏也辜在商邑虽灭国而不忧也弗事上帝无馨香之徳以格天大惟民怨惟群酗醒秽之徳以闻于上故上天降丧于殷无有眷爱之意者亦惟受纵逸故也天岂虐殷惟殷人酒自速其辜尔曰民者犹曰先民君臣之通称也】王曰封予不惟若兹多诰古人有言曰人无于水监当于民监今惟殷坠厥命我其可不大监抚于时【我不惟如此多言所以言汤言受如此其详者古人谓人无于水监水能监人之妍丑而已当于民监则其得失可知今殷民自速辜既坠厥命矣我其可不以殷民之失为大监戒以抚安斯时乎】予惟曰汝劼毖殷献臣侯甸男衞矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒【劼用力也汝当用力戒谨殷之贤臣与邻国之侯甸男衞使之不湎于酒也毖殷献臣侯甸男衞与文王毖庻邦御士同义殷之贤臣诸侯固欲知所谨矣况太史掌六典八法八则内史掌八柄之法汝之所友者及其贤臣百僚大臣可不谨于酒乎太史内史献臣百宗工固欲知所谨矣况尔之所事服休坐而论道之臣服采起而作事之臣可不谨于酒乎曰友曰事者国君有所友有所事也然盛徳有不可友者故孟子曰古之人曰事之云乎岂曰友之云乎服休服采固欲知所谨矣况尔之畴匹而位三卿者若圻父迫逐违命者乎若农父之顺保万民者乎若宏父之制其经界以定法者乎皆不可不谨于酒也圻父政官司马也主封圻农父教官司徒也主农宏父事官司空也主廓地居民谓之父者尊之也先言圻父者制殷人湎酒以政为急也圻父农父宏父固欲知所谨矣况汝之身所以为一国之视效者可不谨于酒乎故曰矧汝刚制于酒刚制亦劼毖之意刚果用力以制之也此章自逺而近自卑而尊等而上之则欲其自康叔之身始以是为治孰能御之而况毖于酒徳也哉】厥或诰曰羣饮汝勿佚尽执拘以归于周予其杀【羣饮者商民羣聚而饮为奸恶者也佚失也其者未定辞也蘓氏曰予其杀者未必杀也犹今法曰当斩者皆具狱以待命不必死也然必立法者欲人畏而不敢犯也羣饮盖亦当时之法有羣聚饮酒谋为大奸者其详不可得而闻矣如今之法有曰夜聚暁散者皆死罪盖聚而为妖逆者也使后世不知其详而徒闻其名凡民夜相过者辄杀之可乎】又惟殷之迪诸臣惟工乃湎于酒勿庸杀之姑惟教之【殷受导迪为恶之诸臣百工虽湎于酒未能遽革而非羣聚为奸恶者无庸杀之且惟教之】有斯眀享乃不用我教辞惟我一人弗恤弗蠲乃事时同于杀【有者不忘之也斯此也指教辞而言享上享下之享言殷诸臣百工不忘教辞不湎于酒我则明享之其不用我教辞惟我一人不恤于汝弗洁汝事时则同汝于羣饮诛杀之罪矣】王曰封汝典听朕毖勿辩乃司民湎于酒【辨治也乃司有司也即上文诸臣百工之类言康叔不治其诸臣百工之湎酒则民之湎酒者不可禁矣　酒诰】
　　帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞往哉汝谐【上下山林泽薮也虞掌山泽之官周礼分为虞衡属于地官朱虎熊罴四臣名也　舜典】　大宰以九职任万民二曰园圃毓草木三曰虞衡作山泽之材四曰薮牧养蕃鸟兽【详上篇】　山虞掌山林之政令物为之厉而为之守禁【物为之厉毎物有蕃界也为之守禁为守者设禁令也守者谓其地之民占伐林木者也郑司农云厉遮列守之】仲冬斩阳木仲夏斩隂木【郑司农云阳木春夏生者隂木秋冬生者若松柏之属谓阳木生山南者隂木生山北者冬斩阳夏斩隂坚濡调】凡服耜斩季材以时入之【季犹穉也服与耜宜用穉材尚柔刃也服牝服车之材】令万民时斩材有期日【时斩材斩材之时也有期日入出有日数为久尽物】凡邦工入山林而抡材不禁【抡犹择也不禁者山林国之有不拘入也】春秋之斩木不入禁【非冬夏之时不得入所禁之中斩木也斩四野之木可】凡窃木者有刑罚【窃盗也】林衡掌巡林麓之禁令而平其守【平其守者平其地之民守林麓之部】
　　【分】以时计林麓而赏罚之【计林麓者计其守之功也林麓蕃茂民不盗窃则有赏不则罚之】若斩木材则受法于山虞而掌其政令【法万民入出时日之期】川衡掌巡川泽之禁令而平其守以时舍其守犯禁者
　　执而诛罚之【舍其守者时按视守者于其舍申戒之】　泽虞掌国泽之政令为之厉禁使其地之人守其财物以时入之于玉府颁其余于万民【其地之人占取泽物者因以部分使守之以时入之于玉府谓皮革珠贝也入之以当邦赋然后得取其余以自为也入出亦有时日之期　并地官】　兽人掌罟田兽辨其名物【罟网也以网搏所当田之兽】冬献狼夏献麋春秋献兽物【狼膏聚麋膏散聚则温散则凉以救时之苦也兽物凡兽皆可献也及狐狸】凡兽入于腊人【当干之】皮毛筋角入于玉府【给作器物】凡田兽者掌其政令　人掌以时为梁【月令季冬命渔师为梁郑司农云梁水偃也偃水为闗空以笱承其空诗云敝笱在梁】春献王鲔【王鲔鲔之大者月令季春荐鲔于寝庙】凢者掌其政令凢征入于玉府【郑司农云征渔者之租税渔人主収之入于玉府】　鼈人掌取互物【郑司农云互物谓有甲防胡鼈之属】以时簎鱼鼈龟蜃凢貍物【蜃大蛤郑司农云簎谓以杈刺泥中取之貍物龟鼈之属自貍藏伏于泥中者谓貍物亦谓鱴刀含浆之属】春献鼈蜃秋献龟鱼【此其在浅处可得之时鱼亦谓自貍藏】掌凡邦之簎事　兽医掌疗兽病疗兽【畜兽之疾病及疗同医】凡疗兽病灌而行之以莭之以动其气观其所发而养之【疗畜兽必灌行之者为其病状难知灌以缓之且强其气也节趋聚之莭也气谓脉气既行之乃以脉视之以知所病】凡疗兽灌而劀之以发其恶然后药之养之食之【亦先攻之而后养之】凡兽之有病者有者使疗之死则计其数以进退之【并天官】　迹人禁麛卵者与其毒矢射者【为其夭物且害必多也麛麋鹿子】　囿人掌囿防之兽禁【囿防囿之离宫小苑观处也养兽以宴乐视之禁者其蕃衞也郑司农云囿防之兽囿牧之兽】牧百兽【备养众物也今掖庭有鸟兽自熊虎孔雀至于狐狸鳬鹤备焉】　埸人掌国之埸圃而树之果蓏珍异之物以时敛而藏之【果李之属蓏瓠之属珍异蒲萄枇杷之属　并地官】　服不氏掌养猛兽而教扰之【猛兽虎豹熊罴之属扰驯也教习使之驯服王者之教无不服】　射鸟氏掌射鸟【鸟谓中膳羞者凫雁鸨鸮之属】　罗氏掌罗乌鸟【鸟谓卑居鹊之属】蜡则作罗襦【作犹用也郑司农云蜡谓十二月大祭万物也郊特牲曰天子大蜡谓嵗十二月合聚万物而索飨之襦细宻之罗襦读为繻有衣袽之繻谓蜡建亥之月此时火伏蛰者毕矣既祭兽可以罗网围取禽也王制曰祭兽然后田又曰昆虫已蛰可以火田今俗放火张罗其遗教】中春罗春鸟献鸠以养国老行羽物【春鸟蛰而始出者若今南郡黄雀之属是时鹰化为鸠鸠与春鸟变旧为新宜以养老助生气行谓赋赐】　掌畜掌养鸟而阜蕃教扰之【阜犹盛也蕃蕃息也鸟之可养使盛大番息者谓鵞鹜之属】嵗时贡鸟物【鸮鹰之属以四时来并夏官】　闽隶掌役畜养鸟而阜蕃教扰之掌子则取隶
　　焉【杜子春云子当为祀谓掌子者王立世子置臣使掌其家事而以闽隶役之　按王氏云子谓鸟所生也】　夷隶掌役牧人养牛马与鸟言【郑司农云夷狄之人或暁鸟兽之言故春秋传曰介葛卢闻牛鸣曰是生三牺皆用之矣】　貉隶掌役服不氏而养兽而教扰之掌与兽言【不言阜蕃者猛兽不可服又不生乳于圈槛也】　雍氏禁山之为苑泽之沈者【为其就禽兽鱼鼈自然之居而害之郑司农云不得擅为苑囿于山也泽之沉者谓毒鱼及水虫之属】　萍氏掌国之水禁【水禁谓水中害人之处及入水捕鱼龞不时】　冥氏掌设弧张【弧张罿罦之属所以扄绢禽兽】为阱擭以攻猛兽以灵鼓之【灵鼔六面鼓之使惊趋阱擭】若得其兽则献其皮革齿须备【郑司农云须谓颐下须备谓搔也】　庻氏掌除毒蛊以攻説禬之嘉草攻之【毒蛊毒物而病害人者贼律曰敢蛊人及教令者弃市攻説祈名祈其神求去之也嘉草药物其状未闻攻之谓熏之郑司农云禬除也谓此禬谓如溃痈之溃】凡蛊则令之比之【使为之又校次之】　穴氏掌攻蛰兽各以其物火之【蛰兽熊罴之属冬藏者也将攻之必先烧其所食之物于穴外以诱出之乃可得之】以时献其珍异皮革　翨氏掌攻猛鸟各以其物为媒而掎之【猛鸟鹰隼之属置其所食之物于绢中鸟下来则掎其脚】以时献其羽翮　柞氏掌攻草木及林麓【林人所养者山足曰麓】夏日至令刋阳木而火之冬日至令剥隂木而水之【刋剥互言耳皆谓斫去次地之皮生山南为阳木生山北为隂木火之水之则使其肄不生】若欲其化也则春秋变其水火【化犹生也谓时以种谷也变其水火者乃所火则水之所水则火之则其土和美】凡攻木者掌其政令【除木有时】薙氏掌杀草春始生而萌之夏日至而夷之秋绳而芟之冬日至而耜之【故书萌作甍杜子春云甍当为萌谓耕反其萌芽书亦或为萌谓萌之者以镃基斫所生者夷之以钩防迫地芟之也若今取芟矣含实曰绳芟其绳则实不成耜之以耜侧冻土刬之】若欲其化也则以水火变之【谓以火烧其所芟萌之草己而水之则其土亦和美矣月令季夏烧薙行水利以杀草如以汤是其一时着之】掌凡杀草之政令哲蔟氏掌覆夭鸟之巢【覆犹毁也夭鸟恶鸣之鸟若鸮鵩】以方书十日之号十有二辰之号十有二月之号十有二嵗之号二十有八星之号县其巢上则去之【方版也日谓从甲至癸辰谓从子至亥月谓从娵至荼嵗谓从摄提格至赤奋若星谓从角至轸夭鸟见此五者而去其详未闻】　翦氏掌除蠧物以攻禜攻之以莽草熏之【蠧物穿食人器物者蠧鱼亦是也攻禜祈名莽草药物杀虫者以熏之则死故书蠧为櫜杜子春云櫜当为蠧】凡庶蛊之事【庶除虫毒者蛊亦蠧之类也或熏以莽草则去】　赤叐氏掌除墙屋以蜃炭攻之洒毒之【洒洒也除墙屋者除虫豸藏逃其中者蜃大蛤也捣其炭以坋之则走淳以洒之则死故书蜃为晨郑司农云晨当为蜃书亦或为蜃】凡隙屋除其貍虫【貍虫防肌蛷之属】　蝈氏掌去鼃黾焚牡蘜以洒之则死【牡蘜蘜不华者齐鲁之间谓鼃为蝈黾耿黾也蝈与耿黾尤怒鸣为聒人耳去之】以其烟被之则凡水虫无声【杜子春云假令风从东方来则于水东面为烟令烟西行被之水上】　壶氏掌除水虫以炮土之鼓之以焚石投之【水虫狐蜮之属故书炮作泡杜子春读炮为苞有苦叶之苞谓燔之炮之炮土之鼓瓦鼓也焚石投之使惊去】若欲杀其神则以牡橭午贯象齿而沈之则其神死渊为陵【神谓水神龙罔象故书橭为梓午为五杜子春云梓当为橭橭读为枯枯榆木名或为樗又云五贯当为午贯】　庭氏掌射国中之夭鸟若不见其鸟兽则以救日之弓与救月之矢射之【不见鸟兽谓夜来鸣呼为怪者兽狐狼之属郑司农云救日之弓救月之矢谓日月食所作弓矢谓日月之食隂阳相胜之变也于日食则射大隂月食则射大阳与】若神也则以大隂之弓与枉矢射之【神谓非鸟兽之声若或叫于宋太庙譆譆出出者大隂之弓救月之弓枉矢救日之矢与不言救月之弓与救日之矢者互言之救日用枉矢则救月以恒矢可知也　并秋官】　獭祭鱼然后虞人入泽梁祭兽然后田猎鸠化为鹰然后设罻罗草木零落然后入山林昆虫未蛰不以火田【取物必顺时候也梁絶水取鱼者罻小网也昆明也明虫者得阳而生得隂而藏】不麛不卵不杀胎不殀夭【重阳未成物殀防杀少长曰夭】不覆巢【覆败也王制】　孟春命祀山林川泽牺牲毋用牝禁止伐木毋覆巢毋杀孩虫胎夭飞鸟毋麛毋卵　仲春安萌芽养幼少存诸孤毋竭川泽毋漉波池毋焚山林　季春生气方盛阳气发泄句者毕出萌者尽达不可以内田猎罘罗网毕翳餧兽之药毋出九门　孟夏毋伐大树毋大田猎　季夏命渔师伐蛟取鼍登龟取鼋树木方盛命虞人入山行木毋有斩伐　季秋草木黄落乃伐薪为炭　仲冬山林薮泽有能取蔬食田猎禽兽者野虞教道之其有相侵夺者罪之不赦　季冬命渔师始渔【并详月令】　路马死埋之以帷【路马君所乗者其他狗马不能以帷盖　檀弓】
　　右草木禽兽之政　文王之治岐也泽梁无禁【泽谓潴水梁谓渔梁与民同利不设禁也　孟子】　荘公二十八年冬筑防【防鲁邑】山林薮泽之利所以与民共也虞之非正也【虞典禽兽之官言规固而筑之又置官司以守之是不与民同利也　谷梁传　成十八年筑鹿囿传同注云筑墙为鹿地之苑】　宣公夏滥于泗渊【滥渍也渍于泗水之渊以取鱼也泗在鲁城北又曰在南门】里革防其而弃之【网也】曰古者大寒降土蛰发【降下也寒气初下谓季冬建丑之月大寒之后也土蛰发谓孟春建寅之月蛰始震也月令孟春蛰虫始震鱼上氷獭祭鱼】水虞于是乎讲罛罶取名鱼登川禽而尝之寝庙行诸国人助宣气也【水虞渔师也掌川泽之禁令讲习也罛渔网也罶笱也名渔大鱼也川禽鼈蜃之属诸之也是时阳气起鱼涉负氷故令国人取之所以助宣气也月令季冬始渔乃尝鱼先荐寝庙唐云孟春误矣】鸟兽孕水虫成【孕懐子也此谓春时】兽虞于是乎禁罗矠鱼鼈以为夏槁【兽虞掌鸟兽之禁令兎网鸟也禁禁不得施也矠也槁干也夏不得取故于此时刺鱼鼈以为夏储】助生阜也【阜长也鸟兽方孕故取鱼鼈助生物也】鸟兽成水虫孕水虞于是乎禁防设穽鄂【当为罣罣防小网也鄂作格所以误兽也谓立夏鸟兽已成水虫懐孕之时禁鱼鼈之网设取兽之物也】以实庙庖畜功用也【以兽实宗庙庖厨也而长鱼鼈畜四时功足国财用也】且夫山不槎蘖【槎斫也以株生曰蘖】泽不伐夭【草木未成曰夭】鱼禁鲲鲕【鲲鱼子也鲕未成鱼也】兽长麑防【鹿子曰麑麋子曰防】鸟翼鷇卵【翼成也生哺曰鷇未乳曰卵】虫舍蚳蝝【蚳螘子也可以为醢蝝蝠蜪也可食舍不取也】蕃庶物也古之训也【蕃息也】今鱼方别孕不教鱼长又行网贪无蓺也【别别于雄而懐子也蓺极也　国语鲁语】定公以孔子为司空乃别五土之性而物各得
　　其所生之宜咸得厥所【家语】　晏子曰山林之木衡鹿守之泽之萑蒲舟鲛守之薮之薪蒸虞侯守之海之盐蜃祈望守之【衡鹿舟鲛虞侯祈望皆官名也言公専守山泽之利不与民共　昭二十年左氏传】　孟子曰不违农时谷不可胜食也数不入洿池鱼鼈不可胜食也斧斤以时入山林材木不可胜用也谷与鱼鼈不可胜食材木不可胜用是使民养生丧死无憾也养生丧死无憾王道之始也【农时谓春耕夏耘秋之时凡有兴作不违此时至冬乃役之也不可胜食言多也数宻也也洿窊下之地水所聚也古者网必用四寸之目鱼不满尺市不得粥人不得食山林川泽与民共之而有厉禁草木零落然后斧斤入焉此皆为治之初法制未备且因天地自然之利而樽莭爱养之事也然饮食宫室所以养生祭祀棺椁所以送死皆民所急而不可无者今皆有以资之则人无所恨矣王道以得民心为本故以此为王道之始　孟子】　礼圣主之于禽兽也见其生不食其死闻其声不尝其肉弗忍也故逺庖厨仁之至也不合围不掩羣不射宿不涸泽豺不祭兽不田猎獭不祭鱼不设鹰隼不鸷睦而不逮不出颍罗草木不零落斧斤不入山林昆虫不蛰不以火田不麛不卵不刳胎不夭鱼肉不入庙门鸟兽不成毫毛不登庖厨取之有时用之有节则物莫不多　诗曰王在灵囿麀鹿攸伏麀鹿濯濯白鸟皜皜王在灵沼于仞鱼跃言徳志也圣主所以在鱼鼈禽兽犹得其心况于人民乎故仁人行其礼则天下安而万理得矣逮至徳渥泽洽调和大畅则天清澈地富煴物时熟民心不挟诈贼气脉淳化攫齧搏系之兽鲜毒蠚猛虭之虫宻毒山不蕃草木少薄矣铄乎大仁之化也【并贾谊新书】
　　重门击柝以待暴客盖取诸豫【豫备之意系辞传】　司寤氏掌夜时以星分夜以诏夜士夜禁【夜时谓夜晚早若今甲乙至戊夜士主行夜徼候者如今都候之属】御晨行者禁宵行者夜游者【备其遭寇害及谋非公事御亦禁也谓遏止之无刑法也晨先明也宵定昏也书曰宵中星虚春秋传曰夜中星陨如雨　秋官】　脩闾氏掌比国中宿互者与其国粥而比其追胥者而赏罚之【国中城中也粥养也国所游养谓羡卒也追逐寇也胥读为偦故书互为巨郑司农云宿谓宿衞也巨当为互谓行马所以障互禁止人也谓夜行击】禁径逾者与以兵革趋行者与驰骋于国中者【皆为其惑众】　衔枚氏掌司嚻【察嚻讙者为其聒乱在朝者之言语】禁呼叹鸣于国中者行歌哭于国中之道者【为其惑众相感动呜吟也】　野庐氏禁野之横行径逾者【皆为防奸也横行妄繇田中径逾射邪趋疾越隄渠也】　萍氏禁川游者【备波洋卒至沈溺也　并秋官】　媒氏禁迁者与嫁殇者【迁谓生时非夫妇死既迁之使相从也殇十九已下未嫁而死者生不以礼相接死而合之是亦乱人伦者也郑司农云嫁殇者谓嫁死人也今时娶防是也地官】　　马质禁原者【原再也天文辰为马书为龙精月直大火则浴其种是与马同气物莫能两大禁原者为伤马与　夏官】　朝士凡得获货贿人民六畜者委于朝告于士旬而举之大者公之小者庶民私之【俘而取之曰获委于朝十日待来识之者人民谓刑人奴逃亡者郑司农云若今时得遗物及放失六畜持诸乡亭县庭大者公之大物没入公家也小者私之小物自畀也谓人民之小者未齓七嵗以下】凡民同货财者令以国灋行之犯令者刑罚之【郑司农云同货财者谓合钱共贾者也以国法行之司市为节以遗之谓同货财者富人蓄积者多时収敛之乏时以国服之法出之虽有腾跃其嬴不得过此以利出者与取者过此则罚之若今时加贵取息坐赃　并秋官】
　　右杂禁令



　　礼书纲目卷六十三
　　钦定四库全书
　　礼书纲目卷六十四　　　　　婺源江永撰
　　井田　　　　通礼十三
　　补
　　昔黄帝始经土设井以塞争端立步制以防不足使八家为井井四道而分八宅凿井于中一则不地气二则无费一家三则同风俗四则齐巧拙五则通财货六则存亡更守七则出入相司八则嫁娶相媒九则无有相贷十则疾病相救是以性情可得而亲生产可得而均均则欺陵之路塞亲则鬭讼之心弭既牧之于邑故井一为邻邻三为朋朋三为里里五为邑邑十为都都十为师师七为州夫始分于井则地着计之于州则数详及乎夏殷不易其制【杜氏通典】　禹曰予决九川距四海濬畎浍距川【九川九州之川也距至濬深也周礼一之间广尺深尺曰畎一同之间广二寻深二仞曰浍畎浍之间有遂有沟有洫皆通田间水道以小注大言畎浍而不及遂沟洫者举大小以包其余也先决九川之水使各通于海次濬畎浍之水使各通于川也　益稷】　周文王在岐用平土之法以为治人之道地着为本【地着谓安土也】故建司马法六尺为步步百为百为夫夫三为屋屋三为井井十为通通十为成成十为终终十为同同方百里同十为封封十为畿畿方千里【通典】　小司徒乃经土地而牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事【此谓造都鄙也采地制井田异于乡遂重立国小司徒为经之立其五沟五涂之界其制似井之字因取名焉孟子曰夫仁政必自经界始经界不正井地不均谷禄不平是故暴君奸吏必慢其经界经界既正分田制禄可坐而定也郑司农云井牧者春秋传所谓井衍沃牧隰臯者也谓隰臯之地九夫为牧二牧而当一井今造都鄙授民田有不易有一易有再易通率二而当一是之谓井牧昔夏少康在虞思有田一成有众一旅一旅之众而田一成则井牧之法先古然矣九夫为井者方一里九夫所治之田也此制小司徒经之匠人为之沟洫相包乃成耳邑丘之属相连比以出田税沟洫为除水害四井为邑方二里四邑为丘方四里四丘为甸甸之言乗地读如甸之甸甸方八里旁加八里则方十里为一成积百井九百夫其中六十四井五百七十六夫出田税三十六井三百二十四夫治洫四甸为县方二十里四县为都方四十里四都方八十里旁加二十里乃得方百里为一同地积万井九万夫其四千九十六井三万六千八百六十四夫出田税二千三百四井二万七百三十六夫治洫三千六百井三万二千四百夫治浍井田之法备于一同今止于都者采地食者皆四之一其制三等百里之国凡四都一都之田税入于王五十里之国凡四县一县之田税入于王二十五里之国凡四甸一甸之田税入于王地事谓农牧衡虞也贡谓九谷山泽之材也赋谓出车徒给徭役也司马法曰六尺为步步百为畮畮百为夫夫三为屋屋三为井井十为通通为匹马三十家士一人徒二人通十为成成百井三百家革车一乗士十人徒二十人十成为终终千井三千家革车十乗士百人徒二百人十终为同同方百里万井三万家革车百乗士千人徒二千人　地官】　遂人凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿【十夫二邻之田百夫一鄼之田千夫二鄙之田万夫四县之田遂沟洫浍皆所以通水于川也遂广深各二尺沟倍之洫倍沟浍广二寻深二仞径畛涂道路皆所以通车徒于国都也径容牛马畛容大车涂容乗车一轨道容二轨路容三轨都之野涂与环涂同可也万夫者方三十三里少半里九而方一同以南畆图之则遂从沟横洫从浍横九浍而川周其外焉去山陵林麓川泽沟渎城郭宫室涂巷三分之制其余如此以至于畿则中虽有都鄙遂人尽主其地　同上】　匠人为沟洫【主通利田间之水道】耜广五寸二耜为耦一耦之伐广尺深尺谓之田首倍之广二尺深二尺谓之遂【古者耜一金两人并发之其垄中曰上曰伐伐之言发也畎也今之耜岐头两金象古之耦也田一夫之所佃百畆方百步地遂者夫间小沟遂上亦有径】九夫为井井间广四尺深四尺谓之沟方十里为成成间广八尺深八尺谓之洫方百里为同同间广二防深二仞谓之浍【此畿内采地之制九夫为井井者方一里九夫所治之田也采地制井田异于乡遂及公邑三夫为屋屋具也一井之中三屋九夫三三相具以出赋税共治沟也方十里为成成中容一甸甸方八里出田税縁邉一里治洫方百里为同同中容四都六十四成方八十里出田税縁邉十里治浍采地者在三百里四百里五百里之中载师职曰园防二十而一近郊十一逺郊二十而三甸稍县都皆无过十二谓田税也皆就夫税之轻近重逺耳文公问为国于孟子孟子曰夏后氏五十而贡殷人七十而助周人百畆而彻其实皆什一也彻者彻也助者借也龙子曰治地莫善于助莫不善于贡贡者校数嵗之中以为常文公又问井田孟子曰请野九一而助国中什一使自赋卿以下必有圭田圭田五十畆余夫二十五畆死徙无出乡乡田同井出入相友守望相助疾病相扶持则百姓亲睦方里而井井九百畆其中为公田八家皆私百畆同养公田公事毕然后敢治私事所以别野人也又曰诗云雨我公田遂及我私惟助为有公田由此观之虽周亦助也鲁哀公问于有若曰年饥用不足如之何有若对曰盍彻乎曰二吾犹不足如之何其彻也春秋宣公十五年秋初税畆传曰非礼也谷出不过借以丰财也此数者世人谓之错而疑焉以载师职及司马法论之周制畿内用夏之贡法税夫无公田以诗春秋论语孟子论之周制国用殷之助法制公田不税夫贡者自治其所受田贡其税谷助者借民之力以治公田又使収敛焉畿内用贡法者乡遂及公邑之吏旦夕从民事为其促之以公使不得恤其私国用助法者诸侯専一国之政为其贪暴税民无蓺周之畿内税有轻重诸侯谓之彻者通其率以什一为正孟子云野九夫而税一国中什一是邦国亦异外内之法耳圭之言珪洁也周谓之士田郑司农説以春秋传曰有田一成又曰列国一同】専达于川各载其名【达犹至也谓浍直至于川复无所注入载其名者识水所从出】凡天下之地埶两山之间必有川焉大川之上必有涂焉【通其壅塞】凡沟逆地阞谓之不行水属不理孙谓之不行【沟谓造沟阞谓脉理属读为注孙顺也不行谓决溢也禹凿龙门播九河为此逆阞与不理孙也】稍沟三十里而广倍【谓不恳地之沟也郑司农云稍读为桑螵蛸之蛸蛸谓水潄齧之沟故三十里而广倍】凡行奠水磬折以参伍【坎为弓轮水行欲纡曲也郑司农云奠读为停谓行停水沟形当为磬直行三折行五以引水者疾焉】欲为渊则句于矩【大曲则流转流转则其下成渊】凡沟必因水埶防必因地埶善沟者水潄之善防者水淫之【潄犹齧也郑司农云淫读为廞谓水淤泥土留着助之为厚谓淫读为淫液之滛】凡为防广与崇方其閷参分去一【崇髙也方犹等也閷者薄其上】大防外閷【又薄其上厚其下】凡沟防必一日先深之以为式【程人功也沟防为冓为防也】里为式然后可以傅众力【里读为己声之误也】凡任索约大汲其版谓之无任【故书汲作没杜子春云当为汲谓约缩也汲引也筑防若墙者以防缩其版大引之言板桡也板桡筑之则鼔土不坚矣诗云其绳则直缩版以载又曰约之格格椓之槖槖　考工记】　稍人掌令丘乗之政令【丘乗四丘为甸甸读如维禹敶之之敶同其训曰乗由是改云是掌令都鄙修治井邑丘甸县都之沟涂云丘甸者举中言之沟涂之人名井别邑异则民之家数存焉　地官】　方一里者为田九百畆【一里方三百步】方十里者为方一里者百为田九万畆方百里者为方十里者百为田九十亿畆【亿今十万】方千里者为方百里者百为田九万亿畆【万亿今万万也】凡四海之内断长补短方三千里为田八十万亿一万亿畆【九州之大计】方百里者为田九十亿畆山陵林麓川泽沟渎城郭宫室涂巷三分去一其余六十亿畆【以一大国为率其余所以授民也山足曰麓】古者以周尺八尺为步今以周尺六尺四寸为步古者百畆当今东田百四十六畆三十步古者百里当今百二十一里六十步四尺二寸二分【周尺之数未详闻也案礼制周以十寸为尺盖六国时多变乱法度或言周尺八寸则步更为八八六十四寸以此计之古者百畆当今百五十六畆二十五步古者百里当今百二十五里　王制】
</div>
    <div class="pagination">
<a href="礼书纲目_page46.html">上一页</a><span>...</span><a href="礼书纲目_page42.html">42</a><a href="礼书纲目_page43.html">43</a><a href="礼书纲目_page44.html">44</a><a href="礼书纲目_page45.html">45</a><a href="礼书纲目_page46.html">46</a><span class="current-page">47</span><a href="礼书纲目_page48.html">48</a><a href="礼书纲目_page49.html">49</a><a href="礼书纲目_page50.html">50</a><a href="礼书纲目_page51.html">51</a><a href="礼书纲目_page52.html">52</a><span>...</span><a href="礼书纲目_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
