<!DOCTYPE html>
<html>
<head>
    <meta charset="UTF-8">
    <title>五礼通考 - 第 375 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 375 页/共 431 页</h1>
    <div class="content">　　【刘氏彛曰治挚之约谓若五玉三帛二生一死贽先王所以叙诸侯分贵贱莫不依其爵禄髙下以为之贽也】
　　礼记曲礼凡挚天子鬯诸侯圭卿羔大夫雁士雉庶人之挚匹【注挚之言至也天子无客礼以鬯为挚者所以唯用告神为至也説者以匹为鹜　疏天子吊临适诸侯必舍其祖庙既至仍以鬯礼于庙神以表天子之至也公侯伯用圭子男用璧以朝王及相朝聘此惟云圭不言璧者略可知也】
　　陈氏礼书天子无客礼于天下而有贽礼于鬼神礼记凡挚天子鬯周礼鬯人凡王吊临共介鬯则天子之鬯以介致之而已郑氏引檀弓曰临诸侯畛于鬼神曰有天王某父此王适四方舍诸侯祖庙祝告其神之辞介于是进鬯其说是也然以此为檀弓之文误也天子宗庙之灌以圭瓉巡狩之灌以大璋中璋边璋则贽鬯之器盖圭璋也天子之贽不特鬯耳其执镇圭以朝日犹诸侯执圭璧以朝君皆挚瑞也蕙田案周礼以玉作六瑞以禽作六挚此以邦国与诸臣相对而言其实六瑞亦挚也书舜典云班瑞于羣后又云五玉三帛二生一死贽左传云男贽大者玉帛小者禽鸟曲礼亦以鬯圭与羔雁雉匹同名为挚然则王之镇圭执以礼日诸侯之圭璧执以朝聘其为挚何疑焉
　　童子委挚而退【注不与成人为礼也　疏童子见先生或寻朋友既未成人不敢与主人相授受拜伉之仪但奠委其挚于地而自退避之然童子之挚悉用束脩故论语云自行束脩以上吾未甞无诲焉谓童子也】
　　陈氏礼书童子之礼衣不裳屦不絇服不缌听事不麻立则在北坐则在隅见先生则从之而不并有事走而不趋及冠然后奠贽于君遂以贽见于卿大夫乡先生是未冠不预乎礼也然或贤与多闻不可不进以成人之事故又有童子之贽焉其制与成人同所以优其徳其委与成人异所以卑其年
　　野外军中无挚以缨拾矢可也【注非为礼之防用时物相礼而已缨马繁缨也拾谓射韝　疏谓人在野外军旅之中或应相见而无物可持为挚者则不以旧礼当随时所用缨马鞅也拾射韝也矢犹箭也军在野无物故用此为挚也不云军中而云野外者若军在都邑之中则宜依旧礼不可用军物若非军中而在野外亦用时物或缨拾之徒随所有耳】
　　【陈氏澔曰或野外或军中随所有用之】
　　陈氏礼书君子之为礼不以在野在军而或废亦不以物不足而求备故以缨拾矢各适其宜而已然不若备物之为善故曰以缨拾矢可也
　　妇人之挚椇榛脯脩枣栗【注妇人无外事见以羞物也椇枳也有实榛实似栗而小疏妇人无外事唯初嫁用挚以见舅姑用此六物所以用此者椇训法也榛训至也脯始也脩治也枣早也】
　　【栗肃也妇人有法始至脩身早起肃敬也故后夫人以下皆以枣众为挚取其早起战栗自正也昏礼妇见舅以枣栗见姑以腵脩其椇榛所用无文】
　　陈氏礼书昏礼妇见舅姑执笲枣栗自门入升自西阶进拜奠于席舅坐抚之妇降阶受笲腵脩升拜奠于席姑坐举以授人盖枣取其赤心榛栗坚实脯脩取其正治士昏礼不言椇榛特牲少牢大夫士之祭亦枣栗而已特笾人有枣栗又有榛实盖具椇榛枣栗者盛礼也枣栗阳也故贽于舅脯脩隂也故贽于姑聘礼夫人使下大夫劳以二竹簋方其实枣蒸栗择兼执之以进宾受栗大夫二手授栗玉人案十有二寸枣栗十有二列诸侯纯九大夫纯五夫人以劳诸侯然则妇人之用枣栗岂特为贽而已哉
　　执禽者左首【注左首尊　疏左阳也首亦阳也左首谓横捧之也凡鸟皆然若并授则主人在左故客以鸟首授之也不牵故执之】
　　饰羔雁者以缋【注缋画也诸侯大夫以布天子大夫以画　疏饰覆也画布为云气以覆羔雁为饰以相见也士相见礼云下大夫以雁上大夫以羔饰之以布并不言缋此言缋者彼是诸侯之卿大夫卑但用布此天子之卿大夫尊故画之也】
　　陈氏礼书先儒谓饰以缋者天子之卿大夫也饰以布者诸侯之卿大夫也诸侯之卿大夫以布则士以下无布矣执禽者必左首雉必左首而无饰维雁有饰维而亦左首雁之饰与羔同而维与羔异羔四维而结于面郑氏谓系聨四足交出背上于胸前结之是也
　　檀弓鲁人有周丰也者哀公执挚请见之而曰不可【注挚禽挚诸侯而用禽挚降尊就卑之义下贤也不可者辞君以尊见卑也】
　　春秋庄公二十四年八月丁丑夫人姜氏入戊寅大夫宗妇觌用币【注礼小君至大夫执贽以见明臣子之道庄公欲奢夸夫人故使大夫宗妇同贽俱见】　左氏传秋哀姜至公使宗妇觌用币非礼也御孙曰男贽大者玉帛【注公侯伯子男执玉诸侯世子附庸孤卿执帛】小者禽鸟【注卿执羔大夫执雁士执雉】以章别也【注章所执之物别贵贱】女贽不过榛栗枣脩以告防也【注榛小栗脩脯防敬也皆取其名以示敬疏先儒以为栗取其战栗也枣取其早起也脩取其自脩也唯榛无说盖以榛声近防取其防于事也】今男女同贽是无别也男女之别国之大节也而由夫人乱之无乃不可乎公羊传见用币非礼也然则曷用枣栗云乎腵脩云乎【注腵脩者脯也礼妇人见舅姑以枣栗为贽见女姑以腵脩为贽见大人至尊兼而用之云乎辞也】　谷梁传男子之贽羔雁雉腒妇人之贽枣栗腵脩用币非礼也用者不宜用者也
　　定公八年左氏传公防晋师于瓦范献子执羔赵简子中行文子皆执雁鲁于是始尚羔【注礼卿执羔大夫执雁鲁则同之今始知执羔之尊也　疏鲁命卿与大夫俱执雁今见士鞅执羔始知执羔之尊于是始尚羔令卿执之记礼废之久也贾逵云周礼公之孤四命执皮帛卿三命执羔大夫再命执雁鲁废其礼三命之卿皆执皮帛至是乃始复礼用羔案周礼礼记皆言卿执羔大夫执雁并以爵断不依命数贾何以计命髙下妄称礼乎传言始尚羔者当谓旧贱羔而今尊之耳若本僣孤礼皆执皮帛当云始复用羔不得云尚也郑众云天子之卿执羔大夫执雁诸侯之卿当天子之大夫当执雁而执羔僣天子之卿也鲁人效之而始尚羔记礼所从壊案礼传及记天子之臣与诸侯之臣所执无异文周礼掌客见诸侯之礼上公及侯伯之下皆云卿相见以羔是诸侯之卿执羔不执雁又士相见者诸侯之臣相见之礼也经云下大夫相见以雁上大夫相见以羔是诸侯之卿必执羔矣安在于诸侯之卿当天子之大夫乎传文之乖于礼者爵是卿也皆当执羔赵鞅荀寅不应执雁此是当时之失失于偪下以晋卿失于偪下鲁卿不应僣上益明贾言鲁卿旧执皮帛非其义矣鲁人于是始知执羔为尊或亦效晋唯上卿一人独执羔耳未必即能如礼诸卿皆执羔也】
　　蕙田案孔疏駮贾郑二説是
　　孟子出疆必载质【注质臣所执以见君者】
　　庶人不传质为臣不敢见于诸侯礼也【注传执也见君之质执雉之属也】
　　蕙田案周礼礼记作挚尚书左传作贽孟子作质古字通用
　　荀子周公谓伯禽曰吾所执贽而见者十人还贽而见者五十人貌贽之士百余人
　　春秋繁露凡执贽天子用畼公侯用玉卿用羔大夫用雁雁乃有类于长者长者在民上必施然有先后之随必俶然有行列之治故大夫以为贽羔乃有类其天者天之道任阳不任隂王者之道任徳不任刑天也羔有角而不任设备而不用类好仁者执之不鸣杀之不啼类死义者羔食于其母必跪而受之类知礼者故羊之为言犹祥与故卿以为贽玉有似君子子曰人而不曰如之何如之何者吾末如之何也矣故匿病者不得良医羞问者圣人去之以为逺功而近有灾是则不有玉至亲而不蔽其恶内有瑕秽必见之于外故君子不隐其短不知则问不能则学取之玉也君子比之玉玉润而不汚是仁而至清洁也防而不杀是义而不害也坚而不磨过而不濡视之如庸展之如石状如石搔而不可从绕洁白如素而不受汚玉类备者故公侯以为贽畼有似于圣人者纯仁淳粹而有知之贵也择于身者尽为徳音发于事者尽为润泽积美芬香以通之天畼亦取百香之心独未之合之为一而达其臭气畼天子其淳粹无择与圣人一也故天子以为贽而合以事上也观贽之意可以见其事
　　説苑天子以鬯为贽鬯者百草之本也上畅于天下畅于地无所不畅故天子以鬯为贽诸侯以圭为贽圭者玉也薄而不挠廉而不刿有瑕于中必见于外故诸侯以玉为贽卿以羔为贽羔者羊也羊羣而不党故卿以为贽大夫以雁为贽雁者行列有长幼之礼故大夫以为贽士以雉为贽雉者不可指食笼狎而服之故士以雉为贽庶人以鹜为贽鹜者鹜鹜也鹜鹜无他心故庶人以鹜为贽贽者所以质也白虎通臣见君所以有贽何贽者质也质己之诚致己之悃愊也王者縁臣子心以为之制差其尊卑以副其意公侯以玉为贽者玉取其燥不轻湿不重公之德全卿以羔者取其羣不党卿职在尽忠率下不阿党也大夫以雁为贽者取其飞成行列大夫职在以奉命之适四方动作当能自正以事君也士以雉为贽者取其不可诱之以食慑之以威必死不可生畜士行威守节死义不当移转也曲礼曰卿羔大夫以雁士以雉为贽庶人之贽疋童子委贽而退野外军中无贽以缨拾矢可也言必有贽也疋谓鹜也卿大夫贽古以麑鹿今以羔雁何以为古者质取其内谓得美草鸣相呼今文取其外谓羔跪乳雁有行列也礼相见经曰上大夫相见以羔左顾右贽执麑明古以麑鹿今以羔也卿大夫贽变君与士贽不变何人君至尊极美之物以为质士贱仗节死义一介之道也故不变私相见亦有贽何所以相尊敬长和睦也朋友之际五常之道有通财之义赈穷告急之意中心好之欲饮食之故财币者所以副至意也礼士相见经曰下大夫相见以雁士冬以雉夏以脯也妇人之贽以枣栗腵脩者妇人无専制之义御众之任交接辞让之礼职在供养馈食之间其义一也故后夫人以枣栗腵脩者凡内脩隂也又取其朝早起栗战栗自正也腵脩者脯也故春秋传曰宗妇觌用币非礼也然则枣栗云乎腵脩云乎子见父无贽何至亲也见无时故无贽臣之事君以义合也得亲供养故质己之诚副己之意故有贽也
　　蕙田案士相见礼上大夫相见以羔左头如麛执之注谓秋献麛有成礼如之也白虎通据以为古挚用麑鹿恐未然
　　通典古者人君及臣重于相见之礼所以相尊敬故将有所见必执贽贽者至也信也君子于其所尊必执贽以相见明其厚心之至以表忠信不敢相防也然天子无客礼亦有贽者明有事神祗之道故须贽以表心故巡狩至于山川有所告之用鬯酒盛以大璋中璋又典瑞云王搢大珪执镇珪藻五采五就朝日明其所尊敬象臣之朝君也执镇珪视安四方以表其功也凡公卿大夫执贽者皆谓始朝及初相见用之诸侯徳厚故执玉以比德卿大夫以下德薄故用皮帛羔雁之等射人职云王将射之时公卿朝见三公执璧卿执羔天子之三公所以执璧与子男同佐王论道理取圎足故以璧为贽不必饰以蒲谷诸侯宾射之时卿大夫时亦皆执贽见其君如天子卿大夫之礼君子所以执玉以比徳者也
　　陈氏礼书礼云无辞不相接也无礼不相见也欲民之无相渎也又云君子于其所尊不敢质也故贵至于邦君贱至于庶人以至妇人童子相见不依贽不足以为礼贽而不称徳不足以为义此玉帛禽鸟榛栗枣脩之用所以不一也仪礼士于士无辞贽有还贽大夫于士无还贽终辞贽君于其臣则受之于外臣则使傧还之大夫于常为臣者亦然士贽授受于庭贵者授于堂大夫士于君壻于舅则奠挚士常臣于大夫亦奠挚童子于所奠则委贽此礼之杀也聘礼宾见主君以圭璋不以贽讶者讶宾亦不以贽及宾即馆讶将公事乃见之以其贽宾既将公事复见之以其贽
　　通典魏明帝青龙二年诏下司空征南将军带金紫督使位髙任重近者正朝乃与卿校同执羔非也自今以后从特进应奉璧者如故事博士髙堂隆议曰案周礼公执桓圭公谓上公九命分陕而理及二王后也今大司马大将军实分征东西可谓上公矣山阳公卫国公则二王后也侯执信圭谓地方四百里伯执躬圭谓地方三百里皆七命也今郡王户数多者可如侯少者可如伯子执谷璧谓地方二百里男执蒲璧谓地方百里皆五命也今县主户数多者可如子少者可如男上公礼其率诸侯以朝则执桓珪自非朝宗则如八命之公与王论道有事而进则执璧今二王后诸王若入朝觐二公率以进退执桓珪正朝则与羣公执璧案周礼王官惟公执璧汉代大将军骠骑车骑卫将军开府辟召掾属与公同仪则执璧可也孤皮帛卿羔孤谓天子七命之孤及大国四命之孤副公与王论道尊于六卿其执贽以虎皮表束帛今九卿之列太常光禄勲卫尉尊于六卿其执贽如孤可也其朝正执皮帛可也三府长史亦公之副虽有于孤实卑于卿中大夫之礼可也公之孤覜聘于天子及见于其君其贽以豹皮表束帛今未有其官意谓山阳公之上卿可以当之卿谓六官六命之卿及诸侯三命再命之卿也今六卿及永夀永安长秋城门五校皆执羔可也诸侯之卿自于其君亦如之天子卿大夫饰羔雁以缋诸侯卿大夫饰羔雁以布州牧郡守以功徳赐劳秩比中二千石者其入朝觐宜依卿执羔金紫将军秩中二千石与卿同大夫执雁谓天子中下大夫四命及诸侯再命一命之大夫也其位卑于卿今三府长史及五命二千石之著者也博士儒官歴代礼服从大夫如前执雁可也州牧郡守未赐劳者宜依大夫执雁皆饰以缋诸县千石六百石即古大夫若或防觐宜执雁饰以布士执雉谓天子三命之士及诸侯一命再命之士也府史以下至于庶人在官亦谓之士诸县四百石三百石者从士礼执雉可也隋书礼仪志天监六年诏元日受五等贽珪璧并量付所司周舍案周礼冡宰大朝觐賛玉币尚书古之冡宰顷王者不亲抚玉则不复须冡宰賛助寻尚书主客曹郎既冡宰职今元日五等奠玉既竟请以主客郎受郑注觐礼云既受之后出付玉人于外汉时少府职主圭璧请主客受玉付少府掌帝从之
　　右贽







　　五礼通考卷二百三十二
<经部,礼类,通礼之属,五礼通考>
　　钦定四库全书
　　五礼通考卷二百三十三
　　刑部尚书秦蕙田撰
　　军礼一
　　军制
　　蕙田案大宗伯以军礼同邦国大师之礼居其首葢先王以礼治神人和上下将合斯世于大同而四方邦国不能无变礼易乐自悖
　　于王章者礼之所不能治则兵以威之初非劳民动众以快一人之私易曰刚中而应行险而顺以此毒天下而民从之此邦国之所以同也成周之制以田定赋以赋出兵征伐之司马而伍籍属之司徒居则爲比闾族党州乡出则爲伍两卒旅师军故兵即农也吏即将也国不知有养兵之费而将亦不得擅兵之权其法最爲尽善三代以后兵与农分其规画经制代各不同史家具在可略而言也史志之例以军制入之兵志以出师命将告祭凯旋诸仪入之礼志然制军定赋实爲国以礼之一大端其所系尤爲重大兹编次军礼特以军制爲首乡遂都鄙出军多寡不同由于田制有异略述先儒之説以类附见焉
　　周礼春官大宗伯以军礼同邦国【注同谓威其不协僣差者】
　　陈氏傅良曰仪礼阙军礼葢司马法即古军礼也古法多亡以其有者求之必非衰世权谋变诈者所能爲也
　　大师之礼用众也【注用其义勇　疏大师者谓天子六军诸侯大国三军次国二军小国一军出征之法】大均之礼恤众也【注均其地政地守地职之赋所以忧民　疏大均必在军礼者谓诸侯赋役不均者皆是诸侯僣滥无道致有不均之事当合众以均之故在军礼】大田之礼简众也【注古者因田习兵阅其车徒之数】大役之礼任众也【注筑宫邑所以事民力强弱】大封之礼合众也【注正封疆沟涂之固所以合聚其民　疏知大封为正封疆者谓若诸侯相侵境界民则随地迁移不得合聚今以兵徃正之则其民合聚郑兼言沟涂者古境界皆有沟涂而树之以为阻固】
　　【蔡氏徳晋曰大师以征强暴使士卒咸致其死故曰用众大均以平赋役使贫弱咸乐其生故曰恤众大田以习兵教战简众谓阅其车徒之数大役以筑建浚凿任众谓事其强弱之力大封谓封建诸侯如召伯城谢山甫城齐与凡厘正疆域皆是合众者地有定域民有常主所以合聚而不散也此五者军礼之目也】
　　蕙田案军礼之目有五大师大田之外有大均以平赋役周礼均人职云均地政均地守均地职三年大比则大均是也大役以兴工作大司马云大役与虑事属其植受其要大司徒云大役以旗致万民乡师云大役则帅民徒而至治其政令既役则受州里之役要以攷司空之辟以逆其役事鼓人云以櫜鼓鼓役事是也大封以正疆域大司马云制畿封国以正邦国封人云爲畿封而树之凡封国封其四疆造都邑之封域亦如之是也此三者当爲司徒司空之职掌而属之军礼者建大事起大众以军法制之则严明而有纪律先王以讲礼而寓驭众之权其义固深且逺矣自封建废而大封之礼无闻厯代史书所述赋役之制即周礼大均大役之遗意然自通典开元礼政和五礼新仪文献通考会要集礼诸书及厯代史志未有以赋役入军礼者今因其体例更不编入仍取大宗伯一条冠于军礼之首以存古典之旧云
　　右军礼之纲
　　书允征惟仲康肇位四海允侯命掌六师【传仲康命允侯掌王六师为大司马】
　　周官司马掌邦政统六师平邦国【传夏官卿主戎马之事掌国征伐统正六军平治王邦国四方之乱者】
　　魏氏校曰大司马之职唐虞无之议者谓古以兵刑合爲一官然考夏书允侯命掌六师夏承唐虞之制则古当有大司马之官但于经无考耳
　　周礼夏官大司马凡制军王六军【疏经言王六军诗常武文王言六师者此皆军也故郑答临硕云军者兵之大名军礼重言军为其太悉故春秋之兵虽有累万之众皆称师诗六师即六军也然伍两卒旅皆众名易师彖云师贞丈人吉止言师者出兵多以军为名次以师为名少以旅为名言众举中言之也次以师为名谓君行师从少以旅为名谓卿行旅从之类】
　　【叶氏时曰合六遂六乡则可制十二军有十二军之众仅制为六军可见先王之不尽民力也李氏觏曰此则六乡为六军又按遂人职云稽其人民而授之田野简其兵器康成谓遂之军法如六乡则六遂亦为六军注疏谓天子六乡六遂合有十二军而止六军何也葢六乡为正军六遂为副倅至于大国之三乡三遂次国之二乡二遂小国之一乡一遂莫不皆然但以王家迭用之则常六军尔故止言六军此乡遂制军之法】
　　蕙田案叶氏以六军用车五百一十二乗近时沈君冠云又谓一车百人一军一百二十五车六军合七百五十乗不知六军千乗古之定制诸説皆无据不足信
　　汉书刑法志殷周以兵定天下天下既定戢藏干戈教以文徳而犹立司马之官设六军之众因井田而制军赋地方一里爲井井十为通通十为成成方十里成十为终终十为同同方百里同十为封封十为畿畿方千里有税有赋【师古曰税者田租也赋谓发赋敛财也】税以足食赋以足兵
　　何氏曰成周之制兵籍具于司徒行征则属之司马居则为比闾族党州乡出则为伍两卒旅军师凡擐甲而即戎者皆农也秉麾而驭众者皆卿大夫也兵无坐食之费将无握兵之权此先王之制所以为善也
　　李氏曰先王足兵而未尝有兵士不特选皆吾民也将不改制即吾吏也有事则驱之于行阵事已则归之于田野无招收之烦而数不缺无廪给之费而食自饱故曰先王足兵而未尝有兵
　　诗大雅棫朴周王于迈六师及之
　　常武整我六师
　　小雅瞻彼洛矣以作六师【传天子六军疏一卿将一军】
　　书泰誓时厥明王乃大廵六师
　　蕙田案郑答赵商问释临硕难并以六师即六军葢对文则二千五百人为师万二千五百人爲军散文则师军通称
　　孟子万乗之国【注万乗兵车万乗谓天子也】
　　汉书刑法志天子畿方千里提封百万井定出赋六十四万井戎马四万匹兵车万乗故称万乗之主礼记坊记正义许慎五经异义云天子万乗诸侯千乗大夫百乗此大判言之尊卑相十之义其间委曲细别不同也
　　蕙田案天子六乡九等田六遂公邑都鄙各不同诸侯国中与野外亦不同故云其间委曲细别不同也
　　又案以上天子六军之制
　　礼记王制方一里者为田九百亩方十里者为方一里者百为田九万亩方百里者为方十里者百为田九十亿亩方千里者为方百里者百为田九万亿亩
　　蕙田案王制此段总论千里地方实数极明一里一井也十里一成也百里一同也千里一圻也明乎此可得军赋之大凡故录于此
　　郑康成地官载师注凡王畿内方千里积百同九百万夫之地也有山陵林麓川泽沟渎城郭宫室涂巷三分去一余六百万夫又以田不易一易再易上中下相通定受田者三百万家也
　　朱子曰郊地四同乡遂井田在内甸地十二同公邑在内稍地二十同家邑在内县地二十八同小都在内畺地三十六同大都在内甸地之外皆谓之野家邑小都大都皆谓之都鄙
　　蕙田案朱子此条总举王畿大数最佳但郊地四同只有六乡在内遂不在内又其地爲沟洫不爲井田载师以公邑之田任甸地郑谓甸爲六遂余地爲公邑不得以甸与遂爲二又甸稍县都皆有公邑非单属甸遂人云凡治野遂亦称野则逺郊外皆谓之野非甸地之外爲野此数项皆朱子未定之论又案叶氏礼经会元于王畿千里之图王宫之南列近郊逺郊甸地稍地县地畺地王宫之北列塲圃宅田士田贾田官田牛田赏田牧田公邑家邑小都大都考塲圃九等田即在逺郊内公邑即在甸地中稍县畺即家邑小都大都叶俱分为二者谬陈祥道礼书王畿之图近郊五十里逺郊一百里邦甸二百里邦削三百里邦县四百里邦都五百里最确胜叶氏之图逺矣
　　周礼地官大司徒五家为比五比为闾四闾为族五族为党五党为州五州为乡【注闾二十五家族百家党五百家州二千五百家乡万二千五百家　疏大司徒主六乡故令六乡之内五家为一比云云】
　　【郑氏康成序官注六乡地在逺郊之内则居四同郑司农云百里内为六乡外为六遂疏案司马法王城百里为逺郊于王城四靣则方二百里开方之二二如四故云居四同言此者破贾马六乡之地在逺郊五十里内五十里外置六遂】
　　蕙田案司马法百里为郊杜子春亦同此説见载师注又郑众説见尚书正义
　　又案蔡氏徳晋谓比闾以五为数族独以四为数者以用四则成百数复用五则奇零不整齐也与订义朱氏第三便着四数之説相发明极精
　　陈氏礼书诗曰邦畿千里春秋传曰天子一圻周语曰规方千里以为甸服王制曰千里之内曰甸则天子畿内靣各五百里中为王城百里为郊二百里为邦甸三百里为邦削四百里为邦县五百里为邦都郊之内置六乡七万五千家而宅田士田贾田在近郊官田牛田牧田在逺郊任其余地谓之郊以其与邑交故也一乡五州二十五党百二十五族五百闾二千五百比自比长下士以上其官三千五十六六乡之官凡一万八千三百三十六乡官谓之乡吏而其爵皆加遂一等然乡之田法同于遂遂之军法同于乡
　　小司徒颁比法于六乡之大夫乃会万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋【注伍两卒旅师军皆众之名两二十五人卒百人旅五百人师二千五百人军万二千五百人此先王因农事而定军令者也欲其恩足相恤义足相救服容相别音声相识作为也役功力之事追逐寇也胥伺捕盗贼也乡之田制与遂同　疏六军之士出自六乡故预配卒伍百人为卒五人为伍而用之者即军旅田役是也下文云凡起徒役无过家一人六乡之内有比闾族党州乡一乡出一军六乡还出六军今言五人为伍者五家为比家出一人在家为比在军为伍五伍为两者在乡五比为闾闾二十五家在军五伍为两两二十五人四两为卒者在乡四闾为族族百家在军四两为卒卒百人五卒为旅者在乡五族为党党五百家在军五卒为旅旅五百人五旅为师者在乡五党为州州二千五百家在军五旅为师师二千五百人五师为军者在乡五州为乡乡万二千五百家在军五师为军军万二千五百人云乡之田制与遂同者此经不见田制案遂人职云夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路是遂制也故云乡之田制与遂同郑注遂人遂之军法如六乡以遂内不见军法彼此各举一边互见为义】蕙田案説文四千人为军今世俗本説文葢非许慎之旧不足为据
　　陈氏傅良曰军旅之法立于伍成于卒五人为伍则手足耳目以相及不待徽帜可以别识不待旌旗可以指挥积而两卒旅师军手足耳目不相及而徽帜旌旗用焉故以两为卒纵横皆两其为军赋因此而已
　　郑氏锷曰説者谓五人为伍则左右前后四人而一人居其中伍则二十五人矣两两相比则谓之两二十五人纵横皆五何以谓之两耶葢自二十五人而四之以为卒则纵横皆两矣其法起于五人之伍故以两名之
　　朱氏曰出军之制五人为伍五伍为两四两为卒到第三便着一个四成一百人若又是五则成百二十五人便有竒零不整齐处
　　【郑氏锷曰会卒伍以为军法宜属大司马而小司徒掌之何也葢事不预备不可以应猝司马主于用兵苟非司徒教之有素合之有法司马一旦欲合而用之不可得矣】
　　【又曰遂人言贡赋师田政役与此先后不同何也小司徒防六乡之民以为卒伍军法起于乡故先言军旅后及贡赋遂人治邦之野以供财用财用出于野为多故先言贡赋后及师田】
　　陈氏礼书先王之于家也既以五家为比为邻积之至万二千五百家为乡为遂其于人也既以五人为伍为两积之至万二千五百人为军而又十家为聨以聨其居十人为聨以聨其事如此则居作相友战守相卫有同心而无离徳也管仲相齐使居则五家爲轨十轨爲里十里为连十连为乡出则五人为伍十伍为戎十戎为卒十卒为旅葢仿先王之遗制然也
　　高氏愈曰成周教民之法自比闾族党始至管仲专以其法课军政则亲逊之风微矣秦法五户为伍十伍为什百户一里里有魁五里一邮邮有督十里一亭亭有长长有两卒五亭一乡乡有牧之老游徼十亭曰聚聚有啬夫十聚一县县有令丞尉葢总计之以二百五十万家为一县亦大略本周制而变之也蕙田案五伍为两一两之中以一甲士领之三两而成一乗故一乗甲士三人葢甲士者歩卒之领袖也
　　观承案三两而成一乗故一乗甲士三人出军之制相配如此然案之田赋一甸共出一乗甲士止有三人葢合四丘始出三甲则一丘固不能正出一甲也今如此配合则一甸当容四甲而合三甸便可多出一乗矣鲁人作丘甲正是如此乃増赋之术也然甸出一乗虽止七十五人而又有炊家子等二十五人将重车在后则一车原有百人或者七十五人但举甲士所领每一甲有二十五人而将重车之二十五人亦有一甲士在内但以为副贰而正数不算故乎
　　高氏愈曰先王因教民之法即推之以定军令而行于乡遂达于都鄙且兼及于天下者也葢比闾旅党州乡部署一定则凡起军旅由此作田役由此比追胥由此令贡赋由此凡同里合伍之民恩足相防义足相救服容相别音声相识如身使臂臂使指不召而来不趋而至何事不济何功不成哉至管仲仿之以为轨里连乡之法而桓公以伯后世废其法而民情涣散不可团结即以赋役一事言之或东家而与西鄙为朋南邻而与北里为伍以言其地则相逺而征召无从以言其人则异心而义同秦越无惑乎举动乖张抵牾百出而天下之事无一可为矣
　　蕙田案以上六乡出军之制
　　地官载师以防里任国中之地以圃任园地以宅田士田贾田任近郊之地以官田牛田赏田牧田任逺郊之地【注故书防或作坛郊或为高鄚司农云坛读为防市中空地未有肆城中空地未有宅者民宅曰宅宅田者以备益多也士田者士大夫之子得而耕之田也贾田者吏为县官卖材与之田官田者公家之所耕田牛田者以养公家之牛赏田者赏赐之田牧田者牧六畜之田谓防里者若今之邑里居矣防民居之区域也里居也圃树果蓏之属季秋于中为塲樊圃谓之园宅田致仕者之家所受田也士相见礼曰宅者在邦则曰市井之臣在野则曰草茅之臣士读为仕仕者亦受田所谓圭田也孟子曰自卿以下必有圭田圭田五十亩贾田在市贾人其家所受田也官田庶人在官者其家所受田也牛田牧田畜牧者之家所受田也曰以防里任国中而遂人职授民田夫一防田百畮是防里不谓民之邑居在都城者与凡王畿内方千里积百同九百万夫之地也有山陵林麓川泽沟渎城郭宫室涂巷三分去一余六百万夫又以田不易一易再易上中下相通定受田者三百万家也逺郊之内地居四同三十六万夫之地也三分去一其余二十田万夫六乡之民七万五千家通不易一易再易一家受二夫则十五万夫之地其余九万夫防里也场圃也宅田也士田也贾田也官田也牛田也赏田也牧田也九者亦通受一夫焉则半农人也定受田十二万家也　疏司农云防空地若空地何因下文有二十而税乎后郑以为民居之区域与孟子五亩之宅及遂人夫一防一物解之也士相见礼致仕者有宅在国宅在野依彼觧之司农云士田士大夫之子得而耕之田礼记士之子不免农大夫之子免农矣故后郑破士为仕依孟子圭田解之王制圭田无征复是殷法司农云贾田吏为县官卖财与之田依周礼内贾人皆仕在官府史之属受禄公家何得复受田乎故后郑以为贾人家所受田司农云官田公家所耕田下文云近郊十一皆据此士官田等若是公家所耕何得有税故后郑以为府史等所受田也司农云牛田以养公家牛若养公家牛何得下文有税故后郑谓牛人家田也司农云赏田赏赐之田即夏官司勲云赏地一也故从之牧田司农意即牧人掌牧六牲者也若是则公家放牧地何得下文有税故后郑亦云牧人家田也云逺郊内地四同三十六万夫之地者以逺郊百里内置六乡四面相距二百里二二而四故四同每同九万夫四九三十六故三十六万夫之地据畿内千里山陵之等三分去一更据四同之内山陵之等三分去一余二十四万夫乡有万二千五百家六乡七万五千家通不易一易再易一家受二夫则十五万夫之地据二十四万夫除十五万夫余九万夫也防里已下九者虽未必各整万家以大抵九者各为万家解之据整数而言耳其中亦有不易一易再易相通而各受一夫焉云半农人者农人相通各受二夫之地此受一夫故云半农人也总计六乡七万五千家此九者二夫为一夫九万为四万五千四万五千添七万五千为十二万夫据实受地定数也】
　　蕙田案此段于国中四同之地推算最精观承案此条郑氏但有不易一易再易通算一夫而受二夫之地尚未有另立治沟洫之夫不出税之説也古者寓兵于农兵尚即在农内安得农夫治田出税之外另有治沟洫不出税之夫乎后来既立都水使者因别有治河之夫康成乃以此拟古者井田之法别有治沟洫之夫此与以口率出钱解三代田赋者何异其辨另详于后
　　蕙田案以上防里以下九等田
　　地官遂人掌邦之野以土地之图经田野五家为邻五邻为里四里为酂五酂为鄙五鄙为县五县为遂以岁时稽其人民而授之田野简其兵器教之稼穑【注邻里鄼鄙县遂犹郊内比闾族党州乡也异其名者示相变耳遂之军法追胥起徒役如六乡　疏乡遂彼此相如细论之仍有小异以六乡上剂致民六遂下剂致甿六乡上地无莱六遂上地有莱也】
　　陈氏礼书邦甸之内置六遂七万五千家而公邑任其余地谓之甸以甸法在是故也邦甸亦谓之州司马法二百里曰州是也一遂五县二十五鄙百二十五酂五百里二千五百邻自里宰下士以上其官六百五十六六遂之官凡三千九百三十六
　　蕙田案甸地十二同每同九万夫共一百八万夫之地载师注云甸稍县都合居九十六同八百六十四万夫之地城郭宫室差少涂巷又狭于三分所去六而存一焉以十八分之十三率之则其余六百二十四万夫之地通上中下六家而受十三夫定受田二百八十八万家也郑志答张逸问云六乡之民上地家百亩中地家二百亩下地家三百亩相通三夫六百亩六遂之民上地家百亩莱五十亩中地家百亩莱百亩下地家百亩莱二百亩相通三夫六百五十亩又云三分去一之法十八当余十二遂地以有五十亩莱于三分去一乃得十三据此则甸地共十二同内六遂二同五十成二十二万五千夫十八分而去五得十六万二千五百夫六遂七万五千家【康成云异其名示相变耳邻里鄼鄙县遂犹比闾族党州乡也则六遂七万五千家】通率六家而受十三夫则受此十六万二千五百夫之地也下剂致甿可得十五万人但内应除去治沟洫若干因无法见经故出赋之夫亦未可定举其大略亦可见矣又案以上六遂出夫之制
　　礼记坊记正义据司马法之文诸侯车甲马牛皆计地令民自出若乡遂之众七十五人则遣出车一乗甲三人马四匹牛十二头恐非力之所能葢皆是国家所给故周礼巾车职毁折入赍于职币又周礼马质云凡受马于有司者书其齿毛与其贾马死则旬之内更又司兵职云及授兵从司马之法以颁之及其受兵输亦如之是国家所给也
　　春秋作丘甲孔頴达正义长毂马牛甲兵戈楯皆一甸之民同共此物若乡遂所用车马甲兵之属皆国家所共知者以一乡出一军则是家出一人其物不可私备故也
　　蕙田案乡遂出军无法见于经注惟正义有此二条所説民共车马甲兵之属者孔祗就邦国而言则天子畿内都鄙可知国家共车马甲兵之属者孔祗就乡遂而言则防里九等田及公邑可知又小雅云我出我车于彼牧矣尔雅释地云邑外谓之郊郊外谓之牧郭景纯云邑国都也假令百里之国五十里之界界各十里也若依此解则牧外之民出车而毛传解为出车就马于牧地知车为国家所共非近郊逺郊之民所共矣
　　大司徒凡造都鄙制其地域而封沟之以其室数制之【注都鄙王子弟公卿大夫采地其界曰都鄙所居也城郭之宅曰室以其室数制之谓制丘甸之属王制曰凡居民量地以制邑度地以居民地邑民居必参相得疏公在大都卿在小都大夫在家邑其亲王子母弟与公同在大都次疏者与卿同在小都次更疏者与大夫同在家邑故总之都鄙王子弟公卿大夫之采地也】陈氏礼书都鄙以处子弟公卿大夫而其外有封疆沟树之固其内有城郭市朝社稷宗庙之别使之朝夕涖事王朝而退食于家其家不出王城而都鄙乃在三百里以至五百里内此犹民之防里在国而授田在乡也
</div>
    <div class="pagination">
<a href="五礼通考_page374.html">上一页</a><span>...</span><a href="五礼通考_page370.html">370</a><a href="五礼通考_page371.html">371</a><a href="五礼通考_page372.html">372</a><a href="五礼通考_page373.html">373</a><a href="五礼通考_page374.html">374</a><span class="current-page">375</span><a href="五礼通考_page376.html">376</a><a href="五礼通考_page377.html">377</a><a href="五礼通考_page378.html">378</a><a href="五礼通考_page379.html">379</a><a href="五礼通考_page380.html">380</a><span>...</span><a href="五礼通考_page376.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
