<!DOCTYPE html>
<html>
<head>
    <meta charset="UTF-8">
    <title>五礼通考 - 第 359 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 359 页/共 431 页</h1>
    <div class="content">　　蕙田案宋承天下于周周故郭姓世宗乃养子所承者郭氏之天下非柴氏之天下也宋立周后而不立郭氏不明传绪之正涑水之论极为正大乃信安石之言而不用惑哉
　　五年正月柴咏致仕咏长子早亡嫡孙夷简当袭太常礼院言夷简有过合以次子西头供奉官若讷承袭诏以若讷为卫尉寺丞袭封崇义公签书河南府判官防公事
　　徽宗本纪重和元年闰月丙子诏周柴氏后已封崇义公复立恭帝后以为宣义郎监周陵庙世世为国三恪礼志政和八年徽宗诏曰昔我艺祖受禅于周嘉祐中择柴氏旁支一名封崇义公议者谓不当封周然禅国者周而三恪之封不及礼盖未尽除崇义公依旧外择柴氏最长见在者以其祖父为周恭帝后以其后世世为宣义郎监周陵庙与知县请给以示继絶之仁为国二恪永为定制
　　蕙田案徽宗于柴氏崇义公之外复立周后为二恪然所立者仍柴氏非郭氏也盖终宋之世未加礼于郭氏之后矣
　　绍兴五年诏周世宗元孙柴叔夏为右承奉郎袭封崇义公奉周后二十六年叔夏升知州资序别与差遣以子国器袭封令居衢州朝廷有大祀则入侍祠如故事其柴大有柴安宅亦各补官
　　理宗本纪淳祐九年春正月庚申诏周世宗八世孙柴彦頴补承务郎袭封崇义公
　　礼志时又求隋唐及朱氏李氏石氏刘氏郭氏之后及吴越荆南湖南蜀汉诸国之子孙皆命以官使守其祀
　　蕙田案宋惟立周后为恪不及先代
　　右宋
　　金史太宗本纪天会三年八月辽主延禧入见降封海滨玉　六年八月以宋二庶人入见封其父昬徳公子重昬侯
　　熈宗本纪皇统元年二月改封海滨王耶律延禧为豫王昬徳公赵佶为天水郡王重昬侯赵桓为天水郡公十二月天水郡公赵桓乞本品俸诏赒济之　三年八月诏给天水郡王孙及天水郡公壻俸禄
　　蕙田案金以辽延禧宋钦宗及伪齐刘豫为三恪豫宋之叛臣不足道也今畧之
　　右金
　　元史世祖本纪至元十三年夏五月乙未朔巴延以宋主防至上都制授防开府仪同三司检校大司徒封瀛国公
　　右元
　　元史顺帝本纪至正二十八年明兵袭应昌府皇孙布尼雅实哩及后妃皆被获明封布尼雅实哩为崇礼侯
　　右明
　　明大政记洪武七年九月丁丑上谓廷臣曰草木无心遇春而茂遇秋而零落气之所感犹知荣悴况于人乎崇礼侯布尼雅实哩南来已五载今既长成岂无父母乡土之思宜遣之还于是厚礼而归之
　　蕙田案元明封前代之后不立为恪
　　右明









　　五礼通考卷二百二十五
<经部,礼类,通礼之属,五礼通考>
　　钦定四库全书
　　五礼通考卷二百二十六
　　刑部尚书秦蕙田撰
　　賔礼七
　　诸侯聘于天子
　　蕙田案周礼大宗伯大行人俱有时聘殷頫之礼玉制亦云诸侯之于天子也比年一小聘三年一大聘故周礼有大賔大客之分大賔谓诸侯来朝大客谓诸侯使卿大夫来聘也先王之于诸侯既酌六服之近逺而定为朝觐之期犹惧上下之情不浃也又于其间使其卿大夫奉币入聘以结诸侯之好且以观其卿大夫之贤否以故六服之逺如在一家而无猜嫌跋扈之患后之儒者剏谓诸侯无聘天子之法而以周官之聘頫为天子遣使侯国之事夫天子于侯国尚有徧存徧頫徧省之使而诸侯自朝觐以外无一介行李聘于天子曽谓古者有此体制乎仪礼有诸侯邦交之聘礼而聘于天子之礼则无之今据经传诸文以存其略至其仪节之次第则杜氏通典据侯国聘礼推而得之颇有条理今并录之
　　周礼春官大宗伯时聘曰问殷頫曰视【注时聘者亦无常期天子有事乃聘之焉竟外之臣既非朝歳不敢凟为小礼殷頫谓一服朝之歳以朝者少诸侯乃使卿以大礼众聘焉一服朝在元年七年十一年　疏时聘无常期天子有事乃聘之者上时见是当方诸侯不顺服其顺服者当方尽朝无遣臣来之法其余三方诸侯不来诸侯闻天子有征伐之事则遣大夫来问天子时聘遣大夫不使卿者按聘礼小聘曰问使大夫此经云问明使大夫也一服朝之岁诸侯既不自朝使卿来聘天子故称殷殷众也若殷见然聘礼大聘使卿此既诸侯使臣代以来明不得使大夫故知使卿也云一服朝在元年七年十一年者以侯服年年朝甸服二年朝四年朝六年朝八年朝十年朝十二年朝从天子巡狩是甸服于元年七年十一年无朝法是使卿殷頫也男服三年朝六年朝九年朝十二年从天子巡守于元年七年十一年亦无朝法是亦使卿以大礼聘天子也采服四年朝八年朝十二年从天子巡守则元年七年十一年亦无朝天子法是亦使卿以大礼聘天子也卫服五年朝十年朝则元年七年十一年亦无朝天子法是亦使卿以大礼聘天子也要服六年朝十二年从天子巡守则元年七年十一年亦无朝法是亦使卿以大礼聘也】
　　秋官大行人时聘以结诸侯之好殷頫以除邦国之慝【注此二事者亦以王见诸侯之臣来使者为又也时聘者亦无常期天子有事诸侯使大夫来聘亲以礼见之礼而遣之所以结其恩好也天子无事则已殷頫谓一服朝之歳也慝犹恶也一服朝之歳五服诸侯皆使卿以聘礼来頫天子天子以礼见之命以政禁之事所以除其恶行】
　　易氏祓曰或谓聘頫即下经徧存徧頫徧省之事乃天子遣使以抚邦国诸侯然大宗伯以此二事为賔礼而此职亦有大客之仪则知非天子遣使之文注义固不可破也
　　钦定义疏邦国有交相恶者当众聘其国卿皆在故谕使解除
　　小行人凡四方之使者大客则摈小客则受其币而聼其辞【注摈者摈而见之王使得亲言也受其币者受之以入告其所为来之事　疏大客要服以内诸侯之使臣也小客谓蕃国诸侯之使臣也】
　　【蔡氏徳晋曰大客孤卿也小客大夫士也受其币而聼其辞以其来之意转告于王王不亲见故也】
　　存頫省聘问臣之礼也【疏存頫省三者天子使臣抚邦国之礼聘问二者诸侯使臣行聘天子之礼】
　　蕙田案后儒以经文聘问与存頫省并称遂疑五者皆天子遣使而诸侯无上聘天子法法贾疏分别言之极明
　　礼记王制诸侯之于天子也比年一小聘三年一大聘【注比年每岁也小聘使大夫大聘使卿此晋文霸时所制也　疏按昭三年左传郑子太叔曰文襄之霸也其务不烦诸侯令三歳而聘五岁而朝故郑云晋文霸时所制也】
　　陈氏礼书轻财重礼交人之道也聴命达言使者之事也三辅人语轻财曰聘则聘之为义可知矣古者比年小聘三年大聘小聘曰问大聘曰殷既岁聘矣中复盛聘此周礼所以言殷相聘春秋传所以言殷聘礼也左传曰先王之制诸侯之防士吊大夫送葬唯嘉好聘飨三军之事于是乎使卿则小聘之问虽不飨有献不及夫人主人不筵几不礼面不升不郊劳其礼如为介三介然则小聘盖亦卿尔以其与君为礼也郑氏曰小聘使大夫其说无据聘虽有国者之礼而其下亦有焉故凡聘女曰聘问人曰聘是也春秋书王臣来聘八诸侯之臣来聘二十有五或称名或称字或称弟或称公子或称公孙或称人或不称氏或不言使其褒贬轻重各称其事非可以一端求也
　　中庸朝聘以时
　　朱子章句聘谓诸侯使大夫来献王制比年一小聘三年一大聘
　　右聘覜名义
　　周礼考工记玉人瑑圭璋八寸璧琮八寸以覜聘【注瑑文饰也覜视也聘问也众来曰覜特来曰聘　疏此谓上公之臣执以覜聘用圭璋享用璧琮于天子及后也若两诸侯自相聘亦执之侯伯之臣宜六寸子男之臣宜四寸】
　　蕙田案此条论聘覜所执圭璧
　　秋官大行人凡大国之孤执皮帛以继小国之君出入三积不问壹劳朝位当车前不交摈庙中无相以酒礼之其他皆眡小国之君【注此以君命来聘者也孤尊既聘享更自以其挚见豹皮表之为饰继小国之君言次之也朝聘之礼每国毕乃前不交摈者不使介传辞交于王之摈亲自对摈者也庙中无相介皆入门西上而立不前相礼者聘之介是与以酒礼之酒谓齐酒也和之不用郁鬯耳其他谓贰车及介牢礼宾主之间摈者将币祼酢飨食之数　疏按典命上公之国立孤一人侯伯已下则无故云大国之孤也赵商问其他小国之君以五为节下云诸侯之卿各下其君二等注云公使卿亦七侯伯亦五子男三不审大国孤五而卿七何答曰卿奉君命七介孤尊更自特见故五介此有聘礼可参又问孤出入三积此即与小国同宜应视小国之君何须特云三积与例似错答曰三积者卿亦然非独孤也故不在视小国之中然则一劳者亦是卿亦然故须见之知孤既聘享更自以其贽见者若行正聘则执瑑圭璋八寸以行聘何得执皮帛也但侯伯已下臣来使无此更见法以大国孤尊故天子别见之也诸侯行交摈者使介传于王摈传而下又传而上是也亲自对摈者聘礼宾来在末介下东面上摈亦至末摈下亲相与言是也聘礼宾行聘之时摈者纳宾宾入门左介皆入门左北面西上注云随宾入也介无事止于此是介入庙门西上不相者也彼诸侯法约同天子礼故云与以疑之】
　　蕙田案此聘问礼毕别以挚见于天子之仪惟大国之孤为然其余则否所以尊孤卿也卿大夫聘于王朝亦当有私觌之礼但礼文不具耳
　　凡诸侯之卿其礼各下其君二等以下及其大夫士皆如之【注此亦以君命来聘者也所下其君者介与朝位宾主之间也其余则自以其爵聘义曰上公七介侯伯五介子男三介是谓使卿之聘之数也朝位则上公七十步侯伯五十步子男三十步与　疏大夫士皆如之者大夫又各自下卿二等士虽无介与步数至牢礼之等又降杀大夫】
　　蕙田案此条王朝待聘使陈介牢礼降杀之等
　　礼记王制次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫【注此诸侯使卿大夫頫聘并会之序也其爵位同小国在下爵异固在上耳　疏经文既称大国小国大小并在则非是特来故知使卿大夫頫聘并防也云其位爵同小国在下者爵同谓同作卿也据经文小国卑于大国故知小国之卿在大国之卿下云爵异固在上者谓大国是大夫小国是卿则经云小国之卿位当大国之上大夫是小国之卿爵异于大国之大夫其爵既异固当在大夫之上必知爵异小国在上者以其卿执羔大夫执雁使卿絺冕大夫元冕故知小国之卿不得在大国大夫之下也】其有中士下士者数各居其上之三分【注谓其为介若持行而并防也居犹当也此据大国而言大国之士为上次国之士为中小国之士为下士之数国皆二十七人各三分之上九中九下九以位相当则次国之上士当大国之中中当其下小国之上士当大国之下凡非命士亦无出防之事春秋传谓士为微　疏为介者若聘礼士介四人是也各特行则隐元年及宋人盟于宿是也本国出使是行至他国并防也中士中国之士下士下国之士经虽无上士之文以中士下士类之则上士为大国之士也】
　　蕙田案此条聘使班位之次
　　曲礼列国之大夫入天子之门曰某士自称曰陪臣某【注谓诸侯大夫三命以下于天子为士曰某士者如晋韩起聘于周摈者曰晋士起　疏列国五等诸侯也天子上士三命中士再命下士一命而五等之臣惟公国一孤四命耳自卿大夫从三命以下其命等于王之士故入天子之国摈者称为某国之士也自称曰陪臣某陪重也其君已为王臣今又为已君之臣故自称对王曰重臣也】
　　蕙田案此条聘使称谓
　　通典周制诸侯遣使聘天子皆以卿为使大夫为上介士为众介【公介七人伯五人子男三人诸侯之臣使各下其君二等】将行之朝朝服捧币于祢告为君然后释币于行【在庙门之外也】介及众介皆从遂受命于朝受聘珪享束帛加璧【二王之后公使则享用珪也次受夫人之聘使则享用元纁束帛加璧】遂行至天子畿更张旜【示有事于比】先谒关人关人报王使请事遂以入【若公之孤则三积一问一劳至郊迎张旜而入】王使大夫授馆遣人致飱将行聘之前皆遣人授舎于文王庙门外行聘之朝释币于祢服冕服乗车建旜至大门外下车王服皮弁服受聘【时宾亦服皮弁服】受讫王更服服衮冕入庙当扆而立賔入次改服禆冕而入士介皆随賔后入行享于庙亦升堂进玉王前抚之亦行三享王礼之出庙门更行私觌之见王出至大门内使问其君及劳聘宾还馆主人致饔饩明日发币于公卿然后受飨受燕而还王亦使送出境【其饯还之仪与诸侯相聘还之礼同】薛氏礼图诸侯聘天子之礼凡聘皆使卿为主大夫为介士为众介使介之数各下其君二等将行之旦朝服释币于祢告君然后释币于行上介及众介皆从受命于朝聘圭授享束帛加璧二王之后享王用圭后用璋五等诸侯享王用璧后用琮既受遂行张旜出国舎于郊明日敛旜行至王畿更张旜先谒关人关人报入王使请事遂以入若公之孤则三积不问一劳至近郊张旜而行王使大夫授舘致舘又遣人致飱将行聘之前使者遣人受舍于文王庙门外行聘之旦朝服释币于祢服冕服乘车建旜至于大门之外使者朝位步数亦下其君二等下车孤北面立卿则车前五步介皆陈于西北东面王待之摈数皆如其君也春夏时王乘车而迎至大门内上摈立于门外西面承摈以下继之而立皆西面末摈末介相去三丈六尺交摈不传词上摈揖前传词讫王则不出门宾入大门之内见王初入门賔之上介拂西枨士介拂闑乃从王入库门则止一相士介从上介而上至次若秋冬时王不至大门之内迎宾其朝享并受之于庙其介及摈陈设之仪如王迎之仪但上摈帅之而入也宾既入次王则服皮弁受聘于朝时賔亦皮弁受玉讫然后更服冕服入庙当扆而立賔入次改服禆冕而入士介皆从宾而入享于庙升堂进玉于上前王抚之亦行三享王礼之出庙门更自以其贽束帛豹皮表之为饰继小国之君后而入见遂行私觌之礼见王出至大门之内使问其君及劳賔也聘讫还舘致享饩明日发币于公卿后以致饩公卿得币皆有礼于宾也然后受享受食受燕而还王亦使行人送至舘其还玉之仪与诸侯相聘还玉之礼同
　　蕙田案杜氏薛氏所述周制盖据仪礼诸侯相聘之仪节参校而得之
　　右聘覜仪节
　　春秋僖公三十年冬公子遂如京师遂如晋【注如京师报宰周公】左氏传东门襄仲将聘于周遂初聘于晋
　　宣公九年夏仲孙蔑如京师　左氏传王使来征聘夏孟献子聘于周王以为有礼厚赂之
　　襄公二十四年冬叔孙豹如京师　左氏传穆叔如周聘王嘉其有礼也赐之大路
　　蕙田案春秋书内大夫如京师者七文元年叔孙得臣以拜锡命文八年公孙敖以吊防文九年叔孙得臣襄二十二年叔鞅俱以防皆无关于聘问故不载
　　【赵氏汸曰周制诸侯于天子有见有贡而无聘问见谓大宗伯朝觐以下六礼贡谓小行人春入贡也聘问者上之所以交于下也东迁小国与大国有朝则无聘诸侯不朝贡天子而以聘礼上问如邦交诸侯之伉也传记晋韩宣子聘于周辞曰晋士起将归时事于宰旅王曰辞不失旧则诸侯于天子言聘非旧制可知由周室既衰虽聘问之礼亦不能常故左氏不复辨然不失为寔录也郑氏因以释周官时聘殷頫误矣隐桓之世王室来聘者五来赗者一来求者二锡桓公命一而鲁君臣三世不享觐于王庭至僖公二十八年因晋文盟防始两朝王所又明年天王使宰周公来聘而鲁始聘京师遂聘晋是鲁之朝聘天子皆以晋故也文公元年王使来防僖公又来锡公命故得臣如京师拜而王使又来含赗成风来防葬矣八年公孙敖如京师吊防不至以币奔莒而毛伯来求金于是得臣如京师葬襄王宣公之世王使来征聘故仲孙蔑如京师明年王季子已为报聘来矣外传载成公将朝王使叔孙侨如先聘且告而史不书者大夫从公例不书此为公行告朝非实聘传言其享觐之礼薄是也观春秋所书则王室懐诸侯有过于成周而鲁之事周不能比齐晋盖上陵下替之日乆矣自成至哀五君唯襄公末年叔孙豹一如京师昭公末年叔鞅葬景王而止中国无伯则诸侯复散不复知王室而王室亦絶意于诸侯也然说春秋者唯知朝聘不行为有罪而不知聘问亦非诸侯事天子之礼则岂圣人制作之意哉】蕙田案赵氏论鲁失事王室之礼是也谓聘问非事天子之礼则非
　　襄公二十六年左氏传晋韩宣子聘于周王使请事【注问何事来聘】对曰晋士起将归时事于宰旅无他事矣【注起宣子名礼诸侯大夫入天子国称士时事四时贡职宰旅冢宰之下士言献职贡于宰旅不敢斥尊　注曲礼云列国之大夫入天子之国曰某士是诸侯大夫入天子之国礼法当称士也】王闻之曰韩氏其昌阜于晋乎辞不失旧
　　右春秋诸国聘周
　　蕃使朝贡【附】
　　蕙田案汉以下无诸侯聘于天子之礼但有蕃国遣使朝贡之仪其仪或隆或杀其文或详或畧今为叙次附于聘礼之后
　　汉书两粤传文帝元年召陆贾使粤南粤王恐愿奉明诏长为藩臣奉贡职献白璧一防翠鸟千犀角十紫贝五百桂蠧一器生翠四十防孔雀二防孝景时遣使入朝请
　　武帝本纪太始三年春三月行幸甘泉宫飨外国客宣帝本纪神爵二年匈奴单于遣名王奉献贺正月始和亲
　　甘露元年匈奴呼韩邪单于遣子右贤王铢娄渠堂入侍
　　匈奴传甘露三年郅支单于遣使奉献汉遇之甚厚明年两单于俱遣使朝献汉待呼韩邪使有加
　　成帝河平元年单于遣右皋林王伊邪莫演等奉献朝正月既罢遣使者送至蒱反伊邪莫演言欲降使者以闻议者或言受其降光禄大夫谷永议郎杜钦以为汉兴匈奴数为边害故设金爵之赏以待降者今单于诎体称臣列为北藩遣使朝贺无有二心汉家接之宜异于往时今既享单于聘贡之质而更受其逋迯之臣是贪一夫之得而失一国之心拥有罪之臣而絶慕义之君也不如勿受便天子从之
　　平帝本纪元始元年正正月越裳氏重译献白雉一黒雉二诏使三公以荐宗庙　二年春黄支国献犀牛西域传赞孝武之世设酒池肉林以飨四夷之客作巴俞都卢海中砀极漫衍鱼龙角抵之戏以观视之及赂遗赠送万里相奉自建武以来莎车于阗之属数遣使置质于汉愿请属都防圣上逺览古今时事之宜覊縻不絶辞而未许虽大禹之序西戎周公之让白雉太宗之却走马何以尚兹
　　后汉书光武本纪建武二十四年乌桓大人来朝南单于遣使诣阙贡献奉藩称臣冬十月夫余王遣使奉献是歳乌桓大人帅众内属诣阙朝贡
　　中元二年春正月东夷倭奴国王遣使奉献使人自称大夫倭国之极南界也光武赐以印绶
　　章帝本纪章和二年月氐国遣使献扶拔师子【扶拔似麟无角】和帝本纪永元十三年冬十一月安息国遣使献师子及条枝六爵
　　安帝本纪永寜元年夫余王遣嗣子尉仇台诣阙贡献天子赐尉仇台印绶金防
　　西域传掸国王雍由调遣使者诣阙朝贺献乐及幻人能变化吐火自支解易牛马头又善跳丸数乃至千桓帝本纪延熹九年大秦国王安敦遣使自南徼外献象牙犀角瑇瑁
　　右两汉蕃使朝贡
　　唐书礼志若蕃国遣使奉表币其劳及戒见皆如蕃国主庭寔陈于客前中书侍郎受表置于案至西阶以表升有司各率其属受其币焉其宴蕃国主及其使皆如见礼
　　唐开元礼
　　受蕃国使表及币【其劳及戒见日如上仪】
　　前一日尚舎奉御整设御幄于所御之殿北壁南向守宫设使者次太乐令展宫悬举麾位于上下并如常仪其日典仪设使者位于悬南重行北面以西为上庭寔位于客前设典仪位于悬之东北赞者二人在南差退俱西靣诸卫勒所部列黄麾半仗屯门及入陈于殿庭太乐令帅工人入就位如常仪符宝郎负宝俱诣閤奉迎使者服其国服奉书出次通事舎人引立于閤外西厢东面从者执币玉庭寔立于后俱东面北上侍中版奏外办皇帝服通天冠乘舆以出曲直华盖警跸侍卫如常仪皇帝将出仗动太乐令令撞黄金之钟如上仪符宝郎置宝于座侍卫如常仪乐止中书侍郎一人令史二人持案先伺于西阶东面北上舎人引使者及庭寔入就悬南位使者初入门太和之乐作立定乐止【大蕃大使为设乐次蕃大使及大蕃中使以下皆不设乐悬及黄麾仗】中书侍郎帅持案者进诣使者前东面侍郎受书置于案回诣西阶侍郎取书升奉持案者退初侍郎奏书有司各帅其属受币马于庭典仪曰再拜赞者承传使者以下皆再拜舎人前承制降诣使者前问蕃国主使者再拜对讫又再拜舍人囘奏又承勅问其臣下使者再拜对又劳使者以下对拜及舎人回奏并如常仪舎人承制勅劳还舘使者以下皆再拜舎人引使者以出乐作止如常仪侍中前跪奏称侍中臣某言礼毕俛伏兴还侍位皇帝兴太乐令令撞蕤宾之钟如上仪侍臣从至閤乐止
　　皇帝宴蕃国使
　　前一日尚舎奉御殿御幄于所御之殿北壁南向太官令具馔守宫设使者次太乐令展宫悬于殿庭设举麾位于上下并如常【若大蕃中使及中蕃大使以下则不设乐及黄麾仗】其日尚舎奉御铺使者牀坐于御座西南设不升殿者坐席于西廊下俱东面北上典仪设使者位于悬南重行东面北上设典仪赞者位于悬之东北如常仪诸卫各勒所部列黄麾半仗皆与上仪同蕃使以下服其国服出次通事舎人引立于閤外西厢东面从者立于使者之后重行东面北上侍中版奏外办皇帝服通天冠绛纱袍与上仪同典仪一人升立东阶上赞者二人立于阶下俱西面典仪引使者以下入就悬南位使者初入门舒和之乐作至位乐止立定典仪曰再拜赞者承传使者以下皆拜拜舎人前承防降勅使者升坐使者以下皆再拜通事舎人引应升殿者诣西阶乐作止如常通事舎人引升立于坐后其不升殿者分引诣廊下席后上下立定殿上典仪唱就座阶下赞者承传上下诸客皆就坐俛伏坐酒至殿殿上典仪唱酒至兴阶下赞者承传上下诸客皆俛伏兴立坐后太官行酒殿上典仪唱再拜阶下赞者承传上下诸客皆再拜搢笏受觯殿上典仪唱就坐阶下赞者承传蕃使以下诸客皆就坐俛伏坐饮觞行三周食升阶殿上典仪唱食至兴阶下赞者承传上下诸客皆执笏俛伏兴立坐后太官令行诸客案设食讫殿上典仪唱就坐阶下赞者承传上下诸客皆就坐俛伏坐上下诸客皆饭诸客食讫太官令俱彻案又行酒遂设庶羞二舞以次入作若赐酒舎人前承防诣受赐者前蒙赐者执笏俛伏起立坐后舎人称赐酒蒙赐者再拜余与宴蕃国主礼同皆放上仪
　　右唐蕃使朝贡
　　宋史礼志宋朝之制凡外国使至皆宴于内殿近臣及刺史正郎都虞侯以上皆预太祖建隆元年八月三日宴近臣于广政殿江南吴越朝贡使皆预干徳三年五月十六日宴近臣及孟昶于大明殿开宝四年五月七日宴近臣及刘鋹子于崇徳殿十一月五日江南李煜吴越钱俶各遣子弟来朝宴于崇徳殿八年三月晦宴契丹使于长春殿太平兴国二年二月十一日宴两浙进奉使契丹国信使及李煜刘鋹禁军都指挥使以上于崇徳殿不举乐酒七行而罢契丹遣使贺登极也五月十一日再宴契丹使于崇徳殿酒九行而罢以其贡助山陵也十月十六日宴宰相亲王以下及契丹使髙丽使诸州进奉使于崇徳殿以干明节罢大宴故也是后宴外国使为常
　　契丹国使入聘见辞仪自景徳澶渊会盟之后始有契丹国信使副元正圣节朝见大中祥符九月有司遂定仪注前一日习仪于驿见日皇帝御崇徳殿宰臣枢宻使以下犬班起居讫至员僚起居后馆伴使副一班入就位东面立次接书匣閤门使升殿立次通事入不通喝拜两拜奏圣躬万福又喝两拜随呼万岁喝祗候赴东西接引使副位舍人引契丹使副自外捧书匣入当殿前立天武官礼物分东西向入列于殿下以东为上舎人喝天武官起居两拜随呼万岁奏圣躬万福喝各祗候閤门从东阶降至契丹使位揖使跪进书匣閤门侧身搢笏跪接舍人受之契丹使立閤门执笏捧书匣升殿当御前进呈讫授内侍都知都知拆书以授宰臣宰臣枢宻进呈讫遂礼物出舍人与馆伴使副引契丹使副至东阶下閤门使下殿揖引同升立御前至国信大使传国主问圣体通事传译舎人当御前鞠躬传奏讫揖起北使皇帝宣閤门回问国主北使跪奏舍人当御前鞠躬奏讫遂揖北使起却引降阶至辞见位面西揖躬舍人当殿通北朝国信使某官某祗候见应喏絶引当殿喝拜大起居【其拜舞并依本国礼】出班谢面天顔归位喝拜舞蹈讫又出班谢沿路驿馆御筵荼药及传宣抚问复归位喝拜舞蹈讫舎人宣有勅赐窄衣一对金蹀躞子一金涂银冠一鞾一两衣着三百匹银二百两鞍辔马一【毎句应喏】跪受起拜舞蹈讫喝祗候应喏西出【凡传语并奏圣躬万福致辞并通事传译舍人当殿鞠躬奏闻后同此】次通北朝国信副使某官某祗候见其拜舞谢赐致词并如上仪西出【其勅赐衣一对腰带一幞头靴笏衣着二百匹银器二百两鞍辔马一】次通事及舎人引舍人已下分班入不通使引合班赞喝大起居拜舞如仪舎人喝有勅赐衣服束带衣着银器分物应喏跪授担床跪起舞蹈拜讫喝各祗候分班引出次引差来通事以下从人分班入不通使引合班喝两拜奏圣躬万福又拜随呼万岁喝有勅各赐衣服腰带衣着银器分物应喏跪授起喝两拜随拜万歳喝各祗候唱喏分班引出次行门殿直入起居讫殿上侍立文明殿枢宻直学士三司使内客省使下殿舎人合班奏报閤门无事唱喏讫卷班西出客省閤门使以下东出其排立供奉官已下横行合班宣徽使殿上喝供奉官已下各祗候分班出并如常仪皇帝降坐还内宴日契丹使副已下服所赐承受引赴长春殿门外并侍宴臣僚宰执亲王枢宻使以下祗候俟长春殿诸司排当有备閤门使附入内都知奏班齐皇帝坐鸣鞭宰臣亲王以下并宰执分班舎人引入其契丹使缀亲王班入舎人通某甲以下唱喏班首奏圣躬万福喝各就坐两拜随呼万岁喝就坐分班引上殿或皇帝抚问契丹使副舎人便引下殿喝两拜随拜万岁喝各就坐次舎人通事分引舎利以下东西分班两拜喝就坐分引赴两廊下次舎人引差来通事从人东西分班入合班喝两拜随拜万岁喝就坐分引赴两廊次喝教坊已下两拜班首奏圣躬万福又喝拜两拜随拜万歳喝各祗候次引看盏二人稍近前喝拜两拜随拜万岁喝上殿祗候分东西班上殿立有司进茶床内侍酹酒讫閤门使殿上御前鞠躬奏某甲已下进酒余如常仪宴起宰臣已下降阶舎人喝两拜搢笏舞蹈喝各祗候分班出次舍利合班喝两拜舞蹈三拜拜谢讫喝各祗候分引出次通事从人合班喝两拜随拜万岁喝各祗候分班引出次喝敎坊使已下两拜随拜万岁喝各祗候如传宣赐茶酒又喝谢茶酒拜两拜随拜万岁喝各祗候出閤门使殿上近前侧奏无事皇帝降坐鸣鞭还内辞日皇帝坐内殿起居班欲絶诸司排当有备催合侍宴臣僚东西相向班立崇徳殿庭俟奏班齐舍人喝拜东西班殿侍两拜奏圣躬万福喝各祗候次舎人通舘伴使副某甲以下常起居次通契丹使某甲常起居次通副使某甲常起居俱引赴西面立次通宰臣以下横行通某甲以下应喏奏圣躬万福喝各就坐应喏两拜呼万岁分升殿东西向立次通事舍人引契丹舎利以下次差来通事从人俱分班入当殿两拜奏圣躬万福喝各就坐两拜呼万岁分引赴两廊立次通敎坊使看盏及进茶床酹酒并閤门奏进酒并如长春宴日之仪酒五巡起宰臣以下降阶班立两拜搢笏舞蹈三拜喝各祗候宰臣以下并三司使文明殿学士枢宻直学士升殿侍立其余臣僚并契丹使并出次引舎利及差来从人俱两拜万歳讫分班引出如传宣赐茶酒更喝谢拜如前仪已上班絶舎人再引契丹使人西面揖躬舎人当殿通北朝国信使某祗候辞通讫引当殿两拜出班致辞归位又两拜讫宣有敕赐跪受拜舞讫喝好去遂引出次引副使致词受赐拜舞如前仪亦如次引舎利已下次引差来通事从人俱分班入舎人喝有敕赐衣服衣着银器分物各应喏跪受候担床絶就拜起又两拜万岁喝好去分班引出其使副各服所赐再引入当殿两拜万岁讫喝祗候引升殿当御前立皇帝宣閤门使授防传语国主舍人揖国信使跪閤门使传防通译讫揖国信使起立閤门使御前搢笏于内侍都知处奉授言匣舎人揖国信使跪閤门使跪分付讫揖起下殿西出政和详定五礼有紫宸殿大辽使朝见仪紫宸殿正旦宴大辽使仪紫宸殿大辽使朝辞仪崇政殿假日大辽使朝见仪崇政殿假日大辽使朝辞仪其紫宸殿赴宴辽使副位御座西诸位上将军之南夏使副在东朶殿并西向北上髙丽交阯使副在西朶殿并东向北上辽使舎利从人各在其南夏使从人在东廊舎利之南诸蕃使副首领髙丽交阯从人溪峒衙内指挥使在西廊舍利之南又至各就位有分引两廊班首诣御坐进酒乐作赞各赐酒羣官俱再拜就坐酒五行皆作乐赐华皇帝再坐赴宴官行谢华之礼
　　蕙田案以上辽使入聘
　　金国聘使见辞仪宣和元年金使李善庆等来遣直秘閤赵有开偕善庆等报聘已而金使复至用新罗使人礼引见宣政殿徽宗临轩受使者书自后屡遣使来帝待之甚厚时引上殿奏事赐予不赀礼遇并用契丹故事绍兴三年十二月宰臣进呈金使李永夀等正旦入见故事百官俱入上曰全盛之时神京防同朝廷之尊百官之富所以夸示今暂驻于此事从简便旧日礼数岂可尽行无庸俱入使人见辞并赐食于殿门外八年金国遣使副来就译议和诏王伦就驿赐宴十一年十一月金国遣审议使来入见时殿陛之仪议犹未决议者谓兵卫单弱则非所以隆国体欲设仗卫恐骇人情乃设黄麾仗千五百人于殿廊蔽以帟幙班定彻帷十二年扈从徽宗梓宫皇太后使副来十三年十一月有司言贺正旦使初至于盱眙军赐宴未审囘程合与不合筵待诏内侍省差使臣二员沿路赐宴一员于平江府一员于镇江府一员于盱眙军寻诏金国贺正旦人使到阙赴宴等坐次合与宰臣相对稍南使副上下马于执政官上下马处三节人从并于宫门外上下马立班则于西班与宰臣相对立仍权移西班使相在东壁宰臣之东十四年正月一日宴金国人使于紫宸殿文臣权侍郎已上武臣刺史已上赴坐自后正旦赐宴仿此五月金国始遣贺天申节使来有司言合照旧例北使贺生辰圣节使副随宰臣紫宸殿上夀进夀酒毕皇帝宰臣以下同使副酒三行敎坊作乐三节人从不赴既而三节人从有请乞随班上夀诏许之仍赐酒食遇贺正人使朝辞在上辛祠宫致斋之内仍用乐二十九年以皇太后崩其贺正使副止就驿赐宴见辞日赐茶酒并不举乐大率北使至阙先遣伴使赐御筵于班荆舘【在赤岸去府五十里】酒七行翼日登舟至北郭税亭茶酒毕上马入余杭门至都亭驿赐褥被防锣等明日临安府书送酒食閤门官入位具朝见仪投朝见榜子又明日入见伴使至南宫门外下马北使至隔门内下马皇帝御紫宸殿六参官起居北使见毕退赴客省茶酒遂宴垂拱殿酒五行唯从官已上预坐是日赐茶器名果又明日赐生饩见之二日与伴使偕往天竺烧香上赐沉香乳糖斋筵酒果次至冷泉亭呼猿洞而归翌日赐内中酒果风药花饧赴守岁夜筵酒五行傀儡正月朔旦朝贺礼毕上遣大臣就驿赐筵中使传防宣劝酒九行三日客省佥赐酒食内中赐酒果遂赴浙江亭观潮酒七行四日赴玉津园燕射命诸校善射者假管军观察使伴之上赐弓矢酒行乐作伴射官与大使并射弓馆伴副使并射弩酒九行退五日大宴集英殿尚书郎监察御史已上皆预学士撰致语六日朝辞退赐袭衣金带大银器临安府书送赆仪复遣执政官就驿赐宴晚赴解换夜筵伴使与北使皆亲劝酬且以衣物为侑次日加赐龙鳯茶金镀合乗马出北阙门登舟宿赤岸又次日复遣近日押赐御筵自到阙朝见射射朝辞共赐大使金千四百两副使金八百八十两衣各三袭金带各三条都管上节各赐银四十两中下节各三十两衣一袭涂金带一条使人到阙筵宴凡用乐人三百人百戏军七十人筑毬军三十二人起立毬门行人三十二人旗鼓四十人并下临安府差相扑一十五人于御前等子内差并前期敎习之
　　蕙田案以上金使入聘
　　又案宋与契丹约为兄弟之国凡生辰及正旦及大防大庆辄有信使往来如古诸侯之交聘非蕃国比也宋初通金亦用契丹故事建炎南渡奉表称臣于金而就藩封之礼金使之来者以诏谕江南为名金史载张通古为诏谕江南使宋主欲南面使通古北面通古曰大国之卿当小国之君宋约奉表称臣使者不可以北面乃命设东西位使者东面宋主西面受诏拜起皆如仪当时金使入见仪注大率如此故宋史讳其事髙宗所谓事从简便旧日礼数岂可尽行者特饰词耳孝宗以后始改称侄国然犹书名再拜不称大宋其见于金史交聘表者大定十年宋祈请使资政殿大学士范成大崇信军节度使康偦至求免起立接受国书十五年宋试工部尚书张子顔明州观察使刘崈为报聘使仍求免起立接书皆不获许盖讫于金亡未尝一日正敌国之礼宋志所书未必皆实录也宋辽金交聘与蕃使朝贡有别因无类可归故附见于此而着其说云
　　夏国进奉使见辞仪夏国岁以正旦圣节入贡元丰八年使来诏夏国见辞仪制依嘉祐八年见于皇仪殿门外朝辞诣垂拱殿政和新仪夏使见日俟见班絶谢班前使奉表函引入殿庭副使随入西向立舎人揖躬舍人当殿躬奏夏国进奉使姓名以下祗候见引当殿前跪进奉表舎人受之副入内侍省官进呈使者起归位四拜起居舎人宣有勅赐某物兼赐酒馔跪授箱过俛伏兴再拜舎人曰各祗候揖西出次从人入不奏即引当殿四拜起居舎人宣赐分物兼赐酒食跪授箱过俛伏兴再拜舍人曰各祗候揖西出辞日引使副入殿庭西向立舍人揖躬舍人当殿躬奏夏国进奉使姓名以下祗候辞引当殿四拜宣赐某物酒馔再拜如见仪凡蕃使见辞同日者先夏国次髙丽次交阯次海外蕃客次诸蛮
　　蕙田案以上夏使入贡
　　髙丽进奉使见辞仪见日使捧表函引入殿庭副使随入西向立舍人鞠躬当殿前通髙丽国进奉使姓名以下祗候见引当殿使稍前跪进表凾俛伏兴讫归位大起居班首出班躬谢起居归位再拜又出班谢面天顔沿路馆劵都城门外茶酒归位再拜搢笏舞蹈俛伏兴再拜舎人宣有勅赐某物兼赐酒食搢笏跪授箱过俛伏兴再拜舎人曰各祗候揖西出次押物以下入不通即引当殿四拜起居宣有勅赐某物兼赐酒食跪授箱过俛伏兴再拜起居舎人曰各祗候揖西出辞日引使副入殿庭西向立舎人揖躬舍人当殿躬通髙丽进奉使姓名以下祗候辞引当殿四拜起居班首出班致词归位再拜舎人宣有勅赐某物兼赐酒食搢笏跪授箱过俛伏兴再拜舎人曰好去揖西出次从人入辞如见政和元年诏髙丽在西北二国之间自今可依熈寜十年指挥隷枢宻院明年入贡诏复用熙寜例以文臣充接伴使副仍往还许上殿七年赐以笾豆各十二簠簋各四登一铏二鼎二罍洗一尊二铭曰惟尔令徳孝恭世称东蕃有来显相余一人嘉之用锡尔宝尊以寜尔祖考子子孙孙其永保之绍兴二年髙丽遣使副来贡并赐酒食于同文馆
</div>
    <div class="pagination">
<a href="五礼通考_page358.html">上一页</a><span>...</span><a href="五礼通考_page354.html">354</a><a href="五礼通考_page355.html">355</a><a href="五礼通考_page356.html">356</a><a href="五礼通考_page357.html">357</a><a href="五礼通考_page358.html">358</a><span class="current-page">359</span><a href="五礼通考_page360.html">360</a><a href="五礼通考_page361.html">361</a><a href="五礼通考_page362.html">362</a><a href="五礼通考_page363.html">363</a><a href="五礼通考_page364.html">364</a><span>...</span><a href="五礼通考_page360.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
