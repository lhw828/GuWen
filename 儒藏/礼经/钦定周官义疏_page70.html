<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 70 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 70 页/共 118 页</h1>
    <div class="content">　　辨正薛氏季宣曰先郑以青州之淮或为睢沭或为洙直谓宋有次睢鲁有洙泗曽不谓青之包徐也
　　其利蒲鱼其民二男二女其畜宜鸡狗其糓宜稻麦正义易氏祓曰禹贡于徐州言淮夷蠙珠暨鱼周并徐于青故青州其利蒲鱼
　　存疑郑氏康成曰二男二女其数等似误也当与兖州同二男三女【贾疏青州西北与兖州相接故宜与兖州同二男三女　案郑意若相等当云一男一女故疑误】
　　河东曰兖州
　　正义易氏祓曰夏殷皆言济河惟兖州谓东河之东济水之北也周人以青兼徐而兖州又越济之东南故徐之岱山职方以为兖之镇山徐之大野职方以为兖之泽薮也故曰河东
　　案兖以岱为镇则其东南侵入青徐大野亦徐境也周无徐州葢分于青兖矣禹贡兖壤最小此稍扩焉
　　其山镇曰岱山
　　正义郑氏康成曰岱山在博【案春秋博邑今泰安县】　易氏祓曰岱山汉志在泰山郡博县西北博在唐为干封属兖州今为袭庆府奉符县泰山一曰岱山禹贡海岱惟青州海岱及淮惟徐州是青州在岱山东北徐州在岱山东南周并徐入青而不以岱属青州兖在西北实兼有其地也【案袭庆府今之兖州府奉符县今泰安府之泰安县】
　　其泽薮曰大野
　　正义郑氏康成曰大野在钜野　元和志曰大野泽一名钜野在郓州钜野县东五里【钜野县今属山东曹州府】南北三百里东西百余里　易氏祓曰大野泽汉志在泰山郡钜野县北唐以县属郓州今属济州案禹贡徐州言大野既猪周无徐州故以属兖　王氏樵曰或云郓州中都西南有大野陂郓州今东平州即古东原而中都则汶上县也今南旺湖实在汶上西南萦回百五十余里漕河贯乎其中西湖广衍倍于东湖东湖北接马踏伍庄坡湖以及安山南接蜀山马塲坡湖以及昭阳诸湖连亘数百里而东原徐郓诸邑又悉环列左右与古经志合是南旺湖即古大野无疑
　　其川河泲【泲子礼反】
　　正义易氏祓曰禹贡言河积石案汉志积石山在金城郡河闗县西南羗中河水行塞外东北入塞内唐及今为积石军然禹导河始于积石其实河源逺在西塞之外汉张骞穷河源未至昆仑故汉志及水经注皆不知其地唐穆宗长庆元年刘元鼎使吐蕃归乃言湟水出蒙谷抵龙泉与河合河之上流繇洪济渠西南行二千里水益狭其南三百里三山中髙而四下曰紫山古所谓昆仑者也其地葢剑南之西蕃曰闷摩黎山河源其闲色赤行益逺他水并注则浊自此东北行直莫贺延碛尾入吐谷浑以至积石东北流至鄯州龙天县界又东流至河州枹罕县界又东流至兰州五泉县又东北流至防州防宁县又东北流至灵州回乐县又东北流至三受降城又东迤南至朔州之鄯阳县又南流至岚州合阿县又南流至石州临泉县又南流至隰州永和县又南流至慈州吉昌县又南流至绛州龙门县今以县属河中府乃龙门口即禹贡所谓至于龙门者也又南流至蒲州蒲州对河为华州华隂县大华山在县西八里河经大华之北即禹贡所谓南至于华隂者也至此方自南迤东至陕州陕右县今为陕县有底柱山在黄河中禹贡所谓东至于底柱者也又东流至河南府之王屋县又东流经府之河阳县今为孟州有孟津禹贡所谓东至孟津是也又东流经府之巩县有洛水入河禹贡所谓东过洛汭是也又东流至卫州汲县其黎阳县有黎山即禹贡所谓至于大伾是也又东北流至相州临河县又东北流至澶州顿邱县又北流至魏州贵乡县今省入于大名府之元城县又东北流至贝州经城县今省入大名府之宗城县又东北流至冀州南宫县禹贡洚水亦入河以禹河东徙故自入海而不入于河洚水故渎在县东南六里禹贡所谓北过洚水是也又冀州西北接邢赵深三州三州皆有大陆泽禹贡所谓至于大陆是也又东北流至沧州饶安县即禹贡北播为九河同为逆河入于海之地河行万余里岂独谓兖州之川禹贡济河惟兖州即其地考之自魏至沧凡一千三百余里其河之东境皆兖州之域也泲水经及汉志字皆从水从说文泲字注出兖州之川惟禹贡从水从齐又案汉志从水从齐者其水出常山郡房子县赞皇山乃别一水名则此二字音同实异后世虽例以从水从齐者为兖州之川其实乃字之误当以古文为正案禹贡导沇水东流为济考之在河东郡之垣县王屋山在县东北沇水所出伏流至河内郡之轵县唐为济源县以济水出平地有二源故名济源南流入于河禹贡入河复截河而南溢为荥荥在郑州荥泽县本汉荥阳县北实受溢河之济水济水自春秋后不复截河而入于荥今虽有荥泽而故渎湮塞不可考矣又东至汴州又东北至曹州为陶邱又东北至菏泽在广济军之东北自河至此凡七百余里皆古济所经之地今不复有济水但存其名而已菏泽虽不受济水亦自有源仍旧东流俗因其旧亦以济名之然东南流至兖州金乡鱼台入徐州沛县与泗水合而入淮又一派禹贡济水至菏泽即东北防于汶汶水出兖州干符县今袭庆府奉符县北流至郓州须昌县又东北流至齐州临邑县又东北流至淄州髙苑县又东流至青州博昌县以入于海自汶水至此皆古济之地实古兖州之域也
　　案河出今西蕃巴顔喀拉山东名阿尔坦河东北流三百余里合鄂敦塔拉诸泉源【大小千百错列如星元史所谓火敦脑儿即星宿海也】汇为查灵鄂灵二海子【各周三百余里东西相距五十余里元史所谓汇二巨泽名阿剌脑儿也】折而北经蒙古托罗海山之南转东南流千余里南北受数十小水经乌蓝莽乃山下有多母打秃昆多伦河多拉昆多伦河自东南来入之【元史所谓纳邻哈剌乞儿马出二水也】自此折而西北流三百余里前后小水奔注不可胜计绕阿木你马勒产母孙山之东【即元史所谓昆仑山也】流百五十余里有齐普河呼呼乌苏河自西来入之又迤逦东北流三百余里防跲克圗衮俄罗济诸水歴归徳堡【元史作贵徳州】经积石山至陕西临洮府河州入中国界过兰州又折而东北经宁夏府流出塞外【河以内为河套地】又东南至延安府府谷县入塞【河以东为山西界】南流至潼闗县又折而东由河南山东界至江南淮安府安东县入海沇水即泲之上流蔡传所谓源为沇既东为泲是也泲水出今河南懐庆府济源县王屋山既见而伏至济源县西北五里重源显有东西二池合流至温县东南入河其后济水枯不复截河今所谓济非复禹时及周时之旧矣
　　其浸庐维【庐维依注作雷雍庐石经作卢】
　　正义郑氏康成曰庐维当为雷雍字之误也禹贡雷夏既泽雍沮防同【贾疏禹贡及地理志无庐维又字类雷雍故从之】雷夏在城阳　易氏祓曰注庐维当为雷雍盖以濮州雷泽县雷夏泽在其北【案雷泽县今曹州府濮州】又灉沮二水源俱出雷夏泽正兖州之境也
　　案雷夏今山东曹州府濮州东南有雷泽接菏泽县界水经注云雷泽在大城阳故城西北十余里其陂东西二十余里南北十五里即舜所渔也元和志灉水沮水俱出濮州雷泽县西北平地去县四十里九域志濮州有沮沟即禹贡灉沮防同是也宋时河决曹濮间灉沮之源适当其冲久而泥滓填淤二水遂涸蔡氏沈以汳睢当之非是韩汝节云汳睢在豫徐之境无预于兖州而兖自有灉沮也
　　存疑顔师古曰卢水在济北卢县康成读为雷非也唐以卢县属郓州今废入阳谷【案今济南府长清县西有废卢县】蔡氏沈曰潍水地志云出琅邪郡箕县今密州莒县【案莒县今沂州府莒州】东北维山北至都昌入海今潍州昌邑也【案潍州今潍县属莱州府】　黄氏度曰潍水出密州莒县潍山北至潍州昌邑县入海卢水水经注出密州诸城县卢山即乆台水也西北入潍【案康成以庐潍为雷雍解自明白师古以卢县水当之而黄氏度又谓即久台水久台水下流入维水水经注谓之卢水较师古说又似易晓然兖地之浸俱在青州何也】
　　案潍水出今山东沂州府莒州西北九十里箕屋山即潍山也土人名为淮河【淮即潍字通作维惟并见汉书地理志其淮沂之淮从隹与此异】东流迳诸城县西折而北至莱州府昌邑县东北五十里入海
　　其利蒲鱼其民二男三女其畜宜六扰其糓宜四种正义郑氏康成曰四种黍稷稻麦【贾疏兖州东与青州相接青州有稻麦西与冀州相接冀州有黍稷故知为此四种】
　　正西曰雍州【雍于用反】
　　正义易氏祓曰禹贡有雍有梁故梁为正西而雍为西北殷周皆省梁入雍故雍州为正西
　　案雍于中国为正西职方无梁则雍直互南北矣所以无梁者蜀中险逺必其时有未入版图者也以华为豫之镇则雍之东境有分入于豫者
　　其山镇曰岳山
　　正义郑氏康成曰岳吴岳也　蔡氏沈曰地志扶风汧县西吴山古文以为岍山今陇州吴山县吴岳山也【案吴山县今陇州属凤翔府】职方雍州山镇曰岳山晁氏以为今之陇山天井金门秦岭皆是
　　案岍山汉书地理志名吴山在今陕西凤翔府陇州南八十里
　　其泽薮曰蒲
　　正义郑氏康成曰蒲在汧　郑司农云或为汧蒲或为浦　贾氏公彦曰案地理志吴岳山在汧县西有蒲之薮汧水出焉西北入渭　易氏祓曰蒲汉志扶风汧县北有蒲谷乡中谷雍州薮也今属陇州汧源县
　　其川泾汭【汭如锐反】
　　正义淮南子曰泾出薄落之山【髙诱注薄落一名幵头山括地志筓头山一名崆峒山在原州平凉县西】　郑氏康成曰泾出泾阳汭在豳地诗大雅公刘篇汭泦之即　蔡氏沈曰泾水地志出安定郡泾阳县西今原州百泉县岍头山也东南至冯翊阳陵县入渭今髙陵县也汭水地志作芮扶风汧县蒲薮芮水出其西北东入泾今陇州汧源县蒲薮有汭水焉　易氏祓曰泾水汉志安定郡泾阳县幵头山在其西泾水所出唐以泾阳县为平凉属原州今属渭州又东南流至泾州临泾保定二县又东南至邠州之宜禄新平永寿三县又东北流至京兆府之醴泉髙陵云阳三县以入渭汭水者非禹贡所谓芮也禹贡言芮渭水之北此汭则雍州之川名汉志出右扶风汧县之西北东流入泾此正公刘居豳之地诗所谓芮鞫之即也徐广曰古豳城在邠州东北二十九里三水县界唐志泾州临泾县有汭水西自陇州华亭县流入一名宜禄川泾陇二州在邠州之西则非即邠州之汭然要皆雍州之川也案泾水出陕西平凉府平凉县西南筓头山亦名崆峒山东至西安府髙陵县西南入渭汭水出平凉府华亭县有二源北源出湫头山之朝那湫南源出齐山至县东与北河合又东至泾州西北入泾
　　其浸渭洛
　　正义郑氏康成曰洛出懐徳　贾氏公彦曰洛即诗瞻彼洛矣之洛与禹贡导洛自熊耳者别　蔡氏沈曰渭水地志出陇西郡首阳县西南今渭州渭源县鸟防山西北南谷山也东至京兆船司空县入河今华州华隂县也　易氏祓曰渭水汉志出陇西郡首阳县西南之鸟防同穴山唐省首阳入渭源今置渭源堡属熙州渭水有三源正东防南流至州之襄武县又东流至巩州之陇西县又东流至秦州上邽县又东流至陇州南田县今省入吴山又东流至凤翔府岐山县又东流至京兆府万年县又东流至华州华隂县东北入于河谓之渭口禹贡所谓汭是也洛水别是雍州一浸非禹贡导洛自熊耳之洛
　　案渭水出陜西兰州府渭源县西鸟防山东至同州府华隂县东北入河
　　存疑易氏祓曰郑注洛出懐徳疏引诗瞻彼洛矣为证按汉志左冯翊懐徳县之彊梁源即洛水东南入渭雍州浸懐徳即今京兆之富平县今县属耀州即汉左冯翊之地北条荆山在县南正汉志洛水之源也孔安国禹贡注亦曰洛水出冯翊北孔颖逹引水志出冯翊懐徳县东南流入渭正与汉志合又一洛水出庆州洛源县在唐京兆之西北五百余里攷之地志非一源案唐志庆州洛源县本汉归徳县属北地郡有于向山在县北三十里洛水所出因以名县东流至鄜州洛交县又东南流至京兆云阳县之东境又经同州澄城县之西境此去富平之懐徳亦甚近不应言两洛水以其异源而下流同入于渭故皆以洛水名之如冀之清漳浊漳青之大沂小沂徐之两泗不害其为名称之同
　　案康成注洛出懐徳本汉志其实北地郡之归徳县乃洛水上源汉志所谓洛水出北蛮夷中入河是也汉志于归徳但曰洛水于懐徳曰雍州浸原是一水归徳其源懐徳其委耳入河即谓入渭也闗中诸水自西而东者莫大于渭自北而南者莫大于洛易氏因郑注而疑出庆州洛源者之别为一水非也汉归徳县唐宋之洛源县其下流曰洛川县曰洛交县皆因此水得名洛源今合水县也
　　其利玉石其民三男二女其畜宜牛马其糓宜黍稷正义贾氏公彦曰蓝田见有玉山出玉石雍州并宜麦此不言者以黍稷为主也　易氏祓曰禹贡雍州厥贡球琳琅玕孔氏谓球琳皆玉名琅玕石似玉
　　东北曰幽州
　　正义易氏祓曰舜十二州本有幽州水土既平因冀为帝都省幽入冀殷人南都河南之亳复舜幽州之名周人又以幽州兼殷之营州实禹贡青州隔海东北之境故曰东北
　　案幽之东北以医无闾为镇而南至淄水则跨海而与青州接界矣
　　其山镇曰医无闾
　　正义郑氏康成曰医无闾在辽东　易氏祓曰医无闾汉志在辽东郡无虑县【案师古云无虑即所谓医无闾在今绵州府广宁县北】
　　其泽薮曰貕养【貕音兮】
　　正义郑氏康成曰貕飬在长广【贾疏长广县名地理志长广属徐州琅邪郡有莱山周时幽州南侵徐州之地也　案汉琅邪郡属徐州者在周亦青州地周无徐州也贾疏南侵徐州据汉时言耳】杜子春读貕为奚【案汉志作奚】　易氏祓曰貕飬汉志在琅邪郡长广县西幽州薮唐莱州昌阳县本汉县属东莱郡今为莱阳县貕飬泽在县东北四十里葢泽介乎东莱琅邪两郡之间
　　案貕飬在今山东登州府莱阳县在禹贡宜属青州
　　其川河泲【泲子礼反】
　　正义易氏祓曰经于兖州言其川河泲盖兖州北距河而南据泲禹贡言济河惟兖州则为兖州之川宜也幽州逺在东北于河泲何与葢幽州虽跨有辽水为东北而实西南越海兼有青州之东北境所以琅邪郡之貕养泽泰山郡之淄水千乗郡之时水皆在幽州之域光武十三年以辽东属青州二十四年还属幽州是幽州实可以有青州王璜张楫云九河陷海中是九河未陷之前凡登莱海岸及滨沧二州之东境皆在幽州之地与兖州东西分界故其川同列河泲
　　案河泲二字经或有讹易氏虽强言之恐非其实也
　　其浸菑时【菑禹贡作淄】
　　正义郑氏康成曰菑出莱芜时出般阳　蔡氏沈曰淄水地志云出泰山郡莱芜县原山今淄州淄川县【案淄川县今属济南府】东南七十里原山也东至博昌县入济今青州寿光县也　黄氏度曰淄水出淄州淄川县原山北至博兴县入济时水在临淄县齐城西平地出泉南北凡二十五里亦谓之源水东北至千乗县入淄　易氏祓曰淄水汉志出泰山郡莱芜县原山东至博昌入泲幽州浸攷舆地记则袭庆府莱芜县有原山淄水所出其地即汉之泰山郡东北流入淄川县汉莱芜故城在其东北过临淄县东又东北入于海与汉志入泲不同者葢入泲乃禹迹之旧自泲之上流既涸故淄水入海时水在今青州临淄县本汉千乗郡之地汉志千乗郡博昌县有时水东北至钜定县入马车渎幽州浸
　　案淄水出青州府益都县西南顔神镇东南二十五里岳阳山即原山也其山接济南府章邱淄川泰安府莱芜三县淄水出于山之东谷东北流至青州府寿光县北由清水泊入海时出般阳汉地理志济南郡般阳县不言时水出而千乗郡博昌县言时水东北至钜定入马车渎志言其委耳今山东通志时水即乌河出青州府临淄县西南槐树村北流受澅水系水迳新城县之索镇口东南入博兴县界下注麻大泊
　　其利鱼盐其民一男三女其畜宜四扰其糓宜三种正义郑氏康成曰四扰马牛羊豕三种黍稷稻【贾疏幽州西与冀州相接冀州皆黍稷幽州见宜稻故知三种为黍稷稻也】　易氏祓曰幽州跨海故有鱼盐之利
　　河内曰冀州
　　正义易氏祓曰舜时十有二州有幽有并有冀水土既平之后以冀为帝都省幽并入焉以余州准之则知禹贡冀州东西南三面距河而北境则越乎常山今之燕云营平诸州皆其地也殷人以冀州北境复舜之幽州而东西南皆禹迹之旧盖东河之西西河之东南河之北也故曰两河间周人又分冀而复舜之并州故曰河内而已
　　其山镇曰霍山
　　正义郑氏康成曰霍山在彘【贾疏厉王流于彘后为县名汉改为永安县】易氏祓曰霍山汉志霍太山在河东郡彘县东唐
　　及今晋州霍邑本汉彘县霍山一名太岳在县东三十里
　　案霍山一名霍太山亦名太岳今为中镇在山西平阳府霍州东三十里山周二百余里南接岳阳赵城二县北接灵石县东接沁源县界
　　其泽薮曰杨纡【纡影俱反】
　　正义郑氏康成曰杨纡所在未闻【易氏祓曰杨纡注云未闻顔师古引尔雅秦有杨纡李廵又以为在扶风而经乃在冀州未详】
　　其川漳
　　正义郑氏康成曰漳出长子　贾氏公彦曰案禹贡既脩太原至于岳阳覃懐底绩至于衡漳注岳阳太原之南漳水横流入河地理志漳水出上党郡沾县大黾谷东北至阜城入河冀州川行千六百八十里长子即上党也　蔡氏沈曰漳水二一出上党沾县大黾谷今平定军乐平县少山也名为清漳一出上党长子县鹿谷山今潞州长子县鸠山也名为浊漳郦道元谓之衡水又谓之横水东至邺合清漳东北至阜城入大河邺今潞州渉县也阜城今定远军东光县也
　　案清漳水出今山西平定州乐平县西南三十里沾岭水经注所谓少山大黾谷也东南流至河南彰徳府渉县交漳口防浊漳水又东北流入直界至广平县分二支一支东行入卫河一支为经流东北行经山东邱县界复分二支一支北行入大陆泽一支为经流东北行经直清河阜城交河至青县合卫河北流至天津西沽合桑干诸水东行入海所谓老漳河也其一支入大陆者亦东北行至天津西沽合诸水入海所谓新漳河也浊漳水出山西潞安府长子县西五十里鸠山亦东南流至交漳口防清漳
　　其浸汾潞
　　正义郑氏康成曰汾出汾阳【贾疏汾阳县名】　蔡氏沈曰汾水出于太原经于太岳东入于河　易氏祓曰汾水汉志出太原郡汾阳县北山西南至汾隂入河冀州浸攷唐岚州静乐县今属泽州即汉汾阳县之地汾水东南流入太原府之交城阳曲太原清源文水五县又东南流至汾州之温城介休灵石汾西四县又东南流入晋州之霍邑赵城洪洞临汾四县又东南流至绛州之正平稷山龙平三县又南流至河中府之寳鼎县北入于河
　　存疑郑氏康成曰潞出归徳【贾防归徳县名】　易氏祓曰唐潞州潞城县本汉潞县属上党郡漳水一名潞水在县北阚骃曰潞水在县北为冀州浸即漳也葢周以浊漳为潞清漳为漳　黄氏度曰郑注潞水出归徳今庆州华池县无潞水杜佑曰潞出密云郡密云县密云今檀州水经鲍邱水从塞外来经密云戍过幽州潞县西郦道元曰鲍邱水入潞通得潞称俗称东潞此殆杜佑所谓密云之潞也是在幽界非冀浸矣郦道元谓他川无可为浸者巨浪长湍惟漳水耳又案今潞城县为春秋赤狄潞子婴儿之国是则潞之得名已久漳水至潞为浸可以灌溉或以是也案潞水有二其一即浊漳乃一水而二名阚骃谓潞水即漳水今潞安府潞城县因水得名者也其一自塞外经密云至天津入海者即今京东之北运河名为白河亦曰潞河杜佑通典所指也诸儒皆以浊漳当之则一水而既谓之川复谓之浸岂其流者谓之川而潴者谓之浸与又汉时两归徳县一属汝南一属北地皆与河内冀州无汉志于北地郡归徳县言洛水出非潞水也以康成之精博宁当以洛水为潞水乎顔师古注汉书亦依郑说不可晓也北地归徳今庆阳府东北雍州之域岂可以言冀州邪易氏黄氏以浊漳为潞正在冀州之地但川与浸同是一水可疑耳
　　其利松柏其民五男三女其畜宜牛羊其糓宜黍稷正北曰并州【并卑盈反】
　　正义易氏祓曰舜时有并州禹贡以并入冀殷因之周复分冀立并州以天下之势言之冀州在西河之东雍州在西河之西而并州在冀州之北故曰正北
　　其山镇曰恒山
　　正义郑氏康成曰恒山在上曲阳　易氏祓曰恒山一名常山汉志恒山郡上曲阳县恒山北谷在西北并州山按唐定州恒阳县有北岳今改州为中山府县为曲阳即汉之旧也
　　案恒山在今直定州曲阳县西北百四十里又一在浑源州或云并州之镇当主在浑源者
　　其泽薮曰昭余祁
　　正义郑氏康成曰昭余祁在邬【陆氏徳明曰邬县属太原郡】　黄氏度曰昭余祁在汾州介休县水经注汾水于大陵县左迤为邬泽地理志太原郡邬县九泽在北是为昭余祁并州薮也吕氏春秋谓之大昭又侯甲水迳大谷谓之大谷水经祁县故城南自县连延西接邬泽是谓祁薮乐史寰宇记昭余祁俗名邬城泊祁属太原汉故县也
　　案昭余祁在今山西太原府祁县东七里
　　其川虖池呕夷【虖音呼池徒多反呕翁侯反一音区】
　　正义郑氏康成曰虖池出卤城呕夷祁夷与出平舒易氏祓曰虖池河汉志代郡卤城县虖池河东至
　　参合入虖池别从河东至文安入海并州川其河自鴈门县西南流入崞与唐林二县又西南流至忻州秀容县又西南流入定襄县又南流至太原府之盂县又东流至恒州之灵寿真定九门藳城鼓城五县又东流至定州之无极县又东流入深州之饶阳鹿城安平三县又东南流入瀛州之髙阳河间二县又东流入莫州之唐兴及莫县以至任邱文安即汉志所谓至文安入海者也呕夷郑注疑即祁夷出平舒攷汉志代郡平舒县有祁夷水北至桑干入沽唐蔚州兴唐县本代郡地呕夷一名滱水出县西北之高氏山东北流至兴唐县又东流至瀛州之博野东入于河
　　案虖池水在今山西代州繁畤县东北泰戯山至直天津府静海县小直沽入海呕夷水在今大同府蔚州灵邱县西北髙氏山一名唐河至直保定府安州北合于易水　又案郑注疑呕夷为祁夷郦道元注水经以呕夷即滱水师古注汉书则以并州之川为滱二说与郑注不同据水经注滱水出代郡灵邱县髙氏山至长城入于易祁夷水出平舒县至桑干县入湿水则祁夷之流短于滱不足槩一州之川似当以道元师古二说为是但郑说未必无据并存之
　　其浸涞易
　　正义郑氏康成曰涞出广昌易出故安　易氏祓曰涞水汉志代郡广昌县涞水东南至容城入河并州浸案唐蔚州飞狐县即汉广昌县地有飞狐口涞水所出东南流至易州易县又东北流至涞水县又南流入容城县即汉志所谓东至容城入河者也易水汉志易水出涿郡故安县阎乡东至范阳入濡【即涞】并州浸此言易出故安则近幽州之境案唐蔚州飞狐县周属并自县北入妫州之懐戎即古飞狐口易水所出东南流至易州易县至北方是汉涿郡故安县之地又东流至涿州之归义县又东北流入涿州范阳县之南界即汉志所谓至范阳入涞者也　黄氏度曰易水有三皆出易州易县寰宇记北易一名安国河出县西北穷独山水经注所谓濡水也中易出阎乡城寛中谷东南流至古易京城与北易合流入巨马河水经注易水与濡水互摄通称南易出县东南即山燕王仙台东石虎罡东流与雹河防又东至覇州容城县南流入高阳县合滱水水经注又云易水至文安县与虖池合班固阚骃皆以此为南易文安今覇州县并之极东界
　　案涞水即拒马河发源直隶易州广昌县流入紫荆闗过易州西北界至房山县境分为二支一东流涿州经固安县东南入桑干河一南流涞水县经定兴新城入白沟河易水在易州南三十里发源易州寛中谷流至定兴县北河村合拒马河入白沟河
　　其利布帛其民二男三女其畜宜五扰其谷宜五种五义郑氏康成曰五扰马牛羊犬豕五种黍稷麦菽稻也【贾疏六扰中鸡为缓故去之若馈用六谷则兼有苽若民之要用则去苽故知为此五者】总论郑氏康成曰凡九州及山镇泽薮言曰者以其非一表其大者耳诸州界扬荆豫兖雍冀与禹贡畧同青州则徐州地也幽并则青冀之北也无徐梁贾氏公彦曰周之兖州于禹贡侵青徐之地周之青州于禹贡侵豫州之地周之雍豫于禹贡兼梁州之地周之冀州小于禹贡时以北有幽并故也周之九州无徐梁禹贡有徐梁无幽并盖自古皆有九州惟舜时置十二州至夏还为九州【易氏祓曰孔安国以禹贡九州为帝尧之制遂谓治水之后舜分为十二州非也舜典始言肇十有二州次言咨十有二牧然后命禹平水土其先后次第可攷班史言尧遭洪水懐山襄陵天下分絶为十二州使禹治之水土既平更别九州列五服正所以发明当日置州之意】而周之疆域又异也　经于三扰已上则言扰二扰则指畜名三种已上言种二者则指谷名　王氏安石曰九州之序禹贡始于冀次以兖而终于雍职方则始于扬次以荆而终于并者盖禹贡言治水之序职方言逺近之序治水自帝都始然后顺水性所便自下而上故自兖至雍而止以逺近言之则周之徳化自西北而南以南为逺以逺为难至故也始于扬州则以扬在东南次以荆以荆在正南终于并则以并在正北先逺而后近也　薛氏季宣曰冀兖青徐扬荆豫梁雍禹贡之九州也冀豫雍幽营扬兖荆徐尔雅之九州也扬荆豫青兖雍冀幽并职方之九州也郭璞以尔雅所称为商制是商有幽营而无禹贡之梁青周有幽并而无禹贡之徐梁九州之内土髙者宜黍稷下者宜稻麦山气多男泽气多女东南多丝纩西北多织皮先王于民因其东西南北之殊方山谷川浸之异宜男女之异数马牛羊豕之异产黍稷稻梁之异种丹漆丝枲之异利为之脩其教而不易其俗齐其政而不易其宜然后五方之民各安其性乐其业而臻一道同风之治矣李氏嘉防曰周九州与禹贡不同者周时都雍地不可以不广梁州多险阻故合梁雍为一州徐地狭隘故青兼之尧舜都冀地壤最濶人民阜繁至周亦然故冀州分为幽并
　　案禹贡之分九州以山川为界河也海也淮也黒水也此以川为界也岱也荆也衡也华也此以山为界也周官之分九州以八方三河为界正南也正东也正西也正北也此以四正之方为界也东南也东北也此以两隅之方为界也河内也河南也河东也此以三河之地为界也雍州地广故无西北而亦不及西南者是时岭南之地未辟也　职方列举九州所利之物产与禹贡有无多寡不同何也禹贡详邦国之贡物而职方则闾阎所利頼四民所恃以为生其义各异也
　　乃辨九服之邦国方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰卫服又其外方五百里曰蛮服又其外方五百里曰夷服又其外方五百里曰镇服又其外方五百里曰藩服
　　正义郑氏康成曰服服事天子也诗云侯服于周贾氏公彦曰侯之言为王斥甸之言田为王治田出税男之言任也为王任其职理采者事也为王事民以供上卫者为王卫御也蛮近夷狄蛮之言縻以政教縻来之自此已下皆夷狄矣夷者以其在夷狄中故以夷言之镇者以其入夷狄深故须镇守之藩者以其最在外为藩篱故以藩为称也蛮服大司马谓之要服亦是要束为义自侯服已下各举一邉为号皆互通也其夷狄三服亦互相通是以大行人总谓之蕃国世一见也　陈氏傅良曰周天下方七千里大槩与四夷八蛮七闽九貊五戎六狄并言之其实诸侯封守不如是之广也以王制攷之西不尽流沙南不尽衡山东不尽东海北不尽常山凡四海之内絶长补短方三千里且中国壤地亦有戎狄错居其间如淮夷徐戎姜戎之类是也又荆楚之地在江汉间自楚以南悉为百越之地而衡山在楚之极南岂尽入中国之版图邪举一隅则四海可知　郑氏锷曰九州各以其山川画界而九畿自王畿出四面画之地形不能整方九服濶狭相补而足
　　案国语祭公谋父言甸侯宾要荒而以日祭月祀时享嵗贡终王分系之与此异盖国语非也
　　通论蔡氏沈曰禹贡每服五百里五服则二千五百里南北东西相距五千里故益稷篇言弼成五服至于五千然尧都冀州冀之北境并云中涞易亦恐无二千五百里籍使有之亦皆沙漠不毛之地而东南财赋之地则反弃于要荒以地势攷之殊未可晓但意古今地土盛衰不同当舜之时冀北之地未必荒落如后世耳亦犹闽浙之闲旧为蛮夷渊薮而今富庶繁衍遂为上国不可以一时槩也周制九畿曰侯甸男采卫蛮夷镇蕃每畿亦五百里而王畿又不在其中并之则一方五千里四方相距为万里盖倍禹服之数也汉地志亦言东西九千里南北一万三千里先儒皆言禹服之狭而周汉地广或以周服里数皆以方言或以古今尺有长短或以为禹直方计而后世以人迹屈曲取之要之皆非的论盖禹声教所及则地尽四海而其疆理则止以五服为制至荒服之外又别为区画如所谓咸建五长是已周汉则尽其地之所至而疆画之也　邱氏曰职方九服而尚书周官唯曰六服羣辟罔不承徳又曰五服一朝者盖卫服之外圣人虽制之服而不必其来故武成叙诸侯之助祭洛诰称诸侯之和防康王之诰陈诸侯之听命止言五服而已
　　存疑郑氏樵曰禹贡五服周官九服制虽不同详攷之无不合盖禹之五服各五百里自其一面而数之职方九服各五百里自其两面而数之也周之王畿即禹之甸服但不在九服之内王畿之外始列为九服各五百里以两面相方而数之周之侯甸即禹之侯服周之男采即禹之绥服周之卫蛮即禹之要服周之夷镇即禹之荒服大率二畿当一服而周人镇服之外又有五百里之蕃服去王城二千五百里乃九州之外地增于禹贡五百里而已故大行人言九州之外谓之蕃服则九州之外又有五百里之蕃服明矣且禹贡既叙五服又曰东渐于海西被于流沙朔南暨声教讫于四海是九州之外地也又益稷篇曰弼成五服至于五千州十有二师外薄四海咸建五长谓四海之外各建诸侯为之长岂非周之蕃服乎先儒有禹加弼万里周斥封疆之说后人又为图以实之皆攷古未精耳然尚书周官周礼大行人又有六服承辟六服一朝之文何也盖王廵守及于六服言六服则不及夷镇言九州之内则不及镇蕃明矣
　　凡邦国千里封公以方五百里则四公方四百里则六侯方三百里则七伯方二百里则二十五子方百里则百男以周知天下【七伯之七当依注作十一】
　　正义郑氏康成曰以此率徧知四海九州邦国多少之数也方千里者为方百里者百【贾疏方千里开方之百里一截纵横皆为十截十十而百则得为方百里者百】以方三百里之积以九约之得十一有竒云七伯者字之误也【贾疏方三百里三三而九用为方百里者九十九为十一伯余有方百里者一不尽故云十一有竒十一似七字故云字之误也】周九州之界方七千里七七四十九方千里者四十九其一为畿内余四十八八州各有方千里者六一州之中以其千里封公则可四以其千里封侯则可六以其千里封伯则可十一以其千里封子则可二十五以其千里封男则可百　郑氏众曰此制亦见大司徒职诸公之地方五百里诸侯之地方四百里诸伯之地方三百里诸子之地方二百里诸男之地方百里贾氏公彦曰周惟二王后称公今言方千里封公
　　则四公明其法如此耳　林氏椅曰非实有此国也特计其地之广狭所能容耳
　　案州方千里合九州其方三千里王制云尔注谓方七千里七七四十九与彼异
　　辨正朱子语类僴问郑氏谓王制是夏商制中国方三千里周公斥而大之方七千里所以不同如何曰郑氏只文字上説得好看然甚不晓事情且如百里国增到五百里须并四个百里国方做得一国其所并四国又当裂地封之如此则天下诸侯东迁西移改立宗庙社稷皆为骚动矣若如此防去不数大国便无地可容何以处之武王当时封许多功臣之国縁当初灭国者五十得许多空地可封不然则周公太公亦自无安顿处孟子百里之説亦是大纲如此説不是实攷见得古制也　向来陈君举进制度説周礼封疆方五百里是周围五百里径只百二十五里方四百里径只百里方三百里径只七十五里方二百里径只五十里方百里径只二十五里自竒其説与王制相合然本文方千里之地以封公则四公以封侯则六侯之类已有定数此説如何可通况男国二十五里则国君即今之一耆长耳何以为国
　　凡邦国小大相维王设其牧制其职各以其所能制其贡各以其所有
　　正义郑氏康成曰相维谓大国比小国小国事大国各有属相维聨也【案相维如相朝相聘相媵相吊救烖恤患及奉王命以讨有罪之类】设其牧者选诸侯之贤者为牧使牧理之职牧监参伍之属用能所任秩次【贾疏注谓用其能者能称职则以次禄秩之】所有国之地物所有【贾疏即太宰九贡小行人春入贡及禹贡厥篚厥贡之类】
　　案观此经则大行人六服所贡各主一物乃入见时贡而非嵗贡之常可知矣
　　通论贾氏公彦曰王制五国以为属属有长十国以为连连有帅三十国以为卒卒有正二百一十国以为州州有伯亦相维之义牧即大宰建其牧是也
　　王将廵守则戒于四方曰各脩平乃守攷乃职事无敢不敬戒国有大刑
　　正义郑氏康成曰乃犹女也守谓国竟之内职事所当共具
　　及王之所行先道帅其属而廵戒令【先悉荐反】
　　正义郑氏康成曰先道先由王所从道居前廵其前日所戒之令
　　王殷国亦如之
</div>
    <div class="pagination">
<a href="钦定周官义疏_page69.html">上一页</a><span>...</span><a href="钦定周官义疏_page65.html">65</a><a href="钦定周官义疏_page66.html">66</a><a href="钦定周官义疏_page67.html">67</a><a href="钦定周官义疏_page68.html">68</a><a href="钦定周官义疏_page69.html">69</a><span class="current-page">70</span><a href="钦定周官义疏_page71.html">71</a><a href="钦定周官义疏_page72.html">72</a><a href="钦定周官义疏_page73.html">73</a><a href="钦定周官义疏_page74.html">74</a><a href="钦定周官义疏_page75.html">75</a><span>...</span><a href="钦定周官义疏_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
