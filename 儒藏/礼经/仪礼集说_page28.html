<!DOCTYPE html>
<html>
<head>
    <meta charset="UTF-8">
    <title>仪礼集说 - 第 28 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 28 页/共 95 页</h1>
    <div class="content">　　若有诸公则先卿献之如献卿之礼【先悉荐反】
　　此礼通五等侯国言之故于诸公云若有盖上公之国乃有四命之孤侯伯以下则无之也先卿献之谓先献公乃献卿亦既献则升就席不与卿序升也
　　席于阼阶西北面东上无加席
　　席之于此以其尊于卿而不与之序也阼阶之西于君席为西南直其左也诸公在君之左卿在君之右盖以左为尊也东上者亦统于君也无加席者以太近于君故设时即不敢与之同而不待其辞也上为卿设重席而已而于公乃云无加席者明其尊于卿若或于君所而用两席焉则当有加席而非重也礼加席尊于重席
　　右主人献诸公卿
　　小臣又请腾爵者二大夫腾爵如初
　　上经云皆致是犹有一奠觯未举也小臣又请之者此腾觯之节耳盖向者公命皆致今犹有一奠觯若惟命长致则奠觯无矣故于是时不以奠觯之有无皆当腾爵盖以为节也初执觯待于洗南以上之仪
　　请致者若命长致则腾爵者奠觯于篚【长知丈反下并同】注曰命长致者使长者一人致也
　　继公谓长二人中之尊者命长致云若则或有命皆致者矣盖说屦升坐以前君凡三行酬则大夫所致者当有三爵然大夫致爵之节惟止于再故公之命致爵者或前多则后寡或前竒则后偶皆互为进退以取足于三觯之数使之无过与不及耳此经之所明言者乃前多后寡者也其所不见者则皆言若以包之若然则此时之当致者盖有定数而小臣犹请之者当由君命而不敢自専也
　　一人待于洗南
　　注曰不致者
　　长致致者阼阶下再拜稽首公荅再拜洗象觯升实之坐奠于荐南降与立于洗南者二人皆再拜稽首送觯公荅再拜
　　注曰奠于荐南者于公所用酬賔觯之处
　　继公谓不致者亦拜以始者并受君命冝终之也亦拜于阼阶下
　　右下大夫再腾觯于公
　　公又行一爵若賔若长唯公所酬以旅于西阶上如初疏曰初为宾举旅之礼
　　继公谓先若二人致则此一爵乃先致者之下觯先若一人致则此乃后致者之上觯也长公若卿之尊者也至是云若长者公卿已在堂故君得酬之君酬之是亦賔之也故其为礼与正賔同此酬主于公若卿乃或又酬賔者容遂尊者之所欲耳公卿既受献君乃为之举酬礼之序也下于大夫之礼亦然旅者賔则以酬长长则以酬賔在堂者酬讫大夫乃升受旅以辩
　　大夫卒受者以虚觯降奠于篚
　　言大夫卒受以见士不与也
　　右公为诸公卿举旅
　　主人洗升献大夫于西阶上
　　不言酌散者可知也后皆放此大夫中下大夫也中大夫即小卿
　　大夫升拜受觚主人拜送觚
　　拜位亦如献賔
　　大夫坐祭立卒爵不拜既爵主人受爵大夫降复位献而不拜既爵亦差卑也
　　胥荐主人于洗北西面脯醢无脀【脀之丞反】
　　注曰脀俎实
　　继公谓宰夫士也先大夫荐之者以其为主人异之也不于賔酢而荐之者以其爵本贱也宰夫之位本在西方亦以其为主人故至是而荐之于洗北因使之易位焉其意与卿大夫士既献而易位者同洗北于正主阼阶东之位为近主人居之亦宜也荐西面主人在其东也无脀者贱也自卿已下已无脀矣乃于主人见之者嫌其与宾行礼或当有之胥亦宰胥也
　　辩献大夫遂荐之继賔以西东上
　　辩献乃布席布席然后荐是皆变于卿者也继賔以西东上言其荐之次也其席亦如之主人辩献大夫则降奠爵于篚而立于洗北之位下礼放此
　　卒射人乃升大夫大夫皆升就席
　　卒谓荐毕也言此者为下节也后类此而不见者以意求之
　　右主人献大夫
　　席工于西阶上少东乐正先升北面立于其西小臣纳工工四人二瑟小臣左何瑟面鼓执越内右手相入升自西阶北面东上坐小臣坐授瑟乃降【何户我反相息亮反】乐正先升亦变于射礼也北面立于其西亦与大射仪乐正立于西阶东之文互见也君与臣燕其礼轻故工但用四人而已面鼓亦变于射也乃降谓相者四人俱降也此诸侯之小臣乃多于周官所言天子小臣之数亦其异者也序官云小臣上士四人
　　工歌鹿鸣四牡皇皇者华【华音花】
　　春秋传曰文王大明緜两君相见之乐是诸侯之乐自大雅而下皆得用之此君与臣燕其礼轻故但自小雅而下而先歌此三篇也其意与乡饮酒息司正而用乡乐之意同
　　卒歌主人洗升献工
　　此不辨工之为大师与否皆为之洗以其取觚于洗西之篚宜因而洗之也下洗献笙其义亦然郷饮酒乡射非献大师则不洗者以其取爵于上篚故不特为贱者降也
　　工不兴左瑟一人拜受爵主人西阶上拜送爵荐脯醢使人相祭卒爵不拜主人受爵众工不拜受爵坐祭遂卒爵辩有脯醢不祭主人受爵降奠于篚
　　工之长云不兴此云坐祭遂卒爵文互见也
　　右工歌
　　公又举奠觯唯公所赐以旅于西阶上如初
　　赐与酬其礼同特经之立文异耳言唯公所赐则是觯或及于大夫矣以此节为大夫举旅故也
　　卒
　　卒旅毕也
　　右公为大夫举旅
　　笙入立于县中奏南陔白华华黍【县音白华音花】
　　注曰县中县中央也乡饮酒礼曰磬南北面
　　继公谓此云县中盖与乡饮酒磬南北面之文互见也磬南而云县中者县主于磬也
　　主人洗升献笙于西阶上一人拜尽阶不升堂受爵降主人拜送爵阶前坐祭立卒爵不拜既爵升授主人末句之下当有爵字如乡饮酒乡射礼之所云此文脱耳
　　众笙不拜受爵降坐祭立卒爵辩有脯醢不祭乃闲歌鱼丽笙由庚歌南有嘉鱼笙崇邱歌南山有防笙由仪遂歌乡乐周南闗雎葛覃卷耳召南鹊巢采蘩采苹【闲古苋反丽力驰反卷九转反召上照反】
　　此云歌故曰乡乐文顺也
　　大师告于乐正曰正歌备乐正由楹内东楹之东告于公乃降复位
　　由楹内堂上东行者之节也必着之者以其立于堂防嫌或由便而自楹外过也告于公亦北面不告賔者臣统于君与郷礼异也云复位则是反其初位矣初位未详其处乡饮酒注云乐正降立西阶东北面
　　右笙闲合
　　射人自阼阶下请立司正公许射人遂为司正
　　射人以君三举觯正礼已备虑在堂者或有不安之心故请立司正以安之公许而射人即自为司正不待君命之者以其有常职故也
　　司正洗角觯南面坐奠于中庭升东楹之东受命西阶上北面命卿大夫君曰以我安卿大夫皆对曰诺敢不安
　　中庭亦南北之中盖阼阶前也司正不位于阶闲者以燕亦有时而射宜辟之也洗角觯为将酌也奠之乃升受命者君命尊不敢执觯由便以受之也受命亦北面以我安云者若曰以我为司正所以安汝也盖逹君之意而自为之辞大射仪曰命賔诸公卿大夫此不言賔诸公者文省耳下文放此敢不者奉命之辞
　　司正降自西阶南面坐取觯升酌散降南面坐奠觯右还北面少立坐取觯兴坐不祭卒觯奠之兴再拜稽首左还南面坐取觯洗南面反奠于其所【还并音旋】
　　注曰坐奠觯于中庭故处
　　继公谓南面坐奠觯以向者南面取之故也或其节当然与卒觯北面奠意亦如此将于觯南北面则右还于觯北南面则左还皆欲从觯东往来也必从觯东者变于在堂者升席降席之仪而由上也司正之位东上少立者定其位也再拜稽首谢君恵也酒君物也
　　右立司正安诸臣
　　升自西阶东楹之东请彻俎降公许【彻直列反下同】
　　此降乃衍文大射仪无之向者司正受命安賔诸公卿大夫賔奉命而不敢辞以俎今司正请彻之所以达其意
　　告于賔賔北面取俎以出膳宰彻公俎降自阼阶以东告于賔亦西阶上北面告之既则降燕賔乃执俎而出者臣也出授从者膳宰彻公俎降自阼阶者为其已为君物也
　　卿大夫皆降东面北上
　　疏曰东面北上西阶下位也
　　右彻俎
　　賔反入及卿大夫皆说屦升就席公以賔及卿大夫皆坐乃安【说吐活反】
　　防曰少仪云排阖说屦于户内者一人而已彼据尊者坐在室则说屦于户内今此燕在堂上则君尊说屦于堂上席侧可知
　　继公谓賔入少立于卿之北司正升賔賔乃及卿大夫说屦而升也云公以賔及卿大夫皆坐则是自此以前虽公于无事时亦立也乃安谓賔及卿大夫之心至是乃安也自此以后有升降而行礼者皆跣也至醉而退乃屦
　　羞庶羞
　　注曰羞进也庶众也庶羞众珍味可进者也所进众羞谓狗胾醢
　　疏曰此及大射其牲皆用狗故知有此狗胾也继公谓亦先賔乃及公而后及其余未献士而羞此则是不及于在下者矣
　　大夫祭荐
　　献时不得祭荐故至是乃为之必祭之者宜终此礼然后可以食庶羞也
　　司正升受命皆命君曰无不醉賔及卿大夫皆兴对曰诺敢不醉皆反坐
　　注曰皆命者命賔命卿大夫也起对必降席
　　继公谓惟云受命皆命又不着其所如上文可知既对则司正降而复位
　　右说屦升坐
　　主人洗升献士于西阶上士长升拜受觚主人拜送觚士坐祭立饮不拜既爵其他不拜坐祭立饮【长知丈反】注曰他谓众士也亦升受爵不拜
　　继公谓不言主人受爵及士降又其他不拜之下不言受爵皆以其可知也
　　乃荐司正与射人一人司士一人执幂二人立于觯南东上
　　注曰天子射人司士皆下大夫二人诸侯则上士其人数亦如之司正为上
　　防曰此等皆士而先荐者皆有事故也司士掌羣士爵禄废置之事为士中之尊故也云司正为上者以其为庭长故也
　　继公谓此皆士也献与士序每献则荐之荐不与士序者亦异之也司士之位正当觯南射人而下以次而西执幂者既荐则复立于尊南
　　辩献士士既献者立于东方西面北上乃荐士
　　注曰每已献而即位于东方盖尊之毕献荐于其位继公谓士既献立于东方与大夫辩献而位于上者意微相类东方稍近于君故既献而立于此所以尊之此易位当亦有命之者非必士之自往
　　祝史小臣师亦就其位而荐之
　　注曰亦者亦士也次士献之辩献乃荐也不变位位自在东方
　　疏曰上设位时祝史在门东小臣在东堂下
　　继公谓此见其既献而不变位耳其献则当与士序
　　主人就旅食之尊而献之旅食不拜受爵坐祭立饮注曰亦毕献乃荐之主人执虚爵奠于篚复位继公谓此尊北面则南乡酌之也献之于尊南亦西南面既授则西面不洗者因献士之爵而遂用之不复别取于篚也凡取爵于下篚虽所为酌者贱亦必为之洗旅食者与士异尊矣乃继士献之而遂因士爵且不殊其长皆略贱也
　　右主人献士
　　若射则大射正为司射如乡射之礼
　　注曰大射正射人之长者也如者如其告弓矢既具至退中与算也纳射器而张侯其告请先于君乃以命宾及卿大夫其为司正者亦为司马君与賔为耦郷射记自君射至龙旜亦其异者也荐旅食乃射者是燕射主于饮酒
　　继公谓此大射正即上经所谓射人一人者也此记及乡射记言君燕射之仪与大射仪略同乃云如乡射之礼者以其惟一侯侯道五十弓而射器皆在堂西也如是则自君射之外凡他礼皆与乡射大同小异而于大射则或有不可以相通者此所以惟蒙乡射礼也先彻阶间之县迁于东方乃张麋侯纳射器其再射即用乐行之亦其异者　案注云纳射器而张侯其为司正者亦为司马君与賔为耦言其与乡射同者也云其告请先于君乃以命賔及卿大夫言其与乡射异者也又云乡射记自君射至龙旜亦其异者也详其意盖谓国中若郊若竟君皆得而燕射如乡射之礼惟旌与中则异于乡射者也此意与彼记之注不同疑此为得之但其前以乡射礼为据谓此亦纳射器乃张侯似未为当乡射于纳射器之后云命张侯者谓繋左下纲耳非谓始张侯也恐不必以之为据此礼则当先彻阶前之县迁于东方乃始张麋侯赤质并繋左下纲其侯道亦惟五十弓而已既张侯乃纳射器其节盖与乡射不得不异郑氏于此盖偶攷之不详耳
　　右燕射
　　賔降洗升腾觚于公【觚当之豉反】
</div>
    <div class="pagination">
<a href="仪礼集说_page27.html">上一页</a><span>...</span><a href="仪礼集说_page23.html">23</a><a href="仪礼集说_page24.html">24</a><a href="仪礼集说_page25.html">25</a><a href="仪礼集说_page26.html">26</a><a href="仪礼集说_page27.html">27</a><span class="current-page">28</span><a href="仪礼集说_page29.html">29</a><a href="仪礼集说_page30.html">30</a><a href="仪礼集说_page31.html">31</a><a href="仪礼集说_page32.html">32</a><a href="仪礼集说_page33.html">33</a><span>...</span><a href="仪礼集说_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
