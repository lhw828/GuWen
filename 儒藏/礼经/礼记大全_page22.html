<!DOCTYPE html>
<html>
<head>
    <meta charset="UTF-8">
    <title>礼记大全 - 第 22 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记大全 - 第 22 页/共 56 页</h1>
    <div class="content">　　列谓大小之等差也
　　乃命同姓之邦共寝庙之刍豢
　　人本乎祖故祖庙之牲使同姓诸侯供之
　　命宰歴卿大夫至于庶民土田之数而赋犠牲以共山林名川之祀
　　歴者序次其多寡之数也
　　凡在天下九州之民者无不咸献其力以共皇天上帝社稷寝庙山林名川之祀
　　礼有五经莫重于祭故也【临川吴氏曰上文言天帝社稷之牲赋之诸侯寝庙之牲赋之同姓之邦山林名川之牲赋之卿大夫至于庶民此言凡在则总上三者而言之葢诸侯之列同姓之邦及卿大夫等所供亦皆出于民力故言所以供皇天上帝社稷寝庙山林名川之祀者是天下九州之民无不咸献其力也】
　　季冬行秋令则白露蚤降介虫为妖四鄙入保
　　畏介虫为兵之象也戌土之气所应
　　行春令则胎夭多伤
　　胎未生者夭方生者
　　国多固疾
　　固谓久而不差辰土之气所应
　　命之曰逆
　　以嵗终而行嵗始之令也
　　行夏令则水潦败国时雪不降氷冻消释
　　火夺水之令也未土之气所应【严陵方氏曰介虫之性辨于物以敛藏之气不厚故反为妖也四鄙入保葢畏兵之象以秋为金故也疾谓之固则其疾久而不瘥故也夫冬者嵗之终春者嵗之始嵗终而行嵗始之令故命之曰逆水潦盛昌葢夏之时然也故行夏令则水潦败国冬者雪之时故谓之时雪时雪不降氷冻消释则盛阳烁之故也○新定顾氏曰月令当取其体天行事之大意先王亦有至日闭关之事谓如一嵗之内因天时提撕事务一巡又且过得几时到那时节又整一巡如春行庆赏刑以秋冬此是因天时整顿大纲若他时有紧切合即施行者亦岂一一待那时方行】





　　礼记大全卷六
<经部,礼类,礼记之属,礼记大全>
　　钦定四库全书
　　礼记大全卷七
　　明　胡广等　撰
　　曾子问第七【金华应氏曰曾子以笃慤醇至之资而为濳心守约之学其于身也反观内省而益加以传习讲贯之功其于礼也躬行实践而又不废乎旁搜博考之力订之以耳日之所见闻隠之于心思之所防虑知天下之义理无尽而事物者亦日新而无穷有非夫人意料之所可及者其或讲明之不素而猝然遇之则其处之未究其精微而应之必无以中其肯綮故靡举丧祭吉凶杂出不齐之事而问于圣人其变故似异而可骇其节目似同而不必辨其纤悉委折又似细而不足忧夫子随事剖析而决其疑遂使千百载之下遇变事而知其权者亦如处约事而不失其经焉此皆其问答讲明之功也其后真积力乆夫子语以一贯随声响答畧无留难其见益髙矣】
　　曽子问曰君薨而世子生如之何孔子曰卿大夫士从摄主北面于西阶南大祝裨【皮】冕执束帛升自西阶尽等不升堂命毋【无】哭
　　摄主上卿之代主国事者也裨冕者天子诸侯六服大裘为上其余为裨服裨衣而着冕故云裨冕也等即阶也
　　祝声三【去声】告曰某之子生敢告升奠币于殡东几上哭降众主人卿大夫士房中皆哭不踊尽一哀反位遂朝奠小宰升举币
　　祝为噫歆之声者三以警动神聴乃告之也噫是叹恨之声歆者欲其歆飨之义也某夫人之氏也房中妇人也升举币举而埋之两阶之间也
　　三日众主人卿大夫士如初位北面大宰大宗大祝皆裨冕少师奉【上声】子以衰【催】祝先子从【去声】宰宗人从【去声】入门哭者止子升自西阶殡前北面祝立于殡东南隅祝声三【去声下同】曰某之子某从执事敢见【形甸反】子拜稽颡哭祝宰宗人众主人卿大夫士哭踊三者三降东反位皆袒子踊房中亦踊三者三袭衰杖奠出大宰命祝史以名徧告于五祀山川
　　如初位者如初告子生之位次也少师主养子之官奉子以衰服承借而捧之也告曰夫人某氏之子某从执事宰宗人等敢见子名则大宰所立也告讫捧子之人拜而稽颡且哭凡踊三度为一节如此者三故云三者三降东反位者堂上人皆从西阶降而反东在下者亦皆东而反其朝夕之哭位也踊而袭衰杖成其为子之礼也奠出朝奠毕而出也【严陵方氏曰君薨凶事也凶事人之所哀世子生吉事也吉事人之所乐君子行礼于此可不慎哉是以裨冕吉服也衰杖则凶服也毋哭吉礼也稽颡则凶礼也于是则或裨冕或衰杖或命毋哭或拜稽颡岂非处之以吉凶之间也○山阴陆氏曰如初位则北面可知又言北面着子虽幼莫不臣也少师奉子言师着一日不敢无师傅也不言大师奉子以衰嫌防】
　　曽子问曰如已葬而世子生则如之何孔子曰大宰大宗从大祝而告于祢三月乃名于祢以名徧告及社稷宗庙山川
　　告于祢告其主也此时神主在殡宫因见祢而立其名故云乃名于祢也【山阴陆氏曰徧告同盟诸侯知然者以言及社稷宗庙山川知之也上于诸侯非不告也下于诸侯非不告也其主言者同盟诸侯尔】
　　孔子曰诸侯适天子必告于祖奠于祢冕而出视朝命祝史告于社稷宗庙山川乃命国家五官而后行道而出告者五日而徧过是非礼也凡告用牲【制】币反亦如之
　　告于祖亦告于祢奠于祢亦奠于祖也奠者奠币为礼而告之也视朝听事之后即徧告羣祀戒命五大夫之职事使无废防也诸侯有三卿五大夫道而出者祖祭道神而后出行也五祀之行神则在宫内月令冬祀行是也丧礼毁宗躐行则行神之位在庙门外西方若祭道路之行神谓之軷于城外委土为山之形伏牲其上祭告礼毕乘车轹之而遂行也其神曰累其牲天子犬诸侯羊卿大夫酒脯而已长一丈八尺为制币【临川吴氏曰反亦如之谓亲告祖祢又命祝史徧告视朝而入也○山阴陆氏曰祖言告祢言奠尊祖而亲祢也】
　　诸侯相见必告于祢朝服而出视朝命祝史告于五庙所过山川亦命国家五官道而出反必亲告于祖祢乃命祝史告至于前所告者而后听朝而入
　　上章言冕而出视朝此言朝服而出视朝者按觐礼侯氏裨冕令敬君欲豫习其礼故冕服以视朝诸侯相朝非君臣也故但朝服而已诸侯朝服冠缁衣素裳而聘礼云诸侯相聘皮弁服则相朝亦皮弁服矣天子以皮弁服视朝故谓之朝服也【严陵方氏曰曲礼曰夫为人子者出必告反必面诸侯之出必告于祖奠于祢反亦如之盖事死如事生也而又及于社稷山川者推事亲之道以事神也然于适天子则其礼详与诸侯相见则其礼畧岂非所见之人有轻重故其礼不能无隆杀与五官即王制下大夫五人是也五庙即王制二昭二穆与太祖之庙而五是也】
　　曽子问曰并有丧如之何何先何后孔子曰葬先轻而后重其奠也先重而后轻礼也自啓及葬不奠行葬不哀次反葬奠而后辞于殡【賔】遂修葬事其虞也先重而后轻礼也
　　曽子问同时有父母或祖父母之丧先后之次如何孔子言葬则先母而后父奠则先父而后母自从也从啓母殡之后及至葬柩欲出之前惟设母啓殡之奠朝庙之奠及祖奠遣奠而已不于殡宫为父设奠故云自啓及葬不奠谓不奠父也次者大门外之右平生待賔客之处柩至此则孝子悲哀柩车暂停今为父丧在殡故行葬母之时孝子不得为母伸哀于所次之处故柩车不暂停也及葬母而反即于父殡设奠告语于賔以明日啓父殡之期賔出之后孝子遂修营葬父之事也葬是夺情之事故先轻奠是奉养之事故先重也虞祭亦奠之类故亦先重【张子曰古者掘圹而葬既并有丧则先葬者必不复土以待后葬者之入相去日近故也○马氏曰葬者送终之道也人子之心所弗忍也君子于其弗忍也所以先轻而后重】
　　孔子曰宗子虽七十无无主妇非宗子虽无主妇可也宗子领宗男于外宗妇领宗女于内礼不可缺故虽七十之年犹必再娶然此谓大宗之无子或子防者若有子有妇可传继者则七十可不娶矣【严陵方氏曰为庶子之宗者谓之宗子为庶妇之主者谓之主妇宗子承家主祭于外而主妇则助之于内者也故宗子虽七十不可以无主妇】
　　曽子问曰将冠【去声】子冠者至揖让而入闻齐衰大功之丧如之何孔子曰内丧则废外丧则冠而不醴彻馔而埽【去声】即位而哭如冠者未至则废
　　冠者賔与赞礼之人也此人已及门而与主人揖让以入矣主人忽闻齐衰大功之丧何以处之夫子言若是大门内之丧则废而不行以冠礼行之于庙庙在大门之内吉凶不可同处也若是大门外之丧丧在他处可以加冠但冠礼三加之后设醴以礼新冠之人今值凶事止三加而止不醴之也初欲迎賔之时醴及馔具皆陈设今悉彻去又埽除冠之旧位使净洁更新乃即位而哭如賔与赞者未至则废也【严陵方氏曰门内之治恩掩义门外之治义断恩礼所以行义而已故冠礼内丧则废以其义有所屈故也外丧则冠以其义有所伸故也然而虽冠而不醴以其变常而为之杀也】
　　如将冠子而未及期日而有齐衰大功小功之丧则因丧服而冠除丧不改冠乎孔子曰天子赐诸侯大夫冕弁服于大庙归设奠服赐服于斯乎有冠醮无冠醴父没而冠则已冠埽【去声】地而祭于祢已祭而见【形甸反】伯父叔父而后飨冠者
　　未及期日在期日之前也因丧服而冠者因着丧之成服而加丧冠也此是孔子之言曽子又问他日除丧之后不更改易而行吉冠之礼乎孔子答云诸侯及大夫有防弱未冠总角从事至当冠之年因朝天子天子于大庙中赐冕服弁服其受赐者荣君之命归即设奠告庙服所赐之服矣于此之时惟有冠之醮无冠之醴醮是以酒为燕饮醴则独礼受服之人也其礼如此安得有除丧改冠之礼乎父没而冠谓除丧之后以吉礼礼冠者盖齐衰以下可因丧服而冠斩衰不可○疏曰吉冠是吉时成人之服丧冠是丧时成人之服谓之醮者酌而无酬酢曰醮醴重而醮轻者醴是古之酒故为重醮之所以异于醴者三加之后总一醴之醮则毎一加而行一醮也
　　曽子问曰祭如之何则不行旅酬之事矣孔子曰闻之小祥者主人练祭而不旅奠酬于賔賔弗举礼也昔者鲁昭公练而举酬行旅非礼也孝公大祥奠酬弗举亦非礼也
　　曽子问祭而不行旅酬之礼何祭为然孔子言惟小祥练祭为然不旅者不旅酬也奠酬于賔奠其酬爵于賔前也賔弗举者賔不举以旅也言此祭主人得致爵于賔賔不可举此爵而行旅酬此礼也大祥则可旅酬矣孝公隠公之祖○朱子曰旅众也酬导饮也旅酬之礼賔弟子兄弟之子各举觯于其长而众相酬盖宗庙之中以有事为荣故逮及贱者使亦得以伸其敬也又曰主人酌以献賔賔酢主人曰酢主人又自饮而复饮賔曰酬主人自饮者是导賔使饮也但賔受之却不饮奠于席前至旅时亦不举又自别举爵【严陵方氏曰昭公未可为而为之则于礼为不及孝公可以为而不为则于礼为过过犹不及故皆以为非礼也然而不及于礼为近于薄过于礼为近于厚故于昭公则言非礼于孝公则曰亦而已】
　　曽子问曰大功之丧可以与【去声】于馈奠之事乎孔子曰岂大功耳自斩衰以下皆可礼也曽子曰不以轻服而重相为乎孔子曰非此之谓也天子诸侯之丧斩衰者奠大夫齐衰者奠士则朋友奠不足则取于大功以下者不足则反之
　　馈奠奠于殡也大夫朔望皆有殷奠士惟月朔其礼盛故执事者众曽子问已有大功之丧可与他人馈奠之事乎孔子将谓曾子问已有大功之丧得为大功者馈奠否故答云岂但大功自斩衰以下皆可礼也言身有斩衰所为者斩衰身有齐衰所为者齐衰皆可与其馈奠孔子是据所服者言之曽子又不悟此防将谓言他人乃曰不太轻已之服而重于相为乎孔子乃答云非此为他人之谓也谓于所为服者也凡丧奠主人以悲哀不暇执事故不亲奠天子诸侯之丧诸臣皆斩衰故云斩衰者奠大夫则兄弟之服齐衰者奠士不以齐衰者奠避大夫也故朋友奠人不充数则取大功以下又不足则反取大功以上也○疏曰反之者反取前人执事者充之
　　曽子问曰小功可以与于祭乎孔子曰何必小功耳自斩衰以下与祭礼也曽子曰不以轻丧而重祭乎孔子曰天子诸侯之丧祭也不斩衰者不与祭大夫齐衰者与祭士祭不足则取于兄弟大功以下者
　　大防与上章同但此问与于祭则是虞与卒哭之祭【严陵方氏曰此与祭盖丧祭尔非吉祭也故自斩衰以下皆与以服重者与祭乃所以重其祭也曾子反以为轻丧盖失之矣　临川呉氏曰斩衰之服重于虞卒哭之祭孔子云斩衰以下皆可与执祭事故曾子怪问不太轻其服之重者而重其祭之轻者乎】
　　曾子问曰相识有丧服可以与于祭乎孔子曰缌不祭又何助于人
　　所知识之人有祭事而已有丧服可以助为之执事否夫子言已有缌麻之服服之轻者也尚不得自祭己之宗庙何得助他人之祭乎【严陵方氏曰此所谓祭盖吉祭也故虽缌麻之轻亦不与○张子曰丧不贰事则祭虽至重亦有所不可行盖祭而诚至则哀亡矣祭而诚不至不如不祭之为愈】
　　曾子问曰废丧服可以与于馈奠之事乎孔子曰説【脱】衰与奠非礼也以摈相【去声】可也
　　废犹除也馈奠在殡之奠也不问吉祭而问丧奠曾子之意谓方除丧服决不可与吉礼疑可与馈奠也夫子言方説衰即与奠是忘哀太速故言非礼也摈相事轻亦或可耳【严陵方氏曰馈奠虽凶事然非己丧也故脱衰而与奠为非礼若夫以摈相则非行事之正故于礼或可○临川呉氏曰曾子初问自大功之丧始者盖以斩衰服重决不可为人执事疑大功之服稍轻或不可与他人馈奠而孔子答以有服之人但可为所为服者奠则知不可为他人矣曾子乃疑小功之服又轻于大功或可与他人丧祭孔子又答以有服之人止可为所为服者祭则知小功亦不可为他人执事矣曾子又疑缌服尤轻于小功或可与所识者之吉祭而孔子又答以不可以上曾子三问于丧服则先大功次小功次缌服由重以渐而轻也于为人则先殡奠次丧祭次吉祭由凶以渐而吉也曾子既知此遂疑新除丧服之后或可与人馈奠孔子亦以为不可而但许其可以摈相可也者畧许之而不深许之则不若并摈相亦不为之为得】
　　曾子问曰昏礼既纳币有吉日女之父母死则如之何孔子曰壻使人吊如壻之父母死则女之家亦使人吊父丧称父母丧称母父母不在则称伯父世母壻已葬壻之伯父致命女氏曰某之子有父母之丧不得嗣为兄弟使某致命女氏许诺而不敢嫁礼也壻免丧女之父母使人请壻弗取【上声】而后嫁之礼也
　　有吉日者期日已定也彼是父丧则此穪父之名吊之彼是母丧则此称母之名吊之父母或在他所则称伯父伯母名如无伯父母则用叔父母名可知壻虽已葬其亲而丧期尚远不欲使彼女失嘉礼之时故使人致命使之别嫁他人某之子此某字是伯父之名不得嗣为兄弟者言继此不得为夫妇也夫妇同等有兄弟之义亦亲之之辞不曰夫妇者未成昏嫌也使某致命此某字是使者之名致如致仕之致谓致还其许昏之命也女氏虽许诺而不敢以女嫁于他人礼也及壻祥禫之后女之父母使人请壻成昏壻终守前説而不取而后此女嫁于他族礼也【严陵方氏曰夫唱而妇和兄先而弟后则夫妇固有兄弟之义故此言不得嗣为兄弟也诗不云乎宴尔新昏如兄如弟以是而已】
　　女之父母死壻亦如之
　　女之父母死女之伯父致命于男氏曰某之子有父母之丧不得嗣为兄弟使某致命男氏许诺而不敢娶女免丧壻之父母使人请女家不许壻然后别娶也
　　曾子问曰亲迎【去声】女在涂而壻之父母死如之何孔子曰女改服布深衣缟总以趋丧女在涂而女之父母死则女反
　　嫁服士妻禒衣大夫妻展衣卿妻鞠衣改服更其嫁服也衣与裳相连而前后深邃故曰深衣缟生白绢也总束发也长八寸布为深衣缟为总妇人始丧未成服之服也故服此以奔舅姑之丧女子在室为父三年父卒亦为母三年已嫁则期今既在涂非在室矣则止用奔丧之礼而服期改服亦布深衣缟总也【严陵方氏曰丧者人之所自尽故不可以婚姻之礼废○山阴陆氏曰女改服布深衣言布不言麻深衣之麤者也】
　　如壻亲迎女未至而有齐衰大功之丧则如之何孔子曰男不入改服于外次女入改服于内次然后即位而哭曾子问曰除丧则不复昏礼乎孔子曰祭过时不祭礼也又何反于初
　　此齐衰大功之丧谓壻家也改服改其亲迎之服而服深衣于门外之次也女谓妇也入门内之次而以深衣更其嫁服也此特问齐衰大功之丧者以小功及缌轻不废昏礼礼毕乃哭耳若女家有齐衰大功之丧女亦不反归也曾子又问除丧之后岂不复更为昏礼乎孔子言祭重而昏轻重者过时尚废轻者岂可复行乎然此亦止谓四时常祭耳禘祫大祭过时犹追也
　　孔子曰嫁女之家三夜不息烛思相离【去声】也取【去声】妇之家三日不举乐思嗣亲也三月而庙见【形□反】称来妇也择日而祭于祢成妇之义也
　　思相离则不能寝寐故不灭烛思嗣亲则不无感伤故不举乐此昏礼所以不贺也成昏而舅姑存者明日妇见舅姑若舅姑已殁则成昏三月乃见于庙祝辞告神曰某氏来妇来妇言来为妇也盖选择吉日而行此礼庙见祭祢即是一事非见庙之后更择日而祭也成妇之义者成盥馈之礼之义也【严陵方氏曰不息烛则不寝故也不举乐则不乐故也夜而不寝则相离之思无时而懈日而不乐则嗣亲之思无时而散妇人谓嫁曰归故于庙见称来妇士昏礼所谓某氏来妇是矣祭于祢以成妇之义言祢则皇姑从可知○临川吴氏曰妇以共养舅姑为义生既不获共养故必庙见以祭如生之盥馈然然后为妇共养之义完备而无亏欠也故曰成】
　　曽子问曰女未庙见而死则如之何孔子曰不迁于祖不祔于皇姑壻不杖不菲【扶畏反】不次归葬于女氏之党示未成妇也
　　不迁于祖不迁柩而朝于壻之祖庙也不祔于皇姑以未庙见故主不得祔姑之庙也壻齐衰期但不杖不草屦不别处哀次耳女之父母自降服大功
　　曾子问曰取【去声】女有吉日而女死如之何孔子曰壻齐衰而吊既葬而除之夫死亦如之
　　若夫死女以斩衰徃吊既葬而除也【严陵方氏曰以其尝请期故齐衰而吊然未成妇也故既而除之】
　　曾子问曰丧有二孤庙有二主礼与【平声】孔子曰天无二日土无二王尝禘郊社尊无二上未知其为礼也二孤二主当时有之曾子疑其非礼故问夫子言天犹不得有二日土犹不得有二王尝禘郊社祭之重者各有所尊不可混并而祭之丧可得有二孤庙可得有二主乎非礼明矣【临川吴氏曰上天之照万物者唯一日下土之君万邦者唯一王祫尝之所尊唯一太祖禘祭之所尊唯一所自出之帝郊之所尊唯一上帝社之所尊唯一后土所尊之神在上无或有与同者故曰无二上若日若王若四祭之上神皆唯有一而无二况主防之孤依神之主而可二乎】
　　昔者齐桓公亟【噐】举兵作伪主以行及反藏诸祖庙庙有二主自桓公始也
　　师行而载迁庙之主于齐车示有所尊奉也旣作伪主又藏于庙是二失矣
　　丧之二孤则昔者卫灵公适鲁遭季桓子之丧卫君请吊哀公辞不得命公为主客入吊康子立于门右北面公揖让升自东阶西乡客升自西阶吊公拜兴哭康子拜稽颡于位有司弗辩也今之二孤自季康子之过也国君吊邻国之臣尊卑不等卫君吊而哀公为主礼也礼大夫既殡而君来吊主人门右北面哭拜稽颡今既哀公为主主则拜賔康子但当哭踊而已乃拜而稽颡于位是二孤矣当时有司不能论而正之遂至循袭为常变礼之失由于康子上章言自桓公始此不言始而言过者孔子康子同时也灵公先桓子卒经讹为灵公实出公也【严陵方氏曰丧有孤则哀之所主庙有主则神之所依丧有二孤则莫适为主庙有二主则莫适为依是岂礼之意哉然后世行之者盖自桓公始之季康子之过也】
　　曾子问曰古者师行必以迁庙主行乎孔子曰天子廵守【去声】以迁庙主行载于齐【侧皆反】车言必有尊也今也取七庙之主以行则失之矣
　　迁庙主谓新祧庙之主也齐车金路也又名曰公祢【临川吴氏曰迁庙主谓祔祢时所迁昭穆最上之庙一主也在昭庙穆庙之上最尊最亲者也君将出行时徧告有庙之诸主又特告此无庙之一主而载之以行也○严陵方氏曰齐车示有齐敬之心焉】
　　当七庙五庙无虚主虚主者惟天子崩诸侯薨与去其国与祫祭于祖为无主耳吾闻诸老聃【贪】曰天子崩国君薨则祝取羣庙之主而藏诸祖庙礼也卒哭成事而后主各反其庙
　　崩薨而羣主皆聚祖庙以丧三年不祭且象生者为凶事而聚集也○冯氏曰郑汪老聃古寿考者之称石梁先生曰此老聃非作五千言者
　　君去其国太宰取羣庙之主以从【去声】礼也
　　去国而羣庙之主皆行不敢弃其先祖也
　　祫祭于祖则祝迎四庙之主主出庙入庙必跸老聃云诸侯五庙祫祭则迎髙曽祖祢入太祖之庙主出入而跸止行人不欲其渎也【严陵方氏曰甘誓曰用命赏于祖则以迁庙主行可知矣然必以迁庙之主者以天子之七庙诸侯之五庙无虚主故也庙之有主犹国之有王也天子崩诸侯薨与去其国庙为无主者示神人休戚之同也祫祭亦为无主者以合食而示反本也非是四者庙主其虚乎】
　　曾子问曰古者师行无迁主则何主孔子曰主命问曰何谓也孔子曰天子诸侯将出必以币帛皮圭告于祖祢遂奉以出载于齐车以行毎舎【去声】奠焉而后就舎反必告设奠卒敛币玉藏诸两阶之间乃出盖贵命也既以币玉告于祖庙则奉此币玉犹奉祖宗之命也故曰主命毎舎必奠神之也反则设奠以告而埋藏之不敢防也【临川吴氏曰无迁主谓诸侯受封传继未六世者未有当毁之庙故无己迁之主也庙无虚主有庙者不可以其主行主命谓虽无木主但所受于神之命即是主也贵犹重也贵命谓以神命为重其重亦如神主也受封之第二世止有太庙则告太庙而以其币玉行三世则以祢四世则以祖五世则以曾祖六世则以髙祖七世则有迁主矣八世以上迁主不止一主而但以髙祖之父新迁者行也若天子初王传继未及八世者亦未有当毁之庙而无迁主唯商祖契周祖稷则汤武虽初王而三昭三穆之上有迁主也】
　　子游问曰丧【平声】慈母如母礼与孔子曰非礼也古者男子外有傅内有慈母君命所使教子也何服之有妾之无子者养妾子之无母者谓之慈母然天子诸侯不为庶母服大夫妾子父在为其母大功士之妾子父在为其母期是与己母同也何服之有谓天子诸侯也故下文举国君之事证之【临川吴氏曰按礼经传记所言慈母有二其一大夫士之子有服之慈母者仪礼丧服篇齐衰三年章云慈母如母者是也其一国君子生择诸母使为子师其次为慈母其次为保母者是也子游所问盖指礼经如母之慈母言夫子所答则以内则如傅之慈母言也】
　　昔者鲁昭公少【去声】丧【去声】其母有慈母良及其死也公弗忍也欲丧之有司以闻曰古之礼慈母无服今也君为【平声】之服是逆古之礼而乱国法也若终行之则有司将书之以遗【平声】后世无乃不可乎公曰古者天子练冠以燕居公弗忍也遂练冠以丧慈母丧慈母自鲁昭公始也
　　良善也古者周以前也天子诸侯之庶子为天子诸侯者为其母缌春秋有以小君之礼服之者以子贵而伸也然必适小君没若适小君在则其母厌屈故练冠也此言练冠以燕居谓庶子之为王者为其母耳【山阴陆氏曰男子外有傅内有慈母君命所使教子也古者师弟子无服盖如此○临川吴氏曰为慈母性行良善不忍忘其抚育之恩遂欲为之服一非也有司援正礼以谏止之而公援天子练冠之例再非也一弗忍于慈母初死之时而欲丧之再弗忍于有司既諌之后而遂练冠是以小不忍而乱礼也】
　　曾子问曰诸侯旅见【形甸反】天子入门不得终礼废者几【上声】孔子曰四请问之曰大庙火日食后之丧雨霑服失容则废如诸侯皆在而日食则从天子救日各以其方色与其兵大庙火则从天子救火不以方色与兵旅众也色衣之色也东方诸侯衣青南方诸侯衣赤余仿此东方用防南方矛西方弩北方楯中央皷日食是阴侵阳故正五行之方色以厌胜之救火不关此义也【马氏曰大庙者神之位也神道有不安人子之道亏矣古者宗庙火三日哭哭以谢其神诸侯旅见之礼所以废也于其废也然后帅诸侯以救火日者阳之位也阳主于明君道也其有不明则君徳亏矣古者日有食之则瞽奏皷啬夫驰庶人走所以助阳唯其以阳不充故诸侯之旅见亦可以废于其废也然后帅诸侯以救日】
　　曾子问曰诸侯相见揖让入门不得终礼废者几孔子曰六请问之曰天子崩大庙火日食后夫人之丧雨霑服失容则废
　　大庙本国之大庙也夫人小君也【严陵方氏曰旅见盖君臣之礼故以事而废者少相见盖敌国之礼故以事而废者多此轻重之别也○临川吴氏曰比之旅见天子多其二外则天子崩内则后夫人之丧也谓正当外国君入门之时而天子王后之凶讣至或主国君之夫人薨也】
　　曾子问曰天子尝禘郊社五祀之祭簠簋既陈天子崩后之丧如之何孔子曰废
　　尝禘宗庙之祭郊社天地之祭此言五祀而祭法言七祀先儒已言祭法不足据矣
　　曾子问曰当祭而日食大庙火其祭也如之何孔子曰接祭而已矣如牲至未杀则废
　　接防也速疾之义此言宗庙之祭遇此变异则减畧节文务在速毕无迎尸于奥及迎尸入坐等礼矣【马氏曰祭者吉事也朝者盛礼也天子废朝盍亦废祭矣故大庙火则哭之日食则救之后之丧则服之此可以废祭矣雨霑服失容可以不旅见而不可以不祭盖以祭而较之旅见则祭重故旅见可以易日而祭祀则不可以易日矣】
　　天子崩未殡五祀之祭不行既殡而祭其祭也尸入三饭【上声】不侑【又】酳【以刅反】不酢而已矣自啓至于反五祀之祭不行已葬而祭祝毕献而已
　　天子诸侯之祭礼亡不可闻其详矣先儒以大夫士祭礼推之士祭尸九饭大夫祭尸十一饭则知诸侯十三饭天子十五饭也五祀外神不可以己私丧乆废其祭若当祭之时而天子崩则止而不行俟殡讫乃祭然其礼则杀矣侑劝也尸入迎尸而入坐也三饭不侑者尸三饭告饱则止祝更不劝侑其食使满足当饭之数也酳食毕而以酒潄口也説见曲礼按特牲礼尸九饭毕主人酌酒酳尸尸饮卒爵酢主人主人受酢饮毕酌献祝祝饮毕主人又酌献佐食今云酳不酢者无酢主人以下等事也此是言殡后祭五祀之礼又言自啓殡往葬及葬毕反哭其间亦不祭五祀直待葬后乃祭其礼又不同盖葬后哀稍杀渐向吉故祝侑尸食至十五饮摄主酳尸尸饮卒爵而酢摄主摄主饮毕酌而献祝祝受而饮毕则止无献佐食以下之事故云祝毕献而已已止也
　　曾子问曰诸侯之祭社稷爼豆既陈闻天子崩后之丧君薨夫人之丧如之何孔子曰废自薨比【畀】至于殡自啓至于反哭奉帅天子
　　比及也○曾子所问如此孔子曰废又言自薨至殡自啓至反哭皆帅循天子之礼者谓诸侯既殡而祭社稷或五祀者亦如天子殡后祭五祀之礼也其葬后而祭社稷五祀者亦如天子葬后祭五祀之礼也【山阴陆氏曰天子言尝禘郊社五祀诸侯言社稷畧诸侯也大夫益畧不复名祭】
　　曾子问曰大夫之祭鼎爼既陈笾豆既设不得成礼废者几【上声】孔子曰九请问之曰天子崩后之丧君薨夫人之丧君之大庙火日食三年之丧齐衰大功皆废外丧自齐衰以下行也其齐衰之祭也尸入三饭不侑酳不酢而已矣大功酢而已矣小功缌室中之事而已矣士之所以异者缌不祭所祭于死者无服则祭
　　此言大夫宗庙之祭外丧在大门之外也三饭不侑酳不酢説见上章大功酢而已者大功服轻祭礼稍备十一饭之后主人酌酒酳尸尸酢主人即止也室中之事者凡尸在室之奥祝在室中北厢南面佐食在室中户西北面但主人主妇及賔献尸及祝佐食等三人毕则止也若平常之祭十一饭毕主人酳尸尸卒爵酢主人主人献祝及佐食毕次主妇献尸尸酢主妇主妇又献祝及佐食毕次賔长献尸尸得賔长献爵则止不举盖奠其爵于荐之左也待致爵之后尸乃举爵今以丧服杀礼故止于賔之献也士卑于大夫虽缌服亦不祭所祭于死者无服谓如妻之父母母之兄弟姊妹已虽有服而己所祭者与之无服则可祭也○今按致爵之礼賔献尸三爵而止尸止爵之后执事者为主人设席于户内主妇酌爵而致于主人主人拜受爵主妇拜送爵主人卒爵拜主妇答拜受爵以酌而酢执爵拜主人答拜主人降洗爵以酌而致于主妇主妇之席在房中南面主妇拜受爵主人西面答拜而更爵自酌以酢此所谓致爵也祭统曰酢必易爵详见特牲馈食礼【严陵方氏曰位尊则以事而废礼者为少位卑则以事而废礼者为多此轻重之别也○山阴陆氏曰大夫言鼎爼笾豆着陈设虽备犹废士不言小功畧士也】
　　曾子问曰三年之丧吊乎孔子曰三年之丧练不羣立不旅行君子礼以饰情三年之丧而吊不亦虚乎练小祥也旅众也羣立旅行言及他事则为忘哀况于吊乎先王因人情而制礼随其哀乐之情皆有以饰之苴衰绖杖为至痛饰也居重丧而吊于人哀彼则忘吾亲哀在亲则吊为矫伪矣非虚而何曾子既闻夫子此言矣而檀弓篇乃记其以丧母之齐衰而往于子张得非好事者为之辞欤【严陵方氏曰羣与旅皆众也不羣立不旅行则以居丧宜与人辨故也○临川吴氏曰羣立同羣而立也旅行与众而行也重丧虽已朞犹且不与人并立并行恐与人相语而忘己哀亲之情又岂可忘己亲之哀而吊以哀他人之亲乎】
</div>
    <div class="pagination">
<a href="礼记大全_page21.html">上一页</a><span>...</span><a href="礼记大全_page17.html">17</a><a href="礼记大全_page18.html">18</a><a href="礼记大全_page19.html">19</a><a href="礼记大全_page20.html">20</a><a href="礼记大全_page21.html">21</a><span class="current-page">22</span><a href="礼记大全_page23.html">23</a><a href="礼记大全_page24.html">24</a><a href="礼记大全_page25.html">25</a><a href="礼记大全_page26.html">26</a><a href="礼记大全_page27.html">27</a><span>...</span><a href="礼记大全_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
