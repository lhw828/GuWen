<!DOCTYPE html>
<html>
<head>
    <meta charset="UTF-8">
    <title>礼记述注 - 第 28 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记述注 - 第 28 页/共 61 页</h1>
    <div class="content">　　故圣人修义之柄礼之序以治人情故人情者圣王之田也修礼以耕之陈义以种之讲学以耨之本仁以聚之播乐以安之
　　熊氏曰义者宜也人所持以治事故曰柄礼者节也人循之以处事则条理不紊故曰序圣人讲明之以治人情期合乎宜中乎节也　坡谓其治目之详则上文之修十义讲信修睦尚慈譲去争夺之事也修举其节文使人习而守之则情不荡炽犹以耒耜耕田使不芜秽也开陈其义使人心知正路由天理之当行无人欲之邪曲如降之嘉种而非稂莠也设为庠序学校以教与之讲去其非而趋是犹农之耨以去草存苖也人人具此生理渐之摩之使沦肌浃髓各复其性如五谷之生意充足故曰本仁以聚之咏歌舞蹈使食味别声被色之伦荡涤其欲恶之邪心而涵泳于太和是播乐以安之也凡此数句文承治人情之后当求其意义之合而陈氏所引刘觧虗张勦説不顾其承似失之也自此至民无凶饥妖孽之疾皆人情以为田
　　故礼也者义之实也恊诸义而恊则礼虽先王未之有可以义起也
　　集説曰实者定制也礼者义之定制义者礼之权度一定不易义随时制宜故协合于义而合当为者则虽先王未有此礼可酌之于义而创为之礼焉
　　义者艺之分仁之节也恊于义讲于仁得之者强熊氏曰处事有轻重以义为分限仁爱有亲踈以义为品节苟恊合乎处事之宜讲明乎仁爱之等得之于巳而物不能夺故强
　　仁者义之本也顺之体也得之者尊
　　坡谓义以节仁耳仁则义之本也生理周流顺之体也得之于巳是天爵之贵何尊如之此因上文礼义仁所以为治人情之始中终而推本言之也若讲学不过使之知斯而弗去播乐不过使之乐斯而畅茂条达耳非有加也
　　故治国不以礼犹无耜而耕也为礼不本于义犹耕而弗种也为义而不讲之以学犹种而弗耨也讲之以学而不合之以仁犹耨而弗获也合之以仁而不安之以乐犹获而弗食也
　　集説曰此反譬以申明前叚圣人治情之事有始有卒其序不可紊而功不可缺如此
　　安之以乐而不达于顺犹食而弗肥也四体既正肤革充盈人之肥也父子笃兄弟睦夫妇和家之肥也大臣法小臣亷官职相序君臣相正国之肥也天子以徳为车以乐为御诸侯以礼相与大夫以法相序士以信相考百姓以睦相守天下之肥也是谓大顺大顺者所以养生送死事鬼神之常也
　　熊氏曰此言治情之极功也安之以乐是圣人方去安之顺则人皆得所安而安之之功成矣故以人身之肥譬之肥者如心广体胖之谓推而至于天下国家之肥则身修家齐国治天下平之事也故谓之大顺治至于大顺犹韩子所云生则得其情死则尽其常郊焉而天神格庙焉而人鬼享者故曰所以养生送死事鬼神之常也　陈氏曰大臣法不倍也小臣亷不窃也以徳为车由仁义行也以乐为御动无不和也以礼相与朝聘以时也以法相序上不偪下下不僣上也以信相考乆要不忘也以睦相守出入相友守望相助疾病相扶持也肥者充盛而无不足之意坡谓至此父慈子孝兄良弟弟夫义妇聼长恵幼
　　顺君仁臣忠十义修矣讲信修睦人利普矣争夺相杀人害去矣故圣人耐以天下为一家中国为一人者非意之也呜呼盛哉
　　故事大积焉而不苑并行而不缪细行而不失深而通茂而有间连而不相及也动而不相害也此顺之至也故明于顺然后能守危也
　　坡谓大积縂至而积叠也苑屈结不通也细行条分缕析之行也幽深者势易隔而行之通达茂宻者势易杂而剖之分明此所以大积而不苑也连而不相及故并行而不缪也动而不相害故细行而不失也此皆大臣不倍小臣不窃法有常而礼有列士事其事之所致也夫政不正则君位危故明于顺然后能守危也因于大顺之后追结以明之
　　故礼之不同也不丰也不杀也所以持情而合危也注曰丰杀谓天子及士名位不同礼亦异数所以拱持其情合安其危
　　故圣王所以顺山者不使居川不使渚者居中原而弗敝也
　　注曰小洲曰渚广平曰原山者利其禽兽渚者利其鱼盐中原利其五谷使各安其所居不易其利劳敝之也民失其业则穷穷则滥
　　用水火金木饮食必时
　　注曰用水谓渔人以时渔为梁春献鳖蜃秋献龟鱼也用火谓司爟四时变国火以救时疾及季春出火季秋纳火也用金谓卝人以时取金玉锡石也用木谓山虞仲冬斩阳木仲夏斩阴木
　　合男女颁爵位必当年徳
　　注曰谓媒氏令男三十而取女二十而嫁司士稽士任而进退其爵禄也
　　用民必顺
　　注曰不夺农时
　　故无水旱昆虫之灾民无凶饥妖孽之疾
　　注曰言大顺之时阴阳和也昆虫之灾螟螽之属坡谓天子祭天地诸侯祭社稷之等礼之不得同也谓之僣谓之胁之等是应少不可求多也天子有田诸侯有国大夫有采之等是应多不可杀少也圣王所以顺者广此顺于天下也山者不使居川不使渚者居中原亦不必其同也用水火金木以资人之饮食必时合男女必当年颁爵位必当徳曰时曰当亦不丰也不杀也夫由饮食男女稽之人情本之天道圣人作则以承天之道以治人之情其成效极致不过使饮食男女各当其分各得其欲各去其恶而巳切近精实二帝行此大公无我神而化之是谓大同三王谨此礼义为纪不愆不忘谓之小康皆可志而逮也老氏纬书何尝有一言近似若汉儒能为此者是亦圣人矣读者详之
　　故天不爱其道地不爱其寳人不爱其情故天降膏露地出醴泉山出器车河出马图鳯凰麒麟皆左郊棷龟龙在宫沼其余鸟兽之卵胎皆可俯而闚也则是无故先王能修礼以达义体信以达顺故此顺之实也注曰膏犹甘也器谓若银瓮丹甑也马图龙马负图而出也棷聚草也　疏曰山车自然之车可俯闚者不獝狘　熊氏曰天不爱道百神受职也地不爱寳百货可极也人不爱情不独亲其亲子其子也三才既已恊应又有膏露之类祥瑞之骈臻是岂无故而然修礼者是以礼为人情防范达义者有使民宜之意体信是反身而诚自治其情也达顺即达天下之情而家国天下无不肥此顺之实迹也　坡谓此言四灵以为畜






　　礼记述注卷九
<经部,礼类,礼记之属,礼记述注>
　　钦定四库全书
　　礼记述注卷十
　　安溪　李光坡　撰
　　礼器第十
　　疏曰郑目录云名为礼器者以其记礼使人成器之义也
　　礼器是故大备大备盛德也
　　坡谓礼器即前篇礼义以为器也内可诚心外可诚身故能大备其成人之行大备则德盛矣
　　礼释回増美质措则正施则行
　　熊氏曰礼有恭敬辞譲之体能消释回邪之心増益资质之美礼有节文度数之详而措诸身则正施诸事则达　坡谓此言礼之可为器也
　　其在人也如竹箭之有筠也如松栢之有心也二者居天下之大端矣故贯四时而不改柯易叶
　　坡谓其在人也言礼之在人也有节文度数之详可以固人肌肤之防筋骸之束坚忍于外如竹箭之有筠也箭篠也筠竹外青皮有防敬辞譲之体贞固于内如松栢之有心也如此则卓然自立而不为事物所揺夺亦犹松竹二者居于天下比众物最得气之本也故贯四时不改柯易叶端本也贯经也柯枝也
　　故君子有礼则外谐而内无怨故物无不懐仁鬼神飨德
　　集説曰君子之人惟其有此礼也故外人之踈逺者无不谐协内人之亲近者无所怨憾人归其仁神歆其德也　坡谓此犹夫子告顔子以天下归仁仲弓邦家无怨之意
　　先王之立礼也有本有文忠信礼之本也义理礼之文也无本不立无文不行
　　坡谓承上言君子有礼如竹箭有筠松栢有心者原于先王之立礼也有本有文熊氏曰本者何忠信是也实理贯彻而后制为节文也文者何义理是也随所节文皆得理合宜而后斐然成章也使无本则真意不立无文则鄙俚难行
　　礼也者合于天时设于地财顺于鬼神合于人心理万物者也
　　疏曰此以下广説义理为文之事也仰合天时即依于四时丰俭随时也所设用物为礼各是其土地之物也　坡谓理万物者条理万物使各当于用
　　是故天时有生也地理有宜也人官有能也物曲有利也故天不生地不养君子不以为礼鬼神弗飨也居山以鱼鼈为礼居泽以鹿豕为礼君子谓之不知礼疏曰天时有生若春韭夏麦是也地理有宜如高黍下稻是也物曲有利谓万物委曲各有所利如麯糵利为酒醴丝竹利为琴瑟之类也天不生谓非时之物若寒瓜夏橘之属地不养若山之鱼鼈泽之鹿豕也君子不以为礼此是不合人心也鬼神弗飨此是不顺鬼神也　坡谓人官有能如离娄之明此目官之能也师旷之聪此耳官之能也之类物曲有利所谓理万物者
　　故必举其定国之数以为礼之大经礼之大伦以地广狭礼之厚薄与年之上下是故年虽大杀众不匡惧则上之制礼也节矣
　　注曰杀谓谷不熟也匡犹恐也　疏曰上之制礼也节矣合结地财天时也广狭随地而赋丰凶逐时而敛众之不恐并由君上制礼有节故也　坡谓此所举定国之数谓天之所生地之所有人之所能物之所利以为行礼经常之法也熊氏曰天子诸侯卿大夫地有广狭故礼之伦类不同地广礼备地狭礼杀此因地利也年丰礼厚年凶礼薄见顺天时
　　礼时为大顺次之体次之宜次之称次之尧授舜舜授禹汤放桀武王伐纣时也诗云匪革其犹聿追来孝集説曰时者天之所为故为大尧舜汤武之事不同者各随其时耳圣王受命得天下必定一代之礼制或因或革各随时宜故云时为大也顺体宜称四者下文析之诗文王有声之篇革急也犹谋也聿惟也言文王之作丰芑初非急于成巳之谋惟欲追先人之事而致其方来之孝耳亦时也　坡谓时为大者必圣人在天子之位上焉者虽善无徴下焉者虽善不尊皆非时也承上文制礼得节遂言帝王代兴制礼先后之义
　　天地之祭宗庙之事父子之道君臣之义伦也
　　集説曰王者父事天母事地故天地宗庙父子君臣四者乃自然之序故曰伦也伦不可紊故顺次之
　　社稷山川之事鬼神之祭体也
　　坡谓鬼神凡羣小祀及秩在祀典者皆是体犹负荷与为一体之意朱子曰天子祭天地诸侯祭山川大夫祭五祀我主得他便是他气又总统在我身上有个相闗处此体之谓也故曰神不歆非类以非其体也若以轻重隆杀为解此自在下文义与称中不在此也
　　丧祭之用賔客之交义也
　　集説曰既于义不得不然必湏随事合宜故曰宜次之
　　羔豚而祭百官皆足大牢而祭不必有余此之谓称也诸侯以龟为宝以圭为瑞家不宝龟不藏圭不台门言有称也
　　注曰此指谓助祭者耳而云百官喻众也　疏曰士用特牲大夫用少牢皆以成牲不用羔豚此羔豚则无田之大夫士荐羔豚也无田则无臣助祭故云百官喻众也诸侯有保土之重宜湏占详吉凶故得以龟为宝天子得天之物谓之瑞诸侯受封天子与之玉亦谓为瑞也两边筑阇为基基上起屋曰台门诸侯有保捍之重故为台门　熊氏曰此之谓称是称其事之大小也言有称是称其分之尊卑也
　　礼有以多为贵者天子七庙诸侯五大夫三士一疏曰从此以下更广明为称之事一庙者据下士若适士则二庙也
　　天子之豆二十有六
　　疏曰谓天子朔食也天子庶羞百二十品笾豆各六十今云二十六者説堂上数也
　　诸公十有六
　　疏曰上公也更相朝时堂上之豆数
　　诸侯十有二
　　疏曰侯伯子男也亦相朝时堂上之豆数
　　上大夫八下大夫六
　　疏曰皆谓主国食使臣堂上之豆数
　　诸侯七介七牢大夫五介五牢
　　集説曰介副也上介一人余为众介牢太牢也谓诸侯朝天子时天子以太牢之礼赐之周礼公九介九牢侯伯七子男五今言七举中以言之也大夫五介五牢者诸侯之大夫为君使而来各降其君二等此五介五牢谓侯伯之卿亦举中言之也
　　天子之席五重
　　疏曰熊氏云天子祫祭席五重禘则宜四重也时祭三重司几筵职是也受神酢席亦然大朝觐大享食封国命诸侯皆然
　　诸侯之席三重大夫再重
　　集説曰诸侯席三重者谓相朝时賔主皆然也三重则四席皇氏云谓蒲莞筵三上加缫席一再重则三席
　　天子崩七月而五重八翣诸侯五月而葬三重六翣大夫三月而葬再重四翣此以多为贵也
　　注曰以此差之上公四重　疏曰天子五重谓抗木与茵也致茵于椁下所以借棺茵者用浅色缁布夹为之将茅秀及香草着其中如今有絮缛也而缩二横三毎为一重　坡谓下棺之后先加折于圹上折犹屐也方凿连木为之盖如床缩者三横者五乃加抗席三覆之乃加抗木横三缩二此为一重如是者五则为五重疏谓抗木之上乃加抗席似少失故本仪礼原本正之
　　有以少为贵者天子无介祭天特牲
　　集説曰介所以佐賔天子以天下为家无为賔之义故无介也特独也
　　天子适诸侯诸侯膳以犊诸侯相朝灌用郁鬯无笾豆之荐大夫聘礼以脯醢
　　集説曰天子祭天惟用一牛若廵守而过诸侯之境则诸侯奉膳亦止一牛其尊君之礼亦如君之尊天也诸侯相朝享礼毕主君酌郁鬯之酒以献宾不用笾豆之荐者以其主于相接以芬芳之德不在殽味也大夫出使行聘享礼毕主国礼之酌以酒而又有脯醢之荐此见少者贵而多者贱也
　　天子一食诸侯再大夫士三食力无数
　　疏曰特牲有九饭少牢十一饭郑云诸侯十三饭天子十五饭此云一食再食与彼不同此据食毕更加饭告饱之数也　集説曰食餐也位尊者德盛其饱以德不在于食味故毎一餐輙告饱湏御食者劝侑乃又餐故云一食也诸侯则再餐而告饱大夫士则三餐而告饱皆待劝侑则再食食力自食其力之人农工商贾庶人之属也无德不仕无禄代耕礼不下庻人故无食数饱即自止也
　　大路繁缨一就次路繁缨七就
　　集説曰殷世尚质其祭天所乘之车木质而已无别雕饰谓之大路繁马腹带也缨鞅也在马膺前染丝而织以为罽五色一匝曰就就犹成也繁与缨皆以此罽为之车朴素故马亦少饰也大路之下有先路次路次路殷之第三路也供卑杂之用故就数多郊特牲云次路五就此葢误为七就
　　圭璋特
　　集説曰圭璋形制见考工记诸侯朝王以圭朝后则执璋玉之贵者不以他物俪之故谓之特言独用之也周礼小行人掌合六币圭以马二王后享王者璋以皮二王后享后者然皮与马皆不升堂惟圭璋特升于堂亦特之义也
　　琥璜爵
　　集説曰琥为虎之形璜则半环之形也此二玉下于圭璋不可专逹故附爵乃通葢天子享诸侯及诸侯自相享至酬酒时则以币将送酬爵又有琥璜之玉以将币故云琥璜爵也
　　鬼神之祭单席
　　集説曰鬼神异于人不假多重以为温暖也
　　诸侯视朝大夫特士旅之此以少为贵也
　　集説曰君视朝之时于大夫则特揖之谓每人一揖也旅众也士卑无问人数多少君一揖而已
　　有以大为贵者宫室之量器皿之度棺椁之厚丘封之大此以大为贵也
　　有以小为贵者宗庙之祭贵者献以爵贱者献以散尊者举觯卑者举角五献之尊门外缶门内壶君尊瓦甒此以小为贵也
　　注曰爵一升觚二升觯三升角四升散五升　疏曰特牲云主人献尸用角佐食洗散以献尸是尊者小卑者大按天子诸侯及大夫皆献尸以爵无贱者献以散之文礼文散亡不具也特牲主人献尸用角者下大夫也特牲少牢礼尸入举奠觯是尊者举觯特牲主人受尸酢受角饮者是卑者举角此是士礼耳天子诸侯祭礼亡五献子男之享礼也凡王享臣及其自相享行礼献数各随其命子男五命故知五献是子男列尊之法门外缶者缶尊名盛酒在门外壶亦尊也盛酒在门内君尊子男之尊也子男用瓦甒为尊不云内外则陈之在堂人君靣尊而专惠也其壶缶但饮诸臣小尊近君大尊在门是以小为贵壶大一石瓦甒五斗缶又大于壶
　　有以高为贵者天子之堂九尺诸侯七尺大夫五尺士三尺天子诸侯台门此以高为贵也
</div>
    <div class="pagination">
<a href="礼记述注_page27.html">上一页</a><span>...</span><a href="礼记述注_page23.html">23</a><a href="礼记述注_page24.html">24</a><a href="礼记述注_page25.html">25</a><a href="礼记述注_page26.html">26</a><a href="礼记述注_page27.html">27</a><span class="current-page">28</span><a href="礼记述注_page29.html">29</a><a href="礼记述注_page30.html">30</a><a href="礼记述注_page31.html">31</a><a href="礼记述注_page32.html">32</a><a href="礼记述注_page33.html">33</a><span>...</span><a href="礼记述注_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
