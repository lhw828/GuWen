<!DOCTYPE html>
<html>
 <head>
  <meta charset="utf-8"/>
  <title>
   礼记集说 - 第 141 页/共 145 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记集说 - 第 141 页/共 145 页
  </h1>
  <div class="content">
   贾氏曰纳币五两十端也必言两者欲得其配合之名十象五行十日相成也问名者问女之姓氏不问三月之名故昬礼问名辞云敢请女为谁氏郑云谁氏者谦也不必其主人之女是问姓氏也然以姓氏为名者名有二种一者是名字之名三月之名是也一者名号之名故孔安国注尚书以舜为名郑目録以曾子为姓名亦据子为名皆是名号为名者也【仪礼疏】
　　新安朱氏曰孔疏问名与仪礼疏义不同未详孰是蓝田吕氏曰合同姓以为宗者兄弟之恩患乎不亲也合异姓以为昏者男女之际患乎无别也故娶妻不娶同姓买妾不知其姓则卜之皆所以逺别也君子之祭也旣内自尽又外求助昬礼是也故国君取夫人之辞曰请君之玉女与寡人共有敝邑事宗庙社稷出夫人之辞曰某不敏不能从而共粢盛昬礼父醮子而命之曰往迎尔相承我宗事诗有采蘩采苹皆以承先祖共祭祀为不失职盖妇人之职莫先于奉祭祀女子未嫁观于祭祀纳酒浆笾豆菹醢礼相助奠其敎有素矣有夫妇然后有父子故天地不合万物不生大昏万世之嗣也此昬礼所以不可不敬也故曰将合二姓之好上以事宗庙下以继后世也昬礼之节纳采问名纳吉纳徴请期亲迎其别有六必至于六者敬则不苟别则致详也纳采者昬礼下达男先下女媒妁之言旣达则女先许之矣男不敢必也故纳采择之礼以求之故曰纳采其礼用鴈五礼皆用之鴈大夫之挚也士昬而用大夫之挚摄盛也犹乘墨车而迎也其辞曰吾子有恵贶室某也某有先人之礼使某也请纳采言有恵贶室则知女氏之前许也旣纳采遂问名者不敢必主人之女问名将卜之也故其辞曰某旣受命将加诸卜敢请女为谁氏对曰吾子有命且以备数而择之某不敢辞则告之矣纳吉者旣问名而男氏以吉卜告女氏也其辞曰吾子有贶命某加诸占曰吉使某也敢告纳徴者纳币以聘之也古之聘士聘女皆以币交恭敬不可以虚拘也正洁之女非礼则不行犹正洁之士非其招则不往也故以聘士之礼聘之是以有俪皮束帛以贽见之礼见之是以用鴈敬之如此其至则夫妇之不正未之有也徴成也证也所以成其信而不渝也聘币皆以束帛故无过五两诸侯天子至于用玉则又所以重其礼也请期者男氏请昬期于女氏也昬期主于男氏而必请于女氏女氏固辞然后告期者賔主之义不敢先也此五者行乎亲迎之前又皆男女受命于庙女氏听命于庙筵几以敬神拜迎揖让以敬賔至繁缛也至重愼也皆所以敬而不苟也妇从乎夫女卑于男人之大伦也昬礼下达自纳采至于亲迎皆男先于女者天地之义存焉天气降而下地气应而上则天地交而隂阳和万物生上以礼求下下以诚应上则上下交君臣和万化成男女之际非特有所下也别疑逺耻且以成妇之正顺以为事宗庙继后世之重也聘则为妻奔则为妾聘者以礼先之奔则不待礼而行此所以别贵贱也长乐陈氏曰纳吉则其礼成矣故纳征纳采问名纳吉请期以禽贽纳徴以圭璋皮币由徴以前虑其或不受也故皆言纳旣纳征则听命而已故于期言请焉士昬礼旣纳采问名然后归卜于祢旣卜然后纳吉而卜常在告庙之日礼记曰卜郊受命于祖庙作于祢宫尊祖亲考之义也郑氏谓受命退乃卜卜昬之礼盖亦如之然则告庙始于纳采问名之后矣纳采问名一使而二鴈三入庙而再迎之则问名因于纳采故其礼略也士昬贽用鴈者摄盛也观其所乘大夫之墨车所以助祭之爵弁而女必次纯衣纁袡腊必用鲜鱼必殽全则摄贽而鴈不为过也郑氏曰用鴈取其顺隂阳来往理必不然周礼曰凡嫁子娶妻入币纯帛无过五两考之于史曰锦绣千纯【苏秦传】又曰文绣千纯【张仪传】则纯匹端也周礼所谓纯帛乃匹帛也郑改以为缁误矣匹帛无过五两则庶人不必五两大夫士不得过焉非谓庶人用缁大夫用纁也先王之制昬礼其用财不过如此则妇人之所饰可知矣以为合二姓之好上以事宗庙下以继后世而不在财也纳采以至纳征主人不辞而请期辞者以期在夫家而不在主人也请期曰吾子有赐命某旣申受命矣惟是三族之不虞使某也请吉日盖惟父之昆弟已与子之昆弟无死丧之凶然后可以行礼焉　又曰异义云戴礼说天子亲迎左氏说天子不亲迎上卿迎之诸侯亦不亲迎使上大夫迎之郑駮异义云文王娶大姒亲迎于渭又孔子荅哀公合二姓之好以继先圣之后以为天地宗庙社稷之主冕而亲迎何谓已重乎此天子诸侯有亲迎也然考之于经着之诗刺不亲迎而充耳以黄者人君之饰又文王迎于渭韩侯迎于蹶而春秋纪裂繻来逆女公羊曰讥不亲迎也公子翚如齐逆女谷梁曰逆女亲者也使大夫非正也庄公如齐逆女谷梁曰亲迎常事也不志此其志何不正其亲迎于齐也凡此皆言诸侯亲迎之礼若天子则不然赵氏曰王者之尊海内莫敌故嫁女则使诸侯主之适诸侯诸侯莫敢有其室若屈万乘之尊而行亲迎之礼则何莫敢敌之有乎夫子对哀公曰为天地社稷宗庙之主以鲁有郊祀天地之礼故云尔非为天子发也左氏谓诸侯不亲迎公羊谓天子亦亲迎其说不能全与经合当从赵氏之论为正
　　马氏曰二姓者姓之所自出者异也系之以姓而弗别缀之以食而弗殊虽百世而昬姻不通者周道然也所以重其别而必待二姓然后合好也上主于事宗庙下主于继后世则中宜主于顺舅姑和室人而以当于夫也所主者如此则君子可不重欤采者有所采择君子于事之始未尝不采择故此始于纳采自纳采至请期听壻家之命必于庙者不敢忘其祖以敬愼重正昬礼也
　　山隂陆氏曰庄公如齐纳币虽重而不正
　　石林叶氏曰贱而至于庻人贵而至于天子虽用币不同而皆用俪皮者不忘本也




　　礼记集说卷一百五十四
　　钦定四库全书
　　礼记集说卷一百五十五　　宗　卫湜　撰
　　父亲醮子而命之迎男先于女也子承命以迎主人筵几于庙而拜迎于门外壻执鴈入揖让升堂再拜奠鴈盖亲受之于父母也降出御妇车而壻授绥御轮三周先俟于门外妇至壻揖妇以入共牢而食合卺而酳所以合体同尊卑以亲之也
　　郑氏曰酌而无酬酢曰醮醮之礼如冠醮与其异者于寝耳壻御妇车轮三周御者代之壻自乗其车先道之归也共牢而食合卺而酳成妇之义
　　孔氏曰此一节明亲迎之礼冠礼醮子在庙父以酒醮子而命之亲迎男往迎之女则从男而至主人女之父以壻来亲迎故筵几扵庙以敌礼待之故拜迎扵门外主人就东堦初入门将曲揖当阶北面揖当碑揖至阶三让主人升自阼阶揖壻升自西阶北面奠鴈再拜于时女房中南面母在房戸外之西南面壻既拜讫旋降出女出房南面立于母左父西面诫之女乃西行母南面诫之是壻亲受之于父母也降出御妇车谓壻降西阶而出亲御妇车壻授绥者妇升车之时而壻授之以绥御妇车之轮三匝然后御者代御之妇至壻之寝门壻揖以妇入则稍西避之共牢而食者在夫之寝壻东面妇西面共一牲牢而同食不异牲合卺而酳酳演也谓食毕饮酒演安其气卺谓半瓢以一瓢分为两瓢谓之卺壻之与妇各执一片以酳故云合卺而酳欲使壻亲妇妇亦亲壻所以体同为一不使尊卑有殊也
　　蓝田吕氏曰御妇车授绥御轮三周先俟于门外则所以下之之礼尽矣共牢合卺所以亲亲之义见矣下之则有敬矣亲之则有爱矣爱敬礼之大体而先敬后爱者自异姓而合之所以贵乎别也故曰敬慎重正而后亲之礼之大体而所以成男女之别而立夫妇之义
　　严陵方氏曰执鴈谓执之以为挚也执之自此而奠之于彼故又言奠鴈焉御车以轮三周为莭止于三则取隂阳竒偶之数成也共牢而食则不异牲也合卺而酳则不异爵也合卺有合体之义共牢有同尊卑之义体合则尊卑同同尊卑则相亲而不相离矣新安朱氏曰用鴈亦摄盛之意盖既许摄盛则虽庶人不得用匹又昬礼挚不用死故不得不越雉而用鴈也
　　钱塘于氏曰上一段发明其所以重故总之曰所以敬谨重正昏礼也此一叚发明其所以亲故总之曰所以合体同尊卑以亲之也推所以而言之则圣人两致其意扵昬礼者始昭然义见矣况夫妇之义本于判合故当始进之初扵敬谨重正之中尤致其绸缪委曲之诚父亲醮而命迎则降尊以示其恩也壻再拜而奠鴈则屈体以尚其恭也御轮以则舂容以湏之而不敢遽也揖妇以入则卑抑以延之而不敢慢也共牢合卺又欵密浃洽而相与周旋也
　　敬慎重正而后亲之礼之大体而所以成男女之别而立夫妇之义也男女有别而后夫妇有义夫妇有义而后父子有亲父子有亲而后君臣有正故曰昬礼者礼之本也
　　郑氏曰言子受气性纯则孝孝则忠也
　　孔氏曰昏礼必敬慎重正而后男女相亲不然久必离异也所以昬礼为礼本者姻礼得所则受气纯和生子必孝事君必忠孝则父子亲忠则朝廷正是昬礼为诸礼之本也
　　蓝田吕氏曰人之所以异扵禽兽者以有别也如其无别则夫不夫妇不妇矣父子之亲从何而正父子不亲则君臣之义从何而立三者不正求不为禽兽者未之有也盖人伦之本始于夫妇终扵君臣本正而末不治者亦未之有也故曰昬者礼之本
　　严陵方氏曰敬慎重正所以成男女之别扵始亲之所以立夫妇之义于终故曰敬慎重正而后亲之也此句属上男正位乎外女正位乎内所谓男女之别也夫率人以知妇事人以信所谓夫妇之义也男女固有自然之别矣非礼以成之则或至扵亏夫妇固有自然之义矣非礼以立之则或至扵壊故曰礼之大体所以成男女之别立夫妇之义也夫妇非无别也其别乃兆于有男女之初男女非无义也其义必明于成夫妇之后故继言男女有别而后夫妇有义也有夫妇之义于始然后生父子之亲于终有父子之亲于内然后达君臣之正扵外故曰夫妇有义而后父子有亲父子有亲而后君臣有正也皆由乎男女之别夫妇之义而已男女之所以有别夫妇之所以有义盖本于昬礼而已故曰昬礼者礼之本也且礼至扵父子有亲君臣有正则礼之致用然后为备故前言礼之大体
　　马氏曰男女者夫妇之始夫妇者男女之终始则成男女之别终则必能立夫妇之义也由男女有别以至君臣有正其序如易所谓有男女然后有夫妇有夫妇然后有父子以至扵有君臣然后礼义有所错同
　　石林叶氏曰纳采用鴈而择所昬敬之也问名而卜之吉然后昬谨之也纳币而后成昬礼重之也请期而后交合正之也既至而后同尊卑亲之也自纳采至于请期未成其为妇也故以成男女之别既受之父母而至于合卺而饮则非特男女之交而已故以立夫妇之义夫妇有义则内足以事亲故父子有亲则家齐矣推而治国故君臣有正齐家本也治国末也故昬礼所以为礼之至也
　　夫礼始扵冠本于昬重于丧祭尊扵朝聘和于乡射此礼之大体也
　　郑氏曰始犹根也本犹干也乡乡饮酒
　　孔氏曰此经因昬礼为诸礼之本遂广明礼之始终永嘉周氏曰古之圣人为礼也本夫人道者也故天下之人自生以至扵老且死苟一日而不得其道则不可以为也盖其所以行吾身与夫所以爱其亲尊其君和睦其天下者必有所体焉然后为之顺理而不乱是故冠昬丧祭朝聘乡射八者之礼所由作是不可一日而亡也何者今天下之人目视而耳聼手举而足运与夫生而爱其亲长而敬其兄礼固已行矣而或者日用而不知也故圣人本其所自有者因为之节制谓之礼为之冠以重其成人为之昬以谨其继世为之丧祭以仁鬼神为之朝聘以敬交接为之射乡以厚防耻此八者举而人道备矣虽威仪曲礼之多目盖不出乎此故曰礼之大体也故人之所以为天下者人道也所以为人道者礼也家也乡也朝也此三者所谓天下也夫妇也君臣也父子也兄弟朋友之交也此五者所谓人道也举是五者错之三者之间苟不以所谓冠昬丧祭朝聘乡射八者之礼为之节而纷张逆置之则荒滛僻乱奚所不至是以后世小失之则入于夷貉大失之则入于禽兽不知举是八者以纪纲乎天下而调适乎人民乃日纷更以事末流吁亡益也
　　蓝田吕氏曰礼始于冠者童子所以成人也本于昬者有夫妇然后有父子有父子然后有君臣也重扵丧祭者人道之所终也尊扵朝聘者所以明君臣之义也和于乡射者所以合人情之懽也八者备然后礼备故曰礼之体也
　　严陵方氏曰夫礼经而为三百曲而为三千不特止于如是而已也故以大体言之犹之百骸九窍无非体也而一身乃其大体与
　　马氏曰冠所以成人故为礼之始昬所以继后世故为礼之本丧以慎终祭以追逺故曰重朝所以教诸侯之臣聘所以成诸侯之好故曰尊习射尚功习乡尚齿皆有饮故曰和其大别见扵此故曰礼之大体也
　　石林叶氏曰周官以嘉礼亲万民则先昏而后冠此则先冠而后昏何也盖冠者一身之始昏者万世之始周官垂于万世则先昏此言一身则先冠不害其为序也
　　庐陵胡氏曰礼之大体犹木始则萌也本则根也重则干也尊则髙也和则荣也五者备而大体具
　　夙兴妇沭浴以俟见质明賛见妇于舅姑妇执笲枣栗叚脩以见賛醴妇妇祭脯醢祭醴成妇礼也舅姑入室妇以特豚馈明妇顺也厥明舅姑共飨妇以一献之礼奠酬舅姑先降自西阶妇降自阼阶以着代也
　　郑氏曰成妇礼成其为妇之礼也賛醴妇当作礼声之误也以馈明妇顺者供飬之礼主于孝顺妇降自阼阶言既献之而授之以室事也降者各还其燕寝妇见及馈飨于适寝昏礼不言厥明此言之者容大夫以上礼多或异日
　　孔氏曰此论昏礼明日妇见舅姑舅姑醴妇又舅姑入室妇馈特豚又明日舅姑飨妇之节此即士昏礼故有特豚馈于舅姑若大夫以上非唯特豚而已虽以士为主亦兼明大夫故有厥明舅姑共飨妇若士昏礼则舅姑醴妇讫则飨之不待厥明也妇执笲枣栗叚脩以见者案士昏礼舅坐于阼阶西面姑坐于房外南面妇执笲枣栗进东面拜奠于舅席讫妇又执叚脩升进北面拜奠于姑席是也賛醴妇妇祭脯醢祭醴者案士昏礼妇席于戸牖间賛者酌醴置于席前北面妇于席西东面拜受賛者西阶上北面拜送又拜荐脯醢妇升席左执觯右祭脯醢讫以柶祭醴三是也舅姑入室妇以特豚馈者士昏礼舅姑入扵室妇馈特豚合升侧载无鱼腊无稷并南上其他如取女礼郑注云侧载者右胖载之舅爼左胖载之姑俎异尊卑竝南上者舅姑共席扵奥其馔各以南为上也舅姑共飨妇者案士昏礼云既言舅姑荐俎醢以乡饮酒之礼约之席在室外戸之西舅酌酒于阼阶献妇妇西阶上拜受即席祭荐祭酒毕扵西阶上北面卒爵妇酬舅舅扵阼阶上受酢饮毕乃酬妇先酌自饮毕更酌酒以酬姑姑受爵奠扵荐左不举爵正礼毕也阼阶是舅姑所升处今妇由阼阶而降是着明代舅姑之事也
　　陆氏曰笲器名以苇若竹为之其形如筥衣之以青缯以盛枣栗叚脩之属【陆朗】
　　蓝田吕氏曰妇人从夫与夫同体者也夫之所事妇亦事之所养妇亦养之故妇之于舅姑犹子之扵父母也夙兴沭浴执笲以见舅姑舅姑醴妇妇祭脯醢祭醴明敬事自此始矣故曰成妇礼也舅姑入于室妇以特豚馈賛成祭卒食一酳彻席妇馂明共养自此始矣故曰明妇顺也父老则传之子姑老则传之妇故冠礼子始冠着其代父之意焉昏礼妇始见着其代姑之意焉明所以冠所以昏者其责在是也故曰以着代
　　严陵方氏曰妇沭浴以俟见所以致敬也賛即相者也枣栗则品之洁者以奠于舅尊之也叚脩则味之美者以奠于姑亲之也賛醴妇谓賛者以醴酌妇而劳之也祭脯醢而不及牲祭醴而不及酒者又以妇礼始成而未备故也下言特豚馈而不及特牲亦此之意厥明明日也夙兴妇既馈舅姑矣故厥明舅姑共飨妇焉盖报施之礼然也一献与一献孰之一献同义奠酬与奠酬而升歌同义
　　马氏曰沭浴自洁以重礼也质明平明也賛者賛助以行礼也笲者曲礼曰椇榛脯脩枣栗妇人之挚也盖妇人质则用器不过于笲其挚不过枣栗叚脩而已賛醴妇者舅姑荅妇亦必有賛也脯醢者羞也醴者酒也妇受酒与羞必祭者所以重舅之答己也故曰成妇礼也特豚微物而已用之以馈舅姑者在顺而不在于物也一献一酌而已用之以飨妇者在礼而不在酌也奠酬者舅姑与妇相为酬酢也
　　石林叶氏曰冠礼则责其爲人父昏礼则责其为人母皆降自阼阶以着代也
　　成妇礼明妇顺又申之以着代所以重责妇顺焉也妇顺者顺于舅姑和于室人而后当于夫以成丝麻布帛之事以审守委积盖藏是故妇顺备而后内和理内和理而后家可长久也
　　郑氏曰室人谓女姑女叔诸妇也当犹称也后言称夫者不顺舅姑不和室人虽有善者犹不为称夫也顺备者行和当事成审也
　　孔氏曰此经緫上三事以明圣王之所重也申重也既明妇礼顺又重加之以着代之义所以重责其妇之孝顺也以审守委积盖蔵者言以此详审保守家之所有委积掩盖蔵聚之物室人是在室之人非男子也女姑谓壻之姊女叔谓壻之妹诸妇谓娣姒之属
　　蓝田吕氏曰妇礼者所以敬也妇顺者所以爱也着代者所以贵也三者皆所以顺其舅姑故曰所以重责妇顺也诗曰妻子好合如鼔瑟琴兄弟既翕和乐且耽宜尔室家乐尔妻孥孔子曰父母其顺矣乎盖古之大孝养志而已虽有三牲之养而不能和其家人则不足以解忧不足以解忧而为口体之养则其养也微矣妇顺舅姑何以异此故和于室人而后当于夫以成丝麻布帛之事以审守委积盖蔵是亦养志者也养志者顺莫大焉故内和理而后家可长久也
　　严陵方氏曰上下相从谓之顺可否相济谓之和舅姑之礼至隆也故可顺而不可逆室人之礼相敌也故虽和而不必同兹其别与丝所以成帛麻所以成布故曰以成丝麻布帛之事委言少而有所委积言多而有所积物之在下者曰盖物之在内者曰藏以成丝麻布帛之事者妇功之本故也以审守委积盖藏者坤为吝啬故也内和而无乖内理而无乱然后家之道如天之长如地之久也圣王重之其以此与马氏曰责妇顺以顺舅姑为重顺舅姑而不能和于室人则不顺乎舅姑矣和于室人而不能当于夫则不和于室人矣当于夫而不能审守委积盖藏则不当于夫矣数者无不备然后可以尽妇顺之道也和于室人如诗所谓宜其家人者是也当于夫者如孟子所谓无违夫子是也以成丝麻布帛可以无寒也以审守委积盖藏则在中馈可以无饥也不唯可以不饥不寒而大可以供祭祀之羞服矣妇顺备而后内和理和则有理理则有义有礼义则家可长久圣王重之者重其有礼义也
　　石林叶氏曰舅姑在所尊也故言顺室人在所亲也故言和不顺于舅姑和于室人则为之夫者其能安之乎
　　是以古者妇人先嫁三月祖庙未毁教于公宫祖庙既毁教于宗室教以妇徳妇言妇容妇功教成祭之牲用鱼芼之以苹藻所以成妇顺也
　　郑氏曰谓与天子诸侯同姓者也嫁女者必就尊者教成之教之者女师也祖庙女所出之祖也公君也宗室宗子之家也妇徳贞顺也妇言辞令也妇容婉娩也妇功丝麻也祭之祭其所出之祖也鱼苹藻皆水物隂类也鱼为爼实苹藻为羮菜祭无牲牢告事耳非正祭也其齐盛用黍云君使有司告之宗子之家若其祖庙已毁则为坛而告焉
　　孔氏曰此经更申明前经成妇顺之事此昏义虽记士昏礼自此以下又广明天子以下教女及夫妇之义祖庙未毁谓与君为骨肉亲庙有四高祖庙未毁除此欲嫁之女教于公宫也祖庙既毁谓与君四从以外同高祖之父以上其庙既迁是祖庙既毁此女则教于大宗子之室三月教之其教已成祭女所出祖庙告以教成也未嫁之前先教四徳又祭而告欲使嫁而为妇奉遵此教而成和顺也天子当言王宫郑注知兼天子者公宫谓公之宫若天子公邑官家之宫耳非谓诸侯公宫也云嫁女必就尊者教成之者案内则女子十年不出使姆教成之明已前恒教但嫁前三月特就公宫之教欲尊之也云教之者女师即诗周南言告师氏昏礼注云姆妇人五十无子者也云女所出之祖谓女父与君所分出之祖或与君共高祖而分出天子虽七庙止自高祖以下与诸侯同也云公君也者天子诸侯皆称君云宗室宗子之家而不云大宗小宗则大宗小宗之家悉得教之与大宗近者于大宗教之与大宗逺者于小宗教之此记谓君之同姓若君之异姓亦有大宗小宗其族人嫁女各于其家也祭其所出之祖者此女出于君之高祖则祭高祖庙出于君之曾祖则祭曾祖以下皆然女亲行祭诗云谁其尸之有齐季女是也祭君之庙应用牲牢今爼唯鱼也不用正牲则无稻既以苹藻为羮则当有齐盛而士祭特牲黍稷故知此亦用黍也公族教于宗室者使有司告之若卿大夫以下则女主之宗子掌其礼也为坛而告者谓与宗子或同曾祖假令宗子为士只有父祖庙曾祖高祖无庙则为坛于宗子之家而告焉此注或有作墠者误也盖祭法适士二庙一坛则曾祖为坛也大夫三庙二坛则高祖及高祖之父为坛唯宗子为中士下士但有一庙无坛则为墠而告之耳
　　横渠张氏曰古者妇人亦湏有教教于公宫宗室是也故知夙兴夜寐临祭祀事賔客承尊长　又曰祖庙未毁教于公宫则知诸侯于有服族人亦引而亲之如家人焉
　　蓝田吕氏曰五庙自高祖而下为未毁宗女同出于高祖则其服缌缌则亲也故教于公宫同出于五世以上则无服无服则疏也然犹统于大宗故教于宗室教以妇徳妇言妇容妇功妇徳正顺也诗云林有朴野有死鹿白茅纯束有女如玉妇言辞令也诗云言告师氏言告言归薄污我私薄澣我衣妇容婉娩也诗曰被之僮僮夙夜在公被之祁祁薄言还归妇功丝麻也诗曰是刈是濩为絺为绤服之无斁至乎教成则祭其所出之祖以告之牲用鱼芼之以苹藻女亲行之脩妇职申妇敬以告事而已故礼不盛也此申言妇顺其教有素故曰所以成妇顺也严陵方氏曰有徳矣发之于声则有言有言矣形之于貎则有容有容矣施之于事则有功故先后之序如此鱼之为物柔巽隠伏上下随阳易言贯鱼以宫人宠无不利亦以之比妇人其牲用之固所宜矣前言明妇顺继言责妇顺又言妇顺备终言成妇顺者盖妇以顺为正故反覆言之如此且明而后可责责而后可备备而后可成故言之序如此
　　马氏曰祖庙未毁者君之四从亲也祖庙未毁则教于公宫既毁则教于宗子之室此皆有収族之意也妇人以顺为本故先教之以徳徳本也言文也容者又其文之动也功者又其徳之余事也四者备则祭之以告其成也
　　石林叶氏曰公宫宗室尊者之居也教自尊者出明其有所受也于教成之际则曰成妇顺于馈舅姑则曰明妇顺者成言其始则于妇顺不亏也明言其终则于妇顺可见也
　　古者天子后立六宫三夫人九嫔二十七世妇八十一御妻以聼天下之内治以明章妇顺故天下内和而家理天子立六官三公九卿二十七大夫八十一元士以聼天下之外治以明章天下之男教故外和而国治故曰天子聼男教后聼女顺天子理阳道后治隂徳天子聼外治后聼内治教顺成俗外内和顺国家理治此之谓盛徳
　　郑氏曰天子六寝而六宫在后六官在前所以承副施外内之政也三夫人以下百二十人周制也三公以下百二十人似夏时也合而言之取其相应有象天数也内治妇学之法也隂徳谓主隂事隂令孔氏曰此一经明天子与后各立其官掌内外之事法隂阳之所为案宫人云掌王之六寝之脩注云路寝一小寝五是天子六寝也后六宫在王之六寝后亦大寝一小寝五其九嫔以下亦分居之其三夫人虽不分居六宫亦分主六宫之事或二宫则一人也或如三公分主六卿之类也六卿之官在王六寝之前其三孤亦分主六官之职縂谓之九卿故考工记云外有九室九卿朝焉是也周官三百此止百二十人故郑云似夏时欲其数相当故以夏周相对言之案九嫔职云掌妇学之法故知内治是妇学也案内宰掌王之隂事隂令注云隂事谓羣妃御见之事隂令谓王所求为于北宫也
　　蓝田吕氏曰此章因讲明士昏礼之义推而上之至于天子后聼天下之外治内治则男女之义尽矣立六官之职公卿大夫元士分治之以佐天子聼天下之外治立六宫之职夫人嫔世妇御妻分治之以佐后聼天下之内治男正位乎外女正位乎内男女正天下之大义也有家者夫听家之外治妇听家之内治天子与后有天下者也则不得不听天下之内外治也外治者明章男教也司徒之所教皆是也内治者明章妇顺也妇顺之法徳言容功皆是也阳道者男所以正其室也隂徳者妇人所以宜其家也刑于寡妻至于兄弟则正室之道天子所理也嘒彼小星三五在东肃肃宵征夙夜在公实命不同则宜家之道后所治也郑氏谓内治之道妇学之法隂徳谓主隂事隂令其义然也凡天子所听皆外治后所听皆内职至于教顺成俗外内和顺国家理治必如周南召南盛徳之化然后可致也
　　严陵方氏曰六官即天地四时之官也亦谓之六卿既曰六官矣而又有三公者王氏谓三公之官率以六卿有道者兼之无其人则不置也昔周公位冡宰而又曰周公为师宰则六官之长也师则三公之长也以是言之则兼之之説明矣由公而下以至于士其数三而倍之止于九九者盖阳成于三穷于九以其理阳道故其数如此后治隂徳其数亦如之者妇人从夫故也先言六宫者欲治其国先齐其家之意也明则使之有辨章则使之有成顺为女之正故曰妇顺教乃子之道故曰男教于家曰理于国曰治孝经曰居家理故治可移于官与此同意
　　马氏曰先六宫而后六官内外之序也易曰女正位乎内男正位乎外是也天子听男教后听女顺尊卑之序也盖六宫皆统乎天子故也道者徳之兼徳者道之分故曰天子理阳道后治隂徳治者职之緫职者治之别故曰天子听外治后听内职其政足以理国家其化足以和内外其道足以通隂阳非圣人则不能至也故曰盛徳也礼器曰大备盛徳也
　　山隂陆氏曰天子后立六宫三夫人九嫔二十七世妇八十一御妻此盖定额殷周一也若周官世妇女御不言数郑氏谓君子不苟于色有则充之无则阙贠虽不足其额百有二十犹定然则九卿三三公二十七大夫三九卿八十一元士三二十七大夫后世虽有溢贠其百二十犹信不以溢妨正也不言明章天下之妇顺吾知正家而已不曰内和而家理而曰天下内和而家理所为正家而天下定也孟子曰天下之本在国国之本在家
　　石林叶氏曰隂以柔静为徳其譬则地也地有成形故言治隂徳治者顺其理以行也阳以刚动为体其譬则天也天有成象故言理阳道理则无事乎治也唯其为地道故妇贵乎顺顺在内也家所以理唯其为天道故男有教教则有所勉在外者也国所以治虽然于家理而后言天下于男教则不及焉何也盖明妇顺者自内始其渐及于天下故天下内和而家理若男事则在外可见者也故章明天下之男教而后曰外和而国治内外和顺国家理治则其徳崇矣盱江李氏曰尧试舜观厥刑于二女厘降二女于妫汭嫔于虞以尧之女其渊源非不善尚曰舜能以义理下其心是无圣人为之耦则不克使其行妇道也彼凡人子而不渐以教摩以礼其可乎哉故内宰以隂礼教六宫又以隂礼教九嫔又以妇职之法教九御在王宫者不可不知礼也如使后夫人九嫔世妇女御皆受教皆知礼徳皆正言皆顺无冶容无废功无侈服无丧道则闺门之内何有不肃溥天之下何有不化关睢之不淫葛覃之躬俭樛木之无妬螽斯之多子孙卷耳之辅佐求贤兎罝之莫不好徳于斯见矣王道安得不成乎　又曰此经言三夫人九嫔二十七世妇八十一御妻至于天官序则世妇以下不言数谓君子不苟于色有妇徳者充之无则阙世妇女御视大夫士尚唯其人则三夫人九嫔官不必备可知矣曲礼纳女于天子曰备百姓言以广子姓耳深山大泽实生龙蛇母子传类亦不可忽晋愍懐太子宫中为市使人屠酤手揣斤两轻重不差盖其母屠家女也先王之制百二十人犹以无人而阙之至难至慎若此武帝平呉之后掖庭殆将万人复何义也
　　钱塘于氏曰古之盛时政治之要本乎一原内廷外廷脉络相贯二南之诗用于乡人邦国而家人之位正乃可以定天下故求贤审官知臣下之勤劳初何预于后妃而卷耳之诗乃以辅佐君子言之男女以正昏姻以时若无关于后妃而桃夭之诗乃推后妃所致言之当时一人无为以守至正徳宇雍睦而福履绥气象和平而子孙众职此之由也是则听天下之内治即所以配天下之外治妇顺之明章即所以扶男教之明章故谓之盛徳
　　是故男教不脩阳事不得适见于天日为之食妇顺不脩隂事不得适见于天月为之食是故日食则天子素服而脩六官之职荡天下之阳事月食则后素服而脩六宫之职荡天下之隂事故天子之与后犹日之与月隂之与阳相湏而后成者也天子脩男教父道也后脩女顺母道也故曰天子之与后犹父之与母也故为天王服斩衰服父之义也为后服资衰服母之义也郑氏曰适之言责也食者见道有亏伤也荡荡涤去秽恶也父母者施教令于妇子者也故其服同资当为齐声之误也
　　孔氏曰此以下说男女之教若其不得日月为之适食又明天子与后是人父母之义左传昭二十一年十二月辛亥朔日有食之庚午之日始有谪谪谓日将食之气气见于上所以责人君也
　　蓝田吕氏曰男教阳事上应乎日妇顺隂事上应乎月有不得则谪见于天为之薄食日食则天子为之变月食则后为之变素服自责各正厥事以荅天变眀后与天子日月隂阳相湏而后成之义也以人伦推之天子脩男教天下之父也后脩女顺天下之母也其徳之盛必能以天下为一家为天下父母然后天下以父服服天子以母服服后也
　　严陵方氏曰事失于下而适见于上常适当焉故通用适字食则日月为乖气所薄若为物所侵食也素服则以丧礼自贬也夫日月者天子与后之象也隂阳者天子与后之道也日与月则昼夜相湏而成时者也隂与阳则寒暑相湏而成嵗者也天子与后则内外相湏而成化者也服天子以父之义服后以母之义者言以其义而服之非服之正故也檀弓谓之方丧者以此
　　马氏曰天子之与后人之所为也日之与月隂之与阳天之所为也天人之道莫不相湏而后成也礼器曰大明生于东月生于西隂阳之分夫妇之位此相湏之道也诗曰恺悌君子民之父母使民如父之尊母之亲而卒服之以齐斩之服不亦宜乎
　　山隂陆氏曰周官九嫔世妇以属天官以此资读如字谓之资衰者资于事父以事母也
　　石林叶氏曰圣人非求知天亦非不求知天日月之食理所常有也故反之隂阳之事者躬自厚之道也天子以男教勉天下之为子者其道犹父也故其卒则天下为之斩衰后以女顺化天下之为妇者其道犹母也故其亡则天下为之服齐衰父母为之服者报其恩也王与后为之服者报其义也
　　建安真氏曰家人之卦曰女正位乎内男正位乎外男女正天地之大义也易言其理而礼述其法盖相表里云
　　新安朱氏曰按厯法周天三百六十五度四分度之一左旋于地一昼一夜则其行一周而又过一度日月皆右行于天一昼一夜则日行一度月行十三度十九分度之七故日一嵗而一周天月二十九日有竒而一周天又逐及于日而与之防一嵗凡十二防方防则月光都尽而为晦已防则月光复苏而为朔朔后晦前各十五日日月相对则月光正满而为望晦朔而日月之合东西同度南北同道则月揜日而日为之食望而日月之对同度同道则月亢日而月为之食是皆有常度矣然王者脩徳行政用贤去奸能使阳盛足以胜隂隂衰不能侵阳则日月之行虽或当食而月常避日故其迟速高下必有参差而不正相合不正相对者所以当食而不食也若国无政不用善使臣子背君父妾妇乗其夫小人陵君子则隂盛阳防当食必食虽曰行有常度而寔为非常之变矣



　　礼记集説卷一百五十五
　　钦定四库全书
　　礼记集说卷一百五十六　　宋　卫湜　撰
　　乡饮酒义第四十五
　　孔氏曰案郑目録云名曰乡饮酒义者以其记乡大夫饮賔于序之礼尊贤养老之义此于别録属吉事仪礼有其事此记释其义也但此篇有四事一则三年賔兴贤能二则郷大夫饮国中贤者三则州长习射饮酒四则党正蜡祭饮酒緫而言之皆谓之乡饮酒知此篇有此四事者以郑注下郷人为郷大夫士为州长党正又云饮国中贤者亦用此礼故也郷则三年一饮州则一年再饮党则一年一饮也所以然者天子六郷诸侯三郷卿二郷大夫一郷各有郷大夫而郷有郷学取致仕在郷之大夫为父师致仕之士为少师在学中名为乡先生使之敎郷中之人每年入学三年业成必升于君若天子之郷则升于天子诸侯之郷则升于诸侯凡升之必用正月将升之时先为郷饮酒之礼郷大夫与郷先生谋择学士之最贤者为賔次则为介又次者为众賔此郷大夫为主人与之饮酒而后升之故周礼郷大夫职云三年则大比攷其徳行道艺而兴贤者能者郷老及郷大夫帅其吏与其众寡以礼礼賔之若州一年再饮者是春秋习射因而饮之此则州长为主人若党一年一饮者是岁十二月国于大蜡祭而党中于学饮酒子贡观蜡是也此则党正为主人此郷饮酒义说仪礼乡饮酒也郑注仪礼郷饮酒目録云诸侯之郷大夫三年将献贤者于君以礼賔兴之饮酒是也郑必知诸侯之郷大夫者以郷饮酒礼云磬阶闲缩霤注云大夫特县方賔郷人之贤者从士礼也若天子之大夫特悬则钟磬皆有今惟云磬故知诸侯之郷大夫也若诸侯之州长则士也故仪礼郷射是诸侯州长故经称鹿中记云士则鹿中也
　　长乐刘氏曰昔者周公辅佐文武思兼三王以施四事先尽其性于上以为礼乐政刑之大本也四者有本莫不源源而流于其民于是采其贤能豪杰可以表民者列为百辟侯于六服俾行其礼乐政刑以制其民之过不及者咸用中于五品焉是以君臣尽其义父子尽其仁兄弟尽其道夫妇尽其徳朋友尽其忠信溥天之民莫不尽其性以致中和也恺悌之风浃于四方而万物由之得以尽其性矣此灵台之诗所以乐其有灵徳及于鸟兽昆虫而行苇之诗以嘉其忠厚仁及草木也然而究赜其本莫不首善于六郷以笃其风化之所自也故周官大司徒之职曰以郷三物敎万民而賔兴之一曰六徳知仁圣义中和二曰六行孝友睦婣任卹三曰六艺礼乐射御书数以郷八刑纠万民所以束之入乎三物也以五礼防民之伪而敎之中以六乐防民之情而敎之和凡万民之不服敎而狱讼者听而断之其附于刑者归于士然则六服五等诸侯之封为国者千有七百九十三自三郷三遂而降莫不放此授敎于大司徒而摹范其民俾建其中焉然此溥天之民一有弗尽其性以充中和而任乎情伪过与不及者无所以自容也故其敎官五家为比则长之以下士五比为闾则胥之以中士四闾为族则师之以上士五族为党则正之以下大夫五党为州则长之以中大夫五州为郷则以卿为之大夫以纲其郷之敎典而纪之以州党族闾比之官莫非三物之为职也大司徒则掌王之敎典而天下郷遂都鄙主其民者必授敎法如六乡之纲纪焉故族则有里校党则有序州则有庠郷则有学司徒则有大学所以萃其英才而敎之三物也而郷饮酒之礼岁则一行于党再行于州三年一行于郷所以行其三物充乎五品以砺其徳行也以观其贤能也以采其髦俊也又设司谏之官以纠其徳行司救之官以禁其奇衺调人之官以平其讐难媒氏之官以合其昏姻则风移俗易以不尽性于中和为愧为耻为邦闾之指笑也此郷饮酒之礼所以为王道之范围为风俗之砥砺也故孔子曰吾观于乡而知王道之易易者其谓此乎
　　蓝田吕氏曰乡饮酒者乡人以时防聚饮酒之礼也因饮酒而射焉则谓之郷射郑氏谓三年大比兴贤者能者郷老及郷大夫帅其吏与其众以礼賔之则是礼也三年乃一行诸侯之郷大夫贡士于其君盖亦如此党正每岁国索鬼神而祭祀则以礼属民而饮酒于序以正齿位然正礼无正齿位之事而此篇有六十者坐五十者立侍乃所以正齿位也但此礼畧而不载则党正因蜡饮酒亦此礼也先儒谓郷饮酒凡有四事唯饮国中贤者于经无文但此篇云郷人士君子郷人则郷大夫士则州长党正君子谓卿大夫士则饮国中贤者义或然也然郷人凡有防聚当行此礼恐不必四而已论语郷人饮酒杖者出斯出矣亦偕郷人而言之也此篇凡五章初言尊让絜敬所以免人祸也次言学术道者将以得身次言先礼后财则民敬让次言尊长敬老而孝弟之行立次言五行者足以正身安国次言古之制礼法象天地皆所以推明圣人制作之意也
　　长乐陈氏曰酒者人之所以养阳也而人情无节则乱故先王有礼以制之焉书曰有正有事无彛酒则非时而饮者皆禁也又曰羣饮汝勿佚尽执拘以归于周则不特非时而羣饮者又戒也盖酒之为物易荒者也而其于人始乎治常卒乎乱始乎安常卒乎危故不能节之则其所以养之者适所以害之故古人之在上者乐至于无厌犹足以速其亡而况于民乎是故节之以其时节之以其礼而郷饮之所由作矣
　　严陵方氏曰孟子曰郷党莫如齿故古者于郷必饮酒以序齿言且饮酒者人之所乐序齿者人之所难因其所乐而寓之以所难故孔子曰吾观于乡而知王道之易易也
　　清江刘氏曰或问郷饮酒之礼刘子曰所尚三徳也年也爵也俎豆之事则人知之矣敢问三者兼乎曰然如何曰谋賔介于先生尚徳也旅酬以齿老者异秩尚年也大夫为僎坐于賔东尚爵也三者天下之达尊也夫如是故观于郷者其一曰彼壮也而先老何也曰惟其徳也然后民退而崇徳其二曰彼羸也而先富何也曰惟其长也然后民退而事长其三曰彼后入也而异席何也曰唯其贵也然后民退而贵贵故先王不赏而民劝不令而民从一事而三羙备焉其惟乡饮酒乎
　　董氏曰古者圣王之制礼乐也旣治其大者不忽其小者天子之都庙朝之上旣已焕乎其有文章矣而诸侯之国卿大夫之家州闾乡党之闲冠昏防祭飨燕饮射莫不有礼莫不有乐文理备具所以与天下之民共由之使人日从事乎其间故其教化之成也弟忠信仁义之美达乎州闾而行乎道路后世之制礼乐也事其大者不事其小者致详于天子之所独行而灭裂于众人之所常用朝廷之声名文物则粲然莫不有制郷党敎化之具则往往缺然不讲故虽有礼乐而卒不足以美敎化移风俗何者天子之所独行不接于下民之耳目也夫民目常见之耳常听之身常从事乎其间然后靡然不觉大化之陶已也目不常见之耳不常听之身不常从事乎其闲欲使之化不可得也孔子曰吾观于郷知王道之易易也郷饮酒之礼在先王礼乐之中最其小小者也而孔子于以知王道之易易然则礼乐之为用惟其小而近于民者最为王敎之本也
　　郷饮酒之义主人拜迎賔于庠门之外入三揖而后至阶三让而后升所以致尊让也盥洗扬觯所以致絜也拜至拜洗拜受拜送拜旣所以致敬也尊让絜敬也者君子之所以相接也君子尊让则不争絜敬则不慢不慢不争则逺于鬬辩矣不鬬辩则无乱之祸矣斯君子所以免于人祸也故圣人制之以道
　　郑氏曰庠郷学也州党曰序扬觯扬举也今礼皆作腾拜至谓始升时拜賔至道谓此礼
　　孔氏曰此一节明郷饮酒礼拜迎至拜洗相尊敬之事故圣人制之以道也此郷大夫迎賔故于庠门外主人将献賔时以水盥手洗爵及旣献之后举觯酬賔之时亦盥洗也必盥洗者所以致其絜敬之意也賔与主人升堂之后主人于阼阶上北面再拜是拜賔之至也拜至讫洗爵而升賔于西阶上北面再拜拜主人洗也拜受者賔于西阶上拜受爵也拜送者主人于阼阶上拜送爵也拜旣者旣尽也賔饮酒旣尽而拜也賔主相拜致其恭敬之心也案州长职云春秋射于州序党正云属民饮酒于序是州党曰序也学记云党有庠者谓郷人在州党但于郷之庠学不别立也
　　蓝田吕氏曰郷饮之礼以谨逊之道尊賔始见于拜迎庠门之外三揖三让而后升以絜清之道接賔则见于盥洗扬觯之际盥手洗爵始献賔之节也旣献之后举觯酬賔亦盥洗而扬觯不敢慢也极其所以賔主之敬则见于拜洗拜受拜送拜旣之节也賔拜主人洗主人受拜賔洗是也拜受拜送者賔受献主人受酢賔受酬献酢酬者拜送受者拜受也拜旣者賔主献酬卒爵皆拜也君子之相接尊让絜敬如此其至虽有争慢之心无从生矣尊让絜敬之礼行则尊让絜敬之俗成礼行而至于成俗则天下之人皆将逺于鬬辩而免于人祸则先王制礼也有道非苟为繁文饰貌升降之末者也
　　长乐陈氏曰因賔贤而为饮则不失于养人而所饮者备礼则人不至于乱然所谓礼者岂一端而已哉礼见于交际行之于学所以尊重事也进而礼之以致其尊退而礼之以致其让而三揖至于阶三辞以升堂则进退之节也盥洗则在人者絜也扬觯则在器者絜也夫是之谓致絜也拜至而后拜送此主也拜洗而后拜受此賔也至于受而饮饮而尽则为拜旣而其礼盖亦賔而已盖拜者屈之而使卑之在我者卑则于人为尊而无侮矣夫是之谓致敬也夫有所尊有所让则相从以义而不敢争有所絜有所敬则相推以诚而不敢慢粲然而文以之接懽然而恩以之爱不期于鬬而已无不期于辩而已无乱小人由之而不能知君子知之而不能名此圣人制之以道者也杨子曰行礼于此而民得于彼矣其制岂非以道乎
　　严陵方氏曰学所以明人伦而人伦之序成于相齿故郷饮酒之礼必行之于学行之于学而此止言庠门者以养贤养老为主故也王制言耆老皆朝于庠非谓是乎礼莫重于拜拜则敬之至矣故曰所以致敬表记曰无辞不相接也欲民之无相亵也尊让絜敬则不亵矣故曰君子之所以相接也鬭者力相攻之谓辩者言相敌之谓不鬭则无之祸不辩则无乱之祸且人者人斯之乱人者人斯乱之唯君子无乱之行所以免于人祸也
　　马氏曰主人者或以郷大夫或以州长或以党正随其行礼之时也入三揖而后至阶者主所以致尊于賔也三让而后升賔所以致让于主也觯爵容三升者也传曰粲然有文以相接尊让絜敬者文也故君子用之以相接也圣人制之以道者制之于乱之前也圣人用道而制礼者也贤人知道而由礼者也众人无知而制于礼者也
　　石林叶氏曰道者义之所自出言郷饮酒之礼则所贵者义也言郷饮酒之义则所出者道也
　　乡人士君子尊于房户之闲賔主共之也尊有酒贵其质也羞出自东房主人共之也洗当东荣主人之所以自絜而以事賔也
　　郑氏曰郷人郷大夫也士州长党正也君子谓卿大夫也卿大夫士饮国中贤者亦用此礼也共尊者人臣卑不敢专大惠羞燕私可以自专也絜犹清也孔氏曰此一节明设尊及酒又羞出自东房及东荣设洗主人事賔之义以乡大夫等唯有东房故设酒尊于东房之西室户之东在賔主闲示賔主共有此酒也酒虽主人所设賔亦以酢主人故云賔主共之北面设尊酒在左谓在酒尊之西地道尊右贵其质素故也羞出自东房主人共之者谓供于賔也荣屋翼也设洗于庭当屋之东翼示主人自絜以事賔从冠义以来记者皆举仪礼经文于上陈其义于下以释之
　　蓝田吕氏曰酒主人之物而曰賔主共之者賔主皆酌此尊且明君子之财当与人共不自有也酒水也饮之始也饮始于水极味于酒凡酒之设皆尚酒质之为贵不忘本也羞出自东房主人致味以养賔故曰主人共之而不以与賔共也洗当东荣主人自絜以事賔賔虽亦就此洗不曰賔主共之者明所以敬人者各自尽也
　　长乐陈氏曰夫礼见于物则其致饮有尊其致食有羞其致絜有器賔主共之者言其饮也羞出自东房者言其食也洗当东荣者言其器也尽于郷人言士君子所以别遂人之为氓以夫郷主敎遂主耕故也房在东则户在西也东者主人位而主所献者为主共西者賔之位而賔所酬者为賔共唯夫賔与主和献酬而皆有共也此尊所以闲于房户之中以见意欤且有尊则有酒矣而酒以者为北方之天道而用之所以贵其质乂将以教民不忘本也
　　严陵方氏曰乡人士君子则举四例之礼皆同固兼言之也酒者以黒黍和于水而为之其为色则幽其为味则淡贵其质也东房者主人所在故曰主人共之洗者承盥洗之器东荣亦主人所在故曰主人所以自絜
　　马氏曰东主位也郷人士君子者言其行礼之人也尊于房户之闲至自絜以事賔言其行礼之事山阴陆氏曰乡人士君子乡人之中有士君子之行者也周官所谓贤能是欤
　　贾氏曰荣即今之抟风防云屋翼荣者与屋为荣饰翼者与屋为翅翼也
  </div>
  <div class="pagination">
   <a href="礼记集说_page140.html">
    上一页
   </a>
   <span>
    ...
   </span>
   <a href="礼记集说_page136.html">
    136
   </a>
   <a href="礼记集说_page137.html">
    137
   </a>
   <a href="礼记集说_page138.html">
    138
   </a>
   <a href="礼记集说_page139.html">
    139
   </a>
   <a href="礼记集说_page140.html">
    140
   </a>
   <span class="current-page">
    141
   </span>
   <a href="礼记集说_page142.html">
    142
   </a>
   <a href="礼记集说_page143.html">
    143
   </a>
   <a href="礼记集说_page144.html">
    144
   </a>
   <a href="礼记集说_page145.html">
    145
   </a>
   <a href="礼记集说_page142.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
