<!DOCTYPE html>
<html>
 <head>
  <meta charset="utf-8"/>
  <title>
   周礼详解 - 第 20 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼详解 - 第 20 页/共 28 页
  </h1>
  <div class="content">
   周礼详解卷二十四
　　钦定四库全书
　　周礼详解巻二十五
　　宋　王昭禹　撰
　　夏官司马
　　惟王建国辨方正位体国经野设官分职以为民极乃立夏官司马使帅其属而掌邦政以佐王平邦国政官之属大司马卿一人小司马中大夫二人军司马下大夫四人舆司马上士八人行司马中士十有六人旅下士三十有二人府六人史十有六人胥三十有二人徒三百有二十人凡军制万有二千五百人为军王六军大国三军次国二军小国一军【舆音余行户刚反注同】
　　【先王制官以探本设司以伺末政非夏官也而谓之夏官者政以礼为本也此之谓探本政官也而谓之司马者政以马为末也司至于马则政官所司皆举矣此之谓伺末物各当其分之谓平邦政之所施则强不得以侵弱众不得以暴寡小大髙下莫不各当其分矣此司马所以帅其属而掌邦政以佐王平邦国也大司马掌邦政以佐王平邦国而政典亦曰以平邦国者盖政典之为书以平邦国而王之为政亦以平邦国而已盖政者正也以政为体以平为用惟平然后能正此王之为政所以期于平邦国也夫马者甲兵之具而王政之所重也故自夏官之卿一人以至于中士十有六人皆以司马名官则政官之所司其事悉矣夫政以兵为大兵以马为急故名官以司马然其官有尊卑之殊则其所掌不能无轻重之辨故政官之正以卿一人为之其官谓之大司马言大以别小也政官之贰以中大夫二人为之其官谓之小司马言军则以率众也舆司马以上士八人为之则卑矣所正者乗载之事而已故名官以舆行司马以中士十有六人为之则尤卑矣所正者行列之事而已故名官以行凡此皆尊卑之别也自大宰而下其徒皆百二十人而司马之徒独三百二十人者以政官之所掌以军旅为主则其徒不得不多矣夫万有二千五百家为乡凢起役徒无过家一人故以万有二千五百人为军王六乡故六军大国三乡故三军次国二乡故二军小国一乡故一军且天子六乡六遂此独言乡者盖乡主教而国以乡为主故也书曰鲁人三郊三遂然则诸侯之国亦有遂矣且先王因农事以寄军令文教武事皆出乎其中射御寓于礼干戚寓于乐防什伍而教道艺无非军政也因田猎而选车徒无非军事也居聮其家而为比闾族党州乡出则聮其人而为伍两卒旅师军故六乡之官皆折冲御侮之人六乡之民皆仗节死难之士左之而文无不宜右之而武无不有方其奉璋峩峩髦士攸宜其不敢惰者皆卿大夫之才及其渒彼泾舟烝徒楫之其能济之者皆将帅之职此其所以为将为帅为卒长伍长之属皆取于卿大夫士而足矣先王之时所以守则固战则克徳足以柔中国刑足以威四夷者由此道故也】
　　大司马之职掌建邦国之九灋以佐王平邦国制畿封国以正邦国设仪辨位以等邦国进贤兴功以作邦国建牧立监以维邦国制军诘禁以纠邦国施贡分职以任邦国简稽乡民以用邦国均守平则以安邦国比小事大以和邦国
　　【谓之邦国之九法则以九法所施以邦国为主而无所施于王畿故也以道制法者王以法立事者臣故掌建邦国之九法者大司马其职也以佐王平邦国则使强不得以侵弱众不得以暴寡以九法所以正之等之作之维之纠之任之用之安之和之如此也茍戾乎此然后九法施焉则王之于乎邦国岂遽加之以刑辟之威哉制畿封国以正邦国者以田为界画几出入焉者畿也度土而居之有大者亦有小者封也制畿则有侯甸男采卫之别封则有公侯伯子男之异自王畿之外其畿皆不过乎五百里自大国百里而下而小国不过五十里如是则大无并吞之强小无侵凌之患而地之小大正矣设仪辨位以等邦国者着乎容物而有义存焉者仪也人之所立而不可易者位也设仪则其国家宫室车旗衣服或以九以七以五为之节也辨位则公一位侯一位伯一位子男同一位也如是则上不偪下下不僣上而人之上下等矣进贤兴功以作邦国者以成徳为行谓之贤兴事造业谓之功贤者进之而无所蔽则王制所谓诸侯有功徳于民者加地进律此以贤进之者也有功者兴之而无所抑则僖二十八年晋侯有功王命尹氏册命之此以功兴之者也贤者进而无所蔽则人莫不懋于德功者兴而无所抑则人莫不懋于功而人材由此作新矣所谓作者与诗所谓遐不作人书所谓作新民之意同也建牧立监以维邦国者则大宰所谓建其牧立其监也九州之牧建之于上而使有所统诸侯之监一国者立之于下而使有所承则万国由此维而相比所谓维者与诗所谓绋纚维之者同也制军诘禁以纠邦国者军以包敌禁使无犯制军则大国三军次国二军小国一军随其国之大小而制之也诘禁则或施于国或施于军或施于刑或施于誓随事而以言诘之也制军而有以包敌诘禁而使之无犯则邦国由此纠而不散矣施贡分职以任邦国者利上治己而以职供者贡也有所受而听乎上者职也贡以物言之施贡则各以其所有职以事言之分职则各以其所能施贡所以任其财也分职所以任其力也此之谓任邦国简稽乡民以用邦国者万二千五百家为乡大国三乡次国二乡小国一乡所以处民也简谓选其强弱稽谓攷其多寡简其强弱稽其多寡然后众可用故曰以用邦国均守平则以安邦国者诸侯为天子守土则均守者均其地守也匡人达法则匡邦国则平则者平其八则也都鄙非无守也以邦国为主邦国非无则也以都鄙为主地守既均则逺近各适其匀无相侵夺之患矣八则既平则髙下各当其分无或僣忒之愆矣邦国于是安而无危故曰安邦国比小事大以和邦国者比小则使大国比小国也事大则使小国事大国也以大比小则有以致其乐天之仁以小事大则有以致其畏天之智如是则诸侯亲四隣睦邦国和而不乖矣故曰以和邦国先制畿封国以正其地之小大然后六者并见新经】
　　以九伐之灋正邦国冯弱犯寡则眚之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱鸟兽行则灭之【冯皮冰反眚所景反坛音善行下孟反】
　　【王之于邦国平之以九法然有违乎此然后加之以刑辟之威此九伐之法所以行焉夫政者正也九伐之法所以正邦国之罪恶而使之归于正也此所以谓正邦国欤冯弱犯寡则眚之者以强陵弱谓之冯弱以众暴寡谓之犯寡如是则诎其爵命削其土地使其强更弱其众更寡若人之眚瘦然此所以正其冯弱犯寡之罪也贤宜任之以在位者也贼之则伤于义民宜养之使就利者也害之则伤于仁伤于仁义则万民之所疾也故防万民授兵焉使致其伐若伐木然此所以正其贼贤害民之罪也内则暴其臣民外则陵其四隣暴其臣民则非君国子民之道也陵其四邻则非睦乃四隣之道也是又诸侯之所疾也故防诸侯为坛焉命以伐此以正其暴内陵外之罪也野荒则以夺农时而地不治民散则屈民力而民不安其为罪也以有其地而不能治故削其地之大而使小焉此所以正其野荒民散之罪也负固则恃其地之险阻不服则逆命以叛乎上其为罪也以有其地而不肯服也故进入而侵其地所以正其负固不服之罪贼杀其亲则不仁者也然而恩有隆杀罪有轻重正之以服属之法则罪可知矣放弑其君则不义者也义莫隆于君而贼义谓之残故残而杀之以其罪重故也犯令则违上之命也陵政则干上之法也故杜絶而伐之以犯令陵政无朝事之实故也外内乱则灭人道也灭之则既灭其身矣又废其嗣以其使人失世类乎无人道故也然先王之时其所封建以为诸侯者莫非贤也邦国之君又安有罪恶如九伐之法所正者乎盖先王制治于未乱保邦于未危思患而豫防之故制为九伐之法使政官之长掌之焉于布政之正月则又县于象魏而使之见徇以木铎而使之闻布于邦国而使之守虽至治之世不能无嵬琐自戾以干先王之伐者非徒不欲而必不敢非徒无与而又无助也则九伐之法除恶于冥冥之中正邪于形声之外者岂小补哉周之盛时九伐之法虽有存岂尝试哉设之使知惧而已非聪明睿智神武而不杀者孰能与于此哉】
　　正月之吉始和布政于邦国都鄙乃县政象之法于象魏使万民观政象挟日而敛之
　　【逺之邦国近之都鄙内而万民于正月之吉大司马布政而使之守垂象魏而使之观上焉者知所禀而犯令陵政者不得作下焉者知所从而设私立方者不得萌下有法守庶人不议则政其有不行乎然政之事民可使由之故县于象魏所以显诸仁政之神不可使知之故挟日而敛之所以藏诸用记所谓政如日月之神者岂非以其示人也昭然有象及其运行不息则物乌得知其然哉】
　　乃以九畿之籍施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰卫畿又其外方五百里曰蛮畿又其外方五百里曰夷畿又其外方五百里曰镇畿又其外方五百里曰蕃畿
　　【天地之大而裂为四方四方之逺而裂为九畿其内外有制其逺近有辨其封域虽不同而所以服王之事则一而已故九畿又谓之九服畿言其有界画服言其服王事也九畿之籍则以其界画书而载于籍也经界既定然后政官所以推而行之者其职可施于是乎有以服邦国矣九畿之籍以正其封疆为主书之圻父薄违诗之祁父刺宣王皆指司马而言之也凡言国者皆诸侯之国也所谓施邦国之政职者诸侯之国也所谓千里曰国畿者则王国而已天子之畿千里以天事言之则所以象日月之晷也以人事言之则不千里不足以待诸侯也自国畿之外以封诸侯者皆以五百里为限而命名皆有义焉侯畿者以言扞外而蔽内者也甸畿者以言井牧其地什伍其民也男畿者以言致力而事上也采畿者以言服事以奉王也卫畿者以言奋力而卫内也自侯畿谓之中国所谓疆以周索也蛮以言其慢夷以言其易镇则如四镇之镇以安镇中国为主也蕃则如藩屏之藩以屏蔽中国为主也自蛮畿至蕃畿谓之四夷所谓疆以戎索也以禹贡攷之方千里曰国畿则禹贡所谓甸服也甸服面五百里则为方千里矣盖面畿径言之而方以折计之故也其外方五百里曰甸畿则禹贡所谓侯服也以下盖皆见新经盖时异事异故其制名与其多寡之数亦不同矣且禹贡自甸服至荒服凡五千里而已故书曰弼成五服至于五千以周官攷之而五服之外又有蕃畿则周公之时广斥其地复增五百里盖周盛时物蕃人庶过于尧舜夏商之世不得不然其制圣人岂好异哉时焉而已】
　　凡令赋以地与民制之上地食者参之二其民可用者家三人中地食者半其民可用者二家五人下地食者参之一其民可用者家二人
　　【下以职供谓之贡上以政取谓之赋赋以敛财以给军为主也夫地有上地中地下地之差民有家三人二家五人家二人之别其所敛之财宜有以称之此赋所以本于以地与民之制也盖地有肥瘠民有多寡则财赋亦随之而有轻重矣然司徒稽人民而周知其数为任众也故曰可任者司马令赋为用众也故曰可用者知其家之众寡而后数可稽也故于稽数言其家之人知其食之多少而后赋可令也故于令赋言其地之食】
　　中春教振旅司马以旗致民平列陈如战之陈辨鼔铎镯铙之用王执路鼔诸侯执贲鼔军将执晋鼔师帅执提旅帅执鼙卒长执铙两司马执铎公司马执镯以教坐作进退疾徐疏数之节遂以搜田有司表貉誓民鼔遂围禁火献禽以祭社【中仲同陈并去声将帅并去声长上声数音朔传曰国虽安忘战必危孔子曰以不教民战是谓弃之司马于四时之田以旗致民平列陈如战之陈以教坐作进退疾徐疏数之节所以不忘战而教民也盖圣人思患而预防之虽无难而有多难之畏于无事而为有事之备已治矣未尝有其治已安矣未尝有其安国家闲暇选练训习不可怠忽也四时教战而谓之为田者以其养禽兽而取之以为利与田事同故也以其事言之则为围与疆理同也攻蛰兽掎猛乌则与耘同也度可杀然后取则与获同也此所以习战谓之田欤夫攻鬬而冒矢石人情之所不欲也驰骋而逐禽兽人情之所同欲也以其情之所不欲而寓扵所同欲之间此人所以乐为之用而四时教战所以皆寓扵田欤然春阳用事非兵之时故教振旅所谓入曰振旅是也振如振领之振振而整之也方其出则治之以行阵之事均服同食以一众心则无暇平整其仪饰及其入焉则明尊卑辨贵贱此所以整之也旗所以属众而物之众视而从之故致民必以旗然乡遂之致民也以司徒之大旗则司马之致民也以王之太常矣盖日月为常所以象天道以道佐人主者不以兵强天下则司马致民以太常者知其教战固有道也夫用军之法自五人之伍推而上之至于五师之军其先后有序其左右有局合其众以成列陈其列以为阵而田猎之所习无非军事也故平列阵如战之阵乎者髙下如一之谓也兵以鼔作以金止而鼓铎镯铙皆所以节行也故于振旅辨之道之大谓之路军事非王所执也以道御众而已故王执路鼔事之大谓之贲诸侯以敌王忾为事则事之大诸侯所执故诸侯执贲鼓晋以追为义将以统众而杀敌其事有进而已故军将执晋鼔提鼔郑氏谓鼓之有柄者于马上提之以令众也故师帅执提鼙卑者所执旅帅所率者五百人之众其众少矣非若师之为大故旅帅执鼙以其卑故也军法自旅而上然后有旗以其非旗不足以指麾故也自旅而上然后有鼔以其非鼓则不足以令众也卒长执铙以止鼔也两司马执铎以通鼓也公司马执镯以节鼓也伍长而谓之公司马者尊而六命之卿卑而一命之士所司皆至于马则军事之伺末者无不举矣谓之公司马则以别于私人私人亦称司马所谓家司马是也鼓阳也故尊者执之金隂也故卑者执之铙以止鼓则以阳更用事焉故卒长执之通鼔节鼔则佐阳而已故两司马公司马执之坐作进退疾徐疏数皆有节焉不习则不能不讲则不熟故教之使习熟焉遂以搜田者由天道而公焉则方春物生又非为苗除害之时由人道而私焉则祭祀宾客充君之庖不可废也故春田谓之搜由人道而私则不可以无所择故搜有择焉驺虞所谓搜田以时亦择其不孕然后取之盖无事而不田曰不敬田不以礼曰暴殄天物于春而必田以敬而致礼也田必以择不以礼废仁也有司表貉貉师祭也甸祝掌四时之田表貉之祝号则有司谓甸祝也折民以言者誓也以誓教恤则民不忘而誓以用于军旅为主也誓民其可已乎禁谓虞衡守禽之厉禁也鼔而围之遂搜田矣火者田止谓之春田以用火为主故曰火春非田之时其取而杀之则不若用车之密密以火之利则不若车故也然用车者亦因其焚莱之时也献禽大兽公之小禽私之也诗曰献豜于公亦取其之大者也以祭社者社土示也春为民祈故祭礼独先言祭社则先王之祭祀凡以为民而已】
　　中夏教茇舎如振旅之陈羣吏撰车徒读书契辨号名之用帅以门名县鄙各以其名家以号名乡以州名野以邑名百官各象其事以辨军之夜事其他皆如振旅遂以苗田如搜之灋车献禽以享礿【茇蒲末反撰息转反注读为算礿余若反】
　　【诗曰召伯所茇盖召伯为草舎听讼于甘棠之下也教茇舎者教以草舎之法焉夏物长养尤非兵时故教茇舎茇舎者草茇而舎也盖草虽茇隂不能死兵之草舎当图安存而避危亡故也易野车为主险野人为主撰车徒者所以具之也述事为书合騐为契读书契者所以声之也撰车徒读书契皆比军事也比军事为将茇舎焉号名以待夜事故于茇舎辨号名之用古者昼战则目相视故为之旗帜夜战则声相闻故为之号名草舎欲其名声相闻足以相别而已辨号名固其宜也帅以门名者若鲁有东门襄仲宋有桐门右师是也必以门名者以门所以閤辟扞卫而非常之要在此也师以帅众而閤辟之变扞卫之功折冲之机实系乎此也县鄙各以其名者则县谓县正鄙谓鄙师各以其县鄙之官而名之也乡以州名则若南乡甀东乡为人是也野以邑名者野为公邑之大夫以其所治之邑而名之也凡此所号名皆所以待军之夜事以夜则旗帜不足以相视以名相别而已然帅以门名则将以门名可知也县鄙各以其名则州党各以其名可知也乡以州名则遂以县名亦可知也野以邑名则郊以邑名亦可知也其他皆如振旅则若致民平列阵与夫以教坐作进退疾徐疏数之节皆然矣遂以苗田则夏苗在田如草而已为苗除禽兽之害故也如搜之法则其他表貉誓民鼔遂围禁之类皆与搜同也车者夏田以车为主以物生于春长于夏以车驰逐而取之则其利密于春之用火矣以东山之诗攷之其言曰敦彼独宿亦在车下则茇舎夜事宜用车矣献禽以享礿则所谓以禴夏享先王也以饮为主则谓之礿以乐为主则谓之禴夏阳之盛时故或曰礿或曰禴以礿与禴皆阳之盛故也】
　　中秋教治兵如振旅之陈辨旗物之用王载大常诸侯载旂军吏载旗师都载旜乡遂载物郊野载旐百官载旟各书其事与其号焉其他皆如振旅遂以狝田如搜田之法罗致禽以祀祊【书注读画狝息浅反祊音方】
　　【天地严凝之气始于西南秋则阴用事兵之时也故教治兵所谓出曰治兵是也旗物以作战也故于教治兵辨旗物之用日月为常天道之运也王之涖兵以道而已故王载大常交龙为旂君德之用也诸侯之涖兵以德而已故诸侯载旂军吏孤卿之为将者也以猛毅致其义故军吏载旗师都孤卿之位众者也以众属军吏故载旜取其亶以事上而已乡遂则乡遂之大夫也以其无所将故载物取特物其所属而已郊野则公邑之吏将其众者也以完果致其智而已故载旐百官则以其属卫王焉以挚速致其礼而已故载旟师都乡遂无所将而不谓之孤卿大夫至称百官焉见新传遂以狝田者狝尔于狩矣于是土既成物废不用事金王而杀使反一焉罗者鸟罟谓之罗维固隹之所系也火之利不若车车之利不若罗之所取至于隹则其利密矣以物成于秋而所取者众故也王制曰鸠化为鹰然后设罻罗则秋用罗宜矣夫春用火秋用罗各因其时也致禽以祀祊者祊即诗所谓以社以方也祊兼上下之神故谓之祀春物始生故为民祈而祭社秋物既成故为民报而祀祊其序然也社礿烝言献禽以下见新经】
　　中冬教大阅前期羣吏戒众庶修战灋虞人莱所田之野为表百步则一为三表又五十步为一表田之日司马建旗于后表之中羣吏以旗物鼓铎镯铙各帅其民而致质明旗诛后至者乃陈车徒如战之陈皆坐羣吏听誓于陈前斩牲以左右徇陈曰不用命者斩之中军以鼙令鼔鼓人皆三鼓司马振铎羣吏作旗车徒皆作鼓行鸣镯车徒皆行及表乃止三鼓摝铎羣吏旗车徒皆坐又三鼓振铎作旗车徒皆作鼓进鸣镯车骤徒趋及表乃止坐作如初乃鼔车驰徒走及表乃止鼓戒三阕车三徒三刺乃鼓退鸣铙且郤及表乃止坐作如初遂以狩田以旌为左右和之门羣吏各帅其车徒以叙和出左右陈车徒有司平之旗居卒间以分地前后有屯百步有司巡其前后险野人为主易野车为主既陈乃设驱逆之车有司表貉于陈前中军以鼙令鼓鼓人皆三鼔羣司马振铎车徒皆作遂鼔行徒衔枚而进大兽公之小禽私之者取左耳及所鼓皆駴车徒皆噪徒乃致禽馌兽于郊入献禽以享烝【摝音鹿分去声冬则农事既隙而讲事之时也故教大阅大阅者将用而大习之也则车徒皆在所简而所阅之事众矣春之振旅夏之茇舎秋之治兵凡鼔铎镯铙号名旗物之用无不习焉故曰教大阅羣吏者乡师以下也戒众庶则先事而勅之使无敢怠忽也修战法则犹乡师前期出田法于州里修其卒伍之类是也除草谓之莱既戒民矣于是山泽之虞除去所田之野草而为表焉为表者所以识正行列也百步则一为三表又五十步为一表则四表之中积二百五十步矣左右之广取其足以容六军之众虞人为表则以待事焉及田之日司马建旗于后表之中则以待民之至也羣吏以鼓铎镯铙各帅其民而致则皆致之于司马焉师欲听于一故也质明旗诛后至者前期既戒众庶矣又后至焉非不教而诛者也故后至者必诛军法后期者斩而此言诛则方致民也故诛之而已以下文言不用命者斩则知此言诛未遽以死处之也又陈车徒如战之阵皆坐田之所习无非战法也故车徒之所陈皆由战之阵焉皆坐则将为誓众使坐而听也羣吏听誓于阵前斩牲以左右徇阵曰不用命者斩羣吏谓军师而下也誓以折众羣吏以帅众宜聼而谕之也月令于季冬天子田猎以习五戎司马搢扑北面誓之以月令言之则誓众者司徒也以小司徒攷之乃防万民之卒伍而用之以起军旅以作田役特掌其戒禁而已未尝掌誓则记月令者误矣士师职以五戒先后刑罚一曰誓用之军旅则誓众者士师也斩牲以左右徇阵曰不用命者斩之大阅之所习使民以其死刑诛不如是之严则其民弗为使矣然不先有以告戒之及犯而刑诛之亦罔民也故必斩牲以徇之或左或右则左右巡行之使众皆知也小子凡师田斩牲以左右徇陈则此斩牲以徇阵小子之事也然先王曷常不戒而视成哉前期戒众庶然后后至者可诛既陈而誓然后不用命者可斩如此则民皆知避而犯者无有矣中军以鼙令鼔者旅帅执鼙则鼙卑而有众执者也庄子曰卑而不可不因者民也中军所以将众以鼙令鼓则明众卑而不可不因也徒故车徒或作或行或坐或趋或驰或走或诫或噪以同欲而行以异欲而止凡以因众而已鼓人皆三鼓司马振铎车驰徒走及表乃止见新经盖先王因民之情而无所违焉所以同欲而行异欲而止上下辑睦于是乎骤驰趋走以赴敌为事骤驰者车也趋走者徒也骤言聚其足而进驰言决围而去也徒以人言故曰趋走趋言其走之肃走言其行之速也凡此皆车徒勇于赴敌者矣鼔戒三阕车三徒三刺则其走敌也有节制焉鼓声止谓之阕鼔戒者鼓声以戒攻敌也鼓一阕车一徒一刺三而止焉以象杀敌而成于三之意也武王誓徒曰不愆于六步七歩乃止齐焉誓军曰不愆于四伐五伐乃止齐焉此所谓车徒之节也乃鼓退鸣铙而止之其郤而止从上而已夫能使下无违其上如此则辑睦故也遂以狩田者大之以人守之为取之大者以冬物成之众也故冬田谓之狩以旌为左右和之门者天时不如地利地利不如人和名军门曰和以师克在于和故析羽为旌以道旂之则生故也夫道合则浑而自遂未始有事焉离则散而事由之以生矣事之大莫大乎军事则以旌为门者所寓之意亦已防矣羣吏各帅其车徒以叙和出者羣吏则自师都而下各帅其所属之车徒以叙和同而出者也叙者先后之伦也出以先后之伦则行者有叙而不乱矣然不先正其左右之行列则将叙之有不可得故先分左右以陈其车徒又使有司平之使各当其分然后由左右而出者其行列皆正矣有司则乡师也以乡师正掌田法而修其卒伍故平其左右之行列属于乡师也旗居卒间以分地者则军法自旅而上然后有旗盖旅帅所建之旗也四两为卒五卒为旅此旅帅所建之旗所以居于卒间以分地而调其部曲也前后有屯百歩则车徒异羣相去之数也有司巡其前后者则乡师又从而巡其行列也郷师之职所云巡其前后之屯正谓是矣军有车有徒平原易野则以车为主山阜险阻则以人为主以车为主非不用人也以人为主非不用车也各有所主而已先王因田猎而选车徒故诗曰东有甫草驾言行狩此则易野车为主也又曰选徒嚣嚣搏兽于敖此则险野人为主也既陈乃设驱逆之车者驱谓驱车也驱禽使前趋也逆谓逆车也逆还之使不出围也既陈则行列正矣然后可田焉故设驱逆之车者田仆也校人则帅之而已故校人曰田猎则帅驱逆之车则将田矣于是祷焉故有司表貉于陈前即甸祝掌表貉之祝号是也中军以鼙令鼓鼓人皆三鼓则尊者令鼓以作之也羣司马振铎则卑者振铎以通之也如是则上下同欲可以行矣故车徒皆作遂鼔行衔枚而进则所以止喧哗也故衔枚氏军旅田役令衔枚然东山之诗曰勿士行枚者盖妇人欲其夫有征而无战故以勿事行阵衔枚为事也大兽公之则所谓献豜于公也小禽私之则所谓言私其豵也者取左耳虽以象杀敌而又且有智焉右耳不如左明杀敌取左耳示能致敌强使听已且不专取左耳则效功者疑于获一而效二取左耳以效功所以谓之馘也及所则田所当止之处也鼓皆駴郑氏谓疾雷击鼔车徒皆噪谓人言而噪如鸟之噪也夫田以象胜敌而止也然一战而胜士以之骄卒以之惰则所以召敌也故疾雷击鼔而駴所以示胜而有戒也故駴之字从戒车徒皆噪所以示宜静而噪也故噪之字従喿在右凡此皆不忘战之意也徒乃冬物成而多可取者众故以徒为主凡曰田用火用车用罗非不用徒也特所主者有异耳致禽馌兽于郊入献禽以享烝者聚其所获之禽而以馌田众兹故曰致禽馌兽于郊馌者盍而饷也】
　　及师大合军以行禁令以救无辜伐有罪若大师则掌其戒令涖大卜帅执事涖衅主及军器及致建大常比军众诛后至者及战巡陈眡事而赏罚若师有功则左执律右秉钺以先恺乐献于社若师不功则厌而奉主车
　　【及师大合军谓命将或王亲征之时禁使勿为令使为之以行禁令则命将与王亲征行之使无违也仁者爱人故恶人之害之也义者循理故恶人之乱之也以其爱人循理故以救无辜为先以其恶人之害故以伐有罪为后盖师以安民为先无辜者众而有罪者寡故也九伐先凭弱犯寡而后贼杀放弑其君亲亦此意也若大师谓出师之时也掌其戒令则戒其怠忽与所使为之令皆司马所掌掌则知所主也非若大合师但推而行其禁令矣卜以知吉凶大卜卜之大而大司马涖之也主迁主社主也军器鼓铎之属凡师受甲迎主于庙及社主祝奉以从杀牲以血涂主及军器皆神之以厌妖也及致建大常者乡师致民以司徒之大旗则司马致民宜以王之大常矣凡此皆示其致民之命有所受之也然乡师以司徒熊虎之大旗则示其以猛兽致众矣司马以日月之大常示其致众固有道矣比军众则校其数之多寡也诛后至者所以惩其怠忽也及战巡陈眡事而赏罚则眡其鼔镯铎铙旗物车徒坐作进退之事有功者赏违令者罚也师有功而旋作乐谓之恺乐怒释而为恺故也左执律律以听军声阳也故左执之右秉钺钺以致杀伐隂也故右执之右秉钺示胜而不忘战也司马之事武王之于牧野则左仗黄钺何也武王之事示其无事于诛故左仗之献于社隂也若师不功则厌而奉主车厌谓厌其冠也主谓社庙之主冠首服也王师无败自败而已厌其冠则以失为在已也先王之师其杀其伐其有功其不功皆以道处之如此而春秋之书救书伐书战书克书王师败绩则异于是矣】
　　王吊劳士庶子则相大役与虑事属其植受其要以待攷而赏诛【劳力报反相息亮反与去声属音烛】
　　【公卿大夫之子谓之士庶子其従军而败绩王亲吊劳之死者则吊之伤者则劳之必使大司马相之以司马主兵故也大役谓筑作城郭沟池役众之大者也虑事谓谋虑其事也植谓王属役人之官也左传宋城华元为植是也要谓功程之计书也大司马于大役与虑事则欲知其故之可否属其植则欲知其人之多寡受其要则欲知其功之等差以待攷而赏诛则事成而攷之以行赏诛也余见传】
　　大防同则帅士庶子而掌其政令若大射则合诸侯之六耦大祭祀飨食羞牲鱼授其祭大丧平士大夫丧祭奉诏马牲【食音嗣】
　　【诸子之职曰防同宾客作羣子从则帅士庶子而掌其政令在司马也射人之职以射法治射仪王以六耦射三侯则大射合诸侯之六耦在司马也大祭祀飨食羞牲鱼授其祭者牲鱼鱼牲也鱼谓之牲者亦生之而后杀也鱼之为物柔巽伏制得其道然后可制而用民之象也故诗言谁能烹鱼鲂鱼赪尾易曰包无鱼贯鱼以宫人皆以鱼比民然则能制民而用焉以聚百物使鬼神宾客皆得其养政官之事也授其祭则凡能制民而用焉皆司马以政授之故也丧祭奉诏马牲者盖王有成德然后能张大六师以威制天下故也立政之终曰其克诘尔戎兵以陟禹之迹亦是意】
　　小司马之职掌【阙】
　　凡小祭祀防同飨射师田丧纪掌其事如大司马之法军司马【阙】
　　舆司马【阙】
　　行司马【阙】













　　周礼详解巻二十五
&lt;经部,礼类,周礼之属,周礼详解&gt;
　　钦定四库全书
　　周礼详解卷二十六
　　宋　王昭禹　撰
　　司勲掌六乡赏地之灋以等其功王功曰勲国功曰功民功曰庸事功曰劳治功曰力战功曰多
　　【先王以德制爵以功制禄德懋者懋之以官功懋者懋之以赏所以砺世磨钝也然赏之轻重必眂乎功故设官以等其功而司勲之职所以立也六功皆功而独曰司勲以王功为大故也载师曰以赏田任逺郊之地而逺郊之地在乡之内故言掌六乡赏地之法以等其功其地则载师掌之其法则司勲掌之功有小大则赏有等矣以六功言之王功为上战功为下此六功之等也非特此也或有功于王而勲有小大或有功于国而功有小大事劳若一时有剧易之殊战多若一敌有坚脆之辨则六功又各有等如此也勲之字从熏夫熏者火也火本在上其末在下卒归乎上其功正施于国而上达以及王故王功曰勲功之字从工工兴事造业而不能上达功正施于国则以兴事造业为主召南言国君积行累功又言羔羊鹊巢之功致则功正施于国故国功曰功道为上业为下王以道而运天下者也诸侯以业而保一国者也故其命名如此庸者用也用者通也所施乎民庸则有功以其能变而通之然后使民不倦故有功于民则曰庸也事成于勤劳而废于怠豫以力营事者劳而不敢逸然后有成功故事功则曰劳也治功则若辟草莱任土地之属非强力则不能成其功故治功则曰力也战则多算胜少算不胜其有功以其算之多也故战功则曰多也王有天下诸侯有一国皆以为本非民则罔与守邦故言王功国功而继之以民功也能得民而后事劳可计战多可用无事而有所治不若事功之为急也故先事劳而后治力功至于战多斯为下矣此六功之序欤书言尧曰放勲以其功之有向于王也记言周公有大勲劳于天下则以上有功于王下有功于事也左传言诸侯言时计功则功以国功为主也书言车服以庸则庸以民功为主也司马法言上多前虏则战以多算为主也孔子言禹尽力乎沟洫则治功以用力为主也】
　　凡有功者铭书于王之大常祭于大烝司勲诏之大功司勲藏其贰掌赏地之政令凡赏无常轻重眂功凡颁赏地参之一食唯加田无国正【眂音视正音征】
　　【先王于有功之臣其识之则欲其不忘其报之则欲其致厚铭书于王之大常使与日月同其光则识之而不忘也祭于大烝使与先王偕其劳则报之而致厚也夫藏在铭府书于宗亦所以识之也不若铭书大常之为可乆崇以爵位赏以王田亦所以厚之也不若祭于大烝之为备物洛诰曰记功宗以功作元祀铭书大常所谓记功也祭于大烝所谓作元祀也欤王命君牙曰厥有成绩纪于大常盘庚告羣臣曰肆予大享于先王尔祖其从与享之皆此意也必使司勲诏之则以有大功者其贰藏于司勲故也大功司勲藏其贰则以治功之约正掌于司约司勲则藏其贰以待政而已掌赏地之政令者盖功有多寡有小大则政以正之令使为之亦如此也凡赏无常轻重眂功则功大者其赏必重功小者其赏必轻赏功者仁也有轻有重者义也凡颁赏地参之一食者颁赏以下也盖上地将以授民而任之而赏功非王授之田故宜以下地也非以赏功为可薄盖对任民而言之则授民者固在所当厚也惟加田无国正者以功授赏则其田谓之赏田其功有加而于赏田之外又加赐焉则谓之加田国正谓以国法之正而征之也与书所谓有正有事司书所言九正九事同意夫一夫之家授田百亩征之则有常法矣赏田之在逺郊者二十而三则任之有常征矣加田所以优其功之多又何征之有故无国正焉则先王之报功欲其有功而无已者其懋功之意岂不至哉】
　　马质掌质马马量三物一曰戎马二曰田马三曰驽马皆有物贾纲恶马凡受马于有司者书其齿毛与其贾马死则旬之内更旬之外入马耳以其物更其外否马及行则以任齐其行若有马讼则听之禁原者【贾音嫁更音庚】
　　【马质掌政官市马之事如市之有质人也故谓之马质质者辨其实而平之也戎马谓共戎事之马田马谓共田事之马驽马者马之贱而共冗事者也是三者其材各有等其力各有宜故谓之三物也三者皆有物量之然后知其贾故先曰马量三物而后曰皆有物贾也然则马之名亦多矣而质人所掌独曰马量三物则其所量者三马而已盖马之等虽多而公家之所用唯此三者为众故也故其职所掌如此纲恶马谓以縻索维之所以制其奔踶也凡受马于有司书其齿毛与其贾者书其齿者书其齿之数书其毛者书其毛之色书其贾者书其贾之直将以防其养视之不谨而使以其物偿之也余见传司马法曰戎事齐力尚强也田事齐足尚疾也所谓以任齐其行者则齐力齐足也马讼则买卖之有争者马质掌其事故听之禁原者盖物有异而同乎一气相为消长相为盈虚则其势不能两盛也以天文攷之午马为丝则马于其气同属于午也辰为龙马为龙之类为龙之精则马又同资气于辰也一嵗之中茍再焉则盛而马衰故原者有禁原之为言再也自非深通乎性命之理者乌能及此哉然者衣之具而原者有禁天下或不足于衣其可乎盖先王于五亩之宅使树之以桑则匹妇固使之矣中春之月王后亲帅内外命妇于北郊则又有以道之使矣不者不帛则又有以阨之使矣如是则天下之为嫔妇者无不从事于则一嵗之中不再斯可矣】
　　量人掌建国之灋以分国为九州营国城郭营后宫量市朝道巷门渠造都邑亦如之营军之垒舎量其市朝州涂军社之所里邦国之地与天下之涂数皆书而藏之【朝直遥反涂又作涂】
　　【量主量地之所容而涂亦量之则非特以知逺近之所至又以知其广狭故谓之量人焉掌建国之法则以王国为主也以分国为九州则自王国而及诸侯之国列其地为九州也营国城郭则周营王国之内城外郭也营后宫谓周营后之六宫也凡建国王立朝后立市朝在前市在后必先市而后朝者先民而后公也道巷门渠有纵横有广狭皆量其地而为之制也王国之制既立然后都邑可量故造都邑亦如之也垒谓军壁舎谓军舎王师之所在有市有朝其众之所聚而比内则谓之州其众之所由而往来则有涂其载社主以行而所至之居则有里邦国之地其制有小大天下之涂其数有广狭逺近多寡营之则以制其分域量之则以知其所容书而藏之则以备其攷察所谓建国之法如此】
　　凡祭祀飨宾制其从献脯燔之数量掌丧祭奠竁之俎实凡宰祭与郁人受斚歴而皆饮之【斚古雅反歴同】
　　【祭祀以事神飨宾以接人从献脯燔其物之所共则有数其器之所容则有量量人制之则其官以量多少为事故也所谓从献者以所献牲牢为正而以脯燔为从也若特牲少牢主人献尸以肝从主妇献尸以燔从之类是也奠谓遣奠竁谓穿土为圹其祭皆有俎实亦必量人掌之者以其制数量故也宰祭谓冢宰摄祭也受斚歴而皆饮之者受举斚之卒爵传之他器而皆饮则尽之矣余见传】
　　小子掌祭祀羞羊肆羊殽肉豆而掌珥于社稷祈于五祀凡沈辜侯禳饰其牲衅邦器及军器凡师田斩牲以左右徇陈祭祀赞羞受彻焉【肆他歴反珥而志反祈音机陈去声】
　　【羞羊肆与司徒奉牛牲羞其肆同谓羞其体而进之也司徒地官故羞牛肆小子夏官故羞羊肆亦各从其类也羞羊殽者杂肉与骨谓之殽谓体解节折而进之也羞肉豆则醢人所掌四豆之实谓以豆盛其所实之醢而进之也珥于社稷谓新立社稷掌衅事也与春秋传所谓衈社同义祈于五祀谓嵗时于五祀有衅祈也与小祝所谓衅祈同义凡沈辜侯禳饰其牲者沈谓貍沈辜谓疈辜侯谓候福禳谓郤祸皆小子掌饰其牲也衅邦器及军器者邦器谓礼乐祭器之属军器五兵鼓镯之属以厌妖衅则小子衅之也凡师田斩牲以左右徇阵必使小子掌之者以其掌衅社而军法不用命者则戮于社故也然小子掌之亦以其用羊牲盖羊性狠而军法斩不用命者亦以其狠而违命故也祭祀赞羞受彻者羞谓始祭所进之物也彻谓祭毕所彻去之器也小子则赞其羞而受其彻也必使小子以小子之职所掌皆事之小者故也名官曰小子其义可见矣】
　　羊人掌羊牲凡祭祀饰羔祭祀割羊牲登其首凡祈珥共其羊牲宾客共其灋羊凡沈辜侯禳衅积共其羊牲若牧人无牲则受布于司马使其贾买牲而共之【积与渍同贾音古】
　　【小宗伯毛六牲颁之于五官使共奉之而夏官掌共马与羊羊之用于礼为多此掌羊牲所以立羊人之官也饰羔若记所谓饰羔雁者以缋也羊人于凡祭祀饰羔亦若封人凡祭祀饰其羊牲而已羊火畜也首阳气之所聚祭祀割羊牲登其首则所以报阳也阳以火为正体以夏为正时故羊人登其首也祈珥谓衅事也法羊谓祭礼之法所用也凡沈辜侯禳及衅小子掌其事羊人则共其牲而已积则若宗伯实柴用羊牲则羊人共之也若牧人无牲则受布于司马使其贾买牲而共之者羊于礼之所用为多故牧人或至于无牲则受其买牲之布于司马使其贾买而共之以羊人之属有贾贾人能知物价故也】
　　司爟掌行火之政令四时变国火以救时疾季春出火民咸从之季秋内火民亦如之时则施火令凡祭祀则祭爟凡国失火野焚莱则有刑罚焉
　　【掌国火之官名之曰司爟者举火曰爟则有见于上下也掌行火之政令者火之性无乎不在鑚则得之木击则出之石夫遂所掌而得之日雷雨满盈而得之电无常体也而托物以为体无常用也而因物以为用物虽资其利而固有燎于原者矣民虽赖以生而固有蹈而死者矣则其为害亦大矣先王由是设官以行其政令政以正之令使为之因时以有变因生以为用以救时疾以施刑罚其政令则与时偕行而消息盈虚无所于逆焉行火之政令于是乎在四时变国火以救时疾者盖人之为物灼之则以烛以燎爨之则以烹以饪烛燎以为明则纳其气于外烹饪以为养则纳其气于内逆而用之则强弱相胜而气无以为均顺而变之则休废相治而疾以之救民于四时皆有疠以火生于木其气性从之故四时各取其所宜木以变国火焉而民疾于是乎可救矣春取榆栁夏取枣杏秋取柞楢冬取槐檀季夏取桑柘时运而往火变而新阳之盛则养隂之弱以抗其强隂之盛则用阳之强以救其弱使民常得隂阳之正气而不溺于一偏斯能受正命以生死而圣人善救人之道于此乎可见矣火之象在天其伏见有节火之用在人其出内有节则春秋传所谓出内火是也盖火之次于星为心其出也以夏之三月而位见于辰其内也以夏之九月而位伏于戌则其出内火也观其星之伏见以为节盖五行于四时各有盛衰则火之运于四时也亦有休废自辰至巳于方为火所王自戌至亥于方为火所伏因其王而出之所以宣其力于其伏而内之所以息其气先王之于火之政令岂特有以救民疾哉而其原五行之性又有至于如此自非深知夫隂阳之情孰能与此书于六府言惟修皆以此昔子产以火星未出而铸刑书郑国以是而灾则先王之政令可知矣凡祭祀则祭爟者举火曰爟祭祀司爟故祭焉所以报其为明之功也凡国失火野焚菜虽非出于民情之所欲为然以其不慎则必有以惩之故其大则有刑小则有罪凡以应其罪之轻重而已】
　　掌固掌修城郭沟池树渠之固颁其士庶子及其众庶之守
　　【孟子之言得道者多助则曰固国不以山谿之险则先王之固国者以道而已记之言大道既则曰城郭沟池以为固则先王之固国有在于城郭沟池道既得矣而城郭沟池之不立是知先王之道而不知先王之政事也亦何以保其固哉道本也政事末也本末兼备而不废于一偏斯两得矣周官掌固掌修城郭沟池渠之固者以此古者有城守则树焉国语所谓城守之木是也有沟涂则树焉司险所谓设国之五涂五沟而之林以为阻固是也司险之掌固修之修者因其既成治之而使无壊也士谓公卿大夫之适子而已命者也庶子谓国子之倅而未命者也众庶则守其地之人民听夫士庶子所使帅众庶而颁其守则逺近均焉劳逸更焉而守政于是乎行矣夫公卿大夫涖职于其内而其子弟又守城郭沟池之固于其外此所以内外一心休戚一体而先王之治晏然无内外之患矣】
　　设其饰器分其财用均其稍食任其万民用其材器凡守者受灋焉以通守政有移甲与其役财用唯是得通与国有司帅之以赞其不足者昼三巡之夜亦如之夜三鼜以号戒若造都邑则治其固与其守灋凡国都之竟有沟树之固郊亦如之民皆有职焉若有山川则因之
　　【设其饰以为美设其器以为备则有以耸观瞻而备非常分其财用以给守吏则有以备积聚而待事时均其稍食以养守者则有以平给与而重守御夫然后万民可任而使各有职材器可用而使无乏事用其材则其所树者也用其器则其所设者也如此则守者于是乎各致其守受法于掌固而不敢违也守者各致其守不可以有移也其有移也则受法于掌固以道之也则移甲移役与移财用而已盖甲兵有时而不足用则无以御患力役有时而不足供则无以就工财用有时而不足给则无以兴事以其有余者移之以足一时之所颁不亦可乎若守者则不可移故曰惟是得通又与国有司帅而致之则其移而通之无私也国有司谓司甲司财用之官也其帅而致之则以赞其甲其役其财用之不足者故也如是则可以扞虞矣思患预防之而已矣昼三巡之夜亦如之所以思患而预防之也夜三鼜以号戒者每巡则鼓鼜焉号则呼其守者名也戒则戒其守者之事也上之所言皆王国之守固也若造都邑则治其固与其守法则都鄙之事也凡国都之竟有沟树之固郊亦如之则王国都邑之竟也余见传若有山川则因之谓因之以为阻固夫为髙必因丘陵为下必因川泽因其髙下自然之势以为之阻固则其用力不劳而其为备也易矣夫先王之世以道徳则明以仁义则修然后掌固之所守可赖焉若夫徒恃形势之固而不知道徳仁义之所本则将委而去之虽洞庭彭蠡何足恃哉此魏武侯保西河之固而呉起对之以在德不在险者良有以哉】
　　司险掌九州之图以周知其山林川泽之阻而达其道路设国之五沟五涂而树之林以为阻固皆有守禁而达其道路国有故则藩塞阻路而止行者以其属守之唯有节者达之
　　【易曰天险不可升也地险山川丘陵也王公设险以守其国险之时用大矣哉此周官司险之职所由设也掌固之职掌修城郭沟池树渠之固司险之职掌山林川泽之阻而先儒以在国曰固在野曰险者以此盖司险之职于往来则欲其无不通于防难则欲其有所扞能知阻而达然后以济不通故掌九州之图以周知其山林川泽之阻而达其道路此则知阻而达之以济不通也能设险以为阻然后有以待冦难故设国之五沟五涂而植之林以为之阻固国有故则藩塞阻路而止行者此则设险以为阻以待冦难也所谓九州之图山林川泽之阻则若职方氏所谓东南曰州其山镇曰防稽其薮泽曰具区其川三江其浸五湖之类是也所谓国之五沟五涂则若遂人所谓遂沟洫浍川此之谓五沟也径畛涂道路此之谓五涂也惟有节者达之而无节者则不逹矣盖国有故则冦难不虞之时也掌节凡通达于天下者必有节无节者有几则不达况国故之时乎】
　　掌疆【阙】
　　人各掌其方之道治与其禁令以设人若有方治则帅而致于朝及归送之于竟【治直吏反朝直遥反】
　　【先王于四方之宾客来则有以迎之去则有以送之因设官以宾客之往来而迎送之于其道路此人之职所以立也各掌其方之道治则四方宾客之来与其归也人掌其道路之治治谓出入迎送治其事也禁谓止其所犯若传所谓壊其馆垣之类是也令谓令使为之若传所谓教其不知恤其不足是也以设人则方各设其人以四方之来有治事于王室者入则帅而致于朝归则送之至于竟也国语言定王使单襄公聘于宋遂假道于陈以聘于楚其言曰不在疆又曰人为导者皆以此也毛诗之言人乃以刺曹共公逺君子而近小人者盖先王之设人以上士六人下士十有二人为之其职卑其事防非贤者之所宜处也曹共公以君子任其职宜诗人之所刺也】
　　环人掌致师察军慝环四方之故巡邦国搏谍贼讼敌国军旅降围邑【慝他得反搏音博谍音牒降户江反】
　　【环之为物肉好一其肉好皆旋之而不可穷也名官以环人有取于此盖环人之官于将战则掌致师于治军则察军慝于有故则环四方之故于有间则搏谍贼于有事则讼敌国于不服则扬军旅于来服则降围邑则其于巡察内外若环之始终相循而不穷也故谓之环人焉兵法曰善战致人而不致于人致师则兵法所谓致人也我师兵无动而致敌使来以逸待劳故胜之矣左传言致师许伯曰吾闻致师者御靡旌摩垒而还摄叔曰吾闻致师者右入垒折馘执俘而还此皆谓致人也察军慝谓军旅之在内奸慝而未者则察之所以治内也环四方之故谓四方有兵戎之故环而巡之使不得合党缔交也搏谍贼谓间谍之贼则搏之所以除邦国之间也讼敌国谓邦国有争往与之讼曲直所以平邦国之争也军旅谓负固不服者则武事以威之也降围邑谓邑之叛者围之来降则受之也凡此皆环人巡国之事故先言巡邦国而继之以搏谍贼讼敌国军旅降围邑也夫司马之掌军政固足以威天下而使之无不服矣又设环人之官使之所掌如此则冦贼奸宄何自而作乎争鬬背叛何自而萌乎思患预防于此为至矣】
　　挈壶氏掌挈壶以令军井挈辔以令舎挈畚以令粮凡军事县壶以序聚凡丧县壶以代哭者皆以水火守之分以日夜及冬则以火爨鼎水而沸之而沃之【令力呈反畚音本县与悬同音托】
　　【日月运而为昼夜积而成嵗时日月之行有冬有夏而昼夜之晷有短有长先王由是分十有二时于一昼一夜之间以漏箭凖十二时而为百刻寅申己亥子午夘酉之八时毎时各占八刻则合而为六十四刻辰戌丑未之四时每时各占九刻则合而为三十六刻以百刻定长短而分昼夜于是立挈壶氏之职以壶盛水而为漏水以正十二时之刻早暮之期于此正矣后世挈壶氏不能掌其职不能晨夜不夙则莫此诗人所以刺也掌挈壶以令军井挈辔以令舎挈畚以令粮者军众之所聚其声讙嚣其势相逺声音不足以相识号令不足以相喻于此有术焉非人人而告之也非物物而令之也立表于此彼将目击而意防焉郑氏所谓省烦趋疾便事者是也壶以盛水故以令军井使知所饮也辔以驾车故以令舎使知所説也畚以盛粮故以令粮使知所食也凡此三者皆各以其物絜于竿首而表之使众望而从之矣几军事县壶以序聚者易曰重门击柝以待暴客军之所处其事尤宜致严故聚警夜事惟聚故县壶以盛水分刻漏也以序聚则其击非一人故序其先后分其人以直行夜是也及冬则以火爨鼎水而沸之而沃之者以重隂用事水凝而漏不下故以火爨鼎水使阳气盛而水为沸汤而用之以沃漏如是则冻释而水下无失于漏刻以分时矣】
　　射人掌国之三公孤卿大夫之位三公北面孤东面卿大夫西面其挚三公执璧孤执皮帛卿执羔大夫鴈诸侯在朝则皆北面诏相其灋若有国事则掌其戒令诏相其事掌其治达【朝直遥反相息亮反】
　　【先王于祭祀宾燕之事未尝不行射礼其与诸侯行宾射之礼则国之三公孤卿大夫预焉故射人掌其位也三公北面答君也孤东面佐王也卿大夫西面佐王也其挚三公执璧则以其有君之体而不致其用也三公之挚不序于宗伯而独见于射人者盖三公事道也王之所承有弗敢臣也宗伯之挚不序于其职而射人以主宾射为先则三公之挚言于此亦以见宾之而弗敢臣之意也诸侯在国则有君道故南面在朝则有臣道故北面也诏相其法谓朝射之法也诏相其事则谓若祭祀之事也射人之位不及士者盖射人所掌宾射之礼故不及之记曰朝不坐燕不与谓之士是矣治达谓上有所治达乎下下有所治达乎上上治达乎下若诰命之属是也下治达乎下若诸臣之复万民之逆也射之为道利以直达有招则不至治达如之故掌治达者在射人也】
　　以射灋治射仪王以六耦射三侯三三容乐以驺虞九节五正诸侯以四耦射二侯二二容乐以貍首七节三正卿大夫以三耦射一侯一一容乐以采苹五节二正士以三耦射豻侯一一容乐以采蘩五节二正【射音石豻音岸】
　　【道散而在物者为法凡见于度数者无非法也礼散而在人者为仪凡见于动容者无非仪也射之为艺君子之所防则其法不可以不正射之为武男子之所有事则其仪不可以不文先王因其度数而制之以为法因其动容而制之以为仪自王而下其耦或六或四或三其侯或三或二或一其乐歌则异节以至其容其获其正皆有多寡之差焉此射之法也又乌有不正者哉以是法而治之则其效见于内志正外体直持弓必审持矢必固揖逊有度卑者不得以抗尊升降有序先者不得以居后恭肃之容和易之貌温然可即有所不动而动必审则其为仪也又乌有不文者哉然法在彼也文在我也在我者虽足以自辑使不有以成之则怠慢而不振矣法者辅也正者正也正者虽得以自习辅者无以明之则旷诞而不行矣法为义而后设仪待法而愈和以射法治射仪又乌可少哉古之射者行同能偶则别之以射而胜者则饮不胜者此射之所以有耦也侯受矢者也获待获者也容则待获者所居正射者所志也所谓正鹄也节乐歌之节也五正五采之正也三正则三采二正则二采三侯熊虎豹也二侯则无虎一侯则麋而已豻则夷大也谓之豻侯则以豻皮为之或画焉士以事四方为职以能胜乎夷狄者为善故射豻侯也】
　　若王大射则以貍步张三侯王射则令去侯立于后以矢行告卒令取矢祭侯则为位与大史数射中佐司马治射正祭祀则赞射牲相卿大夫之灋仪防同朝觐作大夫介凡有爵者大师令有爵者乗王之倅车有大宾客则作卿大夫从戒大史及大夫介大丧与仆人迁尸作卿大夫掌事比其庐不敬者苛罚之【令平声数所主反中去声倅七内反从才用反】
　　【王大射谓将祭而择士之射以貍步张三侯郑氏谓貍善搏行则止而拟度焉盖大射以择士与祭宜拟度而取故也射则令去侯立于后者谓令负侯者也为将射故令去侯以矢行告者以髙下左右告也卒令取矢则射毕令射鸟氏取矢也故射鸟氏曰射则取矢矢在侯髙则以并夹取之祭侯则为位者侯而祭之则神无所不在而君子无所不用其至与大史数射中者数射中者侯之筭也必与大史则以大史凡射事饰中舎筭执其礼事故也佐司马治射正则射之所志以不失正鹄为主司马治之而射人位之也祭祀则赞射牲者祭祀王必亲射牲示诚敬之尽亲其事也国语曰禘郊之事天子自射其牲谓此也相孤卿大夫之法仪谓射法射仪也防同朝觐作大夫介凡有爵者谓防同朝觐用大夫为介以相礼与士之有爵者为介则射人作而使之盖射能扞患而有介之道也大师令有爵者乗王之倅车则王之所乗不敢虚其位也令有爵者谓士也士卑不嫌于特尊也大宾客则作卿大夫从者谓从王见诸侯也戒大史及大夫介者谓王有命使三公命诸侯及衣服就馆赐之时则射人戒大史及大夫为介于诸公者也大史与事者以大史主协礼事也】
　　服不氏掌养猛兽而教扰之凡祭祀共猛兽宾客之事则抗皮射则赞张侯以旌居乏而待
　　【掌养猛兽而教扰之名官曰服不氏者以猛兽非人所能服故也夫治人而已非政之至也鸟兽草木无不治然后为政之至故舜命益作虞则曰若予上下草木鸟兽先王之于鸟兽草木非不治之也然治之为少若之为多养猛兽而教扰之亦以若之为主也故先教而后扰道而化之谓之教治而教之谓之扰教之而不服然后扰之也猛兽与人异而可以教扰之者独不闻养虎者乎时其饥饱达其怒心以虎之害人而能媚己者犹可以养之则养猛兽而教扰之不为过矣凡祭祀共猛兽则祭祀之羞备物故也宾客之事则抗皮者抗之为言举也若聘礼举皮以东是也盖聘礼庭实有虎豹之皮示服猛而有文故也射则赞张侯者凡射侯共于司裘张于射人服不氏赞射人张之也射则以旌居乏而待获射中则举旌而倡获也抗皮赞张侯待获皆服不服之意故服不氏掌之也】
　　射鸟氏掌射鸟祭祀以弓矢乌鸢凡宾客防同军旅亦如之射则取矢矢在侯髙则以并夹取之【射食亦反起俱反鸢代专反夹音甲】
　　【新经云云掌畜供膳献之鸟则射鸟氏掌射鸟亦以共膳献之用也然掌畜以养鸟而共之射鸟氏以射鸟而共之乌善汚人之所以致洁鸢善取物之所以去害故祭祀宾客防同军旅皆之也射则取矢盖以射为事故也并夹则鍼矢之器也故矢在侯髙则以并夹取之矣】
　　罗氏掌罗乌鸟蜡则作罗襦中春罗春鸟献鸠以养国老行羽物【汝俱反中音仲】
　　【以网系鸟谓鸟以羣集人所恶也鸟以羣集可取而备用故于罗氏掌罗乌鸟然掌畜掌养鸟则罗氏取之而掌畜养之也蜡则作罗襦者蜡则嵗十二月合万物而索享之时也罗襦谓罗之细密者记曰鸠化为鹰然后设罻罗又曰昆虫未蛰不以火田于此时火伏蛰者毕矣可用罗襦以取禽也中春罗春鸟献鸠以养国老则春鸟始出致新焉鸠食之助气故也罗者鸟以致新犹春献王鲔之属也献鸠以养老者血气既衰故也有国老有庶老言国老则以别庶老矣】
　　掌畜掌养鸟而阜蕃教扰之祭祀共卵鸟嵗时贡鸟物共膳献之鸟
　　【掌畜掌养鸟非时取于罗氏所获者而养之也凡鵞鹜之属而具羽毛者皆在所养也养之则使阜而大蕃而息又从而教扰之也鸟亦可以教扰者鹦鹉之能言岂固出于自然哉教扰之而已则凡具羽毛之类非不可以教扰也祭祀共卵鸟则共卵及鸟外尽物故也嵗时共鸟物则在物者无遗利也共膳献之鸟则王之膳羞宾客之禽献之类皆掌共之也先王设官可以共祭祀共膳献备器用者无弃物焉苟非政事之修曷能臻此】
  </div>
  <div class="pagination">
   <a href="周礼详解_page19.html">
    上一页
   </a>
   <span>
    ...
   </span>
   <a href="周礼详解_page15.html">
    15
   </a>
   <a href="周礼详解_page16.html">
    16
   </a>
   <a href="周礼详解_page17.html">
    17
   </a>
   <a href="周礼详解_page18.html">
    18
   </a>
   <a href="周礼详解_page19.html">
    19
   </a>
   <span class="current-page">
    20
   </span>
   <a href="周礼详解_page21.html">
    21
   </a>
   <a href="周礼详解_page22.html">
    22
   </a>
   <a href="周礼详解_page23.html">
    23
   </a>
   <a href="周礼详解_page24.html">
    24
   </a>
   <a href="周礼详解_page25.html">
    25
   </a>
   <span>
    ...
   </span>
   <a href="周礼详解_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
