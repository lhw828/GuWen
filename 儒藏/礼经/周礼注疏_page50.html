<!DOCTYPE html>
<html>
<head>
    <meta charset="UTF-8">
    <title>周礼注疏 - 第 50 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 50 页/共 187 页</h1>
    <div class="content">　　不收地守、地职，不均地政。（不收山泽及地税，亦不平计地税也。非凶札之岁当收税，乃均之耳。）三年大比，则大均。（有年无年，大平计之。若久不，则数或阙。）

　　[疏]注“有年”至“或阙”
　　○释曰：经既云大均，明知有年及无年，皆须大平均计之也。云“久不则数或阙”者，三年一阙，是其久。久不谓不大平计，则其中间不知其数。不知其数，则是数阙也。

　　师氏，掌以[A134]诏王。（告王以善道也。《文王世子》曰：“师也者，教之以事而谕诸德者也。”
　　○[A134]，音美。）

　　[疏]“师氏”至“诏王”
　　○释曰：[A134]，美也。师氏掌以前世美善之道，以诏告於王，庶王行其美道也。
　　○注“告王”至“者也”
　　○释曰：引《文王世子》者，彼是师氏教世子礼，引为诏王者，但诏王以道无文，彼教世子与教王同，故取以为证也。谕，晓也。诸，於也。彼谓教世子以君臣、父子、长幼之事，而晓之以德，今诏王亦晓之以德也。

　　以三德教国子：一曰至德，以为道本；二曰敏德，以为行本；三曰孝德，以知逆恶。教三行：一曰孝行，以亲父母；二曰友行，以尊贤良；三曰顺行，以事师长。（德行，内外之称。在心为德，施之为行。至德，中和之德，覆焘持载含容者也。孔子曰：“中庸之为德，其至矣乎。”敏德，仁义顺时者也。《说命》曰：“敬孙务时敏，厥乃来。”孝德，尊祖爱亲，守其所以生者也。孔子曰：“武王、周公，其达孝矣乎。夫孝者，善继人之志，善述人之事者也。”孝在三德之下、三行之上，德有广於孝，而行莫尊焉。国子，公卿大夫之子弟，师氏教之，而世子亦齿焉，学君臣、父子、长幼之道。
　　○行，下孟反，下及注同。知，音智。称，尺证反。焘，徒报反。说，音悦。孙，音逊。夫，音扶。）

　　[疏]“以三”至“师长”
　　○释曰：以此三德教国子，王大子已下至元士之子也。云“一曰至德，以为道本”者，至德谓至极之德，以为行道之本也。“二曰敏德，以为行本”者，谓敏达之德，以为行行之本也。“三曰孝德，以知逆恶”者，善父母为孝，以孝德之孝以事父母，则知逆恶不行也。此上三德皆在心而行不见，故郑云“在心为德”也。云“一曰孝行，以亲父母”者，行善事父母之行，则能亲父母。冬温夏冫青，昏定晨省，尽爱敬之事也。云“二曰友行，以尊贤良”者，此行施於外人，故尊事贤人良人有德行之士也。云“三曰顺行，以事师长”者，此亦施於外人，行逊顺之行，事受业之师及朋友之长也。
　　○注“德行”至“之道”
　　○释曰：云“德行，内外之称，在心为德，施之为行”者，案《礼记》云“耻有其德而无其行”，则德在内，行在外也。又见经至德敏德，道行为本，道行是施之於外之名。又孝德行知逆恶，亦是在外之事，则知三德皆在内，与外行为本。又三行云亲父母之等，故云施之为行也。云“至德，中和之德”者，案《礼记 中庸》云“致中和，天地位焉”，故知至德是中庸之德也。云“覆焘持载含容者也”者，此“至德”即《中庸》所云“至诚”，一也。彼说“至诚无息。不息则久，久则徵，徵则悠远，悠远则博厚，博厚则高明。博厚所以载物，高明所以覆物”。是至德若天地覆焘持载含容者也。云“孔子曰：中庸之为德，其至矣乎”者，此是《论语 雍也》之文。引之者，证此至德与中庸之德为一之意。云“敏德，仁义顺时者也”者，人君施政，春夏行赏为仁，秋冬行罚为义，是仁义顺时敏疾为德者也。又引《说命》曰“敬逊务时敏，厥乃来”者，《尚书 说命》之篇，傅说告高宗以学问之事。孙，顺也。敏，疾也。厥，其也。为君之法，当恭敬顺道，务在顺时疾而行之，则其德之，乃从学而来。引之者，证仁义顺时之义也。云“孝德，尊祖爱亲，守其所以生者也”者，孝德不如上二德，直能善父母为孝，施德於亲而已，故云守其所以生者也。又引孔子曰“武王周公，其达孝矣乎”至“之事”，是《礼记 中庸》文，言二人通达行孝者也。云“夫孝者善继人之志、善述人之事”者，案《中庸》上文云“无忧者，其惟文王乎！父作之，子述之”，则善继人之志。据周公以武王时未大平，不得制礼作乐。周公摄政六年，大平，乃制作礼乐，为善继文王之志则《尚书》云“考朕昭子刑，乃单文祖德”是也。善述人之事者，据武王能述父以伐纣之事，则《尚书序》云“惟十有一年，武王伐殷”是也。云“孝在三德之下、三行之上，德有广於孝而行莫尊焉”者，欲见至德、敏德，五帝已上所行，直明在心为德而已，不见其行。孝德是三王已下所行，德行兼见之矣。故三德以孝德为下，故云德有广於孝。则至德、敏德，是二德广於孝德也。而行莫尊焉者，三行之中，孝行施於父母为上，顺行、友行施於外人为下，故云而行莫尊焉。莫，无也，无尊於事父母也。云“国子，公卿大夫之子弟”者，此经直言国子。案《礼记 王制》云：“春秋教以礼乐，冬夏教以诗书。”下文云：“王大子、王子、群书之太子、卿大夫元士之子皆造焉。”故知国子之中有卿大夫之子也。郑不言王大子及元士之子者，略言之，其实皆有也。《王制》惟言大子、子，不言弟，郑知兼有弟者，《大司乐》及此下文皆云“教国子弟”，连弟而言，故郑兼言弟也。云“师氏教之，而世子亦齿焉，学君臣、父子、长幼之道”者，此约《文王世子》文也。案彼云：“行一物而三善皆得者，惟世子而已，其齿於学之谓也。故世子齿於学，国人观之曰：‘将君我而与我齿让，何也？’曰：‘有父在，则礼然。’然而众知父子之道矣。其二曰：‘将君我而与我齿让，何也？’曰：‘有君在，则礼然。’然而众著於君臣之义矣。”其三曰：‘将君我而与我齿让，何也？’曰：‘长长也。’然而众知长幼之节矣。”是世子与国人学生齿焉之事。案此经有至德、敏德、孝德，《老子》亦有三等之德。案《老子 道经》云“道可道，非常道”。河上公云：“谓经术政教之道，非自然长生之道。常道当以无为养神，无事安民，含光藏曜，灭迹匿端，不可称以道。”又案《德经》云“上德不德，凡以有德”。河上公注云：“上德，大古无名号之君，德有无上，故言上德。不德，言不以德教民，因循自然，其德不见，故言不德，是以有德者也。”又云“下德不失德，是以无德”，注云：“下德谓号谥之君，德不及上德，故言不失德。以其德见，其功称，是以谓之无德。”又云“失道而後德，失德而後仁，失仁而後义，失义而後礼”。注云：“道衰德化，德衰而仁爱见，仁衰而忿争明，义衰而聘行玉帛。”又案《握河纪》，尧曰“皇道帝德，非朕所专”。又《中候义》明云“洞五九，礼阏邮”。注云：“阏，止。邮，过。言五帝後洞三王之世，其治各九百岁，当以礼止过也”。案此诸文言之，此至德覆焘持载含容之德同於天地，与《老子》“常道”及“上德不德”为一物，皆是燧皇已上无名号之君所行，故河上公云“上德，无名号之君所行也”。此敏德则《老子》云“可道”之道“非常道”、“下德不失德”之德，亦一也。故河上公云“政教经术，有名号之君所行”。以其三皇五帝为政，皆须仁义顺时，故郑云敏德，仁义顺时也。若然，《老子》云“失道而有德，失德而有仁”者，是三皇行可道之道。五帝行下德不失德之德，即尧云“皇道帝德”亦谓此道德，於此经同为敏德也，其三王同行孝德耳。其《老子》又云：“失德而有仁，失仁而有义，失义而有礼。”礼专据三王之时，故云洞五九，礼阏邮。若然，仁义在礼前德後，则五帝与三王俱有仁义，故《礼记》云：“尧、舜率天下以仁而民从之。”又云：“禹立三年，百姓以仁遂焉。”是以仁义关在五帝三王之间者也。若然，《礼记》云：“生乎今之世，反古之道。”谓不行今之法，全行古之道，故非之也。

　　居虎门之左，司王朝。（虎门，路寝门也。王日视朝於路寝门外，画虎焉以明勇猛，於守宜也。司犹察也，察王之视朝，若有善道可行者，则当前以诏王。
　　○朝，直遥反，注及下皆同。）

　　[疏]“居虎”至“王朝”
　　○释曰：言师氏之官既知三德三行，故居路门之左画虎之处，司察王朝，若有善事可行者，则前告王，有所改为也。
　　○注“虎门”至“诏王”
　　○释曰：郑知虎门是路寝门者，其路寝庭朝及库门外之朝，非常朝之处，司士所掌路门外是常朝，日所朝之所。经云“司王朝”，明据此朝，故郑以路寝门外解之。此即上文“以美诏王”之义也。

　　掌国中失之事，以教国子弟，（教之者，使识旧事也。中，中礼者也。失，失礼者也。故书“中”为“得”，杜子春云：“当为得，记君得失，若《春秋》是也。”
　　○中，郑丁仲反，注“中”、“中礼者”同，杜音得。）

　　[疏]“掌国”至“子弟”
　　○释曰：以其师氏知德行，识其善恶得失，故掌国家中礼、失礼之事，以教国之子弟。国之子弟即王大子已下，言弟，即王庶子。以其诸侯已下皆以子入国学，庶子不入，故知也。
　　○注“教之”至“是也”
　　○释曰：云“教之使识旧事也”者，即中失之事是也。云“中，中礼也”，又引子春之义，从古书中为得，得谓得礼者，中与得俱合於义，故两从之。言“若《春秋》”者，《玉藻》云：“动则左史书之，言则右史书之。”是记君得失之事，故云若《春秋》也。此《春秋》即鲁史是也，谓记君之事也。

　　凡国之贵游子弟学焉。（贵游子弟，王公之子弟。游，无官司者。杜子春云：“游当为犹，言虽贵犹学。”）

　　[疏]“凡国”至“学焉”
　　○释曰：言“凡国之贵游子弟”，即上国之子弟。言游者，以其未仕而在学，游暇习业。
　　○注“贵游”至“犹学”
　　○释曰：云“王公之子弟”者，此即《王制》云：“王大子、王子、群后之大子、卿大夫元士之子。”公即三公群后。卿大夫元士之子略言之也。云“游，无官司者”，官司则事繁，不得为游，故郑以无官司解之。郑既以游为无官司，又引子春“游当为犹，言虽贵犹学”者，亦义得两通，故引之在下也。

　　凡祭祀、宾客、会同、丧纪、军旅，王举则从。（举犹行也。故书“举”为“与”，杜子春云：“当为与，谓王与会同丧纪之事。”
　　○从，才用反。与，音预，下同。）

　　[疏]“凡祭”至“则从”
　　○释曰：祭祀则郊庙及山川社稷总是也。宾客谓诸侯及卿大夫来朝聘，或在朝，或在庙。会同亦或在畿内，或在畿外。军旅谓出畿外征伐。王举者，举，行也。此数事，王行之时师氏则从，以王所在，皆须诏王以美道故也。
　　○注“举犹”至“之事”
　　○释曰：既训举为行，又引子春从故书为与者，亦义得两通，故亦引之在下也。

　　听治亦如之。（谓王举於野外以听朝。
　　○治，直吏反，下同。）

　　[疏]“听治亦如之”
　　○释曰：即上数事，王所在皆有朝以听治之，故从王。亦如上虎门之左同，故云“亦如之”。

　　使其属帅四夷之隶，各以其兵服守王之门外，且跸。（兵服，旃布、弓隶不同也。门外，中门之外。跸，止行人不得迫王宫也。故书“隶”或作“肆”，郑司农云：“读为隶。”
　　○跸，音毕。）

　　[疏]“使其”至“且跸”
　　○释曰：云“使其属”者，属即《序官》师氏中大夫之下有属官上士二人，并有府史胥徒之等。使此人帅四夷之隶，若《秋官》蛮隶之等，各使四夷隶以其本国之兵器及其服，以守王之门外以卫王，并使跸止行人，故云且跸也。
　　○注“兵服”至“为隶”
　　○释曰：云“兵服，旃布及弓剑”者，东方、南方，其服布，其兵剑；西方、北方，其服旃，其兵弓矢。云“门外，中门之外”者，案阍人掌中门之禁，则中门内也，人不得入，明在中门之外。

　　朝在野外，则守内列。（内列，蕃营之在内者也。其属亦帅四夷之隶守之，如守王宫。）

　　[疏]“朝在”至“内列”
　　○释曰：云“朝在野外”，即上文“听治”是也。
　　○注“内列”至“王宫”
　　○释曰：云“内列，蕃营之在内”者，言蕃营之在内，谓若《司戈盾》云“及舍，设蕃盾”者也。案：《司隶职》云“守野舍之厉禁”，上文云“使其属帅四夷之隶”，则二处皆帅四夷隶守之，故云“其属亦帅四夷之隶守之，如守王宫”也。

　　保氏，掌谏王恶。（谏者，以礼义正之。《文王世子》曰：“保也者，慎其身以辅翼之，而归诸道者也。”）

　　[疏]“保氏掌谏王恶”
　　○释曰：“掌谏王恶”者，师氏掌三德、三行，以美道诏王；保氏以师氏之德行审喻王，王有恶则谏之，故云掌谏王恶。
　　○注“谏者”至“者也”
　　○释曰：云“谏者以礼义正之”者，君臣主义，故知谏者以礼义谏正王也。引《文王世子》者，彼亦是教世子法，以教世子法保护王身同，故引之。以其保者是保安之义，故使王谨慎其身而归於道。

　　而养国子以道，乃教之六艺：一曰五礼，二曰六乐，三曰五射，四曰五驭，五曰六书，六曰九数；乃教之六仪：一曰祭祀之容，二曰宾客之容，三曰朝廷之容，四曰丧纪之容，五曰军旅之容，六曰车马之容。（养国子以道者，以师氏之德行审谕之，而後教之以艺仪也。五礼，吉、凶、宾、军、嘉也。六乐，《云门》、《大咸》、《大韶》、《大夏》、《大》、《大武》也。郑司农云：“五射，白矢、参连、剡注、襄尺、井仪也。五驭，鸣和鸾、逐水曲、过君表、舞交衢、逐禽左。六书，象形、会意、转注、处事、假借、谐声也。九数，方田、粟米、差分、少广、商功、均输、方程、赢不足、旁要。今有重差、夕桀、句股也。祭祀之容，穆穆皇皇。宾客之容，严恪矜庄。朝廷之容，济济跄跄。丧纪之容，涕涕翔翔。军旅之容，阚阚仰仰。车马之容，颠颠堂堂。”玄谓祭祀之容，齐齐皇皇。宾客之容，穆穆皇皇。朝廷之容，济济翔翔。丧纪之容，累累颠颠。军旅之容，暨暨讠各讠各。车马之容，匪匪翼翼。
　　○驭，音御。德行，下孟反，下文及注同。剡，羊甚反。注，之树反，下同。襄，音让，本作让，诸音非。差，初佳反，又初宜反，下同。重，直龙反。夕桀，音的，沈祥易反，此二字非郑注。严，如字，又音俨。济，子礼反。跄，七良反。阚，呼槛反。仰，本又作，五刚反。济皇，上子礼反，又音齐；下于况反，又音往。累颠，上律悲反；下音田，又如字。暨，其器反。讠各，五格反。匪，芳非反。）

　　[疏]“而养”至“教之”
　　○释曰：此道即上《师氏》三德、三行，故郑云“以师氏之德行审喻之，乃教之六艺”已下。此乃保氏所专教也。
　　○注“养国”至“翼翼”
　　○释曰：案《文王世子》云：“大传审父子、君臣之道以示之，少傅奉世子以观大傅之德行而审喻之。师也者，教之以事而喻诸德者也；保也者，慎其身以辅翼之而归诸道者也。”不云保氏以师氏之德行审喻之者，郑以义约之。少傅既以大傅之德审喻之，明保氏亦以师氏之德行审喻之可知，故郑言之耳。云“五礼，吉凶宾军嘉”，《大宗伯》文。“六乐《云门》”已下，《大司乐》文。先郑云“五射白矢”已下，无正文，或先郑别有所见，或以义而言之。云白矢者，矢在侯而贯侯过，见其镞白。云参连者，前放一矢，後三矢连续而去也。云剡注者，谓羽头高镞低而去，剡剡然。云襄尺者，臣与君射，不与君并立，襄君一尺而退。云井仪者，四矢贯侯，如井之容仪也。云五驭者，驭车有五种。云鸣和鸾者，和在式，鸾在衡。案《韩诗》云：“升车则马动，马动则鸾鸣，鸾鸣则和应。”先郑依此而言。云逐水曲者，无正文，先郑以意而言，谓御车随逐水势之屈曲而不坠水也。云过君表者，谓若《毛传》云：“褐缠旃以为门，裘缠质以为，间容握，驱而入，{车}则不得入。”《梁》亦云“艾兰以为防，置旃以为辕门，以葛覆质以为{执木}，流旁握，御{车}者不得入”。是其过君表即褐缠旃是也。云舞交衢者，衢，道也，谓御车在交道，车旋应於舞节。云逐禽左者，谓御驱逆之车，逆驱禽兽使左，当人君以射之，人君自左射。故《毛传》云：“故自左膘而射之，达于右禺，为上杀。”又《礼记》云“佐车止，则百姓田猎”是也。云六书象形之等，皆依许氏《说文》。云象形者，日月之类是也，象日月形体而为之。云会意者，武信之类是也，人言为信，止戈为武，会合人意，故云会意也。云转注者，考老之类是也，建类一首，文意相受，左右相注，故名转注。云处事者，上下之类是也，人在一上为上，人在一下为下，各有其处，事得其宜，故名处事也。云假借者，令长之类是也，一字两用，故名假借也。六曰云谐声者，即形声，一也，江河之类是也，皆以水为形，以工可为声。但书有六体，形声实多，若江河之类是左形右声，鸠鸽之类是右形左声，草藻之类是上形下声，婆娑之类是上声下形疲国之类是外形内声，阙衡衔之类是外声内形，此声形之等有六也。依郑义，案《孝经纬 援神契》，三皇无文，则五帝已下始有文字，故说者多以苍颉为黄帝史，而造文字起在黄帝，於後滋益而多者也。云九数者，方田已下，皆依《九章算术》而言。云“今有重差、夕桀、句股也”者，此汉法增之。马氏注以为今有重差、夕桀，夕桀亦是算术之名，与郑异。案今《九章》以句股替旁要，则旁要，句股之类也。云“祭祀之容穆穆皇皇”至“堂堂”者，皆是先郑以意所释，不依经典，故後郑不从。後郑云“祭祀之容齐齐皇皇，宾客之容穆穆皇皇，朝廷之容济济翔翔”，已上皆《礼记 少仪》文；“丧纪之容累累颠颠，军旅之容暨暨讠各讠各”，《礼记 玉藻》之文；“车马之容匪匪翼翼”，亦《少仪》文。故郑《少仪》注还引此六仪以证彼也。

　　凡祭祀、宾客、会同、丧纪、军旅，王举则从。听治亦如之。使其属守王闱。（闱，宫中之巷门。
　　○闱，音韦。）

　　[疏]“凡祭”至“王闱”
　　○释曰：言“亦如之”已上，与师氏同从王之事。其属守王闱者，亦谓在国，其师氏守中门外，此保氏守王闱门。

　　司谏，掌纠万民之德而劝之朋友，正其行而强之道艺，巡问而观察之，以时书其德行道艺，辨其能而可任於国事者。（朋友，相切磋以善道也。强犹劝也。《学记》曰：“强而弗抑则易。”巡问，行问民间也。可任於国事，任吏职。
　　○强，其丈反，注同。易，以豉反。）

　　[疏]“司谏”至“事者”
　　○释曰：“以时书其德行道艺”者，此万民时所习，即《大司徒》所云：“以乡三物教万民，一曰六德，知仁圣义忠和；二曰六行，孝友睦姻任恤。”此德行也。彼又云：“三曰六艺，礼乐射御书数。”即此道艺也。云“辨其能而可任於国事”者，案《乡大夫职》云“兴贤者能者”，贤谓德行，能谓道艺。彼则贤能俱兴，此直云办其能可任於国事，不言贤者，既办其能，则贤者自然亦办而举之可知也。
　　○注“朋友”至“吏职”
</div>
    <div class="pagination">
<a href="周礼注疏_page49.html">上一页</a><span>...</span><a href="周礼注疏_page45.html">45</a><a href="周礼注疏_page46.html">46</a><a href="周礼注疏_page47.html">47</a><a href="周礼注疏_page48.html">48</a><a href="周礼注疏_page49.html">49</a><span class="current-page">50</span><a href="周礼注疏_page51.html">51</a><a href="周礼注疏_page52.html">52</a><a href="周礼注疏_page53.html">53</a><a href="周礼注疏_page54.html">54</a><a href="周礼注疏_page55.html">55</a><span>...</span><a href="周礼注疏_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
