<!DOCTYPE html>
<html>
<head>
    <meta charset="UTF-8">
    <title>五礼通考 - 第 369 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 369 页/共 431 页</h1>
    <div class="content">　　宾从升堂北面听命【注北面于阶上也】大夫东面致命宾降阶西再拜稽首拜饩亦如之【注大夫以束帛同致饔饩也宾殊拜之敬也重君之礼也张氏尔岐曰大夫东面致命在西阶上也宾降阶西再拜东阶之西也殊拜者分别两次拜之成拜讫又降拜也】
　　大夫辞升成拜【注尊宾】受币堂中西北面【注趋主君命也堂中西中央之西】大夫降出宾降授老币
　　蕙田案大夫致命宾受币为第二节
　　出迎大夫【注老家臣也宾出迎欲傧之】大夫礼辞许入揖让如初宾升一等大夫从升堂【注宾先升敌也皆北面】庭实设马乘【注乘四马也】宾降堂受老束锦大夫止【注止不降使之余尊】
　　【盛氏世佐曰大夫不从降者傧礼轻也注説似曲】
　　宾奉币西面大夫东面宾致币【注不言致命非君命也】大夫对北面当楣再拜稽首【注稽首尊君客也致对有辞也】受币于楹间南面退东面俟【注宾北面授尊君之使】宾再拜稽首送币大夫降执左马以出【注出庙门从者亦讶受之】宾送于外门外再拜
　　蕙田案宾傧大夫为第三节
　　明日宾拜于朝拜饔与饩皆再拜稽首【注拜谢主君之恩恵于大门外周礼曰凡宾客之治令讶聴之此拜亦皮弁服】
　　蕙田案宾至朝拜谢为第四节
　　又案以上归宾饔饩
　　上介饔饩三牢
　　【敖氏继公曰三牢亦降以两也】
　　饪一牢在西鼎七羞鼎三【注饪鼎七无鲜鱼鲜腊也宾介皆异馆】腥一牢在东鼎七堂上之馔六【注六者宾西夹之数】西夹亦如之筥及罋如上宾【注凡所不贬者尊介也言如上宾者明此宾客介也】饩一牢门外米禾视死牢牢十车薪刍倍禾
　　【敖氏继公曰死牢饪与腥也牢十车明二十车也】
　　凡其实与陈如上宾【注几凡饪以下】下大夫韦弁用束帛致之上介韦弁以受如宾礼【注介不皮弁者以其受大礼似宾不敢纯如宾也】傧之两马束锦【注此下大夫使者受上介之傧礼如卿使者受宾傧礼当庭同】
　　蕙田案以上归上介饔饩
　　士介四人皆饩大牢米百筥设于门外【注牢米不入门畧之也米设当门亦十为列北上牢在其南西上】
　　钦定义疏士介四人亦各馆饩大牢以下为一人言之其余从同故云皆也
　　宰夫朝服牵牛以致之【注执纼牵之东面致命朝服无束帛亦畧之士介西面拜迎疏下记云士馆于工商则此致者在工商之馆宰夫从外来宜在门西东面】士介朝服北面再拜稽首受【注受于牢东拜自牢后适宰夫右受由前东面授从者】无傧【注既受拜送之矣明日众介亦各如其受之服从宾拜于朝疏上宾与上介皆有傧士介贱故畧之】
　　蕙田案傧石经及宋元本皆作摈故杨复李如圭皆云当作傧监本已改正今从之下无傧同
　　又案以上饩士介
　　宾朝服问卿【注不皮弁别于主君卿每国三人】卿受于祖庙【注重宾礼也祖王父也】下大夫摈【注无士摈者既接于君所急见之】摈者出謮事大夫朝服迎于外门外再拜宾不答拜揖大夫先入每门每曲揖及庙门大夫揖入【注入者省内事也既而俟于宁也疏宁门屋宁也下云宾入三揖皆行以卿俟于宁故得并行与卿三揖不俟于庭者下君也】摈者请命【注亦从入而出请不几筵辟君也】
　　【敖氏继公曰不几筵之义有二礼太重者不设此类是也礼差轻者亦不设小聘之礼是也】
　　庭实设四皮【注麋鹿皮也】宾奉束帛入三揖皆行至于阶让【注皆犹并也古文曰三让】宾升一等大夫从升堂北面听命【注宾先升使者尊】宾东面致命【注致其君命】大夫降阶西再拜稽首宾辞升成拜受币堂中西北面【注于堂中央之西受币趋聘君之命】宾降出大夫降授老币无摈【注不摈宾辟君也】
　　蕙田案以上问卿
　　摈者出请事宾面如觌币【注面亦见也其谓之面威仪质也】宾奉币庭实从【注庭实四马】入门右大夫辞【注大夫于宾入自阶下辞迎之】宾遂左【注见私事也虽敌宾犹谦入门右为若降等然曲礼曰客若降等则就主人之阶主人固辞于客然后客复就西阶】庭实设揖让如初【注大夫至庭中旋并行　疏宾初入门右大夫阶下辞宾宾遂门左大夫至庭中迎宾大夫逥旋与宾揖而并行北面言如初者大夫不出门唯有庭中一揖至碑又揖再揖而已】大夫升一等宾从之【注大夫先升道宾】大夫西面宾称面【注称举也举相见之词以相接】大夫对北面当楣再拜受币于楹间南面退西面立【注受币楹间敌也宾亦振币进北面授　疏凡授受之义在于两楹之间皆是体敌礼敌者并授此大夫南面宾北面授虽是敌礼是尊大夫故讶受】宾当楣再拜送币降出大夫降授老币
　　蕙田案以上宾私面于卿
　　摈者出请事上介特面币如觌介奉币【注特面者异于主君士介不従而入也君尊众介始觌不自别也上宾则众介皆从之】
　　钦定义疏问者君礼也面者私礼也宾于卿先问而后面公私两有之上介以下则致其私情而已故宾问则上介及士介皆从之问面相因面亦不改也上介有面无问曰特
　　皮二人賛【注亦俪皮也】入门右奠币再拜【注降等也】大夫辞【注于辞上介则出】摈者反币【注出还于上介也　疏不言反皮文不具】庭实设介奉币入大夫揖让如初【注大夫亦先升一等今文曰入设】介升大夫再拜受【注亦于楹间南面而受】介降拜大夫降辞介升再拜送币【注介既送币降出也大夫亦授老币】摈者出请众介面如觌币入门右奠币皆再拜大夫辞介逆出摈者执上币出礼请受宾辞【注宾亦为士介辞】大夫答再拜摈者执上币立于门中以相拜士介皆辟老受摈者币于中庭士三人坐取羣币以从之
　　【方氏苞曰士介面卿一与觌君之礼同何也摈者下大夫也使下大夫相拜而士介与卿觌面而相为礼则彼此皆不能安故礼以有所穷而同】
　　蕙田案以上介面卿
　　摈者出请事宾出大夫送于外门外再拜宾不顾【注不顾言去】摈者退大夫拜辱【注拜送也】
　　【方氏苞曰摈者下大夫也以同僚而共己之私事故拜其辱摈必以下大夫者介乃下大大也将聘君之命以问卿若使公士或私属为摈则礼不称】
　　蕙田案以上介私面于卿
　　下大夫尝使至者币及之【注甞使至已国则以币问之也君子不忘旧】上介朝服三介问下大夫下大夫如卿受币之礼【注上介三介下大夫使之礼也　疏问下大夫使上介是各于其爵易以相尊敬者也】其面如宾面于卿之礼
　　蕙田案以上问甞使者
　　大夫若不见【注有故也】君使大夫各以其爵为之受如主人受币礼不拜【注各以其爵主人卿也则使卿大夫也则使大夫不拜代受之耳不当主人礼也疏拜是致敬之事不可人代之拜】
　　蕙田案以上主国大夫有故
　　夕夫人使下大夫韦弁归礼【注夕问卿之夕也使下大夫下君也君使之云夫人者以致词当称寡小君　疏按春秋公羊传何休注云礼妇人无外事故知此使下大夫归礼者是君使之可知】堂上笾豆六设于户东西上二以并东陈【注笾豆六者下君礼也设于户东又辟馔位也其设脯其南醢屈六笾六豆】
　　【敖氏继公曰凡设笾豆自二以上皆先豆而后笾乃言笾豆者文顺耳此六豆六笾宜用朝事者而各去其末之二其设之之序则豆皆在西笾继之而东韭菹其南醓醢屈以终麷其南蕡亦屈以终不用簠簋铏者以无牢故也此礼主于饮君之礼主于食也】
　　钦定义疏凡一豆一笾者则一脯一醢此笾豆各六注乃直以脯醢当之何也岂其六脯而六醢邪当以敖氏之説为正
　　壶设于东序北上二以并南陈醙黍清皆两壶【注醙白酒也凡酒稻为上黍次之粱次之皆有清白以黍间清白者互相备明三酒六壶也先言醙白酒尊先设之　疏上言白明黍粱皆有白下言清明稻黍亦有清故也于清白中言黍明醙即是稻清即是粱也故言互相备也三酒既有清白二色故言六壶必先言醙者以白酒尊重故先设之也】
　　蕙田案六壶盛三酒为三行稻最北黍在南次之粱在南又次之每行白酒在西清酒在东并陈
　　大夫以束帛致之【注致夫人命也此礼无牢下朝君也疏周礼掌客云上公之礼夫人致礼八笾膳太牢侯伯以下亦皆有牢是朝君来时有牢此卿来聘无牢故云下朝君也】宾如受饔之礼傧之乘马束锦上介四豆四笾四壶受之如宾礼傧之两马束锦【注四壶无稻酒也不致牢下于君也】
　　【敖氏继公曰四豆者去菁菹鹿臡四笾者去形盐膴四壶者去粱酒不言其位如宾可知】
　　蕙田案四壶郑以去稻酒敖以去粱酒经俱无明文敖义较长
　　明日宾拜礼于朝【注于是乃言宾拜明介従拜也】
　　蕙田案以上夫人归礼于宾
　　大夫饩宾太牢米八筐【注其陈于门外黍粱各二筐稷四筐二以并南陈无稻牲陈于后东上不馔于堂庭辟君也　疏按掌客邻国之君来朝卿皆见以羔膳太牢侯伯子男膳特牛彼又无筐米此侯伯之臣得用太牢有筐米者彼为君礼此是臣礼各自为差降不得以彼难此】宾迎再拜老牵牛以致之宾再拜稽首受老退宾再拜送【注老室老大夫之贵臣】上介亦如之众介皆少牢米六筐皆士牵羊以致之【注米六筐者又无粱也士亦大夫之贵臣】
　　【敖氏继公曰米六筐黍粱稷各二筐也】
　　【盛氏世佐曰下记云凡饩大夫黍粱稷然则大夫所归之米皆有粱也注误】
　　蕙田案以上大夫饩宾介
　　公于宾壹食再飨【注飨谓亨太牢以饮宾也公食大夫礼曰设洗如飨则飨与食互相先后也　疏飨礼与食礼同食礼既亨太牢明飨礼亨太牢可知但以食礼无酒飨礼有酒故以饮宾言之此经先言食后言飨则食在飨前公食言设洗如飨则飨在食前先后出于主君之意故不定也】燕与羞俶献无常数【注羞谓禽羞鴈鹜之属成熟煎和也俶始也始献四时新物聘义所谓时赐无常数由恩意也】宾介皆明日拜于朝上介壹食壹飨【注飨食宾介为介从飨献矣复特飨之客之也】
　　钦定义疏宾于发去之日乃三拜乘禽于朝则此之拜赐自拜飨食燕耳羞与俶献未必仆仆亟拜也因飨食而及燕因又及羞献之无常数以类连举之耳
　　若不亲食使大夫各以其爵朝服致之以侑币如致飨无傧【注君不亲食谓有疾及他故也必致之不废其礼也致之必使同班敌者易以相亲敬也致礼于卿使卿致礼于大夫使大夫非必命数也无傧以已本宜往古文侑皆作宥】致飨以酬币亦如之【注酬币飨礼酬宾劝酒之币也所用未闻也礼币束帛乘马亦不是过也礼器曰琥璜爵葢天子酬诸侯】
　　蕙田案以上食飨燕羞献
　　大夫于宾壹飨壹食上介若食若飨若不亲飨则公作大夫致之以酬币致食以侑币【注作使也大夫有故君必使其同爵者为之致之列之宾来荣辱之事君臣同之　疏此直言飨食不言燕其实亦有昭二年左传云韩宣子来聘宴于季氏传无讥文明邻国大夫有相燕之法】
　　蕙田案以上大夫飨食宾介
　　君使卿皮弁还玉于馆【注玉圭也君子于玉比徳焉以之聘重礼也还之者徳不可取于人相切厉之义也皮弁者始以此服之不敢不终也】宾皮弁袭迎于外门外不拜帅大夫以入【注迎之不拜示将去不纯为主也帅道也今文曰迎于门外古文帅为率敖氏继公曰不言出请入告文省也礼不主于己故不拜大夫亦袭至庙门乃执玉】
　　大夫升自西阶钩楹【注钩楹由楹内将南面致命致命不东面以宾在下也必言钩楹者宾在下嫌楹外也】
　　【敖氏继公曰大夫南面立于中堂少西而致命】
　　宾自碑内听命升自西阶自左南面受圭退负右房而立【注聴命于下敬也自左南面右大夫且并受也必并受命者若鄊君前耳退为大夫降逡遁今文或曰由自西阶无南面】
　　朱子曰今按或舍于大夫庙中则当退于堂之西北负室牖而立
　　【方氏苞曰大夫南面致圭如主君亲临之也宾不北面受而并受如聘君亲受之也】
　　【盛氏世佐曰升不由阼不敢以主人自居也左大夫之东也】
　　大夫降中庭宾降自碑内东面授上介于阼阶东【注大夫降出言中庭者为宾降节也授于阼阶东者欲亲见贾人藏之也宾还阼阶下西面立】
　　【盛氏世佐曰两言自碑内一言中庭见其升降皆不由堂涂也盖分庭而行者宾主之礼也此宾与大夫皆代君行礼不敢以宾主自居故皆中庭而行异于常法与】
　　上介出请宾迎大夫还璋如初入【注出请请事于外以入告也宾虽将去出入犹东唯升堂由西阶凡介之位未有改也】宾裼迎大夫贿用束纺【注贿予人财之言也纺纺丝为之今之繻也所以遗聘君可以为衣服相厚之至也　防此未知何用之财若是报享之物不应在礼玉之上今言束纺者以其上圭璋是彼国之物下云礼玉束帛报聘君之享物彼君厚礼于此此亦当厚礼于彼故特加此束纺是以郑云相厚之至也郑注周礼云布帛曰贿是贿为财物与人财物谓之贿又注周礼内司服云素纱者今之白防也则此束纺者素纱也故据汉法况之】
　　【盛氏世佐曰于是言裼则还璋之时宾与大夫尚袭矣所谓圭璋特而袭也贿主君所以报聘也既以圭璋还之而又加之以束纺厚往而薄来也聘之礼重于享而报聘之物乃轻于报享者其轻财重礼之义乎且享礼受之而于聘则无所受故分别报之亦取相称而已】
　　礼玉束帛乘皮皆如还玉礼【注礼礼聘君也所以报享也亦言玉璧可知也　疏聘宾行享之时束帛加璧束锦加琮今报享物亦有璧琮致之故云亦言玉璧可知此玉则琮也以经言玉故以玉言之若然经言束帛兼有束锦矣】大夫出宾送不拜
　　蕙田案以上还玉报享
　　公馆宾【注为宾将去亲存送之厚殷勤且谢聘君之意也公朝服】宾辟【注不敢受国君见已于此馆也此亦不见言辟者君在庙门敬也凡君有事于诸臣之家车造庙门乃下】上介听命【注听命于庙门中西面如相拜然也摈者每賛君辞则曰敢不承命告于寡君之老】聘享夫人之聘享问大夫送宾公皆再拜【注拜此四事公东面拜摈者北面】
　　【敖氏继公曰拜聘享与问谢聘君也所谓拜贶也拜送宾以宾将去也】
　　公退宾从请命于朝【注宾従者实为拜主君之馆已也言请命者以己不见不敢斥尊者之意】公辞宾退【注辞其拜也退还馆装驾为旦将发也周礼曰宾从拜辱于朝明日客拜礼赐遂行方氏苞曰宾不拜而退所以示主君之拜乃荅其君之礼而已不敢尸即致辞不曰拜辱而曰请命之义也】
　　【盛氏世佐曰辞辞其请也宾不拜不敢与敌者拜辱之礼同也凡拜辱之礼所拜者不见拜于门外乃退】
　　蕙田案以上主君就宾馆
　　宾三拜乘禽于朝讶听之【注发去乃拜乘禽明已受赐大小无不识】遂行舍于郊【注始发且宿近郊自展軨】
　　蕙田案以上宾拜赐遂行
　　公使卿赠如觌币【注赠送也所以好送之也言如觌币见为反报也今文公为君】受于舍门外如受劳礼无傧【注不入无傧明去而宜有己也如受劳礼以赠劳同节　疏言不入无傧对归饔饩入设而有傧】使下大夫赠上介亦如之使士赠众介如其觌币大夫亲赠如其面币无傧赠上介亦如之使人赠众介如其面币士送至于竟
　　蕙田案以上赠送
　　使者归及郊请反命【注郊近郊也告郊人使言反命于君也必请之者以已乆在外嫌有罪恶不可以入】
　　【敖氏继公曰不敢径入恭也请反命其亦使次介与】
　　朝服载旜【注行时税舍于此郊今还至此正其故行服以俟君命敬也】禳乃入【注禳祭名也为行道累歴不祥禳之以除灾凶】乃入陈币于朝西上上宾之公币私币皆陈上介公币陈他介皆否【注皆否者公币私币皆不陈此币使者及介所得于彼国君卿大夫之赠赐也其或陈或不陈详尊而畧卑也其陈之及卿大夫处者待之如夕币其礼于君者不陈上宾使者公币君之赐也私币卿大夫之币也他介士介也言他容众从者　疏宾之公币有八郊劳币一也礼宾币二也致饔饩三也夫人归礼币四也侑食币五也再飨币六也夕币七也赠贿币八也皆主君礼赐使者皆用束锦故曰公币宾之私币畧有十九主国三卿五大夫皆一食有侑币飨有酬币皆用束锦则是十六有三卿郊赠则十九也其上介公币则有五致饔饩一也夫人致礼币二也侑食币三也飨酬币四也郊赠币五也降于宾者以其上介无郊赠币又无礼宾币又阙一飨币故宾八上介五也上介私币有十一主国三卿五大夫或飨或食不备要有其一则其币八也又三卿皆有郊赠如其面币通前则十一也主国下大夫尝使己国者聘亦有币及之则亦有报币之事其数不定士介四人直有郊赠报私币主国卿大夫报士介私面士介私币数不甚明礼于君者谓侑用束纺礼用束帛乘皮以礼于君者是其正故不陈之礼于己者以其荣故陈之聘君以币问卿而其卿不报聘君之币者以其尊卑不敌若报之嫌其敌体故也】
　　朱子曰案经文主国礼赐无有夕币疏于上介公币云无郊赠及无礼宾币又阙一飨币故宾八大夫五则前公币中夕字当是飨字之误而其次亦当在再飨之前
　　【张氏尔岐曰礼于君者不陈以使者将亲执以告】
　　束帛各加其庭实皮左【注不加于其皮上荣其多也】公南鄊【注亦宰告于君君乃朝服出门左南鄊】卿进使者使者执圭垂缫北面上介执璋屈缫立于其左【注此主于反命士介亦随入并立东上】反命曰以君命聘于某君某君受币于某宫某君再拜以享某君某君再拜【注君亦揖使者进之乃进反命也某君某国名也某宫若言桓宫僖宫也某君再拜谓再拜受也必言此者明彼君敬君己不辱命】宰自公左受玉【注亦于使者之东同面并受也不右使者由便也】受上介璋致命亦如之【注变反言致者若云非君命也致命曰以君命聘于某君夫人某君再拜以享于某君夫人某君再拜不言受币于某宫可知畧之】
　　【张氏尔岐曰受上介璋宾受之也宾受璋当亦垂缫而致命本以君夫人聘君夫人但妇人无外事亦君命之命言致命若非君命然也】
　　执贿币以告曰某君使某子贿授宰【注某子若言髙子国子凡使者所当以告君者上介取以授之贿币在外也】礼玉亦如之【注亦执束帛加璧也告曰某君使某子礼宰受之士随自后左士介受乘皮如初上介出取玉束帛士介后取皮也】
　　【张氏尔岐曰宾将告君之时上介出取玉帛士介取皮宾执玉帛以告宰受玉帛士即自士介后居其右而受皮向东藏之】
　　执礼币以尽言赐礼【注礼币主国君初礼宾之币也以尽言赐礼谓自此至于赠张氏尔岐曰自郊劳至赠行八度礼宾皆有币执郊劳之币而歴举其全以告也】
　　公曰然而不善乎【注善其能使于四方而犹女也】授上介币再拜稽首公答再拜【注授上介币当拜公言也不授宰者当复陈之】私币不告【注亦畧卑也】君劳之再拜稽首君答再拜【注劳之以道路勤苦】若有献则曰某君之赐也【注言此物某君之所赐予为恵者也其所献虽珍异不言某为彼君服御物谦也其大夫出反必献忠孝也】君其以赐乎【注不必其当君也献不拜者为君之答已也】
　　蕙田案有献谓彼国之君于常币外别有赐予故献之于君云以为君赉赐之用谦未必当君用也敖氏以为贿礼中之物则是彼国所遗于主君者非宾之私物讵可谓之献乎其説非是
　　上介徒以公赐告如上宾之礼【注徒谓空手不执其币】君劳之再拜稽首君答拜劳士介亦如之【注士介四人旅答一拜又贱也】君使宰赐使者币使者再拜稽首【注以所陈币赐之也礼臣子人赐之而必献之君父不敢自私服也君父因以子之则拜受之如更受赐也既拜宰以上币授之】
　　【方氏苞曰昭公四年左传杜泄曰夫子受命于朝而聘于王王赐之路复命而致之君君不敢逆王命而复赐之王赐且然则邻国之赐必待君之复赐宜也】
　　赐介介皆再拜稽首【注士介之币皆载以造朝不陈之耳与上介同受赐命俱拜既拜宰亦以上币授上介】乃退【注君揖入皆出去】介皆送至于使者之门【注将行俟于门反又送于门与尊长出入之礼也】乃退揖【注揖别也】使者拜其辱【注随谢之也再拜上介三拜士介】
　　蕙田案以上归反命
　　释币于门【注门大门也主于闑布席于闑西阈外东面设洗于门外东方其余如初于祢时出于行入于门不两告告所先见也　疏出时自庙出先见行入时先见门】
　　【敖氏继公曰行为道路之始出则礼之门为出入之限入则礼之】
　　乃至于祢筵几于室荐脯醢【注告反也荐进也　疏似特牲少牢司宫设席于奥东面右几但无牲牢进脯醢而已】觞酒陈【注主人酌进奠一献也言陈者将复有次也先荐后酌祭礼也行释币反释奠畧出谨入也　疏不言奠而言陈以其下仍有室老及士献以备三献故言陈陈有次第之言也】席于阼【注为酢主人也酢主人者祝取爵酌不酢于室异于祭　疏特牲少牢皆于室内尸东西面受酢此乃于外行来告反故在阼不在室与正祭异也又正祭有尸尸饮卒爵以尸爵酢主人此告祭无尸爵皆奠故别取爵以酢主人亦异也】荐脯醢【注成酢礼也　疏特牲少牢主人受酢时皆席于户内有荐俎此虽无俎亦荐脯醢于主人之前以成酢礼也】三献【注室老亚献士三献也每献奠輙取爵酌主人自酢也　疏此通三献皆献奠讫别取爵自酢故云輙取爵酌也正祭有尸三献皆献尸讫尸酢主人主妇宾长今此无尸皆自酢独云主人者主人为首正故举前以包后】
</div>
    <div class="pagination">
<a href="五礼通考_page368.html">上一页</a><span>...</span><a href="五礼通考_page364.html">364</a><a href="五礼通考_page365.html">365</a><a href="五礼通考_page366.html">366</a><a href="五礼通考_page367.html">367</a><a href="五礼通考_page368.html">368</a><span class="current-page">369</span><a href="五礼通考_page370.html">370</a><a href="五礼通考_page371.html">371</a><a href="五礼通考_page372.html">372</a><a href="五礼通考_page373.html">373</a><a href="五礼通考_page374.html">374</a><span>...</span><a href="五礼通考_page370.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
