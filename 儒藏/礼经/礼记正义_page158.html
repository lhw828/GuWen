<!DOCTYPE html>
<html>
<head>
    <meta charset="UTF-8">
    <title>礼记正义 - 第 158 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 158 页/共 200 页</h1>
    <div class="content">　　是故孝子之事亲也，有三道焉：生则养，没则丧，丧毕则祭。养则观其顺也，丧则观其哀也，祭则观其敬而时也。尽此三道者，孝子之行也。没，终也。
　　○尽，徐子忍反，下同。行，下孟反。 
　　[疏]“是故”至“行也”。
　　○正义曰：此一节明孝子事亲有三种之道。
　　既内自尽，又外求助，昏礼是也。故国君取夫人之辞曰：“请君之玉女，与寡人共有敝邑，事宗庙社稷。”此求助之本也。言玉女者，美言之也。君子於玉比德焉。
　　○取，七住切。夫祭也者，必夫妇亲之，所以备外内之官也，官备则具备。具，谓所供众物。
　　○共音恭，下文“以共”皆同。水草之菹，陆产之醢，小物备矣。三牲之俎，八簋之实，美物备矣。昆虫之异，草木之实，阴阳之物备矣。水草之菹，芹、茆之属。陆产之醢，蚳、蝝之属。天子之祭八簋。昆虫，谓温生寒死之虫也。《内则》可食之物，有蜩、范。草木之实，蓤、芡、榛、栗之属。
　　○芹，其斤反。茆音卯。蚳，丈之反。蝝，悦专反。蜩音条。菱本亦作菱，又音陵。芡音俭。榛，侧巾反。 
　　[疏]“既内”至“备矣”。
　　○正义曰：此一节以上文孝子事亲，先能自尽，又外求伉俪，供粢盛之事。
　　○注“水草”至“之属”。
　　○正义曰：云“水草之菹，芹、茆之属”者，案《醢人》云“加豆之实，芹菹、兔醢”；“朝事之豆，茆菹、麋臡”，是芹、茆也。又“朝事之豆”，有昌本、麋臡，“加豆之实，有深蒲、醓醢、菭菹、雁醢、笋菹、鱼醢”。其昌本、深蒲、箈、筍是水草，故云“之属”。云“陆产之醢，蚳、蝝之属”者，案《醢人》“馈食之豆，蜃、蚳”。蝝即蚳之类。《醢人》加豆之实有兔醢，又有醓醢，皆是陆产，故云“之属”。云“天子之祭八簋”者，《明堂位》云“周之八簋”，又《特牲》士“两敦”，《少牢》“四敦”，则诸侯六，故天子八。云“《内则》可食之物有蜩、范”者，蜩，蝉也；范，蜂也，昆虫之属。云“草木之实，蓤、芡、榛、栗之属”者，按《笾人》“加笾之实”有蓤、芡，“馈食之笾”有枣、栗、榛实，是草木，故云“之属”。
　　凡天之所生，地之所长，苟可荐者，莫不咸在，示尽物也。外则尽物，内则尽志，此祭之心也。咸，皆也。是故天子亲耕於南郊，以共齐盛。王后蚕於北郊，以共纯服。诸侯耕於东郊，亦以共齐盛。夫人蚕於北郊，以共冕服。天子、诸侯非莫耕也，王后、夫人非莫蚕也。身致其诚信，诚信之谓尽，尽之谓敬，敬尽然后可以事神明，此祭之道也。纯服，亦冕服也，互言之尔。纯以见缯色，冕以著祭服。东郊，少阳，诸侯象也。夫人不蚕於西郊，妇人礼少变也。齐，或为粢。
　　○齐盛，本亦作齍，与粢同，音咨，下及注同。纯，侧真反，注及下“纯冕”同。见，贤遍反。少，诗召反。 
　　[疏]“凡天”至“道也”。
　　○正义曰：此一经总结上文既内自尽、外又求助祭之事。
　　○“苟可荐者”，悉在祭用，故云“示尽物也”，则上阴阳之物备矣。
　　○“外则尽物，内则尽志，此祭之心也”者，此是孝子祭亲之心。
　　○“是故天子亲耕於南郊，以共齐盛。王后蚕於北郊，以共纯服”者，此覆结上文也。必夫妇亲之及尽物、尽志之事，祭须尽物、志，故人君、夫人各竭力从事於耕、蚕也。郑云：“王藉田在远郊，故甸师氏掌之。”《内宰》云：“中春，诏后帅内外命妇始蚕于北郊。”注云“妇人以纯阴为尊”故也。纯服者，亦冕服也。纯以见缯色，冕以著祭服。
　　○“诸侯耕於东郊，亦以共齐盛”者，天子太阳，故南也；诸侯少阳，故东也。然藉田并在东南，故王言南，诸侯言东。
　　○“夫人蚕於北郊，以共冕服”者，后太阴，故北；夫人少阴，故合西郊。然亦北者，妇人质少变，故与后同也。
　　○“天子、诸侯非莫耕也，王后、夫人非莫蚕也”者，莫，无也。王侯岂贫无穀帛，而夫妇自耕蚕乎！其有以也。
　　○“身致其诚信，诚信之谓尽”，是所有以其欲致诚信，故身自亲之。
　　○“尽之谓敬，敬尽然后可以事神明”者，祭尽敬，则乃是尽也。此祭之道，结上文也。
　　○注“纯服”至“缯色”。
　　○正义曰：“纯服，亦冕服也”者，天子云纯，诸侯言冕。冕，祭服，故知纯亦是祭服。天子言衣色，诸侯亦有衣色，是其互也。郑氏之意，凡言纯者，其义有二：一，丝旁才，是古之缁字；二是丝旁屯，是纯字，但书文相乱，虽是缁字，并皆作纯。郑氏所注，於丝理可知、於色不明者，即读为缁，即《论语》云“今也纯俭”，及此“纯服”，皆读为黑色。若衣色见、丝文不明者，读纯以为丝也。
　　及时将祭，君子乃齐。齐之为言齐也，齐不齐以致齐者也。是以君子非有大事也，非有恭敬也，则不齐。不齐则於物无防也，嗜欲无止也。及其将齐也，防其邪物，讫其嗜欲，耳不听乐，故《记》曰“齐者不乐”，言不敢散其志也。心不苟虑，必依於道。手足不苟动，必依於礼。讫，犹止也。
　　○乃齐，侧皆反，本又作齐，下不出者同言齐也。齐不齐，并如字，下“以齐之”同。耆，市志反。邪，似嗟反。讫，居乙反。是故君子之齐也，专致其精明之德也，故散齐七日以定之，致齐三日以齐之。定之之谓齐，齐者，精明之至也，然后可以交於神明也。定者，定其志意。是故先期旬有一日，宫宰宿夫人，夫人亦散齐七日，致齐三日。宫宰，守宫官也。宿，读为肃。肃犹戒也，戒轻肃重也。
　　○先，悉荐反，又如字。君致齐於外，夫人致齐於内，然后会於大庙。君纯冕立於阼，夫人副袆立於东房。君执圭瓒祼尸，大宗执璋瓒亚祼。及迎牲，君执纼，卿、大夫从，士执刍。宗妇执盎，从夫人，荐涚水；君执鸾刀，羞哜；夫人荐豆。此之谓夫妇亲之。大庙，始祖庙也。圭瓒、璋瓒，祼器也，以圭、璋为柄，酌郁鬯曰祼。大宗亚祼，容夫人有故，摄焉。纼，所以牵牲也，《周礼》作絼。刍，谓藁也，杀牲时用荐之。《周礼 封人》“祭祀，饰牲，共其水藁”。涚，盎齐也。盎齐，涚酌也。凡尊有明水，因兼云水尔。哜，哜肺、祭肺之属也。君以鸾刀割制之。天子诸侯之祭礼，先有祼尸之事，乃后迎牲。刍，或为<禾刍>。
　　○大庙音泰，下“大庙”皆同。袆音辉。瓒，才旦反。祼，古乱反。纼，直忍反，注同，徐以忍反。从，才用反，下皆同。刍，初俱反。盎，乌浪反，注同。“从夫人”，绝句，一读以“从”字绝句。涚，舒锐反，徐音岁。羞齐，本亦作哜，才细反，注同。柄，兵命反。絼，直忍反。藁，苦老反，下同。共音恭。盎齐，才细反，下“盎齐”同。 
　　[疏]“及时”至“亲之”。
　　○正义曰：此一节明将祭齐戒之义，并明君与夫人皆致齐，会於大庙，夫妇交亲行祭之义。
　　○“及时将祭，君子乃齐”者，谓四时应祭之前，未旬时也，方将接神，先宜齐整身心，故齐也。
　　○“齐不齐以致齐者”也，言齐者，齐也，所以正此不齐之事。
　　○谓未齐之时，心虑散荡，心所嗜欲有不齐正；及其齐也，正此不齐之事，以致极齐戒之道。
　　○“君致齐於外，夫人致齐於内”者，外，谓君之路寝，内，谓夫人正寝，是致齐并皆於正寝，其实散齐亦然。但此文对“会於大庙”，故云“君致齐於外，夫人致齐於内”耳。
　　○“然后会於大庙”者，祭日，君与夫人俱至大庙之中。庙，即始祖庙也。
　　○“君纯冕立於阼”者，纯，亦缁也。上文已解，故郑於此略而不论。冕皆上玄下纁，其服并然，故通云缁冕。若非二王之后及周公庙，即悉用玄冕而祭。
　　○“夫人副袆立於东房”者，副及袆，后之上服，鲁及二王之后夫人得服之。侯、伯夫人揄狄，子、男夫人狄，而并立东房，以俟行事。尸既入之后，转就西房，故《礼器》云“夫人在房”。虽不云东西、房，下云“夫人东酌罍尊”，则知夫人在房，谓西房也。
　　○“大宗执璋赞亚祼”者，大宗，主宗庙礼者。以亚祼之礼，夫人亲为之。此不云夫人而云“大宗”者，记者广言容夫人有故，故大宗伯代夫人行礼，执璋瓒亚祼之礼。圭瓒、璋瓒，并是祼器也。以圭、璋为柄，酌郁鬯曰祼也。
　　○“君执纼”者，纼，牛鼻绳，君自执之入系於碑。
　　○“卿、大夫从”者，谓卿、大夫从驱之，及杀与币告也，皆从於君。
　　○“士执刍”者，刍，谓藁也。以其杀牲用刍藁藉之。
　　○“宗妇执盎从”者，谓同宗之妇执盎以从夫人。
　　○“夫人荐涚水”者，涚即盎齐，由其浊，用清酒以涚泲之。涚水是明水。宗妇执盎齐从夫人而来，奠盎齐於位，夫人乃就盎齐之尊，酌此涚齐而荐之者，因盎齐有明水，连言水耳。上云“夫人副袆”，此则上公之祭，宜有醴齐、盎齐，但言盎者，略言之，亦容侯、伯、子、男之祭，但有盎齐、无醴齐也，故执盎从。
　　○“君执鸾刀，羞哜”者，哜，肝、肺也。齐有二时，一是朝践之时，取肝以膋贯之，入室燎於炉炭，出荐之主前；二者谓馈熟之时，君以鸾刀割制所羞哜肺，横切之使不绝，亦奠於俎上。尸并哜之，故云“羞哜”。一云：羞，进也，谓君用鸾刀制此哜肉以进之，故云“鸾刀羞哜”。
　　○“夫人荐豆”者，於君羞哜之时，夫人荐此馈食之豆。“此之谓夫妇亲之”者，君亲执纼及鸾刀、羞哜，是夫亲之也；夫人荐涚水及羞豆，是妇亲之也，故云“夫妇亲之”。
　　○注“大宗”至“迎牲”。
　　○正义曰：“大宗亚祼，容夫人有故，摄焉”者，解大宗所以亚祼之义。案此下云夫人荐涚水及荐豆，则是夫人亲行，而云“夫人有故”者，记者乱陈言大宗亚祼，容夫人有故之时；下云夫人荐盎、荐豆，显夫人亲行其事：各有所明，不可一揆。云“盎齐，涚酌也”者，《周礼 司尊彝》文。案彼注云：“盎齐羞清，和以清酒泲之，谓之涚酌。”郑引此者解经“夫人荐涚”是盎齐也。云“凡尊有明水，因兼云水尔”者，以经“夫人荐涚”，只是荐盎，不荐明水。今经“荐涚”之下别更言水，此谓明水也。以盎齐加明水，故记者因盎而连言明水尔。知盎齐加明水者，《郊特牲》云“祭齐加明水”是也。云“哜，哜肺祭肺之属也”者，案《少牢》、《特牲》荐熟之时，俎有祭肺，及举肺切之，举肺离而不提心。二肺皆哜之，故云“哜肺、祭肺之属”。云“天子、诸侯之祭礼，先有祼尸之事，乃后迎牲”者，以《特牲》、《少牢》无此礼。今此经祼后有迎牲之文，是天子、诸侯之事，故郑明之也。
　　及入舞，君执干戚就舞位。君为东上，冕而总干，率其群臣，以乐皇尸。是故天子之祭也，与天下乐之。诸侯之祭也，与竟内乐之。冕而总干，率其群臣，以乐皇尸，此与竟内乐之之义也。君为东上，近主位也。皇，君也。言君尸者，尊之。
　　○以乐，音洛，下同。竟音境，篇内皆同。近，附近之近。 
　　[疏]“及入”至“义也”。
　　○正义曰：此一经明祭时，天子、诸侯亲在舞位，以乐皇尸也。
　　夫祭有三重焉：献之属莫重於祼，声莫重於升歌，舞莫重於《武宿夜》，此周道也。《武宿夜》，武曲名也。周道，犹周之礼。
　　○献之属莫重於祼，一本无“之属”二字。凡三道者，所以假於外而以增君子之志也。故与志进退，志轻则亦轻，志重则亦重。轻其志而求外之重也，虽圣人弗能得也。是故君子之祭也，必身自尽也，所以明重也。道之以礼，以奉三重而荐诸皇尸，此圣人之道也。 
　　[疏]“夫祭”至“之道也”。
　　○正义曰：此一节并明祭祀之礼，有三种可重之事。
　　○“舞莫重於《武宿夜》”者，《武宿夜》是武曲之名，是众舞之中，无能重於《武宿夜》之舞。皇氏云：“师说《书传》云：‘武王伐纣，至於商郊，停止宿夜，士卒皆欢乐歌舞以待旦，因名焉。’《武宿夜》，其乐亡也。”熊氏云：“此即《大武》之乐也。”
　　○“凡三道者，所以假於外而以增君子之志也”者，言三种所重之道，皆假借外物，而以增益君子内志。祼则假於郁鬯，歌则假於声音，舞则假於干戚，皆是假於外物。
　　○“故与志进退”者，此外物增成君子内志，故与志同进同退。若内心志轻略，则此等亦轻略。内志殷重，此等亦殷重。
　　夫祭有馂，馂者祭之末也，不可不知也。是故古之人有言曰“善终者如始，馂其是已”。是故古之君子曰“尸亦馂鬼神之馀”也。惠术也，可以观政矣。术，犹法也。为政尚施惠，尽美能知能惠。《诗》云：“维此惠君，民人所瞻。”
　　○道之，音导。馂音俊。施惠，始豉反，下文注并同。能知，音智。是故尸谡，君与卿四人馂。君起，大夫六人馂，臣馂君之馀也。大夫起，士八人馂，贱馂贵之馀也。士起，各执其具以出，陈于堂下，百官进，彻之，下馂上之馀也。进，当为馂，声之误也。百官，谓有事於君祭者也，既馂，乃彻之而去，所谓自卑至贱。进、彻，或俱为馂。
　　○谡，所六反，起也。百官进，依注作“馂”。卑如字，《隐义》音必利反。凡馂之道，每变以众，所以别贵贱之等，而兴施惠之象也。是故以四簋黍见其脩於庙中也。庙中者，竟内之象也。鬼神之惠遍庙中，如国君之惠遍竟内也。
　　○别，彼列反，下同。见，贤遍反，下同。脩於，一本脩作徧，徧音遍，下同。祭者，泽之大者也，是故上有大泽，则惠必及下，顾上先下后耳，非上积重而下有冻馁之民也。是故上有大泽，则民夫人待于下流，知惠之必将至也，由馂见之矣。故曰：“可以观政矣。”鬼神有祭，不独飨之，使人馂之，恩泽之大者也。国君有蓄积，不独食之，亦以施惠於竟内也。
　　○重，直龙反，下同。馁，乃罪反。夫音扶。见如字，旧贤遍反。畜，敕六反。 
　　[疏]“夫祭”至“政矣”。
　　○正义曰：此一节明祭末馂馀之礼，自求多物，恩泽广被之事。
　　○“是故古之人有言曰：善终者如始，馂其是已”者，引古人之言证馂为美也。夫“靡不有初，鲜克有终”，而祭之有馂，即是克有终而礼犹盛，故云“善终者如始，馂其是已”。已，语辞也。
　　○“是故古之君子曰：尸亦馂鬼神之馀也”者，又引古言证馂义也。言亦者，亦人馂尸之馀，乃是人食尸馀。而云“尸亦馂鬼神馀”者，若王侯初荐毛血燔燎，是荐於鬼神。至荐熟时，尸乃食之，是尸馂鬼神之馀。若大夫、士阴厌，亦是先荐鬼神而后尸乃食，亦尸馂鬼神馀，故并云“尸亦馂鬼神之馀”也。
　　○“惠术也，可以观政矣”者，术，犹法也。尸馂鬼神之馀，是施恩惠之术法，言为政之道，贵在於惠，可以观省人君之政教。能施恩惠者，即其政善，不能施恩惠者，则其政恶，故云“可以观政矣”。
　　○“臣馂君之馀也”者，以君於庙中，事尸如君，则君为臣礼。君食尸馀，是臣食君馀，与大夫食君馀相似，故云“臣馂君之馀也”。诸侯之国有五大夫，此云六者，兼有采地助祭也。以下渐遍及下，示溥恩惠也。
　　○“士起，各执其具以出，陈于堂下”者，士庙中馂讫而起，所司各执其馔具以出庙户，陈于堂下。“百官进，彻之”者，进，当为馂，谓有祭事之百官馂讫，各彻其器而乃去之。
　　○“凡馂之道，每变以众，所以别贵贱之等”者，初君四人，次大夫六人，次士八人，是变以众，加之以两，是别贵贱之等。
　　○“而兴施惠之象也”者，兴，起也。其馂之礼，初馂贵而少，后馂贱而多，皆先上而后下。施惠之道亦当然，皆先贵后贱，故云“施惠之象”。
　　○“是故以四簋黍见其脩於庙中也”者，谓馂之时君，与三卿以四簋之黍脩整普遍也。所以用四簋多黍而馂者，欲见其恩惠脩整遍於庙中。诸侯之祭有六簋，今云以四簋者，以二簋留为阳厌之祭，故以四簋而馂。簋有黍、稷，特云“黍”者，见其美，举黍，稷可知也。
　　○“庙中者，竟内之象也”者，以四簋而遍庙中，如君之恩惠遍於竟内也。
　　○“顾上先下后耳”者，言上有大泽，惠必及下，无不周遍。但瞻顾之时，尊上者在先，卑下者处后耳。一云顾，故也。谓君上先馂，臣下后馂，示恩则从上起也。“非上有积重而下有冻馁之民也”者，言非是在上有财物积重而不以施惠，而使在下有冻馁之民。言有积重，必施散在下，不使冻馁。
　　○“由馂见之矣”者，言民所以知上有财物恩惠及於下者，祗祭祀之馂，见其恩逮於下之理，故曰“可以观政矣”者，馂若以礼，则能施惠，其善政也。馂若不以礼，则不能施惠，其政恶也。故云“可以观政矣”。
　　夫祭之为物大矣，其兴物备矣。顺以备者也，其教之本与！为物，犹为礼也。兴物，谓荐百品。
　　○与音馀，下“是与”同。是故君子之教也，外则教之以尊其君长，内则教之以孝於其亲。是故明君在上，则诸臣服从。崇事宗庙社稷，则子孙顺孝。尽其道，端其义，而教生焉。崇，犹尊也。
　　○长，丁丈反，下长幼皆同。是故君子之事君也，必身行之，所不安於上，则不以使下；所恶於下，则不以事上。非诸人，行诸己，非教之道也。必身行之，言恕己乃行之。
　　○恶，乌路反。是故君子之教也，必由其本，顺之至也，祭其是与！故曰“祭者，教之本也已”。教由孝顺生也。 
　　[疏]“夫祭”至“也已”。
　　○正义曰：此一节明祭祀礼备具，内外俱兼脩之於己，然后及物，是为政之本。“夫祭之为物大矣”者，物，谓事物，物大，言祭之为物盛大矣，以所行皆依礼，故为大。
　　○“其兴物备矣”者，谓庶羞之属，言兴造庶羞百品皆是，故“兴物备矣”。
　　○“顺以备者也，其教之本与”者，祭必依礼，是顺也。百品皆足，是备也。若能上下和顺，物皆备具，是为教之本。言圣人设教，惟以顺以备，故云“其教之本与”。
　　○“是故君子”至“其亲”者，祭既顺、备，可为教，故人君因为教焉。外教谓郊天，内教谓孝於亲、祭宗庙。
　　○“是故明君”至“顺孝”者，由咀茆教尊君长，故诸臣服从。内教孝则亲，故子孙顺孝。
　　○“尽其道，端其义，而教生焉”者，谓人君身自行之，尽其事上之道，又端正君臣上下之义，则政教由此生焉。
　　○“所不安於上，则不以使下”者，谓在上所为之事施之於己，己所不安，则不得施於下。
　　○“所恶於下，则下以事上”者，在下有不善之事施於己，己所憎恶，则不得以此事於上，上亦憎恶也。
　　○“非诸人，行诸己，非教之道也”者，结上二事。诸，於也，谓他人行此恶事加於己，己以为非，是非於人。己乃行此恶事而施人，是行於己也。若如此，非政教之道。言为政教必由於己，乃能及物，故下云“必由其本，顺之至也”。
　　夫祭有十伦焉：见事鬼神之道焉，见君臣之义焉，见父子之伦焉，见贵贱之等焉，见亲疏之杀焉，见爵赏之施焉，见夫妇之别焉，见政事之均焉，见长幼之序焉，见上下之际焉。此之谓十伦。伦，犹义也。
　　○见事，贤遍反，下皆同。杀，色界反，徐所例反，下同。 
　　[疏]“夫祭”至“十伦”。
　　○正义曰：此一节广明祭有十种伦礼，今各随文解之。从此至“此之谓十伦”一经，总明十伦之目。从上虽云祭，其事隐；此广陈祭含十义，以显教之本十伦义也。
　　铺筵设同几，为依神也。诏祝於室而出于祊，此交神明之道也。同之言詷也。祭者以其妃配，亦不特几也。诏祝，告事於尸也。出於祊，谓索祭也。
　　○铺，普胡反，又芳夫反。筵，羊然反。为，于伪反，下注“为其”皆同。祊，伯更反。詷，徒贡反。索，所伯反。 
　　[疏]“铺筵”至“道也”。
　　○正义曰：此一节明第一伦交鬼神之道。
</div>
    <div class="pagination">
<a href="礼记正义_page157.html">上一页</a><span>...</span><a href="礼记正义_page153.html">153</a><a href="礼记正义_page154.html">154</a><a href="礼记正义_page155.html">155</a><a href="礼记正义_page156.html">156</a><a href="礼记正义_page157.html">157</a><span class="current-page">158</span><a href="礼记正义_page159.html">159</a><a href="礼记正义_page160.html">160</a><a href="礼记正义_page161.html">161</a><a href="礼记正义_page162.html">162</a><a href="礼记正义_page163.html">163</a><span>...</span><a href="礼记正义_page159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
