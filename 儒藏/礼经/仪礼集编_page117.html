<!DOCTYPE html>
<html>
<head>
    <meta charset="UTF-8">
    <title>仪礼集编 - 第 117 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 117 页/共 159 页</h1>
    <div class="content">　　敖氏曰陈折云横葢象其在圹也后言横者缩者皆放此自抗木至茵亦后用者先陈此折之用在抗木之前乃首陈之者以其差重大于抗木故特异之与郝氏曰圹上木曰折形同圹口长故横设容苞筲等器于北也覆反也仰置之
　　抗木横三缩二
　　注曰抗御也所以御止土者其横与缩各足掩圹疏曰明器由羡道入圹口唯以下棺大小容柩而已今抗木亦足掩圹口也
　　加抗席三
　　注曰席所以御尘
　　疏曰席加于木茵加于席后陈者先用也抗木在上故云御土抗席在下隔抗木故云御尘
　　敖氏曰此席在茵与抗木缩者之间是亦缩也不言者亦文省耳每席之长亦与圹齐用三则广足以掩之矣用时云覆是此陈时却也
　　加茵用疏布缁翦有幅亦缩二横三
　　注曰茵所以借棺者翦浅也幅縁之亦者亦抗木也及其用之木三在上茵二在下象天三合地二人藏其中焉今文翦作浅
　　疏曰染浅缁之色用一幅为之缝合两边幅为袋不去边幅故云有幅更以物縁之使牢因为饰抗木举葢横缩先后据陈列之时郑据入圹而言其用云木三茵二亦互举耳
　　敖氏曰翦与有幅皆未详或曰有幅谓缭缝之而不削幅也未知是否茵与抗木其陈之用之横缩之次各不类葢贵相变也
　　郝氏曰茵褥也着以茅秀借柩圹底者麤布为囊浅黒色翦浅通囊五布皆有边幅用全幅也亦如抗木直二横三陈于席上以上皆窆具也
　　张氏曰茵设圹中先布横三乃布缩二厝柩后施抗圹上先用缩二乃用横三注云木三在上茵二在下据既设后人所见而言也其实抗茵皆三者在外二者在内如浑天家地之上下周匝皆有天也故疏云木与茵皆有天三合地二
　　器西南上綪
　　注曰器目言之也陈明器以西行南端为上綪屈也不容则屈而反之
　　敖氏曰器自苞而下者也均其多寡分为数列以要方也其前列始于茵北之西以次而綪焉其后列不过于茵北之东可知矣器主于入圹故南上
　　郝氏曰器即明器亦陈车西自南而北复自北屈而南綪屈也
　　茵
　　注曰茵在抗木上陈器次而北也
　　敖氏曰茵之下有抗席抗木惟言茵者指其可见者言也
　　郝氏曰茵即抗席上之茵器接茵北故复举之张氏曰愚意茵字当连上綪字为句言陈器当从茵屈转而北也不然前已详茵岂合重举
　　世佐案重举茵者上详其制及设法此则言陈器之序自茵始葢居诸器之最西南也抗席抗木在茵下举茵足以包之敖云指其可见者言是也张氏不达斯意而谓茵字当连上綪字为句误矣
　　苞二
　　注曰所以里奠羊豕之肉【张氏曰奠谓遣奠】
　　郝氏曰苞苇囊以包牲肉入圹用二羊豕各一
　　筲三黍稷麦
　　注曰筲畚种类也其容葢与簋同一觳也
　　疏曰筲以菅草为之畚器所以盛种此筲与畚同类也故举以相况四升曰豆豆实三而成觳觳受斗二升
　　郝氏曰筲饭箕竹器送塟用草为之
　　罋三醯醢屑幂用疏布
　　注曰罋瓦器其容亦葢一觳屑姜桂之屑也内则曰屑桂与姜幂覆也
　　敖氏曰疏布六升以上至四升者也
　　甒二醴酒幂用功布
　　注曰甒亦瓦器
　　聂氏曰甒容受宜与罋同中寛下直不鋭平底其罋下鋭与甒为异
　　郝氏曰醯醢醴酒湿物皆用幂
　　皆木桁久之
　　注曰桁所以苞筲瓮甒也久当为灸灸谓以葢案塞其口每器异桁
　　疏曰云皆则自苞筲以下皆塞之置于木桁也罋甒泾物非直久塞其口又加幂覆之
　　聂氏曰阮氏梁正等图云桁制若今之几狭而长以承藏具
　　敖氏曰皆以桁久之也久说见上篇
　　郝氏曰木桁木为架以阁苞筲罋甒等久灸通以上食器也
　　用器弓矢耒耜两敦两杅槃匜匜实于槃中南流注曰此皆常用之器也杅盛汤浆槃匜盥器也流匜口也
　　疏曰弓矢兵器耒耜农器敦杅食器槃匜洗浴之器皆象生时而藏之也
　　敖氏曰耒耜田器也耜以起土耒其柄也此有爵矣乃以耒耜为用器为其有圭田故也孟子曰卿以下必有圭田圭田者主人所亲耕以共祭祀之齍盛者也
　　无祭器
　　注曰士礼略也大夫以上兼用鬼器人器也
　　疏曰檀弓云宋襄公塟其夫人醯醢百罋曾子曰既曰明器矣而又实之注云言名之为明器而与祭器皆实之是乱鬼器与人器以此而言则明器鬼器也祭器人器也士礼略无祭器有明器而实之大夫以上尊者备故两有若两有则实祭器不实明器宋襄公既两有而并实之故曽子非之
　　张子曰明器而兼用祭器周之末礼也周礼唯言廞郝氏曰士无祭田故生无祭器明器亦无祭器世佐案明器皆所以资鬼用也鬼无所祭安用祭器为经嫌明器取备物或并用之故发其例于此耳非言无则有有者之谓也注谓大夫以上则有之似错防经意矣或曰祭器乃生人所用以祭此塟者故檀弓以人器目之然上下文所陈皆鬼器独以此为人器亦未安若曰士生无祭器则特牲礼所陈豆笾铏敦之属独非祭器乎其说亦不可通也
　　有燕乐器可也
　　注曰与宾客燕饮用乐之器也
　　疏曰燕乐器琴瑟笙磬之属言可者许其得用也【从姜氏节本】
　　敖氏曰檀弓曰琴瑟张而不平竽笙备而不和有钟磬而无簨虡其此之谓与云可亦不必其用之也
　　役器甲胄干笮
　　注曰此皆师役之器甲铠胄兜鍪干楯笮矢箙疏曰上下役用之器皆麤沽为之
　　敖氏曰笮不属用器乃属役器岂以有师役方用之乎
　　燕器杖笠翣
　　注曰燕居安体之器也笠竹葢也翣扇
　　疏曰杖者所以扶身笠者所以御暑翣者所以招凉而在燕居用之故云燕器竹青皮
　　右陈明器【张氏曰载柩陈器二事毕则日及侧矣】
　　郝氏曰明器之设古人事死如生之意然多藏诲盗为死者累古礼有不如今者此类是也
　　世佐案下记云弓矢之新沽功谓其麤恶而不堪用也弓矢如此他器可知葢古人之虑逺矣备物以尽仁孝之心沽功以絶觊觎之念要使其中无可欲而已曽谓制礼者不如张释之哉
　　彻奠巾席俟于西方主人要节而踊
　　注曰巾席俟于西方祖奠将用焉要节者来象升丈夫踊去象降妇人踊彻者由明器北西面既彻由重南东不设于序西南者非宿奠也宿奠必设者为神冯依之久也
　　敖氏曰彻者由东方当栈之南折而西至栈之西南折而北东面而彻奠既彻至西方折而南乃由重南东也要节者东方西乡时丈夫踊西方南乡时妇人踊由重南东时丈夫踊也
　　张氏曰此所彻迁祖之奠为将旋柩乡外更设祖奠故迁之巾席即所彻奠之巾席俟者奠已东去而巾席犹执以俟也注象升象降者此奠在庭彻者无升降之事止有往来主人以其往来为踊节与彻室中之奠升阶降阶者同故云象也
　　世佐案此主人亦兼丈夫妇人而言
　　袒
　　注曰为将祖变
　　商祝御柩
　　注曰亦执功布居前为还柩车为节
　　疏曰居柩车之前却行诏倾亏使执披其知其节度郝氏曰柩已在阶间车上北首商祝今御柩车转首西向示将出
　　乃祖
　　注曰还柩乡外为行始
　　疏曰祖始也为行始去载处而已
　　郝氏曰乃设祖奠象行者出祖也踊袭以下祖奠之仪
　　张氏曰还柩车使辕乡外也
　　世佐案此目下事也下乃详言其仪耳注说非是郝直以祖为设祖奠亦未尽善
　　踊袭少南当前束
　　注曰主人也柩还则当前束南
　　疏曰前袒为祖变今既祖讫故踊而袭车未还之时当前束近北今还车则当前束少南
　　敖氏曰不言主人者可知也此踊袭皆于故位既则少南也
　　郝氏曰主人立柩东少南避妇人也
　　妇人降即位于阶间
　　注曰为柩将去有时也位东上
　　疏曰云位东上者以堂上时妇人在阼阶西面统于堂下男子今柩车南还男子亦在车东故妇人降亦东上统于男子也妇人不乡车西者以车西有祖奠故辟之在车后
　　张氏曰妇人在车后南面故注云东上
　　祖还车不还器
　　注曰祖有行渐车亦宜乡外也器之陈自己【已集说作若】南上
　　敖氏曰不还器者以陈之之时西面上已见行意也必云不还器者嫌车与重皆还此亦宜如之也祖似衍文经无此例
　　张氏曰车前所荐之乘车道车槀车也陈器本自南上不须更还也
　　世佐案此祖字当从敖氏作衍文传写者葢以下记有祖还车不易位之文而衍耳
　　祝取铭置于茵
　　注曰重不藏故于此移铭加于茵上
　　疏曰初死为铭置于重啓殡至祖庙皆然今将行重拟埋于庙门左首是入圹之物铭亦入圹之物故置于茵也
　　敖氏曰铭之在重其面外乡正与重之乡背异故将还重则彻之
　　二人还重左还
　　注曰重与车马还相反由便也
　　疏曰车马右还乡门为便重面北人在其南左还为便是相反由便
　　敖氏曰车马西上宜右还重一而已宜左还皆由便也二人还之则凡举之亦二人矣重之向背不必与柩同但因还柩之节而并还之也
</div>
    <div class="pagination">
<a href="仪礼集编_page116.html">上一页</a><span>...</span><a href="仪礼集编_page112.html">112</a><a href="仪礼集编_page113.html">113</a><a href="仪礼集编_page114.html">114</a><a href="仪礼集编_page115.html">115</a><a href="仪礼集编_page116.html">116</a><span class="current-page">117</span><a href="仪礼集编_page118.html">118</a><a href="仪礼集编_page119.html">119</a><a href="仪礼集编_page120.html">120</a><a href="仪礼集编_page121.html">121</a><a href="仪礼集编_page122.html">122</a><span>...</span><a href="仪礼集编_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
