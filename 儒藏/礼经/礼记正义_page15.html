<!DOCTYPE html>
<html>
<head>
    <meta charset="UTF-8">
    <title>礼记正义 - 第 15 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 15 页/共 200 页</h1>
    <div class="content">　　○“马不食穀”者，年丰则马食穀，今凶年，故不食也。
　　○“驰道不除”者，驰道，正道，如今御路也。是君驰走车马之处，故曰“驰道”也。除，治也。不治谓不除於草莱也。所以不除者，凶年人各应采蔬食，今若使人治路，则废取蔬食，故不除也。“祭事不县”者，乐有县锺磬，因曰“县”也。凶年虽祭，而不作乐也。自贬损，故先言膳，后言祭。
　　○“大夫不食梁”者，大夫食黍稷，以梁为加，故凶年去之也。
　　○“士饮酒不乐”者，士平常饮酒奏乐，今凶年，犹许饮酒，但不奏乐也。
　　○“君膳不祭肺”以下，及“士饮酒不乐”，各举一边而言，其实互而相通，但君尊，故举不杀牲及不县之等大者而言，大夫士卑，直举饮酒之小者言耳。
　　○注“有虞”至“琴瑟”。
　　○正义曰：此《明堂位》文，引之者，证不祭肺。“天子食，日少牢，朔月大牢。诸侯食，日特牲，朔月少牢”，此《玉藻》文。引之者，证天子诸侯非凶年常食杀牲之事。案《周礼 膳夫》云，王日一举太牢。不引《膳夫》而引《玉藻》者，以《膳夫》秪有王礼，《玉藻》兼载天子诸侯。此经云“君膳不祭肺”，又连言大夫士，是其文既广，故引《玉藻》天子诸侯为证也。《玉藻》所以异《膳夫》者，《膳夫》是周之正礼，《玉藻》是衰世之法，故《郑志》云：“作《记》之时，或诸侯同天子，或天子与诸侯同，作《记》者乱之耳。”云“粱，加食也”者，以其《公食大夫礼》设正馔之后，乃设稻粱，以其是加也。此“岁凶”者，案襄二十四年冬大饥，《穀梁传》曰：“五穀不升为大饥。一穀不升谓之嗛，二穀不升谓之饥，三穀不升谓之馑，四穀不升谓之康，五穀不升谓之大侵。。大侵之礼，君食不兼味，台榭不涂，弛侯，廷道不除，百官布而不制，鬼神祷而不祀。”此云“岁凶”，与彼“大侵”同也。此“膳而不祭肺”，则“食不兼味”也。此“祭事不县”，谓祈祷之祭，则与大侵“祷而不祀”一也。《白虎通》云：“一穀不升彻鹑迟，二穀不升彻凫雁，三穀不升彻雉兔，四穀不升损囿兽，五穀不升不备三牲。”其“不备三牲”，与此“君膳不祭肺”同也。
　　君无故玉不去身，大夫无故不彻县，士无故不彻琴瑟。忧乐不相干也。“故”谓灾患丧病。
　　○乐音洛。 
　　[疏]“君无”至“琴瑟”。
　　○正义曰：此明无灾者也。君，诸侯也。玉谓佩也。君子於玉比德，故恒佩玉，明身恒有德也。且以玉为容饰，无故则有容饰，故佩玉也。
　　○“大夫无故不彻县”者，彻亦去也，无灾变则不去乐也。
　　○“士无故不彻琴瑟”者，此无灾则亦不去也。故郑前注士“不乐，去琴瑟”，取此文“琴瑟”，此是不命之士尔，若其命士，则特县也。自士以上，皆有玉佩。上云君无故不去玉，则知下通於士也。下言士不去琴瑟，亦上通於君也。但比德为重，故君上明之也。又大夫言县，士言琴瑟，亦互言耳。但县胜，故大夫言之也。
　　○注“忧乐”至“丧病”。
　　○正义曰：灾，水火也。熊氏云：“案《春秋说题辞》：‘乐无大夫士制。’郑玄《箴膏肓》从《题辞》之义。大夫士无乐，《小胥》‘大夫判县，士特县’者，《小胥》所云娱身之乐及治人之乐则有之也。故《乡饮酒》有工歌之乐是也。县，《题辞》云无乐者，谓无祭祀之乐，故特牲、少牢无乐。若然，此云大夫不彻县，士不彻琴瑟者，谓娱身及治民之乐也。”
　　士有献於国君，他日，君问之曰：“安取彼？”再拜稽首而后对。起敬也。 
　　[疏]“士有”至“后对”。
　　○正义曰：此一节论大夫士馈献之事，各依文解之。
　　○“士有献”者，谓士有物奉贡於君也。
　　○“他日，君问之曰，安取彼”者，“他日”谓别日也，非是献物之日。“安取彼”，犹何处取彼物。别日君问士云：“何处得前所献之物？”所以须问者，士卑德薄，嫌其无有也。不即问而待他日者，士有贡献，当日乃自致於外，而不敢容易见，恐君答已拜，故别日乃见君，君得问之也。
　　○“再拜稽首而后对”者，士闻君问，故先拜稽首，而后起对得物所由。
　　大夫私行，出疆必请，反必有献。士私行，出疆必请，反必告。臣不敢自专也。私行，谓以已事也。士言告者，不必有其献也，告反而已。
　　○疆，居良反，下同。君劳之，则拜。问其行，拜而后对。亦起敬也。问行，谓道中无恙及所经过。
　　○恙音羊尚反。 
　　[疏]“大夫私行”至“拜而后对”。
　　○正义曰：“私行”谓非为君行也。“疆”，界也。既非公事，故宜必请也。然大夫无外交，而此有私行出界，或是新来大夫，姻娅犹在本国，故有私行往来，但不得执交於外耳。
　　○“反必有献”者，大夫有德，必能招人饷遗，故还必有献。有献由德，亦示君知贤无异志。
　　○“士私行出疆，必请”者，出与大夫同也。
　　○“反必告”者，还与大夫异也。士德劣，故不必有献，但必知还而已。
　　○“君劳之，则拜”者，大夫士通如此，谓行还，而君若慰劳己之劳苦，则己拜之也。或有本云“士有献”字，非也。
　　○“问其行，拜而后对”者，君若问其行道中无恙及游涉所至，则又拜拜竟而起对也。先拜后答，急谢见问之恩也。
　　国君去其国，止之曰：“奈何去社稷也？”大夫，曰：“奈何去宗庙也？”士，曰：“奈何去坟墓也？”皆民臣殷勤之言。国君死社稷，死其所受於天子也，谓见侵伐也。《春秋传》曰：“国灭，君死之，正也。”大夫死众，士死制。死其所受於君。众谓君师。制谓君教令所使为之。 
　　[疏]“国君”至“死制”。
　　○正义曰：此一节论国君以下去国，臣民止留之辞，及死其所守之事，各依文解之。
　　○“国君去其国”者，谓诸侯去国，而其臣民止留殷勤之辞也。奈何，犹言如何也。国主社稷，君去，故云“去社稷”。《异义》：“《公羊》说，‘国灭，君死，正也’。故《礼运》云‘君死社稷’，无去国之义。《左传》说，昔大王居豳，狄人攻之，乃逾梁山，邑於岐由，故知有去国之义也。许慎谨案：《易》曰：‘系遁，有疾厉，畜臣妾，吉。’知诸侯无去国之义也。”郑不驳之，明从许君用《公羊》义也。然则《公羊》之说正礼，《左氏》之说权法，义皆通也。
　　○“大夫，曰，奈何去宗庙也”者，大夫去国，谓三谏不从，或以罪见黜者，亦臣民止留之辞也。大夫无社稷，故云“宗庙”也。故《孝经》云，诸侯保其社稷，大夫守其宗庙也。
　　○“士，曰，奈何去坟墓也”，士亦谓三谏不从，及或以罪见黜，虽无臣民，而属吏止之也。士亦有庙，辟大夫，言“坟墓”，亦与大夫互也。然《孝经》云，士“保其禄位而守其祭祀”。今不云“祭祀”者，明虽去此之彼，而犹得祭祀，但坟墓不随耳。
　　○“国君”至“死制”。
　　○国君体国，国以社稷为主，若有寇难，则以死卫之，故不可去也。注云：“死其所受於天子也，谓见侵伐也。”郑又引《公羊》襄六年传云“国灭，君死之，正也”。以证之，是也。
　　○“大夫死众”者，大夫职主领众将军，若四郊多垒，则为己辱，故有寇难，当保国，必率众御之，以死为度。“士死制”者，制谓君教命所使也。虽不得率师，若君命使之，则唯致死。熊氏云：“上云国君‘去社稷’，此云‘死社稷’，上云大夫‘去宗庙’，士‘去坟墓’，此不云大夫‘死宗庙’，士‘死坟墓’，而云‘死众’、‘死制’者，以宗庙、坟墓已私有之，大夫士为臣事君，不可为私事而死，秪得死君之师众及君政令。然君言“死社稷”，则宗庙、坟墓亦死可知也。但社稷受於天子，故特举言焉。
　　君天下曰“天子”，朝诸侯、分职、授政、任功，曰“予一人”。皆摈者辞也。天子，谓外及四海也。今汉於蛮夷称天子，於王侯称皇帝。《觐礼》曰：“伯父实来，余一人嘉之。”余、予古今字。
　　○分，方云反，徐扶问反。摈，必刃反。予一人，依字音羊汝反，郑云“余、予古今字”，则同音馀。 
　　[疏]“君天”至“一人”。
　　○正义曰：此一节论天子称谓之事，各依文解之。
　　○“君天下”者，“天下”谓七千里外也。天子若接七千里外四海之诸侯，则摈者称天子以对之也。所以然者，四海难伏，宜尊名以威临之也。不言王者，以父天母地，是上天之子，又为天所命，子养下民，此尊名也。崔灵恩云：“夷狄不识王化，无有归往之义，故不称王临之也。”不云皇者，戎狄不识尊极之理，皇号，尊大也，夷狄唯知畏天，故举天子威之也。
　　○“朝诸侯”者，此谓接七千里以内诸侯也。
　　○“授政”者，谓所县象魏之法，授於诸侯也。
　　○“任功”者，谓使人专掌委任之功，若“五侯九伯，汝实征之”也。
　　○“曰予一人”者，予，我也。自“朝诸侯”以下，皆是内事，故不假以威称，但自谓“予一人”者，言我是人中之一人，与物不殊，故自谦损。《白虎通》云：“王自谓一人者，谦也，欲言己才能当一人耳，故《论语》云：‘百姓有过，在予一人。’臣下谓之‘一人’者，所以尊王者也。以天下之大，四海之内，所共尊者一人耳。”
　　○注“皆摈”至“天子”。
　　○正义曰：知摈者之辞者，以《觐礼》云，摈者曰：“伯父实来，予一人嘉之。”此经亦称“予一人”，故知“摈者辞”。引汉礼於夷狄称天子者，证此经“君天下”谓夷狄之内也。《异义》：“天子有爵不？《易》孟京说，《易》有周人五号：帝，天称，一也；王，美称，二也；天子，爵号，三也；大君者，兴盛行异，四也；大人者，圣人德备，五也。是天子有爵。《古周礼》说天子无爵，同号於天，何爵之有？许慎谨案：《春秋左氏》云施於夷狄称天子，施於诸夏称天王，施於京师称王。知天子非爵称，同古《周礼》义。”郑駮云：“案《士冠礼》云：‘古者生无爵，死无谥。’自周及汉，天子有谥。此有爵甚明，云无爵，失之矣。”若杜预之义，天子，王者之通称，故成公八年，“天子使召伯来赐公命”，鲁非夷狄，称“天子”；庄元年冬，“王使荣叔来锡桓公命”，鲁非京师，而单称“王”：是无义例。其许慎、服虔等依京师曰“王”、夷狄曰“天子”，与此不同，具有别说。
　　践阼，临祭祀，内事曰“孝王某”，外事曰“嗣王某”。皆祝辞也。唯宗庙称孝，天地社稷祭之郊内，而曰嗣王，不敢同外内。
　　○“皆祝辞”，本或作“皆祝祝辞也”，下祝字之又反，又之六反。 
　　[疏]“践阼”至“王某”。
　　○正义曰：践，履也。阼，主人阶也。天子祭祀升阼阶。天子吉凶之称，凡自称及摈者之辞曰“予一人”，故《玉藻》云“凡自称，天子曰予一人”是也；在丧未葬，自称曰“小童”，故僖九年在丧未葬“王曰小童”是也；若既葬之后，未逾年，则称名称子，故昭二十二年六月“葬景王”，冬十月“王子猛卒”是也；若逾年之后，三年之内称“予小子”，故下文云“天子未除丧，曰‘予小子’是也；若三年除丧，称王，故《公羊》云九年传云“天子三年，然后称王”是也；或称“予”，或称“我”，故《泰誓》云“予克受”，又曰“我友邦冢君”是也；或称“朕”，故《汤诰》云“朕躬有罪”是也。其祝告神之辞，则下文云：“内事曰孝王某，外事又嗣王某”，曰曰“天王某甫”是也。其史书策辞，下文云“天王崩”。其招魂之辞，其下文云“天子复矣”是也。其谦虚卑退，或称“小子”，《汤誓》云“非台小子”是也。或曰“不穀”，僖二十四年《左传》云“不穀不德，得罪于母弟之宠子带”是也。或曰“寡人”，故《中候洛予命》汤东观於洛，云“寡人慎机”是也。“逾年则称王”者，据臣子称也。若王自称，必待三年。《顾命》成王殡，未能逾年，称“予一人”者，熊氏云：“天下不可一日无王故也。今谓‘予一人’者，以麻冕黼裳，即位受顾命，从吉，故暂称‘一人’也。”履主阶行事，故云“践阼”也。
　　○“临祭祀”者，谓天子临郊庙之祭祀也。
　　○“内事曰孝王某”者，内事，宗庙，是事亲。事亲宜言孝，故升阼阶，祭庙则祝辞云“孝王某某”，为天子名也。“外事曰嗣王某”者，外事，郊社也。天地尊远，不敢同亲云孝，故云“嗣王某”，言此王继嗣前王而立也。
　　○注“皆祝”至“内外”。
　　○正义曰：天子以四郊为外，圆丘方泽，明堂社稷，皆在郊内，应称孝而犹同外辞曰“嗣王”者，尊天地，虽祭之郊内，犹从外辞。崔灵恩云：“天地社稷是外神，而祭之郊内，不敢外之。”今案郑注云：“而曰嗣王，不敢同外内。”则是唯於嗣王之称有外内，不关祭祀之处。崔所云天地祭之在内，不敢外，恐非郑义。谓不敢外内者，若宗庙之祭从内事之例，而祭辞称孝，若凡常山川并岳渎之神祭之在外之例，而辞称嗣，是在内从内辞，在外从外辞。今天地社稷既尊，不敢同外内之例。虽祭之在内而用外辞，天地是尊，不敢同外内之常例也。
　　临诸侯，畛於鬼神，曰“有天王某甫”。畛，致也。祝告致于鬼神辞也。曰“有天王某甫”，某甫，且字也。不名者，不亲往也。《周礼》大会同，过山川，则大祝用事焉。鬼神谓百辟卿士也。畛或为祗。
　　○畛，之忍反。父音甫，注同。大祝音泰，下文、注除“太宗”皆同。辟，必亦反。 
　　[疏]“临诸”至“某甫”。
　　○正义曰：此谓天子巡守，祝告神辞也。巡守遍於方岳，临视诸侯，故曰“临诸侯”也。郑云：“以尊適卑曰临。”
　　○“畛於鬼神”者，畛，致也。王往方岳，凡所过山川，悉使祝往致辞，告於山川鬼神也。
　　○“曰有天王某甫”者，既不自往，故祝辞不称名，而云“某甫”者，郑云“且字”也。解“且字”者，云某是天子之字，甫是男子美称也。祝称天子字，而下云甫，是尼父之类也。故《穀梁传》云：“父犹傅也，男子美称也。”《士冠礼》注曰：“甫，丈夫美称。”而《杂记》：“附於殇，称阳童某甫。”郑注云：“尊神不名，为之造字。”以此而言，“某”者是字，“甫”者，丈夫美称。而郑所以谓为“且字”者，旧说云，未斥其人，且以美称配成其字。《音义隐》云：“且，假借此字也。”
　　○注“畛致”至“事”。
　　○正义曰：致鬼神，谓天子所行过诸侯之国，则止於诸侯之庙，而使太祝告鬼神，云“有天王某甫”。“鬼神谓百辟卿士”者，谓昔为诸侯卿士者，若过山川，亦使太祝用事往告曰有某甫，故引《太祝职》以证之。
　　崩，曰：“天王崩。”史书策辞。复，曰：“天子复矣。”始死时呼魄辞也。不呼名，臣不名君也。诸侯呼字。 
　　[疏]“崩曰”至“复矣”。
　　○正义曰：此谓告王者升假，而史书载於方策之辞。“崩”者，自上而坠下曰崩，王者死如从天坠下，故曰“崩”也。然崩通於坏败之称，则防墓崩，及《春秋》“沙鹿崩”是也。“复，曰，天子复矣”者，复，招魂复魄也。夫精气为魂，身形为魄。人若命至终毕，必是精气离形，而臣子罔极之至，犹望应生，故使人升屋，北面招呼死者之魂，令还复身中，故曰复也。若漫招呼，则无指的，故男子呼名，妇人呼字，令魂识知其名字而还。王者不呼名字者，一则臣子不可名君，二则普天率土，王者一人而已，故呼“天子复”，而王者必知呼已而返也。以例而言之，则王后死亦呼“王后复”也。崔灵恩云：“复所以呼天子者，凡王者皆感五精之帝而生，是天之子，今天王崩，是其精气还复於上，呼称天子，望更生之义。”
　　告丧，曰：“天王登假。”告，赴也。登，上也。假，已也。上已者，若仙去云耳。
　　○假音遐，注同。登上，时掌反，下同。仙音仙。措之庙，立之主曰“帝“。同之天神，《春秋传》曰：“凡君，卒哭而祔，祔而作主。”
　　○措，七故反，置也。祔音附。天子未除丧，曰“予小子”。谦，未敢称一人。《春秋传》曰：“以诸侯之逾年即位，亦知天子之逾年即位。以天子三年然后称王，亦知诸侯於其封内三年称子。”生名之，死亦名之。生名之曰小子王，死亦曰小子王也。晋有小子侯，是僣取於天子号也。 
　　[疏]“告丧”至“名之”。
　　○正义曰：此谓天王崩而遣使告天下万国之辞也。登，上也。假，已也。言天子上升已矣，若仙去然也。而史策书云“天王崩”，复曰“天子复”，赴云“天王登假”，三称不同者，为义然也。王是归往，而策及赴告是有存亡往来之义，故崩、赴并言之也。
　　○“措之庙，立之主”者，措，置也。王葬后，卒哭竟而祔，置於庙，立主，使神依之也。《白虎通》云：“所以有主者，神无依据，孝子以继心也。主用木，木有始终，又与人相似也。”盖记之为题，欲令后可知也。方尺，或曰尺二寸，郑云：“周以栗。”《汉书》：“前方后圆。”《五经异义》云：“主状正方，穿中央，达四方。天子长尺二寸，诸侯长一尺。”
　　○“曰帝”者，天神曰帝，今号此主，同於天神，故题称帝，云文帝武帝之类也。崔灵恩云：“古者帝王生死同称，生称帝者，死亦称帝。生称王者，死亦称王。今云‘措之庙，立之主曰帝’者，盖是为记时有主入庙称帝之义，记者录以为法也。”
　　○注“同之”至“作主”。
　　○正义曰：此是《左传》僖三十三年之言也。天子七月而葬，九月而卒哭。诸侯五月而葬，七月而卒哭。大夫三月而葬，五月而卒哭。士三月而葬，是月而卒哭。卒哭者，是葬竟虞数毕后之祭名也。孝子亲始死，哭昼夜无时，葬后虞竟，乃行神事，故卒其无时之哭，犹朝夕各一哭，故谓其祭为卒哭。卒哭明日而立主，祔於庙，随其昭穆，从祖父食。卒哭，主暂时祖庙，毕，更还殡宫，至小祥作栗主入庙，乃埋桑主於祖庙门左埋重处。故郑云：“虞而作主，至祔，奉以祔祖庙，既事毕，反之殡宫。”然大夫士亦卒哭而祔，而《左传》唯据人君有主者言之，故云“凡君”。郑注《祭法》，云大夫士无主也。此言“凡君”，明不关大夫士也。崔灵恩云：“大夫士无主，以币帛祔、祔竟，并还殡宫，至小祥而入庙也。”又《檀弓》云：“重，主道也。”郑注引《公羊传》云“虞主用桑，练主用栗”，则似虞己有主。而《左传》云：“祔而作主。”二传不同者，案说《公羊》者，朝葬，日中则作虞主。若郑君以二传之文虽异，其意则同，皆是虞祭总了，然后作主。以作主去虞实近，故《公羊》上系之於虞，作主谓之“虞主”。又作主为祔所须，故知《左氏》据祔而言，故云：“祔而作主。”故《异义》云：“《古春秋左氏》说，既葬，反虞。天子九虞，九虞者以柔日，九虞十六日也。诸侯七虞，十二日也。大夫五虞，八日也。士三虞，四日也。既虞，然后祔死者於先死者，祔而作主，谓桑主也。期年然后作栗主。许慎谨案：《左氏》说与《礼记》同。”郑君不驳，明同许意。故注《檀弓》云：“重既虞而埋之，乃后作主。”是总行虞祭竟，乃埋重作主耳。下《檀弓》云：“虞而立尸，有几筵，卒哭而讳，生事毕，而鬼事始已。既卒哭，宰夫执木铎以命於宫中曰：‘舍故而讳新。’郑云：“故谓高祖之父当迁者。”据《檀弓》文句相连，郑以为人君之礼，明虞唯立尸，未作主也。
　　○“天子未除丧，曰予小子”者，夫適嗣於初丧，但人子当未忍即受天王之称，故不曰“予一人”，而称“予小子”者，言我德狭小也。
　　○注“《春秋》”至“称子”。
　　○正义曰：郑所引者，文九年《公羊传》文。案《公羊传》说文八年八月，“天王崩”，九年，“毛伯来求金”。《公羊》云：“逾年矣，何以不言王使？未称君也。以诸侯逾年即位，亦知天子之逾年即位也。以天子三年然后称王，亦知诸侯於其封内三年称子也。”若然，天子逾年即位无文。约鲁十二公，诸侯三年内称子亦无文，约天子逾年不称使也，是天子诸侯互相明也。引之者，证天子三年之内称“予小子”也。又准《左传》之义，诸侯薨而嗣子即位，凡有三时，一是始丧，即適子之位：二是逾年正月，即一国正君臣之位；三是除丧而见於天子，天子命之，嗣列为诸侯之位。今此《公羊》逾年即位，是遭丧明年，为元年正月即位。《白虎通》云：“父没称子某，屈於尸柩也。既葬称子者，即尊之渐也。逾年称公者，缘民臣之心不可一日无君。终始之义，不可一年二君，故逾年即位，保民臣之心也。三年后受爵者，缘孝子之思，未忍安吉。”故僖三十二年十二月乙巳，公薨於小寝。文公元年正月，公即位，四月丁巳葬。《韩诗内传》曰：“诸侯世子三年丧毕，上受爵命於天子。”乃归即位何？明爵天子有也，臣无自爵之义是也。童子亦当受爵命，使大夫就其国命之，不与童子为礼也。
　　○“生名之，死亦名之”者，嗣王既呼为小子，若於丧中而死，亦谥为小子王，丧质，故不变称也。
　　○注“生名”至“号也”。
　　○正义曰：以晋为证也。晋有小子侯，哀侯之子也。鲁桓公七年《左传》“曲沃伯诱晋小子侯杀之”，是在丧而死，犹呼为小子侯也。其应称嗣子某，不得同天子称小子，是僣取之耳。
　　天子有后，有夫人，有世妇，有嫔，有妻，有妾。妻，八十一御妻，《周礼》谓之“女御”，以其御序於王之燕寝。妾，贱者。
　　○嫔音频。 
　　[疏]“天子”至“有妾”。
　　○正义曰：此一节总论立男官女官之事，各随文解之。
　　○“天子有后”者，天子立官，则先从后妃为始。所以然者，为治之法，刑於寡妻，始於家邦，终於四海，故删《诗》则以后妃为首。若论气先阴后阳，故此言“天子有后”也。谓之为后者，后，后也，言其后於天子，亦以广后胤也。
　　○“有夫人”者，夫，扶也，言扶持於王也。
　　○“有世妇”者，妇，服也，言其进以服事君子也。以其犹贵，故加以“世”言之，亦广世胤也。
　　○“有嫔”者，嫔，妇人之美称，可宾敬也。
　　○“有妻”者，郑注《内则》云：“妻之言齐也。以礼见问，得与夫敌体也。”案彼是判合齐体者，今此言齐者，以进御於王之时，暂有齐同之义。
　　○“有妾”者，郑注《内则》云：“妾之言接也，闻彼有礼，走而往焉，以得接见於君子也。”《周礼》则嫔在世妇上，又无妾之文也。今此所陈与《周礼》杂而不次者，记者之言，不可一依《周礼》，或可杂夏、殷而言之。郑注《檀弓》云：“舜不告而娶。不立正配，但三夫人。夏则因而广之，增九女，则十二人，所增九女者，则九嫔也。”故郑云：“《春秋》说云，天子娶十二人，夏制。”郑又云：“殷增三九二十七人，总三十九人，所增二十七世妇也。周又三二十七人，因为八十一人，则女御也。”
　　○注“《周礼》”至“贱者”。
　　○正义曰：解周名为“女御”之义，以其御於王之燕寝。御法，案《周礼》王有六寝，一是正寝，余五寝在后，通名燕寝。其一在东北，王春居之。一在西北，王冬居之。一在西南，王秋居之。一在东南，王夏居之。一在中央，六月居之。凡后妃以下更以次序而上御王於五寝之中也。故郑注《周礼 九嫔》云：“凡御见之法，月与后妃共象也。卑者宜先，尊者宜后。女御八十一人当九夕，世妇二十七人当三夕，九嫔九人当一夕，三夫人当一夕，后当一夕，亦十五日而遍。云自望后反之。孔子云：‘日者天之明，月者地之理，阴契制，故月上属为天，使妇从夫放月纪。”月纪是星也。而妇人上御，必有女史彤管，以差次之。《毛诗传》“贻我彤管”云：“古者后夫人必有女史彤管之法，史不记过，其罪杀之。后妃妾以礼御於君所，女史书其日月，授之环以进退之。生子月辰则以金环退之。当御者以银环进之，著左手。既御，著於右手。事无小大，记以成法。
　　天子建天官。先六大，曰大宰、大宗、大史、大祝、大士、大卜，典司六典。典，法也。此盖殷时制也，周则大宰为天官，大宗曰宗伯，宗伯为春官，大史以下属焉，大士以神仕者。天子之五官，曰司徒、司马、司空、司士、司寇，典司五众。众，谓众臣也。此亦殷时制也，周则司士属司马，大宰、司徒、宗伯、司马、司寇、司空为六官。天子之六府，曰司土、司木、司水、司草、司器、司货，典司六职。府，主藏六物之税者。此亦殷时制也，周则皆属司徒。司士，土均也。司木，山虞也。司水，川衡也。司草，稻人也。司器，角人也。司货，卝人也。
　　○卝，革猛反，又音虢猛反，徐故孟反，卝人掌金玉锡石未成器者。天子之六工，曰土工、金工、石工、木工、兽工、草工，典制六材。此亦殷时制也，周则皆属司空。土工，陶、也。金工，筑、冶、凫、栗、锻、桃也。石工，玉人、馨人也。木工，轮、舆、弓、庐、匠、车、梓也。兽工，函、鲍、韗、韦、裘也。唯草工职亡，盖谓作萑苇之器。
　　○陶音桃，陶人为瓦器也。，方往反，人为簠簋之属。筑音竹，筑氏为书刀。冶音也，冶氏为箭镞。凫音符，凫氏为钟也。段，本又作锻，多乱反，段氏为钱镈。函音含，函人为甲铠。韗，况万反，一音运，一音况运反，韗人为鼓。萑音丸。五官致贡曰享。贡，功也。享，献也。致其岁终之功於王谓之献也。《周礼 大宰》：“岁终，则令百官府各正其治，受其会，听其致事，而诏王废置。”
</div>
    <div class="pagination">
<a href="礼记正义_page14.html">上一页</a><span>...</span><a href="礼记正义_page10.html">10</a><a href="礼记正义_page11.html">11</a><a href="礼记正义_page12.html">12</a><a href="礼记正义_page13.html">13</a><a href="礼记正义_page14.html">14</a><span class="current-page">15</span><a href="礼记正义_page16.html">16</a><a href="礼记正义_page17.html">17</a><a href="礼记正义_page18.html">18</a><a href="礼记正义_page19.html">19</a><a href="礼记正义_page20.html">20</a><span>...</span><a href="礼记正义_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
