<!DOCTYPE html>
<html>
<head>
    <meta charset="UTF-8">
    <title>周礼注疏 - 第 179 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 179 页/共 187 页</h1>
    <div class="content">
　　[疏]注“立王”至“国者”
　　○释曰：《周礼》单言国者，据王国；邦国连言，据诸侯。经既单言国，郑兼言邦国者，以其下文有王及诸侯城制，明此以王国为主，其中兼诸侯邦国可知。下文又有都城制，则此亦兼都城也。

　　水地以县，（於四角立植，而县以水，望其高下。高下既定，乃为位而平地。）

　　[疏]注“於四”至“平地”
　　○释曰：此经说欲置国城，先当以水平地，欲高下四方皆平，乃始营造城郭也。云“於四角立植，而县”者，植即柱也。於造城之处，四角立四柱而县，谓於柱四畔县绳以正柱。柱正，然後去柱，远以水平之法遥望，柱高下定，即知地之高下。然後平高就下，地乃平也，乃後行下以景正四方之事。

　　置{执木}以县，视以景。（故书“{执木}”或作“弋”，杜子春云：“{执木}当为弋，读为弋。”玄谓{执木}，古文“臬”假借字。於所平之地中央，树八尺之臬，以县正之，视之以其景，将以正四方也。《尔雅》曰：“在墙者谓之弋，在地者谓之臬。”
　　○{执木}，鱼列反，注臬同。弋，以职反，下弋同，刘弋音予则反。）

　　[疏]“置{执木}”至“以景”
　　○释曰：此经说既得平地，乃於中营治也。云“置{执木}”者，{执木}亦谓柱也。云“以县”者，欲取柱之景，先须柱正。欲须柱正，当以绳县而垂之於柱之四角四中，以入绳县之，其绳皆附柱，则其柱正矣。然後视柱之景，故云“视以景”也。
　　○注“故书”至“之臬”
　　○释曰：“玄谓{执木}，古文臬假借字”者，今之{执木}，从木、执声之省者也。古之{执木}，为臬法字，故《尚书 康诰》云“女陈时臬”，臬法字，亦得为{执木}柱之字，故云假借字也。云“於其所平之地中央，树八尺之臬，以县正之”者，《天文志》云“夏日至，立八尺之表”，《通卦验》亦云“立八神，树八尺之表”，故知树八尺之臬，臬即表也。必八尺者，按《考灵曜》曰：“从上向下八万里，故以八尺为法也。”彼云八神，此县，一也。以於四角四中，故云须八神，神即引也，向下引而县之，故云神也。云“视之以其景，将以正四方也”者，即下云“为规，识日出、日入之景”是也。引《尔雅》“在墙者谓之弋，在地者谓之臬”者，证此臬是在地树之者也。

　　为规，识日出之景与日入之景。（日出日入之景，其端则东西正也。又为规以识之者，为其难审也。自日出而画其景端，以至日入，既则为规测景两端之内，规之规交，乃审也。度两交之间，中屈之以指臬，则南北正。
　　○为其，于伪反。度，侍洛反。）

　　[疏]注“日出”至“北正”
　　○释曰：云“日出日入之景，其端则东西正也”者，谓於前平地之中央立表讫，乃於日出之时画记景之端，於日入之时又画记景，以绳测景之两端，则东西正矣。云“又为规以识之者，为其难审也”者，谓此经为规识日出与日入之景者，为景两端长短难审，故为规规景也。云“自日出而画其景端，以至日入”者，还是景之两端耳。云“既则为规测景两端之内，规之规交，乃审也”者，谓於中臬以绳取景之两端，一匝，则景之远近定，远近定则东西乃审。云“度两交之间，中屈之以指臬，则南北正”者，两交间，正谓两景端之半，度景两间，中屈之以指臬，则南北正。必中屈之者，於夏日至中漏半，於臬南向北所度之处，於东西景端亦相当，故须中屈之也。

　　昼参诸日中之景，夜考之极星，以正朝夕。（日中之景，最短者也。极星，谓北辰。
　　○朝，如字。）

　　[疏]“昼参”至“朝夕”
　　○释曰：前经已正东西南北，恐其不审，犹更以此二者以正南北。言“朝夕”，即东西也。南北正，则东西亦正，故兼言东西也。
　　○注“日中”至“北辰”
　　○释曰：云“日中之景，最短者也”者，《大司徒》云：“日至之景，尺有五寸。”以其在上临下，故最短也。云“极星，谓北辰”者，当夜半考之。《尔雅》云：“北极谓之北辰。”辰，时也，天下取正焉，故谓之北辰。极，中也。以居天之中，故谓之北极也。

　　匠人营国，方九里，旁三门。（营谓丈尺其大小。天子十二门，通十二子。）

　　[疏]“匠人”至“三门”
　　○释曰：按《典命》云：“上公九命，国家、宫室、车旗、衣服、礼仪以九为节。”侯伯子男已下，皆依命数。郑云“国家谓城方，公之城盖方九里，侯伯七里，子男五里”。并《文王有声》诗笺差之，天子当十二里。此云九里者，按下文有夏殷，则此九里通异代也。郑《异义驳》“或云周亦九里城”，则公七里，侯伯五里，子男三里，不取《典命》等注。由郑两解，故义有异也。疏备在《典命》也。
　　○注“营谓”至“二子”
　　○释曰：云丈尺，据高下而言。云天小，据远近而说也。云“天子十二门，以通十二子”者，按《孝经援神契》云：“天子即政，置三公、九卿、二十七大夫、八十一元士，慎文命，下各十二子。”如是，甲乙丙丁之属，十日为母，子丑寅卯等十二辰为子，故王城面各三门，以通十二子也。

　　国中九经九纬，经涂九轨。（国中，城内也。经纬谓涂也。经纬之涂，皆容方九轨。轨谓辙广，乘车六尺六寸，旁如七寸，凡八尺，是谓辙广。九轨积七十二尺，则此涂十一步也。旁如七寸者，辐内二寸半，辐广三寸半，绠三分寸之二，金辖之间三分寸之一。
　　○涂，音{涂土}。绠，方颖反。辖，胡瞎反。）

　　[疏]注“国中”至“之一”
　　○释曰：言“九经九纬”者，南北之道为经，东西之道为纬。王城面有三门，门有三涂，男子由右，女子由左，车从中央。郑云“旁加七寸者，辐内二寸半”者，计毂在辐内九寸有馀，今言辐内有二寸半者，不加舆下覆毂者也。

　　左祖右社，面朝後市，（王宫所居也。祖，宗庙。面犹乡也。王宫当中经之涂也。
　　○乡，许亮反。）

　　[疏]注“王宫”至“涂也”
　　○释曰：言“王宫所居也”者，谓经左右前後者，据王宫所居处中而言之，故云王宫所居也。云“王宫当中经之涂也”者，按祭义注云：“周尚左。”桓二年，取郜大鼎，纳於大庙。何休云：“质家右宗庙，尚亲亲。文家左宗庙，尚尊尊。”义与此合。按刘向《别录》云：“路寝在北堂之西，社稷宗庙在路寝之西。”又云：“左明堂辟雍，右宗庙社稷。”皆不与礼合，郑皆不从之矣。

　　市朝一夫。（方各百步。）

　　[疏]注“方各百步”
　　○释曰：按《司市》，市有三期，总於一市之上为之。若市总一夫之地，则为大狭。盖市曹、司次、介次所居之处，与天子二朝皆居一夫之地，各方百步也。

　　夏后氏世室，堂二七，广四一，（世室者，宗庙也。鲁庙有世室，牲有白牡，此用先王之礼。，南北之深也。夏度以步，令堂十四步，其广益以四分之一，则堂广十七步半。）

　　[疏]注“世室”至“步半”
　　○释曰：郑云“此用先王之礼”者，世室用此经夏法，白牡用殷法，皆是用先王之礼也。云“夏度以步”者，下文云“三四步”，明此“二七”是十四步也。云“令堂十四步”者，言假令，以此堂云二七，约之，知用步，无正文，故郑以假令言之也。知“堂广十七步半”者，以南北为十四步，四分之，取十二步，益三步为十五步。馀二步，益半步，为二步半，添前十五步，是十七步半也。

　　五室，三四步，四三尺，（堂上为五室，象五行也。三四步，室方也。四三尺，以益广也。木室於东北，火室於东南，金室於西南，水室於西北，其方皆三步，其广益之以三尺。土室於中央，方四步，其广益之以四尺。此五室居堂，南北六丈，东西七丈。）

　　[疏]注“堂上”至“七丈”
　　○释曰：云“五室象五行”者，以其宗庙制如明堂，明堂之中有五天帝，五人帝、五人神之坐，皆法五行，故知五室象五行也。东北之室言木，东南之室言火，西南之室言金，西北之室言水。五行先起东方，故东北方之室言木。其实东北之室兼水矣，东南之室兼木矣，西南之室兼火矣，西北之室兼金矣。以其中央大室有四堂，四角之室皆有堂，故知义然也。中央之室大一尺者，以其在中，号为大室，故多一尺也。云“此五室居堂，南北六丈，东西七丈”者，以其大室居中，四角之室皆於大室外，接四角为之。大室四步，四角室各三步，则南北三室十步，故六丈。东西三室六丈，外加四三尺，又一丈，故七丈也。

　　九阶，（南面三，三面各二。）

　　[疏]注“南面三三面各二”
　　○释曰：按贾、马诸家皆以为九等阶。郑不从者，以周殷差之，夏后氏宫室，故一尺之堂为九等阶，於义不可，故为旁九阶也。郑知南面三阶者，见《明堂位》云：“三公中阶之前，北面东上。诸侯之位，阼阶之东，西面北上。诸伯之国，西阶之西，东面北上。”故知南面三阶也。知馀三面各二者，《大射礼》云：“工人士与梓人升自北阶。”又《杂记》云：“夫人至，入自闱门，升自侧阶。”《奔丧》云：“妇人奔丧，升自东阶。”以此而言，四面有阶可知。

　　四旁两夹，窗，（窗助户为明，每室四户八窗。
　　○夹，古洽反，刘古协反。窗，初江反，一音。）

　　[疏]注“窗助”至“八窗”
　　○释曰：言“四旁”者，五室，室有四户，四户之旁皆有两夹窗，则五室二十户、四十窗也。

　　白盛，（蜃炭也。盛之言成也，以蜃灰垩墙，所以饰成宫室。
　　○蜃，常轸反。垩，乌路反，又乌洛反。）

　　[疏]注“蜃炭”至“宫室”
　　○释曰：《地官 掌蜃》“堂供白盛之蜃”，则此蜃灰出自掌蜃也。云“以蜃灰垩墙”者，《尔雅》云：“地谓之黝，墙谓之垩。”垩即白蜃。垩之，使壁白也。

　　门堂，三之二，（门堂，门侧之堂，取数於正堂。今堂如上制，则门堂南北九步二尺，东西十一步四尺。《尔雅》曰：“门侧之堂谓之塾。”
　　○塾，音孰，刘又音育。）

　　[疏]注“门堂”至“之塾”
　　○释曰：郑云“今堂如上制”者，以上堂不言步，故此注亦云令。假令如上制，南北十四步，东西十七步半。今云“三之二”，谓三分取二分，以十四步取十二步，三分之，得八步。二步为丈二尺，三分之，得八尺。以六尺为一步，添前为九步，馀二尺，故云“南北九步二尺”也。云“东西十一步四尺”者，十七步半，以十五步得十步，馀二步半为丈五尺，三分之，得一丈。以六尺为一步，馀四尺，添前为十一步四尺也。引《尔雅》“门侧之堂谓之塾”者，证此经门堂为塾之义也。《尚书 顾命》“左塾右塾”，亦此类也。

　　室，三之一。（两室与门，各居一分。）

　　[疏]注“两室”至“一分”
　　○释曰：此室即在门堂之上作之也。言“各居一分”者，谓两室与门，各居一分。郑不言尺数，义可知，故略而不言也。

　　殷人重屋，堂七寻，堂崇三尺，四阿，重屋。（重屋者，王宫正堂若大寝也。其七寻五丈六尺，放夏周，则其广九寻七丈二尺也。五室各二寻。崇，高也。四阿若今四柱屋。重屋，复笮也。
　　○重，直龙反，下及注同。放，方往反。复，音福。笮，侧白反。）

　　[疏]注“重屋”至“笮也”
　　○释曰：云“王宫正堂若大寝也”者，谓对燕寝侧室非正，故以此为正堂大寝也。言“放夏周”者，夏在殷前，可得言放，其周在殷後，亦言放者，此非谓殷人放周而为之。郑直据上文夏法，下文周法。言放，犹言约夏周者也。虽言放夏周，经云“堂七寻”，则其广九寻。若周言南北七筵，则东西九筵。是偏放周法，而言放夏者，七九偏据周，夏后氏南北狭，东西长，亦是放之，故得兼言放夏也。云“四阿，若今四柱屋”者，《燕礼》云：“设洗当东ニ。”则此四阿，四ニ者也。云“重复，复笮也”者，若《明堂位》云：“复庙重檐屋。”郑注云：“重檐，重承壁材也。”则此复笮亦重承壁材，故谓之重屋。

　　周人明堂，度九尺之筵，东西九筵，南北七筵，堂崇一筵，五室，凡室二筵。（明堂者，明政教之堂。周度以筵，亦王者相改。周堂高九尺，殷三尺，则夏一尺矣，相参之数。禹卑宫室，谓此一尺之堂与？此三者或举宗庙，或举王寝，或举明堂，互言之，以明其同制。
</div>
    <div class="pagination">
<a href="周礼注疏_page178.html">上一页</a><span>...</span><a href="周礼注疏_page174.html">174</a><a href="周礼注疏_page175.html">175</a><a href="周礼注疏_page176.html">176</a><a href="周礼注疏_page177.html">177</a><a href="周礼注疏_page178.html">178</a><span class="current-page">179</span><a href="周礼注疏_page180.html">180</a><a href="周礼注疏_page181.html">181</a><a href="周礼注疏_page182.html">182</a><a href="周礼注疏_page183.html">183</a><a href="周礼注疏_page184.html">184</a><span>...</span><a href="周礼注疏_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
