<!DOCTYPE html>
<html>
<head>
    <meta charset="UTF-8">
    <title>仪礼述注 - 第 32 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼述注 - 第 32 页/共 71 页</h1>
    <div class="content">　　賔对公再拜
　　注曰拜其无恙公拜賔亦辟
　　公问大夫賔对公劳賔賔再拜稽首公答拜
　　注曰劳以道路之勤
　　公劳介介皆再拜稽首公答拜賔出公再拜送賔不顾注曰公既拜客趋辟君命上摈送摈出反告以不顾于此君可以反路寝矣论语説孔子之行曰賔退必复命曰賔不顾矣○杨氏曰案司仪诸公之臣相为国客出及中门之外问君客再拜对君拜客辟而对君问大夫客对君劳客客再拜稽首君答拜趋辟注云中门之外即大门之内也问君曰君不恙乎对曰使臣之来寡君命臣于庭大夫曰二三子不恙乎对曰寡君命使臣于庭二三子皆在劳客曰道路悠悠客甚劳劳介则曰二三子甚劳客再拜对者为敬慎也
　　賔请有事于大夫
　　注曰请问问卿也上摈送賔出宾东面而请之摈者反命因告之○疏曰从朝以来行聘享行礼賔之事事已烦矣今日即请未可即行故云反命因告之告之使知而已
　　公礼辞许賔即馆
　　卿大夫劳賔賔不见
　　注曰以已公事未行上介以賔辞辞之
　　大夫奠鴈再拜上介受
　　注曰不言卿卿与大夫同执鴈下见于国君周礼凡诸侯之卿见朝君皆执羔
　　劳上介亦如之
　　君使卿韦弁归饔饩五牢
　　注曰变皮弁服韦弁敬也韦弁韎韦之弁兵服也而服之者皮韦同类取相近耳其服葢韎布以为衣而素裳牲杀曰饔生曰饩○疏曰取相近耳者有毛则曰皮去毛熟治则曰韦本是一物有毛无毛为异故云取相近耳郑注司服云韦弁以韎韦为弁又以为衣裳今此云以韎布为衣而素裳全与兵服异者郑以意量之此为賔馆于大夫士之庙既为入庙之服不可纯如兵服故为韎布为衣而素裳郑志兵服与皮弁同白舄故以素裳解之
　　上介请事賔朝服礼辞
　　注曰朝服示不受也受之当以尊服
　　有司入陈
　　注曰入賔所馆之庙陈其积
　　饔
　　注曰谓饪以腥
　　饪一牢鼎九设于西阶前陪鼎当内亷东面北上当碑南陈牛羊豕鱼腊肠胃同鼎肤鲜鱼鲜腊设扃鼏膷臐膮葢陪牛羊豕
　　注曰陪鼎三牲臛膷臐膮陪之庶羞加也当内亷辟堂涂也肠胃次腊以其出牛羊也肤豕肉也唯臊者有肤此馔先陈其位复言其次重大礼详其事也宫必有碑所以识日景引隂裼也凡碑引物者宗庙则丽牲焉以取毛血其材宫庙以石窆用木○疏曰案公食大夫庶羞非正馔故在正鼎后而言加也君子不食圂膄犬豕曰圂故牛羊有肠胃而无肤豕则有肤而无肠胃也○朱先生曰引隂阳引字疑当作别○杨氏曰肠胃同鼎谓牛羊肠胃同一鼎不异其牛羊膄贱也
　　腥二牢鼎二七无鲜鱼鲜脂设于阼阶前西面南陈如饪鼎二列
　　注曰有腥者所以优賔也
　　堂上八豆设于户西西陈皆二以并东上韭菹其南醓醢屈
　　注曰户室户也东上变于亲食賔也醓醢汁也屈犹错也○疏曰醓醢西昌本昌本西麋臡麋臡西菁菹菁菹北鹿臡鹿臡东葵菹葵菹东蜗醢防醢东韭菹周礼天官醢人朝事豆八菁菹鹿臡仍有茒菹麏臡不取而取馈食葵菹蜗醢者案少牢正祭用韭菹醓醢葵菹蜗醢朝事馈食之豆兼用之明此賔上大大夫亦兼用朝事馈食之豆以充八豆可知案公食大夫公亲食賔云宰夫自东房荐豆六设于酱东西上此云东上是变于亲食賔也
　　八簋继之黍其南稷错
　　注曰黍在北○疏曰继豆以西陈之次第亦与豆同亦间杂
　　六铏继之牛以西羊豕豕南牛以东羊豕
　　注曰铏羮器也
　　两簠继之粱在北
　　注曰簠不次簋者粱稻加也凡馔屈错要相变
　　八壶设于西序北上二以并南陈
　　注曰壶酒尊也酒葢稻酒粱酒不错者酒不以杂错为味○疏曰此陈饔饩堂上及东西夹簋有二十簠六上文设飱时与此堂上及西夹其对则簋十四簠四案掌客设飱公侯伯子男簋同十二公簠十侯伯簠八子男六又皆陈饔饩其死牢如飱之陈如何此中飱之簠数及饔饩之簠数皆多于君者彼是君礼自上下为差此乃臣礼或多或少自是一法不可以彼相并又此中致饔饩于賔醓醢百罋未百筥周礼上公罋筥百二十侯伯罋筥百子男罋筥八十子男少于此卿大夫礼礼或损之而益此其类也
　　西夹六豆设于西牖下北上韭菹其东醓醢屈六簋继之黍其东稷错四铏继之牛以南羊羊东豕豕以北牛两簠继之粱在西皆二以并南陈六壶西上二以并东陈
　　注曰东陈在北牖下统于豆○疏曰六豆者先设韭菹其东醓醢又其东昌本南麋臡西菁菹又西鹿臡
　　馔于东方亦如之
　　注曰东方东夹室
　　西北上
　　注曰亦韭菹其东醓醢
　　壶东上西陈
　　注曰亦在北墉下统于豆
　　醓醢百罋夹碑十以为列醯在东
　　注曰夹碑在鼎之中央也醯在东醯糓阳也醢阴也○疏曰罋瓦器其容亦葢一觳瓬人云簋实一觳又云豆实三而成觳四升曰豆则罋与簋同受斗二升也
　　饩二牢陈于门西北面东上牛以西羊豕豕西牛羊豕注曰饩生牛羊右手牵之豕束之寝右亦居其左疏曰寝右者西足也当升左胖也
　　米百筥筥半斛设于中庭十以为列北上黍梁稻皆二行稷四行
　　注曰庭实固当庭中言当中庭者南北之中也东西为列列当醯醢南亦相变也此言中庭则设碑近如堂深也○疏曰享时庭实三分庭一在南此更言中庭明南北之中也行列横陈黍两行在北次果次稻次稷不用稻为上者稻梁是加黍稷是正故为上下端言碑近而堂深者醯醢夹碑南陈令百筥在南北之中则碑近北可知
　　门外米三十车车秉有五防设于门东为三列东陈注曰大夫之礼米禾皆视牢牢秉防数名也兼有五防二十四斛也防读若不数之数○疏曰饪腥共三牢故米禾视之十斗曰斛十六斗曰防十防曰秉是二十四斛
　　禾三十车车三秅设于门西西陈
　　注曰秅数名也三秅千二百秉
　　薪蒭倍禾
　　注曰倍禾以其用多也薪从米刍从禾四者之车皆陈北辀凡此所以厚重礼也聘义曰古之用财不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉耳○疏曰薪可以炊防故从米刍可以食马故从禾
　　賔皮弁迎大夫于外门外再拜大夫不答拜
　　注曰大夫使者卿也
　　揖入及庙门賔揖入
　　注曰賔与使者揖而入使者止执者賔俟之于门内谦也古者天子适诸侯必舍于太祖庙诸侯行舎于诸公庙大夫行舍于大夫庙○疏曰门内宁下也下賔问卿大夫揖入注云入者省内事也既而俟于宁下是也诸公大国之孤也无孤之国诸侯舍于卿庙也
　　大夫奉束帛
　　注曰执其所以将命
　　入三揖皆行
　　注曰皆犹并也使者尊不后主人○疏曰主人即賔也
　　至于阶让大夫先升一等
　　注曰让不言三不成三也凡升者主人让于客三敌者则客三辞主人乃许升亦道賔之义也使者尊主人三让则许升矣今使者三让则是主人四让也公虽尊亦三让乃许升不可以不下主人也古文曰三让注曰賔三让大夫即升无三辞则不成三也大夫奉君命归饔饩故先升一等
　　賔从升堂北面听命
　　注曰北面于阶上也
　　大夫东面致命賔降阶西再拜稽首拜饩亦如之注曰大夫以束帛同致饔饩也賔殊拜之敬也重君之礼也
　　大夫辞升成拜
　　注曰尊賔
　　受币堂中西北面
　　注曰趋主君命也堂中西中央之西
　　大夫降出賔降授老币
　　注曰老家臣也
　　出迎大夫
　　注曰賔出迎欲傧之
　　大夫礼辞许入揖让如初賔升一等大夫从升堂注曰賔先升敌也皆北面○疏曰前大夫奉君命归饔饩故先升一等今賔私傧使者无君命体敌故賔先升在馆如主人之仪故也
　　庭实设马乗
　　注曰乗四马也
　　賔降堂受老束锦大夫止
　　注曰止不降使之余尊
　　賔奉币西面大夫东西賔致币
　　注曰不言致命非君命也
　　大夫对北面当楣再拜稽首
　　注曰稽首尊君客也致对有辞也
　　受币于楹间南面退东面俟
　　注曰賔北面授尊君之使○疏曰賔不西面并授而云賔北面授者凡敌体授受之义授由其右受由其左今尊君之使是以大夫南面賔北面
　　賔再拜稽首送币大夫降执左马以出
　　注曰出庙门从者亦讶受之
　　賔受于外门外再拜
　　明日賔拜于朝辞饔与饩皆再拜稽首
　　注曰拜谢主君之恩惠于大门外周礼曰凡賔客之治令讶听之内拜亦皮弁服
　　上介饔饩三牢饪一牢在西鼎七羞鼎三
　　注曰无鲜鱼鲜腊也賔介皆异馆
　　腥一牢在东鼎七堂上之馔六
　　注曰六者賔西夹之数
　　西夹亦如之筥及罋如上賔
　　注曰凡所不贬者尊介也
　　饩一牢门外米禾视死牢牢十车薪刍倍禾凡其实与陈如上賔
　　注曰凡凡饪以下
　　下大夫韦弁用束帛致之上介韦弁以受如賔礼注曰介不皮弁不敢纯如賔也
　　傧之两马束锦
</div>
    <div class="pagination">
<a href="仪礼述注_page31.html">上一页</a><span>...</span><a href="仪礼述注_page27.html">27</a><a href="仪礼述注_page28.html">28</a><a href="仪礼述注_page29.html">29</a><a href="仪礼述注_page30.html">30</a><a href="仪礼述注_page31.html">31</a><span class="current-page">32</span><a href="仪礼述注_page33.html">33</a><a href="仪礼述注_page34.html">34</a><a href="仪礼述注_page35.html">35</a><a href="仪礼述注_page36.html">36</a><a href="仪礼述注_page37.html">37</a><span>...</span><a href="仪礼述注_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
