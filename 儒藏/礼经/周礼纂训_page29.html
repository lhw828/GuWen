<!DOCTYPE html>
<html>
<head>
    <meta charset="UTF-8">
    <title>周礼纂训 - 第 29 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼纂训 - 第 29 页/共 54 页</h1>
    <div class="content">　　注王射以驺虞为节
　　疏大射将祭择士而射于西郊虞庠
　　诏诸侯以弓矢舞
　　注舞谓执弓挟矢揖让进退之仪
　　疏此诸侯来朝将助祭而预大射之时案大射仪三耦执弓挟矢当阶揖升揖当物揖降揖是其舞节也
　　王大食三侑皆令奏钟鼓【侑音又】
　　注大食朔月月半以乐侑食时也
　　疏凡常日食亦有乐侑食但大司乐不令奏钟鼓
　　王师大献则令奏恺乐
　　注大献献防于祖恺乐献功之乐
　　疏案郑志答赵商问云司马云师大献则献社司乐宗伯之属主宗庙之礼则献于祖
　　凡日月食四镇五岳崩大傀异烖诸侯薨令去乐【傀刘九靡反旧音怪説文以为傀伟之字广韵音瑰公回切又音磈】
　　注四镇州之防稽青州之沂山幽州之医无闾冀州之霍山五岳岱在兖州衡在荆州华在豫州嵩在雍州恒在并州傀犹怪也大怪异烖谓若星辰奔陨及震裂为害者
　　大札大凶大烖大臣死凡国之大忧令弛县【札则八反郑音截弛式氏反】
　　注札疫疠也凶凶年也烖水火也训家君子曰去乐者去之不作弛县者释下其器弛县盖久矣　大忧盖即大丧
　　凡建国禁其淫声过声凶声慢声
　　注淫声若郑卫也过声失哀乐之节凶声亡国之声若桑间濮上慢声惰慢不恭训家君子曰国诸侯之国太师陈诗以观民风则司乐因而禁之
　　大丧涖廞乐器及蔵乐器亦如之【廞许金反】
　　注廞兴也谓作之也涖笙师鏄师之属训家君子曰此乐器盖谓明器
　　乐师掌国学之政以教国子小舞
　　注谓以年幼少时教之舞内则曰十三舞勺成童舞象二十舞大夏
　　疏勺即周颂酌序云酌告成大武也注云周公居摄六年所作象序云维清注云象用兵时刺伐武王所制此皆诗为乐章与武人为节勺象少时学之二十成人而舞大夏则云门已下六舞皆学也
　　凡舞有帗舞有羽舞有皇舞有旄舞有干舞有人舞【帗音拂一音弗广韵音弗分勿切】
　　注帗析五采缯羽舞者析羽皇舞杂五采羽如凤凰色持以舞旄舞牦牛之尾干舞者兵舞人舞者手舞社稷以帗四方以羽旱暵以皇辟廱以旄山川以干宗庙以人
　　疏辟廱以旄宗庙以人无正文余四舞并依舞师训家君子曰宗庙之舞干羽并备何尝専用人舞盖舞器有此六者其用之各以其宜不必分事与地舞师所称盖谓民间之乐故器不得备其施于国则否
　　教乐仪行以肆夏趋以采荠车亦如之环拜以钟鼓为节【荠本作齐徐私反广韵音茨又才礼切】
　　注肆夏采荠皆乐名或曰皆逸诗行谓于大寝之中趋谓于朝廷尔雅曰堂上谓之行门外谓之趋然则王出既服至堂而肆夏作出路门而采荠作其反入至应门路门亦如之此谓歩迎賔客王如有车出之事登车于大寝西阶之前反降于阼阶之前尚书曰天子将出撞黄钟之钟右五钟皆应入则撞蕤賔之钟左五钟皆应大师于是奏乐环谓旋也
　　疏此王行迎賔若春夏受贽于朝无迎法受享于庙则迎之秋冬一受之于庙并无迎法若飨食在庙燕在寝则皆有迎法车不可云行趋但于门外奏采齐门内奏肆夏耳训家君子曰此所教者自王以下非止国子乐仪凡行趋登车周旋拜跪及射其节应乎乐者皆是
　　凡射王以驺虞为节诸侯以貍首为节大夫以采苹为节士以采蘩为节
　　注驺虞采苹采蘩在国风召南貍首曽孙
　　疏案射义曰曽孙侯氏四正具举云云是貍首也
　　凡乐掌其序事治其乐政
　　注序事次序用乐之事训家君子曰凡谓下祭飨射献之事
　　凡国之小事用乐者令奏钟鼓
　　注小事小祭祀之事
　　疏大祀次祀则大司乐令之此小祀有钟鼓但无舞故舞师云小祭祀则不兴舞训家君子曰奏钟鼓然后随乐以作
　　凡乐成则告备
　　注成谓所奏一竟燕礼曰大射告于乐正曰正歌备疏燕礼是诸侯礼大师告乐正乐正告賔与君此天子礼则太师告乐师乐师告王
　　诏来瞽臯舞
　　注瞽当为鼓臯当告呼击鼓者又告当舞者持鼓与舞俱来也训家君子曰鼓盖所节舞凡舞皆于合乐之时故于告备之后言之
　　及彻帅学士而歌彻
　　注学士国子也彻者歌雍
　　令相【相息亮反】
　　注令眡了扶工言当罢也
　　飨食诸侯序其乐事令奏钟鼓令相如祭之仪【食音嗣凡言飨食皆音嗣放此】
　　疏云如祭之仪则飨食彻亦歌雍矣
　　燕射帅射夫以弓矢舞
　　注射夫众耦也
　　乐出入令奏钟鼓
　　注乐出入谓笙歌舞者及其器
　　凡军大献教恺歌遂倡之【倡昌亮反】
　　注乐师主倡也训家君子曰大司乐令奏乐师教而倡之
　　凡丧陈乐器则帅乐官
　　注帅乐官往陈之
　　疏乐器明器乐官亦谓笙师镈师之属
　　及序哭亦如之
　　注哭此乐器亦帅之
　　疏小宗伯眡献器遂哭之据将献材时此据入圹时
　　凡乐官掌其政令听其治颂
　　疏乐官谓大胥至司干
　　大胥学学士之版以待致诸子春入学舎采合舞秋颁学合声【版音板舎音释采音菜】
　　注学士谓卿大夫诸子学舞者版籍也大胥主此籍以待当召聚学舞者春始以学士入学宫而学之合舞等其进退使应节奏月令仲春之月上丁命乐正习舞释菜仲丁又命学正入学习乐舎即释也采读为菜始入学必释菜礼先师也菜苹蘩之属春使之学秋颁其才艺所为合声亦等其曲折使应节奏疏颁分也分其才艺髙下训合舞合声之时皆当悉致诸子学士主舞乐官主声使互相应合春合舞以考诸子秋合声以比乐官
　　以六乐之防正舞位
　　注大同六乐之节奏正其位使相应也言为大合乐习之
　　以序出入舞者
　　注以长幼次之使出入不纰错
　　比乐官展乐器
　　注比犹校也展谓陈数之训会谓节奏如言欵防合舞则正舞位序舞者合声则比乐官展乐器
　　凡祭祀之用乐者以鼓徴学士
　　注击鼔以召之
　　序宫中之事
　　注家君子曰商书曰敢有恒舞于宫酣歌于室时为巫风周官大胥兼序宫中之事意深矣
　　小胥掌学士之徴令而比之觵其不敬者【觵古横反本或作觥】注不敬谓慢期不时至也觵罚爵也
　　疏大胥掌学士之版以召舞者小胥賛大胥为徴令较比之
　　廵舞列而挞其怠慢者【挞吐达反】
　　注挞犹抶也抶以荆扑【抶勅乙反扑普卜反】
　　正乐县之位王官县诸侯轩县卿大夫判县士特县辨其声
　　注乐县谓钟磬之属县于笋簴者宫县四面县轩县去南面判县左右之合又空北面特县县于东方或于阶间而已四面象宫室四面有墙故谓之宫县轩县三面其形曲故春秋曰请曲县繁缨以朝诸侯之礼也
　　疏云钟磬之属者凡县通有鼓镈亦县之【簴音巨起吕反下虡同】
　　凡县钟磬半为堵全为肆【堵丁古反】
　　注钟磬者编县之二八十六枚而在一虡谓之堵钟一堵磬一堵谓之肆半之者谓诸侯之卿大夫士也诸侯之卿大夫半天子之卿大夫西县钟东县磬士亦半天子之士县磬而已
　　疏直言钟磬不言鼔镈者周人县鼓与镈之大钟惟县一而已不编县故不言其十二辰之之零钟亦县一而已郑知此有十六枚在一虡者按左传众仲云夫舞所以节八音而行八风故以八为数乐县取数于此又倍之为十六训家君子曰钟磬十六者盖十二正律并四清声耳乐惟五声得以为调十二律旋相为宫而自夷则以下少一声自夹钟以下少二声自无射以下少三声自仲吕以下少四声故复为四清声以具商角徴羽之调此钟磬所以有十六也二变不为调故不登于县疏以八风释之恐非其防　凡乐县皆在堂下惟琴瑟在堂上天子诸侯每面县皆有钟磬镈及鼓卿大夫士无镈天子之卿大夫东西各有钟磬二肆相对诸侯之卿大夫分钟磬为东西二堵相对合之亦一肆天子之士惟有钟磬在东亦为一肆诸侯之士县磬为钟则堵而已　家君子曰自大司乐乐师及大胥小胥皆以教为职而凡乐之政令纲纪属焉自太师以下则无与国学之政所司者器数声音一节之事所教者其属而已
　　大师掌六律六同以合隂阳之声阳声黄钟大蔟姑洗蕤賔夷则无射隂声大吕应钟南吕函钟小吕夹钟皆文之以五声宫商角徴羽皆播之以八音金石土革丝木匏竹
　　注以合隂阳之声者声之隂阳各有合黄钟子之气也十一月建焉而辰在星纪大吕丑之气也十二月建焉而辰在枵大蔟寅之气也正月建寅而辰在娵訾应钟亥之气也十月建焉而辰在析木姑洗辰之气也三月建焉而辰在大梁南吕酉之气也八月建焉而辰在夀星蕤賔午之气也五月建焉而辰在鹑首林钟未之气也六月建焉而辰在鹑火夷则申之气也七月建焉而辰在鹑尾中吕已之气也四月建焉而辰在实沈无射戌之气也九月建焉而辰在大火夹钟夘之气也二月建焉而辰在降娄辰与建交错贸处是其合也其相生则以隂阳六体为之黄钟初九下生林钟初六林钟上生大蔟九二大蔟下生南吕六二南吕上生姑洗九三姑洗下生应钟六三应钟上生蕤賔九四蕤賔下生大吕六四大吕上生夷则九五夷则下生夹钟六五夹钟上生无射上九无射上生中吕上六同位者象夫妻异位者象子母所谓律取妻而吕生子也黄钟长九寸其实一籥下生者三分去一上生者三分益一五下六上乃一终矣文之者以调五声使之相次如锦绣之有文章播犹扬也扬之以八音乃可得而观之矣金钟镈也石磬也土埙也革鼔鼗也丝琴瑟也木柷敔也匏笙也竹管箫也
　　疏同位象夫妻异位象子母者同位谓若黄钟初九生林钟初六俱是初异位谓若林钟初六生太蔟九二二与初为异位律所生者常同位吕所生者常异位故云律取妻吕生子也以律所生者为夫妻吕所生者为母子也训家君子曰凡乐之歌奏皆瞽者为之择其贤知者为大师小师而统率之　此所谓声盖谓调也合如上文奏黄钟则歌大吕以合之之类故下文云皆文以五声皆播以八音皆者承上文十二律言每律皆有五声八音也每律皆有五声八音备具是为调耳
　　教六诗曰风曰赋曰比曰兴曰雅曰颂【兴虚应反】
　　注教教瞽蒙也训家君子曰言风即继以赋比兴而后及雅颂者诗以风为首有风则有三者矣
　　以六徳为之本
　　注所教诗必有知仁圣义中和之道乃后可教以乐歌
　　以六律为之音
　　注言六律则五声在其中矣不言八音者此専为教歌诗也
　　大祭祀帅瞽登歌令奏击拊【拊音抚】
　　注击拊瞽乃歌也拊形如鼓以韦为之着之以穅登歌下管贵人声也
　　下管播乐器令奏鼓【音导引之引并音】
　　注鼓管乃作也特言管者贵人气也小鼓也鼓犹言击读为道引之引训家君子曰考之仪礼升歌三终笙入三终无所谓管者盖管重于笙重则以管轻则以笙也故升歌三终笙入三终郷饮酒及燕用之至四方之賔客则升歌鹿鸣下管新宫故曰管重于笙天子则升歌清庙下而管象祭祀之乐也肆夏繁遏渠所以飨元侯也所管未闻
　　大飨亦如之大射帅瞽而歌射节
　　注射节主歌驺虞训此虽不言賔射实賔射大师亦登歌令奏故眡了职賔射皆奏钟鼓注云登歌大师自奏之
　　大师执同律以听军声而诏吉凶
　　注兵书曰王者行师出军之日授将弓矢士卒振旅将张弓大呼大师吹律合音商则战胜军士强角则军扰多变失士心宫则军和士卒同心徴则将急数怒军士劳羽则兵弱少威明师旷曰吾骤歌北风又歌南风南风不竞多死声楚必无功
　　疏兵书武王出兵之书左注云北风夹钟无射以北南风姑洗南吕以南
</div>
    <div class="pagination">
<a href="周礼纂训_page28.html">上一页</a><span>...</span><a href="周礼纂训_page24.html">24</a><a href="周礼纂训_page25.html">25</a><a href="周礼纂训_page26.html">26</a><a href="周礼纂训_page27.html">27</a><a href="周礼纂训_page28.html">28</a><span class="current-page">29</span><a href="周礼纂训_page30.html">30</a><a href="周礼纂训_page31.html">31</a><a href="周礼纂训_page32.html">32</a><a href="周礼纂训_page33.html">33</a><a href="周礼纂训_page34.html">34</a><span>...</span><a href="周礼纂训_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
