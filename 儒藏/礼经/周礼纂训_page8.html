<!DOCTYPE html>
<html>
<head>
    <meta charset="UTF-8">
    <title>周礼纂训 - 第 8 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼纂训 - 第 8 页/共 54 页</h1>
    <div class="content">　　大府掌九贡九赋九功之贰以受其货贿之入颁其货于受藏之府颁其贿于受用之府【藏才浪反】
　　注九功谓九职也受藏之府若内府也受用之府若职内也或言受藏或言受用又杂言货贿皆互文疏金玉曰货布帛曰贿训吉甫丘氏曰受藏之府内府也受用之府外府也　家君子谓九功者畿内九职之民所贡闾师所掌者也内诸侯亦应各以九职所出为贡皆所谓九功也但其贡甚轻且微盖王畿千里自农田关市山泽杂税兵车牛马征役之外复有此数以其轻微故冢宰不载而于大府载之稽其所入亦但以充府库而已国之经费不借此也
　　凡官府都鄙之吏及执事者受财用焉
　　疏此谓有事须用官物者皆来于大府处受财用训愚意谓此疑即百官之廪禄也其不列于九式何也百官之禄出于公田公田则三等都鄙皆有之不可指定何赋以待禄廪故不载于九式也执事府史胥徒也
　　凡颁财以式灋授之关市之赋以待王之膳服邦中之赋以待宾客四郊之赋以待稍秣家削之赋以待匪颁邦甸之赋以待工事邦县之赋以待币帛邦都之赋以待祭祀山泽之赋以待丧纪币余之赋以待赐予【秣音末】训家君子曰邦都之赋以待祭祀邦中之赋以待宾客山泽之赋以待丧纪关市之赋以待膳服皆赋之最多者也邦县之赋以待币帛家削之赋以待匪颁邦甸之赋以待工事皆赋之次多者也四郊之赋以待稍秣币余之赋以待赐予皆费之差少者也葢邦中以外其地渐逺渐大自甸稍县都以内其赋渐近渐轻至于关市山泽币余皆逐末趋利者故又増重赋焉然王城之内人民聚集故赋虽轻而得亦多先王之世専利有禁故斥币虽赋重而得亦少其所待不同以此也歴观周官之职凡祭祀宾客丧纪诸大事自邦中以至郊野莫敢不共然则某赋以待某事者计其所出约畧足以供之耳读周礼者宜善观之
　　凡邦国之贡以待吊用
　　注吊用凶礼之五事
　　凡万民之贡以充府库
　　疏即上九功也府库即内府外府充府库者所谓三九之蓄内府外府何以専职万民之贡曰贡赋之入皆内外府职之但经费所余不过此数耳其取于万民之贡何也给国家经费之外约其所留不过如此自此以上皆内府外府之事余财以共玩好则玉府之事
　　凡式贡之余财以共玩好之用
　　注谓先给九式及吊用足府库而有余财乃可以共玩好明玩好非治国之用言式言贡互文
　　凡邦之赋用取具焉
　　注赋用用赋
　　嵗终则以货贿之入出防之
　　训大府职贡赋入出之贰与颁财之式法无府库之掌
　　玉府掌王之金玉玩好兵凡良货贿之藏
　　注此物皆式贡之余财所作
　　共王之服玉佩玉珠玉
　　注佩玉王所帯者玉藻曰天子佩白玉而组绶诗传曰佩玉上有葱衡下有双璜衡牙蠙珠以纳其间郑司农云服玉冠饰十二玉
　　疏诗云佩玉上有葱衡者谓葱玉为衡梁下有双璜衡牙者谓以组悬于衡两头两组之末皆有半璧曰璜又以一组悬衡中央末着衡牙使前后触璜案诗又有琚瑀琚瑀所置当于悬冲牙组中央又以二组穿琚瑀内角斜繋于衡两头组末繋于璜又云蠙珠以纳其间者组绳有五皆穿珠其间云冠饰十二玉者案弁师五冕衮冕十二旒鷩冕九旒毳冕七旒絺冕五旒冕三旒皆十二玉又有皮弁韦弁冠弁亦皆十二玉也
　　王齐则共食玉
　　注玉是阳精之纯者食之以御水气郑司农云王齐当食玉屑
　　大丧共含玉复衣裳角枕角柶【含户暗反】
　　注角枕以枕尸郑司农云复招魂也衣裳生时服招魂复魄于太庙至四郊角柶角七以楔齿令可饭含谓复于四郊以绥
　　疏含玉璧形而小不言饭玉赠玉者文不备复衣裳不在司服者司服所掌是寻常衣服玉府所掌其衣服之美者郑司农云招魂复魄于太庙者王有七庙及寝皆复焉独言太庙语不足又言至四郊后郑不从之训愚谓玉府掌王常服司服掌礼服故下文燕衣服亦玉府掌之
　　掌王之燕衣服衽席牀笫凡防器【衽而甚反笫侧美反】
　　笫箦也郑司农云防清虎子之属
　　疏案内竖及葬执防彼注与此不同彼死者不用清故为颒沐之
　　若合诸侯则共珠槃玉敦【敦音对】
　　注敦槃类珠玉以为饰古者以槃盛血以敦盛食合诸侯必割牛耳取血以盟珠槃以盛牛耳尸盟者执之
　　疏合诸侯谓时见曰防按左盟小国执牛耳防血则大国先若诸侯相与盟则戎右执牛耳也
　　凡王之献金玉兵文织良货贿之物受而藏之【织音志又如字】
　　注谓百工为王所作可以献遗诸侯古者致物于人尊之则曰献通行曰馈文织画及绣锦
　　疏知非献金玉于王者四方之币献入内府不得在此也郑弟子答王肃之难引礼记君洗玉爵献卿是王于诸侯可云献也
　　凡王之好赐共其货贿
　　训玉府所云食货皆王之所御者与内府掌凡邦之食货贿不同
　　内府掌受九贡九赋九功之货贿良兵良以待邦之大用
　　注大用朝觐之颁赐训大用即九式之属其小用则外府共之
　　凡四方之币献之金玉齿革兵凡良货贿入焉注诸侯朝聘所献国珍
　　疏此因朝聘而贡先入于掌货贿入其要于大府乃始通于内府也
　　凡适四方使者共其所受之物而奉之
　　注王所以遗诸侯者
　　疏此即王之献金玉兵以下是也彼据藏之此据用之
　　凡王及冢宰之好赐予则共之
　　注冢宰待四方宾客之小治或有所善亦赐予之
　　外府掌邦布之入出以共百物而待邦之用凡有灋者注布泉也其藏曰泉其行曰布取名于水泉其流行无不徧共百物者或作之或买之有法百官之公用也训待邦之用内九式诸条葢贡赋所入其贵货内府掌之其泉布外府掌之泉布之外尤广故外府所共诸用多于内府也
　　共王及后世子之衣服之用凡祭祀宾客丧纪防同军旅共其财用之币赍赐予之财用【赍音咨即夷切又子兮切】
　　注赍行道之财用也聘礼曰问防月之赍此服用亦谓当用布者也训祭祀有行道之财者因王外出而举者如过大川则用事焉之类宾客则出聘列邦之类丧纪则行吊侯国之类皆有行道之财也此等皆泉布所共其目与九式稍异此赐予亦谓泉布
　　凡邦之小用皆受焉
　　注皆来受
　　嵗终则防唯王及后之服不防
　　司防掌邦之六典八灋八则之贰以逆邦国都鄙官府之治以九贡之灋致邦国之财用以九赋之灋令田野之财用以九功之灋令民职之财用以九式之灋均节邦之财用
　　训贡言致赋功言令者贡彼自贡之赋功则有征敛之事故言令也赋曰田野者举多者为主也功曰民职但凡民有职者皆令贡也
　　掌国之官府郊野县都之百物财用凡在书契版图者之贰以逆羣吏之治而聴其防计
　　注郊四郊去国百里野甸稍也甸去国二百里稍三百里县四百里都五百里
　　疏此不言邦中而言官府者以官府在邦中故举官府以表邦中也训百物财用即司书所知民财械以下之数凡载财物者曰书契载人民土地者曰版图百物财用之在书契版图者司书掌其正而藏之以待攷司防掌其贰以逆羣吏之治而赏罚之必以书契版图逆羣吏之治者恐有横取于民者也此一节承赋式言钩考畿内之事
　　以参互攷日成以月要攷月成以嵗防攷嵗成以周知四国之治以诏王及冢宰废置
　　注参互谓司书之要贰与职内之入职嵗之出训此一节承典法则言兼钩攷四国之事羣吏亦以典法则攷之四国亦以贡法攷之互举见义也曰计谓之参互其义未达
　　司书掌邦之六典八灋八则九职九正九事邦中之版土地之图【正音征】
　　注九正谓九赋九贡正税也九事谓九式变言之者重其职明本而掌之非徒相副贰也训此数者皆邦籍之大者司书主藏之
　　以周知入出百物以叙其财受其币使入于职币注叙犹比次也谓钩攷其财币所给及其余见为之簿书受其币谓受録其余币而为之簿书使之入于职币币物当以时用之久藏将朽蠧训百物之出谓九事百物之入谓九正职币所入是为币余九正之属
　　凡上之用财用必攷于司防
　　注上谓王与冢宰王虽不防亦当知多少而阙之司防以九式均节邦之财用训上之用财用是为羞服九事之属此二者别为出入之要上之用财攷于司防者总知其一嵗多少而已不攷之于膳夫司裘诸官使之日防月要者所谓惟王不防也
　　三嵗则大计羣吏之治以知民之财械之数以知田野夫家六畜之数以知山林川泽之数以逆羣吏之征令
　　注械犹兵也山林川泽童枯则不税
　　疏司书知民之财已下川泽已上恐羣吏滥征敛万民故知此本数乃逆受钩攷其征令也训上文但言版图此有械六畜之属非版图所载上文不具之者举版图以该之大司徒乡遂州县之官以嵗时登其夫家之众寡六畜车辇之稽三嵗大比葢以其书上之司书司书得以知土地人民财物之数而迎受其征令以与司防互攷焉葢民财械之属有盛衰耗息之不同其征令亦当与为繁简是以攷其治状也税敛之法在于司稼故其职云以年之上下出敛法
　　凡税敛掌事者受灋焉及事成则入要贰焉
　　注灋犹数也应当税者之数成犹毕也
　　疏税敛掌事者谓若地官闾师旅师徴敛之官训此承征令而言税敛之常数有一定之书是所谓灋要贰谓税敛之治状入之者候三年大比攷其于灋依否葢司书执版图以稽土地人民之数以土地人民之数为税敛之灋以税敛之灋逆征令之书凡簿书之事司书掌之防计之事司防掌之
　　凡邦治攷焉
　　注攷其灋于司书训邦治掌典法则以下攷于司书者其籍在焉
　　职内掌邦之赋入辨其财用之物而执其总以贰官府都鄙之财入之数以逆邦国之赋用
　　注辨财用之物处之使种类相从总谓簿书之种别与大凡官府之有财入若关市之属
　　疏都鄙之财入谓三等采地采地之税四之一逆邦国之赋用者钩攷用赋多少知其得失训赋入谓九正贰谓贰司书也邦国之赋用职嵗掌其贰
　　凡受财者受其贰令而书之
　　注受财受于职内以给公用者贰令若今御史所冩下本奏王所可者书若言某月某日某甲诏书出某物若干给某官某事
　　及防以逆职嵗与官府财用之出而叙其财以待邦之移用
　　注亦钩攷今藏中余见为之簿移用谓转运给他
　　职嵗掌邦之赋出以贰官府都鄙之财出赐之数以待防计而攷之
　　疏职内职嵗二官一入一出共相钩攷故职内云以逆邦国之赋用职嵗云待防计而攷之训赋出谓九事贰亦贰司书此二官皆佐司书掌财用出入之籍而无府库之守者出谓羣吏之出财用赐谓上之赐予也
　　凡官府都鄙羣吏之出财用受式灋于职嵗
　　注百官之公用式灋多少职嵗掌出之旧用事存焉
　　凡上之赐予以叙与职币授之
　　注叙受赐者之尊卑
　　及防以式灋賛逆防
　　注助司防钩攷羣吏之计训内外府只言邦用职内职嵗言羣吏之出入财用有异同乎又自大府以下言赐予者甚多不知何故
　　职币掌式灋以敛官府都鄙与凡用邦财者之币注币谓给公用之余凡用邦财者谓军旅训官府都鄙谓羣吏之出财用也用邦财者谓凡九式所不具者
　　振掌事者之余财
　　注振犹抍也捡也掌事谓以王命有所作为先言敛币后言振财互之【抍音拯】
　　皆辨其物而奠其録以书楬之以诏上之小用赐予【楬其列反】
　　注奠定也杜子春云定其録籍郑司农云楬之若今时为书以着其币
　　疏以书楬之谓各为一牌书知善恶价数多少此小用赐予是常赐予玉府内府所云好赐是非常赐外府赐予与此职币同
　　嵗终则防其出凡邦之防事以式灋賛之
　　疏賛之亦谓賛司防防之事也
　　司裘掌为大裘以共王祀天之服
　　注郑司农云大裘黒羔裘服以祀天示质
　　疏案郑志大裘之上又有衣与裘同色亦无文采
　　中秋献良裘王乃行羽物【中音仲】
　　注良善也中秋鸟兽毛毨因其良时而用之郑司农云良裘王所服也行羽物以赐羣吏谓良裘玉藻所谓黼裘与此羽物小鸟鹑雀之属鹰所撃者中秋鸠化为鹰中春鹰化为鸠顺其始杀与其将止而大班羽物
　　疏云顺其始杀与其将止者罗氏中春亦行羽物
</div>
    <div class="pagination">
<a href="周礼纂训_page7.html">上一页</a><span>...</span><a href="周礼纂训_page3.html">3</a><a href="周礼纂训_page4.html">4</a><a href="周礼纂训_page5.html">5</a><a href="周礼纂训_page6.html">6</a><a href="周礼纂训_page7.html">7</a><span class="current-page">8</span><a href="周礼纂训_page9.html">9</a><a href="周礼纂训_page10.html">10</a><a href="周礼纂训_page11.html">11</a><a href="周礼纂训_page12.html">12</a><a href="周礼纂训_page13.html">13</a><span>...</span><a href="周礼纂训_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
