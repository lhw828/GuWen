<!DOCTYPE html>
<html>
<head>
    <meta charset="UTF-8">
    <title>周礼注疏 - 第 134 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 134 页/共 187 页</h1>
    <div class="content">　　○慝，他得反。犹背，音佩。）

　　[疏]“匡人”至“王命”
　　○释曰：匡，正也。所以正人，故掌通达法则於天下邦国，而观其慝，使无慝恶，使无敢反侧也。
　　○注“法则”至“正直”
　　○释曰：云“法则，八法八则”者，按《大宰》云：“八法治官府，八则治都鄙”，谓王朝官府及畿内都鄙。今云以法则匡正邦国而观其慝，即据诸侯下都鄙。外内虽殊，八法八则治官府都鄙即同，故治官府都鄙亦用焉。云“背违法度”者，则是违法则也。《书》者，《洪范》“皇极”之章。

　　扌覃人掌诵王志，道国之政事，以巡天下之邦国而语之，（道犹言也。以王之志与政事谕说诸侯，使不迷惑。
　　○语，鱼据反。说，如字，刘尸锐反。）

　　[疏]“扌覃人”至“语之”
　　○释曰：“诵王志”者，在心为志，欲得使天下顺从，若扌覃取王之此志，又道国之政事，用此二事以巡国而语之，使不迷惑而向主。

　　使万民和说而正王面。（面犹乡也。使民之心晓而正乡王。
　　○说，音悦。乡，许亮反，下同。）

　　[疏]“使万”至“王面”
　　○释曰：以上二事向诸侯说之，使诸侯化民，而万民正向于王。

　　都司马掌都之士庶子及其众庶、车马、兵甲之戒令。（庶子，卿大夫士之子。车马兵甲，备军发卒。）

　　[疏]“都司”至“戒令”
　　○释曰：此王都司马，故《序官》注：“都，王子弟所封及三公采地也。司马主其军赋。”故此云“掌都之士庶子”者，《官伯》注云：“士，子。庶子，其支庶。”此都之士庶子亦然。云“及其众庶、车马、兵甲之戒令”者，若王家有军事，徵兵于采地都鄙，则都司马以书致於士庶子，有此众庶、车马、兵甲之戒令，士庶子受而依行之。

　　以国法掌其政学，（政谓赋税也。学，德学道。
　　○政，音征，本亦作政，音下同。）

　　[疏]注“政谓”至“学道”
　　○释曰：云“政谓赋税”者，正谓军之赋税，无田税、泉税之等。知学是德学道，此亦依国子而言，政知亦是修德学道也。

　　以听国司马。（听者，受行其所徵为也。国司马，大司马之属皆是。）

　　[疏]注“听者”至“皆是”
　　○释曰：都司马所掌者，受大司马之法而戒令，令使都之士庶子，所有徵为皆取国之大司马之法。云“大司马之属皆是”者，经国司马不云大，则小司马、军司马、舆司马，皆得禀其戒令。

　　家司马亦如之。（大夫家臣为司马者。《春秋传》曰“叔孙氏之司马戾”。
　　○，子公反。戾，力计反。）

　　[疏]注“大夫”至“戾”
　　○释曰：按《序官》云：“家司马，各使其臣以正於公司马。”郑云：“家，卿大夫采地。正，犹听也。公司马，国司马也。卿大夫之采地，王不特置司马，各自使其家臣为司马，主其地之军赋，往听政於王之司马，其以王命来有事，则曰国司马。”若然，是卿之小都，大夫采地，皆家自置司马之明文。引《春秋》者，《左氏》昭二十五年，叔孙氏之司马戾言其众曰：“若之何？”莫对。又曰：“我，家臣也，不敢知国。”彼是诸侯卿家自置司马。此王之卿大夫之家亦自置，引诸侯家法者，自置是同，故得引以况义也。 

　　●卷三十四

　　◎秋官司寇第五

　　[疏]郑目录云：“象秋所立之官。寇，害也。秋者，遒也，如秋义杀害收聚敛藏於万物也。天子立司寇，使掌邦刑，刑者所以驱耻恶，纳人於善道也。”

　　惟王建国，辨方正位，体国经野，设官分职，以为民极。

　　[疏]“惟王”至“民极”
　　○释曰：义已具在《天官》。

　　乃立秋官司寇，使帅其属而掌邦禁，以佐王刑邦国。（禁，所以防奸者也。刑，正人之法。《孝经说》曰：“刑者亻刑也，过出罪施。”
　　○亻刑，音刑。）

　　[疏]注“禁所”至“罪施”
　　○释曰：云“禁所以防奸者也”者，案《士师》“五禁以左右刑罚”。王者恐民以奸入罪，故先设禁示之，防其奸恶。若有不忌为奸，然後以刑罪之。云“刑，正人之法”者，刑期於无刑，以杀止杀，故云“刑，正人之法”也。云“《孝经说》曰”者，《孝经援神契》“五刑”章曰：“刑者，亻刑也。过出罪施者，下亻刑为著也。行刑者，所以著人身体。过误者出之，实罪者施刑。是以《尚书》云：‘眚灾肆赦，怙终贼刑。’”引之者，证司寇行刑当审慎也。

　　刑官之属：大司寇，卿一人；小司寇，中大夫二人；士师，下大夫四人；乡士，上士八人，中士十有六人，旅下士三十有二人。（士察也，主察狱讼之事者。郑司农说以《论语》曰：“柳下惠为士师。”乡士，主六乡之狱。
　　○乡，音香，注同。）

　　[疏]“刑官”至“二人”
　　○释曰：自此已下论设官分职之事。云“刑官之属”者，此一句总为刑官六十官为目，故云之属。云“大司寇，卿一人”，六命。“小司寇，中大夫二人”，四命。“士师”者，秋官之考，虽“下大夫四人”，亦四命。“乡士”，其职云“掌国中”，国中兼百里内六乡，以八人分主六乡，故谓之乡士。“上士八人”，三命。“中士十有六人”，二命。“旅下士三十有二人”，一命。下士言旅，旅，众也，小官理众事也。
　　○注“士察”至“之狱”
　　○释曰：训“士”为“察”者，义取察理狱讼，是以刑官多称士。先郑引《论语》士师，欲见士官理狱讼之事。案：上代以来，狱官之名有异。是以《月令》乃“命大理瞻伤察疮”，郑注云：“有虞氏曰士，夏曰大理，周曰大司寇。”天子诸侯同，故鲁有司寇，晋魏绛亦云“归死於司寇”。至於衰世，国异政，家殊俗，官名随意所造。故僖二十八年，晋有士荣为大士；文十年，楚子西云“臣归死於司败”；《论语》云“陈司败”；昭十四年，士景伯如楚，叔鱼摄理：是後官号不同者也。

　　府六人，史十有二人，胥十有二人，徒百有二十人。

　　[疏]“府六”至“十人”
　　○释曰：在此者，府，治藏吏。史，作文书。胥为什长。徒给繇役。义已在《天官疏》。自大司寇已下，至胥徒，皆是周官别职，故各有职而同府史也。

　　遂士，中士十有二人，府六人，史十有二人，胥十有二人，徒百有二十人。（遂士，主六遂之狱者。）

　　[疏]注“遂士”至“狱者”
　　○释曰：在此者，其职云“掌四郊”，四郊有六遂之狱故也。乡士主六乡之狱，遂士主六遂之狱，所以乡士使上士，官尊而人少，遂士使中士，官卑而人多者，六遂去王远，故官卑；以六遂在远郊外，兼主公邑，地广人众，故官多。

　　县士，中士三十有二人，府八人，史十有六人，胥十有六人，徒百有六十人。（距王城三百里至四百里曰县。县士，主县之狱者。）

　　[疏]注“距王”至“狱者”
　　○释曰：在此者，案其职云“掌野”，谓掌三等公邑之狱。故郑於《县士职》注云：“二百里以外至三百里曰野，三百里以外至四百里曰县，四百里以外至五百里曰都。郊外曰野，大总言之。”故其职云掌野。其六遂之中，公邑之狱，遂士兼掌之矣。既三处狱并掌，而此注云“距王城三百里至四百里曰县”，以不主三百里中、五百里中狱者，县在四百里中，故举中以言，其实外内皆掌之耳。

　　方士，中士十有六人，府八人，史十有六人，胥十有六人，徒百有六十人。（方士，主四方都家之狱者。）

　　[疏]注“方士”至“狱者”
　　○释曰：在此者，案其职云“掌都家”，郑彼注云：“都，王子弟及公卿之采地。家，大夫之采地。”主此三等采地之狱，采地在王城四方，故云“方士”也。是以郑此注云“方士，主四方都家之狱者”也。

　　讶士，中士八人，府四人，史八人，胥八人，徒八十人。（讶，迎也。士官之迎四方宾客。
　　○讶，五嫁反。）

　　[疏]注“讶迎”至“宾客”
　　○释曰：在此者，案其职云“掌四方之狱讼”，非直迎宾客，以狱讼为主，故亦士言之也。

　　朝士，中士六人，府三人，史六人，胥六人，徒六十人。（朝士主外朝之法。
　　○朝，直遥反，卷内同。）

　　[疏]注“朝士”至“之法”
　　○释曰：在此者，案其职云“掌建邦外朝之法”，左九棘、右九棘之事，以朝士为询众庶，谳疑狱，故属秋官。但序官之法，秋官虽为刑狱所施，至於防禁之属，皆在秋官，又於宾客是主人所敬，故乡饮酒坐宾於西北，象天地严凝之气始於西南，盛於西北，是以宾客之事亦属焉。云“朝士主外朝之法”者，天子诸侯皆三朝：内朝二，路门外与路寝庭是也；外朝一，此朝在皋门内、库门外是也。

　　司民，中士六人，府三人，史六人，胥三人，徒三十人。（司民主民数。）

</div>
    <div class="pagination">
<a href="周礼注疏_page133.html">上一页</a><span>...</span><a href="周礼注疏_page129.html">129</a><a href="周礼注疏_page130.html">130</a><a href="周礼注疏_page131.html">131</a><a href="周礼注疏_page132.html">132</a><a href="周礼注疏_page133.html">133</a><span class="current-page">134</span><a href="周礼注疏_page135.html">135</a><a href="周礼注疏_page136.html">136</a><a href="周礼注疏_page137.html">137</a><a href="周礼注疏_page138.html">138</a><a href="周礼注疏_page139.html">139</a><span>...</span><a href="周礼注疏_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
