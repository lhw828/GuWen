<!DOCTYPE html>
<html>
<head>
    <meta charset="UTF-8">
    <title>五礼通考 - 第 215 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 215 页/共 431 页</h1>
    <div class="content">　　十四年十二月至南京诏百官戎服朝明年正旦南京兵部尚书乔宇礼部侍郎杨廉不可率诸臣朝服贺蕙田案正德十三年正旦帝在宣府十四年正旦在太原十五年正旦在南京百官俱朝服于奉天门外行遥贺礼
　　明会典嘉靖七年奏准凡遇万夀圣节正旦冬至大朝贺先令承天门端门及左右阙门守门内外官员严禁杂人行走鼓初严执事官并侍卫官军先入次王亲公侯驸马伯次在京文武品官次来朝品官次内外杂职次生儒次外国四夷人至奉天殿下文武百官依品级序立毋得搀越乱班礼毕外国四夷先出次生儒次杂职次文武品官次侍卫官军及仪从人等俱尽象马方行其金水桥东西角门各添设序班凡有搀越者御史序班纠举挐奏若有市井奸人假借儒吏衣巾冒入殿庭锦衣卫官校缉拿又令凡正旦冬至圣节百官俱于先期之三日及二日习仪正旦冬至于朝天宫圣节于灵济宫
　　大政记十四年正月壬戌朔免朝贺癸酉御奏天殿文武及朝觐官行礼
　　明世宗实録时帝以宪庙恭妃初防不受节贺礼部请于视朝之日令文武百官及天下朝觐官公服行五拜三叩头礼一伸臣子之情诏以十二日行
　　明会典正旦冬至百官朝贺仪嘉靖十六年更定前一日尚宝司设宝案于奉天殿宝座之东鸿胪寺设表案二于殿东中门外礼部主客司设蕃国贡方物案八于丹陛中道左右钦天监设定时鼓于文楼之上教坊司设中和韶乐于奉天殿内东西设大乐于奉天门内东西俱北向至期锦衣卫陈卤簿仪仗于丹陛及丹墀东西设明扇于殿内东西陈车辂歩辇于奉天门丹墀中道北向金吾等卫列甲士军仗于午门外奉天门外及丹墀东西旗手卫设金鼓于午门外列旗帜于奉天门外御马监设仗马锦衣卫设驯象于文武楼南东西相向钦天监设报时位于丹陛之东鼓初严百官具朝服齐班于午门外鼓次严引班官引百官并进表人员及四夷人等次第由左右掖门入诣丹墀序立钦天监鸡唱官司晨一员于文楼下西向锦衣卫将军六员于殿内之南北向将军四员于丹陛四隅东西相向其余侍卫将军各分立于殿陛等处如仪鸣鞭四人于丹墀中道左右北向金吾等卫防卫官二十四员于丹陛之南六员于丹墀之北俱东西相向陈设方物鸿胪寺司宾署丞一员彻方物案鸿胪寺序班十六员于丹陛中道左右外赞鸿胪寺鸣赞等官十二员于丹陛及丹墀东西纠仪御史十二员于丹墀之东西殿前侍班锦衣卫千户六员光禄寺署官四员序班二员传呼鸣鞭锦衣卫百户四员俱于殿中门外东西相向导表六科都给事中二员序班二员于表案左右掌领侍卫官三员于殿内东西相向锦衣卫正直指挥一员于右东向百户二员于下左右相向卷毕即趋出殿门外各预立以俟鼓三严执事礼部堂上官并内赞鸣赞一员陈设表案并举案序班五员典仪鸿胪寺司仪署丞一员捧表礼部仪制司官四员展表六部都察院通政司大理寺堂上官二员宣表致词并传制等项鸿胪寺堂上官五员捧宝尚宝司官二员导驾六科给事中十员殿内侍班翰林院官四员中书官四员纠仪御史四员序班二员及各遣祭官俱诣华葢殿外候上具衮冕陞座钟声止入序立遣祭官以次复命讫各趋入丹墀班礼部堂上官跪奏方物并请上位看马候得防复位鸿胪寺卿跪奏执事官行礼赞五拜叩头毕赞各供事鸿胪寺卿跪请陞殿驾兴导驾官前导尚宝官捧宝前行中和乐作奏圣安之曲上御奉天殿陞座导驾官立于殿内柱下东西相向侍班翰林官立于东导驾官之后中书官立于西导驾官之后纠仪御史序班分立于侍班官之下尚宝官置宝于案分立于导驾官之上乐止鸣鞭报时鸡唱讫外赞唱排班班齐鞠躬大乐作四拜兴平身乐止内赞赞进表大乐作导表官导表案至殿东中门止序班举案入至殿中退立于东西柱下乐止赞宣表目礼部堂上官并宣表目官诣殿中跪宣毕各叩头退赞宣表展表官取表同宣表官诣殿中跪外赞赞跪众官皆跪宣毕展表官分东西先退内外皆赞俯伏大乐作兴平身乐止宣表官退序班举案置殿东外赞赞跪众官皆跪代致词官跪于丹陛中道致词云公侯驸马伯文武百官某官臣某等【词与洪武间所定同】贺讫外赞赞俯伏众官皆俯伏乐作四拜兴平身乐止制官诣御前跪奏制俯伏兴由东门靠东出至丹陛之东西向立称有制外赞赞跪众官皆跪宣制【制与洪武间所定同】宣讫外赞赞俯伏大乐作兴平身乐止赞搢笏鞠躬三舞蹈赞跪唱山呼百官拱手加额曰万岁唱山呼曰万岁唱再山呼曰万万岁赞出笏俯伏大乐作四拜兴平身乐止鸿胪卿诣御前跪奏礼毕鸣鞭中和乐作奏定安之曲驾兴尚宝官捧宝导驾官前导至华葢殿乐止引班官引百官人等以次出序班彻方物案所司设黄幄于丹陛上陈王府及勲臣总兵官外夷所进马匹于丹墀内礼部并鸿胪寺官立于丹墀东候上易便服御黄幄甲士行礼毕礼部官诣御道中跪奏御马过奏毕复位候马过诣御道中跪奏马过毕驾还宫
　　明世宗实録十六年三月戊戌南京礼部尚书崔韬言元旦冬至万夀臣下庆贺皆行十二拜礼惟南京行八拜礼不宜独简下礼部议以大节在京有宣表致词及制俱舞蹈山呼行十二拜礼而南京在外皆无是以南京毎遇三大节先期进表俱舞蹈山呼行二拜礼遵送郊外至日止八拜此祖宗旧制非臣下敢自为隆杀诏仍旧
　　明会典凡进贺表目亲王各一通各处挂印总兵官各一通朝鲜国王一通南京礼部等衙门一通浙江等布政司按察司直府州等衙门各一通南京中军等都督府一通中都留守司浙江等都司直卫所等衙门各一通
　　春明梦余録大朝毕上暂退至谨身殿更便服于殿外丹陛上设幄羣臣盛服侍班御马监之马云锦成羣毎一马各有名牌壮士控之由东过西最为盛观其制始于嘉靖中至后久不举行崇祯壬申五年十一月初十日冬至郊祀十一日百官入贺朝毕复一阅视是日阅马三百三十匹
　　明世宗实録十八年正月庚午朔帝御奉天殿羣臣具公服致词行八拜礼时帝母章圣皇太后之防于十二月三十日服制二十七日满礼部言检孝贞皇太后故事制满后素服御西角门视朝山陵毕后变服苐此次适遇正旦朝会祭享一应吉仪宜酌议今拟皇上正旦浅色袍黒冠带御殿受朝疏入未下会帝问大学士夏言元旦元极殿拜天仍具祭服先期一日合变服否于是礼部更请正旦拜天受朝及先期一日时享宗庙前三日俱服青服帝谓内阁曰既曰以日易月虽山陵未就实非古人未葬百事皆辍之义定服后不必迁就有事于郊宜吉服作乐有事于庙着浅色服不作乐卿等其与宗伯翰林礼科议否即曰否于是羣臣请遵谕行报可初礼部三请正旦朝贺俱诏免及上制满仪注内具正旦视朝一节又别具疏请帝仍于是日御殿视朝帝乃报曰履端岁首朝会之始但昨方除服梓宫在上卿等固以礼请且朕亦谓当行实事其于奉天门百官青衣本等带行五拜三叩头礼不必公服致词钟鼓鸣鞭俱辍之礼部复固请帝具翼善冠黄袍御殿百官公服致词鸣钟鼓鸣鞭奏堂下乐帝曰改岁更始王者奉顺天道不可不重有谓弗宜非知道者既在除服外其如议行
　　十九年正月甲午朔帝疾不御朝百官诣左顺门疏起居报闻
　　二十年正月戊午朔帝疾不御殿百官公服于奉天门外朝觐官四夷使于午门外行五拜礼文武大臣侍从官各表贺丙申帝拜天于元极殿出御奉天殿百官公服行八拜礼帝谕礼部元极之拜可移于九日取阳九之数庻犹躬奉愈于摄行尚书严嵩因言新正免贺臣子之心未安元极殿拜毕请具翼善冠黄袍出御殿行礼帝曰卿等言是新岁上下岂可不一接见乎
　　明会典嘉靖二十一年令圣节正旦冬至俱赴朝天宫习仪凡正旦节自十二月二十八日起至正月二十日止百官俱吉服通政司不奏事冬至前三日后三日圣节前三日后三日俱吉服通政司亦不奏事凡朝贺班首致词官例用勲臣有缺则礼部题请钦定
　　王圻续通考二十二年正月丙午朔日有食之帝御朝免贺
　　明世宗实録自是年以后终帝之世惟二十五年正旦一受朝贺其余正旦冬至俱不御殿百官朝服于奉天门行五拜三叩头礼岁以为常
　　王圻续通考三十二年正月戊寅朔日有食之时阴云不见顷之大雪百官以救防罢朝次日始朝服诣奉天门行礼表贺
　　大政记穆宗隆庆元年正月丁巳朔免朝贺封奏如常仪通政司言旧例自正旦至二十日以节假免奏事封本兹值皇上御门听政励精万几之始请封奏如常从之丁卯赐百官上元节假十日诸司仍奏事自是岁以为常神宗实録万厯四年十一月甲辰定京营官大朝班次是时从总督戎政杨炳之请令京营防游佐击坐营等官遇圣节冬至元旦俱于副将后随班朝贺中都山东河南三都司各领班都司随佐击后
　　右明正旦朝贺







　　五礼通考卷一百三十九
<经部,礼类,通礼之属,五礼通考>
　　钦定四库全书
　　五礼通考卷一百四十
　　刑部尚书秦蕙田撰
　　嘉礼十三
　　朝礼
　　宋书礼志汉以髙帝十月定秦且为岁首至武帝虽改用夏正然朔犹常飨会如元正之仪魏晋则冬至日受万国及百寮称贺因小会其仪亚于岁旦晋有其注晋书乐志冬至初岁小会歌【张华】
　　日月不留四气回周节庆代序万国同休庻允羣后奉夀升朝我有夀礼式宴百寮繁肴绮错防酒泉渟笙镛和奏磬管流声上隆其爱下尽其心宣其壅滞训之徳音乃宣乃训配享交泰永戴仁风长抚无外邱氏濬曰案此后世冬至行朝贺礼之始蔡邕独断曰冬至阳气起君道长故贺夏至隂气起君道衰故不贺宋人于五月朔亦贺非是
　　蕙田案冬至朝贺于古无闻至魏晋始有之据晋宋礼志则是因汉有十月享会始移之冬至而汉仪无之也然蔡邕独断已有冬至阳气起君道长故贺之説则似后汉先有之矣
　　宋书礼志宋永初元年八月诏曰庆冬使或遣不役宜省今可悉停惟元正大庆不得废耳郡县遣冬使诣州及都督府者亦宜同停
　　册府元后魏孝文太和十五年十一月丙戌初罢小岁贺【小岁谓冬至】
　　蕙田案隋礼仪志后齐天保元年皇太子监国在西林园冬会二年于北城第内冬会则后齐亦有冬会之礼而仪注未闻
　　隋书礼仪志隋制正旦及冬至文物充庭
　　蕙田案隋志全文已见正旦朝贺门不重载
　　唐六典凡冬至大陈设如元正之仪其异者皇帝服通天冠无诸州表奏祥瑞贡献
　　册府元开元八年十一月中书门下奏曰伏以冬至一阳初生万物潜动所以自古圣帝明王皆于此日朝万国视云物礼之大者莫逾是时其日亦祀圜丘皆令摄官行事质明既毕日出视朝国家以来更无改易縁新格将其日祀圜丘遂改用小冬至日受朝若亲拜南郊受朝须改既令摄祭礼不可移伏请改正从之因勅自今冬至日受朝永为常式
　　十六年十一月乙巳日南至御含元殿受朝贺如常仪唐开元礼皇帝皇后正至受皇太子朝贺　皇帝皇后正至受皇太子妃朝贺　皇帝正至受羣臣朝贺蕙田案开元礼于开元二十年颁行其仪注全文已见正旦朝贺门惟冬至贺词称天正长至伏惟陛下如日之升宣制称履长之庆皇帝受朝服通天冠绛纱袍不奏祥瑞贡物无诸方表为不同耳今不重载
　　册府元二十二年闰十一月壬午朔日有食之是日长至停朝癸未御应天楼受朝贺
　　文献通考天宝三载十一月五日甲子冬至勅伏以昊天上帝义在尊严恭惟祀典毎用冬至既于是日有事圜丘更受朝贺实深兢愓自今以后冬至宜取以次日受朝仍永为常式
　　蕙田案冬至既祀圜丘复受朝贺烦劳非体摄而行事尢非敬天之义不如以次日受朝为便
　　册府元天宝十载十一月丙午冬至御观风楼受朝贺
　　肃宗乾元元年建子月戊戌冬至受朝贺礼毕朝圣皇于西宫　二年十一月丁亥冬至帝朝圣皇于兴庆宫翌日受朝于含元殿
　　代宗广徳二年十一月甲寅是日长至御含元殿受朝贺
　　永泰元年十一月己未长至御含元殿受朝贺仗卫如常仪　二年十一月甲子长至含元殿下制大赦改元大歴宣制毕乃受朝贺
　　大歴二年十一月己巳长至御含元殿受朝贺仗卫如常仪　三年十一月甲戌长至御含元殿受朝贺仗卫如常仪　八年闰十一月壬寅朔冬至御含元殿受朝贺仗卫如常仪　九年十一月甲戌长至御含元殿受朝贺仗卫如常仪　十年十一月丙午长至诏停贺迩梁王葬期也　十一年十一月丁巳冬至御含元殿受朝贺仗卫如常仪　十三年十一月丁夘长至命有司祀昊天上帝于南郊不视朝戊辰上御含元殿朝贺仗卫如常仪
　　德宗建中元年十一月丁丑日南至戊寅御含元殿受朝贺
　　文献通考建中二年十一月二十日勅宜以冬至日受朝贺
　　册府元贞元七年十一月丁亥日南至不视朝　十一年十一月丙辰日南至不受朝贺　十五年十一月罢冬至朝贺以兴兵讨蔡州吴少诚也　十六年十一月罢冬王朝贺以襄王第五男薨废朝
　　宪宗元和三年十一月甲申日南至权停朝贺　六年十一月乙巳勅令今年冬至朝贺宜权停　八年十一月庚戌朔勅权停冬至朝贺
　　穆宗长庆元年十一月丁酉以讨镇州权停今年冬至朝贺
　　文宗太和八年十一月庚申日南至宰臣率百寮等奉贺如常仪
　　后唐庄宗同光元年十一月丁未日长至帝不受朝贺百官诣东上閤门拜表称庆议者以为长至元会岁中之大朝斯为盛礼着于令式是日合陈乐悬排细仗一人当阳昭国容也兵兴以来而斯礼或阙帝初一函夏不复唐典无故辍礼议者惜之
　　明宗天成元年十一月癸亥日南至帝御文徳殿百竂称贺　二年十一月戊辰日南至百官诣閤门拜表称贺　三年十月壬戌中书奏案贞元四年中书侍郎李泌奏冬至日受朝贺请准元日从之十一月癸酉冬至帝御崇元殿受朝贺仗卫如式　四年十一月己夘日长至帝御文明殿受朝贺乐悬仗卫如常仪
　　长兴元年十一月庚申日长至帝御文明殿受朝贺乐悬仗卫如常仪　二年十一月己丑日长至帝御文明殿百竂称贺　三年十一月甲子日长至帝御文明殿百竂称贺
　　末帝清泰元年十月庚子太常言冬至不视朝百竂表贺是日太府设表案席褥礼部进表至閤门班首一员跪奉表授閤门使羣臣俱拜舞蹈讫表入久之閤门使出宣曰履长之庆与卿等同之羣臣复拜舞讫而退晋髙祖天福三年十一月丙寅冬至帝御崇元殿受朝贺　五年十一月冬至帝受朝于崇元殿王公上夀列二舞于乐悬之北举觞奏元同之乐三爵奏文同之乐帝举食文武歌昭徳之舞又歌成功之舞上举四爵登歌作羣臣饮悬下乐作又奏兹乐一部以俟食毕周太祖广顺二年十一月己夘日南至帝御崇元殿羣臣服朝服称贺退班于永福殿庭上夀赐羣臣酒三爵而罢　三年十一月乙酉日南至帝不受朝贺羣臣閤门拜表班退赐茶酒
　　世宗显徳元年十一月庚寅日南至帝不御殿文武百竂诣閤拜表称贺　三年十一月庚子日南至帝不御殿以宣懿皇后之防在近故也宰臣率百官诣閤门拜表称贺　五年十一月辛亥日南至帝御崇元殿受朝贺金吾仗卫太常乐悬如仪礼毕宰臣率百竂常服诣永徳殿上夀而退
　　宋史礼志宋承前代之制以元日五月朔冬至行大朝会之礼
　　文献通考太祖建隆元年十一月冬至上亲征扬州不受朝宰臣率百官诣行宫拜表称贺
　　干德三年冬至受朝贺于文明殿帝服通天冠绛纱袍设宫悬仗卫如元会　四年冬至朝元殿受朝毕常服御大明殿羣臣上夀始用雅乐登歌二舞羣臣酒五行而罢毎行酒太官令奏巡周馈食称食徧
　　宋史太宗本纪太平兴国二年十一月庚寅日南至帝始受朝
　　乐志太平兴国二年冬至上夀复用教坊乐
　　真宗本纪咸平三年十一月辛夘日南至御朝元殿受朝
　　景德四年十一月戊辰日南至御朝元殿受朝
　　仁宗本纪天圣七年十一月癸亥冬至率百官上皇太后夀于会庆殿遂御天安殿受朝
　　明道元年冬十一月己夘冬至率百官贺皇太后于文徳殿御天安殿受朝
　　礼志神宗元丰元年龙图阁直学士史馆修撰宋敏求上朝会仪二篇令式四十篇诏颁行之
　　蕙田案元正冬至大朝会仪注一篇已载正旦朝贺门其异于元正者惟不设贡物给事中位祥瑞案臣僚致词则云晷运推移日南长至宣答则云履长之庆耳
　　又案文献通考太祖干徳三年四年五年开宝二年三年太宗太平兴国二年端拱元年淳化四年真宗咸平三年景德四年大中祥符八年仁宗天圣七年明道元年神宗熙宁二年徽宗政和二年并冬会终汴京冬至朝贺之礼凡十五举而已
　　陈随隠上夀拜舞记凡冬至朝贺一十三拜一舞蹈初百官面西立仪仗以下起居知閤次之次读奏自舍人宣班首以下起居称贺北面躬身听赞拜两拜起舞蹈如初起躬身俟班首奏圣躬万福听赞拜两拜起直身立俟枢密升殿班首致词宣答如正旦礼
　　王圻续通考理宗宝庆二年十一月日南至御大庆殿受朝
　　端平二年十一月日南至羣臣朝贺
　　辽史礼志冬至朝贺仪臣僚齐班如正旦仪皇帝皇后拜日臣僚陪位再拜皇帝皇后升殿坐契丹舍人通臣僚入合班亲王祝夀宣答皆如正旦之仪谢讫舞蹈五拜鞠躬出班奏圣躬万福复位再拜鞠躬班首出班俛伏跪祝夀讫伏兴舞蹈五拜鞠躬赞各祗候分班不出合班御牀入再拜鞠躬赞进酒臣僚平身引亲王左阶上殿就栏内褥位搢笏执台琖进酒皇帝皇后受琖讫退就褥位置台琖出笏俛伏跪少前自通全衔臣某等谨进千万岁夀酒俛伏兴退复褥位再拜鞠躬殿下臣僚皆再拜鞠躬宣答如正旦仪亲王搢笏执台琖分班皇帝皇后饮酒奏乐殿上下臣僚皆拜称万岁夀乐止教坊再拜臣僚合班亲王进受琖至褥位置台琖出笏引左阶下殿御牀出亲王复丹墀位再拜鞠躬赞祗候分班引出班首右阶上殿奉表目进奏诸道进奉教坊进奉讫賛进奉收班首舞蹈五拜鞠躬赞各祗候班首出臣僚复入合班谢舞蹈五拜鞠躬赞各祗候分班引出声警皇帝皇后起赴北殿皇太后于御容殿与皇帝皇后率臣僚再拜皇太后上香皆再拜赞各祗候可矮墩以上上殿皇太后三进御容酒陪位皆拜皇太后升殿坐皇帝就露台上褥位亲王押北南臣僚班丹墀内立皇帝再拜臣僚皆拜鞠躬皇帝栏内跪祝皇太后夀讫复位再拜凡拜皆称万岁赞各祗候臣僚不出皇帝皇后侧坐亲王进酒臣僚陪拜皇太后宣答皆如正旦之仪臣僚分班不出班首右阶上殿奏表目合班谢宣宴上殿就位如仪御牀入皇帝进皇太后酒如初各就坐行酒宣饮尽如皇太后生辰之仪皇后进酒如皇帝之仪三进酒行茶教坊致语行殽饍大馔七进酒曲破臣僚起御牀出谢宴皆如皇太后生辰仪
　　蕙田案辽冬至朝贺仪畧同正旦惟帝后并升殿坐与正旦异元朝贺礼葢本于此
　　太宗本纪会同四年冬十一月壬午以冬至受贺着令穆宗本纪应歴十八年十一月癸夘冬至被酒不受贺道宗本纪清宁元年冬十一月戊寅冬至有事于太祖景宗兴宗庙不受羣臣贺
　　蕙田案金史礼志无冬至受朝贺之礼惟章宗本纪承安元年十一月戊戌有事于南郊大赦改元己亥曹王永升率亲王百官贺然此以南郊礼成受贺非冬至受贺也冬会之礼终金之世竟未之行也
　　又案元史礼志亦无贺冬之礼惟元正天夀受贺而已徧检诸帝纪亦无之则元亦未行冬会之礼也
　　明太祖实録洪武元年定冬至朝会仪
　　蕙田案冬至朝贺仪注与正旦同其致词则云律应黄钟日当长至宣制则云履长之庆
　　郭正域典礼志五年八月命罢天下进贺冬至表笺太祖实录十二年十一月癸丑冬至以孝慈皇后防帝常服御奉天殿百官常服行五拜礼
　　续文献通考二十六年六月壬寅命礼官重定正旦冬至朝会仪【详见正旦朝贺门】
　　永乐二十二年十一月庚寅礼部尚书吕震奏冬至节请御正殿受贺帝以山陵未终不许【时仁宗已即位】
　　天顺五年十一月丁未以冬至万夀节同日改致词宣表等仪
　　明会典治十七年奏准今后天下都布按三司庆贺表笺除万夀圣节照例差委堂上官赍进外其余冬至等节如果堂上官差占照例于本司首领官及所属府县卫所佐贰官员内差委不许滥差杂职官员赍进孝宗实录治十七年十一月癸巳冬至御奉天门百官致词行礼【以太皇太后防】
　　武宗实录正德十二年十一月辛丑冬至帝在宣府羣臣朝服于奉天门行遥贺礼　十四年十一月冬至帝在清江浦受贺于太监张阳第
　　明会典冬至大祀礼成仪嘉靖七年定上大祀庆成驾还百官具朝服于承天门外桥南立迎驾随至奉天殿丹墀内侍立执事官先至华葢殿前东西拱立候上御华葢殿具衮冕服陞座鸿胪寺堂上官跪奏执事官行礼鸣赞赞入班鞠躬五拜叩头兴平身各供事鸿胪寺堂上官跪奏请陞殿教坊司乐作上御奉天殿陞座乐止锦衣卫官传鸣鞭鸿胪寺堂上官传排班鸣赞赞排班班齐鞠躬四拜兴平身赞跪鸿胪寺堂上官于丹陛中道跪致词曰公侯驸马伯文武百官某官臣某等恭惟圜丘大报载成礼当庆贺致词毕由殿东门入殿内侍立鸣赞赞俯伏兴鞠躬乐作四拜兴平身乐止鸿胪寺堂上官于殿内跪奏礼毕赞礼毕锦衣官传鸣鞭上还宫百官退
　　嘉靖九年分祀二郊以冬至大报是日行庆成礼次日行冬至朝贺礼毕举庆成宴本年再定次日上诣内殿行节祭礼又诣母后前行贺礼毕始御奉天殿受贺蕙田案庆成礼始于洪武十二年以后葢孟春元日合祀天地于南郊还御正朝受贺也世宗追复洪武初年之制分祀天地则惟冬至行郊天礼而元日无之故庆成礼专行于冬至考世宗分祀之诏起于九年二月是此条会典所载属九年者甚是而前条云冬至大祀礼成仪嘉靖七年定则误矣七年岁首尚有大祀而不在冬至若指岁首大祀言则自洪武十二年以来未之有改不待嘉靖七年始定矣
　　世宗实录十四年十一月乙亥冬至次日帝御奉天殿羣臣公服行庆贺礼王府边镇四夷所进表文方物皆免陈设宣奏
　　续文献通考十六年更定正旦冬至礼【详见正旦门】
　　大政纪十七年十月辛酉定冬至日大祀次日庙享行庆贺礼毎岁冬至节帝祀圜丘还御殿百官行庆成礼即日百官仍贺冬至赐庆成宴是年十一月二十一日冬至礼官遵奉定仪预请习仪帝已俞之矣寻谕内阁朕连日复思庆贺事宜有失次第心甚不安卿等可即会礼官令二十一日朕囘谒祖考毕依原拟受大祀庆成贺不宜同日并受至日之贺二十二日清晨朕于内殿行祭礼毕出受至日贺囘宫俟设宴毕停当行大宴礼自是以后遂为定制云
　　蕙田案冬至行庆成礼次日行冬至朝贺会典及郭正域典礼志及明史礼志皆然今考实録于九年冬至日止言羣臣行庆成礼不言次日朝贺而十二年之以疾免贺十三年之行庆贺礼十四年之公服行礼则皆在冬至之次日葢十七年以前已有次日庆贺之事而十五年则云冬至日免百官庆贺十六年则云冬至日以足疾免朝贺其云冬至日者犹言冬至节耳非定指本日而言葢记者行文之畧耳非前后不同也至十七年之诏因以前次日行礼固未着之为令至是年而始定欤
　　明世宗实录二十五年十一月壬申礼部请冬至仍于奉天门行礼尚书费寀言积雪初霁天气凝寒冬至朝贺恐烦圣躬请如昨岁例臣等朝服于奉天门行礼少伸臣子拜祝之忱帝以其言为忠敬报可
　　右冬至朝贺
　　蕙田案古者有上夀之辞无贺生辰之礼诗称跻彼公堂称彼兕觥万夀无疆又云虎拜稽首天子万夀人臣受恩于君无以报称惟有祝君夀考而已至生日之説自古无之惟隋髙祖仁夀二年诏六月十三日是朕生日宜令海内为武元皇帝元明皇后断屠唐太宗亦以生日幸庆善宫赋诗赐宴是帝皇称生日之始然未置酒称贺至宗因源乾曜张説之请以生日为千秋节御花萼楼受贺然御花萼楼则尚非正衙也且终唐之世惟穆宗文宗复行之其余诸帝率集沙门道士讲论祈福不称贺也五代晋汉周亦举上夀故事宋世圣节上夀或在紫宸殿或在垂拱殿或在崇徳殿较之正冬御乾元殿其礼犹杀也金史以元日圣诞上夀并为一仪则与元正礼等元明以来葢承用之唐宋辽金毎一帝必别立节名元则称天夀节或云圣诞节明则惟称万夀节焉
　　册府元唐宗以垂拱元年八月五日生于东都开元十七年八月癸亥以降诞之日大置酒张乐宴百寮于花萼楼下终宴尚书左丞相源乾曜右丞相张説率文武百官等上表曰臣闻圣人出则日月记其初王泽深则风俗传其后故少昊着流虹之感商汤本元鸟之命孟夏有佛生之供仲春修道祖之箓追始乐原其义一也伏惟开元神武皇帝陛下二气合神九龙浴圣清明总于玉露爽朗冠于金天月惟仲秋日在端午常星不见之辰祥光照室之期羣臣相贺曰诞圣之辰也焉可不以为嘉节乎比夫曲水禊亭重阳射圃五日防线七夕粉筵岂同年而语也臣等不胜大愿请以八月五日为千秋节着之甲令播于天下咸令宴乐休暇三日羣臣以是日献甘露醇酎上万岁夀酒王公戚里进金镜绶带士庻以丝结承露囊更相遗问村社作夀酒宴乐名为赛白帝报田神上明元天光启大圣下彰皇化垂裕无穷异域占风同见美俗帝手诏报曰凡是节日或以天气推移或因人事表记八月五日当朕生辰感先圣之庆灵荷皇天之眷命卿等请为令节上献嘉名胜地良游清秋髙兴百谷方熟万宝以成自我作古举无越礼朝野同欢是为美事依卿来请宣付所司王氏钦若等曰诞圣节名始于此
　　旧唐书元宗本纪开元十八年秋八月丁亥上御花萼楼以千秋节百官献贺
</div>
    <div class="pagination">
<a href="五礼通考_page214.html">上一页</a><span>...</span><a href="五礼通考_page210.html">210</a><a href="五礼通考_page211.html">211</a><a href="五礼通考_page212.html">212</a><a href="五礼通考_page213.html">213</a><a href="五礼通考_page214.html">214</a><span class="current-page">215</span><a href="五礼通考_page216.html">216</a><a href="五礼通考_page217.html">217</a><a href="五礼通考_page218.html">218</a><a href="五礼通考_page219.html">219</a><a href="五礼通考_page220.html">220</a><span>...</span><a href="五礼通考_page216.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
