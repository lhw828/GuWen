<!DOCTYPE html>
<html>
<head>
    <meta charset="UTF-8">
    <title>仪礼集释 - 第 49 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集释 - 第 49 页/共 84 页</h1>
    <div class="content">　　上大夫庶羞酒饮浆饮庶羞可也
　　郑注于食庶羞宰夫又设酒浆以之食庶羞可也以优宾
　　拜食与侑币皆再拜稽首
　　郑注嫌上大夫不稽首












　　钦定四库全书
　　仪礼集释卷十六　　　　宋　李如圭　撰
　　觐礼第十
　　郑目录云觐见也诸侯秋见天子之礼春见曰朝夏见曰宗秋见曰觐冬见曰遇朝宗礼备觐遇礼省是以享献不见焉三时礼亡惟此存尔觐礼于五礼属賔礼【案今注疏本脱礼字】大戴第十六小戴第十七别录第十
　　觐礼至于郊王使人皮弁用璧劳侯氏亦皮弁迎于帷门之外再拜
　　郑注郊谓近郊去王城五十里小行人职曰凡诸侯入王则逆劳于畿则郊劳者大行人也皮弁者天子之朝朝服也璧无束帛者天子之玉尊也不言诸侯言侯氏者明国殊舍异礼不凡之也郊舍狭寡为帷宫以受劳掌舍职曰为帷宫设旌门
　　使者不荅拜遂执玉三揖至于阶使者不让先升侯氏升听命降再拜稽首遂升受玉
　　郑注不荅拜者为人使不当其礼也不让先升奉王命尊也升者升坛使者东面致命侯氏东阶上西面听之
　　释曰【案此下原本缺】
　　使者左还而立侯氏还璧使者受侯氏降再拜稽首使者乃出
　　郑注左还还南面示将去也立者见侯氏将有事于已俟之也还玉重礼
　　侯氏乃止使者使者乃入侯氏与之让升侯氏先升授几侯氏拜送几使者设几荅拜
　　郑注侯氏先升宾礼统焉几者安宾所以崇优厚也上介出止使者则已布席也
　　释曰统者统于主人也使者不坐而设几优宾也诸侯之卿卑聘礼卿劳傧之不设几
　　侯氏用束帛乘马傧使者使者再拜受侯氏再拜送币郑注傧使者所以致尊敬也拜者各于其阶
　　使者降以左骖出侯氏送于门外再拜侯氏遂从之郑注騑马曰骖左骖设在西者其余三马侯氏之士遂以出授使者之从者于外从之者遂随使者以至朝
　　释曰马在庭北面西上聘礼宾亦执左马以出马在旁者曰骖天子使尊虽从之亦拜送
　　天子赐舍
　　郑注以其新至道路劳苦未受其礼且使即安也赐舍犹致馆也所使者司空与小行人为承傧今文赐皆作锡【案今注疏本脱皆字】
　　释曰聘礼宾至即欲受之者主人之礼觐礼且使即安者君上之惠劳如字
　　曰【案唐石经无曰字】伯父女顺命于王所赐伯父舍
　　郑注此使者致馆辞
　　侯氏再拜稽首
　　郑注受馆
　　傧之束帛乘马
　　郑注王使人以命致馆无礼犹傧之者尊王使也侯氏受馆于外既则傧使者于内
　　天子使大夫戒曰某日伯父帅乃初事
　　郑注大夫者卿为讶者也掌讶职曰凡讶者宾客至而徃诏相其事戒犹告也其为告使顺循其事也初犹故也古文帅作率
　　侯氏再拜稽首
　　郑注受觐日也
　　诸侯前朝皆受舍于朝同姓西面北上异姓东面北上郑注言诸侯者明来朝者众矣顾其入觐不得竝耳受舍于朝受次于文王庿门之外聘礼曰宗人授次次以帷少退于君之次则是次也言舍者尊舍也天子使掌次为之诸侯上介先朝受焉此觐也言朝者觐遇之礼虽其来之心犹若朝也分别同姓异姓受之将有先后也春秋传曰寡人若朝于薛不敢与诸任齿则周礼先同姓
　　释曰诸侯受聘于祧知天子受觐亦于祧郑以文武庿为二祧故谓受舍于文王庿门外也下记上介皆奉其君之旂置于宫知受舍者亦上介
　　侯氏裨冕释币于祢
　　郑注将觐质明时也裨冕者衣裨衣而冠冕也裨之为言埤也天子六服大裘为上其余为裨以事尊卑服之而诸侯亦服焉上公衮无升龙侯伯鷩子男毳孤絺卿大夫此差司服所掌也祢谓行主迁主矣而云祢亲之也释币者告将觐也其释币如聘大夫将受命释币于祢之礼既则祝藏其币归乃埋之于祧西阶之东今文冕皆作絻【案今注疏本脱此六字】
　　释曰诸侯冕以祭今入天子庿得伸其上服故服裨冕因告祢也曽子问曰天子巡守以迁庿主行诸侯去其国亦然冕服九章龙山华虫火宗彞五者画以为缋藻粉米黼黻四者絺以为绣衮之衣五章裳四章鷩之衣三章裳四章毳之衣三章裳二章絺刺粉米衣一章裳二章者衣无文裳刺黻而已皆衣纁裳
　　乘墨车载龙旂弧韣乃朝以瑞玉有缫
　　郑注墨车大夫制也乘之者入天子之国车服不可尽同也交龙为旂诸侯之所建弧所以张縿之弓也弓衣曰韣瑞玉谓公桓圭侯信圭伯躬圭子谷璧男蒲璧缫所以借玉以韦衣木广袤各如其玉之大小以朱白苍为六色今文玉为璧缫或为璪
　　释曰大宗伯之职以玉作瑞桓圭以下是也各以其所琢饰名之
　　天子设斧依于户牖之间左右几
　　郑注依如今绨素屏风也有绣斧文所以示威也斧谓之黼几玉几也左右者优至尊也其席莞席纷纯加缫席画纯加次席黼纯
　　释曰释宫曰户牖之间谓之扆谓窗东户西也扆与依同斧依亦以设于此处得名考工记曰白与黑谓之黼斧刃白而銎黒据形言之则谓之斧也书顾命曰设黼扆牖间南向敷重篾席黼纯华玉仍几篾席则次席也
　　天子衮冕斧依
　　郑注衮衣者裨之上也缋之绣之为九章其龙天子有升龙有降龙衣此衣而冠冕南向而立以俟诸侯见
　　释曰衮者卷龙衣也上公亦服之以无升龙为异依谓背之也曲礼曰天子当依而立诸侯北面而见天子曰觐天子当宁而立诸公东面诸侯西面曰朝见贤遍反下见尊同
　　啬夫承命告于天子
　　郑注啬夫葢司空之属也为末摈承命于侯氏下介而上上摈以告于天子【案今注疏本脱于字】天子见公摈者五人见侯伯摈者四人见子男摈者三人皆宗伯为上摈春秋曰啬夫驰
　　释曰此交摈也案司仪诸侯相为宾皆交摈则见天子可知
　　天子曰非他伯父实来予一人嘉之伯父其入予一人将受之
　　郑注言非他者亲之辞嘉之者美之辞也上摈又此而下至啬夫侯氏之下介受之而上上介以告其君君乃许入今文实作寔嘉作贺
　　释曰其入者觐礼不出迎
　　侯氏入门右坐奠圭再拜稽首
　　郑注入门而右【案今注疏本脱而字】执臣道不敢由宾之位也【案之各本讹作客张淳仪礼识误言据周显徳监本改正今从之】卑见尊奠贽而不授【案卑下各本衍者字张淳仪礼识误云释文见侯注云卑见同卑见谓此也中无者字从释文】
　　摈者谒
　　郑注谒犹告也上摈告以天子前辞欲亲受之如宾客也其辞所易者曰伯父其升
　　侯氏坐取圭升致命王受之玉侯氏降阶东北面再拜稽首摈者延之曰升升成拜乃出
　　郑注摈者请之侯氏坐取圭则遂左降拜稽首送玉也从后诏礼曰延延进也
　　释曰阶东西阶之东也侯氏取圭由门左升自西阶致命郊特牲曰觐礼不下堂而见诸侯下堂而见诸侯天子之失礼也由夷王以下
　　四享皆束帛加璧庭实惟国所有
　　郑注四当为三古书作三四或皆积画此篇又多四字字相似由此误也大行人职曰诸侯庿中将币皆三享其礼差又无取于四也初享或用马或用虎豹之皮其次享三牲鱼腊笾豆之实龟也金也丹漆丝纩竹箭也其余无常货此物非一国所能有【案物上今注疏本衍地字】惟国所有【案今注疏本脱圉字】分为三享皆以璧帛致之
　　奉束帛匹马卓上九马随之中庭西上奠币再拜稽首郑注卓读如卓王孙之卓卓犹的也以素的一马以为上书其国名后当识其何产也马必十匹者不敢斥王之乘用成数敬也
　　释曰中庭庭南北之中也凡庭实三分庭一在南此以三享同陈故入庭深设之书康王既尸天子王出在应门之内大保率西方诸侯入应门左毕公率东方诸侯入应门右皆布乘黄朱宾称奉圭兼币曰一二臣卫敢执壤奠皆再拜稽首彼因丧而见与此礼异乘黄朱四黄马朱鬛也出应门其当宁而立与
　　摈者曰予一人将受之
　　郑注亦言王欲亲受之
　　侯氏升致命王抚玉侯氏降自西阶东面授宰币西阶前再拜稽首以马出授人九马随之
　　郑注王不受玉抚之而已轻财也以马出随侯氏出授王人于外也王不使人受马者至于享【案至原本讹作主据今注疏本改正】王之尊益君侯氏之卑益臣
　　释曰币谓束帛加璧也宰大宰也大宰之职大朝觐防同赞玉币享者贡其国所有臣礼也聘礼使人受宾觌之马者不臣人之臣
　　事毕
　　郑注三享讫
　　乃右肉袒于庿门之东乃入门右北面立告听事郑注右肉袒者刑宜施于右也凡以礼事者左袒入更从右者臣益纯也告听事者告王以国所用为罪之事也易曰折其右肱无咎
　　释曰士丧礼主人左袒则虽凶礼亦袒左
　　摈者谒诸天子天子辞于侯氏曰伯父无事归宁乃郑注谒告宁安也乃犹女也
　　释曰书文侯之命曰王曰父义和其归视尔师宁尔
　　侯氏再拜稽首出自屛南适门西【案敖继公云西下脱袭字】遂入门左北面立王劳之再拜稽首摈者延之曰升升成拜降出
　　郑注王辞之不即左者当出隐于屛而袭之也天子外屛劳之劳其道劳也
　　释曰释宫曰屛谓之论语曰君树塞门谓立小墙当门中以自蔽也礼纬曰天子外屛诸侯内屛内屛在路门之内外屛在路门之外臣朝君至而加肃敬故屛有逺近也此出门乃自屛南知天子外屛道劳如字
　　天子赐侯氏以车服迎于外门外再拜
　　郑注赐车者同姓以金路异姓以象路服则衮也鷩也毳也古文曰迎于门外也
　　释曰巾车掌五路玉路以祀金路同姓以封象路异姓以封革路以封四卫木路以封蕃国司服公之服自衮冕而下侯伯鷩冕子男毳冕
　　路先设西上路下四亚之重赐无数在车南
　　郑注路谓车也凡君所乘车曰路路下四谓乘马也亚之次车而东也诗云君子来朝何锡予之虽无予之路车乘马又何予之衮及黼重犹善也所加赐善物多少由恩也春秋曰重锦三十两
　　诸公奉箧服加命书于其上升自西阶东面大史是右郑注言诸公者王同时分命之而使赐侯氏也右读如周公右王之右是右者始随入于升东面乃居其右古文是为氏也
　　侯氏升西面立大史述命
　　郑注读王命书也
　　侯氏降两阶之间北面再拜稽首
</div>
    <div class="pagination">
<a href="仪礼集释_page48.html">上一页</a><span>...</span><a href="仪礼集释_page44.html">44</a><a href="仪礼集释_page45.html">45</a><a href="仪礼集释_page46.html">46</a><a href="仪礼集释_page47.html">47</a><a href="仪礼集释_page48.html">48</a><span class="current-page">49</span><a href="仪礼集释_page50.html">50</a><a href="仪礼集释_page51.html">51</a><a href="仪礼集释_page52.html">52</a><a href="仪礼集释_page53.html">53</a><a href="仪礼集释_page54.html">54</a><span>...</span><a href="仪礼集释_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
