<!DOCTYPE html>
<html>
<head>
    <meta charset="UTF-8">
    <title>周礼集说 - 第 22 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼集说 - 第 22 页/共 23 页</h1>
    <div class="content">　　郑氏曰掌邦国所致货贿
　　朝大夫
　　每国上士二人下士四人府一人史二人庶子八人徒二十人
　　疏曰此王朝之士也以其主都家之国治其事重故名之朝大夫也畿内三等采地地虽有百里五十里二十五里总谓之国若王制云九十三国也云庶子者盖亦主采地之诸子今在府史之下盖官长所自辟除也
　　掌都家之国治日朝以听国事故以告其君长国有政令则令其朝大夫凡都家之治于国者必因其朝大夫然后听之唯大事弗因凡都家之治有不及者则诛其朝大夫在军旅则诛其有司【治直吏反长丁丈反】
　　王氏曰掌都家之国治者谓公卿王子弟之都大夫之家凡有治于国则朝大夫掌之也朝大夫日朝于王以听国之事故以达之于都家之君长　郑氏曰国事故天子之事当施于都家者也告其君长使知而行之也君谓其国君也长其卿大夫也国有政令则令其朝大夫使以告其都家之吏也　王氏曰凡都家之治于国者必因其朝大夫然后听之者以朝大夫掌都家之国治故凡事之小者有治于国皆因朝大夫以达于国也若事之大者则弗因于朝大夫必都家之君长自达之于国也　郑氏曰有亟事欲径达于王者则弗因朝大夫焉　王氏曰都家之治有不及以朝大夫弗达之故则罪在所诛也在军旅则大夫弗预焉都家司马弗达之故也故诛其有司有司谓都司马家司马也先王制朝大夫之官使都家之治因之以逹于国使国之事故因之以告于都家则下之事无不上闻上之政无不下达则自国中至于数百里之逺又安有壅遏蔽塞之患哉　黄氏曰王畿之国天下列国之所望政令事故异乎郊野县鄙之间则不足以同千里之俗而况天下之逺哉先王于是自野至于县都别为三等之采地又于采地九十三国公卿大夫之贤可以君众王子弟可以长贱而公与子弟亲者之于大都卿与子弟疎者之于家邑此朝大夫所以日朝以听国事故以告其君长国有政令则令其朝大夫也令其朝大夫者使之下都家之邑而已凡都家之治有不及者则诛其朝大夫为其弗之告也则都家之治于国者其可不因朝大夫而后达乎都司马家司马备军合卒而有不及者焉则二司马之罪也一内外之法达上下之意谨始于畿内可谓备矣告其君长也则为之朝大夫教其士庶子也则为之都司马君长之治不异乎国政士庶子之学不戾乎国法则上下之治一矣天下之本在国先王所以正其本之道何其尽善哉
　　都则【阙】
　　中士一人下士二人府一人史二人庶子四人徒八十人
　　郑氏曰都则主都家之八则者也　疏曰以八则治都鄙
　　都士【阙】
　　中士二人下士四人府二人史四人胥四人徒四十人家士【阙】
　　亦如之
　　郑氏曰都家之士主治都家吏民之狱讼以告方士者也









　　周礼集説卷九下
<经部,礼类,周礼之属,周礼集说>
　　钦定四库全书
　　周礼集説卷十
　　王人之事镇圭尺有二寸天子守之命圭九寸谓之桓圭公守之命圭七寸谓之信圭侯守之命圭七寸谓之躬圭伯守之天子执冒四寸以朝诸侯天子用全上公用龙侯用瓒伯用将继子男执皮帛天子圭中必四圭尺有二寸以祀天大圭长三尺杼上终葵首天子服之土圭尺有五寸以致日以土地祼圭尺有二寸有瓒以祀庙琬圭九寸而缫以象徳琰圭九寸判规以除慝以易行璧羡度尺好三寸以为度圭璧五寸以祀日月星辰璧琮九寸诸侯以享天子谷圭七寸天子以聘女大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以巡守宗祝以前马大璋亦如之诸侯以聘女瑑圭璋八寸璧琮八寸以覜聘牙璋中璋七寸射二寸厚寸以起军旅以治兵守驵琮五寸宗后以为权大琮十有二寸射四寸厚寸是谓内镇宗后守之驵琮七寸鼻寸有半寸天子以为权两圭五寸有邸以祀地以旅四望瑑琮八寸诸侯以享夫人案十有二寸枣防十有二列诸侯纯九大夫纯五夫人以劳诸侯璋邸射素功以祀山川以致稍饩【信音申龙莫江反瓒才旱反必府结反又音毕邸丁礼反杼直吕反祼古乱反琮才宗反射石亦反衡音横缫音早琰余冉反琬于阮反慝吐得反好呼报反覜吐吊反驵音祖劳力报反】
　　王氏曰徳莫备于天子故镇圭其长尺有二寸备天数也九者阳数之极七者阳数之盛上公九命侯伯七命其礼仪各眡其命之数故其圭有九寸七寸之差　郑氏曰命圭者王所命之圭也朝觐执焉居则守之子执谷璧男执蒲璧不言之者缺耳　林氏曰公侯伯之圭谓之命以其出于王所命也礼出于天子而诸侯受命焉　郑氏曰天子名玉曰冒者言徳能覆葢天下也　陈氏曰诗云下土是冒言覆下也书有上宗奉同瑁其形四方其数四寸所以冒四方也　郑敬仲曰古者天子颁瑞于诸侯而使守之以为寳来朝也必辑而合之以为验故天子之冒圭则邪刻其下诸侯瑞圭则邪锐其首上下相合所以立天下之信也　林氏曰徳不足以冒四方则不足以朝诸侯故执四寸以示其能覆冒四方也天子之玉用全则示其徳纯而不杂故君子贵玉而贱珉　郑氏曰郑司农云全纯色也龙当为尨尨谓杂色也谓全纯玉也龙瓒将皆杂名也【王氏曰将玉石相将则愈杂矣】卑者下尊以轻重为差玉多则重石多则轻公侯四玉一石子男三玉二石【图説云此皆谓祼器也天子全以玉为之上公以玉为龙首侯惟以玉为瓉伯惟以玉为将将柄也】王氏曰继子男执皮帛则书所谓三帛是也大宗伯以禽作六摰言孤执皮帛而司服言孤之服自絺冕而下如子男之服此王之孤也典命言公之孤四命以皮帛眡小国之君此公之孤也典命言诸侯之适子未誓则以皮帛继子男则王之孤公之孤与诸侯之适子未誓者皆执皮帛矣天子圭必中郑氏以必为縪谓以组约其中央以备失队夫天子平旦而栉冠日出而防朝一物不应乱之端也宜兢兢业业以致其谨焉故执此以为戒也　疏曰按聘礼五等诸侯及聘使所执圭璋皆有缫借絇组绚组所以约圭中央恐失队即此中必之类　王氏四四圭尺有二寸备天数也　薛氏曰天子以十二为节于璧四面各瑑出一圭长尺二寸　郑氏曰大圭或谓之珽玉藻曰天子搢珽方正于天下也终葵椎也为椎于其杼上明无所屈也杼閷也　疏曰圭首六寸为椎已下杼之也言大圭者以其长故以大称之以其搢于衣带之间同于衣服故以服言之王氏曰大圭长三尺备三才之义也　刘氏曰人主徳通于三才也　注疏大司徒云夏日至之景尺有五寸谓之地中其景适与土圭等若冬至日景丈有三尺以致日度景至不至也不至则为非地中　薛氏曰祼圭有瓉瓉如槃大五升口径二寸其柄用圭圭长尺有二寸有流前注凡流皆为龙口唯宗庙有祼　王氏曰琬圭以象徳文事也故言缫除慝易行义事也故言判规凡圭剡上寸半琰圭剡半以上半其圜而剡之故云判规其长皆九寸以九者阳数之极而能变者也以象徳则欲其变而日新以除慝易行则欲其变而后新也肉倍好谓之璧羡径也好璧孔也好三寸肉六寸也则璧之圆凡径九寸也今亏其旁一寸而廷之以盈尺其广八寸其长尺矣自此积之则为仞为寻为常皆自是生焉其数可至于无穷矣夫度在礼则起于璧羡在乐则起黄钟之长先王以为度之不存则礼乐之文熄故作此使天下有考焉圭璧之长五寸致天数也故以祀日月星辰小行人合六币璧以帛琮以锦葢侯伯享礼也璧礼天之玉故以享天子琮礼地之玉故以享后于此言享天子而不言享后者以诸侯来享以天子为主故也必九寸以九为阳数之极也谷圭以谷不失性生生而不穷故天子以加征于束帛以聘女天子巡守有事山川则用璋瓒以灌焉于大山川用大璋加文饰也于中山川用中璋杀文饰也于小山川用边璋特饰其边也大璋中璋九寸边璋七寸以山川有小大之差也半圭曰璋以璋为柄以勺承流射以贯勺射如射之贯其头剡出者也以象山川之通气三璋之勺形如圭瓒以黄金为之而其外以青金饰阻固之义也又以朱饰其中焉　郑氏曰鼻寸龙头鼻也衡勺径也其祈沈以马宗祝亦执勺以先之礼王过大山川则祝用事焉将有事于四海山川则校人饰黄驹　林氏曰宗主礼者祝通神者　郑氏曰大璋亦如之以上大璋之文饰之亦如边璋七寸射四寸牙璋中璋皆有鉏牙之饰于琰侧先言牙璋有文饰也王氏曰典瑞言牙璋以起军旅以治兵守而不言
　　中璋则中璋特牙璋之次者也军旅兵守事有小大故有牙璋中璋之异以琮为权以组系之则谓之组琮权以等轻重先王惧其制之不存则天下后世无所考焉故天子与宗后皆有组琮以为权也后则五寸天子则七寸隆杀之辨也　郑司农云权以为称锤以起量　王氏曰鼻寸以为权故有鼻也则宗后可知矣大琮后以为所守之玉所以守内治也内镇犹王之有镇圭尺有二寸与镇圭同琮方以象地故后守之四圭尺有二寸以象天数之全也两圭五寸以祀地以象土数之生也祀地之玉以琮故诸侯享于所自相聘君之夫人亦必用之必瑑之则以别于礼神之玉也案几属以玉饰之人之所按而安者也夫人佐后以致内治王于賔客致酒后致饮而夫人亦致饮王于賔客有膳与飨食之礼而夫人亦致之故王劳賔客而夫人亦劳诸侯案之所陈则有枣与防诸侯九列大夫五列则十有二列者用于二王之后也　郑氏曰邸射剡而出也素功无瑑饰也致稍饩造賔客纳廪食也
　　楖人【阙　楖庄宻反或作栉】
　　雕人【阙】
　　磬氏为磬倨句一矩有半其博为一股为二鼔为三参分其股博去一以为鼓博参分其鼓博以其一为之厚已上则摩其旁已下则摩其耑【倨音据句音钩去起吕反上时掌反耑音端】王氏曰诗云依我磬声则磬者八音之所主也葢乐器之中磬声为最清众乐依之以为准先王用磬以其音于乐声中最为难谐防称舜功徳之敏其言击石拊石则有至于再也然则为磬者其可苟乎此磬氏之职所以立也　俞氏曰古者制磬形垂下以象天倾西北屈而下覆之意倨句一矩有半郑云上曲者为句下直者为倨句即股也倨即鼓也股在上广而短股在下狭而长以长掩短则鼓长于股者半矩是倨得一矩有半也以广掩狭则股广于鼓者亦半矩是句亦得一矩有半也　窦氏曰黄钟磬前长三律二尺七寸后长二律一尺八寸其博为一股广一律也广九寸股为二股长二律也长一尺八寸谓磬之上大而短者鼓为三其下所当击之处长三律也二尺七寸谓磬之下小而长者三分其股博去一以为鼓博股博九寸三分去一则鼓博六寸矣参分其鼓博以其一为之厚鼔博六寸三分得一则股与鼔同厚二寸矣　王氏曰已上声太清也摩其旁使薄而广则其声浊也已下声太浊也摩其端使短而厚则其声清也则其用之以作乐众声孰不依之而为准乎然则八音克谐无相夺伦其来有自矣　林三山曰凡乐器太厚则声浊薄则声清已上过于厚者也太厚则其声石故摩其旁使薄焉已下过于薄者也太薄则其声播故摩其端使短焉
　　矢人为矢鍭矢参分茀矢参分一在前二在后兵矢田矢五分二在前三在后杀矢七分三在前四在后参分其长而杀其一五分其长而羽其一以其笴厚为之羽深水之以辨其阴阳夹其阴阳以设其比夹其比以设其羽参分其羽以设其刃则虽有疾风亦弗之能惮矣刃长寸围寸铤十之重三垸前弱则俛后弱则翔中弱则纡中强则羽丰则迟羽杀则趮是故夹而摇之以眡其丰杀之节也挠之以眡其鸿杀之称也凡相笴欲生而抟同抟欲重同重节欲疏同疏欲防【鍭音侯茀音拂杀其一色界反笴古老反比毘志反趮音躁相息亮反抟徒九反】
　　郑氏曰司弓矢职茀矢当为杀杀当为茀参订之而平者前有铁重也兵矢谓枉矢絜矢此二矢亦可以田田矢矰矢也其铁差小茀矢之铁又差小　俞氏曰此以物称笴订平矢物前重后轻各有分数也【若今人以指儛卫停其轻重也】　郑氏曰参分其长而杀其一矢槀长三尺杀前一尺今趣镞也五分其长而羽其一羽者六寸也　王氏曰以笴厚为之羽深笴矢干也所以量其力之所受水之以辨其阴阳阴重而阳轻浮之于水以浮沈辨之也夹其阴阳以设其比比者箭括抵处夹之便轻重均也然后夹其比以设羽焉三分其羽以设其刃则刃居羽三分之一其长二寸矢之制如此可谓尽善用之以射则行径直而疾风不能惊矣　郑氏曰刃长寸当为二寸铤一尺　王氏曰刃长寸围寸铤十之其文已见于冶氏葢杀矢之刃铤如此宜从冶氏为正夫矢之干其强弱欲适中矢之羽其丰杀欲适节前弱则矢行而低后弱则矢行而旋中弱则矢行而曲中强则矢行而起此强弱之失中者也羽太多则矢重其行必失于缓羽太少则矢轻其行必失于急此丰杀之失节也欲眡其丰杀之节宜以指夹矢而摇之以酌其轻重欲眡其鸿杀之称宜以指挠其干而曲之以审其强弱鸿即上文强也凡相笴者为矢虽出于工之巧而材苟不美虽工亦不能易其质而为良所谓妢胡之笴者亦以其材美故也以眡而审之欲生而抟者视其体之圆也同抟则又欲其材之实故欲重同重则又欲其节之疏以节宻则轻重不等也同疏则又欲其缜栗而坚【郑司农云欲如防之色也】
　　陶人为甗实一鬴厚半寸唇寸盆实二鬴厚半寸唇寸甑实二鬴厚半寸唇寸七穿鬲实五觳厚半寸唇寸庾实二觳厚半寸唇寸【甗鱼辇反鬴音辅鬲实音厯觳音斛】
　　王氏曰甗盆鬲庾皆烧土为之上古之时世质民淳所用者瓦器而已后世虽易之以金木而其文大备于周先王不忘其本故有陶人甄土以为器焉甗甑用之以烝者也甗无底甑也甑有底而七穿祈以通火气而熟物七者火之成数也盆用之以盛者也郑氏曰量六十四升曰鬴　王氏曰鬲用以烹者也所以通水火之气也十六斗曰庾先儒以为请益与之庾之庾用之以量者也　郑氏曰觳受斗二升豆实三而成斛是已
　　瓬人为簋实一觳崇尺厚半寸唇寸豆实三而成觳崇尺凡陶瓬之事髻垦薜暴不入市器中豆中县崇四尺方四寸【髻音故垦苦狠反薜卜革反暴蒲到反中丁仲反防市专反县音】
　　王氏曰簋盛黍稷器也　郑氏曰豆实四升【王氏曰豆实一斗豆实三而成觳则斛实三斗矣】　王氏曰此所谓瓦豆也　万氏曰尔雅曰木豆谓之豆竹豆谓之笾瓦豆谓之豋礼曰器用陶匏象天地之性也夫宗庙簠簋之器以木为之今此瓬人为簋则祭天地所用者　注疏簋豆有用木者有用瓦者用瓦为之所谓祭祀陶匏之器崇高也　王氏曰凡陶瓬之事谓陶人瓬人所作之器髻垦薜暴皆刚柔失节而不和者也髻谓器不正欹邪者垦顿伤也薜破裂也暴坟起也王制曰用器不中度则不粥于市此之谓欤器中防谓为之度以拟度端其器也豆中县为之绳以正豆柄也防崇四尺则以正其高使不过此也方四寸则以正其厚使不过此也
　　梓人为笋虡天下之大兽五脂者膏者臝者羽者鳞者宗庙之事脂者膏者以为牲臝者羽者鳞者以为笋虡外骨内骨却行仄行连行纡行以脰鸣者以注鸣者以旁鸣者以翼鸣者以股鸣者以胸鸣者谓之小虫之属以为雕琢厚唇弇口出目短耳大胸燿后大体短脰若是者谓之臝属恒有力而不能走其声大而宏有力而不能走则于任重宜大声而宏则于钟宜若是者以为钟虡是故击其所县而由其虡鸣鋭喙决吻数目顅脰小体骞腹若是者谓之羽属恒无力而轻其声清阳而逺闻无力而轻则于任轻宜其声清阳而逺闻于磬宜若是者以为磬虡故击其所县而由其虡鸣小首而长抟身而鸿若是者谓之鳞属以为笋【笋息允反虡音巨臝力果反却羌畧反反音侧纡乙俱反脰音豆注之树反又陟又反弇于检反燿所教反又羊肖反喙况废反吻无愤反数音促顅苦顔反又古悭反徒丸反】
　　王氏曰梓材之美可以为礼乐之器故工能治材以为器者谓之梓人诗曰虡业维枞葢虡植于两旁而笋横其中以县乐器焉　郑氏曰横者笋植者虡脂牛羊属膏豕属羽鸟属臝虎属貔属鳞龙蛇属脂者膏者以为牲致美味也臝者羽者鳞者以为笋虡贵野声也外骨属内骨鼈属却行螾衍属仄行蟹属连行鱼属纡行蛇属脰鸣鼃黾属注鸣精列属旁鸣蝉属翼鸣发皇属股鸣斯螽动股属胸鸣荣原属刻画祭器博庶物也　郑敬仲曰雕琢工之至细者也故以小虫之属　疏曰燿颀小也凡猛兽有力者皆前麄后细故大胸燿后　郑氏曰吻口腃也顅长脰貌由皆谓若也　郑敬仲曰凡虡之所刻物形皆于其下以载之故有任重任轻之异笋之形欲圜故用鳞属小首而长抟身而鸿乃以为笋　王氏曰先王之徳足以动动物虽庶物之防皆取之以为雕琢之文则乐之一作葢万物无不均被之矣且古之为乐器者笙管之属其音象鸟鼓镛之属其声象兽非特其声也其形制亦然敔为伏虎亦是意也又况笋虡所以垂钟磬者哉则击其钟磬而顾其形焉不由其虡鸣乎
　　凡攫閷援簭之类必深其爪出其目作其鳞之而深其爪出其目作其鳞之而则于眡必拨尔而怒苟拨尔而如则于任重宜且其匪色必以鸣矣爪不深目不出鳞之而不作则必穨尔如委矣苟穨尔如委则加任焉则必如将废措其匪色必似不鸣矣【攫俱反閷色界反援音袁簭音筮故书拨作废匪作飞郑司农云废读为拨飞读作匪拨蒲末反匪芳鬼反穨如字又汤过反措七故反】王氏曰攫言其体之动解閷言其牙之纤利援言其有所攀取簭言其有所齧食皆谓笋虡所象之兽也必深其爪则其爪长而曲必出其目则其目露而瞪之而颊也必作其鳞之而其势起而直如此则其于眡也若拨动其体而怒焉虽任大钟其力之勇敢足以胜之而不为重且其匪然之色者于采色之间击其钟而似由其兽之鸣矣苟爪不深目不出鳞之而不作则其穨然如委伏之地加之以任若柔弱而不胜虽有匪然之采色又岂能似由其虡之鸣哉　郑氏曰措犹顿也
　　梓人为饮器勺一升爵一升觚三升献以爵而酬以觚一献而三酬则一豆矣食一豆肉饮一豆酒中人之食也凡试梓饮器乡衡而实不尽梓师罪之【勺上灼反觚当为觯之是反豆当为斗一豆酒亦当为斗多口反乡许亮反】
　　王氏曰梓人为笋虡为乐器也为饮器为礼器也三山林氏曰饮器之设所以为酒具亦所以为酒戒勺容一升爵容一升而觚容三升此所谓为酒具勺实于爵酌以取中爵资于尊盛以防满若夫谓之觚则交物无节乃为孤而已此之谓为酒戒也　陈氏曰仪礼加勺于尊有疏勺有龙勺有蒲勺焉　薛氏曰爵刻木为之漆其中形如玉爵焉二升曰觚三升曰觯康成改觚为觯理或然也　王氏曰饮酒之礼主有献賔有酢而主又酬之酬所以致主人之厚意也献以爵则一升矣酬以觚则三升矣一献而三酬则十升矣故为一豆为礼而至于酬礼极而不可有加则不可以无节用觚者言交物无节而其穷为孤亦所以为酒戒　陈氏曰乡饮乡射言献以爵而酬以觯仪礼亦云献以爵酬以觯　王氏曰先王于饮食虽所以养气充体然亦欲其有节而不可过故以中人为制而已试梓者试以为器之效也衡平也谓平爵向口而酒或不尽则梓人为器之不善也故其长得以罪之梓师梓人之长也
　　梓人为侯广与崇方参分其广而鹄居一焉上两个与其身三下两个半之上纲与下纲出舌寻縜寸焉张皮侯而栖鹄则春以功张五采之侯则逺国属张兽侯则王以息燕祭侯之礼以酒脯醢其辞曰惟若宁侯毋或若女不宁侯不属于王所故抗而射女强饮强食诒女曽孙诸侯百福【鹄古笃反两个读为干古旦反栖音西縜于贫反或尤粉反女音汝强其丈反】郑氏曰崇高也方犹等也高广等谓侯中也天子射礼以九为节侯道九十弓弓二寸以为侯中高广等则百子侯中丈八尺诸侯于国亦然　王氏曰鹄栖侯中以为的者也鹄之为物逺举而难中射以及逺中难为善中则告胜焉故的谓之鹄鹄以皮为之各如其侯居侯中三分之一天子之侯中广丈八尺则鹄凡六尺矣　郑氏曰唯大射以皮饰侯大射者将祭之射也其余有賔射燕射　窦氏曰上介最上幅下界最下幅也　郑氏曰上介下介皆谓舌也　窦氏曰身躬也上躬上接上介下接中下躬上接中下接下介　郑氏曰乡射礼曰倍中以为躬倍躬以为左右舌下舌半上舌个或谓之舌者取其出而左右也其制身夹中个夹身在上下各一幅用布为之九节之侯躬倍中上下各三丈六尺矣上个七丈二尺下个五丈四尺矣　陈氏曰躬三丈六尺上两个左右各出丈八尺倍于躬上两个居二分身居一分所谓与其身三也然则上个长七丈二尺下两个半于上两个之所出左右各出九尺然则下两总长五丈四尺　疏曰此侯是九十弓侯侯中丈八尺则九幅布布长丈八尺九幅九丈幅有八尺为七丈二尺添前为十六丈二尺上下躬各三丈六尺即上下共为七丈二尺其上个七丈二尺下个五丈五尺添前总用布三十六丈也　郑氏曰凡侯之制皆上广而下狭葢取象于人也张臂八尺张足六尺是取象率焉注疏纲以系侯于植者植则植于两旁邪竖之上
　　下皆又出舌一寻者亦人张手之节纲连绳也縜又所以笼纲者　窦氏曰九十七十五十弓之侯丈尺广狭不同縜纽笼系宜异且大侯上舌七丈二尺上端共使四纽余有八纽布在七丈二尺之间每九尺一纽共十二纽则侯之缓纵上下不停然亦依侯大小为数取称也　王氏曰射之制有三有大射賔射燕射张皮侯则饰鹄以皮缀于侯中央用之以大射司裘所谓王大射则共虎侯熊侯豹侯诸侯则共熊侯豹侯卿大夫则共麋侯皆设其鹄也方其大射张皮侯而择士助祭取其有中的之功而用之葢诸侯而春而贡士射中多则与于祭则其君为有功而益以地射中少则不得与于祭则其君为有罚而削以地诗云大侯既抗弓矢斯张射夫既同献尔发功是也五采侯则缋以采色用之以賔射即射人所谓王以六耦射三侯九节五正以五采饰正是也五采之侯则賔射之礼所以待诸侯之朝觐五采所以象文徳也夫逺人不服修文徳以来之所以言逺国属也兽侯则防以兽用之以燕射即乡射记所谓天子熊侯白质诸侯麋侯赤质大夫布侯画以虎豹士布侯画以鹿豕是矣必画为此象者言能为民除害天下之害既去然后可以休息而安燕故王以燕息也侯而祭之者神无乎而不在而圣人无所不用其至也然祭用其至则以诚为主以少为贵而不贵多品故以酒醢脯而已而无牲焉夫侯受内扞外有诸侯之象故祭侯之辞曰惟若宁侯而以使之为诸侯者安也乃若不安其为诸侯不属乎王所则必抗而射女司马九伐正邦国是已　疏曰祭侯之辞举有功以劝示又举有罪以惩之故两言之　王氏曰夫外诸侯嗣则继世以象贤若安其为诸侯则与国咸休永世无穷其福之诒于子孙者可胜计哉
　　庐人为庐器戈柲六尺有六寸殳长寻有四尺车防常酋矛常有四尺夷矛三寻凡兵无过三其身过三其身弗能用也而无已又以害人故攻国之兵欲短守国之兵欲长攻国之人众行地逺食饮饥且涉山林之阻是故兵欲短守国之人寡食饮饱行地不逺且不涉山林之阻是故兵欲长【柲音秘殳音殊酋在由反】
　　陈氏曰戈防皆刺兵也戈二刃防三刃殳击兵也如【缺】而无刃矛勾兵也上锐而旁勾酋矛夷矛特因长短而取名尔矛用以勾则宜长于防然后有及故酋矛长二丈夷矛长二丈四尺酋言就也近而就之也以夷矛于长为主而就之故曰酋矛夷言伤也以夷矛极长勾则有及而伤物为易故曰夷矛此矛之辨也　郑氏曰人长八尺与寻齐进退之度三寻用兵力之极也不徒止又害人欲短欲长者言罢羸宜短兵壮健宜长兵
　　凡兵句兵欲无弹刺兵欲无蜎是故句兵椑刺兵抟兵同强举围欲细细则校刺兵同强举围欲重重欲傅人傅人则密是故侵之凡为殳五分其长以其一为之被而围之参分其围去一以为晋围五分其晋围去一以为首围凡为酋矛参分其长二在前一在后而围之五分其围去一以为晋围参分其晋围去一以为刺围凡试庐事置而摇之以眡其蜎也炙诸墙以眡其挠之均也横而摇之以眡其劲也六建既备车不反覆谓之国工【句音钩刺上赐反弹徒旦反蜎于全反椑薄兮反抟徒丸反校右饱反傅音附去起吕反炙音救】王氏曰矛以句则引之而使来故其柲欲无弹弹谓如弹九失于太圜也戈防以刺则中之使深故其柲欲无蜎蜎谓如蜎虫体弱而挠也惟其无弹故勾兵椑椑谓隋圜侧方而去楞也惟其无蜎故刺兵抟抟谓圆也　贾氏曰兵谓殳所以击打人也同强谓本末及中央皆句坚劲也　王氏曰举围欲细兵手所操者圆细则有力而其用疾刺兵手所操者欲重以之刺人则傅着而易入密审正也　郑氏曰侵之能敌也　注疏人手操细以击则疾操重以刺则正欲见句兵手执处欲细细则手执之牢也刺兵手执处欲得麄而劲则手穏也　疏曰被把中也殳长丈二尺五分取一得二尺四寸为把处而围之晋谓柲下铜鐏所以拟捷地竖之得被围五分之四首围在上头得晋围五分之四宜稍细之　薛氏曰必细其上者以殳之上人所举而提之所谓举围欲细也王氏曰酋矛常有四尺三分其长二在前一在后而围之谓手所操执之处也晋围亦其下鐏也刺围其上接刃处也　郑氏曰夷矛如酋矛　王氏曰凡试庐人之事植之地中摇之以手以审其体弱而挠也拄之两墙之间以审其本末之均也又横执而摇之以审其材之坚强也　俞氏曰车之六建夷矛建于酋矛之前酋矛建于防之前防建于殳之前殳建于戈与人之前也　王氏曰五兵与人既备建于车不反覆则五兵轻重趣于匀故也非国工何以及此
　　匠人建国水地以县置以县眡以景为规识日出之景与日入之景昼参诸日中之景夜考之极星以正朝夕【县音思列反古文臬】
　　王氏曰先王建国必先于辨方正位是以匠人置眡景必正地中以天地之所合四时之所交风雨之所防阴阳之所和于是乎建王国也然其置必先水地以县使所植之臬必平而直然后可以正日景也水莫动则平可因之以望高下之势绳垂之而坠可用之而正曲直之形　疏曰欲置国城先当以水平地于四角立四柱于四柱畔县绳以正柱以水望其高下即知地之高下然后平高就下地乃平也王氏曰以绳取其直又以水取其平然后于所平之地置臬也尔雅曰在地者谓之臬所谓则臬也于所平地之中央立八尺之表以县正之以眡日景将以正四方也　陈氏曰立表以眡日出入之景可正东西而已又为防以度两交之间以求其南北则四方正矣犹以为未也　王氏曰于昼漏半又参诸日中之景夜又考之极星以北辰所居者天之中故也疏曰前已正东西南北恐其不审犹更以此二者
　　以正南北言朝夕即东西也南北正则东西亦正故兼言之【王氏曰昼参诸日中之景所以正其朝也夜考之极星所以正其夕也】　王氏曰书曰自服于土中又曰其自时配皇天则洛邑非特地之中亦天之中矣唯其宅天地之中以立而民亦于是取中矣此所以惟王建国以为民极也
　　匠人营国方九里旁三门国中九经九纬经涂九軓左祖右社面朝后市市朝一夫【涂音涂】
　　王氏曰匠人既曰建国又曰营国诗序言卫文公始建城市而营宫室葢作而立之谓之建言其始也周围而治之以丈尺其大小谓之营言其终也　陈氏曰匠人营国方九里此王城之制也然井田之制城中之宅率家二亩半而纳稼之后上入执宫功则至冬皆入保城中六乡之民七万五千家又士工商在焉则九里之城固不能容考工记所言乃王之中城欤春秋书城中城説者以为内城内城之外又有郭孟子曰三里之城七里之郭而郭数加多于城则王城之郭又不特九里矣　薛氏曰四旁各三门凡十二门所以通十二子也　郑氏曰国中城内也经纬谓涂也经纬之涂皆九轨九轨积七十二尺　疏曰南北之道为经东西之道为纬王门面有三门门有三涂男子由左女子由右车从中央　薛氏曰言经涂九軓则纬涂可知　注曰左右前后处王宫处中言之王宫当中经之涂　王氏曰左人道之所尚右地道之所尊言祖则宗可知言社则稷可知朝者义之所在于朝言面则知市之在所背于市在后则知朝之在所先朝者官吏之所防市者商贾之所聚必一夫百亩之地然后足以容之
　　夏后氏世室堂脩二七广四脩一五室三四步四三尺九阶四旁两夹窻白盛门堂三之二室三之一殷人重屋堂脩七寻堂崇三尺四阿重屋周人明堂度九尺之筵东西九筵南北七筵堂崇一筵五室凡室二筵【重宜龙反度待洛反或直路反下文同】
　　王氏曰有世室有重屋有明堂夏曰世室商曰重屋周曰明堂各举其一而言之月令中央宫居太庙太室则世室是太庙太室也记曰鲁公之庙文世室也武公之庙武世室也则世室为宗庙可知矣春秋书世室屋坏书不恭也公羊传曰周公称太庙鲁公称世室羣公称宫重屋谓王居正堂之路寝也明堂谓王者明政教以接人之堂也或举宗庙或举王寝或举明堂互言之以明其制同也以夏后氏承尧舜之后始继世而有天下此宗庙所以谓之世室也君子将营屋室宗庙为先故夏后氏以世室为始以事神为尚也孔子言禹菲饮食而致孝乎鬼神恶衣服而致美乎黻冕是已王之制始于夏而未备故以事神为尚而所以自安其身者为略焉故言世室而已至商则制稍备非特事神而已所自安其身者亦备其制焉故于商言重屋经云商人尚梓梓人为礼乐之器惟以重屋为尚则藩饰于礼乐之器不可废也至周法度之文为大备其盛不可复加焉故其布政教之堂谓之明堂月令于夏言天子之居明堂以夏为万物相见之时而王者向明而治俯以接人者于是乎在三代之所尚不同此其文质之辨也然而堂之制虽或脩广高下之数异而其大槩则未始有殊故夏言世室非无重屋明堂也商言重屋非无世室明堂也举其一以互相明三者之制本同也　薛氏曰古者于堂上为五室所以象五行也木室在于东北火室于东南金室于西南水室于西北土室于中央堂有九阶南面三阶余三面各二阶也四户八牕牕所以助户为明每户两夹牕也皆以蜃灰垩饰之所谓白盛也总五室计之则二十户四十牕也于室之四阿皆为重檐屋之四注皆重也此三代之所同然夏后氏度以步堂脩二七脩言南北之深也其深十四步其广益以四分脩之一则堂广十七步半五室其室三四步言其深也四三尺言其广也四室其深皆三步其广则益之以三尺中央一室深四步其广益之以四尺也然门侧之堂居正堂三分之二故东西之广则有十一步四尺南北之脩则有九步二尺门堂之上所作之室居正室三分之一故广九尺三分尺之一脩一步二尺此据中央土室而推之也殷人度以寻以八尺为度故堂脩七寻计五丈六尺堂崇三尺周人度以筵则以九尺为度故东西九筵则其广凡八丈一尺南北七筵则其脩凡六丈三尺堂崇一筵则其高凡九尺矣　郑氏曰周五室直言凡室二筵不言广深之异或室皆方二筵与夏异制欤
　　室中度以几堂上度以筵宫中度以寻野度以步涂度以轨庙门容大扃七个闱门容小扃参个路门不容乗车之五个应门二彻参个内有九室九嫔居之外有九室九卿朝焉九分其国以为九分九卿治之【扃古荧反个古贺反闱音违】
　　郑氏曰周文者各因物宜为之数室中举谓四壁之内　王氏曰度所以度长短者也几筵寻步轨五者其数虽殊而用之以度长短其度则一而已然之所用亦各因物之所宜而非苟为异也隠几而坐者宜于室故室中度以几肆筵为礼者宜于堂故堂上度以筵身屈于此者宫也伸臂而度之为宜故于宫中度以寻外而起亩于步者野也以步而度之为宜故野度以步涂车由中以行故涂度以轨寻也步也取诸身而度之者也几也筵也轨也取诸物而度之者也　郑氏曰庙中之门曰闱大扃牛鼎之扃长三尺每扃为一个七个二丈一尺小扃膷鼎之扃长二尺参个六尺也　陈氏曰扃以举鼎者也　王氏曰大扃小扃皆庙中所用故用之以为庙门闱门广狭之数也　郑氏曰路门大寝之门乗车广六尺六寸五个三丈三尺言不容者是两门乃容之则此门半之丈六尺六寸正门谓之应门谓朝门也二彻之内八尺三个二丈四尺也　王氏曰夫长短之数广狭之量各因物宜而为之数凡以便人而已故引而伸之虽十百千万可以其数推而知之矣此先王之法神而化之使民宜之者也　郑氏曰内路寝之里也外路门之外也九室如今朝堂诸曹治事处　王氏曰九嫔上佐夫人以赞后而下则帅世妇女御九卿上佐三公以佐天子而下则帅大夫元士　陈氏曰内九室在后宫　郑氏曰九分其国分国之职也三孤佐三公论道六卿治六官之属　王氏曰书曰三孤贰公化寅亮天地又曰六卿各帅其属以倡九牧阜成兆民葢分而言之则三孤六卿合而言之则同谓之九卿而已孤而谓之卿者以典命攷之王之三公八命其卿六命则孤葢与卿同为六命矣故外朝之法则孤卿之位同于九棘司士之摈则同于特揖孤与卿名虽异而实则同合而言之谓之卿奚不可哉
　　王宫门阿之制五雉宫隅之制七雉城隅之制九雉经涂九轨环涂七轨野涂五轨门阿之制以为都城之制宫隅之制以为诸侯之城制环涂以为诸侯经涂野涂以为都经涂
　　郑氏曰阿栋也宫隅城隅城角浮思也雉长三丈高一丈度高以高度广以广　王氏曰门阿长十五丈高五丈宫隅长二十一丈高七丈城隅长二十七丈高九丈矣城隅高于宫隅宫隅高于门阿内外高下之制异也国中曰经涂绕城曰环涂郊外曰野涂辙广曰轨轨广八尺经涂所由者众故九轨环涂所由者少故七轨野涂所由者又少故五轨此内外广狭之制异也都城王子弟公卿所封其制以王宫门阿为之则无过五雉此诸侯为杀也诸侯之城制以宫隅为之则无过七雉此天子为杀也　陈氏曰都城近也故其制卑而屈诸侯逺也故其制崇而伸　王氏曰邦国之经涂以七轨为度王子弟公卿采邑之经涂以五轨为度夫降杀之两礼之节也故诸侯之制下于天子都城之制下于诸侯然诸侯之有功徳者乃所以入为卿士而其礼反下于诸侯何也大抵近君则其势屈逺君则其势伸都于王宫为近安得不屈礼以下于诸侯乎观其采地不谓之国而谓之都其君不谓之监而谓之长其命也以耦不以竒其治也以则不以典其传也以禄不以嗣则其城涂之制可知矣
　　匠人为沟洫耜广五寸二耜为耦一耦之伐广尺深尺谓之田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍专达于川各载其名【古犬反仞音刃浍古外反】
　　郑氏曰此官主通利田间之水道也　疏曰耜谓耒头金金广五寸二人各执一耜若长沮桀溺耦而耕此两人耕为耦共一尺一尺深者谓之上高土谓之伐伐发也以发土于上故名伐也　郑氏曰夫间小沟谓之遂一夫之所田百亩方百步　薛氏曰小司徒九夫为井匠人亦九夫为井井间有沟自井地言之也遂人十夫有沟兼沟涂言之也然遂人百夫有洫而匠人十里为成成间有洫则九百夫之地遂人千夫有浍而匠人百里为同同间有浍则九千夫之地其不同何耶成间有洫非一成之地包以一洫而已谓其间有洫也同间有浍非一同之地包以一浍而已谓其间有浍也成与同地之广者也洫与浍沟之大者也于成举洫于同举浍亦其大畧云耳遂入沟沟入洫洫入浍浍入川周世井田之法实公行于天下内外逺近之沟洫固无异制则遂人匠人之所掌其制一也　陈氏曰遂人言五沟之制而始于遂匠人言五沟之制而始于非沟也乃播种之地而已一亩三一夫三百从则遂横遂横则沟从由沟而达洫由洫以达浍其从横亦如之天下之地势西北高而东南下故古者或东其亩或南其亩亩之所向沟涂随之则东南其亩者亦其大致然也不必就如此郑氏以南亩图之遂从沟横洫从遂横九浍而川周其外然川之所流者当适地势非于万夫之地必有大川围而匝焉颖达疏诗谓郑氏所言特设法云耳其説是也説者又以沟浍为通水而设然沟洫之于田野可决而决则无水溢之患可塞而塞则无旱干之忧以时决塞则沟洫岂特通水而已哉　郑氏曰各载其名识所从出也　薛氏曰井田沟洫之制尚矣周官小司徒经土地而井牧其田野自井至都以任地事遂人凡治野自遂至路以达于畿匠人为沟洫自至浍以达于川郑康成以小司徒有邑甸县都之别而其名与采邑同匠人有遂沟洫浍之别而多寡与遂人异故言采地制井田乡遂公邑制沟洫又谓乡遂公邑之吏或从民以公使不得恤其私诸侯专国之政或恣为贪暴税民无艺故畿内用夏贡法邦国用商助法贾公彦之徒遂以载师自国中园防以至甸稍县都皆无过十二是乡遂及四等公邑皆用贡而无助以明乡遂为沟洫而已然先王之为井田也使所饮同井所食同田所居同廛所服同事出入相友守望相助疾病相扶持乡遂六军之所寓岂可受之田而不为井法乎大田之诗言曽孙来止而歌雨我公田遂及我私噫噫之诗言春夏祈谷于上帝而歌骏发尔私终三十里亦服尔耕十千维耦周官遂人言兴锄旅师有锄栗此乡遂井田之事郑氏以乡遂无井田而又以遂人之法释诗以一井之法释旅师是自戾也孟子曰乡田同井请野九一而助则乡遂之为井田可知
　　凡天下之地执两山之间必有川焉大川之上必有涂焉凡沟逆地阞谓之不行水属不理孙谓之不行梢沟三十里而广倍凡行奠水磬折以参伍欲为渊则句于矩凡沟必因水埶防必因地埶善沟者水潄之善防者水淫之凡为防广与崇方其閷参分去一大防外閷凡沟防必一日先深之以为式里为式然后可以傅众力凡任索约大汲其版谓之无任葺屋参分瓦屋四分囷窌仓城逆墙六分堂涂十有二分窦其崇三尺墙厚三尺崇三之【阞音勒属之树反孙音逊梢之交反奠音亭潄色救反閷色界反去起吕反傅音附葺七入反囷丘贫反窌古孝反窦音豆】
　　王氏曰此川因地埶之自然而非人为也葢有山斯有川有川斯有涂川积两山之水涂通往来而依川为之　陈氏曰涂所以防水则因地埶而防之也王氏曰凡沟逆地阞谓不依地脉也先儒读属为注水注不理孙地理之不顺也不因地脉不顺地理不因水性导而下之此水所以皆不行【水属属沟洫也】　陈氏曰构沟沟末也自沟末言之谓之梢沟自田端言之谓之田首沟逺而不倍则不足以容水水行而不磬折不足以杀其势　王氏曰奠读为停凡行停水沟形当如磬直行三折行五而曲其势是以水流湍激疾而不壅也凡水之势流之斯为川止之斯为渊欲其积而为渊则必句曲其矩方之势则水流回缓斯积而成渊矣　疏曰当句曲于矩使水势倒向上句曲尺则为回涹自然深为渊验于今皆然　王氏曰沟所以导水不因水势则其流易壅防所以止水不因地埶则其土易坏故为沟者必因水势之曲直则其流斯无壅矣为防者必因地势之高下则其土斯无坏矣善为沟者水必潄齧之而无所壅以其因水势故也善为防者水必淫泆之而无所决以其因地势故也凡为防其径与高等其上三分除一薄之也大防于三分除一之外又薄其上而厚其下也大抵防之基贵乎厚基厚则其势固水虽淫之而不坏矣疏曰将欲造沟及防先以一日之所作尺数所谓
　　程人功也言深者深浅尺数　王氏曰但从一里之为式则众力可以着而用之以寡可以准多小可以校大故也　郑氏曰诗云其绳则直缩版以载又曰约之阁阁防之槖槖约缩也汲引也筑防若墙者以绳约其版约以绳而大引之言扳桡也则其鼔土不坚矣故曰无任　王氏曰用茅草以覆屋谓之葺用陶器以覆屋谓之瓦葺屋宜峻于瓦屋以防雨焉则葺屋不如瓦屋之坚宻故也三分谓三分之中取其一分之峻若丈有三尺而三分之则取四尺以为峻也四分谓于四分之中取其一分之峻若丈有二尺而四分之则取三尺以为峻也囷窌仓皆所以积谷圜者曰囷方者曰仓穿地曰窌城则在郭内以为扞蔽者也郑氏谓逆犹却也筑此四者六分其高却一分以为閷者也　疏曰假令高丈二尺下厚四尺则于上去二尺为閷上惟二尺其窌虽入地口宜寛则牢固　注疏尔雅曰堂涂谓之陈今之塼道也假令两旁上下尺二寸则取二寸于中央为峻峻者取水两向流去故也宫中水道谓之窦所谓荜门圭窦王氏曰必崇三尺所以防壅塞也墙基广三尺则
　　高九尺不高九尺则不足以为防不厚三尺则不足以为久其他皆以是为率
　　车人之事半矩谓之宣一宣有半谓之欘一欘有半谓之柯一柯有半谓之磬折【柯古阿反欘张玉反】
　　疏曰此经总与下为目　郑氏曰矩法也所法者人也人长八尺而大节三头也腹也胫也三分之则矩二尺六寸三分寸之二半矩尺二寸三分寸之一头发皓落曰宣半矩人头之长也柯欘之木头取名也疏曰下文取宣为尺度故先定宣之长短如上十
　　分寸之一谓之枚是也　郑氏曰欘斲木柄长二尺尔雅句欘谓之定是也伐木之柯柄长三尺诗云伐柯伐柯其则不逺是也磬折者人带以下四尺五寸磬折立则上俛　疏曰上文有宣及欘柯之长短故因解人立磬折浅深也又下造耒亦云磬折故云据人之所立磬折之仪也　王氏曰宣也欘也柯也磬折也此其所命之名也半矩一宣有半一欘有半一柯有半此其所定之数也宣磬折此取诸身以为法者也欘柯此取诸物以为法者也近取诸身逺取诸物长短之制一皆有法以是而度物用之为器安有不中矩者哉
　　车人为耒庛长尺有一寸中直者三尺有三寸上句者二尺有二寸自其庛縁其外以至于首以其内六尺有六寸与步相中也坚地欲直庛柔地欲句庛直庛则利推句庛则利发倨句磬折谓之中地【耒力对反庛音刺推汤雷反】王氏曰车人为车而亦为耒者易曰揉木为耒葢耒之为物其体曲其用利而车之为物或揉曲木以为体或资利转以为用器殊而事类此车人所以为耒也　注疏庛耒下前曲接耜者耜岐头金也易云斲木为耜者谓斲木为受耜之处也此处名耒面即庛也长尺有一寸中直谓庛上句下为中直者三尺有三寸上句谓其上人手所执之处长二尺有二寸自其庛縁其外上至手执处为首逐曲量之总六尺六寸也又云以其内谓据庛面至句下望直量之而有六尺所谓也故与步相中中应也耕者以田器为度故野度以步葢人步或大或小恐其不平故以六尺之耒代步以量地若兼耜金则稍长故每量地时脱去耜而用之　王氏曰坚地其土刚故欲直庛柔地其土防故欲句庛直庛所入者深故利推句庛所起者顺故利发然此特坚柔之地所用之庛如此若夫中地之庛句直各得其中而合所磬折也然则车人之为耒或曲或直各因地之宜以致用之利此耕者所以易为力　郑氏曰中地之庛如磬折则调矣调则六尺
　　车人为车柯长三尺博三寸厚一寸有半五分其长以其一为之首毂长半柯其围一柯有半辐长一柯有半其博三寸厚三之一渠三柯者三行泽者欲短毂行山者欲长毂短毂则利长毂则安行泽者反輮行山者仄輮反輮则易仄輮则完六分其轮崇以其一为之牙围柏车毂长一柯其围二柯其辐一柯其渠二柯者三五分其轮崇以其一为之牙围大车崇三柯绠寸□服二柯有参分柯之二羊车二柯有参分柯之一柏车二柯凡为辕三其轮崇参分其长二在前一在后以凿其钩彻广六尺鬲长六尺【輮人九反易以防反】
　　疏曰车人为车凡造作皆用斧因以量物故先论斧柄长短及刃之大小也　王氏曰柯长三尺博三寸厚一寸有半以斧柄言之也五分其长以其一为之首以斧刃言之也凡察车以轮为始凡为轮以毂辐牙为修广　注疏大车毂径尺五寸是以长半柯而其围一柯有半围三径一也　薛氏曰辐长一柯有半四尺五寸也此太长矣但车以柯为则者取材而已取材则不得不长也其辐厚一寸　郑氏曰渠车輮也所谓牙也　王氏曰牙輮木之直以为曲其势圆而包辐毂之众有如渠之一曲一直受众小水故名之也夫柯长三尺三柯九尺又从而三之则渠之周围其长凡二丈有七尺径九尺也以上并言大车轮人言毂小而长则柞大而短则摰则毂长三尺有二寸而不可以过不及也然此特中地之毂而已若夫行山泽则必有以适其地之宜葢行泽必多泥泥多则其行必钝故欲短毂毂短则虽有深泥亦莫之粘故利也行山则多险险多则其行必危故欲长毂毂长则辐短而无摇兀之患故安也至于輮牙亦必视其地之所宜泽地为其泥之粘其心在外而滑故反輮则其行斯为易矣山地为其沙石之所磨甐欲其表里相依而坚韧故仄輮则其行斯为完矣　注疏轮崇轮径也高九尺六分取一则牙围尺五寸也【王氏曰六尺六寸之轮牙围尺有一寸矣】柏车山车也此车山行故毂长轮崇又下皆欲取安故也其辐长三尺两辐相对已六尺渠围丈八尺径六尺亦谓通毂空壶并数而言以其一为牙围尺二寸矣大车平地载任之车也王氏曰崇三柯继柏车轮崇而言之　注疏绠寸轮箄也轮之四面外一寸则安□服车较也长八尺羊车善车也故今定张车较长七尺柏车较长六尺凡为辕则大车羊车柏车皆在其中轮崇虽不同宜各自三其轮崇也假令大车轮崇九尺三之为辕二丈七尺也钩钩心也彻车广也鬲辕端压牛领者皆六尺则不与四马车同矣此车皆有两辕　陈氏曰大车牛车也牛车大则柏车中羊车小矣大车以行泽柏车以行山羊车以行宫中大车两辕故车人言凡为辕三其轮崇彻广六尺鬲长六尺彻广六尺则与四马车八尺之彻不同鬲长六尺则与六尺六寸之衡不同是两辕之车一牛在辕内故鬲短而彻狭一辕之车两服在辕外故衡长而彻广也大车毂长尺五寸围尺五寸辐长四尺五寸渠围二丈七尺轮崇九尺牙围尺五寸绠一寸辕二丈七尺柏车毂长三尺围二尺辐长三尺渠围丈八尺轮崇六尺牙围尺二寸绠大半寸辕一丈八尺大车轮高辕长柏车轮庳辕短轮高辕长而毂短小轮庳辕短而毂长大以其行山行泽不同故也大车□服二柯有三分柯之二则八尺矣羊车二柯有三分柯之一则七尺矣柏车二柯则六尺矣柏车较短而毂辐长羊车较长而毂辐牙小者以其行山与宫中不同故也舆人之较车人谓之□服舆人之衡车人谓之鬲舆人之为车起度于舆广车人之为车起度于柯长舆人之车其箱广而不方【广六尺六寸隧六尺四寸】车人之车箱方而不广则其制之异可知矣
　　弓人为弓取六材必以其时六材既聚巧者和之干也者以为逺也角也者以为疾也筋也者以为深也胶也者以为和也丝也者以为固也漆也者以为受霜露也凡取干之道七柘为上檍次之檿桑次之橘次之木次之荆次之竹为下凡相干欲赤黒而阳声赤黒则乡心阳声则逺根凡折干射逺者用埶射深者用直居干之道菑栗不迆则弓不发凡相角秋閷者厚春閷者薄穉牛之角直而泽老牛之角紾而昔疢疾险中瘠牛之角无泽角欲青白而丰未夫角之本蹙于而休于气是故柔柔故欲其埶也白也者埶之征也夫角之中恒当弓之畏畏也者必挠挠故欲其坚也青也者坚之征也夫角之末逺于而不休于气是故脃脃故欲其柔也丰末也者柔之征也角长二尺有五寸二色不失理谓之牛戴牛凡相胶欲朱色而昔昔也者深瑕而泽紾而抟防鹿胶青白马胶赤白牛胶火赤防胶黒鱼胶饵犀胶黄凡昵之类不能方凡相筋欲小简而长犬结而泽小简而长大结而泽则其为兽必剽以为弓则岂异于其兽筋欲敝之敝漆欲测丝欲沈得此六材之全然后可以为良【檍于直反檿乌簟反相怠亮反下同乡许亮反逺于万反射食亦反菑侧冀侧其二反栗音烈又如字迆羊氏反閷色防色例二反紾徒展反昔七各反瘠在亦反夫音扶下同蹙子六反乃老反畏乌回反下同脃七嵗反休音喣徒丸反昵女乙反剽芳妙反敝婢世反】
　　郑氏曰取干以冬取角以秋丝漆以夏筋胶未闻王氏曰非天时无以备阴阳之和故取材必以其时非工巧无以全万物之用故言巧者和之弓以干为质以漆为文角附干以安胶得漆以完筋则施于角之外丝则用于胶之内弓所以及逺者其力在干弓所以疾发者其势在角角干资筋以为坚刃以射则中深三者得胶然后相合以为和结而固之在丝饰而坚之在漆六材虽取以其时苟其质不美则不足相资以为用故得此六材之全然后可以为良也夫弓有六材而以干为质干以刚实为体以坚刃为用必其材之良者故取干之道择其坚强刚劲者其材有七柘为上檍杻也檿桑山桑也国语曰檿弧箕箙橘木荆皆木之坚者竹有节故为下也然其资气于阴阳不能无偏正之异则不可以不相赤阳之正色黒阴之正色凡木内得阴阳之正则外应阴阳之正色赤黒则乡心者以其外之应乎内故也凡有形者击之皆有声声出于形形有阴阳则声有清浊木近本而在下则声浊而属乎阴逺本而在上则声清而属乎阳阳声则逺根者以其实逺于本而清故也既相之而得其材之美然后可以析之而为弓之干故析干次于相干之后夫曲直者木之形审曲面势者工之能用埶者取其木之曲也用直者取其木之直也用其木之曲则往体多而来体寡故利于射逺若夹庾之类是也用其木之直则往体寡来体多故利于射深若王弧之类是也既有以析干然后可以居干析干所以分其材居干所以处其材菑如菑畬之菑谓加功以治之栗如榛栗之栗谓宻也不迆谓无邪行絶理也方其以锯析干入而居其材之中加功以治而且致其宻行不邪理不絶则弓之发伤无自而起矣弓人之于干取之而后相相之而后析析之而后居此其序也凡相角夫秋万物揫敛而坚成之时故其角厚春万物发生而未就之时故其角薄穉牛方少而血气刚则角之文正直而润泽老牛已疾而血气衰则其文麄紾而交错牛多疾则角里伤牛瘦瘠则角不滋则相角者必辨而知之也角欲青白而丰末者青白言其色之善丰末言其质之厚白者埶之验青者坚之验丰末者柔之验白西方之阴也惨而不舒则多曲而不直故白所以为埶之验青东方之阳色直而刚强则多坚而不脃故青所以为坚之验角之势有三曰角本曰角中曰角末角之本蹙于脑而煦于肉之气故柔柔无力故欲其势曲角之中当常弓之隈隈曲必挠挠则发伤故欲其坚刃角之末逺于脑而不喣于肉之气故脆脆则易折故欲其温柔角长二尺有五寸可谓长矣又具三色本白中青末丰也角之材莫善于此得之可以直一牛凡相胶以色纯赤为上　疏曰惟牛胶火赤其余皆非纯赤则牛胶为善矣　王氏曰又欲其文之交错故云昔也深瑕而泽言其表里皆有文而其色润泽也紾而抟防者言其文之紾理且抟圆而防利也自鹿胶以下凡六等或用皮或用角或用膘以煮而成之如鹿胶所谓用其角也如鱼胶所谓用其膘如马牛犀鼠所谓用其皮也凡昵之类不能方者郑氏以昵为脂膏防败之防防亦黏也此虽或可用以粘特不可以久安能比方六胶之用哉凡相筋以条直滋润为上简言条直泽言滋润筋之小者贵乎成条而长筋之大者贵乎成束而润泽筋既如此度其为兽其性必剽疾以之为弓又岂异于其兽哉筋欲敝之敝者葢筋生则硬熟则防以物击打嚼齧之欲其劳敝而熟然后可用故曰敝之敝　郑氏曰漆欲测测犹清也丝欲沈者如在水中时色　王氏曰得此六材全善无瑕病然后可以为良善也
　　凡为弓冬析干而春液角夏治筋秋合三材寒奠体氷析灂冬析干则易春液角则合夏治筋则不烦秋合三材则合寒奠体则张不流氷析灂则审环春被则一年之事【液音亦奠音定灂子召反易以防反角则合读为洽被皮寄反】
　　王氏曰夫材美工巧不得天时则不可以为良故弓有六材而治之各以时也干欲坚而正固故冬析之于干坚之时而析之则其势和易也角欲和而温柔故春液之于角和之时而渍液之则其气浃洽也筋欲散而解缓故夏治之于筋散之时而治之则其理不烦乱也胶漆丝三者欲其成就而充实故秋合之于成材之时而合之则其质不相离而相合也至冬寒时胶坚纳之檠中檠弓防也以定其往来之体故体已完张之不复有流移也又于大寒氷坚时下于檠中析其漆灂后复纳之则漆灂欲其不动故也其漆之灂已环则审定后不复鼔动也被于春俟一朞之久而后可用
　　析干必伦析角无邪斲目必荼斲目不荼则及其大脩也筋代之受病夫目也者必强强者在内而摩其筋夫筋之所由憺恒由此作故角三液而干再液厚其帤则木坚薄其帤则需是故厚其液而节其帤约之不皆约疏数必侔斲摰必中胶之必均斲摰不中胶之不均则及其大脩也角代之受病夫怀胶于内而摩其角失角之所由挫恒由此作凡居角长者以次需恒角而短是谓逆挠引之则纵释之则不校恒角而达譬如终绁非弓之利也今夫茭解中有变焉故校于挺臂中有柎焉故剽恒角而达引如终绁非弓之利挢干欲孰于火而无羸挢角欲孰于火而无燂引筋欲尽而无伤其力鬻胶欲孰而水火相得然则居旱亦不动居湿亦不动苟有贱工必因角干之湿以为之柔善者在外动者在内虽善于外必动于内虽善亦弗可以为良矣【荼音舒憺昌防反帤女居反需人兖反数音朔恒角古邓反不校古卯反下同绁息列反茭户卯反挺勅鼎反柎方辅反下同引音譬挢居兆反燂音澘鬻章吕反】
　　王氏曰析干必伦欲其顺理也析角无邪欲其适正也　注疏斲目必荼荼读为舒舒徐也目干节目记云攻坚木者先其易而后其节目是其义也　王氏曰斲目必不徐则其功麄而不精筋虽与干为力反为节目所摩啮而筋反受其病夫节目坚强而筋柔弱以刚强而摩柔弱则筋有憺絶之患作于此矣角三液而干再液液谓以火治之使其液作而防角则以火炙而治之欲其和也干则以火揉而治之欲其坚也　疏曰三液再液者角干须如此乃得相称故不等也　郑氏曰帤弓中禆也　疏曰造弓之法弓干虽用整木仍于干上禆之欲其调适也　王氏曰禆厚则过乎刚故木坚禆薄则过乎柔故木需厚其液治之为多也节其帤厚薄适均也约以丝筋束之约之与不皆约其多少必期于稀稹之均也　郑氏曰挚之言致也　王氏曰上下如一谓之中厚薄适于匀谓之均斲致其干欲上下如一此言斲干之善也施胶欲厚适于均此言施胶之善也斲挚不中胶之不均则及其太久也角反受其病内之不治则病自外发也夫干怀胶于内而摩其角久则角挫而受其病然则角之伤于外常始于此凡居角者夫弓隈谓之需弓稍谓之箫角长者居隈则角之短者居箫矣　郑氏曰恒竟也　王氏曰角不可失之长亦不可失之短短者不及两端是谓逆桡言其力不足而反桡也故引其而角不用力故纵舍其而矢去不疾故不校也长者过于两端而失之达则过于箫头而送矢不疾若见绁于弓防也弓有防者为发时备顿伤诗云竹防绲縢是已茭弓隈与箫角相接也解接中也　注疏变异也弓箫与臂用力异引之则臂用力放矢则箫用力用力既异故矢去疾校疾也挺直也直臂中正是弓把处于把处两畔有侧骨骨坚强所以与弓为力故剽疾也恒角而达引如终绁非弓之利重明达角之不利也变譬言引字之误也　疏曰自挢角欲孰己下明料理干角筋胶四者得所不得所之事不言漆丝者用力少故不言　王氏曰干以坚为贵虽欲孰于火又不可过孰而失之脆故治之欲无羸角以和为贵虽欲孰于火又不可过孰而失之烂故治之欲无燂所谓角三液而干再液者凡以此故也筋以缓治之则力无损故引之欲尽而不伤其力胶以和济之则气必相入故煮之欲孰而水火相得四者之材不失之过刚则阳不能胜故居旱亦不动不失之过柔则阴不能胜故居湿亦不动苟有贱工必因角干之湿以为之柔则不孰于火不孰于火则不坚故善者虽在外而内之动也必矣又安可以为良哉
　　凡为弓方其峻而高其柎长其畏而薄其敝宛之无已应下柎之弓末应将兴为柎而发必动于閷弓而羽閷末应将发弓有六材焉维干强之张如流水维体防之引之中参维角防之欲宛而无负引之如环释之无失体如环材美工巧为之时谓之参均角不胜干干不胜筋谓之参均量其力有三均均者三谓之九和九和之弓角与干权筋三侔胶三锊丝三邸漆三斞上工以有余下工以不足【畏乌回反敝读为蔽宛于阮反閷色界反防直庚反有三读为又侔莫侯反锊色劣反邸丁礼反炓羊主反】
　　王氏曰峻弓箫也柎侧骨也当弓之曲谓之隈人所握持谓之蔽　疏曰箫宜方为之侧骨宜高为之隈宜长为之人所握持手蔽之处宜薄为之　郑氏曰宛之引之也有此四善故引之不休常应言不罢需也　疏曰下柎之弓谓把大下为之由引隈下短故箫应将发动末犹箫也兴发动也閷接中也若如上为柎而发动则接中亦动也　王氏曰柎与接中相为体用柎既发则接中欲无动不可得鸟所以飞者羽有二焉羽閷谓两接中俱动也两接中俱动箫应则角干亦随之而发作矣弓有六材而干以为逺角以为疾独处于六材之先葢弓以干为质以角附干以为安二者之材犹宜谨择也上文独言角干之湿以为之柔亦以是哉　疏曰弓有六材惟以干为强者以其外当五材皆以干为本则欲其张如流水焉　王氏曰弓之体调而无难易此所以张之如水之顺流也　疏曰维体防之引之中参者体纳之于檠中则往来体定也防深浅之所止也若往体寡来体多者弛之乃有五寸张之一尺五寸往体多来体寡者弛之一尺五寸张之五寸往来体若一者弛之一尺张之亦一尺也体定然后张之居一尺引之又二尺矢长三尺须满故云中参也　王氏曰维角定之谓角以附干而拄之也附干而拄之凡以助干而为疾则欲其宛顺而无辟戾之患惟无此患故引而张之释而弛之其体之难易有似乎环之周运而无弛张之患也材有美工有巧为之有时三者皆得平之至也干以为逺角以为疾筋以为深三者无负平之至也量其力又三均若干胜一石加角而胜二石被筋而胜三石三者平之至也三均者三皆为平之至也故谓之九和　郑氏曰权平也侔犹等也锊锾也邸斞轻重未闻　许氏曰斞量名　王氏曰上工巧矣故和以是而有余下工拙矣故和以是而不足
　　为天子之弓合九而成规为诸侯之弓合七而成规大夫之弓合五而成规士之弓合三而成规弓长六尺有六寸谓之上制上士服之弓长六尺有三寸谓之中制中士服之弓长六尺谓之下制下士服之
　　为天子之弓已下并见夏官司弓矢弓长六尺六寸已下集前桃氏解
　　凡为弓各因其君之躬志虑血气丰肉而短寛缓以荼若是者为之危弓危弓为之安矢骨直以立忿埶以奔若是者为之安弓安弓为之危矢其人安其弓安其矢安则莫能以速中且不深其人危其弓危其矢危则莫能以愿中往体多来体寡谓之夹庾之属利射侯与弋往体寡来体多谓之王弓之属利射革与质往体来体若一谓之唐弓之属利射深大和无灂其次胶角皆有灂而深其次有灂而疏其次角无灂合灂若背手文角环灂牛筋蕡灂麋筋斥蠖灂和弓摩覆之而角至谓之句弓覆之而干至谓之侯弓覆之而筋至谓之深弓【荼古文舒字中丁仲反射食亦反背补内反蕡防云反斥音尺蠖杜缚反覆方服反】
　　郑氏曰上经言人各以形貌大小服其弓此又随人之情性也奔犹疾也骨直谓刚毅也　王氏曰射之道其中在巧其至在力巧存乎志虑力出乎血气射者血气志虑之所寓焉者也人之躬有长短志虑有缓急血气之有强弱故为弓者必因之也且射者必内志正外体直然后持弓矢审固而可以观徳焉苟不因其志虑而志虑有不和于心内志其能正乎苟不因其血气则血气有不调于体外体其能直乎故为弓者必因之骨直以立丰肉而短所谓躬有长短也寛缓以舒忿埶以奔所谓志虑有缓急血气有强弱也危言疾也安言舒也为弓者必因其人焉亦在损其赢以济不足而已然危弓为疾矣不辅以安矢则太疾而过故危弓以安矢济之安弓为缓矣不辅以危矢则太缓而不及故安弓以危矢济之人与弓矢皆安则一于缓缓则矢行而不及故莫能以速中人与弓矢皆危则一于急急则矢行而太过故莫能以愿中　郑氏曰速疾也愿慤也　王氏曰体言往来之势也往多来寡则其体曲往寡来多则其体直往来若一则其体得曲直之中　注疏曰夹庾之弓合五而成防反张多随曲势向外故其材必薄薄则弱弱则矢不深中侯不落大夫士射侯矢落不获弋缴射也司弓矢曰夹弓庾弓庾弓以授射豻兽是也王弓合九而成规弧弓亦然此最直于射坚宜也天子射侯用此弓革甲楯也质木椹也司弓矢云王弓弧弓以授射甲革椹质是也唐弓合七而成规大弓亦然射深者用直此弓亦直也大和九和之弓六材俱善尤良者也故无漆灂其次者筋在背角在隈皆有灂但深在其中央两边无也其次者两边亦有但疏之不皆有也其次角无灂箫头及背皆有之但隈里无也弓表里灂合处若人合手背上文理相应为善也蕡枲实也斥蠖屈虫也易云尺蠖之屈以求信是已角环灂谓隈里灂文如环之圆然牛筋蕡灂者弓背用牛筋之漆如麻子文也若用麋筋其灂文如斥蠖文此説弓表里漆灂之文也和调也拂也将用弓必先调之拂之摩之大射礼曰小射正授弓大射正以袂顺左右隈上再下一谓以左手横执之时上隈向右下隈向左而上再下一拂去尘乃授与君大射也　王氏曰详察谓之覆极善谓之至覆之而角至则角独善而已筋干未有善也夫角所以为疾干不善则不能逺筋不善则不能深其质柔弱而不刚直故谓之句弓司弓矢曰句者谓弊弓是也覆之而干至则干又善而筋未善也角与干善则矢疾而逺可以射侯故谓之侯弓覆之而筋至则非特角与干善筋又善也则疾而逺又中深焉故谓之深弓句弓言其体之曲而不若侯弓之能逺侯弓言其材之逺而不若深弓之为善故其序如此弓有六材而独言角干筋者葢六材以此为主而胶漆丝则为之辅而已古人所以冬析干春液角夏治筋至于合三材则一于秋者意亦以是哉











　　论冬官
　　河间献王以考工记足事典非是
　　林之奇曰周官大宰六典六曰事典今周官独阙其一河间献王乃痛王制之不传求考工记以足之葢亦曰是书不可必得姑勿缺然可也然百工细事耳于周家设官本意何预欲求先王之制惟其意而已不得其意而强取焉何异拾贱医之方以补卢扁之书庸人按之适以生病然则献王之乱先王之典以贻于后世可胜言也



</div>
    <div class="pagination">
<a href="周礼集说_page21.html">上一页</a><span>...</span><a href="周礼集说_page17.html">17</a><a href="周礼集说_page18.html">18</a><a href="周礼集说_page19.html">19</a><a href="周礼集说_page20.html">20</a><a href="周礼集说_page21.html">21</a><span class="current-page">22</span><a href="周礼集说_page23.html">23</a><a href="周礼集说_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
