<!DOCTYPE html>
<html>
<head>
    <meta charset="UTF-8">
    <title>儒行集传 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>儒行集传 - 第 1 页/共 4 页</h1>
    <div class="content">　　钦定四库全书　　　　　经部四
　　儒行集传　　　　　　礼类三【礼记之属】
　　提要
　　【臣】等谨案儒行集传二卷明黄道周撰道周有三易洞玑别着録是编取儒行一篇分十七章上卷之目曰服行第一自立第二容貌第三备豫第四近人第五特立第六刚毅第七又自立章第八下卷之目曰儒仕第九忧思第十寛裕第十一举贤第十二任举第十三特立独行第十四规为第十五交友第十六尊让第十七其篇目皆道周所创然其自
　　立有如此者其刚毅有如此者本经文所有较之坊记表记之目近于自然又儒行篇先儒讥其不纯以为非孔子之言以其词气近于矜张非中和气象道周负气敢言以直节清徳见重一时故独有取于此篇其所集之传则杂引厯代史传而以某某为能自立某某为刚毅在上之取士执此为则定取舎之衡则用人不迷于所趋故其自序云仲尼恐后世不学不知先王之道存于儒者故备举以明之使后之天子循名考实知人善任为天下得人此其作书之本防也大抵道周诸经其用功最深者莫如三易洞玑易象正观其与及门朱朝瑛何瑞圆刘履丁辈往复商搉至再至三所谓一生精力尽在此书者也故最为奥博即孝经集传亦厯六年而成推衍极为深至若礼记五篇则意不主于解经不过目击时事之非借经以抒其忠愤又一年之中辑书五种亦成之太易故考证时或有踈特以其为一代伟人又引君当道之心有足多者故至今尚重其书焉乾隆四十四年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　儒行集传卷上
　　明　黄道周　撰
　　服行章第一
　　【古未有称儒者鲁之称儒有道艺之臣伏而未仕者也其首行曰待聘待问待举待取待者需也故儒之为言需也易曰云上于天需天下所待其膏雨也而失者以为柔濡故天下无知儒者也天子无儒臣则道义不光礼乐不作乱贼恒有天下无儒学则骄慢上陈贪鄙下行防攘穿窬据于髙位而贤人之徳业皆熄矣仲尼故举十七种以明之先于学问衷于忠信而归之于仁故仁者儒者之实也天子既知儒之实不疑于名因而求之得其数种皆足以为治其无当于是虽习章句被文绣皆小人之儒也周之末年始不悦学原伯鲁宣言于朝闵子马闻之曰周其乱乎夫必多有是说而后及其大人大人患失而惑又曰可以无学无学不害则苟而可于是乎下陵上替能无乱乎夫学殖也不学将落原氏其亡乎仲尼恐后世不学不知先王之道存于儒者儒者之学存于徳行故备举以明之使后之天子循名考实知人善任为天下得人不以爵禄为宵小侥幸不以黼黻骄于士大夫故其悬鉴甚定取舍甚辨则备取诸此也】
　　鲁哀公问于孔子曰夫子之服其儒服与孔子对曰丘少居鲁衣逢掖之衣长居宋冠章甫之冠丘闻之也君子之学也博其服也乡丘不知儒服
　　【少居鲁而衣其衣长于宋而冠其冠少不违亲长不忘祖二者仁孝之本也夫章服者君子之所命臣庶者君子所自处也为委吏则服委吏为乘田则服乘田在朝则朝在乡则乡于是夫子既罢司冦矣不知圣贤而儒之又无好爵而被服是询则是以儒为戯也故举国而名之志其所学且示无忘先君也】
　　哀公曰敢问儒行孔子对曰遽数之不能终其物悉数之乃留更仆未可终也
　　【君前也而侈言之何也曰是先君之臣也而又有先王之道焉汤之于伊尹武王之于箕子皆学之而或臣焉或不臣焉立谈而罄其蕴小儒或为之圣人则是不为也夫子之论仁曰其物至重而难胜其数至多而难举及于论政则曰夫政也者蒲芦也葢以儒者立徳甚难人君立政甚易故明主劳于求贤而逸于致治仲尼之难言儒行孟子之易言王政凡以防其怠忽进于有为其义则一也】
　　自立章第二
　　哀公命席孔子侍曰儒有席上之珍以待聘夙夜强学以待问懐忠信以待举力行以待取其自立有如此者【席上之珍非为聘也而聘者必繇之夙夜强学非为问也而问者必繇之懐忠信非为举也而举者必繇之力行非为取也而取者必繇之其自立者无待而或借以立则恒若待之也其待之未至则应之不苟恒若需缓者故谓之曰儒儒行十六而自立为首三才所以不坠则必繇此人臣以此事其君则保傅之道也】
　　【伊尹耕于有莘之野乐尧舜之道非义非道禄以天下弗顾繋马千驷弗视一介不与一介不取成汤乃使人以币聘之尹嚣嚣然谓我处畎畆之中乐尧舜之道何用币聘为哉汤三使不已尹乃幡然有亲见尧舜知觉生民之意然后就汤説以伐夏救民故儒有席上之珍则伊尹是也】
　　【傅説筑于傅岩之野多闻学古逊志敏修不自有其善不自矜其能逺师伊尹近友盘髙宗闻知其贤乃托夣帝赉审厥象形以旁求于天下得于傅岩爰立作相置诸左右命以朝夕纳诲后世比于伊尹故儒有席上之珍则傅説者是也】
　　【太公望故卫之出夫也屠于朝歌迎客于棘津服先圣之道善善而恶恶髪白齿坠天下无知之者西伯出猎卜得霸王之辅因遇之于渭阳察其言貌载与俱归曰吾先君太公望子乆矣西伯之得太公以为养老而太公之佐武王以授敬胜之道故儒有席上之珍则太公望是也】
　　【忠武侯亮躬耕于南阳读书独领大意自比于管仲乐毅时人莫之许也惟崔州平徐庶以为信然其才具英博而将以谨慎智虑优长而出以严正常称淮南之言谓澹泊可以明志宁静可以致逺也先主欲因徐庶见之徐庶谓此人可就见不可屈致先主因枉驾就之三造乃见遂与谈霸业兴王室再扶汉祚者三十余年故儒有席上之珍则如武侯者亦是也】
　　【楚书寳善孔门尝称之其説在汉记新序曰秦欲伐楚使觇楚之寳器王谓子西曰秦观吾寳随矦之珠和氏之璧其可出乎子西黙然乃问昭奚卹昭奚卹曰此欲观吾之得失不在玩好臣请应之明日发精卒三百陈于西门之内为坛四面请秦使就东面之位令尹子西南面太宰子敖次之叶公子髙次之司马子反次之昭奚防自居西面之坛称曰客欲观楚国之寳楚国之寳盖在此矣理百姓实仓廪使民各得其所令尹子西在此奉圭璧交四邻使无忿悁之忧太宰子敖在此守疆保界不侵外国外国亦不侵叶公子髙在此治师旅整兵戎提枹皷以动百万之众使赴汤火蹈白刃司马子反在此懐霸王之余议摄治乱之遗风则昭奚防在此使者戄然失对而去史记又曰齐威王防魏惠王于郊魏问齐曰王亦有寳乎王谢无有魏王曰以鄙国褊小犹有照乘之珠十而大国何歉乎威王曰吾所寳者异此耳吾臣有檀子者使守南门则楚不为冦泗上诸侯皆来朝有盼子者使守髙唐则赵人不敢东渔于河有黔夫者使守徐则燕人祭北门赵人祭西门徙而从者七千余家有种首者使备盗贼则道不拾遗持此寳将以照千里奚独照乗哉説苑曰经矦往适魏太子左带羽玉具剑右带环佩光耀相属良乆太子不视又不问也经矦曰魏亦有寳乎太子曰有主信臣忠百姓上戴此魏之寳也经矦曰非此之问吾问其器耳太子又曰有之有徒师沼治魏而市无贰价有郄辛治阳而道无拾遗有芒卯在朝而四邻贤士因以相见此三大夫则其器也于是经矦解剑与佩委之坐愆然起黙然不谢趋而出故如昭奚防齐威王魏太子者此近于知席上之珍者也不知席上之珍不可坐镇人国】
　　【周公曰不吾如者累我者也与我齐者无益我也贤于我者不与我处何以致之礼也故席珍待聘贤者之所自处也】
　　【成汤曰学圣王之道者譬如日焉静居独思譬如火焉夫舍学圣王之道而静居独思犹舍日之明而就火于室也可以小察未可以大知故惟学问为可以广明徳慧儒有夙夜强学则谓此也】
　　【学记曰古之教者家有塾党有庠术有序国有学一年视离经辨志三年视敬业乐羣五年视博习亲师七年视论学取友谓之小成九年知类通逹强立不反谓之大成又曰学然后知不足教然后知困知不足然后能自反知困然后能自强也又曰君子知至学之难易而知其美恶然后能博喻能博喻然后能为师能为师然后能为长能为长然后能为君儒有夙夜强学则亦谓此也】
　　【晋文公之既反国也问元帅于赵衰对曰郤縠可郤縠行年五十矣守学弥惇先王之法志徳义之府也徳义生民之本也能惇笃者不忘百姓也请从郤縠从之故儒有夙夜强学郤縠之谓也】
　　【甯越中牟之鄙人也苦耕之劳谓其友曰何修而免此苦也其友曰是莫如学学二十年则可以逹矣甯越曰请十五歳人将休吾不敢休人将卧吾不敢卧十三嵗学成而周威公师之故如越者则可言夙夜强学矣】
　　【晋平公问于师旷曰吾年七十欲学恐暮矣师旷曰何不炳烛乎平公曰何言之戏也师旷曰臣闻之少而好学如日出之阳壮而好学如日中之光老而好学如炳烛之明孰与昧行师旷之言则可与知强矣桓公北伐孤竹前临卑耳之谿举矢而注视谓左右曰事其不济乎今者见人长尺章物皆具冠右袪衣走马前疾得毋乃惑乎管仲对曰臣闻登山之神有俞儿者长尺而人物具是霸王之符也走马前疾道也袪衣示前有水也从右乃渉俄而赞水者至云走左则及冠走右则及膝桓公从之乃济卑耳之谿故如管仲则可以待问矣然而近于怪晋平公出畋见乳虎伏而不动谓师旷曰霸王出车则猛兽受制其谓此乎师旷曰鹊食猬猬食鵔鸃鵔鸃食豹豹食駮駮食虎駮似驳马得毋骖驳马而出乎异日出朝有鸟环于公前又谓师旷曰霸王在御鳯鸟来下其谓此乎师旷曰东方有鸟名曰谏珂其为鸟也文身而朱足憎鸟而爱狐得毋衣狐裘以朝乎故如师旷则可以待问矣然而近于谲子产使于晋问晋矦之疾叔向曰寡君之疾卜者以实沈台骀为祟史莫之知此何神也子产曰昔髙莘氏有二子伯曰阏伯季曰实沈不相能也日寻干戈用迁阏伯于商丘主辰商人是因迁实沈于大夏主参唐人是因故参为晋星则实沈参神也金天氏有裔子曰昧为防师生允格台骀台骀能业其官宣汾洮障大泽以处太原帝用封于汾川沈姒蓐黄实守其祀今晋灭之则台骀汾神也抑是二者不及君身若君身则出入饮食哀乐之事也山川星辰之神何为焉韩宣子又曰君之疾乆矣上下神祗无不谕也今夣黄熊入于寝门是其为厉与子产曰君之明子为政其何厉之有昔者鲧违帝命化为黄熊以入羽渊是为夏郊三代举之夫鬼神所及非其族类则绍其同位故天子祠上帝公矦祠百神自卿已下不过其族今周室少卑晋为盟主或者未举夏郊也宣子以告祀夏郊董伯为尸五日瘳公见子产赐莒鼎故如子产可以待问矣然而近于史】
　　【楚子次于干谿右尹子革夕楚子与之语将求鼎于周求许田于郑城陈蔡不羮以诸侯为畏己也子革应之如响仆析父谓子革曰吾子楚国之望也今与王言如响将若何子革曰且须之良乆王出左史倚相趋而过王曰是良史也能读三坟五典八索九丘子革曰臣尝问焉昔穆王欲肆其心周行天下将皆有车辙马迹焉祭公谋父作祈招之诗以止王心王是以获没于祗宫臣问其诗而不知也若问逺其焉能知楚子曰子能乎曰能其诗曰祈招之愔愔式昭徳音思我王度式如玉式如金形民之力而无醉饱之心楚子揖而入不寝不食不能自克以及于难故如子革可以待问矣然而近野其惟呉季子乎呉季札聘于鲁观鲁之寳书春秋曰周礼尽在鲁矣请观周乐乃使工为之歌周南召南曰美哉始基之矣勤而不怨矣为之歌邶鄘卫曰美哉渊乎忧而不困其卫康叔武公之徳乎为之歌王曰美哉思而不惧其周之东乎为之歌郑曰美哉其细已甚民弗堪也是其先亡乎为之歌齐曰美哉泱泱乎大风也哉表东海者其太公乎国未可量也为之歌豳曰美哉荡乎乐而不淫其周公之东乎为之歌秦曰此之谓夏声夫能夏则大其周之旧乎为之歌魏曰美哉沨沨乎大而婉俭而易行以德辅此则明主也为之歌唐曰思深哉陶唐之遗乎何忧之逺也为之歌陈曰国无主其能久乎自郐以下无讥焉为之歌小雅曰美哉思而不贰怨而不言其周徳之衰乎犹有先王之遗民焉为之歌大雅曰广哉熈熈乎曲而有直体其文王之德乎为之歌颂曰至矣哉直而不倨曲而不屈迩而不偪逺而不携迁而不淫复而不厌哀而不愁乐而不荒用而不匮广而不宣施不费取不贪处不底行不流五声和八风平有度有序盛徳之所同也见舞象箾南籥者曰美哉犹有憾见舞大武者曰美哉周之盛也若此乎见舞大濩者曰圣人之也而犹有慙徳圣人之难也见舞大夏者曰美哉勤而不徳非禹其孰能修之见舞韶箾者曰徳至矣哉大矣如天之无不帱也如地之无不载也虽甚盛徳蔑以加此矣观止矣虽有他乐不敢请已】
　　【盖自季札没而仲尼之徒始盛卜子夏田子方辈相继强学以为人师盖五百余年而刘向扬雄之学兴向雄之学不醇于董仲舒仲舒为博士下帷讲诵弟子以乆次相传授莫见其面盖三年不窥园江都王从问三仁之义河间献王从问孝经故强学待问董仲舒有焉又五百余年而王通者出王通生于隋时受书于东海李育学诗于防稽夏琠问礼于河东闗子明正乐于北平顾汲考易于族父仲华不解衣者六嵗学成献策于隋廷文帝大悦恨得之晚公卿杨素苏防李徳林皆从问业通入而有忧色或问之通曰素与吾言政而不及化防与吾言声而不及雅徳林与吾言文而不及理门人曰是何忧乎通曰言政而不及化是天下无礼也言声而不及雅是天下无乐也言文而不及理是天下无文也王道何从而兴乎遂隐归于河汾故强学以待问则王通有焉又五百余年有程颢者出与弟颐张载同为学于表记中举君子庄敬日强安肆日偷之语以为学的虽其天性冲融不事勉强而夙夜自警从事于克复于尊道之原独得其要故其造就人才最多有进于问答淑艾之外故强学待问程氏诸儒亦有焉自是古学渐兴而力行近仁之说又大惕于天下则是元祐诸儒之力也】
　　【臣观好学知耻力行皆逹徳之事必如子产季札则生质悬殊如张载程颐则人人可学董仲舒曰事在勉强而已】
　　【曽子谓曽元曰防乎吾无顔氏之言吾何以告汝哉夫华繁而实寡者天也言多而行寡者人也人生百嵗之中有疾病焉有老防焉亲戚既没虽欲孝谁为孝年既耆艾虽欲弟谁为弟故孝有不及弟有不时其此谓欤君子一举足不忘父母一出言不忘父母故道而不径舟而不防不敢以亲之遗体行殆故恶言不出于口忿言不反于身草木以时伐焉禽兽以时杀焉仁者仁此者也礼者履此者也义者宜此者也忠者中此者也信者信此者也强者强此者也乐自顺此生刑自反此作故孝置之而塞乎天地溥之而横乎四海施之后世而无朝夕是一贯之道也若曽子则可谓忠信矣】
　　【子夏过曽子曰入食子夏曰不为公费乎曽子曰君子有三费饮食不在其中君子有三乐钟磬琴瑟不在其中子夏曰何也曽子曰有亲可畏有君可事有子可遗此一乐也有亲可谏有君可去有子可怒此二乐也有君可喻有友可助此三乐也少而学之长而忘之此一费也事君有功而轻负之此二费也交友乆而中絶之此三费也子夏曰善哉谨身事一言愈于终身之诵事一士愈于治万民之功吾尝蓾焉吾田终嵗不收何况于人乎与人以实虽踈必宻与人以虚虽戚必踈实之与实如胶与漆虚之与虚如薄氷之见昼日君子可不留意哉故如子夏可谓懐忠信者矣】
　　【城濮之战文公问于舅犯舅犯对曰服义之君不足于信服战之君不足于诈诈之而已问于雍季雍季对曰焚林而田得兽虽多明年无复干泽而渔得鱼虽多明年无复诈可以偷利而后无报舅犯不可遂薄荆军大败之及赏先雍季而后舅犯从者曰先谋而后赏何也文公曰雍季之言百世之谋也舅犯之言一时之权也故如雍季可谓忠信待举者矣】
　　【齐侯问于晏子曰忠臣之事其君若何对曰有难无死出亡无送君曰裂地而封之疏爵而贵之有难不死出亡不送可谓忠乎对曰言而见用终身无难臣何死焉谋而见从终身不亡臣何送焉若言不见用有难而死之是妄死也谏不见从出亡而送是诈为也忠臣能纳善于君而不能与君陷难故怀忠信以待举若晏子者可矣】
　　【公明宣学于曽子三年不读书曽子曰宣而居参之门三年不学何也公明宣曰宣见夫子居宫庭亲在叱咤之声未尝至于犬马宣説之学而未能宣见夫子之应实客恭俭而不懈惰宣説之学而未能宣见夫子之居朝廷严临下而不毁伤宣説之学而未能宣安敢不学而居夫子之门乎曾子避席谢曰参不及也故如公明宣可谓力行者矣】
　　【子贡谓子石子曰子不学诗乎子石子曰吾暇乎哉父母求吾孝兄弟求吾弟朋友求吾信吾暇乎哉子贡曰请投吾师而就学于子也故如子石子可谓力行者矣子贡尝倦学请于夫子曰愿息于事君子曰诗云温恭朝夕执事有恪事君之难也焉可息哉曰愿息于事亲子曰诗云孝子不匮永锡尔类事亲之难也焉可息哉曰愿息于妻子子曰诗云刑于寡妻至于兄弟以御于家邦刑妻子之难也焉可息哉曰愿息于朋友子曰诗云朋友攸摄摄以威仪朋友之难也焉可息哉然则赐愿息于耕子曰诗云昼尔于茅宵尔索绹亟其乘屋其始播百谷耕之难也安可息哉曰然则赐无息乎哉曰有之望其圹睾如也视其封填如也察其从隤如也则可以息矣故子石子之力行取于子贡则有所本也】
　　【孔子之兄子孔蔑与宓子偕仕孔子问子蔑曰汝之仕何得何亡矣子蔑曰所亡者三王事若袭学焉得习是学不得明也奉禄少饘粥不及亲戚是骨内益踈也公事多急不得吊死问疾是朋友道阙也孔子不悦过子贱而问之子贱曰自仕来所得者三始诵而今得行之是学益明也奉少而均分是骨肉益亲也公事多暇吊死问疾是朋友信笃也孔子悦称之君子故如子贱可谓力行待取者矣】
　　【子路为蒲大夫三年孔子过之入其邑曰善哉繇也忠信以寛矣至庭曰善哉繇也明察以断矣始入其境曰善哉繇也恭敬以信矣于是子贡问之曰夫子未见繇而三称善何也孔子曰吾入其境田畴甚易草莱甚辟此恭敬以信故民尽力也入其邑墙屋完固树木甚茂此忠信以寛故民不偷也至其庭庭甚闲暇羣下用命此明察以断故民不扰也是三善也已子路之行其学则可谓力也仲尼之取之则不待考言而毕也矣】
　　【汉武帝时有申公培者明于诗上使安车璧帛聘之年八十余老矣见天子好文辞欲引之躬行及见上对曰为治不在多言顾力行何如耳居亡何病免归其弟子十余人皆浸至大官以廉节著称辕固生者以不喜黄老废亦九十余老矣诸儒以其廉直嫉之尝见公孙面訾之曰公孙子务正学以立言母曲学以阿世有倪寛者通尚书又学古文于孔安国贫乏资毎为弟子都养时行赁作带经而锄休而诵读其为人以廉知自将口懦而善属文事张汤为廷尉吏防有疑奏再上再却寛以意对奏上即得可异日汤见上问曰前奏非俗吏所及谁为之者汤言寛遂向用及议封禅称天子建中和之极宜精専为本称事宜为之节文兼总条贯金声而玉振之于时儒行犹近古懐忠信力行待举待取盖申公培辕固生倪寛亦有焉】
　　【元帝时有贡禹以贤良为令坐府责免冠遂谢去曰冠一免何可复冠也既召为谏大夫引古制宫室有度宫女不过九人秣马不过八匹车舆器物不尽今尽如古太难宜鉴古以自节上为之诏太仆水衡减谷马肉兽焉禹又言民生子三嵗辄出口钱攻山取铜铁地藏空不能含气出云宜免诸官奴婢令代闗东戍卒禁诸近臣家与民争利又言天下奢侈官乱民贫盗贼并起郡国恐伏其诛则择便巧书史能欺上府者以为右职取勇猛能操切百姓者使居大位故俗皆曰何以孝弟为财多而光荣何以礼义为史书而仕宦何以谨慎为勇猛而临官天子亦为感叹比于伯夷之亷史鱼之直也禹与王吉同时吉治诗禹治春秋皆亷直匡主一意于节俭故懐忠信力行待举待取王吉贡禹有焉】
　　【建武初有刘昆桓公习容礼教授恒五百余人每春秋飨射以素木瓠叶为爼豆桑弧蒿矢射兎首观者如堵墙王莽恶之防莽败乃栖抱犊山中后举孝亷逃之江陵即拜江陵令防火作昆向之拜辄降雨反风迁农太守虎数为害昆为政三年虎负子渡河上闻异之徴为光禄勲问曰前在江陵反风灭火后守农虎北渡河何修而致是昆对曰偶然耳左右窃笑其质讷上太息曰此乃长者之言也又有戴凭治京氐易兼通诸经及拜侍中延见问得失上曰侍中当匡朕无所隐凭对曰陛下严上曰何严凭曰前太尉西曹掾蒋遵忠孝通古今陛下纳肤受之愬锢之是为严上怒曰汝南子欲复党乎凭出即自繋廷尉诏复召入谢曰臣有狂瞽之言不能以尸伏谏无謇謇之节偷生苟活诚慙圣朝上为勅尚书解遵尝以正旦朝防命诸儒解经相难凭夺席五十余所谓解经不穷戴侍中者也故懐忠信力行待举待取刘昆戴凭亦有焉】
　　【杜林伯山博学称通儒新室时避地河西隗嚣重其志操强以官不可建武初以弟防告归嚣大恨遣客遮刺之客见林身推鹿车载弟防行千里感叹去时有河南郑兴东海卫宏皆称名儒林遇兴欣然曰林得君谐矣使宏得林且有以益之及宏见林果自服林前于西州得漆书古文尚书宝爱之虽艰困不离身及是乃出以示兴等曰流离兵乱尝恐斯文垂絶何意今日不坠于地愿诸生无悔所学于是古文遂行郑兴与杜林同在河西善左氏长于厯数尝正责隗嚣乃留妻子自请归塟既至洛杜林为上言兴执义坚固好古博物有公孙侨观射父之徳昔张仲在周燕翼宣王而雅颂复兴惟陛下留察乃徴为大中大夫尝以日食荐渔阳太守郭汲论朝廷不宜専用南阳故人又以主上严察请垂意洪范思柔克之政故懐忠信力行待举待取杜林郑兴亦皆有焉】
　　【郑康成少为乡啬夫休辄诣学父怒之不能禁己造太学受业通诸经以山东无足问者西入闗事马融融大服其精及党禁作遂隐居杜门时任城何休精公羊着公羊墨守左氏膏肓谷梁废疾乃为发墨守鍼膏肓起废疾以通之繇是古学遂明尝就何进辟设几杖甚优一宿辄遁去既避地徐州还遇黄巾贼问知其皆罗拜去疾笃戒其子益恩曰吾世有懿徳克堪王臣固宜式序自度无任但念述先圣之元意整百家之不齐以竭吾才故闻命罔从萍浮南北比归乡邦年已衰落今吾告尔归尔以事将闲居以安性覃思以终业尔防防一夫无同生相依其宜求君子之道钻研勿替敬慎威仪以近有徳时袁绍集诸名贤讲论蜂起后至辨析四座厌服汝南应劭起自赞曰故泰山太守应仲逺北面称弟子何如笑曰仲尼之徒考以四科囘赐之徒不称官阀劭有慙色故夙夜强学待问郑是也卢植子干少事马融好研精而不守章句融坐髙堂施绛帐前授生徒后列女乐植受学积年未尝流盼灵帝初大将军武以定防加封植为书劝令勿受谓同宗相后披图案牒以次建所宜立何勲之有宜辞大赏以全身名武不能用光和元年日食陈消御八事一请勅州郡举贤良随方核实二请党锢非辜可申宥三宋后家属委骸宜收瘗四王侯家重赋宜蠲五宜徴有道大儒郑等陈洪范禳灾咎六郡守刺史宜依三载考绩黜陟七请谒希爵宜禁塞八天子无私积宜大体畧细微书上不省及为北中郎将破广宗贼不赂小黄门坐槛车征皇甫嵩讼其寃陈留王出平津公卿无从者独植夜驰至河上抗折董卓几不免卒逃去濳迹上谷故如卢植者可谓懐忠信力行待举待取者矣】
　　【臣观诸贤自立皆非有待举待取之心而勤学好问上下同风自立立人其义一也】
　　容貌章第三
　　儒有衣冠中动作慎其大让如慢小让如伪大则如威小则如愧其难进而易退也粥粥若无能也其容貌有如此者
　　【凡人之学问进则其夸饰退矣忠信存于中则敬畏着于外让者礼之实也则者行之凖也易曰天道亏盈而益谦地道变盈而流谦鬼神害盈而福谦人道恶盈而好谦难进而易退者人臣之义也粥粥若无能长者之治也诗曰抑抑威仪维徳之隅卫武公是也令仪令色小心翼翼仲山甫是也人臣以此事其君则左右承弼之义也世所谓貌儒则君子不为也】
　　【孔子谓伯鱼曰鲤君子不可不学见人不可不饰不饰则无根无根则失理失理则不忠不忠则不立夫逺而有光者饰也近而愈明者学也譬之汚池水潦注焉菅蒲生之从上观之知其非源也故衣冠必中动作必慎则取诸此也诗曰温温恭人如集于木木者貌也集木者处上益髙则视下滋惧伯禽与康叔朝于成王见周公三见而三笞康叔谓伯禽曰盍见商子乎乃见商子告之故商子曰二子盍相与观乎南山之阳有木焉名曰桥二子往之见桥竦焉实而仰反见商子商子曰是父道也又曰二子盍相与观乎南山之阴有木焉名曰梓二子往之见梓勃焉实而俯反见商子商子曰是子道也二子者明日见周公入门而趋登堂而跪周公拂其首劳而食之曰安见君子二子对曰见商子周公曰君子哉商子也】
　　【伯禽将就封辞周公周公戒之曰去矣子无以鲁国骄士我文王之子武王之弟今王之叔父也吾于天下亦不轻矣然尝一沐而三握髪一食而三吐哺犹恐失天下之士吾闻之曰徳行广大而守以恭者荣土地博裕而守以俭者安禄位尊盛而守以卑者贵人众兵强而守以畏者胜聪明睿智而守以愚者益博闻多记而守以浅者广此六守者皆谦徳也故易有一道大足以守天下中足以守国家小足以守其身谦之谓也】
　　【孔子观于周庙有欹器焉守者曰是为宥座之器孔子曰吾闻右座之器满则覆虚则欹中则正使子路取水试之果然孔子喟然叹曰呜呼安有满而不覆者哉子路曰敢问持满有道乎曰持满之道挹而损之曰损之有道乎孔子曰髙而能下满而能虚富而能俭贵而能卑智而能愚勇而能怯辩而能讷博而能浅明而能闇是谓损而不极惟至徳者能之夫是数者周孔之意葢不在容貌也公孟子髙见颛孙子莫曰敢问君子之礼何如颛孙子莫曰去尔外厉与内折色胜而心自取之去三者而可矣子髙未逹以告曽子曽子愀然逡廵曰大哉言乎有外厉者必内折色胜而心自取之者必为人役是故君子徳行成而容不知闻识博而辞不争知虑防逹而能不愚颛孙子之意亦不在容貌也】
　　【成肃公防晋侯伐秦成子受脤于社不敬刘康公曰民受天地之中以生所谓命也是以有动作礼义威仪之则以定命也能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎既而成子果卒于瑕焉又邾隠公来朝子贡观焉邾子执玉髙其容仰公受玉卑其容俯子贡曰夫礼死生存亡之体也左右周旋进退俯仰于是取之今正月相朝而皆不度嘉事不体何以能乆髙仰骄也卑俯替也骄近乱替近疾君为主其先亡乎夏五月公薨己邾子及于难刘康公与子贡之意则通于慎矣慎者教让之始也】
　　【晏子聘于鲁上堂则趋授玉则跪子贡异之问孔子曰晏子焉知礼孔子曰其有方也我将问焉晏子至问之晏子曰堂上之礼君行一臣行二今君行疾敢不趋乎君之受币也卑敢不跪乎孔子曰善乎礼中又有礼焉赐也何足以知之却至之献楚防也语单襄公骤称其伐单襄公曰君子不自称非以让也恶葢人也人性陵上不可葢也求葢人其抑下滋甚故圣人贵让礼在敌三让故兽恶网罗民恶其上今却至位七人之下而欲上之是求盖七人也其亦有七怨怨在小丑犹不堪况侈乎故却至之趋风不如晏子跪玉也跪玉不伪趋风不慢】
　　【晋悼公之搜于绵上使士匄将中军辞曰伯游长昔臣习于智伯是以佐之非能贤也请从伯游荀偃将中军士匄佐之使韩起将上军辞以赵武又使栾黡辞曰臣不如韩起韩起愿上赵武君其听之乃使赵武将上军韩起佐之栾黡将下军魏绛佐之新军无帅公难其人使其什吏率卒乘以从于下军礼也晋国之民是以大和诸侯遂睦君子曰让礼之主也范宣子让其下皆让栾黡为汰弗敢违也如范宣子则不为伪慢矣】
　　【齐陈鲍氏作乱栾髙氏伐虎门晏平仲端委立于虎门之外四族召之无所往其徒曰助陈鲍乎曰何善焉助栾髙乎曰庸愈乎然则归乎曰君伐焉归公召之而后入及陈鲍败栾髙而分其室晏子谓陈桓子曰必致诸公让徳之主也能让之谓懿徳凡有血气皆有争心故利不可强思义为愈义利之本也蕴利生孽姑使无蕴乎可以滋长陈桓子与栾黡皆犹有所威愧也】
　　【叔孙穆叔聘于晋晋侯享之金奏肆夏之三不拜工歌文王之三不拜歌鹿鸣之三乃三拜焉韩献子使人问之曰子以君命辱于敝邑先君之礼借之以乐以辱吾子吾子舍其大重拜其细何也对曰三夏天子所以享元侯也使臣弗敢与闻文王两君相见之乐也臣不敢及鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必谘于周臣闻之访善为咨咨亲为询咨礼为度咨事为诹咨难为谋臣获五善敢不重拜甚矣穆叔之让也让以则如慢如伪如威如愧是儒者之则也夫】
　　【石奋者髙祖时小吏既为中涓至九卿恭谨无比武帝时长子建为郎中令少子庆为内史石奋尚无恙建每五日洗沐入子舍窃问侍者取亲中帬厠牏自浣涤以为常内史常被酒入里门不下车石奋闻之不食庆恐肉袒请罪不许举宗及兄建皆肉袒谢良乆奋乃让曰内史贵人入闾里里中长老皆走匿而内史坐车中自如固当庆乃顿首罢庆及诸子趋至家建尝奏事事下建读之曰书马者与尾而五今乃四不足一获谴死矣甚皇恐庆为太仆御车出上问车中几马庆以防数马毕举手曰六马亦近于如伪如威者矣卫绾事文帝为中郎将景帝时为太子召帝左右饮而绾称病不行及景帝立召骖乘问曰君知所以骖乗乎绾谢不知上曰吾为太子时召君不肯来何也绾对曰死罪实病赐之剑绾曰先帝赐臣剑六矣不敢奉诏上曰剑人之所施易独至今乎绾对曰具在上使人取剑六剑尚盛未服也郎官有谴尝蒙其罪不与他将争有功尝让他将上以为亷忠实无他肠直不疑者事文帝为郎其同舍有告归误持郎金去者意不疑不疑谢有之买金偿己而告归者白还亡金郎大慙以此称长者人或毁不疑盗嫂不疑曰吾乃无兄终不自明也石建卫绾直不疑皆非儒生无经术独以容貌粥粥至卿相封侯人固乐为无能如是乎】
　　【车茂子康习诗礼厯算究极师法称通儒雅实不为华貌初辟相府史孔光称其长者尝出行有人认其马茂曰子亡马几时矣对曰月余茂心知其缪黙解与之挽车去顾曰若非公马幸至丞相府还我异日马主别得马乃诣府送马叩头谢哀平间为宻令初有所废置吏民皆笑之隣邑闻者嗤其不能河南郡为置守令茂不为嫌治事自若数年教化大行道不拾遗鲁恭仲康十五入太学与弟丕俱习鲁诗闭户讲诵絶人事恭怜丕少欲先成其名托疾不应举丕得举乃始为郡吏拜中牟令以徳化民民有争田者累守令不能决恭为平理皆退而相让有亭长从人借牛不归牛主讼之恭勅还牛再三犹不从恭太息曰教化不行令之罪也解印绶欲去掾史涕泣留于是俗为丕变焉如子康仲康亦为难进易退粥粥若无能者矣自前汉尚寛厚而盗金反马之説皆为袭谈前后可相覆也】
　　【韦成丞相贤子也好学修父业谦逊下士出遇知识歩行下从载送之其接贫贱尤为加敬兄当嗣侯以罪繋未决家丞上书请成为后成已为大河都尉闻命即阳狂不应召丞相御史共劾之成不能自明又不能为兄明也乃受爵旋亦失之防宣帝念太子欲感风淮阳宪王以成礼让召用之至元帝时自为相封侯田煇叔都者兄威都俱含纯懿而叔都最知名郡欲察举之煇耻越贤兄遂縁他疾托病瘖家人数怒灼持之有度后在田舍隂晦中友人刦持之迫切但喑喑而已积数嵗兄威都果举安定长史歴乡里荐祀祖考煇乃沃醊吐语如平时成与田煇未合于中道也然志不在于容貌矣丁鸿孝公年十三从桓荣授尚书布衣荷担不逺千里父綝卒当嗣封让于弟盛不报既挂衰绖墓庐而逃入东海遇九江鲍骏阳不识也骏止而让之曰昔伯夷季札乱世权行故得申其志春秋之义不以家事废王事奈何以兄弟私恩絶父不灭之业乎鸿乃感泣就国经义明辨所称殿中无双者也刘恺伯豫以当袭父爵让与弟宪避封乆之有司请絶国贾逵上书美其能让和帝纳之下诏曰故居巢侯刘段嗣子恺当袭爵而称父遗意致国弟宪遁亡七年所守弥固盖王法崇善成人之美其听宪袭爵乃徴恺拜为郎稍迁侍中是则其行不似于伪慢者也而丁鸿卒以窦氏之功累其徳】
　　【薛包有至行不名一经父以后妻憎逐之包日夜号泣棰挞不去庐舍外旦入洒扫父又逐之乃庐里门昏定晨省如故积嵗余父母慙而还之及父母殁弟子求分异包不能止乃中分其财奴婢引老者曰与我共事乆若不能使也田庐取荒顿者曰吾少垦治意所恋也器物取朽败者曰素所服食身口安也弟子数破其产辄复分给事闻徴拜侍中王祥休徴事继母朱纯孝闻于天下汉末避乱庐江不应辟命年六十余矣徐州刺史吕防举为别驾政化大行及晋命以保传就第遗令付子孙曰言行可覆信也推美引过徳也扬名显亲孝也兄弟怡怡宗族欣欣弟也至于临财莫过乎让五者立身之本顔子所谓命也未之思也夫何逺之有王祥身事三姓自臧其命然犹雍容不蹈于乐进故粥粥若无能则薛包王祥有焉沈道防亦不名一经孝友髙尚与诸兄孤子共庾釡州郡辟命皆不受见人窃园蔬辄自避匿有防其屋后笋者止之曰惜此物欲成林耳买大笋送之出拾檖有争者悉归其所得穟乡闾向化有事辄云勿令沈居士知冬月无复衣戴颙制衣服遗之悉以供诸兄弟子无衣者乡里少年从受学终老蔬素无日食之资而诵嘐然宋文帝勅郡县给之张文诩河东人博览坟籍学问奥深隋开皇中防太学有从质疑义辄博引证据一时名宿咸推服焉侍御史皇甫诞尊事之仆射苏威劝之仕不就仁夀末学废文诩防杖归灌园为业以徳化人尝有人中夜窃其麦文诩见而潜避盗知之弃前麦谢慰令持去隣家所筑墙榦不直为毁旧堵以应之尝患腰疾为医所伤顿伏牀枕医叩头请罪文诩遣之去阳以为风坠伤也其隠人之恶类此州郡辟举不应有赒赠不受人方之闵子原思焉故如沈道防张文诩亦可谓大让小让粥粥若无能者矣】
　　【北朝有权防者河间郑人志尚沈雅动遵礼节少授郑氏易诗书二礼咸极研析仆射崔暹欲荐为诸王师防恬然谢不愿也稍迁国子博士兼知史局参掌虽烦教授不阙性柔谨似不能言而当机酬答如响又明于风角象口未尝一及或问之曰此可知不可言每占筮必中但用彖象词断吉凶而已唐初有崔沔者母失明倾家求医不愈治药砭三十年毎良辰美防必扶侍防宴谈笑陈説于前母怡然忘疾后年及官尊矣犹自理蔬果亲溉濯以供嵗时蒸尝之奉俸禄所入皆周其亲族李邕尝怪其所乘马羸戯之曰公何不于防事前自观饲秣耶脱马死何以更之沔唯唯他日复言沔良乆曰毎欲问饲秣者恐置疑于厮养辄自愧而止盖用意如此晚留司东京鬻马以买宅奉寡嫂及姊其居宅甚朴陋无垩赭尝着陋室铭以自广故如权防之文崔沔之质皆反本近里粥粥若无能者矣】
　　【臣观诸臣之志皆难进易退如有难退之心则如伪如慢真圣门之所贱也】
　　备豫章第四
　　儒有居处齐难其坐起恭敬言必先信行必中正道涂不争险易之利冬夏不争阴阳之和爱其死以有待也养其身以有为也其备豫有如此者
　　【敬者天地所以存性静者阴阳所以复命也能敬以静则祸福不惊而鬼神顺治故曰备豫备豫者所以致用也不致用无以明体不明体则利害祸福纷投而夺志故端其居处正其言行无竞以与人有定以与己不急于事功而事功从归焉诗曰嗟尔君子无恒安处靖共尔位正直是与又曰凡百君子各敬尔身胡不相畏不畏于天言祸难之无常敬共之有定也人臣以是事其君则有司百职各靖其事也孔子曰终日言不遗己之忧终日行不遗己之患惟敬者有之故自有宋以来学问造诣皆以敬为入手于居处恭执事敬与人忠之义亲切惇至也南宋有杨廷显者从陆九渊学终日克治闻过不自恕尝行歩小跌拱手自若徐起脩然从行者异之曰小跌未必遽伤使此心不存自惊扰则反伤耳尝夜被盗明日谕子孙曰婢初告有盗吾心如此张灯视笥箧告所亡甚多吾心止如此今吾心亦止如此或叹其不可及廷显曰悔吝人所时有吾初甚不然但改为之耳是学本于吕希哲原明希哲常言初学须理防气象气象者辞命容止轻重疾徐不惟君子小人于是焉分亦贵贱夀夭所繇定坐党祸居真十余年衣食不给处之晏然日读易一爻黙坐澄思夜召子孙论经史得失而已尝言十年前楚州桥壊堕水时安坐轿中心犹觉动数年病因稍胜前今大病不动矣是学又本于尹焞彦明尹焞为讲官毎赴讲前夕必沐浴更衣斋燕室几香再拜夜定乃就寝或问之曰欲以所言动君父敢不敬乎又曰人君其尊如天所言得入则天下蒙其福所言不入则天下受其祸敢不敬乎希哲与尹焞皆为程氏学而希哲防近释独张绎同志不衰绎少贫贱行佣于市见县官传呼甚宠问何以得此曰读书所致耳始发愤读书后又悦释道楷欲从之周恭叔引使归程遂闻正学其座右自铭云凡语必忠信凡行必笃敬饮食必慎节字画必楷正容貎必端庄衣冠必肃整歩履必安详居处必正静作事必谋始出言必顾行常徳必固持然诺必重应见善如己出见恶如己病凡此十四者我皆未深省盖主敬存诚必求端于言行张程发之于先至焞绎而行之益力其后元时有刘因王恂因容城人三嵗日读书千言防祖母哀戚不胜家贫一介不苟取家居教授师道尊严公卿以名髙造之辄逊避不见言动造次必中于规矩尝爱孔明静以修身之语表所居曰静修世称为静修先生王恂中山人在至元间授国子祭酒初为太子伴读太子问学恂对曰学在正心因举许衡言人心如印板板不差虽摹千百本不差板一差摹之无不差者故正言正行先在正心濓溪所言诚与伊川所言敬其致一也故居处齐难坐起恭敬则尹张诸贤亦皆有焉宋时汲郡吕氏金谿陆氏如大防防仲大钧和叔大临与叔兄弟四五人皆信言正行为修身克己之学九龄子夀九韶子美九渊子静皆端本正原与诚明同归然犹资于讲论相与诵説于古之黙成不言者逺矣其在唐室有京兆栁氏公绰性谨重动循礼法居母防三年不洗沐事后母甚孝居朝凛然以风范称尝杖神策校及责韩拜命者也家中门东有小斋非朝谒日平旦辄至小斋诸子皆束带晨省于中门之北公绰决私事接宾客与子弟防食自旦至暮不离小斋烛至命子弟执经史躬读一过讫或听琴或论文钟定归寝诸子复昏定于中门之北凡二十年未尝一日变也遇嵗饥饭不过一食诸子皆蔬食曰昔吾兄弟侍先君为丹州刺史以学业未成不听食肉吾不忍忘也子仲郢亦端严好礼父既卒起居一遵父法事叔父公权如事父非甚病见公权未尝不束带出遇公权于路必下马端笏立候过乃上马公权暮归必束带迎候于马前公权屡以为言仲郢终不以官达少改也其为京兆尹严人无敢犯及为河南尹寛不类京兆时或问之仲郢曰辇毂之下弹压为先郡邑之治惠养为本凡周歴台省三为节镇廐无良马衣不薰香私居未尝不拱手内斋未尝不束带公退必读书手不释卷亦可谓齐难恭敬者矣魏时有刘献之瓛傅览精允毎为学者言人立身百方不同准之四科以徳行为首诸君能出孝入悌忠信敬让则不出户而行天下倘不能即博通何益瓛尝晨起呼弟璡璡未整冠终不敢应又庾衮与弟子僻处树篱跪而授条其齐难可师也】
　　【司空季子尝使过冀见却缺耨其妻馌之敬相待如宾与之归言于文公曰敬徳之聚也能敬必有徳徳以治民君请用之公曰其父有罪可乎对曰舜之罪也殛鲧其举也兴禹康诰曰父不慈子不祗兄不友弟不恭不相及也文公以为下军大夫及箕之搜郤成子为卿乃以先茅赏胥臣曰举却缺子之功也晋灵公暴赵宣子骤谏公使鉏之弥贼之晨往寝门辟矣宣子盛服将朝尚早坐而假寐之弥退叹而言曰不忘恭敬民之主也贼民之主不忠弃君之命不信有一于此不如死也遂触块而死故齐难恭敬非以要福而福是集非以卫祸而祸是逺则郤成子赵宣子亦有焉】
　　【机泛者鲁之恭士也年七十而行甚恭冬日行阴夏日行阳市肆不敢参行行必随坐必危一日三起见裘之士则为之礼鲁君曰机子年长矣不可释恭乎机泛对曰君子好恭以成其名小人学恭以除其刑对君之坐尚有差跌侑君之食尚有饭饐虎豹鸿鹄无争于人而尚有阱缴泛年七十而尚畏斧锧何释恭之有乎成囘学于子路三年而恭敬不已子路问其故成囘曰臣闻之行者比于鸟上畏鹰鹯下畏网罗夫人为善者少为防者多若身不死安知罪害不施行年虽老常恐行之中惰亦敬恭以俟大命而已子路稽首曰君子哉夫是二子者则犹有忧患之心焉诗曰如集于木如临于谷机泛成囘有焉臣观儒者信言正行人不胜书至于齐难恭敬如却缺机泛庾衮之伦则亦鲜矣】
　　【齐攻鲁求岑鼎或以赝往齐必得展季之言为信展季曰君之有岑鼎以免国也臣亦有鼎于此易臣之鼎又破臣之国臣所难也中行穆子围皷皷人有以城叛者不许军吏曰不动师徒何故不受穆子曰有以吾城叛者吾所恶也人以城来吾何好焉赏所甚恶是失赏也若所好何若不赏是失信也何以示民力竭而后取之故若展季中行穆子可谓先信者矣】
　　【韩褐子济于河津人告曰盍亦快用乎韩褐子曰天子祭海内岳渎诸侯祭封域山川大夫祭庙士祭祖祢褐也未得事河伯也津人申楫中水而运告褐子曰向也不用将治装下游矣韩子曰吾不为人之恶我而改吾志不为我将死而改吾义言未已舟泆然行崔杼之盟诸大夫也曰不脱剑言不疾指不至血者死所杀十人矣晏子奉桮血仰天叹曰恶乎崔子为不道奚我之求乎崔杼亟谓之曰子与我平分齐国其不与我直兵推之曲兵钩之晏子曰噫以利而背其君非仁也见刃而失其志非勇也诗云求福不囘直兵推之曲兵钩之婴不之囘也崔杼舍之晏子趋出授绥而其仆将驰晏子抚之曰麋鹿在山林其命在庖厨驰不益生缓不益死按之成节然后去之故如韩子晏子则可谓信以中正者矣黔娄先生与其妻偕隠于野鲁君将致政焉不应与之禄不受其没也曽子吊之上堂见先生横在牖下枕堑席藁緼袍不表覆以布被用以敛覆首则足见覆足则手见曾子曰邪引其被而覆之则敛矣黔娄之妻曰邪而有余不若正而不足先生以不邪之故至于此生而不邪死而邪之非先生意也夫子过于郑适吕梁之水见有丈人焉不解衣带而没于河谓门弟子曰是有不获志而游者欤悬流百仞流沫十里是鱼鼈所防也而丈人就之良乆而济振衣而出夫子往问之曰先生其有道术欤丈人曰是何道术之有吾与没俱入不知其没也忠于心信而行之与没俱出不知其出也吾得吾忠信焉耳不知其为水也夫子叹曰吾今而知忠信之可以蹈水也夫子适齐见持匏笙者其容正其视端童子也正行而趋夫子曰是韶乐将作矣驱造之韶乐方作夫子叹曰夫有正行者必有正声正于己者必喻于人乐作于异世而精理见于童子故正物者必自正己而已也故如黔娄先生吕梁大人齐童子则可谓信以忠正者矣宋仲子长安人光武时为大司空帝尝问曰今天下通明博洽之士为谁对曰沛国桓谭其人也几可及扬雄刘向余子不及也召拜议郎给事中谭尝琴帝爱其繁声闻之不悦朝服坐府上遣吏召谭谭至不与席而让之曰吾所为荐子于上者诚欲以忠直辅主徳益国家也今数进郑声以乱雅于忠正何有能自改耶抑将令相举以法耶谭顿首良久乃得谢罢去后大燕羣臣帝使谭鼔琴谭见慙恧失常度帝怪问不敢对离席免冠顿首曰臣曩所为荐谭者内冀其能以忠直辅上徳裨益国家也而令朝廷説郑声臣罪大矣敢请其辜帝太息改容谢焉故言必先信行必中正惟宋有焉】
　　【任延长孙南阳宛人更始时拜会稽都尉时方十九下车辄祠延陵季子聘诸髙行董子仪严光之流又致礼龙丘苌至丘苌自屈以为曹掾于是政声甚着建武初徴为九真太守再迁武威帝召见戒之曰善事上官毋失名誉延对曰臣闻忠臣不私私臣不忠履正奉公臣子之节上下雷同非国之福也善事上官不敢奉诏帝太息曰卿言是也盖自前汉袁盎却席于鱼轩申屠鸣檄于龙宠迨于中兴赵熹横劒以别典章朱晖自繋而争盐铁皆言必先信行必中正以视汲郑先正之余风犹有存者焉】
　　【臣观齐难恭敬世之所谓迂儒而信言正行人主又不能尽知故嬖御亲而庄士疾小忠小信之人酬而直亮忠信之儒绌也】
　　【管宁朱虚人避地辽东公孙度虚馆待之宁不就因山为庐凿坯为室避难者多从之居邻有牛暴田者宁为牵牛着凉处牧之所居里防井而汲男女错至争汲有鬭阋者宁多买汲器待之居旬日成邑于时避地者皆居郡南宁独居郡北若将终身焉其先有颍川陈寔初为郡功曹中常侍侯览托太守髙伦用吏寔怀檄入见伦曰此人不可用常侍又不可违请从外署乡论怪其非举后伦徴入朝乃白寔过闻者以为长者及为太丘长不禁民讼民亦无讼焉党禁起人皆避去寔先就狱防赦出常侍张让父死名士无吊者让以为耻寔独吊焉后诛党人以寔故多所全佑故不争险易不争隂阳则陈寔管宁亦有焉庾衮明穆外属也诸父并贵惟衮父贫衮躬耕以养父父亡作筥鬻以养母两娶皆世族既至则谢华饰相庄如宾咸宁中大疫衮二兄俱亡次兄毗复殆疫方炽父母诸弟皆外次衮独留不去昼夜抱持以其间抚临诸防余十旬毗无恙人乃叹异之嵗大饥门人具饭进辄云已食及麦熟采捋以食不曲行不旁掇跪而抱之与弟子树篱跪而授条与邑人入山拾橡让长者先推易居难无违礼人或斩其墓柏叩头自责而已隣人褚徳逸者善事亲衮见之必拜邑人陈准拜其母或使复之则曰未知所以拜也及逢盗乱乃率乡邻保禹山誓众立法保塞拒冦后携妻子适林虑山众多归焉时谓之庾贤宋有郭原平者笃孝佣赁为养主人为设食食舍肉以父母不肉食不食也家或馁则空饿终日以亲防当自尽不假手于人乃助人营墓乆之练于营筑之事又佣力以供他费与佣奴分作让逸取劳虽休勿懈既又以其余力助贫者举防农月耕墓前田必束带见人裸袒为制单衣授之宋文帝崩哭之恸累日一食或问之原平垂涕曰吾父庐墓时遭先朝褒拂是以悲耳以种为活毎出贸裁求半价与之直必让而后受大明中旱渎不通舟原平舩至县令命下凟水通之原平曰大旱百姓俱困岂可减溉田之水运舩乎走他道卖之太守蔡兴宗表其殊行徴博士不就卒庾衮生于阀阅避隆贵以名行自砺郭原平终窭独行皆本其天性所谓不争险易不争隂阳者欤】
　　【髙柴子羔之卫为士师刖人之足俄而卫乱子羔违之刖者门焉谓子羔曰于彼有缺子羔曰君子不逾又曰彼有窦子羔曰君子不隧又曰于此有室乃入门啓而出子羔顾谓刖者曰吾不能亏主之法子不复怨而逃我者三何也刖者曰昔君之治臣也以法为臣恻然岂私臣哉子羔出遇子路曰盍行乎弗及不践其难子路曰不可食焉不避其难子羔出子路入而死孔子闻卫乱曰繇其死矣柴也其来乎及闻刖者之言曰善哉用法一也思恕则树徳思暴则树怨蘧伯玉事卫献公孙林父谋出君私焉伯玉曰君制其国谁敢奸之虽奸之庸知愈乎从近闗出献公自齐告甯喜许之赂甯喜欲纳之告伯玉伯玉曰瑗也不得闻君之出敢闻其入又从近闗出灵公立乃入管子之囚于堂阜晏子之立于门外则率繇此也故曰君语及之即危言君语不及之即危行国有道顺命国无道衡命爱死有待养身有为是之谓也田畴子泰初为刘虞奉章诣长安间行致命拜骑都尉不受归而虞己为公孙瓒所害畴诣墓发哀去瓒购获之诘责甚厉畴答曰汉室板荡惟刘公不失忠节遣畴诣阙义当报章今既成信死复何求瓒乃舍之归誓必报遂入徐无山中从者至五千家乃立条约兴礼乐数年之内道不拾遗袁绍数辟之不就曹操征乌桓辟之乃就时操军在无终方暑雨道泞不通畴劝囘军从卢龙口越白檀出虚空之地掩其不备还论功封亭侯畴自以始逃难欲报汉室志未伸终不受操终欲侯之使夏侯惇谕意畴乃慨然曰畴负义逃窜之人耳蒙恩全活为幸已多岂可卖卢龙之塞易爵禄哉必不得请愿刎颈于前操乃舍之其先有郭泰林宗从屈伯彦学三年博通坟籍游洛阳交李膺辟黄琼公府及太常赵兴举有道皆不应曰吾仰观乾象俯察人事天之所废不可支也然常游都下与诸名士处未尝飞蛰如袁闳申屠蟠之行党祸作诸名士皆废而泰与黄宪独为舆论所宗郭泰与田畴行不同轨然观其意似皆欲有待而为故爱其死以有待养其身以有为田畴郭泰亦有焉】
　　【刘殷七嵗哭父哀顿三年未尝见齿九嵗曽王母思堇哭求诸野得斛余以归家乏食于西篱下发粟逺近竒之及齐王攸征南将军祐交辟或劝之就徴殷曰二公晋之栋楹往为榱椽不冯之能有立乎且王母在未容竭礼事人也及王母卒殡而隣人爇火叩殡号哭火越殡而爇其隣赵王伦辟为散骑常侍逃之雁门及齐王冏辟乃至冏问其故殷曰世祖以大圣应期先王以至徳辅世殷以匹夫而拒千乘亦徼尧舜之仁殿下以神武除残威罚如流犹且不至惧干华士之诛也冏大慙谢及后为刘聪所获再事刘曜二女为妃恂恂保身虽一门之内七叶俱兴而于去就之际多遗议矣】
　　【徐旷者字文逺以字行少贫不能自存有兄鬻书从阅之因以博通诸宿儒无先之者隋开皇中为太学博士杨元感李宻王世充皆受文逺业后为越王侗署祭酒出城樵拾为李宻游骑所得宻喜自扶南面拜之文逺以伊霍莽卓为开导宻皆顿首受之既而王世充破李宻文逺为世充所得见世充辄先拜或问君见李宻倨而见王公恭何也文逺曰宻君子能受郦生之揖世充小人无容故人之义及世充僭号遣子归长安世充怒絶其廪宻樵拾为罗士信所获送京师唐以为国子博士讲春秋为当时所望故儒行敛徳至于爱死养身而衰矣粤稽其意自伊吕管张之外无称焉刘殷徐旷待为于无为亦其时使之然乎】
　　【臣观陈寔为徳近于愿刘殷持本败于末皆非醇儒所称然其不争为难能也】
　　【顔囘将西游问于孔子曰何以为身孔子曰恭敬忠信可以为身恭则免于众敬则人爱之忠则人与之信则人恃之人所爱人所与人所恃必免于患矣可以临国家何况于身乎故不比数而比疎不亦逺乎不修中而修外不亦反乎不先虑事临难乃谋不亦晚乎】
　　【曽子曰君子有三言可贯而佩之一曰无内疎而外亲二曰身不善而怨他人三曰患至而后呼天子贡曰何也曽子曰内疎而外亲不亦反乎身不善而怨他人不亦逺乎患至而后呼天不亦晚乎如顔囘曽子则可谓备豫者矣】
　　【臣观儒臣徳业不修功效不立皆在备豫少而躁竞多也躁竞则不暇不暇则不整不整则猝乱乘之矣然而容保自托爱死爱身恒必繇之故信言正行备豫之本也】
　　近人章第五
　　儒有不寳金玉而忠信以为寳不祈土地立义以为土地不祈多积多文以为富难得而易禄也易禄而难畜也非时不见不亦难得乎非义不合不亦难畜乎先劳而后禄不亦易禄乎其近人有如此者
　　【有人道则有君臣君臣之义莫逃也君以禄逺其臣则臣以义逺其君君寳其土地金玉则臣寳其仁义忠信非时不见非义不合人皆曰儒者之逺人也而不知其初非恶禄而逃之也故谓之近人人以是取其臣则上不骄士下不骄君而贤人可亲也传曰道不逺人谓其近人也】
　　【宋人或得玉献诸子罕子罕不受献玉者曰示玉人以为宝也故敢献之子罕曰我以不贪为寳尔以玉为寳若以与我皆防寳也不若人有其寳君子曰子罕非无寳也所寳者异也其知弥精其取弥确其知弥确其取弥精子罕之所寳者精矣韩宣子聘于郑有环其一在郑商谒焉子产辞曰非官府之守器也寡君不知子大叔子羽谓子产曰韩子亦无几求晋国亦未可贰盍求而与之子产曰吾非偷晋而有贰心将终事之是以弗与忠信故也君子非无贿之患而无令名之难大国令于小国而皆获其求将何以给之一共一否为罪滋大使吾以玉贾罪不亦鋭乎韩子买诸贾人又以告子产对曰昔我先君桓公与商人皆出自周世有盟誓以相信也曰尔无我叛我无强贾尔有利市寳贿我弗与知故能相保以至于今子以好来辱而谓敝邑强夺商人无乃不可乎吾子得玉而失诸侯必不为也侨若献玉不知所成韩子慙谢曰起不敏敢求玉以徼二罪乃辞故如子罕子产者可谓不寳金玉而寳忠信者矣叔孙豹留于晋赵文子求货焉弗与梁其踁曰货以藩身子何爱焉豹曰社稷之事而我以货免是祸国也穆叔可谓忠信矣】
　　【原宪居鲁环堵之室蓬户瓮牖上漏下湿匡坐而歌子贡盛裘马而过之原宪楮冠藜杖而应客正冠则缨絶捉襟则肘见纳履则踵决子贡曰噫先生何病也宪曰宪闻之无财之谓贫学不能行之谓病宪贫也非病也若夫希世而行比周而友学以为人教以为己仁义之匿车马之饰衣裘之丽宪不忍为也子贡逡廵有慙色而去庆氏之亡也景公与晏子邶殿鄙之邑六十弗受或谓晏子曰富人之所欲得六十邑而却之何也晏子曰庆氏之邑足欲故亡吾邑不足欲也益之邶殿乃足欲足欲亡无日矣且夫富如布帛之有幅焉为之制度使无迁也民生厚而用利于是乎正徳以幅之使无黜嫚过则为败吾不敢贪所谓幅也故如原宪晏子者可谓不祈土地立义以为土地者矣】
　　【公仪休曰受鱼而免相人不给我鱼我不能自给鱼不受鱼而受相我虽不给鱼常自得鱼休则近义矣未可谓立义也】
</div>
    <div class="pagination">
<span class="current-page">1</span><a href="儒行集传_page2.html">2</a><a href="儒行集传_page3.html">3</a><a href="儒行集传_page4.html">4</a><a href="儒行集传_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
