<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 66 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 66 页/共 118 页</h1>
    <div class="content">　　掌三公孤卿之吊劳【劳力报反】
　　正义郑氏康成曰王使徃　贾氏公彦曰或王有故不亲则使大仆徃
　　案大仆掌公卿之吊劳小臣掌士大夫之吊劳皆不言王者葢亲吊则掌相其灋仪而有故则奉使而徃也
　　王燕饮则相其灋王射则赞弓矢【相息亮反下同】
　　正义郑氏康成曰相左右赞谓授之受之　贾氏公彦曰燕饮谓与诸侯燕或与羣臣燕皆有主人酌酒献宾宾酢主人主人酬宾洗爵升降之法射谓大射也小臣职宾射掌事如大仆之法则知大射大仆所掌也
　　王眂燕朝则正位掌摈相
　　正义郑氏康成曰燕朝朝于路寝之庭王图宗人之嘉事则燕朝【贾疏路寝安燕之处故谓之燕朝又与宾客飨食在庙燕在寝也与宾客及臣下燕时亦有朝见燕礼而图宗人嘉事之朝无所见故特见之嘉事冠昏嘉礼之等】
　　案玉藻君日出而视之退适路寝听政则燕朝亦日日之常朝也葢治朝无坐灋内朝有时而坐故云燕耳论语摄齐升堂及凡侍食侍饮皆在燕朝注云图宗人之嘉事谓燕朝有此耳其实燕礼射礼皆于路寝行之非必图宗人之嘉事而后有燕朝也
　　王不眂朝则辞于三公及孤卿
　　正义郑氏康成曰辞谓以王不眂朝之意告之春秋传公有疾不眂朔【贾疏文十六年公羊传】　郑氏锷曰王不眂朝必告以故则以安燕废朝当有论谏矣
　　总论王氏志长曰观大仆小臣诸职所列事无大小皆有仪法虽在燕闲必正服位其防之也豫其喻之也防使王以行以习日就月将而正身以正朝廷正朝廷以正百官正百官以正万民端本于是矣是故三代已上左右仆从雍容谈笑而有余三代已下法家拂士犯顔极谏而不足也
　　小臣掌王之小命诏相王之小灋仪
　　正义郑氏康成曰小命时事所敕问也小灋仪趋行拱揖之容　贾氏公彦曰大仆诏祭祀宾客丧纪之灋仪乃礼之大者小臣大仆之佐故掌其小者若趋以采齐行以肆夏天揖同姓时揖异姓之类
　　掌三公及孤卿之复逆
　　正义贾氏公彦曰诸侯宾也故其复逆掌于大仆若三公孤卿则在朝之臣故小臣掌之
　　正王之燕服位王之燕出入则前驱
　　正义郑氏康成曰燕服位谓燕居时也玉藻王卒食端而居【贾疏谓在路寝中听事讫适小寝燕居玉藻端而居正谓在路寝食讫退适燕寝服端也】燕出入若今防于诸观苑
　　大祭祀朝觐沃王盥
　　正义贾氏公彦曰王将献尸宾先盥手洗爵乃酌献故小臣为王沃水盥手也
　　小祭祀宾客飨食宾射掌事如大仆之灋
　　正义贾氏公彦曰祭祀言小则宾客飨食皆蒙小字小宾客谓诸侯遣臣聘问者宾射对大射亦为小也郑氏康成曰宾射与诸侯来朝者射
　　案宾射非燕射也然其射前亦必有燕若飨食则无射法也如大仆之法即正王服位诏仪法赞牲事赞弓矢之类
　　掌士大夫之吊劳【劳力报反】
　　正义贾氏公彦曰亦王所使也
　　凡大事佐大仆
　　通论王氏曰案大仆掌正王之服位出入王之大命王出入则前驱而天官内小臣亦掌王后之命正其服位后出入则前驱小臣掌王之小命而天官内竖亦掌内外之通令凡小事此固大小分职之义也内小臣掌王后之命而不言大葢大命皆出于王
　　祭仆掌受命于王以眂祭祀而警戒祭祀有司纠百官之戒具既祭帅羣有司而反命以王命劳之诛其不敬者
　　正义郑氏康成曰谓王有故不亲祭也【贾疏既祭反命于王明是王合祭有故使人摄也】祭祀有司有事于祭祀者纠谓校录所当共之牲物
　　大丧复于小庙
　　正义郑氏康成曰小庙髙祖已下也始祖曰大庙春秋僖八年秋七月禘于大庙　贾氏公彦曰大丧王丧也王生时所有事之处皆复此祭仆复小庙其大庙则夏采复小寝大寝则隶仆复也
　　凡祭祀王之所不与则赐之禽都家亦如之【与音预】正义黄氏度曰王所不与谓畿内山川及公卿百辟之有功徳于民者都家祭祀皆命于国亦各使其主者祭之
　　案王所不与谓四郊之外郊野甸稍县畺山川因国前哲令德之祀都家则王之懿亲尊属故皆赐禽辨正王氏应电曰注谓都家同姓有先王之庙则赐之禽非也诸侯不得祖天子都家安得立先王之庙
　　凡祭祀致福者展而受之
　　正义郑氏康成曰臣有祭事必致祭肉于君所谓归胙也【贾疏见僖四年左传】展谓录视其牲体数体数者大牢则以牛左肩臂臑折九个少牢则以羊左肩七个特牲则以豕左肩五个【贾疏并礼记少仪文周人尚右故右胖皆祭以左胖致人大牢谓天子大夫已上少牢谓天子之士牲皆用前体者前体贵故也肩臂臑折九个者一节折为三叚】案致福于王当断自大夫已上士则所祭为王之懿亲尊属然后得致与
　　御仆掌羣吏之逆及庶民之复与其吊劳
　　正义郑氏康成曰羣吏府史以下　易氏祓曰民亦有复吏亦有逆与宰夫于诸臣云复万民云逆互备案诸侯之复大仆掌之三公孤卿之复逆小臣掌之则御仆所掌当自大夫士而下府史亦存焉经所称羣吏惟小司寇外朝之位对羣臣而言则专目府史外此皆大夫士也葢非常之事专讯万民故府史亦与焉若平时则府史已下纵有建白亦各达于其长耳士大夫之吊劳既掌于小臣则此职吊劳专承庶民而言其或府史胥徒有死国政者亦于庶民之吊劳包之
　　余论李氏嘉防曰观宋阳门之介夫死而子罕哭之哀汉征民宿卫及其去也天子亲飨之则羣吏庶民有吊劳宜也
　　大祭祀相盥而登【相息亮反】
　　正义郑氏康成曰相盥者谓奉槃授巾与【贾疏小臣沃盥此职又相盥明是奉槃授巾也少牢特牲尸盥时有奉槃授巾之事】登谓为王登牲体于俎特牲馈食礼主人降盥出举入乃匕载【贾疏载即登牲体于俎】
　　大丧持翣【翣所甲反】
　　正义郑氏康成曰翣棺饰也持之者夹柩车　贾氏公彦曰丧大记注汉礼翣以木为匡广三尺髙二尺四寸方两角髙衣以白布画云气谓之画翣画之以黼谓之黼翣天子用八诸侯六大夫四士二在路夹柩车两旁入圹则树之四旁
　　掌王之燕令
　　正义郑氏康成曰燕居时之令
　　以序守路鼔
　　正义郑氏康成曰序更　贾氏公彦曰即大仆职所云速逆御仆与御庶子者也
　　隶仆掌五寝之扫除粪洒之事
　　正义郑氏康成曰汜埽曰埽埽席前曰拚洒洒也郑司农云洒当为洒某谓论语曰子夏之门人当洒扫应对
　　存疑郑氏康成曰五寝五庙之寝也周天子七庙惟祧无寝【贾疏知者此云五寝下云小寝大寝明二祧无寝也】诗云寝庙绎绎前曰庙后曰寝　贾氏公彦曰必须寝者祭在庙荐在寝故立之
　　辨正刘氏敞曰隶仆掌洗乘石跸宫中之事古者神人不参若果典职宗庙不应更防之于宫中而役以劳辱之事然则此寝非庙寝也　王氏与之曰守祧掌守先王先公之庙祧庙则有司脩除之祧则守祧黝垩之此隶仆所掌当为王之小寝
　　案天官宫人掌王之六寝之脩注云路寝一小寝五路寝以治事小寝以时燕息此五寝即宫人所掌之小寝五也宫人掌之隶仆又掌之者一事两官并共天子官多也宫人所掌尤重路寝隶仆则直五寝而已宫人于凡脩除井匽并掌之隶仆但事埽除粪洒而已康成以此为五庙之寝非也庙固有寝有其五而无其二何义乎康成即据此五寝之文立说耳
　　祭祀脩寝
　　存疑郑氏康成曰于庙祭寝或有事焉月令凡新物先荐寝庙
　　案康成以五寝为庙寝者缘此文耳春秋脩其祖庙不应舎庙而言寝也葢小寝王所燕息也祭祀则齐戒有十日之期王唯居路寝不居小寝此时小寝空故乘隙之耳月令秦法非周礼荐寝庙之文不可为典要而谓荐必于寝亦臆说也
　　王行洗乘石掌跸宫中之事
　　正义郑氏众曰乘石王登车之石也诗云有扁斯石履之卑兮【贾疏诗小雅白华篇】跸谓止行者清道若今时儆跸
　　大丧复于小寝大寝
　　存疑郑氏康成曰小寝髙祖已下庙之寝也始祖曰大寝【贾疏髙祖已下庙称小始祖庙称大故寝亦随庙为称】
　　案王丧必在路寝而五官中无复于王寝者刘氏敞谓此王之小寝大寝是也大丧夏采既复于大祖祭仆又复于小庙庙中之寝无庸更复则此大寝者即王之路寝也小寝者即王之五寝也但五寝未必尽复则路寝而外或但复于王近时所燕息之寝与后丧不必复于庙而正寝燕寝自宜复也士丧礼死于适室适室正寝也士复于正寝推此而上可知矣而隶仆所掌五寝之非庙寝也决矣
　　钦定周官义疏卷三十一
　　钦定四库全书
　　钦定周官义疏卷三十二
　　夏官司马第四之五
　　弁师掌王之五冕皆冕朱里延纽
　　正义郑氏康成曰延冕之覆在上是以名焉【贾疏玉藻注延冕上覆言虽不同义则不异冕所覆前低一寸余故得冕名冕则俛也】纽小鼻在武上防所贯也今时冠卷当簪者广袤以冠縰其旧象与【贾疏谓汉时冠卷贯簪之处当冠縰之中央似即周冕垂纽于武贯防之旧象也】　贾氏公彦曰古者绩麻三十升布染之上以下以朱衣冕之上下延即上者也纽者缀于冕两旁垂之武两旁作孔以筓贯之使牢固也冕体周礼无文叔孙通作汉礼器制度取法于周案彼文凡冕以版广八寸长尺六寸以上下朱覆之乃以五采缫绳贯五采玉垂于延之前后谓之邃延玉藻云天子玉藻前后邃延龙卷以祭是也
　　辨正郑氏锷曰王之吉服六而冕止五者陆佃谓郊特牲戴冕璪十有二旒则大裘与衮同一冕此说得之
　　案注大裘之冕无旒故不聨数非也郊特牲戴冕璪十有二旒则天数也则衮冕与大裘之冕并十二旒可知矣
　　五采缫十有二就皆五采玉十有二玉筓朱纮【缫古藻字音早纮戸成反】
　　正义郑氏康成曰缫杂文之名也【贾疏若水草之藻有五采故云杂文之名】合五采丝为之绳垂于延之前后各十二所谓邃延也【贾疏玉藻文】就成也绳之每一帀而贯五采玉十二斿则十二玉也每就闲盖一寸朱纮以朱组为纮也纮一条属两端于武【贾疏谓以一条绳先属一头于左旁筓上以一头绕于颐下向上于右相筓上结之士冠礼注有筓者屈组以为纮垂为饰无筓者缨而结其绦彼有筓据皮弁爵弁此五冕皆有筓与彼同此言属于武者据筓贯武故以武言之其实在筓】缫不言皆有不皆者【贾疏王之五冕缫则有十二有九有七有五有三其玉皆十二故缫不言皆有不皆者则九旒以下是也玉言皆则五冕旒皆十二玉也】此为衮衣之冕十二斿则用玉二百八十八鷩衣之冕缫九斿用玉二百一十六毳衣之冕七斿用玉百六十八希衣之冕五斿用玉百二十衣之冕三斿用玉七十二【贾疏以其十二旒旒各十二玉前后二十四旒故用二百八十八已下计可知】　贾氏公彦曰五采藻十有二谓合五采丝为藻绳十二道为十二旒也就皆五采玉十有二各据一旒而言五色玉贯于藻绳之上每玉闲相去一寸十二玉则十二寸以一玉为一成结之使不相幷也玉筓朱纮者以玉筓贯之又以朱纽为纮仰属结之也　朱子曰天子鷩冕与上公衮冕虽同是九斿但天子九斿亦十二玉诸侯则九斿九玉耳以下放此
　　通论陈氏祥道曰礼记祭义天子冕而朱纮诸侯冕而青纮士冠礼缁布冠青组缨皮弁筓爵弁筓缁组纮纁边盖朱者正阳之色天子以为纮青者少阳之色诸侯以为纮缁者阴之色士以为纮卿大夫弁冕之纮无所经见礼器管仲镂簋朱纮君子以为滥郑氏谓大夫士当缁组纮纁边理或然也
　　诸侯之缫斿九就瑉玉三采其余如王之事缫斿皆就玉瑱玉防【侯依注作公斿同旒离尤反一音游瑉本又作珉密寅反瑱替宴反注故书瑉作璑】正义郑氏康成曰侯当为公字之误也【贾疏知者以下文别见诸侯又上公以九为节也】三采朱白苍也【贾疏聘礼记公侯伯缫借三采朱白苍】其余谓延纽皆覆朱里与王同也出此则异【贾疏谓天子朱纮诸侯当青组纮之等不得与王同也】缫斿皆就皆三采也每缫九成则九斿也公之冕用玉百六十二玉瑱塞耳者　贾氏公彦曰王不言玉瑱于此言之者互见为义王言冕朱里延纽及朱纮明诸侯亦有之诸公言玉瑱明王亦有之也　易氏祓曰言缫斿皆就又以见总言侯伯子男之冕之例侯伯七命则七就也子男五命则五就也
　　存疑贾氏公彦曰诸公云缫斿九就又云缫斿皆就者上王冕言缫十有二就皆五采玉十有二缫玉别文则缫有差降玉无差降也此诸公缫玉同文则惟有一冕而已故注计一冕为九斿斿各九玉据冕九旒不别计鷩冕已下以其一冕而已冠五服故也已下侯伯子男亦皆一冕冠数服也
　　案司服公自衮冕而下侯伯自鷩冕而下则尊可兼卑卑不得僭尊耳一冕冠数服未必然　上经第曰缫此曰缫斿上经玉有数此无数则所谓缫斿九就者缫以行列言斿以所缀玉数言也既曰缫斿九就又曰缫斿皆就者见斿所缀玉皆如其缫之就以为下经诸侯及其孤卿之通例而王官亦各如其命数也故上经缫十有二不言皆而玉十有二言皆以示惟王之诸冕缫有杀而玉无杀耳
　　王之皮弁防五采玉璂象邸玉筓【防仪礼作鬠刘古外反一音戸外反璂音其邸丁礼反注故书会作防】
　　正义郑氏康成曰防缝中也璂结也皮弁之缝中每贯结五采玉十二以为饰谓之綦【贾疏天子以十二为节约同冕旒也】诗云会弁如星【贾疏诗衞风淇澳篇】又云其弁伊綦是也【贾疏曹风鸤鸠篇綦既为玉又为结义得两合】邸下柢也以象骨为之【贾疏谓于弁内顶上以象骨为柢　王氏应电曰以象齿置于弁顶辏处故曰象邸】
　　通论易氏祓曰王之吉服其弁三皮弁用于眂朝韦弁用于兵事冦弁用于田猎兵与田之弁有时而用之皮弁则以日眂朝其用数此弁师所以特言皮弁之制也
　　王之弁绖弁而加环绖
　　正义郑氏康成曰弁绖王吊所服也其弁如爵弁而素所谓素冠也【贾疏案曾子问麻弁绖郑注布弁而加环绖也此不言麻者皆素为之诗素冠谓祥冠与此虽异亦同以素为之】而加环绖环绖者大如缌之麻绖缠而不纠【贾疏吊服乃五服之外故约同缌绖但缌绖两股此环绖以一股缠之不纠麤细同耳】司服职凡吊事弁绖服
　　案弁绖之弁疑即皮弁说见春官司服及仪礼丧服记若素冠则迥别矣
　　诸侯及孤卿大夫之冕韦弁皮弁弁绖各以其等为之而掌其禁令
　　正义郑氏康成曰各以其等缫斿玉璂如其命数也冕则侯伯缫七就用玉九十八子男缫五就用玉五十缫玉皆三采【贾疏约聘礼记缫三采朱白苍而言】孤缫四就用玉三十二三命之卿缫三就用玉十八再命之大夫缫再就用玉八缫玉皆朱緑【贾疏亦约聘礼记聘臣缫皆二采朱緑而言】韦弁皮弁则侯伯璂饰七子男璂饰五玉亦三采孤则璂饰四三命之卿璂饰三再命之大夫璂饰二玉亦二采弁绖之弁其辟积如冕缫之就然【贾疏以吊服无饰故辟积有数也】庶人吊者素委貌士变冕为爵弁其韦弁皮弁之会无结饰弁绖之弁不辟积禁令者不得相僭逾也玉藻君未有命不敢即乗服【贾疏玉藻谓诸侯之卿大夫聘于天子赐之冕服归国告君得君命乃服之未得君命则为僭逾也】不言冠弁冠弁兼于韦弁皮弁矣【贾疏冠缁布衣缁带素韠天子以为田服即诸侯及臣之朝服亦皮弁之类】不言服弁服弁自天子以下无饰无等【贾疏服弁即衰绖丧服丧服自天子达于士一也】　贾氏公彦曰上已言公则此诸侯谓侯伯子男也孤卿大夫承诸侯之下则诸侯之孤卿大夫也既不别见天子之臣则文中可以兼之上天子与公不言韦弁此言之亦以互见为义　易氏祓曰不言士者司服职士之服自皮弁而下则皮弁亦士服也
　　存疑郑氏康成曰一命之大夫冕而无旒【贾疏一命若有旒则止一旒一玉而已非所以为文饰又见一命大夫衣无章士又避之变冕为爵弁若一命大夫有旒士则不须变冕为爵弁直服无旒之冕矣】　贾氏公彦曰不言爵而言等则依命数矣天子三公八命卿六命大夫四命士三命以下冕弁之属亦各以其等为之可知　李氏嘉会曰诸侯卿大夫之制既以命数则天子之卿大夫士可以命数推之故不别言
　　案等即谓孤卿大夫之等卿缫三就则自六命之卿以至再命之卿一也大夫缫再就则自四命之大夫以至一命之大夫一也若更以命差之则错杂而不可以为等王卿六命直在子男之上矣而可乎然则冕固无无斿者而章服至一章而止也士无冕而衣无章故助祭以爵弁为上服天子之上士与子男不命之士亦同
　　司甲【阙】
　　司兵掌五兵五盾各辨其物与其等以待军事【盾常准反】正义郑氏众曰五兵者戈殳防酋矛夷矛　郑氏康成曰五盾干橹之属其名未尽闻也【贾疏祭统朱干玉戚以舞大武秦诗蒙伐有苑注云伐中干防十年左传建大车之轮以为橹而当一队则有朱干中干及橹其二者未闻】等谓功沽上下【贾疏功谓善者为上等沽谓麤恶者为下等槀人职书其等以飨工乘其事试其弓弩以下上其食明兵盾亦然】　贾氏公彦曰下经有舞者兵及廞五兵此直云以待军事者五兵五盾本为军事而设
　　案盾亦有五者车步异便险易异形攻守异势所用兵有长短则盾亦异焉故兼掌而辨所用然后司戈盾可颁授建设也物谓良苦等谓长短轻重上士中士下士所服之等也如王之旅贲故士所受虎士所执贰车乘车所建必其物之尤良者故辨以待之而司戈盾亦曰掌戈盾之物也
　　及授兵从司马之灋以颁之
　　正义郑氏康成曰司马之灋师旅卒两人数所用多少也
　　存疑陈氏汲曰周制甸出革车一乘凡兵甲戈盾旗物鼓铎悉备焉调发则各以其具行司兵所颁卿大夫士从军旅会同者也故下经曰及其受兵输亦如之盖事毕则归之若民兵则自藏之民闲耳
　　案此即军事也故从司马之灋颁之兵器虽民闲自有之及其行师要又有颁之者非专恃民闲也陈氏固矣岂民闲能备而卿大夫士不能备乎
　　及其受兵输亦如之及其用兵亦如之
　　正义郑氏康成曰兵输谓师还有司还兵也用兵谓出给衞守　郑氏锷曰康成以用兵为出给卫守上言颁兵从司马法此又言用兵则非军旅明矣
　　祭祀授舞者兵
　　正义郑氏康成曰授以朱干玉戚之属【贾疏祭统朱干玉戚以舞大武又下司戈盾职祭祀授旅贲殳故士戈盾司兵尊于司戈盾明所授兵是朱干玉戚也司干所授者又是羽籥之等非干戚可知】
　　大丧廞五兵【廞虚金反注故书廞为淫郑司农读为廞】
　　正义郑氏康成曰廞兴也兴作明器之役器五兵也士丧礼下篇有甲胄干笮【贾疏既夕礼明器之用器有弓矢役器之内甲胄干笮彼虽不具五兵此既云五兵明五者皆有也士丧礼下篇即既夕礼彼注笮谓矢服也】
　　军事建车之五兵会同亦如之
　　正义贾氏公彦曰建车之五兵者凡器在车皆有铁器屈之在车较及舆以兵揷而建之故有出先刃入后刃之事　郑氏康成曰车之五兵郑司农所云者是也【贾疏考工记庐人云戈殳防酋矛夷矛乃云六建既备车不反覆注六建五兵与人也】步卒之五兵则无夷矛而有弓矢
　　司戈盾掌戈盾之物而颁之
　　正义郑氏康成曰分与受用
　　祭祀授旅贲殳故士戈盾授舞者兵亦如之【殳当作及】正义郑氏康成曰亦颁之也故士王族故士也与旅贲当事则衞王【贾疏旅贲氏掌执戈盾而趋此执殳者以其与故士同衞王持以为仪衞故不执戈盾也】殳如杖【贾疏庐人为殳不见有刃故知如杖】长寻有四尺　郑氏锷曰诗伯也执殳为王前驱又曰彼候人兮荷戈与祋祋即殳也盾干也用以自衞人持其一书云比尔干则夫人有之可知
</div>
    <div class="pagination">
<a href="钦定周官义疏_page65.html">上一页</a><span>...</span><a href="钦定周官义疏_page61.html">61</a><a href="钦定周官义疏_page62.html">62</a><a href="钦定周官义疏_page63.html">63</a><a href="钦定周官义疏_page64.html">64</a><a href="钦定周官义疏_page65.html">65</a><span class="current-page">66</span><a href="钦定周官义疏_page67.html">67</a><a href="钦定周官义疏_page68.html">68</a><a href="钦定周官义疏_page69.html">69</a><a href="钦定周官义疏_page70.html">70</a><a href="钦定周官义疏_page71.html">71</a><span>...</span><a href="钦定周官义疏_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
