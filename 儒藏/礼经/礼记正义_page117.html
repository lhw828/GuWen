<!DOCTYPE html>
<html>
<head>
    <meta charset="UTF-8">
    <title>礼记正义 - 第 117 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 117 页/共 200 页</h1>
    <div class="content">　　○圂与豢同，音患。濊，本又作秽，纡废反，一音乌外反。小子走而不趋，举爵则坐立饮。小子，弟子也。卑，不得与宾、介具备礼容也。凡洗必盥。先盥乃洗爵，先自絜也。盥有不洗也。
　　○盥音管，又古乱反。牛羊之肺，离而不提心。提犹绝也。奎刂离之，不绝中央少者，使易绝以祭耳。
　　○不提心，丁礼反，注同，绝句。奎刂，苦圭反。犁，本又作离，同，力兮反，又力知反。凡羞有湆者，不以齐。齐，和也。湆，起及反。为君子择葱薤，则绝其本末。为有萎乾。
　　○为，于伪反，注同。薤，户戒反。萎乾，上於范反，又於伪反，下音竿。羞首者，进喙祭耳。耳出见也。
　　○喙，许秽反。见，贤遍反。尊者以酌者之左为上尊。尊者，设尊者也。酌者乡尊，其左则右尊也。
　　○遵，本又作尊，注下皆同。乡，许亮反，下“乡人”同。尊壶者面其鼻。鼻在面中，言乡人也。饮酒者、禨者、醮者，有折俎不坐。折俎尊，彻之乃坐也。已沐饮曰禨。酌始冠曰醮。
　　○禨，其记反。醮，子笑反。折，之设反，下及注皆同。冠，古乱反。末步爵，不尝羞。步，行也。牛与羊鱼之腥，聂而切之为脍。聂之言<月枼>也。先藿叶切之，复报切之，则成脍。
　　○聂，之涉反，注反下皆同。脍，古外反。<月枼>，直辄反。复，扶又反。麋鹿为菹，野豕为轩，皆聂而不切。麕为辟鸡，兔为宛脾，皆聂而切之。切葱若薤实之，醯以柔之。此轩、辟鸡、宛脾，皆菹类也。其作之状，以醯与荤菜淹之，杀肉及腥气也。
　　○麋音眉。轩音献，注同，俱伦反。辟音壁，又补麦反，徐扶益反，注同。兔，他故反。宛脾，上於阮反，下毗支反。“切葱若薤实之”，绝句。菹，庄居反。荤，许云反。淹，於廉反，又於劫反。。
　　○其有折俎者，取祭肺，反之，不坐，燔亦如之。亦为尺柄之类也。燔，炙也。《乡射》曰：“宾奠爵于荐西，兴，取肺，坐，绝祭，左手哜之，兴，加于俎，坐帨手。”
　　○璠音烦。柄，兵命反。齐之，才细反。帨，本亦作税，始锐反。尸则坐。尸尊也。《少牢馈食礼》曰：“尸左执爵，右兼取肝肺，擩于俎盐，振祭哜之，加于菹豆。”
　　○食音嗣。擩，本又作扌耎，而专反，又而悦反，徐耳谁反。 
　　[疏]“凡羞”至“则坐”。
　　○正义曰：此一节广明祭俎及羞膳之事。
　　○“凡羞有俎者，则於俎内祭”者，若羞在豆，则祭於豆间，若脩在俎，则於俎内而祭。俎在人前横设，俎内近人之处，以俎於人为横，不得祭於俎间也。俎横在人前，故不得祭於俎外及两俎间也。
　　○“君子不食圂腴”，圂，猪、犬也。腴，猪、犬肠也。言猪、犬亦食米穀，其腹与人相似，故君子但食他处，辟其腴，谓肠胃也。故鼎阙一也。
　　○“小子”至“立饮”，小子，弟子也。趋，徐趋也。弟子不得与宾主参预礼，但给役使，故宜驱走，不得趋翔为容也。
　　○“举爵则坐祭立饮”者，谓弟子若得酒，举爵时则先以坐祭，祭竟而立饮之也。
　　○“凡洗必盥”，洗，洗爵也。盥，洗手也。
　　○凡饮酒必洗爵，洗爵必宜先洗手也。
　　○“牛羊之肺，离而不提心”，谓祭肺法也。提，犹绝也。取肺奎刂离之，不绝心，心谓肺中央少许耳。“凡羞有湆者，不以齐”，庾云：“湆，汁也。”若羞有汁，则有盐梅齐和。若食者更调和之，则嫌薄主人味，故“不以齐”也。贺玚云：“凡湆皆谓大羹，大羹不和也。”
　　○“为君”至“本末”。
　　○本，根也。葱薤根不净，末萎乾，故择者必绝其二处。为君子如此，则非君子不然。
　　○“羞首”者，进喙祭耳。羞亦膳羞也。首，头也。喙，口也。若膳羞有牲头者，则进口以向尊者，尊者若祭，先取牲耳祭之也。
　　○“尊者”至“尝羞”。
　　○此一节论设尊及折俎行爵尝羞之仪。尊者，谓设尊人也。人君陈尊在东楹之西，於南北列之，设尊之人，在尊东西面，以右为上，则尊以南为上也。酌谓酌酒人也。酌人在尊东西面，以左为上，亦上南也。二人俱以南为上也，故云“以酌者之左为上尊”。
　　○注“尊者”至“尊也”。
　　○正义曰：庾云：“《燕礼》：‘司宫尊于东楹之西，两方壶，左玄酒南上。’注《玉藻》云：唯君面尊，玄酒在南，顺君之面也。‘下云：‘公席阼阶上，西乡。’下又云：‘执幕者升自西阶，立于尊南北面东上。’案‘左玄酒南上’之言，是设尊者东乡，酌者西乡，设者之右，则酌者之左也。”
　　○“尊壶者面其鼻”者，尊与壶悉有面，面有鼻，鼻宜向於尊者，故言“面其鼻”也。
　　○“饮酒者”，则下文“禨者”、“醮者”是也，总以“饮酒”目之。禨者，谓沐而饮酒，醮者，谓冠而饮酒者。
　　○“有折俎不坐”者，折俎，谓折骨体於俎也。禨、醮者，若折俎为尊，禨、醮小事为卑，故不得坐也。折俎所以为尊者，贺云：“折俎则殽馔尊。”故《冠礼》：庶子冠于房户之前，而冠者受醮不敢坐，及禨者并不敢坐也。案《乡饮酒》、《燕礼》有折俎者皆不坐，独云禨者、醮者不坐者，以禨者、醮者无酒俎之时则得坐，嫌畏有折俎亦坐，故特明之，云“有折俎不坐”。
　　○“未步爵，不尝羞”者，步，行也。羞，殽羞也。殽羞本为酒设，若爵未行而先尝羞，是贪食矣，故不先爵尝之也。此谓无筭爵之时。羞，庶羞，行爵之后始尝之。若正羞脯醢折俎，未饮酒之前则尝之。故《乡饮酒》、《乡射》、《燕礼》、《大射》献后乃荐宾，皆先祭脯醢，哜肺，乃饮卒爵。
　　○“牛与”至“柔之”。此一节明脍及齑菹粗细之异。
　　○“聂而切之”者，谓先牒为大脔，而后报切之为脍也。“麋鹿为菹”以下，已於《内则》具释之。
　　○“其有”至“则坐”。
　　○此一节明祭菹之仪。折俎，谓折骨於俎。俎既有足，柄尺之类，故就俎取所祭肺，立而取之，升席坐祭。祭讫，反此所祭之物，加之於俎，皆立而为之，故云“取祭，反之，不坐”，祭时坐耳。
　　○“燔亦如之”者，燔，谓燔肉。虽非折骨，其肉在俎，其取及祭、反时，皆亦不坐，故云“燔亦如之”。
　　○“尸则坐”者，前云“不坐”者，是宾客耳。若为尸，尸尊，虽折俎，初取祭、反之，皆坐也。
　　○注“尸尊”至“菹豆”。
　　○正义曰：引《少牢馈食礼》者，证“尸坐”之义。前注引《乡射礼》云“宾奠爵于荐西，兴，取肺”，云“兴则立”也。此引《少牢礼》云“尸左执爵，右兼取肝肺”，不云“兴”，故知尸则坐。菹豆，盛菹之豆也。
　　衣服在躬，而不知其名为罔。罔，犹罔罔，无知貌。
　　○罔，本亦作冈，又作网，云两反。 
　　[疏]“衣服”至“为罔”。
　　○正义曰：衣服文章，所以表人之德，亦劝人慕德，若著之而不识知其名义者，则是罔罔无知之人也。
　　其未有烛，而后至者，则以在者告。道瞽亦然。为其不见，意欲知之也。师冕见，及阶，子曰：“阶也。”及席，子曰：“席也。”皆坐，子告之曰：“某在斯，某在斯。”
　　○道音导。为，于伪反，下“为宵”，下文“为人”、“为已”同。冕见，贤遍反。凡饮酒，为献主者，执烛抱燋，客作而辞，然后以授人。为宵言也。主人亲执烛敬宾，示不倦也。言“献主者”，容君使宰夫也。未蓺曰“燋”。
　　○燋，侧角反，又子约反，又音在遥反。蓺，人悦反。执烛不让，不辞，不歌。以烛继昼，礼杀。
　　○杀，色戒反。 
　　[疏]“其未”至“不歌”。
　　○正义曰：此一节明有烛无烛之仪，为主人法也。在者，谓已在於坐者。若日已暗，而坐中未有烛继，新有人后来至者，则主人以在坐中者而告之，云某人在此，某人在此，使后来人知之也。
　　○“道瞽亦然”者，瞽无目，恒如日暗，故道示之，亦如无烛时也。
　　○“凡饮酒，为献主者”，献主，主人也，谓为饮酒主人法也。凡饮酒，主人自献宾。若尊卑不敌，则使宰夫为主人以献宾，故“为献主”也。
　　○“执烛”者，谓夜暗执烛。
　　○“抱燋”者，燋，谓未蓺之炬。既欲留客，又取未然之炬抱之也。
　　○“客作而辞”者，作，起也。客既见主人执烛抱燋，故自起辞之也。
　　○“然后以授人”者，主人见客起辞，故从辞而止，以烛乃授已执事之人。
　　○“执烛不让，不辞，不歌”者，执烛，夜时也。礼：宾主有让，及更相辞谢，又各歌《诗》相显德。今既夜莫，所以杀於三事。
　　洗、盥、执食饮者，勿气。有问焉，则辟咡而对。示不敢歆臭也。
　　○口旁曰咡。
　　○辟，四亦反，徐孚益反。咡，而志反。歆，许金反。臭，许又反。
　　○ 
　　[疏]“洗盥”至“而对”。
　　○正义曰：洗，谓与尊长洗爵也。盥，谓与尊长洗手也。若为尊长洗盥及执尊长饮食，则勿气，谓不鼻嗅尊长饮食也。
　　○“有问焉，则辟咡而对”者，咡，口旁也。当为尊者洗盥及执饮食之时，而尊者有事问已，已则辟口而对，不使口气及尊者。
　　为人祭曰“致福”，为已祭而致膳於君子曰“膳”，祔、练曰“告”。此皆致祭祀之馀於君子也。摄主言“致福”，申其辞也。自祭言“膳”，谦也。祔、练言“告”，不敢以为福膳也。凡膳、告於君子，主人展之，以授使者于阼阶之南，南面，再拜稽首送，反命，主人又再拜稽首。展，省具也。
　　○使，色吏反。其礼：大牢则以牛左肩、臂、臑折九个，少牢则以羊左肩七个，犆豕则以豕左肩五个。折，断分之也。皆用左者，右以祭也。羊豕不言臂、臑，因牛序之可知。
　　○臂，本亦作辟，以豉反，注同。儒，奴报反，又奴到反。《说文》云：“臂羊犬，读若儒。”《字林》人於反。个，古贺反，下同。犆，大得反。断，丁管反，又大唤反。分，方云反，又扶问反，本又作个，古贺反。 
　　[疏]“为人”至“五个”。
　　○正义曰：此一节明致福及膳於君子及所膳牲体之数，谓为人摄祭而致饮酢於君子也。其致胙将命之辞则曰“致福”也，谓致彼祭祀之福於君子也。
　　○“为已祭而致膳於君子曰膳”者，若已自祭而致胙於君子，则不敢云“福”，而言致“膳”。膳，善也，言致善味耳。
　　○“祔、练曰告”者，若已祔祥而致胙，又不敢云“福”、“膳”，但云“告”，言以祭胙告君子，使知已祔祥而已，故颜回之丧，馈孔子祥肉是也。
　　○“凡膳告於君子”者，结上也，膳自祭及告祥也。
　　○“主人展之，以授使者于阼阶之南，南面，再拜稽首送”者，谓初遣使膳，告君子之去时也。展，省视，敬君子，故主人自省视饮食多少备具，而阼阶南稽首拜送使者。
　　○“反命，主人又再拜稽首”者，使从君子处还反，则主人亦再拜稽首受命也，亦当在阼阶南，南面也。《曲礼》云“使者反，必下堂而受命”是也。
　　○“其礼：大牢则以牛左肩、臂、臑折九个”者，明所膳数也。若得大牢祭者，则用牛膳也。周人牲体尚右，右边已祭，所以献左也。周贵肩，故用左肩也。“九个”者，取肩自上断折之，至蹄为九段，以献之也。臂、臑，谓肩脚也。
　　○“少牢则以羊左肩七个”者，若礼得少牢者，则膳羊左肩。折为七个，不云“臂臑”，从上可知也。然并用上牲，不并备馔，故大牢者唯牛，少牢者唯羊也。
　　○“犆豕则以豕左肩五个”者，若祭唯特豕以用豕左肩，亦用五个以为膳也。
　　国家靡敝，则车不雕几，甲不组縢，食器不刻镂，君子不履丝屦，马不常抹。靡敝，赋税亟也。雕，画也。几，附缠为沂鄂也。组縢，以组饰之及紟带也。《诗》云：“公徒三万，贝胄朱綅。”亦铠饰也。
　　○靡，亡皮反，注同。几，其衣反，注同。组音祖。縢，大登反。常如字，恒也，本亦作尝。秣音末，穀马。亟，本又作极，纪力反，急也，一音其力反。沂，鱼巾反。鄂，五合反。紟，其荫反，结也。綅，息廉反，又音侵。铠，若代反。 
　　[疏]“国家”至“常秣”。
　　○正义曰：此一节明国家靡敝减省之礼。靡，谓侈靡。敝，谓凋敝。由君造作侈靡，赋税烦急，则物凋敝，则改往脩来或可。靡为糜，谓财物麋散凋敝，古字通用。
　　○“车不雕几”者，几，谓沂鄂，不雕画漆饰以为沂鄂。
　　○“甲不组縢”者，縢，谓紟带，其甲不用组以为饰及紟带。
　　○“君子不履丝屦”者，丝屦谓絇繶纯之属，不以丝饰之，故云“不履丝屦”。
　　○注“组縢”至“饰也”。
　　○正义曰：云以组饰者，谓以组饰甲也。云“及紟带也”者，谓以组连甲及为甲。带言紟带，解经“縢”字。縢是縳约之名，故《秦诗》云：“竹闭绲縢。”注云：“縢，约也。”引《诗》“公徒三万”者，《鲁颂 閟宫》文。引之者，“贝胄朱綅”，贝胄，谓以贝饰胄，朱綅缀之也，谓以朱绳缀甲，故郑云“亦铠饰也”。 

  
　 
卷三十六 学记第十八 

　卷三十六 学记第十八 　 
　　陆曰：“郑云：《学记》者，以其记人学教之义。” 
　　[疏]正义曰：按郑《目录》云：“名曰《学记》者，以其记人学教之义，此於《别录》属《通论》。”
　　发虑宪，求善良，足以謏闻，不足以动众。宪，法也，言发计虑当拟度於法式也。求，谓招来也。謏之言小也。动众，谓师役之事。
　　○宪音献。謏，思了反，徐所穆反。闻音问，声闻。度，大各反。就贤体远，足以动众，未足以化民。就，谓躬下之。体，犹亲也。
　　○下，户嫁反。君子如欲化民成俗，其必由学乎！所学者，圣人之道在方策。
　　○策，初革反。 
　　[疏]“发虑”至“学乎”。
　　○正义曰：此一节明虽有馀善，欲化民成俗，不如学之为重。
</div>
    <div class="pagination">
<a href="礼记正义_page116.html">上一页</a><span>...</span><a href="礼记正义_page112.html">112</a><a href="礼记正义_page113.html">113</a><a href="礼记正义_page114.html">114</a><a href="礼记正义_page115.html">115</a><a href="礼记正义_page116.html">116</a><span class="current-page">117</span><a href="礼记正义_page118.html">118</a><a href="礼记正义_page119.html">119</a><a href="礼记正义_page120.html">120</a><a href="礼记正义_page121.html">121</a><a href="礼记正义_page122.html">122</a><span>...</span><a href="礼记正义_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
