<!DOCTYPE html>
<html>
<head>
    <meta charset="UTF-8">
    <title>周礼注疏 - 第 182 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 182 页/共 187 页</h1>
    <div class="content">　　[疏]注“属斫”至“之定”
　　○释曰：一宣有半得长二尺者，以一宣尺三寸三分寸之一，取半添之，一尺得五寸，三寸每寸三分得九分，并前一分为十分，取半得五分，三分为一寸馀二分，总为六寸二分寸之二，添前尺三寸三分寸之一为二尺也。“斫斤”即《尔雅》“句”，一也。彼云“句属谓之定”，故知此属，斫斤柄也。

　　一属有半之柯，（伐木之柯，柄长三尺。《诗》云：“伐柯伐柯，其则不远。”郑司农云：“《苍颉篇》有柯属。”）

　　[疏]注“伐木”至“柯属”
　　○释曰：知“长三尺”者，以其属长二尺，云“一属有半”，故知三尺。引《诗》者，《伐柯》诗之文也。先郑引《苍颉》者，苍颉造文字，有篇名《苍颉》。云“柯属”，并是柄也。

　　一柯有半谓之磬折。（人带以下四尺五寸。磬折立，则上亻免。《玉藻》曰：“三分带下，绅居二焉。”绅长三尺。
　　○亻免，音免。）

　　[疏]注“人带”至“三尺”
　　○释曰：此据人之所立磬折之仪。以上有宣及属柯之长短，故因解人立磬折浅深也。又下文造耒，亦以磬折之，故云之也。云“一柯有半谓之磬折”，据绅带以下而言也。引《玉藻》者，按彼子游曰：“参分带下，绅居二焉。”郑注云：“三分带下而三尺，则带高於中也。”以其人长八尺，中则四尺，今云三分带下，绅居二分，明带上有一分，上三尺半，是带下有四尺半可知也。

　　车人为耒，<广此>长尺有一寸，中直者三尺有三寸，上句者二尺有二寸。（郑司农云：“耒谓耕耒。<广此>读为其颡有疵之疵，谓耒下岐。”玄谓<广此>读为棘刺之刺。刺，耒下前曲接耜。
　　○耒，力对反，刘音诔，或良水反。<广此>，音刺，七赐反，李又似斯反。颡疵，似斯反。）

　　[疏]“车人”至“二寸”
　　○释曰：此车人既为车，因使为耒之田器也。<广此>者，耒之面。但耒状若今之曲欠柄也。面长尺有一寸。云“中直”者，谓手执处为句，故谓<广此>上句下为中直者三尺有三寸也。“句”者，谓人手执之处，二尺有二寸也。
　　○注“郑司”至“接耜”
　　○释曰：先郑云“<广此>读为其颡有疵之疵”者，俗人谓颡额之上有疵病，故从之也。云“谓耒下岐”者，古法，耒下惟一金，不岐头。先郑云“耒下岐”，据汉法而言。其实古者耜不岐头，是以後郑上注亦云“今之耜岐头”，明古者耜无岐头也。“玄谓疵读为棘刺之刺”者，以其入地，故读从刺也。云“刺，耒下前曲接耜”者，耜，谓耒头金，故云下前曲接耜者也。

　　自其<广此>，缘其外，以至於首，以弦其内，六尺有六寸与步相中也。（缘外六尺有六寸，内弦六尺，应一步之尺数。耕者以田器为度宜。耜异材，不在数中。
　　○缘，如字，沈悦战反。中，如字，又丁仲反。应，应对之应。）

　　[疏]“自其”至“中也”
　　○释曰：云“自其<广此>，缘其外，以至於首”者，据<广此>下至手执句者，逐曲量之。云“以弦其内”者，据<广此>面至句，下望直量之，故云“以弦其内”，内，谓上下两曲之内。云“六尺有六寸与步相中也”者，言逐曲之外，有六尺六寸，今弦其内，与步相中。中，应也，谓正与步相应。应一步之尺数。云“耕者以田器为度宜”者，在野度以步，以人步或大或小，恐其不平，故以六尺之耒以代步，以量地也。云“耜异材不在数中”者，未知耜金广狭，要耒自长六尺，不通耜，若量地时，脱去耜而用之也。

　　坚地欲直<广此>，柔地欲句<广此>。直<广此>则利推，句<广此>则利发。倨句磬折，谓之中地。（中地之耒，其<广此>与直者如磬折，则调矣。调则弦六尺。
　　○推，如字，李汤雷反。）

　　[疏]“坚地”至“中地”
　　○释曰：此“直<广此>”及“句<广此>”皆不六尺之度，惟中地之耒合磬折者，乃六尺之度。故郑云“中地之耒，其<广此>与直者如磬折，则调矣”。调者，谓弦六尺，则馀句直者不合六尺可知也。

　　车人为车，柯长三尺，博三寸，厚一寸有半，五分其长，以其一为之首。（首六寸，谓今刚关头斧，柯其柄也。郑司农云：“柯长三尺，谓斧柯，因以为度。”）

　　[疏]“车人”至“之首”
　　○释曰：此车人谓造车之事。凡造作皆用斧，因以量物，故先论斧柄长短及刃之大小也。
　　○注“首六”至“为度”
　　○释曰：云“谓今刚关头斧”者，汉时斧近刃，皆以刚铁为之，又以柄关孔，即今亦然，故举汉法为说也。

　　毂长半柯，其围一柯有半。（大车毂径尺五寸。）

　　[疏]注“大车”至“五寸”
　　○释曰：郑知此是大车者，此论载辐牙，下柏车别论毂辐牙，又柏车毂长以行山，此车毂短以行泽，故知此是大车，平地载任者也。郑知径尺五寸者，以其围一柯有半，四尺半围三径一，故知径一尺五寸也。

　　辐长一柯有半，其博三寸，厚三之一。（辐厚一寸也。故书“博”或为“抟”，杜子春云：“当为博。”
　　○抟，徒九反。）渠三柯者三。（渠二丈七尺，谓罔也，其径九尺。郑司农云：“渠谓车柔，所谓牙。”
　　○牙，五嫁反，李五家反，下同，本或作迓。）

　　[疏]注“渠二”至“谓牙”
　　○释曰：云“渠二丈七尺”者，按上辐长一柯有半，两两相对，则九尺尚有毂空壶中，於二丈七尺不合者，云辐长一柯有半，两相九尺者，通计毂而言，其实辐无一柯有半也。云“所谓牙”者，谓下文云“牙围”也。

　　行泽者欲短毂，行山者欲长毂，短毂则利，长毂则安。（泽泥苦其大安，山险苦其大动。
　　○大，音泰，又菟饿反，下同。）

　　[疏]“行泽”至“则安”
　　○释曰：此总言大车、柏车所利之事。以大车在平地并行泽，柏车山行，各有所宜也。
　　○注“释泥”至“大动”
　　○释曰：此释长毂安，短毂危之事。

　　行泽者反柔，行山者仄柔，反柔则易，仄柔则完。（故书“仄”为“侧”。郑司农云：“反柔，谓轮柔反其木里，需者在外。释地多泥，柔也。侧当为仄。山地刚，多沙石。”玄谓反柔，为泥之粘，欲得心在外滑。仄柔，为沙石破碎之，欲得表里相依坚刃。
　　○柔，人力反，刘音柔。仄，音侧。易，以豉反。需者，人兖反。为泥，于伪反，下同。）

　　[疏]“行泽”至“则完”
　　○释曰：此经言车牙所宜外内坚濡之事。
　　○注“故书”至“坚刃”
　　○释曰：此注後郑增成先郑之义。言“仄柔”者，坚者在外，柔者在内，以其取坚刃相成故也。

　　六分其轮崇，以其一为之牙围。（轮高，轮毂也。牙围尺五寸。）

　　[疏]注“轮高”至“五寸”
　　○释曰：轮崇九尺，六尺得一尺，三尺得五寸，故尺五寸也。

　　柏车毂长一柯，其围二柯，其辐一柯，其渠二柯者三，五分其轮崇，以其一为之牙围。（柏车，山车。轮高六尺，牙围尺二寸。）

　　[疏]“柏车”至“牙围”
　　○释曰：此柏车山行，故毂长轮崇又下，皆欲取安故也。“其辐一柯，其渠二柯者三”者，两辐相对六尺。渠围二柯者三，围丈八尺，亦谓通毂空壶中并数而言也。
　　○注“柏车”至“二寸”
　　○释曰：柏车、山车，对大车为平地之车也。牙围尺二寸者，以其轮崇六尺，五分取一，五尺取一尺，一尺取二寸，故尺二寸也。

　　大车崇三柯，绠寸，牝服二柯有参分柯之二，（大车，平地载任之车，毂长半柯者也。绠，轮。牝服长八尺，谓较也。郑司农云：“牝服，谓连箱。服读为负。”
　　○绠，方颖反。牝，步忍反，又扶死反，李扶细反。服，音负。《诗》音如字。，薄历反。较，音角。）

　　[疏]注“大车”至“为负”
　　○释曰：云“大车，平地载任之车，毂长半柯者也”者，以其上文云毂长半柯，不言车名，故云毂长半柯者也。云“绠，轮”者，谓轮之四面外一寸则安。言“牝服”者，谓车毂，即今人谓之平鬲，皆有孔，内令子於其中，而又向下服，故谓之牝服也。是以先郑云牝服谓车箱。服读为负。以众令所依负然也。

　　羊车二柯有参分柯之一，（郑司农云：“羊车，谓车羊门也。”玄谓羊，善也。善车，若今定张车。较长七尺。）

　　[疏]注“郑司”至“七尺”
　　○释曰：先郑云“羊车，谓车羊门也”者，其言无所当，故後郑易之也。後郑云“羊，善也。善车，若今定张车”，虽举当时汉法以晓人，汉世去今久远，亦未知定张车将何所用，但知在宫内所用，故差小为之，谓之羊车也。按此羊车较长七尺，下柏车较长六尺，则羊车大矣，而《论语》谓大车为柏车、小车为羊车者，以柏车皆说毂辐牙，惟羊车不言，惟言较而已，是知柏车较虽短，毂辐牙则长，羊车较虽长，毂辐牙则小，故得小车之名也。

　　柏车二柯。（较六尺也。柏车轮崇六尺，其绠大半寸。）

　　[疏]注“较六”至“半寸”
　　○释曰：郑云“柏车轮崇六尺，其绠大半寸”。知者，以大车轮崇九尺，绠一寸。此柏车轮崇六尺，三分减一。明柏车输崇六尺。三分减一，其绠亦宜三分减一，三分寸之二，即大半寸也。

　　凡为辕，三其轮崇，参分其长，二在前，一在後，以凿其钩，彻广六尺，鬲长六尺。（郑司农云：“钩，钩心。鬲，谓辕端，厌牛领者。”
　　○鬲，沈於革反，刘音隔。厌，於甲反。）

</div>
    <div class="pagination">
<a href="周礼注疏_page181.html">上一页</a><span>...</span><a href="周礼注疏_page177.html">177</a><a href="周礼注疏_page178.html">178</a><a href="周礼注疏_page179.html">179</a><a href="周礼注疏_page180.html">180</a><a href="周礼注疏_page181.html">181</a><span class="current-page">182</span><a href="周礼注疏_page183.html">183</a><a href="周礼注疏_page184.html">184</a><a href="周礼注疏_page185.html">185</a><a href="周礼注疏_page186.html">186</a><a href="周礼注疏_page187.html">187</a><a href="周礼注疏_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
