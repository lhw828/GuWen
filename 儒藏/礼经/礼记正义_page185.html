<!DOCTYPE html>
<html>
<head>
    <meta charset="UTF-8">
    <title>礼记正义 - 第 185 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 185 页/共 200 页</h1>
    <div class="content">　 
卷五十八 三年问第三十八 

　卷五十八 三年问第三十八 　 
　　陆曰：“郑云：‘名《三年问》者，善其以知丧服年月所由也。’” 
　　[疏]正义曰：案郑《目录》云：“名曰《三年问》者，善其问以知丧服年月所由。此於《别录》属《丧服》。
　　三年之丧，何也？曰：称情而立文，因以饰群，别亲疏、贵贱之节，而不可损益也，故曰：“无易之道也。”称情而立文，称人之情轻重，而制其礼也。群，谓亲之党也。无易，犹不易也。
　　○称，尺证反，注及下皆同。别，彼列反。易音亦，注同。创钜者其日久，痛甚者其愈迟。三年者，称情而立文，所以为至痛极也。斩衰苴杖，居倚庐，食粥，寝苫枕块，所以为至痛饰也。饰，情之章表也。
　　○创音疮，初良反。钜音巨，大也。愈，徐音庾，差也。迟，徐直移反。倚，於绮反。枕块，之鸩反。三年之丧，二十五月而毕，哀痛未尽，思慕未忘，然而服以是断之者，岂不送死有已、复生有节也哉！复生，除丧反生者之事也。
　　○思，如字，一音息吏反。断，丁乱反。复音伏。 
　　[疏]“三年”至“也哉”。
　　○正义曰：此一节问丧三年所由，解释所以三年之意。
　　○“三年之丧，何也”者，记者欲释三年之义，故假设其问，云三年丧者，意有何义理？谓称人之情而立礼之节文。
　　○“因以饰群”者，饰，谓章表也；群，谓五服之亲也。因此三年之丧差降，各表其亲党。
　　○“别亲疏、贵贱之节，而弗可损益也”者，亲，谓大功以上；疏，谓小功以下；贵，谓天子诸侯绝期，卿大夫降期以下；贱谓士庶人服族。其节分明，使不可损益也。
　　○“故曰无易之道也”者，引旧语成文也。无，不也。并有差品，其道不可改易。
　　○“创钜者其日久”者，以释重丧所以三年也。其事既大，故为譬也。钜，大也。夫创小则易差，创大则难愈，故云创钜其日久也。“痛甚者其愈迟”者，愈，差也。贤者丧亲，伤肾、乾肝斩斫之痛，其痛既甚，故其差亦迟也。
　　○“三年者，称情而立文，所以为至痛极也”者，既痛甚差迟，故称其痛情，而立三年之文，以表是至痛极者也。
　　○“哀痛未尽，思慕未忘”者，言贤人君子於此二十五月之时，悲哀摧痛，犹未能尽，忧思哀慕，犹未能忘，故心之哀慕於时未尽，而外貌丧服以是断割者。“岂不送死有已、复生有节也哉”者，若不断以二十五月，则孝子送死之情何时得已？复吉常之礼何有限节？故圣人裁断止限二十五月，岂不是送死须有已止，反复生礼须有限节也哉？
　　凡生天地之间者，有血气之属必有知，有知之属莫不知爱其类。今是大鸟兽则失丧其群匹，越月逾时焉，则必反巡过其故乡，翔回焉，鸣号焉，蹢躅焉，踟蹰焉，然后乃能去之。小者至於燕雀，犹有啁噍之顷焉，然后乃能去之。故有血气之属者，莫知於人，故人於其亲也，至死不穷。匹，偶也。言燕雀之恩不如大鸟兽，大鸟兽不如人。含血气之类，人最有知而恩深也。於其五服之亲，念之至死无止已。
　　○属音蜀。丧，息浪反，又如字。巡，徐词均反。过，徐音戈，一音古卧反。号音豪，户羔反。蹢，本又作踯，直亦反，徐治革反。躅，直录反，徐治六反。蹢躅，不行也。踶，徐音驰，字或作踟。蹰音厨。燕，於见反。雀，本又作爵。啁，张留反。噍，子流反。啁噍，声。顷，苦颖反。知音智。 
　　[疏]“凡生”至“不穷”。
　　○正义曰：此一经明天地之间血气之类，皆有所知，至於鸟兽大小各能思其种类，况在於人，何有穷已也？
　　将由夫患邪淫之人与？则彼朝死而夕忘之，然而从之，则是曾鸟兽之不若也。夫焉能相与群居而不乱乎？言恶人薄於恩，死则忘之。其相与聚处，必失礼也。
　　○由夫音扶，下皆同。邪，似嗟反。人与，音馀，下“君子与”同。曾，则能反。焉，於虔反。 
　　[疏]“将由”至“乱乎”。
　　○正义曰：此一经明小人之人曾鸟兽之不若，若不以礼节之，安能群居而不乱？
　　将由夫脩饰之君子与？则三年之丧，二十五月而毕，若驷之过隙，然而遂之，则是无穷也。“驷之过隙”，喻疾也。“遂之”，谓不时除也。
　　○驷音四，马也。过，古卧反，徐音戈。隙，本又作卻，去逆反，空隙之地也。 
　　[疏]“将由”至“穷也”。
　　○正义曰：此一经明贤人君子於三年之丧，若驷之过隙，若不以礼制节之，则哀痛何时穷已。“驷之过隙”者，驷，谓驷马；隙，谓空隙。驷马骏疾，空隙狭小，以骏疾而过狭小，言急速之甚。
　　故先王焉为之立中制节，壹使足以成文理，则释之矣。“立中制节”，谓服之年月也。释，犹除也，去也。
　　○为，于伪反，下注“为母”同。中如字，又丁仲反，注同。去，起吕反。 
　　[疏]“故先”至“之矣”。
　　○正义曰：此一经明小人、君子其意不同，故先王为之立中人之制节。
　　○“故先王焉”者，焉是语辞。“立中制节”者，言先王为之立中人之制，以为年月限节。
　　○“壹使足以成文理”者，壹，谓齐同。言君子、小人皆齐同，使足以成文章义理。
　　○“则释之矣”者，释，犹除去。既成义理，则除去其服。所以成三年文理者，以三年一闰，天道小成，又子生三年然后免於父母之怀，故服以三年，成文章义理。
　　然则何以至期也？言三年之义如此，则何以有降至於期也？期者，谓为人后者，父在为母也。
　　○期音基，注及下同。曰：至亲以期断。言服之正，虽至亲皆期而除也。
　　○断，丁乱反，下注同。是何也？问服断於期之义也。曰：天地则已易矣，四时则已变矣，其在天地之中者，莫不更始焉，以是象之也。法此变易，可以期也。 
　　[疏]“然则”至“之也”。
　　○正义曰：上节既称为父母三年，何故有父母止有期者？此一节释为期之义。“然则何以至期也”者，言为父母本应三年，何故为人后者，为本生父母、及父在为母而止於期。“曰至亲以期断”者，记者释之，为至亲本以期断，故虽为他后、及父在为母，但以期也。
　　○“是何也”者，记者又起问，云有何义故以期矣。
　　○“四时则已变矣”者，答“期断”之义也。言“期”是一年之周匝，而天气换矣。前时已毕，今时又来，是变改矣。“其在天地之中者，莫不更始焉”者，言天地之中，动植之物，无不於前事之终，更为今事之始也。
　　○“以是象之也”者，圣人以是之故，以人事法象天地，故期年也。
　　○注“言三”至“母也”。
　　○正义曰：郑意以三年之丧何以有降至於期者，故云为人后者为本生之父母、及父在为母期，事故抑屈，应降至九月十月，何以必至於期？以其本至亲，不可降期以下，故虽降屈，犹至於期。今检寻经意，父母本意三年，何以至期者，但问其一期应除之义，故答曰“至亲以期断”。是明一期可除之节。故《礼》：期而练，男子除绖，妇人除带。下文云加降故至三年，是经意不据为人后及父在为母期。郑之此释，恐未尽经意，但既袒郑学，今因而释之。
　　然则何以三年也？言法此变易，可以期，何以乃三年为？曰：加隆焉尔也。焉使倍之，故再期也。言於父母加隆其恩，使倍期也。下焉犹然。
　　○“加隆焉尔”，一本作“加隆为尔焉”，徐如字，一音於虔反，焉犹然也，一云发声也，注及下同。倍，步罪反，注同。 
　　[疏]“然则”至“期也”。
　　○正义曰：此一节释因期及三年之义，故设问云：“然则何以三年也？”“曰加隆焉尔也”，本实应期，但子加恩隆重，故三年。“焉尔也”，语助之辞也。
　　○“然使倍之，故再期也”者，焉犹然也。子既加隆於父母，故然使倍之。然，犹如是。倍之，言倍一期，故至再期也。
　　由九月以下，何也？曰：焉使弗及也。言使其恩不若父母。故三年以为隆，緦、小功以为杀，期、九月以为间。上取象於天，下取法於地，中取则於人，人之所以群居和壹之理尽矣。取象於天地，谓法其变易也。自三年以至緦，皆岁时之数也。言既象天地，又足以尽人聚居纯厚之恩也。
　　○杀，色界反，徐所例反。故三年之丧，人道之至文者也。夫是之谓至隆。言三年之丧，丧礼之最盛也。是百王之所同，古今之所壹也。未有知其所由来者也。不知其所由来，喻此三年之丧，前世行之久矣。孔子曰：“子生三年，然后免於父母之怀。”夫三年之丧，天下之达丧也。达，谓自天子至於庶人。 
　　[疏]“由九”至“尽矣”。
　　○正义曰：上节既称“期断”，何故有九月以下，故此经释之。
　　○“由九月以下，何也”者，由，从也。记者既称“期断”，假设问之，何故有从九月以下。
　　○“曰：焉使弗及也”者，焉亦然也。然使恩隆不及於期也，则五月不及九月，三月不及五月，转相不及也。
　　○“故三年以为隆”者，谓恩爱隆重。
　　○“緦、小功以为杀”者，谓情理杀薄。
　　○“期、九月以为间”者，是隆杀之间也。
　　○“上取象於天，下取法於地”者，天地之气，三年一闰，是三年者取象於一闰。天地一期物终，是一期者取象於一周。九月者，以象阳之数，又象三时而物成也。五月，以象於五行。三月者，取象天地一时而气变。言五服之节，皆取法於天也。
　　○“中取则於人”者，则，法也。天地之中取则於人，若“子生三年，然后免於父母之怀”，故服三年。人之一岁，情意变改，故服一期。九月、五月、三月之属，亦逐人情而减杀，是中则於人。
　　○“所以群居和壹之理尽矣”者，既取法天地与人，三才并备，故能调和群众聚居，和谐专壹，义理尽备矣。
　　○“故三”至“丧也”。
　　○正义曰：此一节重明三年之义。“三年之丧，人道之至文者也”，言三年丧礼，於人道之中，至极文理之盛者，则期以下，非其至极也。“夫是之谓至隆”者，言三年之丧，人恩之至极隆厚也。
　　○“未有知其所由来者也”，言三年之丧，行之自远，未有能识知所从来也。言不知所从何代而来。引孔子者，《论语》之文，证此三年之丧也。
　　○注“不知”至“久矣”。
　　○正义曰：案《易 系辞》云：“古之葬者，厚衣之以薪，葬之中野，不封不树，丧期无数。”《尚书》云：“百姓如丧考妣三载。”此云“不知所由来”者，但上古云“丧期无数”，谓无葬、练、祥之数。其丧父母之哀，犹三年也。故尧崩云“如丧考妣三载”，则知尧以前丧考妣已三年，但不知定在何时。其丧服所起，则黄帝、尧、舜之时，虽有衣裳，仍未有丧服也。但唐、虞已前，丧服与吉服同，皆以白布为之，故《郊特牲》云：“大古冠布，齐则缁之。”若不齐则皆用白布也。郑注《丧服》，其冠衰之异，从三代以下，由唐虞以上曰大古，吉凶皆用白布，则知三代吉凶异也。 

  
　 
卷五十九 深衣第三十九 

　卷五十九 深衣第三十九 　 
　　陆曰：“郑云：‘以其记深衣之制也。名曰《深衣》者，谓连衣裳而纯之以采也。有表则谓之中衣，以素纯则曰长衣也。’” 
　　[疏]正义曰：案郑《目录》云：“名曰《深衣》者，以其记深衣之制也。深衣，连衣裳而纯之以采者。素纯曰长衣，有表则谓之中衣。大夫以上祭服之中衣用素。《诗》云：‘素衣朱襮。’《玉藻》曰：‘以帛里布，非礼也。’士祭以朝服，中衣以布明矣。此於《别录》属《制度》。”郑云“大夫以上祭服中衣用素”者，谓天子大夫以其四命，与公之孤同爵弁自祭，故“中衣用素”。云“士祭以朝服，中衣以布”者，亦谓天子之士与诸侯大夫同。案《少牢》：诸侯大夫祭以朝服。故天子之士亦祭以朝服。朝服用布，故“中衣以布”。其诸侯之士自祭以玄端，玄端则朝服之衣，但其裳异耳，中衣亦用布也。案《诗》云：“素衣朱襮。”晋人欲荐桓叔，桓叔、大夫、得用素衣者，国人以国君之礼待之，故欲荐素衣也。其长衣、中衣及深衣，其制度同。《玉藻》云“长、中继揜尺”，若深衣，则缘而已，下云“缘广寸半”。凡深衣皆用诸侯大夫士夕时所著之服，故《玉藻》云：“朝玄端，夕深衣。”庶人吉服亦深衣，皆著之在表也。其中衣在朝服、祭服、丧服之下。知丧服亦有中衣者，《檀弓》云：“练衣黄里。”注云“练中衣，以黄为内”是也。但丧服中衣不得“继揜尺”也。故《丧服传》云：“带缘各视其冠。”注云：“缘如深衣之缘。”是丧服中衣用深衣，则深衣缘之以采，故下云“具父母、大父母衣纯以缋以青”之属也。唯孤子深衣，纯以素，但以缘而已，不与长衣同。其吉服中衣，亦以采缘。其诸侯得绡黼为领，丹朱为缘。《郊特牲》云：“绡黼丹朱中衣，大夫之僣礼。”则知大夫、士不用绡黼丹朱，但用采纯而已矣，无文以明之。其长衣以素缘，知者，若以采缘，则与吉服中衣同，故知以素缘也。若以布缘，则曰“麻衣”。知用布缘者，以其称麻衣故知也。其丧服之中衣，其纯用布，视冠布之粗细，至葬可以用素缘也。练则用縓也。其《诗》之麻衣，则以此别。彼谓吉服之衣也。所以此称深衣者，以馀服则上衣下裳不相连，此深衣衣裳相连，被体深邃，故谓之“深衣”。
　　古者深衣，盖有制度，以应规矩绳权衡。言圣人制事，必有法度。
　　○应，於证反。短毋见肤，衣取蔽形。
　　○毋音无，下同。见，贤遍反。长毋被土，为污辱也。
　　○被，彼义反。为，于伪反。污，污辱之污，一音乌卧反。续衽钩边，续，犹属也。衽，在裳旁者也。属，连之，不殊裳前后也。钩，读如“鸟喙必钩”之“钩”。钩边，若今曲裾也。续，或为“裕”。
　　○衽，而审反，又如鸩反。钩，古侯反。属音烛，下皆同。喙，许秽反。裕，以树反。要缝半下。三分要中，减一以益下，下宜宽也。要，或为“优”。
　　○要，一遥反，注同。缝，扶用反，下注同。袼之高下，可以运肘；肘不能不出入。袼，衣袂当掖之缝也。
　　○袼，本又作胳，音各，腋也。肘，竹九反，又张柳反。掖，本又作腋，音亦。袂之长短，反诎之及肘。袂属幅於衣，诎而至肘，当臂中为节，臂骨上下各尺二寸，则袂肘以前尺二寸。肘，或为“腕”。
　　○袂，弥世反，袪末曰袂。诎，丘勿反。腕，乌乱反。带，下毋厌髀，上毋厌胁，当无骨者。当骨，缓急难为中也。
　　○厌，於甲反，徐於涉反，下同。髀，毕婢反，徐亡婢反，一音步启反。胁，许劫反。当，丁浪反，注同，又丁郎反。中，丁仲反，又如字。制十有二幅，以应十有二月。裳六幅，幅分之，以为上下之杀。
　　○应，应对之应，下同。杀，色界反，徐所例反。袂圜以应赞规，谓胡下也。
　　○圜音圆。胡下，下垂曰胡。曲袷如矩以应方，袷，交领也。古者方领，如今小儿衣领。
　　○袷音劫，下注同。负绳及踝以应直，绳，谓裻与后幅相当之缝也。踝，跟也。
　　○踝，胡瓦反。裻音督。跟音根。下齐如权衡，以应平。齐，缉。
　　○齐音咨，亦作斋，下同。缉，古入反。故规者，行举手以为容。行举手，谓揖让。负绳抱方者，以直其政，方其义也。故《易》曰：“《坤》六二之动，直以方也。”言深衣之“直”、“方”，应《易》之文也。政，或为“正”。下齐如权衡者，以安志而平心也。心平志安，行乃正。或低或仰，则心有异志者与？
　　○行，下孟反，又如字。卬音仰，本又作仰，一音五郎反。与音馀。五法已施，故圣人服之。言非法不服也。故规矩取其无私，绳取其直，权衡取其平，故先王贵之。贵此衣也。故可以为文，可以为武，可以摈相，可以治军旅。完且弗费，善衣之次也。“完且弗费”，言可苦衣而易有也。深衣者，用十五升布，锻濯灰治，绳之以采。善衣，朝祭之服也。自士以上，深衣为之次，庶人吉服深衣而已。
　　○相，息亮反。完音丸。费，芳贵反，又孚沸反，注同。苦衣，於既反。易，以豉反。锻，丁乱反。濯音浊。纯，之允反，又之闰反，后皆同。朝，直遥反。上，时掌反。具父母、大父母，衣纯以缋。具父母，衣纯以青。如孤子，衣纯以素。尊者存，以多饰为孝。缋，画文也。三十以下无父称孤。
　　○大父母音泰，大父母，祖父母也。缋，胡对反。纯袂、缘、纯边，广各寸半。纯，谓缘之也。缘袂，谓其口也。缘，緆也。缘边，衣裳之侧，广各寸半，则表里共三寸矣。唯袷广二寸。
　　○缘，悦绢反，注同。广，古旷反，注同。緆，徐音以豉反，皇音锡。案郑注《既夕礼》云：“饰衣领袂口曰纯，裳边侧曰綼，下曰緆也。” 
　　[疏]“古者”至“篇末”。
　　○正义曰：此一篇从此至未，皆论深衣之制。今各随文解之。
　　○“古宅深衣，盖有制度”者，以作记之人为记之时，深衣无复制度，故称“古者深衣，盖有制度”。言“盖”者，疑辞也。
　　○“以应规矩绳权衡”者，此则制度之事，所应者备在下文。
</div>
    <div class="pagination">
<a href="礼记正义_page184.html">上一页</a><span>...</span><a href="礼记正义_page180.html">180</a><a href="礼记正义_page181.html">181</a><a href="礼记正义_page182.html">182</a><a href="礼记正义_page183.html">183</a><a href="礼记正义_page184.html">184</a><span class="current-page">185</span><a href="礼记正义_page186.html">186</a><a href="礼记正义_page187.html">187</a><a href="礼记正义_page188.html">188</a><a href="礼记正义_page189.html">189</a><a href="礼记正义_page190.html">190</a><span>...</span><a href="礼记正义_page186.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
