<!DOCTYPE html>
<html>
<head>
    <meta charset="UTF-8">
    <title>五礼通考 - 第 179 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 179 页/共 431 页</h1>
    <div class="content">　　前期三日主人率众丈夫致斋于外主妇率众妇女致斋于内沐浴更衣饮酒不得致乱食肉不得茹荤不吊防不听乐凡凶秽之事皆不得预
　　前一日设位陈器
　　主人帅众丈夫深衣及执事洒扫正寝洗拭椅桌务令蠲洁设髙祖考妣位于堂西北壁下南向考西妣东各用一椅一桌而合之曾祖考妣祖考妣考妣以次而东皆如髙祖之位世各为位不属祔位皆于东序西向北上或两序相向其尊者居西妻以下则于阶下设香案于堂中置香炉香盒于其上束茅聚沙于香案前及逐位前地上设酒架于东阶上别置桌子于其东设酒注一酹酒盏一盘一受胙盘一一巾一茶盒茶筅茶盏托盐楪醋瓶于其上火炉汤瓶香匙火筯于西阶上别置桌子于其西设祝版于其上设盥盆帨巾各二于阼阶下之东其西者有台架又设陈馔大牀于其东
　　【补注案本注设位之次愚未敢以为然盖神主在四龛中则以西为上先髙祖考妣次曽祖考妣次祖考妣次考妣以东西分昭穆也至于大祭祀出主在堂或于正寝惟髙祖考在西髙祖妣在东南向其余曾祖考祖考与考皆西旁东向曾祖妣祖妣与妣皆东旁西向而祔祭神主髙祖兄弟则祔于髙祖左右亦南向曽祖考祖考与考兄弟则袝于曽祖考祖考与考上下皆东向其妣祔于髙祖妣左右亦南向祔则曽祖妣祖妣与妣上下皆西向卑防男女祔位则在两序以上下分昭穆也至于子孙序立惟宗子在东宗妇在西北向其余男在宗子之右女在宗妇之左皆北向先太伯叔祖次伯叔祖次兄弟在宗子宗妇之前次子侄次执事在宗子宗妇之后以前后分昭穆也盖继髙宗子则为髙庙故髙祖考妣得居正位余当在侧而祔祭者亦世为一列当祔正位者亦正位当祔侧位者亦侧位如天子诸侯太庙祫祭惟太祖东向其余在南北牖下亦南北向此自然之理也张子虽一人数娶犹不妨东方虚其位以应北方之数其世次则复对西方之配也又案本注束茅聚沙在香案前地下所以降神酹酒及逐位前地上所以初献祭酒也】
　　省牲涤器具馔
　　主人帅众丈夫深衣省牲莅杀主妇帅众妇女背子涤濯祭器洁釡鼎具祭馔每位果六品蔬菜及脯醢各三品肉鱼馒首糕各一盘羮饭各一椀肝各一串肉各二串务令精洁未祭之前勿令人先食及为猫犬虫防所汚
　　朱子尝书戒于塾曰吾不孝为先公弃捐不及供养事先妣四十年然心无识知所以承顔顺色甚有乖戾至今思之尝以为终天之痛无以自赎惟有歳时享祀致其谨洁犹是可着力处汝軰及新妇等切宜谨戒凡祭肉脔割之余及皮毛之属皆当存之勿令残秽防慢以重吾不孝
　　厥明夙兴设蔬果酒馔
　　主人以下深衣及执事者俱诣祭所盥手设果楪于逐位桌子南端蔬菜脯醢相间次之设盏盘醋楪于北端盏西楪东匙筯居中设酒及酒各一瓶于架上酒其日取井花水充在酒之西炽炭于炉实水于瓶主妇背子炊暖祭馔皆令极热以盒盛出置于东阶下大牀上
　　质明奉主就位
　　主人以下各盛服盥手帨手诣祠堂前众丈夫聚立如告日之仪主妇西阶下北向立主人有母则特位于主妇之前诸伯叔母诸姑继之嫂及弟妇姑姊妹在主妇之左其长于主母主妇者皆少进子孙妇女内执事者在主妇之后重行皆北向东上立定主人升自阼阶搢笏焚香出笏告曰孝孙某今以仲春之月有事于髙祖考某官府君髙祖妣某封某氏曾祖考某官府君曾祖妣某封某氏祖考某官府君祖妣某封某氏考某官府君妣某封某氏以某亲某官府君某亲某封某氏祔食敢请神主出就正寝恭伸奠献告辞仲夏秋冬各随其时祖考有无官爵封諡皆如题主之文祔食谓旁亲无后者及早逝先亡者无即不言告讫搢笏敛椟正位祔位各置一笥各以执事者一人捧之主人出笏前导主妇从后卑幼在后至正寝置于西阶桌子上主人搢笏启椟奉诸考神主出就位主妇盥帨升奉诸妣神主亦如之其祔位则子弟一人奉之既毕主人以下皆降复位
　　参神
　　主人以下叙立如祠堂之仪立定四拜若尊长老疾者休于他所
　　降神
　　主人升搢笏焚香出笏少退立执事者一人开酒取巾拭瓶口实酒于注一人取东阶桌子上盘盏立于主人之左一人执注立于主人之右主人搢笏跪奉盘盏者亦跪进盘盏主人受之执注者亦跪斟酒于盏主人左手执盘右手执盏灌于茅沙以盘盏授执事者出笏俯伏兴再拜降复位
　　程子语录问既奠之酒何以置之程子曰古者灌以降神故以茅缩酌谓求神于隂阳有无之间故酒必灌于地若谓奠酒则安置在此今人以浇在地上甚非也既献则彻去可也
　　朱子曰酹酒有两说一用鬰鬯灌地以降神则唯天子诸侯有之一是祭酒盖古者饮食必祭今以鬼神自不能祭故代之祭也今人虽存其礼而失其义不可不知　问酹酒是小倾是尽倾曰降神是尽倾【杨氏复曰此四条降神酹酒是尽倾三献奠酒不当倾之于地家礼初献取髙祖妣盏祭之茅上者代神祭也礼祭酒少倾于地祭食于豆间皆代神祭也】
　　进馔
　　主人升主妇从之执事者一人以盘奉鱼肉一人以盘奉米面食一人以盘奉羮饭从升至髙祖位前主人搢笏奉肉奠于盘盏之南主妇奉面食奠于肉西主人奉鱼奠于醋楪之南主妇奉米食奠于鱼东主人奉羮奠于醋楪之东主妇奉饭奠于盘盏之西主人出笏以次设诸正位使诸子弟妇女设祔位皆毕主人以下皆降复位
　　初献
　　主人升诣髙祖位前执事者一人执酒注立于其右冬月即先暖之主人搢笏奉髙祖考盘盏位前东向立执事者西向斟酒于盏主人奉之奠于故处次奉髙祖妣盘盏亦如之出笏位前北向立执事者一人奉髙祖考妣盘盏立于主人之左右主人搢笏跪执事者亦跪主人受髙祖考盘盏左手取盏祭之茅上以盘盏授执事者反之故处受髙祖妣盘盏亦如之出笏俯伏兴少退立执事执肝于炉以楪盛之兄弟之长一人奉之奠于髙祖考妣前匙筯之南祝取版立于主人之左跪读曰维年歳月朔日子孝孙某官某敢昭告于髙祖考某官府君髙祖妣某封某氏气序流易时维仲春追感岁时不胜永慕敢以洁牲柔毛牲用彘则曰刚鬛粢盛醴齐祗荐岁事以某亲某官府君某亲某封某氏祔食尚飨毕兴主人再拜退诣诸位祝献如初毎逐位读祝毕即兄弟众男之不为亚终献者以次分诣本立所祔之位酌献如仪惟不读祝献毕皆降复位执事者以他器彻酒及肝置盏故处曾祖前称孝曾孙考前称孝子改不胜永慕为昊天罔极凡祔者伯叔祖父祔于髙祖伯叔父祔于曾祖兄弟祔于祖子孙祔于考余皆仿此如本位无即不言以某亲祔食
　　【杨氏复曰司马公书仪主人升自阼阶诣酒注所西向立执事者一人左手奉曾祖考酒盏右手奉曾祖妣酒盏一人奉祖考妣酒盏一人奉考妣酒盏皆如曽祖考妣之次就主人所主人搢笏执注以次斟酒执事者奉之徐行反置故处主人出笏诣曾祖考妣神座前北向执事者一人奉曾祖考酒盏立于主人之左一人奉曾祖妣酒盏立于主人之右主人搢笏跪取曽祖考妣酒酹之授执事者盏反故处乃读祝此其礼与虞礼同家礼则主人升诣神位前主人奉祖考妣盘盏一人执注立于其右斟酒此则与虞礼异窃详虞礼神位惟一时祭则神位多家礼主人升诣神前奉盘盏位前东向立执事斟酒主人奉之奠于故处次奉祖妣盘盏亦如之如此则礼严而意专若书仪则时祭与虞祭同主人诣酒注桌子前执事者左右手奉两盘盏则其礼不严主人执注尽斟诸神位酒则其意不专此家礼所以不用书仪之礼而又以义起也】
　　亚献
　　主妇为之诸妇女奉炙肉及分献如初献仪但不读祝
　　朱子曰祭礼主人作初献未有主妇则弟得为亚献弟妇为终献
　　终献
　　兄弟之长或长男或亲賔为之众子弟奉炙肉及分献如亚献仪
　　侑食
　　主人升搢笏执注就斟诸位之酒皆满立于香案之东南主妇升扱匙饭中西柄正筯立于香案之西南皆北向再拜降复位
　　阖门
　　主人以下皆出祝阖门无门处即降帘可也主人立于门东西向众丈夫在其后主妇立于门西东向众妇女在其后如有尊长则少休于他所此所谓厌也
　　启门
　　祝声三噫歆乃启门主人以下皆入其尊长先休于他所者亦入就位主人主妇奉茶分进于考妣之前祔位使诸子弟妇女进之
　　受胙
　　执事者设席于香案前主人就席北面祝诣髙祖考前举酒盘盏诣主人之右主人跪祝亦跪主人搢笏受盘盏祭酒啐酒祝取匙并盘抄取诸位之饭各少许奉以诣主人之左嘏于主人曰祖考命工祝承致多福于汝孝孙来汝孝孙使汝受禄于天宜稼于田眉夀永年勿替引之主人置酒于席前出笏俛伏兴再拜搢笏跪受饭尝之实于左袂挂袂于季指取酒啐饮执事者受盏自右置注旁受饭自左亦如之主人执笏俛伏兴立于东阶上西向祝立于西阶上东向告利成降复位与在位者皆再拜主人不拜降复位
　　辞神
　　主人以下皆四拜
　　纳主
　　主人主妇皆升各奉主纳于椟主人以笥敛椟奉归祠堂如来仪
　　彻
　　主妇还监彻酒之在盏注他器中者皆入于瓶缄封之所谓福酒果蔬肉食并传于燕器主妇监涤祭器而藏之
　　馂
　　是日主人监分祭胙品取少许置于盒并酒皆封之遣仆执书归胙于亲友遂设席男女异处尊行自为一列南面自堂中东西分首若止一人则当中而坐其余以次相对分东西向尊者一人先就坐众男叙立世为一行以东为上皆再拜子弟之长者一人少进立执事者一人执注立于其右一人执盘盏立于其左献者搢笏跪弟献则尊者起立子侄则坐受注斟酒反注受盏祝曰祀事既成祖考嘉享伏愿某亲备膺五福保族宜家授执盏者置于尊者之前长者出笏尊长举酒毕长者俛伏兴退复位与众男皆再拜尊者命取注及长者之盏置于前自斟之祝曰祀事既成五福之庆与汝曹共之命执事者以次就位斟酒皆徧长者进跪受饮毕俛伏兴退立众男进揖退立饮长者与众男皆再拜诸妇女献女尊长于内如众男之仪但不跪既毕乃就位荐肉食诸妇女诣堂前献男尊长夀男尊长酢之如仪众男诣中堂献女尊长夀女尊长酢之如仪乃就坐荐麪食内外执事者各献内外尊长夀如仪而不酢遂就斟在坐者徧俟皆举乃再拜退遂荐米食然后泛行酒间以祭馔酒馔不足则以他酒他馔益之将罢主人颁胙于外仆主妇颁胙于内执事者徧及微贱其日皆尽受者皆再拜乃彻席
　　凡祭主于尽爱敬之诚而已贫则称家之有无疾则量筋力而行财力可及者自当如仪
　　【文献通考马氏端临曰臣庻祭祀之制歴代未尝立为定法惟唐制见于开元礼者颇详近代司马温公及伊川横渠各有礼书朱文公作家礼又参取三家之说酌古今之制而损益之可以通行】
　　初祖
　　惟继始祖之宗得祭
　　冬至祭始祖
　　程子曰此厥初生民之祖也冬至一阳之始故象其类而祭之
　　【补注丘氏曰礼经别子法乃三代封建诸侯之制于今人家不相合以始迁及初有封爵者为始祖凖古之别子又以始祖之长子凖古继别之宗虽非古制其实则古人之意也】
　　前期三日斋戒
　　如时祭之仪
　　前期一日设位
　　主人众丈夫深衣帅执事者洒扫祠堂涤濯器具设神位于堂中间北壁下设屏风于其后食牀于其前【补注设于墓所以义推之只恐当设初祖考一位而已而妣不在其内世逺在所略也祭先祖亦然】
　　陈器
　　设火炉于堂中设炊烹之具于东阶下盥东炙具在其南束茅以下并同时祭主妇众妇女背子帅执事者涤濯祭器洁釡鼎具果楪六盘三盂六小盘三盏盘匙筯各二脂盘一酒注酹酒盘盏一受胙盘匙一案此本合用古祭器今恐私家或不能办且用今器以从简便神位用蒲荐如草席皆有縁或用紫褥皆长五尺阔二尺有半屏风如枕屏之制足以围席三面食牀以版为面长五尺阔三尺余四围亦以版髙一尺二寸二寸之下乃施版皆黑漆
　　具馔
　　晡时杀牲主人亲割毛血为一盘首心肝肺为一盘脂杂以膏为一盘皆腥之左胖不用右胖前足为三段脊为三段脇为三段足为三段近窍一节不用凡十一体饭米一杅置于一盘蔬果各六品切肝一小盘切肉一小盘
　　【补注本注主人亲割毛血为一盘国语曰毛以示物血以告杀接诚防取以献其为齐敬也氏注云接诚于神也接毛取血献其备物也齐洁也】
　　厥明夙兴设蔬果酒馔
　　主人深衣帅执事者设酒瓶及酒瓶于架上酒注酹酒盘盏受胙盘匙各一于东阶桌子上祝版及脂盘于西阶桌子上匙筯各一于食牀北端之东西相去二尺五寸盘盏各一于筯西果在食牀南端蔬在其北毛血腥盘切肝肉皆陈于阶下馔牀上米实阶下炊具中十一体实烹具中以火防而熟之盘一盂六置馔牀上
　　【补注案家礼叙立之仪在小宗之祭四亲庙则男在主人之右女在主妇之左世为一列前为昭而后为穆也在大宗家之祭始先祖则一世居左二世居右三世居左四世居右左为昭而右为穆也而女不在内者盖祭四亲庙则四亲之子孙皆在世近属亲男女会于一堂自不为嫌若祭始祖先祖则自始祖先祖以下子孙皆在世逺属踈又人数众多故女不得在内列者莫非自然之理也】
　　质明盛服就位
　　如时祭仪
　　降神参神
　　主人盥升奉脂盘诣堂中炉前跪告曰孝孙某今以冬至有事于始祖考始祖妣敢请尊灵降居神位恭伸奠献遂燎脂于炉炭上俛伏兴少退立再拜执事者开酒主人跪酹酒于茅上如时祭之仪
　　【刘氏璋曰茅盘用磁匾盂广一尺余或黑漆小盘截茅八寸余作束束以红立于盘内】
　　进馔
　　主人升诣神位前执事奉毛血腥肉以进主人受设之于蔬北西上执事者出熟肉置于盘奉以进主人受设之腥盘之东执事者以盂二盛饭盂二盛肉湆不和者又以盂二盛肉湆以菜者奉以进主人受设之饭在盏西太在盏东铏在太东皆降复位【补注本注肉湆不和者即太羮肉湆以菜者即铏羮也】
　　初献
　　如时祭之仪但主人既俛伏兴祝为炙肝加盐实于小盘以从祝词曰维年岁月朔日孝子孙姓名敢昭告于初祖考初祖妣今以仲冬阳至之始追惟报本礼不敢忘谨以洁牲柔毛粢盛醴齐祗荐岁事尚飨
　　亚献
　　如时祭之仪但众妇炙肉加盐以从
　　终献
　　如时祭及上仪
　　侑食阖门启门受胙辞神彻馂
　　并如时祭之仪
　　【补注祭毕而馂设大席于堂东西二向东向为昭西向为穆世为一席各以齿而坐所以防宗族而笃恩义也】
　　先祖
　　继始祖髙祖之宗得祭继始祖之宗则自初祖而下继髙祖之宗则自先祖而下
　　立春祭先祖
　　程子曰初祖以下髙祖以上之祖也立春生物之始故象其类而祭之
　　【补注大宗之家其第二世以下祖亲及小宗之家髙祖亲尽所谓先祖也】
　　前三日斋戒
　　如祭始祖之仪
　　前一日设位陈器
　　如祭始祖之仪但设祖考神位于堂中之西祖妣神位于堂中之东蔬果楪各二大盘六小盘六余并同
　　具馔
　　如祭初祖之仪但毛血为一盘首心为一盘肝肺为一盘脂膏为一盘切肝两小盘切肉四小盘余并同
　　厥明夙兴设蔬果酒馔
　　如祭初祖之仪但每位匙筯各一盘盏各二置阶下馔牀上余并同
　　质明盛服就位降神参神
　　如祭始祖之仪但告辞改始为先余并同
　　进馔
　　如祭初祖之仪但先诣祖考位瘗毛血奉首心前足上二节脊三节后足上一节次诣祖妣位奉肝肺前足一节脇三节后足下一节余并同
　　初献
　　如祭初祖之仪但献二位各俛伏兴当中少立兄弟炙肝两小肝以从祝辞改初为先仲冬阳至为立春生物余并同
　　亚献
　　如祭初祖之仪但从炙肉各二小盘
　　终献侑食阖门启门受胙辞神彻馂
</div>
    <div class="pagination">
<a href="五礼通考_page178.html">上一页</a><span>...</span><a href="五礼通考_page174.html">174</a><a href="五礼通考_page175.html">175</a><a href="五礼通考_page176.html">176</a><a href="五礼通考_page177.html">177</a><a href="五礼通考_page178.html">178</a><span class="current-page">179</span><a href="五礼通考_page180.html">180</a><a href="五礼通考_page181.html">181</a><a href="五礼通考_page182.html">182</a><a href="五礼通考_page183.html">183</a><a href="五礼通考_page184.html">184</a><span>...</span><a href="五礼通考_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
