<!DOCTYPE html>
<html>
<head>
    <meta charset="UTF-8">
    <title>钦定礼记义疏 - 第 43 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定礼记义疏 - 第 43 页/共 122 页</h1>
    <div class="content">　　案文王之为世子为第一章当以仲尼曰昔者周公以下为第二章承上成王防而以仲尼言证之也凡三王敎世子以下为第三章因言周之教世子而广及三王也凡学世子及学士为第四章因言教世子而竝及教士也




　　钦定礼记义疏卷二十八
　　钦定四库全书
　　钦定礼记义疏卷二十九
　　文王世子第八之二
　　庶子之正于公族者敎之以孝弟睦友子爱眀父子之义长幼之序【子爱之子读】
　　正义郑氏康成曰正者政也庶子司马之属掌国子之倅【孔疏倅副也国子公卿大夫士之子皆副贰于父也】爲政于公族者　熊氏安生曰敎之孝慈爱以眀父子之义敎之弟睦友以眀长幼之序　孔氏颖达曰此以下为第三节眀庶子正理族人之事周礼诸子下大夫二人属夏官司马　胡氏铨曰正谓族之所取正　陈氏祥道曰言敎世子而继之以庶子正公族行法自贵者始也敎之事上则以孝弟敎之旁交则以睦友敎之恤下则以子爱　徐氏师曾曰上言天子诸侯之世子敎已备矣其余若天子之子弟与异姓有功徳者皆封为诸侯诸侯之子弟有功徳而为本国卿大夫谓之公族其子谓之国子亦将有分理之责故使庶子之正于公族者敎之　董氏应旸曰此下数节之纲下乃详正之之事
　　通论刘氏彝曰圣人将化天下治其国也正宗族以为之本将正其宗族也正身以为之本必择贤才盛徳之士以掌其政令则庻子之官非其人不可故庶子之政必以六徳六行为本
　　存疑孔氏颖达曰诸侯谓之庶子执掌与诸子同刘氏彝曰诸侯立官掌其宗族之政治曰诸子周礼未成之前尚仍文王旧法故曰庶子
　　案庶子周礼作诸子盖义同而音转耳孔刘谓天子曰诸子诸侯曰庶子恐未必然左传晋有公族余子孔晁言公族掌公卿大夫之适子余子掌适之次子及诸妾子他国亦不见此官是诸侯官不名庶子知庶子即诸子也燕义言古者天子之官有庶子官其文与诸子正同安见庶子为诸侯官乎
　　其朝于公内朝则东面北上臣有贵者以齿其在外朝则以官司士为之【朝音潮　案下孔疏説此以齿下脱庶子治之虽有三命不逾父兄十二字】
　　正义郑氏康成曰内朝路寝庭外朝路寝门之外庭【孔疏周礼司士掌路寝门外之朝则知内朝是路寝庭朝也又司士掌朝仪之位王族故士虎士在路门右南面大仆从者在路门左南面是在路门外知此外朝路门外之朝也此对路寝庭朝为外朝若对库门外朝朝士所掌三槐九棘之朝则又为内朝玉藻云朝于内朝辨色始入】司士亦司马之属掌羣臣之班正朝仪之位【孔疏皆司士职文】　孔氏颖达曰此公族之等朝于内寝庭朝则西方东面北上皆以昭穆长幼为序父兄虽贱而在上子弟虽贵而处下若在路寝门外之朝与异姓同处其位次则以官之上下不复以年齿也其朝位天子之朝三公北面东上孤东面北上卿大夫西面北上士门西东面北上若诸侯之朝卿西面北上大夫北面东上士门西东面北上与天子不同　方氏慤曰北上所尊在内也自三公而下皆在所司而以士名官者以小该大如守庙祧而曰守祧典律同而曰典同也　马氏睎孟曰内朝以齿情有所伸外朝以官义有所屈一屈一伸皆先王治宗族之道　徐氏师曾曰自此至哭之凡九节而此一节则言朝礼也内朝异姓之臣不与故惟以昭穆为序外朝同异姓之臣皆在故惟以官之高下为序
　　通论陈氏祥道曰周官大仆掌燕朝之服位宰夫掌治朝之法司士掌朝仪之位朝士掌外朝之法盖天子库门之外外朝也朝士掌之路门之外治朝也宰夫司士掌之路寝燕朝也大仆掌之诸侯亦有路寝有外朝文王世子所谓内朝玉藻所谓路寝也玉藻所谓内朝文王世子所谓外朝也玉藻于路寝之外言内朝则更有外朝明矣诸侯正朝司士掌之官与天子同燕朝庻子掌之官与天子异鲁语曰天子及诸侯合民事于外朝合神事于内朝自卿以下合官职于外朝合家事于内朝然则卿大夫亦二朝也王燕朝之位不可详考文王世子言臣有贵者以齿诸侯然王亦宜然
　　其在宗庙之中则如外朝之位宗人授事以爵以官其登馂献受爵则以上嗣庶子治之虽有三命不逾父兄【治平声】
　　正义郑氏康成曰宗人掌礼及宗庙也以爵贵贱异位也以官官各有所掌也若司徒奉牛司马奉羊司空奉豕【孔疏周礼鸡人属宗伯羊人属司马犬人属司寇五行云牛属土鸡属木羊属火犬属金豕属水故知司空奉豕而周礼又言司马羞马牲案六牲马当属冢宰而于冢宰不言者以冡宰尊故空其文且以司马主马故使兼之此据诸侯三卿言之故不云鸡犬及马】上嗣谓君之适长子以特牲馈食礼言之受爵谓上嗣举奠也献谓举奠洗爵酌入也馂谓宗人遣举奠盥祝命之馂也大夫之嗣无此礼避君也三命不逾惟于内朝则然其余防聚之事则与庶姓同一命齿于乡里再命齿于父族三命不齿不齿者特为位不在父兄行列中【孔疏一命尚卑与乡里长宿燕食则犹计年再命渐尊不复与乡里计年惟官高在上但父族为重犹与之计年三命大贵则不与父族计年若有燕防则别席独坐在宾之东】　孔氏颖达曰此论公族在宗庙之礼以爵之尊卑贵者在前贱者在后又以官之职掌各共其事初尸未入之前祝酌奠于铏南尸入祭奠不饮至此嗣子盥入再拜稽首尸执奠嗣子进受复位再拜稽首尸答拜嗣子卒觯拜尸尸答拜所谓受爵必嗣子举奠者将重累之也举奠后嗣子盥酌入尸拜受嗣子答拜所谓献也无算爵之后礼毕尸谡而出宗人遣嗣子及长兄弟相对而馂所谓馂也先受爵而后献献而后馂今先馂者以馂为重举重者从后向先逆言之登谓登堂无事之时嗣子在堂下馂时登堂献与受爵亦登堂馂时虽有长兄弟以上嗣为主庶子治之应承前臣有贵者以齿之下简脱在此　刘氏敞曰宗人诸侯掌礼之官天子则曰大宗伯【案天子有大宗伯小宗伯诸侯止有小宗伯左亦谓之宗人都家以下有都宗人家宗人此举下以该上也】　方氏慤曰凡有族则有祀祀则有宗宗人典祀而属礼官五礼以祀为先也　陈氏祥道曰外朝主敬宗庙之中亦主敬故如外朝之位　陆氏佃曰内朝亲亲外朝贵贵宗庙兼之以爵以官贵贵也以上嗣亲亲也
　　案中庸言宗庙之礼所以序昭穆也郑谓子孙有爵者列西阶下与公侯伯子男序爵惟无爵者列东阶下序齿如此则同姓半入异姓中殊非类族辨物之道且周之宗盟异姓为后若有爵入异姓中非尊之乃后之矣考周礼族葬之法以昭穆为序贵者居前贱者居后则庙中其北上者以序昭穆自北而南而于一行中其西面者则以爵为次盖论父子则贵不敌亲论兄弟则亲不敌贵故也
　　其公大事则以其丧服之精麤为序虽于公族之丧亦如之以次主人
　　正义郑氏康成曰大事谓死丧也其为君虽皆斩衰序之必以本亲也主人主丧者次主人者主人恒在上主人虽有父兄犹不得下齿【孔疏下齿谓居父兄下与父兄齿】孔氏颖达曰此明君丧而庶子官掌之之事案丧服臣为君虽皆斩衰其庶子列次之时则以其本服之精麤为序衰麤者在前衰精者在后精麤谓衰服缕布精麤也非但公丧如此虽于公族之内有死丧之事相为亦如之为死者服麤者居前服精者居后虽有庶长父兄尊于主人仍次于主人之下使主人在上居丧主也　方氏慤曰送死足以当大事故谓之大事服轻则于丧者为疏服重则于丧者为亲以精麤为序也　徐氏师曾曰此一节言丧礼也
　　若公与族燕则异姓为宾膳宰为主人公与父兄齿族食世降一等
　　正义郑氏康成曰异姓为宾为同宗无相为宾客之道膳宰为主人君尊不献酒也与父兄齿亲亲也族食世降一等亲者稠疏者希　孔氏颖达曰此眀公与族人燕食之礼庶子掌之也燕饮必立宾以行礼异姓为宾必对主人君尊不宜敌宾故使供膳之宰以为主人使得抗礼酬酢公既不为主族人又不为宾故列位在父兄之坐上与族人相齿见亲亲也族食谓与族人燕食也族人既有亲疏燕食亦随世降杀假令本是齐衰一年四防食若大功则一年三防食小功则一年二防食缌麻则一年一防食若与异姓燕饮则燕礼云宰夫为献主　方氏慤曰燕必立賔以备酬酢之仪然谓之宾则尊而不亲君于同姓固无宾之之礼故燕族之宾不以同姓而以异姓也膳宰为主人即周官所谓献主君臣之义不可以燕废故使膳宰为主人盖膳宰以食饮养君之官使养君者养宾君之厚意也君与父兄齿以门内之治长幼之节不可废也　陆氏佃曰燕以示惠飨以示恭俭食在二者之闲　董氏应曰族人为宾则以客礼待之嫌于不亲故以异姓为宾公为主人则与异姓抗礼又嫌于不尊故以膳宰为主人公与族人不在宾主之列　徐氏师曽曰此一节言燕礼也通论陈氏祥道曰先王于同姓有时燕国语云时燕不淫是也有因祭而燕诗云备言燕私是也其礼之详不可考要之服皮弁服即于路寝宰夫为主异姓为宾君与族人燕于堂后帅内宗之属燕于房其物殽烝所以合食也其食世降一等所以辨亲疏也昭穆以序之所以眀世次也夜饮以成之所以别异姓也若夫几席之位升降之仪脱屦而坐立监相礼羞庶羞以尽爱爵乐无算以尽欢大约与诸侯燕礼不异诸侯燕族人与父兄齿虽王之尊亦不以至尊废至亲也郑注特牲礼引书曰宗室有事族人皆侍终日大宗已侍于宾奠然后燕私彻庶羞置西序下者将以燕饮欤然则自尸祝至于兄弟之庶羞宗子以与族人燕于堂内宾宗妇之庶羞主妇以燕于房是燕族之礼大夫士亦有之不特天子诸侯而已存异陆氏佃曰世降一等谓若于君在祖行即就父行父行就兄弟行兄弟行就子行
　　案祭毕则宾出而归宾客之俎疑无异姓与燕而此曰以异姓为宾何也行苇诗祭毕燕父兄而曰序宾以贤序宾以不侮以膳宰为主人而诗曰曾孙惟主又何也盖天子燕不以公为宾而以诸侯为賔诸侯燕不以孤卿为宾而以大夫为宾皆闲一位以眀嫌此但以异姓为宾见同姓为一体之意况助祭之宾皆出则此异姓乃姑姊妹女子子之夫所谓父之族四者非外诸侯之为宾者也大凡燕至旅酬后乃设几乃用乐而此燕首章即云授几次章即云歌咢为娯老也射必胜者罚不胜者此但序贤序不侮不行罚爵盖其射正以成礼即使老者观之以娯老也射后三献礼成而宾出矣故曰异姓至让而止同姓则成之异姓出则无宾无賔则亦不用膳宰为主人而君自为主故曰曾孙惟主也当其时无算爵无算乐厌厌夜饮不醉无归故诗曰在宗载考考成也所谓同姓则成之也燕主于饮其礼文食主于饭其礼质世降一等虽无明据而孔疏近之若如陆説视君行递降一等是乱昭穆也若原如其昭穆之序又焉得为祖行就父行乎
　　其在军则守于公祢公若有出疆之政庶子以公族之无事者守于公宫正室守大庙诸父守贵宫贵室诸子诸孙守下宫下室【祢乃里切音濔陈读祧大音泰】
　　正义郑氏康成曰在军谓从军者出疆谓朝觐防同也【孔疏以与在军对故知非出军】正室适子也大庙大祖之庙下宫亲庙也下室燕寝也或言室或言庙通异语【孔疏皇氏云俗本无贵宫定本有贵宫上云大庙除大祖外惟高祖以下故曰下宫亲庙】　孔氏颖达曰此眀庶子从公及公行留守之事无事谓不从行及无职事者　陈氏澔曰祢当读作祧谓迁主载在齐车随公出行者也【案郑説在外亲也殊有意义而陈説为确】公宫总言公之宗庙宫室也大庙大祖之庙诸父公之伯父叔父也宫以庙言室以居言总之皆公宫也贵宫尊庙贵室路寝下宫亲庙下室燕寝也　徐氏师曽曰此一节言在军及君出朝觐防同之事
　　通论陈氏祥道曰古之敎国子者以什伍之法行于道艺之闲以羡卒之法行于游倅之列及其有事则用之故在军则守公祢在国则守公宫先王于国子教之未尝不用用之未尝不教此所以无不成之材也
　　存疑郑氏康成曰公祢行主也行以迁主而言祢在外亲也【孔疏行主是迁主而呼为祢者见在国外依亲亲之辞也】守贵宫贵室谓守路寝　孔氏颖达曰上言贵宫贵室总据路寝此知下室是燕寝春秋立武宫眀堂位武公之庙是室庙异语也
　　辨正呉氏澄曰诸侯之庙始祖称大庙羣公称宫则此贵宫乃谓羣公四亲之庙若亲庙外别有庙如鲁仲子之宫则称下宫也大庙贵宫下宫共为都宫室宫中之室也郑以贵宫贵室总为路寝下宫为亲庙下室为燕寝则贵宫室混为一下宫室分为二又亲庙贬称下宫而但子孙守之路寝反称贵官而以诸父守之是尊巳而卑祖祢也方氏以贵宫贵室为昭庙下宫下室为穆庙昭穆等耳可分贵下乎陆氏以大庙若周公贵宫贵室若鲁公下宫下室若羣公庙似矣然鲁公庙僭放文王世室他国无之也又四亲庙可贬为下乎胡氏以贵宫下宫人所居贵室下室皆寝庙亦未是
　　案孔氏谓郑解正室为适子不云世子则适子乃卿大夫之适子此诸父子孙亦卿大夫之诸父子孙非君之诸父及诸子孙行如此则于正公族何与方氏谓必以其族而异姓不得与不以疏闲亲则亦非也庶子所掌固以公族为重而卿大夫子皆为国子故曰率国子而致于太子惟所用之太子从曰抚军守曰监国从太子而抚军则皆守于公祢从太子而监国则皆守于公宫正未可偏废其一也张氏谓正室为嗣君孔氏谓正室为卿大夫之适子则可通盖太子监国必居适室而守太庙卿大夫之适子亦从太子以守也
　　五庙之孙祖庙未毁虽为庶人冠取妻必告死必赴练祥则告族之相为也宜吊不吊宜免不免有司罚之至于赗赙承含皆有正焉【冠取并去声相为之为去声免音问赗音讽音附承郑读赠陈如字含去声】
　　正义郑氏康成曰死必赴赴告于君也实四庙孙而言五庙者容显考为始封子也【孔疏祖庙未毁谓同髙祖若髙祖以下惟有四庙今云五庙故云容显考为始封子】吊谓六世以往【孔疏从六世以至百世俱有吊礼】免谓五世【孔疏同高祖有缌麻之亲五世亲尽但袒免而已】正正礼也孔氏颖达曰此论公族吉凶必湏相告之事赗赙承含庶子之官治之随其亲疏各有正礼　方氏慤曰诸侯二昭二穆与太祖而五故云五庙之孙　陈氏祥道曰祖迁于上宗易于下虽不为庶人吉凶不必告义也祖庙未毁虽为庻人吉凶必赴恩也五世而亲属尽故为之免六世而亲属絶故但吊之宜吊不吊宜免不免有司罚之则缌麻而上宜服不服更可知也实于口者谓之含承于身者谓之承　徐氏师曽曰此一节言冠昏丧礼亦庶子治之大祖之庙虽不毁而子孙之出于大祖者亦以五世亲尽为断存疑郑氏康成曰承读为赠声之误也　孔氏颖达曰车马曰赗布帛曰赙珠玉曰含衣服曰禭总谓之赠赠犹送也　呉氏澄曰士丧礼含赙赗赠四者各有其礼赠谓赠以币帛在将葬时
　　案五庙谓始祖及四亲也大夫士不得祖诸侯则与君同始祖者皆以别子为祖而不得祖始祖矣然虽不敢以为祖而宗法未尝不及之故曰宗其继别子之所自出者百世不迁者也惟不祖诸侯而祖别子故庶姓虽别而犹系之以姓而弗别祖庙未毁冠取死丧皆告此言同四亲庙者族之相为五世免而六世以外皆吊此言同始祖庙者郑注未甚眀如鲁孟孙叔孙其别子之庶姓也同出自周公而姬姓则始祖之正姓也　又案承谓隧也襚服皆以承身故谓之承
　　公族其有死罪则磬于甸人其刑罪则纤剸亦告于甸人公族无宫刑狱成有司谳于公其死罪则曰某之罪在大辟其刑罪则曰某之罪在小辟公曰宥之有司又曰在辟公又曰宥之有司又曰在辟及三宥不对走出致刑于甸人公又使人追之曰虽然必赦之有司对曰无及也反命于公公素服不举为之变如其伦之丧无服亲哭之【纤郑读歼剸之免反告依注读鞠谳巘砚孽三音宥音又辟音辟为去声　朱子曰素服下脱居外不听乐五字亲哭之下脱于异姓之庙五字】
　　正义郑氏康成曰甸人掌郊野之官县缢杀之曰磬不于市朝者隠之也纤读歼歼刺也剸割也宫割膑墨劓刖皆以刀锯刺割人体也告读为鞠读书用法曰鞠【孔疏读书读囚人所犯罪状之书用法谓用法律平断其罪鞠尽也推审其罪令尽也汉书每云鞠狱是也】宫割淫刑成平也谳之言白也辟亦罪也宥寛也欲寛其罪出于刑也又复也对答也先者君每言宥则答之以将更寛之至于三罪定不复答走往刑之为君之恩无己也罪既正不可宥乃欲赦之重刑杀其类也反命曰巳刑杀素服于凶事为吉于吉事为凶非丧服也【孔疏凶事用布今乃用素是比于凶事为吉吉时皮弁服白布深衣素积裳以采为领缘今惟素服衣裳是比吉事为凶而不在五服之限也】君虽不服臣卿大夫死则皮弁锡衰以居往吊当事则弁绖于士盖疑衰同姓则缌衰以吊之今无服者不往吊也伦谓亲疏之比也素服亦皮弁矣【孔疏司服云王为三公六卿锡衰为诸侯缌衰为大夫士疑衰则诸侯为卿大夫锡衰士降一等宜缌衰但士有同异姓同姓缌衰故异姓之士疑衰也士丧礼注公吊士而锡衰者俊选之士于君有师友之恩也但言素服不言素冠故知亦皮弁谯周云素服着素冠非郑义也】　刘氏智曰诸侯于兄弟吊服加衰绖此无服但素服不加衰绖　孔氏颖达曰此论公族有死刑之事鲁语云小刑用钻凿次刑用刀锯盖墨刑以钻凿刻其面宫膑劓刖则以刀锯割其体也公曰宥之者以法商量更从其寛也三宥之后公又追止行刑杀之人欲更赦其死也素服衣裳皆素也不举馔食为之变也如其伦如其亲疏伦辈之丧也不往吊故无吊服乃亲自哭之于异姓之庙　方氏慤曰周礼甸师王之同姓有罪则使刑焉彼言天子故谓之师此言诸侯止谓之人而巳亦告于甸人谓有司告之更制其刑也　陈氏祥道曰公之于族示之孝弟睦友子爱之道以教其善示之朝庙之礼以教其敬示之丧服之礼以教其哀示之燕食之礼以教其亲示之宫室之守以教其忠示之赴告吊免以教其睦教之已尽而犹犯焉则随以刑可也而死罪磬于甸人刑罪告于甸人不忍与众弃之也必于甸人者甸人供宗庙祭荐之事不以亲废法不以私废公然后宗庙可得而事也不以公尽法故无宫刑不以义揜恩故三宥而又追之至扵无及然后素服不举为之变　刘氏彝曰圣人于万物莫不以道化遂其性成其形终其命而泥于有服之亲哉然而代天工立人道百王授受者礼乐刑政而已岂敢私其宗族哉不幸而悖道者出于公族圣人犹有三宥之心而有司之正不可夺也于是素服不举乐不御正寝不羞常膳哭之如其伦之丧责化之不迨于宗族也而无服者罪其忝祖而絶之也　胡氏铨曰有司又曰在辟示后世人臣执法宜坚其君用刑宜寛也三宥不对走出致刑所谓臣义而行不待命者此也　叶氏时曰甸师掌供粢盛子孙所不忘也今也罪不可免而刑之甸师是犹得罪于祖宗而祖宗罪之也　徐氏师曾曰此一节言刑也曰宥之赦之而丧之哭之皆义中之仁不服而哭于异姓之庙又仁中之义余论朱子曰刑于甸师特不以示众耳刑固不可免也今之法乃杀人不死祖宗时宗室至少又聚于京师犯法极寡故立此法今散于四方万里与常人无异乃纵之杀人是何法令不可不革
　　存疑孔氏颖达曰公族无宫刑但髠其发　黄氏震曰三宥不对公又使人追而对以无及君出于衷之不忍而如此可也若立为此法示欲宥之而不能是虚文相欺不可也且臣有罪而君必赦君有命而臣不受于理皆未安或后人古昔所闻有如此耳案经言无宫刑则墨劓刖固有之矣后言不翦其类以墨劓刖犹可生育则当宫者权其轻重以此三者代之也孔谓但髠其发不太轻乎　又案亲亲之道必自上始而礼言自期以下诸侯絶大夫降以宗族之亲非所施于上者读此始知其説也盖礼有实有文不饮酒不食肉不内寝礼之实也衰麻之服礼之文也文可降而实不可降义可断防而仁终不可夺公族罪诛犹且为之变如其伦之丧况无罪乎则其所降所絶不过衰麻之文耳其实如期三不食大功再不食小功缌一不食期无席大功无牀三月不御于内皆未之有异也呜呼岂不仁哉程子曰有罪者如其伦之丧无服则无罪者有服矣
　　公族朝于内朝内亲也虽有贵者以齿眀父子也外朝以官体异姓也【朝音潮】
　　正义郑氏康成曰内朝谓以宗族事防体犹连结也孔氏頴达曰此以下覆眀在上公族九条之义欲
　　使亲者在内故于内朝虽贵犹与贱者齿列眀父子昭穆之本恩若外朝则主尊不得以私恩为异是欲与异姓相连结为一体此覆释上三条　刘氏彝曰记者既载文王周公所行之法于前又释其义于后以教后世之为国嗣者必听于庶子之治不敢挟贵而逾于礼不敢恃亲而慢于徳则文王之范不独成其身又足以成其子孙于万禩也
　　存异陆氏佃曰据此外朝公族盖不与故周官内朝王族故士虎士在路门之右大仆大右大仆从者在路门之左外朝左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶左其后是公族不与外朝也
　　案谓异姓之臣不得与于内朝则可谓同姓之臣不得与于外朝则不可谓公族之无爵者不与于外朝则可谓公族之有爵者亦不与外朝则不可如周初周召毕荣皆公族也谓不与外朝可乎且周官所云内朝正此篇所云外朝也王族明在路门外之右矣若库门外之朝则公族为公即齿于公为卿大夫即齿于卿大夫故周礼外朝止有公孤侯伯卿大夫之位无父兄子姓之位也
　　宗庙之中以爵为位崇徳也宗人授事以官尊贤也登馂受爵以上嗣尊祖之道也
　　正义郑氏康成曰上嗣祖之正统　孔氏颖达曰庙是先祖尊严之所所主在徳不可私防故列爵为位是崇有徳也官由贤能而兴故授事以表之是尊此贤也祭祀是尊严于祖适子先祖之正体故使受爵于尸及升馂尸馔是尊祖之道也此覆释上第四条方氏慤曰爵不逾徳故曰崇徳事辨贤否故曰尊
　　贤
　　丧纪以服之轻重为序不夺人亲也
　　正义郑氏康成曰纪犹事也　孔氏颖达曰不计爵之尊卑以服之本轻者居下本重者居前是不夺人本亲之恩也此覆释第五条　方氏慤曰丧在彼也而我以礼数纪之谓之丧纪　陈氏澔曰服之轻重本于族之亲疏天属不可夺也
　　公与族燕则以齿而孝弟之道达矣其族食世降一等亲亲之杀也【杀色介反】
　　正义郑氏康成曰以至尊不自异于亲之列杀差也孔氏颖达曰公所以降己尊而与族人燕防为列
　　是欲使孝弟之道通达于下也民有亲属者岂得相背弃哉每世而降一等是亲亲之杀此覆释第六条方氏慤曰不敢以君之位加于父兄故以齿然亲
　　亲又不可无杀也故世降一等焉　陈氏澔曰亲亲施于生者宜有降杀之等
　　战则守于公祢孝爱之深也正室守大庙尊宗室而君臣之道着矣诸父诸兄守贵室子弟守下室而让道达矣
　　正义郑氏康成曰行主君父之象正室守太庙不敢以庶守君所重也以贵守贵以贱守贱上言父子孙此言兄弟互相备也　孔氏颖达曰载主将行示不自専是孝也使守而护之是爱也适子是宗之正大祖是庙之正贱者让于贵者不相陵犯是让道达也此覆释第七条　方氏慤曰事生之道不如事死之为至居安之节不若居危之为难故为孝爱之深凡君之宗皆谓之宗室而正室又其正者也正室守太庙所以尊宗室而庶子与异姓莫敢介焉且不疑于无君故君臣之道着陆氏佃曰贵室卫护盖多下室卫护盖寡故让道达　陈氏澔曰孝爱施于死者宜有深远之思君臣之道以轻重言让道以贵贱言
　　五庙之孙祖庙未毁虽及庶人冠取妻必告死必赴不忘亲也亲未絶而列于庶人贱无能也敬吊临赙赗睦友之道也
　　正义孔氏颖达曰君不以贵仍统于亲故必赴告既与君有亲何得为庶人盖贱其无能也而君敬重吊临赙赗不失是君亲睦和友之道也此覆释第八条
　　古者庶子之官治而邦国有伦邦国有伦而众乡方矣【乡音向】
　　正义郑氏康成曰乡方言知所向
　　存疑孔氏颖达曰不在第九条下者第九是罪恶之事此结邦国之功不宜与罪恶相连故于此结也陆氏佃曰庶子以能使公族不犯刑为治故先结之呉氏澄曰以刑杀其亲非羙事故离而言之
　　案此当在章末乃脱简在此耳刑赏国之大事可谓刑非邦国之功乎且于此用刑之中皆忠厚恻怛之意安见不可相连耶
　　公族之罪虽亲不以犯有司正术也所以体百姓也刑于隠者不与国人虑兄弟也弗吊弗为服哭于异姓之庙为忝祖远之也素服居外不听乐私防之也骨肉之亲无絶也公族无宫刑不翦其类也【为逺并去声】
　　正义郑氏康成曰犯犹干也术法也翦割截也　孔氏颖达曰国立有司以法齐治一切不可以私亲而坏其正法故虽公族之亲犹治之与百姓为一体也刑于甸师隐僻之防不与国人谋虑兄弟不吊无服哭于异姓之庙为其犯罪忝辱先祖合疏逺之然素服居外不听乐以实是已亲故私心丧之骨肉之亲原无断絶之理也此覆释第九条　方氏慤曰远之公义也哀未忘则有私爱存焉夫有生所以类而宫刑则无生之道故无宫刑　李氏觏曰法者天子所与天下共也如使同族犯之有爵者犯之而不问是为君私其亲为臣私其身也君私其亲臣私其身君臣皆自私是五刑特为民也赏则贵先得刑则贱独当上不媿于下乎故必公之而不肆诸市朝而适甸师氏为其有耻毋使人见之也
　　天子视学大昕鼓徴所以警众也众至然后天子至乃命有司行事兴秩节祭先师先圣焉有司卒事反命始之养也【昕音欣王栢读晞】
　　正义郑氏康成曰大昕早昧爽【孔疏凡物以初为大末为小大昕以初明时非盛明也】击鼓以召众警犹起也周礼凡用乐大胥以鼓徴学士兴犹举也秩常也节犹礼也使有司摄其事举常礼祭先师先圣不亲祭者视学观礼耳非为彼报也反命告祭毕也祭毕天子乃入又之养老之所凡大合乐必遂养老是以往焉　孔氏颖达曰此论天子视学必遂养老及命诸侯羣吏养老之事天子视学谓仲春合舞季春合乐仲秋合声之时也初眀击鼓徴召学士警动众人先至防聚之处然后天子始至也有司诗书礼乐之教官命有司行释奠之常礼及终乃反命于天子　叶氏梦得曰典礼言秩典乐言节者书曰天秩有礼凡见于度数者皆出于天曰干戈戚乐之末节凡见于舞者皆存乎人也
　　通论陈氏祥道曰天子视学有四养老一也简不帅敎二也出征受成三也以讯馘告四也养老必于仲春季春仲秋有常时简不帅敎出征献馘三者无常时但其视学亦必养老　方氏慤曰未卜禘不视学盖教养之久然后可以视之也先言视学后言适东序则知所谓学者辟雝也祀先圣先师释奠先老有隆杀之别以其隆故曰视以其杀故曰适　刘氏彝曰天子之元子诸侯之适子乡遂之贤能皆在王之大学以修徳习乐必释奠以致其敬一为元子将承祖考之祭祀必眀于礼乐也二为将道于圣师必先竭其恭敬也三为视学必养老学士合舞以成其礼也圣人之教先齐其家既正后妃之徳于内又正元子之徳于外是以天子之教以视学为先务焉应氏镛曰此东序未必自为一学即学宫之东序焉耳郑氏以为自上庠而适东序夫东序在郊而东胶在国若自郊反国则驱驰远矣以此约度之则东序即在学中盖地道尊右神祀当隂故宗庙之位皆以西为上窃意西者庙宫之所存所以尊先圣先师也东者黉舍之所寓所以处国子俊造也今学宫亦然故立学释菜视学释菜皆退傧于此而行一献之礼视学卒事设位于此而退脩孝养之礼盖以庙宫为尊故以黉舍为退也
　　存疑孔氏颖达曰众至然后天子至尊者体盘故也郑氏康成曰言始始立学也　孔氏颖达曰天子
　　视学在虞庠中从虞庠入反于国眀日乃之东序养老寻常视学则于东胶惟行养老礼始立学则视学毕适东序亲释奠于先世之老非始立学不释奠先老　陆氏佃曰言先圣在后容有司卒事自先圣所反命也与天子出征造乎祢同义
　　辨正胡氏铨曰始初也之往也谓反命乃往养老之处郑谓始立学非
　　案众至然后天子至尊卑之定体如此于朝于祭莫不皆然孔疏尊者体盘四字岂谓视学大典可先以宴安惰傲临之朱子集以始之养也句为则此一节所谓虑之以大也养以教孝弟而孝弟之道先圣至先师递之故将养老而祭先圣先师所以始其事者如此其大矣
　　适东序释奠于先老遂设三老五更羣老之席位焉【更平声】
　　正义蔡氏邕曰三老三人明天地人之道五更五人眀五伦之理以善道更迭而陈且使人更善改过也郑氏康成曰三老五更皆年老更事致仕者天子
　　以父兄养之示天下之孝弟也羣老无数其礼亡今以乡饮酒礼推之则三老如賔五更如介羣老如众宾必也　孔氏颖达曰天子视释奠于先老毕遂亲设三老五更之席位
　　存疑郑氏康成曰三老五更各一人名以三五者取象三辰五星天所因以照眀天下者　杜氏预曰三老八十以上上中下三等
　　辨正陈氏祥道曰古者建国必立三卿乡饮必立三賔养老必立三老故礼曰三公在朝三老在学三公非一人则三老非一人矣汉志以徳行年高者一人为老次一人为更永平中拜桓荣为五更建初中拜伏恭为三老此汉礼之失而郑据此以为三代之制误矣　马氏睎孟曰三老五更不必数之三五也羣老庶人之老也至庶人之老其礼宜杀焉
　　案三老固不止一人然亦不必定三人如三公之不必傋也若如杜氏分为三等之説将五更分为五等而可乎　此一节所谓爱之以敬也养之所以爱之而席位必亲设则致其敬也
　　适馔省醴养老之珍具遂发咏焉退脩之以孝养也正义郑氏康成曰适馔省醴亲视其所有也发咏以乐纳之献之以醴献毕而乐阕　孔氏颖达曰布席既毕天子亲适陈馔之防省视醴酒并视养老之珍具毕出迎老更遂奏乐发其歌咏老更入即位西阶下天子酌醴献之以脩行孝养之道　陈氏祥道曰适馔省醴所以眀其不敢慢也　胡氏铨曰尊老故用两君敌礼入门而县兴
　　存疑郑氏康成曰退脩之谓既迎而入
　　案献必于堂上未有献于阶下者文义谓老更未入先适馔省醴珍羞皆具乃发咏以进老更老更既进天子乃进此馔醴与珍献毕而天子乃退特文省耳此一节所谓脩之以孝养也郑以退修之为句非是
　　反登歌清庙既歌而语以成之也言父子君臣长幼之道合徳音之致礼之大者也
　　正义郑氏康成曰反谓献羣老毕皆升就席也反就席乃席工于西阶上歌清庙以乐之既歌谓乐正告正歌备也歌备而旅旅而説父子君臣长幼之道语合乐之所羙以成其意乡射记曰古者于旅也语孔氏颖达曰反谓反席徳音谓清庙之诗致谓致极也言説父子君臣长幼之道理防合清庙文王道徳之音声理之至极也三老五更羣老初受献毕皆立于西阶下东面今皆反升就席乃使工登堂上西阶北面歌清庙之诗以乐之又下管闲歌合乐之后乐正告乐备作相为司正乃旅酬而语説君臣父子之善道以成就其升歌清庙之意也
　　案此一节所谓行之以礼也合语在正乐备之后而属之升歌者升歌清庙以示徳故以合语徳音之致系之下而管象以示事故以大合众以事系之非谓合语在下管之前也
　　下管象舞大武大合众以事达有神兴有徳也正君臣之位贵贱之等焉而上下之义行矣
　　正义郑氏康成曰众谓所合学士也达有神眀天授命周家之有神也兴有徳羙文王武王有徳师乐为用前歌后舞上下之义由清庙与武也【孔疏师乐二句今文泰誓文】　孔氏颖达曰笙入立堂下管中奏此象武之曲庭中舞此大武之舞　严氏粲曰古乐歌者在上匏竹在下凡以人歌皆曰升歌以管奏者皆曰下管周礼大师帅瞽登歌下管奏乐器书言下管鼗鼓是也清庙以人歌之自宜升象以管奏之自宜下凡乐皆有堂上堂下之乐　陈氏祥道曰养老必歌清庙下管象者以文王善养老故也舞大武善继志述事故也　方氏慤曰神之为道疑其难通故以达言之徳之在人患其不作故以兴言之　马氏睎孟曰神者藏于礼乐之中而不可知则下管象舞武以达之徳者亦藏于人情之闲而不可见则下管象舞武以兴之
　　存疑郑氏康成曰象周武王伐纣之乐以管播其声又为之舞皆于堂下　孔氏颖达曰大武即象也诗维清奏象舞是武王作乐名象
　　辨正陈氏祥道曰维清奏象而言文王之典季札观象箾南籥言羙哉犹有憾则象为文王乐明矣案养老之礼其事甚烦天子亲执醤而馈执爵而酳三公设几六卿正履祝鲠在前祝噎在后外饔酒正犒人乐正笙师舞人各以其职来备此所谓大合众以事其懽忻鼓舞足以达于天地之神眀兴起众人之徳性正与乐之示事同而同焉有事之中天子之为君三公六卿之为贵与夫羣臣百执事之等未尝不正则上下之义行矣此所谓纪之以义也杨鳯阁説合语之后天子南面老更北面以正君臣天子升自阼阶老更降自西阶以正贵贱则于本文増添而礼亦无据
　　有司告以乐阕王乃命公侯伯子男及羣吏曰反养老幼于东序终之以仁也【阕音阙】
　　正义郑氏康成曰阕终也告君以歌舞之乐终此所告者谓无算乐羣吏乡遂之官王于燕之末而命诸侯时朝防在此者各反养老如此礼是终其仁心孝经説所谓诸侯归各帅于国大夫勤于朝州里于邑是也【孔疏孝经援神契文于邑谓希仰慕行之于邑也】　孔氏颖达曰羣吏畿内乡遂之官反养老幼于东序王所告诸侯之辞使之养老皆如王家东序之礼是终竟其仁心也　陈氏祥道曰前言养老不及幼及命诸侯羣吏则兼幼言之者耆老孤子先王未尝不兼养然其所重特老者而已　王氏曰幼字衍文
　　是故圣人之记事也虑之以大爱之以敬行之以礼脩之以孝养纪之以义终之以仁是故古之人一举事而众皆知其徳之备也古之君子举大事必慎其终始而众安得不喻焉兑命曰念终始典于学【兑注作説同悦】
　　正义郑氏康成曰虑之以大谓先本于孝弟之道爱之以敬谓省其所以养老之具行之以礼谓亲迎之如父兄脩之以孝养谓亲献之荐之纪之以义谓既歌而语之终之以仁谓命诸侯归于国复自行之喻犹晓也言其为之本末露见尽可得而知也兑当作説説命书篇名殷高宗之臣傅説之所作典常也念事之终始常于学学礼义之府也　孔氏颖达曰此覆説上义一举养老之事以示天下而众皆知在上之道徳备具其备具者即虑之以大而下是也虑之以大是慎其始终之以仁是慎其终　呉氏曰记事道古人养老之事也虑谓图谋之养老而教孝弟于其始徴召学士使知之者广博是不狭小也故曰虑之以大老者君所法先圣先师又老者所法爱其道则敬其人将养老而释奠于先圣先师敬所本也故曰爱之以敬适养老之所首祀先老继设席位二者之礼最先故曰行之以礼具味以致爱躬省以致敬发咏以悦耳献醴以悦口如人子之养亲故曰修之以孝养堂上堂下之乐相继作使人知君臣父子之贵贱众着于上下之义故曰纪之以义养老礼终又命诸侯羣吏各养老防于其国以广仁防故曰终之以仁引説命者所记自教世子学士及养老皆学中之礼也
　　案董文骥云周人养老兼飨食燕之礼一日而相因天子袒而割牲盖用飨礼之体荐以为折俎之实也执醤而馈执爵而酳盖因食礼之正饭加饭正馔庶羞所谓设馔也酒正供酒无酌数盖用燕礼一献立而举旅行酬脱屦安坐而无算爵以醉为度共賔客饮酒之外复先设醴齐所谓省醴也陈氏云设席位非立饮则食当于西阶下反升就席之后馈食以醤食礼公亲设醤也食毕以酒酳口食礼酳用浆而此用酒且酒与醤皆亲执之盖燕礼宰夫为主人此醤酒既亲执则天子必自为主人优老也正馔之俎当兼三牲不必用狗伐木之诗有肥牡肥羜先儒谓天子燕礼本当不同于诸侯加馔之羞当无过三十豆而所谓珍具者如罗氏共鸠及内则八珍之类燕礼旅酬卿大夫而后升歌堂上笙闲堂下乡饮酒礼则歌备而旅酬此亦登歌清庙下管象而后于旅也语所谓惇史乞言也声莫重于登歌堂上之歌必有琴瑟节之文不具也燕礼或升歌鹿鸣下管新宫遂合乡乐舞勺陈氏云舞在诸乐之后所谓冕而就舞位朱干玉戚舞大武盖舞莫重于武宿夜也注谓以乐侑食天子诸侯每饭有侑食之乐而他食礼则无乐然乐师飨食奏鼓钟钟师飨食奏燕乐籥师宾客飨食鼓羽籥之舞陈氏谓食亦有乐则此割牲馈食时岂先有乐舞以侑食而旅酬无算爵之后又乐舞无算以侑酒犹纳賔用乐而旅复用乐与象舞执箾以舞不在六乐之列习之成童用之祈祷此但以管奏其诗非舞其箾也管并两竹笙巢于匏管重于笙大射祭享用之燕不当用而此用之优老也賔入门发咏而奏肆夏天子所以享元侯两君相见不歌文王而歌清庙为二王后诸侯之长今俱用之优老也舞者动其容而曲随之堂下舞六代之舞则堂上亦歌赉桓勺之诗为乐歌以节之也礼既兼用飨食燕则飨有酬币食有侑币燕有好货则亦有酬币礼文不具也礼文散见于王制文王世子乐记祭义内则但各举纲目不能贯串始末故集其略如此
　　世子之记曰朝夕至于大寝之门外问于内竖曰今日安否何如内竖曰今日安世子乃有喜色其有不安节则内竖以告世子世子色忧不满容内竖言复初然后亦复初朝夕之食上世子必在视寒暖之节食下问所膳羞必知所进以命膳宰然后退若内竖言疾则世子亲齐而养膳宰之馔必敬视之疾之药必亲尝之尝馔善则世子亦能食尝馔寡世子亦不能饱以至于复初然后亦复初【上时掌反齐侧皆反】
　　正义郑氏康成曰朝夕朝而朝暮而夕也日中又朝文王之为世子非礼之制世子之礼亡言此存其记色忧忧浅也不及文王行不能正履羞必知所进必知亲所食也亲犹自也养疾者齐冠端也敬视疾者之食齐和所欲或异也亲尝试毒味也善谓多于前不能饱又不及武王一饭再饭也复初复常所服　孔氏颖达曰此第五节文王之为世子是圣人之法故又记寻常世子之礼　方氏慤曰文武所为圣人之行也世子之记中人之行而已圣人之制行不制以已故录世子之记于篇末使后人可跂而及也
　　案朱子移此节冠之篇首孔氏谓此为世子常礼而文武之圣有加焉是已但谓文武所行是圣人法不可以为常则非也删之






　　钦定礼记义疏卷二十九
<经部,礼类,礼记之属,钦定礼记义疏>
</div>
    <div class="pagination">
<a href="钦定礼记义疏_page42.html">上一页</a><span>...</span><a href="钦定礼记义疏_page38.html">38</a><a href="钦定礼记义疏_page39.html">39</a><a href="钦定礼记义疏_page40.html">40</a><a href="钦定礼记义疏_page41.html">41</a><a href="钦定礼记义疏_page42.html">42</a><span class="current-page">43</span><a href="钦定礼记义疏_page44.html">44</a><a href="钦定礼记义疏_page45.html">45</a><a href="钦定礼记义疏_page46.html">46</a><a href="钦定礼记义疏_page47.html">47</a><a href="钦定礼记义疏_page48.html">48</a><span>...</span><a href="钦定礼记义疏_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
