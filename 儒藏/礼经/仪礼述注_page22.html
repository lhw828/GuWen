<!DOCTYPE html>
<html>
<head>
    <meta charset="UTF-8">
    <title>仪礼述注 - 第 22 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼述注 - 第 22 页/共 71 页</h1>
    <div class="content">　　司马命量人量侯道与所设乏以貍步大侯九十参七十干五十设乏各去其侯西十北十
　　注曰量人司马之属掌量道巷涂数者侯谓所射布也尊者射之以威不宁侯卑者射之以求为侯量侯道谓去堂逺近也容谓之乏所以为获者之御矢貍之伺物每举足者止视逺近为发必中也是以量侯道取象焉乡射记曰侯道五十弓考工记曰弓之下制六尺则此貍步六尺明矣大侯熊侯谓之大者与天子熊侯同参读为糁糁杂也杂侯者豹鹄而麋饰下天子大夫也干读为豻豻侯者豻鹄豻饰也大夫将祭于已射麋侯士无臣祭不射○疏曰熊侯而谓之大者言畿外诸侯亦得用三侯其数上同于天子而非畿内诸侯所可此故于熊侯加大以别之然不嫌于偪上者天子三侯则虎侯熊侯豹侯诸侯不得用虎侯而以熊侯糁侯豻侯为三侯若畿内则但有熊侯豹侯此其所以别也云豹鹄而麋饰下天子大夫也者司裘云卿大夫则共麋侯此则豹皮为鹄以麋饰其侧不用纯麋是下天子大夫也豻郑注豻侯者豻鹄豻饰亦取防意大夫得置家臣故将祭得大射择士士卑无臣故祭不得射也
　　遂命量人巾车张三侯大侯之崇见鹄于参参见鹄于干干不及地武不系左下纲设乏西十北十凡乏用革注曰巾车于天子宗伯之属掌装衣车者亦使张侯侯巾类崇髙也髙必见鹄鹄所射之主鹄之言较较直也射者所以直己志或曰鹄鸟名射之难中中之为俊是以取名淮南子曰鸿鹄知来然则所云正者正也亦鸟名齐鲁之间名题肩为正正鹄皆鸟之防者考工记曰梓人为侯广与崇方叁分其广而鹄居一焉则大侯之鹄方六尺糁侯之鹄方四尺六寸大半寸豻侯之鹄方三尺三寸少半寸及至也武迹也中人之足长尺二寸以豻侯计之糁侯去地一丈五寸少半寸大侯去地二丈二尺五寸少半寸凡侯北面西方谓之左前射三日张侯设乏欲使有事者豫志焉○疏曰卿射云乏参侯道居侯党之一西五歩注云此乏去侯北十丈西三丈此经云西十北十则西与北皆六丈不得为三分居侯党之一者以其三侯入堂湥故也西亦六丈者以三侯恐矢伤人与一侯亦异也三侯之下总云西十北十则其乏皆西十北十矣侯之广狭取度于侯道大侯道九十弓弓取二寸二九十八侯中丈八尺三寸其侯而鹄居一故知鹄六尺也参侯干侯亦以侯道弓数及弓取二寸推之大侯中丈八尺鹄方六尺参侯中丈四尺鹄方四尺六寸大半寸干侯中一丈鹄方三尺三寸少半寸凡言大半寸者二分寸之二少半寸者三分寸之一
　　乐人宿县于阼阶东笙磬西面其南笙钟其南鑮皆南陈
　　注曰笙犹生也东为阳中万物以生是以东方钟磬谓之笙皆编而县之周礼曰凡县钟磬半为堵全为肆有钟有磬为全鑮如钟而大奏乐以鼓鑮为节
　　建鼓在阼阶西南鼓应鼙在其东南鼓
　　注曰建犹树也以水贯而载之树之跗也南鼓谓所伐面也应鼙应朔鼙也先鼙朔鼙应鼙应之鼙小鼔也在东便其先击小后击大也鼓不在东县南为君也○疏曰为君者决下一建鼓在其南东鼓者为賔复不在东县北者取顺君面故也
　　西阶之西颂磬东面其南钟其南鑮皆南陈一建鼓在其南东鼓朔鼙在其北
　　注曰言成功曰颂西为阴中万物之所成是以四方钟磬谓之颂朔始也奏乐先击西鼙乐为賔所由来也钟不言颂鼙不言东鼓义同省文也古文颂为庸
　　一建鼓在西阶之东南面
　　注曰言面者国君于其羣臣备三面尔无钟磬有鼓而已其为诸侯则轩县○疏曰国君合有三面为辟射位又与羣臣射阙北面无钟磬鑮直有一建鼓而已故不言南鼓而言南面也若与诸侯飨燕之类则依诸侯轩县三面皆有鼓与钟磬鑮
　　簜在建鼓之间
　　注曰簜竹也谓笙箫之属倚于堂○疏曰下云乃管新宫注云管为吹簜则此簜管也
　　鼗倚于颂磬西纮
　　注曰鼗如鼓而小有柄賔至摇之以奏乐也纮编磬绳也设鼗于磬西倚于纮也
　　厥明司宫尊于东楹之西两方壶膳尊两甒在南有丰幂用锡若絺缀诸箭葢幂加勺又反之皆尊酒在北
　　注曰膳尊君尊也后陈之尊之也丰以承尊也幂覆尊巾也锡细布也絺细葛也箭篠也为幂葢卷辟缀于篠横之也又反之为覆勺也皆尊二者皆有酒之尊重本也酒在北尊统于君南为上也唯君面尊言专惠也○疏曰唯君面尊谓君燕臣子专其恩惠故尊鼻向君
　　尊士旅食于西鑮之南北面两圜壶
　　注曰旅众也士众食未得正禄谓庶人在官者圜壶变于方也贱无酒
　　又尊于大侯之乏东北两壶献酒
　　注曰为仆人巾车糁侯豻侯之获者献读为沙沙酒浊特泲之必摩沙者也两壶皆沙酒郊特牲曰汁献涗于醆酒服不之尊俟时而陈于南统于侯皆东面○疏曰云特泲之必摩沙者也者此解名沙酒之意引郊特牲者此以五齐中取醆酒盎齐泲郁鬯之事也献沙也泲郁鬯之时和盎齐以手摩沙出其香汁涗清也泲之使清也此为仆以下卑贱之人而献郁鬯者此所得献皆因祭侯谓侯之神故用郁鬯也
　　设洗于阼阶东南罍水在东篚在洗西南陈设膳篚在其北西面又设洗于获者之尊西北水在洗北篚在南东陈
　　注曰无爵因服不也有篚为奠虚爵也服不之洗亦俟时而陈于其南
　　小臣设公席于阼阶上西乡司宫设賔席于户西南面有加席卿席賔东东上小卿賔西东上大夫继而东上若有东面者则北上席工于西阶之东东上诸公阼阶西北面东上
　　注曰唯賔及公席布之也其余树之于位后耳小卿命于其君者也席于賔西射礼辨贵贱也诸公大国有孤卿一人与君论道亦不典职如公矣
　　官馔
　　注曰百官各馔其所当供之物
　　羹定
　　注曰烹肉熟也射义曰诸侯之射也必先行燕礼燕礼牲用狗
　　射人告具于公公升即位于席西乡小臣师纳诸公卿大夫诸公卿大夫皆入门右北面东上士西方东面北上大夫在干侯之东北北面东上士旅食者在士南北面东上小臣师従者在东堂下南面西上
　　注曰大夫在干侯东北旅食者在士南为有侯入庭湥也○疏曰燕礼士旅食者立于门西东上此不继门而在士南继士者为有侯故入庭湥也
　　公降立于阼阶之东南南乡小臣师诏揖诸公卿大夫诸公卿大夫西面北上揖大夫大夫皆少进
　　注曰诏告也变尔言揖亦以其入庭深也上言大夫误衍耳○疏曰燕礼言尔以其近门去君逺而言尔尔近也移也揖之使移近此入庭深故不言尔而言揖揖之而已不须移近之也
　　大射正摈
　　注曰大射正射人之长
　　摈者请賔公曰命某为賔
　　注曰某大夫名
　　摈者命賔賔少进礼辞
　　注曰命賔者东面南顾辞辞以不敏
　　反命
　　注曰以賔之辞告于君
　　又命之賔再拜稽首受命
　　注曰又复
　　摈者反命賔出立于门外北面公揖卿大夫升就席小臣自阼阶下北面请执幂者与羞膳者
　　注曰请士可使执君两甒之幂及羞脯醢庶羞于君者方圜壶献无幂
　　乃命执幂者执幂者升自西阶立于尊南北面东上
　　注曰命者于西阶前以公命命之东上执尊之幂为上羞膳者従而东由堂东升自北阶立于房中西面南上不言命者不升堂略之
　　膳宰请羞于诸公卿者
　　注曰膳宰请者异于君也
　　摈者纳賔賔及庭公降一等揖賔賔辟
　　注曰及至也辟逡遁不敢当盛
　　公升即席
　　注曰以賔将与主人为礼不参之
　　奏肆夏
　　注曰肆夏乐章名今亡吕叔玉云肆夏时迈也时迈者太平巡守祭山川之乐歌其诗曰明昭有周式序在位又曰我求懿徳肆于时夏奏此以延賔其着宣王徳劝贤与周礼曰賔出入奏肆夏
　　賔升自西阶主人从之賔右北面至再拜賔答再拜注曰主人宰夫也又掌賔客之献饮食君于臣虽为賔不亲献以其莫敢亢礼
　　主人降洗洗南西北面
　　注曰賔将从降卿之不于洗北辟正主
　　賔降阶西东面主人辞降賔对主人北面盥坐取觚洗賔少进辞洗主人坐奠觚于篚兴对賔反位
　　注曰賔少进者所辞异宜违其位也献不用爵辟正主
　　主人卒洗賔揖乃升
　　注曰賔每先升揖之
　　主人升賔拜洗主人賔右奠觚答拜降盥賔降主人辞降賔对卒盥賔揖升主人升坐取觚
　　注曰取觚将就瓦甒酌膳
　　执幂者举幂主人酌膳执幂者盖幂酌者加勺又反之
　　注曰反之覆勺
　　筵前献賔賔西阶上拜受爵于筵前反位主人賔右拜送爵
　　注曰賔既拜于筵前受爵退复位
　　宰胥荐脯□
　　注曰宰胥宰官之吏也不使膳宰荐不主于饮酒变于燕
　　賔升筵庶子设折爼
　　注曰庶子司马之属掌正六牲之体者也乡射记曰賔爼脊胁肩肺不使膳宰设爼为射变于燕
　　賔坐左执觚右祭脯醢奠爵于荐右兴取肺坐絶祭哜之兴加于爼坐捝手执爵遂祭酒兴席末坐啐酒降席坐奠爵拜告防执爵兴主人答拜
　　注曰降席席西也防美也
　　乐阕
　　注曰阕止也乐止者尊賔之礼盛于上也○疏曰燕礼记亦云賔及庭奏肆夏賔拜酒主人答拜而乐阕亦据啐酒时按郊特牲賔入大门而奏肆夏又曰卒爵而乐阕不同者彼注谓朝聘者故卒爵而乐阕此燕已臣子法故啐酒而乐阕也
　　賔西阶上北面坐卒爵兴坐奠爵拜执爵兴主人答拜
　　賔以虚爵降
　　注曰既卒爵将酢也
　　主人降賔洗南西北面坐奠觚少进辞降主人西阶西东面少进对賔坐取觚奠于篚下盥洗
　　注曰篚下篚南
　　主人辞洗賔坐奠觚于篚兴对卒洗及阶揖升主人升拜洗如賔礼賔降盥主人降賔辞降卒盥揖升酌膳执幂如初以酢主人于西阶上主人北面拜受爵賔主人之左拜送爵
　　注曰賔南面授爵乃于左拜凡授爵乡所受者
　　主人坐祭不啐酒
　　注曰辟正主也未荐者臣也
　　不拜酒
　　注曰主人之义燕礼曰不拜酒不告防
　　遂卒爵兴坐奠爵拜执爵兴賔答拜主人不崇酒以虚爵降奠于篚
　　注曰不崇酒辟正君也崇充也谓谢酒恶相充实
　　賔降立于西阶西东面
　　注曰既受献矣不敢安盛
　　摈者以命升賔賔升立于西序东面
　　注曰命公命也东西墙谓之序
　　主人盥洗象觚升酌膳东北面献于公
　　注曰象觚觚有象骨饰也取象觚东面不言实之变于燕
　　公拜受爵乃奏肆夏
　　注曰言乃者其节异于賔○疏曰言异者賔及庭奏此君受爵乃奏是其节异故也云乃者缓辞也
　　主人降自西阶阼阶下北面拜送爵宰胥荐脯□由左房庶子设折俎升自西阶
　　注曰自由也左房东房也人君左右房乡射记曰主人俎胁臂肺也
　　公祭如賔礼庶子赞授肺不拜酒立卒爵坐奠爵拜执爵兴
</div>
    <div class="pagination">
<a href="仪礼述注_page21.html">上一页</a><span>...</span><a href="仪礼述注_page17.html">17</a><a href="仪礼述注_page18.html">18</a><a href="仪礼述注_page19.html">19</a><a href="仪礼述注_page20.html">20</a><a href="仪礼述注_page21.html">21</a><span class="current-page">22</span><a href="仪礼述注_page23.html">23</a><a href="仪礼述注_page24.html">24</a><a href="仪礼述注_page25.html">25</a><a href="仪礼述注_page26.html">26</a><a href="仪礼述注_page27.html">27</a><span>...</span><a href="仪礼述注_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
