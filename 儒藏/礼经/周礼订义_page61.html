<!DOCTYPE html>
<html>
<head>
    <meta charset="UTF-8">
    <title>周礼订义 - 第 61 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 61 页/共 96 页</h1>
    <div class="content">　　颁其士庶子及其众庶之守
　　郑锷曰有以修之无以守之无益也于是颁其士庶子与众庶以守焉○王氏曰士者公卿大夫之适而已命者也庶子者国子之倅而未命者也众庻则其地之人民逓守者也夫士庻子所使帅众庶而颁其守则逺近均焉劳逸更焉○郑锷曰士庻子宿衞王宫之人使外与掌固之事者葢以所亲信者守之【○黄氏曰士庶子守固与宿衞王宫同其事任霍光曰函谷京师之固武库精兵所聚故以丞相弟为关都尉子为武库令汉人犹识此意○王氏详説曰宫伯云士庶子之在版者谓守于王宫也此谓颁其士庶子之守谓守于城郭等处也贾氏谓士庶子不合在城郭而掌固言此者兼掌士庶子宿衞之事失之】
　　设其饰器
　　郑锷曰守必有器如矛防之类器加以饰所以为观美之容【○李嘉防曰设器以为俻必设饰以为美观则险固之地斯壮而固矣如今门防之类】
　　分其财用均其稍食
　　王氏曰分其财用以给守事均其稍食以养守者○刘执中曰财用曰分随地守之所用也稍食曰均计功力之所当也【○郑锷曰守必有财用金城汤池亡粟不守故分之使无偏聚之处稍食守吏之禄廪其守固则其给宜均】
　　任其万民用其材器
　　郑锷曰万民近地之民居近则自任其责【○郑康成曰任谓以其任使之也】材则近地所出之财用【○易氏曰材谓材木可为桢榦者】器则土人所使畚筑之具【○易氏曰器谓器械可备任载者】守其地则用其材又用其器取之近地不劳于输将出于民则人各便其习而不患其扞格如是则固可以长守矣易氏曰周人守御天概以民为固以人心为本设其饰器所以耸动观听之具而又分其财用则随其地守之所当得均其稍食则计其功力之所当予凡此皆奋人心于平时之素也若夫城郭之所以为固者亦不过任万民而用其材器使其地之人自为守而已
　　凡守者受灋焉以通守政有移甲与其役财用唯是得通与国有司帅之以賛其不足者
　　黄氏曰凡守者皆受法于掌固故得通守政○郑康成曰凡守者士庶子及他要害之守吏通守政者兵甲役财难易多少转移相给也其他非是不得妄离部署○王昭禹曰甲兵有时而不足用则无以扞患力役有时而不足供则无以即工财用有时而不足给则无以同事以其有余者移之以足一时之所颁不亦可乎若守者则不可移故曰唯是得通○易氏曰与国有司帅之则非掌固之所敢专帅之于掌甲掌役掌财用之有司亦以賛其甲役财用之不足者○郑康成曰賛佐也【○项氏曰所以防其自妄予】
　　刘执中曰受法于掌固必通其守政不可执一隅而死其所守也与国有司帅其所移之物以賛其不足者此之谓通守政焉
　　昼三巡之夜亦如之夜三鼜【音戚】以号戒
　　易氏曰此掌固所设之法非其自巡也昼三巡则察其部伍之失次者【○郑康成曰巡行也行守者为众庶之懈惰】夜事尤谨故亦如之○刘执中曰此其守者受法于掌固也夜则不见其三巡故以鼜及号为信也【○愚案鼜字见鼓人镈师】○易氏曰每巡必鼓鼜鼜即鼓军事之鼖鼓也鼜其声也号则呼其所守者之名【○黄氏曰号即司马号名辨夜事者也】戒则警其所守者之事
　　若造都邑则治其固与其守灋
　　王昭禹曰上文所言皆王国之守固也若造都邑则治其固与其守法则都鄙之事○郑康成曰都邑亦为城郭○黄氏曰或曰鄙或曰畺守法详焉
　　凡国都之竟【音境】有沟树之固郊亦如之
　　郑康成曰竟界也○郑锷曰外焉国都畺竟之上【○王昭禹曰王国都邑之境】则为之沟池种植树木以为固四郊之内乡遂之民所居也亦为之沟树焉【○黄氏曰于是设关】葢外焉环而守之则中邦可无意外之患
　　民皆有职焉
　　郑康成曰职谓守与任○郑锷曰国中也都邑也国都之竟也近地之民各有职于所守之地非惟各爱防其国亦不患其力之不给【○刘执中曰边境之民则受田以养之分地以任之使治沟种树犹边洫者受田以治沟洫也】
　　若有山川则因之
　　郑康成曰山川若殽臯河汉【○贾氏曰殽若殽有二陵臯若东成臯汉若楚之汉水河为四渎之宗又齐西有浊河】
　　王昭禹曰因之以为阻固也夫为髙必因丘陵为下必因川泽因其髙下自然之势以为之阻固则用力不劳而为备也易矣【○杨氏曰因之不为城郭沟池树渠以为固也】
　　司险中士二人下士四人史二人徒四十人
　　薛平仲曰掌固所以先其在国司险所以详其在野自国而野自野而疆逺近势异今也先其国中之固而及诸野外之险则险固可恃而内外之势立矣【○李嘉防曰晋悼公十年方理防得一虎牢而后郑人服以司险失职而郑人得之】
　　掌九州之图以周知其山林川泽之阻而达其道路○郑康成曰周犹徧也○王昭禹曰九州之图山林川泽之阻若职方氏所谓东南曰州其山镇曰防稽其泽薮曰具区其川三江其浸五湖之类是也○郑锷曰易之坎指山川丘陵为地之险则险者地势自然之阻非人所为固也九州之地各有险王者制御诸侯不可以不周知也使司险之官案图以周知凡水絶壤断之处山髙水深之所皆欲知之无遗也○郑康成曰达道路者山林之阻则开凿之川泽之阻则桥梁之
　　设国之五沟五涂而树之林以为阻固皆有守禁而达其道路
　　贾氏曰此五沟五涂而言树之林以为阻固皆有守禁非遂人田间五沟五涂也此沟涂所作随大小为之皆准约田闲五沟五涂沟上亦皆有道路以相支凑故以五沟五涂言之【○刘执中曰王畿之内非乡遂都鄙之地可以田者为五沟五涂不可田者树以林木用为险固必因其地之民授之田使职其守禁】○郑康成曰树之林作藩落也【○项氏曰以备不虞】
　　杨氏曰知山林川泽之阻而达其道路者达其阻以为道路也达其道路而不设沟涂林木以为阻固非王公守国之义为之阻固而无守禁则湮茀而不治刍荛者往焉其弊有不可胜言者虽有阻固不足恃矣又皆有守禁而达其道路【○项氏曰皆有守禁而达其道路则人不得以妄逾而有常行之道于守固于往来两得之矣】
　　国有故则藩塞阻路而止行者以其属守之唯有节者达之
　　郑康成曰有故防灾及兵也○易氏曰守以道路为急阻以道路而后险为可恃使内外无禁往来不察而奸伪者邪慝者物之犯禁者人之有罪竒衺者或得乗间而入虽险犹无险也故司险于国有故则藩塞阻路而止行者
　　郑锷曰已藩塞阻路则使其徒四十人守之【○李嘉防曰司险之属胥徒止四十人其属如何能守天下之险葢有王官之属有守地之民凡姓名属乎上者则令守之】惟有节者则达焉而无旌节者不使得通也乡大夫于国有故则令民各守其闾以旌节辅令则达之者所掌止于六乡之中也掌节凡通达于天下者必有节无节者有几则不达所掌及于天下也此指王国险要之地而已○杨氏曰惟国有故时为然以备不虞非设险为国之常法也
　　郑锷曰周家始都丰镐其后周公有雒阳之卜以为后世有徳易以兴无徳易以亡周公所恃以安周者不专于宅险也然设法守御如此其备信夫王公设险以守其国虽圣人亦不能已也
　　掌疆中士八人史四人胥十有六人徒百有六十人郑康成曰疆界也○易氏曰千里王畿畿之境谓之疆载师所言大都之田任畺地是已而邦国都鄙亦有畿疆之制大司徒所言制其畿疆而沟封之是已此官虽逸而以司险推之则掌王国之疆以及邦国都鄙之疆也审矣○贾氏曰守疆界亦禁戒之事故在此
　　候人上士六人下士十有二人史六人徒百有二十人郑康成曰候候迎賔客之来者○郑锷曰读候人之诗言彼候人兮何戈与祋其官可谓卑矣诗人以为歌咏何也葢曹之共公不能用贤所谓贤人君子俱充何戈祋之役以送迎賔客而三百赤芾者乃皆服芾之小人也周人乃以上士六人为之葢待賔客之来往治其礼事亦所以懐逺人之道○黄氏曰其职各掌其方之道治其官上士六人则四方分为六乡愚案掌疆候人之职徒役特多古人于边备严矣
　　贾氏白亦是武事故在此
　　各掌其方之道治与其禁令以设候人
　　郑锷曰境必有候所候不一处故曰各掌其方之道治【○郑康成曰国语曰候不在境讥不居其方也】○王昭禹曰道治道路之治治谓出入迎送治其事也禁谓止其所犯若传所谓壊其馆垣之类是也令谓令使为之若传所谓教其不知恤其不足是也【○郑锷曰凡扞衞防闲禁其侵掠之类皆掌之】○郑康成曰以设候人者选士卒以为之【○贾氏曰选士卒者即徒百二十人皆是甲士步卒之内为之】○王氏曰方各设其人以候有方治者致之送之
　　若有方治则帅而致于朝【直遥反】及归送之于竟
　　郑锷曰或各以其方之事来质正于王朝以求治者则帅而致之于朝去则衞而送之于竟迎其往来之使致其勤也如是而春秋之世晋栾盈奔楚道周周西鄙掠之至盈诉诸朝王乃使候出诸轘辕此诸侯所以不朝而王室卒至于陵迟定王使单襄公聘楚假道于陈候不在竟单子知其必亡是又不知先王设候人意
　　环人下士六人史二人徒十有二人
　　黄氏曰以环名官取巡逻周匝之义○王昭禹曰环之为物肉好一其肉好皆旋之而不可穷也环人之官巡察内外若环之终始相循而不穷○郑锷曰夏官环人掌军中循环往来无所不察之事而秋官环人则掌送迎賔客循环往来之事皆以循环往来为义军中之环人有战攻之事则置之非如秋官掌送迎之职【○易氏曰在秋官者掌送逆邦国之通賔客令其守涂地者为之聚谓之四靣环之可也在夏官者止于徒十有二人何以环之乎今攷簭人九簭之名九曰巫环郑氏谓簭可致师不此则以为致师之簭孟子曰环而攻之必有得天时者矣既谓之天时非四靣环之之意环得天时之吉则其为簭名信矣】
　　掌致师
　　王昭禹曰兵法曰善战致人而不致于人夫我案兵无动而致敌使来以逸待劳宜胜之矣【○郑锷曰战必致师葢使环人犯敌以致吾必战之志使敌人怒而求战其致之自我也左氏载晋楚交战楚许伯摄叔乐伯致晋师之事司马出师而敌人不速出战则环人致之】
　　察军慝【他得反】
　　郑康成曰慝隂奸也视军中有为慝者则执之【○郑锷曰茍有欲为奸于军中者无以察之则变从中起而外应敌人矣故掌察乎军慝所以消奸恶于内○李嘉防曰察军之奸谋隠而未彰者此上兵伐谋之意如韩信伐赵知其不用广武君策而后进师之类所以言之于先也】
　　环四方之故
　　郑锷曰若外焉有缔交之人将攻于我师无以环之则变生于外四靣并至矣故又环送而巡之所以折冲而御侮也
　　易氏曰察军慝则察其在我者环四方之故则环其在人者
　　巡邦国搏【音博】谍【音牒】贼
　　王氏曰自此以下皆环人巡邦国之事○郑锷曰徧巡四方而无不知有谍贼则反间或行焉又当巡邦国而搏其谍则无敢窥我师者矣【○郑康成曰谍贼反间为国贼】
　　讼敌国
　　郑锷曰诸侯之国力足相敌不为辨其纷争之讼则有相攻击之患以分我师之势矣郑康成谓敌国兵来则往与之讼曲直引齐国佐如晋论萧同叔子事以为证环人仗王朝之威何为往与之讼耶葢讼敌国者往为决两国之争【○黄氏曰环人与候人聨官夫事不治则讼讼不已必以师已用师矣而犹讼之讼其曲使知而服之则师可已也○刘执中曰讼敌人之过恶以激我师俾无不怒之也】
　　军旅
　　郑锷曰有不服之国已围其邑不宣王国之威武以降之必至于多杀其人民此皆环人之职郑康成引尚父鹰彼言者威武以待敌耳如环人又安能鹰哉以叔向平丘防观之谓鲁人曰寡君有车四千乗在牛虽瘠偾于豚上其畏不死乎环人宣国威殆此类也
　　降【户江反】围邑
　　郑康成曰围邑欲降者受而降之春秋传曰齐人降鄣○黄氏曰环人掌致师志于战也而以降围邑终焉不杀之仁也虽然受降如受敌斯亦当察故环人掌之
　　易氏曰此六者非其徒十有二人之所能及必环人簭之而后举此所以继于致师之后
　　挈壶氏下士六人史二人徒十有二人
　　郑康成曰挈读如絜发之絜壶盛水器也世主挈壶水以为漏【○易氏曰挈壶之制不可攷以唐制推之水海浮箭四匮注水始自夜天池入于日天池自日天池入于平壶以次相注入于水海浮箭而上以浮箭为刻分昼夜计十二时每时八刻二十分每刻六十分箭四十八二箭当一气嵗统二百一十九万一千五百分悉刻于箭上铜乌引水而下注浮箭而上至于昼夜之刻分至之候冬夏长短昏晓隠见与周官晷影无差】○郑锷曰或谓挈壶氏司漏刻以分隂阳昼夜宜与保章冯相同列乃列于夏官何耶以齐国风攷之襄公之时朝廷兴居无节东方未明而召羣臣至使之颠倒衣裳不顾时之早晚为挈壶氏者不能辰夜不夙则莫若是类正司昼夜之事若夫掌挈壶以令军井挈辔以令舍挈畚以令粮此行师用兵之时举以示师徒安得不列为司马之属哉
　　掌挈壶以令军井挈辔以令舍挈畚【音本】以令粮
　　郑锷曰军之所聚不可无井穿井及水则举壶示人使见壶者知其地有井葢壶者所以盛水故也乗车马者必执辔止则解焉军之所至或当舍止则举辔示人使见辔者知当解鞍息马葢舍则不执辔故也盛粮者必用畚军于其地或当廪给则举畚以示人使见畚者知其下有粮葢畚者盛粮之器故也是三者非挈壶之职皆有取于挈壶之义葢军旅所屯号令难于相闻各以其物表之于事便于力省也○易氏曰饮食居处人之大欲存焉故因其令军井而兼以令之是三者皆挈于竿首而表之虽军众不齐莫不目击而心防郑氏所谓省烦趋疾是已
　　凡军事县【音】壶以序聚凡防县壶以代哭者皆以水火守之分以日夜
　　王昭禹曰县壶以盛水分刻漏也○郑康成曰击两木相敲行夜时也○郑锷曰军中之守尤严于夜故行夜者必聚而击以戒非常必更代而次序之使之适平县壶为漏时至则代先后有伦非惟无独贤之叹且使击柝者不倦而事益严也野庐氏于賔客至则令其地之人聚之修闾氏掌比国中之互者秋官环人賔客所舍则令聚宫正于宫中则击柝而比之防患之术尤戒于夜况军中乎○郑康成曰代亦更也礼未大敛代哭○易氏曰守之以火则均其晷刻之多少守之以水则知其漏箭之迁易郑康成曰分以日夜者异昼夜漏也漏之箭昼夜共百刻冬夏之时间有长短焉大史立成法有四十八箭【○贾氏曰此据汉法而言以器盛四十八箭各百刻以壶盛水悬于箭上节而下之水水淹刻则为一刻四十八箭者取倍二十四气也】
　　及冬则以火防鼎水而沸之而沃之
　　郑司农曰冬水冻漏不下故以火炊水沸以沃之谓沃漏也○薛氏曰以火防鼎使之不凝以火守壶使之不差施之于军事所以严守警施之于防事所以严凶哀朝廷朝夕之礼亦常以是为节然春官鸡人凡国事为期则告之时而此复特掌之挈壶氏者葢天子备官挈壶掌漏鸡人告时诸侯则掌漏告时一于挈壶氏而已
　　射人下大夫二人上士四人下士八人府二人史四人胥二人徒二十人
　　薛平仲曰险固之守必有其本射人之属是固王政之本务欤夫射者男子之事弧矢之利其为威天下也乆矣先王于大祭祀则有射于賔客则有射于燕饮则有射当君臣相事于礼文之交而不忘武事于弓矢之用此射人必以下大夫二人为之长者所以重其本也○贾氏曰射武事故在此
　　掌国之三公孤卿大夫之位三公北靣孤东靣卿大夫西靣
　　黄氏曰此即司士朝仪之位射人掌公卿大夫其初命见于王则其位如朝仪之位而有挚故知其为初命始见也司士掌摈士者膳其挚是则士初命始见亦有挚矣此日视朝之朝所谓治朝也【常朝司士掌其位聴朝宰夫掌其位】听治于此则曰治朝射于此则曰射朝康成谓将射始入见君之位非也将射始入见君其位或当如此而何用挚哉经文自此以上未有射事是其设职不专为射也诸侯来朝国有吉凶庆吊之事即聴于此【射人掌其戒令诏相其事】朝觐法见毕有所请治亦于此【射人掌其治达】故緫称之曰诸侯在朝使射人专诏相之异于诸臣也大抵射人本掌选择卿大夫故在国则使正其位等其挚防同朝觐则作大夫介凡有爵者大賔客则卿大夫从戒大史与大夫介大师则于此选将焉将在车则主射故使治射仪以射名官此建官之本意也郑徒见以射名官遂谓其职皆射事若以射名官其职独为射而已则建官之意浅矣夫君射人师扶左仆人师扶右是亦为射乎
　　贾氏曰三公北靣者君南靣答阳臣北靣答君三公臣中最尊故屈之使北靣答君之义孤东靣者西方賔位孤无职而賔客之也【○郑锷曰三孤贰公化特立无朋君不尽臣之故位乎西而东靣○王氏详说曰朝士外朝之法孤卿大夫同于西靣射人司士则孤东靣卿大夫西靣者三孤无常职时乎与卿大夫同又时乎与卿大夫异乗夏服希冕所以与之异也位九棘爵六命所以与之同也】卿大夫西靣者皆有职故在东近君居主位也【○郑锷曰卿大夫用事于朝者也其徳虽尊其职则卑故位乎东而西靣纯于臣道也自王南靣观之则西靣者在王之左东靣者在王之右】○刘氏曰孤东靣卿大夫西靣朝廷之序以右为尊○郑锷曰或谓宰夫言正三公六卿大夫羣吏之位而司士又正朝仪之位王南靣三公北靣孤东靣射人又正之何耶葢治朝之位王日视朝司士掌之而宰夫治其不法者以肃其仪尔射人专夫賔射之位然君南靣三公孤卿或北靣或东西靣不以为賔之故而乱之也
　　其挚三公执璧孤执皮帛卿执羔大夫鴈
　　王氏曰三公执璧则以有君之体而不致其用也【○薛氏曰公之爵一也或曰执璧或曰执桓圭者公虽无异命然或在朝或在国在国则逺君逺君者其势伸故以九命而执圭在朝则近君近君者其势屈故以八命而执璧犹之月焉逺日则为望近日则为晦古人谓日有君道月有臣道者此也】○王昭禹曰三公事道也王之所承有弗敢臣也宗伯之挚不序于其职而射人以主賔射为先则三公之挚言于此亦以见賔而弗敢臣之意○易氏曰孤执皮帛以其有衣被文采之义卿执羔则羣而不失其类大夫鴈则夙夜奉上而不懈其义○黄氏曰司士朝仪之位亦无士王与诸侯賔射士位卑而不获预故无位于朝礼记所谓朝不坐燕不与是也【○贾氏曰下文豻侯二正则士得自行賔射不得与君賔射矣】
　　贾氏曰仪礼诸侯有燕朝及射朝不见正朝周礼天子有射朝正朝不见燕朝诸侯射朝与燕朝位同则天子燕朝亦与射朝位同诸侯正朝亦与射朝位同是天子诸侯三朝名自同故郑引仪礼互见为义
　　诸侯在朝则皆北靣诏相【息亮反】其灋
　　郑康成曰谓诸侯来朝而未归王与之射于朝者皆北靣从三公位○刘氏曰三公辅弼之长诸侯方州之长故皆北靣以正臣礼【○黄氏曰外朝诸侯东靣賔之也治朝诸侯北靣臣之也】○贾氏曰法谓在朝进退周旋拱揖之仪【○王昭禹曰谓朝射之法也】
　　若有国事则掌其戒令诏相其事
　　郑锷曰賔射之时或有国事掌其戒令以谕告之使致其严矣又从而诏相其事虑其出封之久或不知国事之始末也【○郑康成日谓王有祭祀之事诸侯当助其荐献也戒令告以斋与期○黄氏曰国事不止祭祀戒令亦不止斋与期凡事皆有戒令士之戒令司士掌之国于戒令诸子掌之然则公卿大夫戒令射人掌之欤】
　　掌其治达
　　郑锷曰若有所治之事将以上达于王则掌为之达之虑其自外而来朝左右之臣或壅蔽之使其情不得以上通也【○郑康成曰谓诸侯因与王射及助祭而有所治受而达之于王王有命又受而下之○王昭禹曰上治达乎下若告命之属是也下治达乎上若诸侯之复万民之逆也】○王氏曰射之为道利以直达有括则不至治达如之故掌治达者在射人也
　　以射灋治射仪
　　黄氏曰自此以下则射事也射法自王而下各有其法故以射法治射仪射法必自射人出故射人虽不掌士而士之法仪具焉【○王昭禹曰射之法不可以不正射之仪不可以不文先王因其度数而制之以为法因其动容而制之以为仪自王而下其耦或六或四或三其侯或二或一其乐歌则异节以至其容其获其正皆有多寡之差焉此射之法也又乌有不正哉以是法而治之其效见于内志正外体直持弓必审持矢必固揖逊有度卑者不得以抗尊升降有序先者不得以居后其为仪也又乌有不文哉】
　　郑康成曰治射仪谓肄之也
　　緫论三射
　　陈及之曰射有三等有大射有賔射有燕射所谓大射者王将有郊庙之事于射宫择诸侯及羣臣与邦国所贡士可以与于祭者而与之祭司裘曰王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄射人云王大射则以貍步张三侯梓人云张皮侯则春以功凡此皆大射也所谓賔射者谓诸侯来朝王与之射以燕乐之射人云王以六耦射三侯三获三容眡了云賔射则奏钟鼓梓人云张五采之侯则逺国属凡此皆賔射也所谓燕射者王与羣臣燕饮而射也梓人云张兽侯则王以息燕郷射记曰凡侯天子熊侯白质诸侯麋侯赤质大夫布侯畵以虎豹士布侯畵以鹿豕凡畵者丹质此谓燕射也【○王氏详説曰司裘所言诸侯内诸侯之大射也射人所言诸侯外诸侯之賔射也○陈氏曰大射在庙则賔射在朝可知賔射在朝则燕射在寝郷射州射在序亦可知也】
　　王以六耦
　　贾氏曰古之射者行同能耦则别之以射而胜者则饮不胜者此射之所以有耦○易氏曰大射则大司马合诸侯之六耦【○郑锷曰王耦之数十二所以法天之大数】若賔射则诸侯与王射而合卿大夫以为六耦以至诸侯之四耦卿大夫士之三耦亦各以等杀而辨
　　射【食亦反下同】三侯
　　王氏详説曰荆公以司裘之虎侯熊侯豹侯即射人之三侯司裘之熊侯豹侯即射人之二侯司裘之麋侯即射人之一侯陆农师谓王射三侯于侯内以五采畵正诸侯二侯以二采畵正卿大夫一侯以二采畵正其説皆失之司裘所言者大射也射人所言者賔射也梓人曰张皮侯而栖鹄则大射之侯也又曰张五采之侯则賔射之侯也又曰张兽侯则燕射之侯也司裘言侯而及鹄射人言侯而及正【○郑锷曰大射之侯用皮饰其侧则以皮为鹄賔射之侯用皮饰其侧则以五采为正此所以不同】射人所谓三侯当如康成谓五正三正二正之侯也诸侯二侯即三正二正之侯也卿大夫一侯则二正而已若以司裘之熊侯豹侯而降杀之则梓人所谓皮侯与五采之侯何别乎若谓天子之侯皆五正则是天子与诸侯卿大夫射而同其侯矣臣下与天子角胜负可乎当从康成之説谓异其侯葢上得以兼下下不得以僣上也○陈君举曰王大射张三侯乃是养人主不争之徳以万乗之尊下与诸侯羣臣射射有中否则有胜负使人主有争胜负之意则不可故特设三侯于侯道九十弓之地一侯髙一侯其侯又广其弓又良又有相助之者则易为中虽以优至尊乃是养其不争之徳诸侯二侯亦此意诸侯于其国大射亦张三侯
　　三获三容
　　郑锷曰射必有人执旌以告获每侯用一人故三侯而三获其名曰获获者得之难谓中侯难也射必有容其制如屏风一名曰乏矢力竭于此告获容身于此以为隐蔽也每一侯用一容故三侯而三容【○易氏曰获即数中之旌服不氏执之以待获也容即蔽身之乏服不氏待获而居乏也】
　　乐以驺虞九节五正【音征】
　　郑锷曰乐用驺虞天子之射虽志于中然以仁心爱物为主故也【○愚案驺虞又见乐师】○郑康成曰九节七节五节者奏乐以为射节之差乐记曰明乎其节之志不失其事则功成而徳行立【○贾氏曰九节者侯道九十弓七节者侯道七十弓五节者侯道五十弓】
　　郑司农曰正所射也诗曰终日射侯不出正兮○郑康成曰考工梓人职曰张五采之侯则逺国属逺国谓诸侯来朝者也五采之侯即五正之侯也正之言正也射者内志正则能中焉画五正之侯中朱次白次苍次黄居外三正损黄二正去白苍而画以朱緑其外之广皆居侯中参分之一中二尺【○王氏详説曰郑司农谓方十尺曰侯四尺曰鹄二尺曰正四寸曰质孔丛子谓张布谓之侯侯中谓之鹄鹄中谓之正正方二尺正中谓之方六寸夫大射之礼重于賔射賔射之礼重于燕射若从司农孔丛子之説鹄中有正正中有则是賔射燕射重于大射矣郑康成谓大射之侯用鹄賔射之侯用正燕射之侯用质以梓人攷之康成之説为长○图説曰大射射鹄賔射射正郷射射质而燕射则因郷射之侯郷射礼曰天子熊侯白质诸侯麋侯赤质则郷射射质之证也燕射必因之者葢诸侯之射必先行燕礼大夫之射必先行郷饮酒之礼故射侯相因郑氏注仪礼以燕张兽侯郷射当张采侯误矣】○郑锷曰或谓大射名曰鹄賔射名曰正何耶葢大射择士故取于鹄鹄之言直也所以直己之志人君中之可以为君鹄人父中之可以为父鹄以直其志为义若夫賔射取于尚文徳以懐賔客故以五采为之所尚者文而已故曰张五采之侯则逺国属
　　诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正士以三耦射豻【五旦反】侯一获一容乐以采蘩五节二正郑锷曰诸侯在国賔射则四耦而射二侯熊豹也乐用貍首之诗以防天子为义也三节以听四节以射其正则去黄而用三色也孤卿大夫自与其賔射则三耦而射一侯糜侯也乐用采苹以能循法度为贵也一节以听四节以射其正则去白苍而画以朱緑也天子元士在家賔射用三耦而射一侯豻侯也豻胡犬也犬之能守者莫如胡犬之良士以守节事君为义故射豻侯或谓司裘言天子诸侯卿大夫之侯而不及士射人乃有射豻侯之法何也葢司裘所言者大射也射人所言者賔射也士无大射而有賔射故于正特言豻侯以有賔射而言也其侯则用二采以为正与孤卿大夫同乐用采蘩以能守职为贵也侯不同而正与节皆同葢士之位去卿大夫为不逺其礼可以与之同○孙氏曰自诸侯卿大夫等而下之莫不有别而所歌之诗亦使之各谕其志而安其守然后雍容礼逊之交修乖争陵犯之不作信可以观徳矣
　　若王大射则以貍步张三侯
　　郑锷曰射之侯梓人为之司裘共之射人张之其张也必用貍步为法射人主賔射嫌于张大射之侯不貍步也故并言及之大射如此则賔燕之侯可以类推○郑司农曰貍步谓一举足为一步于今为半步【○李嘉防曰貍步再举则为六尺一弓六尺九十弓七十弓五十弓者象貍步之弓以定逺近也】郑康成曰貍善搏者也行则止而拟度焉其必获是以量侯道法之【○郑氏仪礼説曰设侯之次大侯则在东参次之干次之使宻不至相掩踈足以射其势参差相入是谓貍步此非谓射者之志谓张之者之法也郑氏以为射当如貍之拟物何预于张侯乎】侯道者各以弓为度九节者九十弓七节者七十弓五节者五十弓弓之下制长六尺大射礼曰大侯九十参七十干五十是也【○图説曰陈礼书曰仪礼大射曰大侯九十参七十干五十即所谓虎九十弓熊七十弓豹麋皆五十弓者也葢王射虎侯则于熊豹为大故一名大侯诗所谓大侯者虎侯也参即熊侯言其参于虎豹之中也干即豹侯言其以下干上而又继熊虎之后也】
　　黄氏曰自此至佐司马治射正皆蒙大射射人虽主射法无賔燕射文大射射法皆射人掌之射人典法之官也侯正乐节通乎賔燕貍步张侯服不氏待获射鸟氏取矢太史数射中司马治射正官具物备足为射法賔燕略具于此矣小臣职曰賔射掌事如太仆之法则賔射太仆亦不掌也
　　王射则令去侯立于后以矢行告卒令取矢
　　郑司农曰射人主令人去侯所而立于后【○贾氏曰负侯之人服不氏也】○郑锷曰射已张侯获者执旌以负之不使去侯以避矢则有误杀伤人之过○郑司农曰以矢行告射人主以矢行髙下左右告于王大射礼曰大射正立于公后以矢行告于公下曰留上曰左右曰方【○郑锷曰射以中为主王弓已不告以矢之髙下左右则王不知其中否】○王昭禹曰射毕令射鸟氏取矢也故射鸟氏曰射则取矢矢在侯髙则以并夹取之
　　祭侯则为位
</div>
    <div class="pagination">
<a href="周礼订义_page60.html">上一页</a><span>...</span><a href="周礼订义_page56.html">56</a><a href="周礼订义_page57.html">57</a><a href="周礼订义_page58.html">58</a><a href="周礼订义_page59.html">59</a><a href="周礼订义_page60.html">60</a><span class="current-page">61</span><a href="周礼订义_page62.html">62</a><a href="周礼订义_page63.html">63</a><a href="周礼订义_page64.html">64</a><a href="周礼订义_page65.html">65</a><a href="周礼订义_page66.html">66</a><span>...</span><a href="周礼订义_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
