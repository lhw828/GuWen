<!DOCTYPE html>
<html>
<head>
    <meta charset="UTF-8">
    <title>经礼补逸 - 第 5 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经礼补逸 - 第 5 页/共 7 页</h1>
    <div class="content">　　振旅礼
　　书大禹谟禹班师振旅周礼大司马中春敎振旅司马以旗致民平列陈如战之陈辨鼓铎镯铙之用王执路鼓诸侯执贲鼓军将执晋鼓师帅执提旅帅执鼙卒长执铙两司马执铎公司马执镯以敎坐作进退疾徐疏数之节大宰作大事则戒于百官賛王命【谓助王为敎令案春秋传国之大事在祀与戎】小宰以法掌祭祀朝觐防同賔客之戒具军旅田役丧荒亦如之令百官府共其财用治其施舍听其治讼大司马若大师则掌其戒令涖太卜帅执事涖衅主及军器司戈盾军旅授贰车戈盾建乗车之戈盾授旅贲及虎士戈盾司弓矢凡师役颁弓弩授兵甲之仪司常凡军事建旌旗大司徒大军役以旗致万民而治其徒庶之政令大仆凡军旅賛王鼓鼔人以鼖鼓鼓军事凡军旅夜鼓鼜军动则鼓其众巾车掌王之五路革路龙勒条缨五就建太白以即戎车仆掌戎路之萃广车之萃阙车之萃苹车之萃轻车之萃凡师共革车各以其萃典路凡军旅以路从衔枚氏军旅令衔枚禁嘂呼叹鸣于国中者大师执同律以听军声而诏吉凶幕人军旅共其帷幕幄帟绶掌次师田则张幕设重帟重案廪人凡师役之事则治其粮与其食封人军旅则饰其牛牲外饔师役则掌共其献赐脯肉之事委人军旅共其委积薪蒭遗人凡师役掌其道路之委积小子凡师田斩牲以左右徇陈牛人军事共其犒牛凡军旅行役共其兵车之牛小行人若国师役则令槁禬之县师若将有军旅田役之戒则受法于司马以作其众庶及马牛车辇会其车人之卒伍使皆备旗鼓兵器以帅而至大司寇凡大军旅涖戮于社士师大师帅其属而禁逆军旅者与犯师禁者而戮之乡士大军旅则各掌其乡之禁令帅其属夹道而跸
　　茇舍礼
　　大司马中夏敎茇舍如振旅之陈羣吏撰车徒读书契辨号名之用帅以门名县鄙各以其名家以号名乡以州名野以邑名百官各象其事以辨军之夜事其他皆如振旅
　　治兵礼
　　大司马中秋敎治兵如振旅之陈辨旗物之用王载大常诸侯载旂军吏载旗师都载旜乡遂载物郊野载旐百官载旟各书其事与其号焉其他皆如振旅
　　大阅礼
　　大司马中冬敎大阅前期羣吏戒众庶修战法虞人莱所田之野为表百步则一为三表又五十步为一表田之日司马建旗于后表之中羣吏以旗物鼔铎镯铙各帅其民而致质明弊旗追后至者乃陈车徒如战之陈皆坐羣吏听誓于陈前斩牲以左右徇陈曰不用命者斩之中军以鼙令鼓鼓人皆三鼓司马振铎羣吏作旗车徒皆作鼓行鸣镯车徒皆行及表乃止三鼓摝铎羣吏弊旗车徒皆坐又三鼓振铎作旗车徒皆作鼓进鸣镯车骤徒趋及表乃止坐作如初乃鼔车驰徒走及表乃止鼓戒三阕车三发徒三刺乃鼓退鸣铙且郤及表乃止坐作如初司常掌九旗之物名各有属以待国事日月为常交龙为旂通帛为旜杂帛为物熊虎为旗鸟隼为旟蛇为旐全羽为旞析羽为旌及国之大阅賛司马颁旗物王建大常诸侯建旂孤卿建旜大夫士建物师都建旗州里建旟县鄙建旐道车建旞斿车载旌皆画其象焉春秋桓公六年八月壬午大阅
　　愚案周礼先王寓军政于四时之田不废武备中春敎振旅以敎坐作进退疾徐疏数之节中夏敎茇舍以辨号名之用中秋敎治兵以辨旗物之用其他皆如振旅然其法畧于三时而致备于中冬者为农隙也故于是时简车徒精器物属旗鼓以敎众庶修战法斩牲徇陈而训誓之使耳目之众莫不一心骤趋之节无有异习诛一庸慢甄一用命改易视听以作其勇敢之气而民趋劳如趋逸者盖以其令之素敎之善也今桓公乃大阅于烦暑之月不惟妨民失政之非而妄为僭礼之举是岂事上临下之道先王敎民之意哉故春秋特书之以垂戒焉耳
　　搜田礼
　　大司马中春敎振旅遂以搜田有司表貉誓民鼓遂围禁火弊献禽以祭社大司徒大田役以旗致万民而治其徒庶之政令县正若将用野民师田行役移执事则帅而至治其政令既役则稽功防事而诛赏乡师凡四时之田前期出田法于州里简其鼓铎旗物兵器修其卒伍及期以司徒之大旗致众庶而陈之以旗物辨乡邑而治其政令刑禁巡其前后之屯而戮其犯命者断其争禽之讼稍人若有师田行役之事则以县师之法作其同徒輂辇帅而至治其政令以听于司马小宗伯若大田则帅有司而馌兽于郊遂颁禽肆师凡四时之大甸猎祭表貉则为位遂师军旅田猎平野民掌其禁令比叙其事而赏罚遂人师田作野民帅而至掌其政治禁令甸祝掌四时之田表貉之祝号禂牲掌其祝号小宰以法掌朝觐防同賔客之戒具军旅田役亦如之令百官府共其财用治其施舍听其治讼小子凡师田斩牲以左右徇陈巾车掌王之五路木路前樊鹄缨建大麾以田田仆掌驭田路以田以鄙掌佐车之政设驱逆之车令获者植旌及献比禽凡田王提马而走诸侯晋大夫驰校人田猎则帅驱逆之车幕人田役共其帷幕幄帟绶掌次师田则张幕设重帟重案司几筵凡田役则设熊席右漆几司常凡军事建旌旗田亦如之大仆凡军旅田役賛王鼓鼓人军动则鼓其众田役亦如之司弓矢杀矢镞矢用诸田猎兽人掌罟田兽辨其名物冬献狼夏献麋春秋献兽物时田则守罟及弊田令禽注于虞中凡田兽者掌其政令山虞若大田猎则莱山田之野及弊田植虞旗于中致禽而珥焉泽虞若大田猎则莱泽野及弊田植虞旌以属禽迹人凡田猎者受令焉禁麛卵者与其毒矢射者郊特牲季春出火为焚也然后简其车赋而歴其卒伍而君亲誓社以习军旅左之右之坐之起之以观其习变也而流示之禽而盐诸利以观其不犯命也【盐读为艳歆艳于利也】曲礼国君春田不围泽大夫不掩羣士不取麛卵诗吉日既张我弓既挟我矢发彼小豝殪此大兕卢令刺荒于田也春秋传鲁昭公八年搜于红艾兰以为防置旃以为辕门以葛覆质以为流旁握御轚者不得入车轨尘马候蹄揜禽旅御者不失其驰然后射者能中过旁弗逐下从奔之道也
　　愚案艾兰以为防以大艾草为防营也置旃以为辕门旃旗名谓植旗以为门辕门是植车以为门舍其五十步后表之中谓君表也覆纒质椹门闑也以毛裘纒质之上以为门闑也流旁握握四寸谓车与门之广狭相值差偏以寸则轚挂于驱而不得入矣车轨尘尘不出辙马候蹄发足疾迟相应也案诗朱子谓葛作褐即裘纒质流旁握即闲容握文义相同攷之车之制具见于考工记轮人舆人之治御之名仅见于保氏五御之目是制莫难于车御莫难于人习莫难于战所谓以不敎民战是谓弃之也此故因田车之御以阅军旅之车习民于变为战之备所谓敎于田猎以习五戎是也夫羣卒伍之众局熊虎之气三鼓振铎当车徒骤趋禽兽流崩之时骑射驱逐之际苟御之不以其道勘失之寸则车挂马溃骇而莫之为射不及中而犯命之罚及之习之为易乎噫御车节奏之法其难如此则夫御人之道又何如哉
　　苗田礼
　　大司马中夏敎茇舍遂以苗田如搜之法车弊献禽以飨礿王制天子杀则下大绥诸侯杀则下小绥大夫杀则止佐车佐车止则百姓田猎【杀获也下偃仆之也绥旌旗之属佐车即周礼逆驱之车也】
　　狝田礼
　　大司马中秋敎治兵遂以狝田如搜田之法罗弊致禽以祀祊肆师狝之日涖卜来嵗之戒春秋庄公八年春甲午治兵月令季秋天子乃敎于田猎以习五戎【五戎谓弓矢殳矛戈防之五兵也】
　　狩田礼
　　大司马中冬敎大阅遂以狩田以旌为左右和之门羣吏各帅其车徒以叙和出左右陈车徒有司平之旗居卒间以分地前后有屯百步有司巡其前后险野人为主易野车为主既陈乃设驱逆之车有司表貉于陈前中军以鼙令鼓鼓人皆三鼓羣司马振铎车徒皆作遂鼓行徒衔枚而进大兽公之小兽私之获者取左耳及所弊鼓皆駴车徒皆噪徒乃弊致禽馌兽于郊入献禽以享烝诗车攻田车既好驾言行狩春秋桓公四年春正月公狩于郎
　　愚案郎非国内之狩故书地讥逺也
　　禷礼
　　太祝大师禷上帝诗皇矣篇是类是祃王制天子将出征类乎上帝
　　愚案国之大事在祀与戎此为师祭也师兴征伐类于上帝言礼以敬其事也
　　祃礼
　　大司马有司表貉于陈前甸祝掌四时之田表貉之祝号肆师凡四时之大甸猎祭表貉则为位王制祃于所征之地诗皇矣是类是祃
　　案祃行师之祭也
　　宜礼
　　大祝大师宜于社王制天子将出征宜乎社春秋左受胀于社
　　愚案宜出兵祭社之名社所以神地道主隂先王建国左祖右社大社左库门之内右国社亦在公宫之右皆尚隂也隂主杀故誓社而田因田而习军旅出征祭之称其义也然征既宜于社而又类于上帝造于祖祢何哉盖生杀非王者所得私也类于上帝明奉天讨也造于祖祢示受命于庙不敢自専也曰类曰宜曰造祭虽先后不同合周官王制泰誓言之其义各有攸当也
　　造礼
　　大祝掌六祈以同鬼神示二曰造大师造于祖王制天子将出征造乎祢
　　愚案造造而告之之祭也告于祖祢告以道其事而致其敬也考之王制又曰受命于祖泰誓曰受命于文考此盖因造告卜于庙受命于祖考而后征也
　　祭马祖礼
　　校人春祭马祖执驹庾人掌阜马及祭马祖诗吉日吉日维戊既伯既祷
　　案伯马祖也谓天驷房星之神也祷祀而祈之也
　　祭先牧礼
　　校人夏祭先牧颁马攻特庾人祭闲之先牧
　　祭马社礼
　　校人秋祭马社臧仆
　　祭马步礼
　　校人冬祭马步献马讲驭夫甸祝裯牲裯马皆掌其祝号
　　大合军礼
　　大司马及师大合军以行禁令以救无辜伐有罪
　　誓师礼
　　士师以五戒先后刑罚一曰誓用之于军旅大司徒施十有二敎八曰以誓敎恤则民不怠书大禹谟禹乃防羣后誓于师曰济济有众咸听朕命【止】其克有勲甘誓大战于甘乃召六卿王曰嗟六事之人予誓告汝【止】予则孥戮汝征惟仲康肇位四海侯命掌六师羲和废厥职酒荒于厥邑侯承王命徂征告于众曰嗟予有众【止】其尔众士懋戒哉汤誓王曰格尔众庶悉听朕言【止】罔有攸赦泰誓惟十有三年春大防于孟津王曰嗟我友邦冢君越我御事庶士明听誓【止】时哉不可失维戊午王次于河朔羣后以师毕防王乃徇师而誓曰呜呼【止】惟克永世时厥明王乃大巡六师明誓众士王曰呜呼我西土君子【止】维予小子无良牧誓时甲子昧爽王朝至于商郊牧野乃誓王左杖黄钺【止】其于尔躬有戮
　　致师礼
　　环人掌致师大司马及致建大常比军众诛后至者春秋传宣公十二年楚许伯御乐伯摄叔为右以致晋师许伯曰吾闻致师者御靡旌摩垒而还乐伯曰吾闻致师者左射以菆代御执辔御下两马掉鞅而还摄叔曰吾闻致师者右入垒折馘执俘而还皆行其所闻而复
　　大献礼
　　大祝军归献于社则前祝大司马若师有功则左执律右秉钺以先恺乐献于社大司乐王师大献则令奏恺乐乐师凡军大献敎恺歌遂倡之眂了賔射皆奏其钟鼓鼜恺献亦如之鏄师军大献则鼔其恺乐春秋左传凡诸侯有四夷之功则献于王王以警于夷中国则否诸侯不相遗俘僖公二十八年五月丁未晋侯献楚俘于王驷介百乘徒兵千文公四年甯武子曰诸侯敌王所忾而献其功王于是乎赐之彤弓一彤矢百玈弓矢千以觉报宴成公二年晋侯使巩朔献齐捷于周王弗见使单襄公辞焉曰蛮夷戎狄不式王命淫湎毁常王命伐之则有献捷王亲受而劳之所以惩不敬劝有功也兄弟甥舅侵败王略王命伐之告事而已不献其功所以敬亲昵禁淫慝也今叔父克遂有功于齐而奸先王之礼余虽欲于巩伯其敢废旧典以忝叔父夫齐甥舅之国也而大师之后也宁不淫从其欲以怒叔父抑岂不可谏诲士庄伯不能对襄公二十五年郑伐陈入之子产献捷于晋戎服将事晋人问陈之罪对曰昔虞阏父为周陶正以服事我先王我先王赖其利器用也与其神明之后也庸以元女大姬配胡公而封诸陈以备三恪则我周之自出至于今是赖桓公之乱蔡人欲立其出我先君庄公奉五父而立之蔡人杀之我又与蔡人奉戴厉公至于庄宣皆我之自立夏氏之乱成公播荡又我之自入君所知也今陈忘周之大徳蔑我大恵弃我姻亲介恃楚众以凭陵我敝邑不可亿逞我是以有徃年之告未获成命则有我东门之役当陈隧者井堙木刋敝邑大惧不竞而耻大姬天诱其衷启敝邑心陈知其罪授手于我用敢献功晋人曰何故戎服对曰我先君武庄为平桓卿士城濮之役文公布命曰各服旧职命我文公戎服辅王以授楚捷不敢废王命故也士庄伯不能诘乃受之成公二年郑皇戍如楚献捷昭公十年季平子伐莒取郠献俘十七年晋荀吴灭陆浑献俘于文宫
　　释奠献馘礼
　　大祝及军归反行舍奠王制出征执有罪反释奠于学以讯馘告
　　愚案讯者问其首恶馘者截其左耳夫执讯获丑而反舍奠于先圣先师以是告之者盖始出征受成于学今师还以武功告成于文徳之地明不専恃乎威戮而必任之以徳礼也昔僖公在頖献馘而国人以文武颂之者亦以此欤
　　大均礼
　　大宗伯大均之礼恤众也大司马均守平则以安邦国大司徒以土均之法辨五物九等制天下之地征以作民职以令地贡以敛财赋以均齐天下之政小司徒受邦国之比要乃防万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋乃分地域而辨其守施其职而平其政土均掌平土地之政以均地守以均地事以均地贡均人掌均人民牛马车辇之力政以嵗上下书康诰昔君文武丕平富
　　大役礼
　　大宗伯大役之礼任众也小司徒大军旅帅其众庶小军旅巡役乃均土地以稽其人民而周知其数上地家七人可任也者家三人中地家六人可任也者家五人下地家五人可任也者家二人凡起徒役毋过家一人以其余为羡唯田与追胥竭作乡大夫以嵗时登其夫家之众寡辨其可任者国中自七尺以及六十野自六尺以及六十有五皆征之其舍者国中贵者贤者能者服公事者老者疾者皆舍大司马凡令赋以地与民制之上地食者参之二其民可用者家三人中地食者半其民可用者二家五人下地食者参之一其民可用者家二人大役与虑事属其植受其要以待考而赏诛县士邦有大役聚众庶则各掌其县春秋左传凡土功龙见而毕务戒事也火见而致用水昬正而栽日至而毕
　　大封礼
　　大宗伯大封之礼合众也大司徒辨其邦国都鄙之数制其畿疆而沟封之大司马制畿封国以正邦国形方氏掌制邦国之地役而正其封疆无有华离之地司几筵凡封国王位设黼依内史凡命诸侯及孤卿大夫则册命之大宗伯王命诸侯则傧大司徒凡建邦国以土圭土其地而制其役诸公之地封疆方五百里其食者半诸侯之地封疆方四百里其食者参之一诸伯之地封疆方百三里其食者参之一诸子之地封疆方二百里其食者四之一诸男之地封疆方百里其食者四之一凡造都鄙制为地域而封沟之以其室数制之不易之地家百亩一易之地家二百亩再易之地家三百亩愚案大司徒论公侯伯子男之地各以封疆言而其食者或半或参之一或四之一参诸王制以田言孟子以班禄言盖皆専主田禄此正周礼所谓食者也大抵周礼所载凡五等通以封疆言兼附庸在其内王制孟子凡三等専以田禄言附庸不在其列此所以有多寡之殊也尝考周公之封于鲁太公之封于齐孟子所谓侯方百里也然鲁颂有曰王曰叔父建尔元子乃命鲁公俾侯于东锡之山川土田附庸又曰奄有蒙遂荒大东至于海邦淮夷来同此岂鲁方百里所能容乎左传有曰昔召康公命我先君太公夹辅周室赐我先君履东至于海西至于河南至于穆陵北至于无棣此岂齐方百里所能容乎要之周之封爵惟杞宋为上公齐鲁爵皆侯侯之封疆方四百里其食者参之一食者参之一则封疆百里有竒正孟子王制所谓侯方百里鲁颂所谓锡之土田者也其余封疆迨三百里正鲁颂所谓锡之附庸如鲁有邾葛颛臾之类是已职方氏凡邦国千里封公以方五百里则四公方四百里则六侯方三百里则七伯方二百里则二十五子方百里则百男以周知天下周易师上六大君有命开国承家
　　大封告后土礼
　　大宗伯王大封则先告后土大祝建邦国先告后土用牲币













　　经礼补逸卷七
<经部,礼类,仪礼之属,经礼补逸>
　　钦定四库全书
　　经礼补逸卷八　　　　　元　汪克寛　撰賔礼
　　朝礼
　　周礼大宗伯春见曰朝大行人春朝诸侯而图天下之事幕人凡朝觐共其帷幕幄帟绶掌次诸侯朝觐则张大次小次小臣朝觐沃王盥司几筵凡大朝觐王位设黼依依前南向设筦筵纷纯加缫席画纯加次席黼纯左右玉几典瑞公执桓圭侯执信圭伯执躬圭缲皆三采三就子执谷璧男执蒲璧缲皆二采再就以朝于王大史朝觐以书协礼事执书以诏王司士正朝仪之位辨其贵贱之等三公北面东上孤东面北上卿大夫西面北上朝士掌外朝之法左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶在其后
　　愚案周官有三公三孤之官而周礼不言其职论者乃谓师氏保氏即大师大保乡老二乡则公一人注则以为三公岂知师氏保氏乃中下大夫之职且未闻以傅称而乡老公一人乃置地官之列属然则三公居六卿之上而遽以是为三公之师保可乎据今朝士司士所称是则周礼未尝不言公孤也特以六卿而上兼公孤故不正言其职以系六官之下尔参诸周书顾命曰召太保奭芮伯彤伯毕公卫侯毛公此盖当时之六卿而奭以太保言毛毕以公言是以卿兼公故以公称余三人者以卿而兼孤又可以类推也此不可不辨
　　大宗伯朝觐则为上相大司冦凡朝觐前王大仆王视朝则前正位而退入亦如之射人朝觐作大夫介校人朝觐毛马而颁之饰币大司徒大賔客令野脩道委积委人賔客共其刍薪肆师大賔客涖筵几筑鬻賛果将郁人掌賔客之祼事和郁鬯以实彞而陈之旄人凡賔客舞燕乐籥师祭祀则鼓羽籥之舞賔客则亦如之【余人掌治备见燕飨宾客礼下】大行人以九仪辨诸侯之命等诸臣之爵以同邦国之礼上公之礼执桓圭九寸缲借九寸冕服九章建常九斿樊缨九就贰车九乗介九人礼九牢其朝位宾主之间九十步立当车轵摈者五人诸侯之礼执信圭七寸缫借七寸冕服七章建常七斿樊缨七就贰车七乗介七人礼七牢朝位宾主之间七十步立当前疾摈者四人诸伯执躬圭其他皆如诸侯之礼诸子谷璧五寸缫借五寸冕服五章建常五斿樊缨五就贰车五乗介五人礼五牢朝位宾主之间五十步立当车衡摈者三人诸男执蒲璧其他皆如诸子之礼凡诸侯之卿其礼各下其君二等以下及其大夫士皆如之邦畿方千里其外方五百里谓之侯服嵗一见又其外方五百里谓之甸服二嵗一见又其外方五百里谓之男服三嵗一见又其外方五百里谓之采服四嵗一见又其外方五百里谓之卫服五嵗一见又其外方五百里谓之要服六嵗一见
　　愚案大司马曰九畿职方氏曰九服服言服事天子畿犹疆限之谓其方里则同也参之周官乃曰六服五服何耶葛氏注谓侯甸男采卫并畿内谓六服程氏【伯圭】释谓五服盖指甸男采卫要而侯服不在其数二説皆未安案大行人六服侯甸男采卫要是知要服即蛮服也其曰五服一朝者要服不与其列其曰九服而来朝者亦止五服盖卫服之外圣人虽制之服令蕃国世一见而不必其来非若五服一嵗至五嵗各以所贡来见也考之武成止曰邦甸侯卫酒诰康王之诰止曰侯甸男卫康诰亦止曰侯甸男采卫而蛮夷镇蕃不与焉于此不必辨其服之异而自得其说之同矣
　　司仪掌九仪之賔客摈相之礼将合诸侯则令为坛三成宫旁一门诏王仪南向见诸侯土揖庶姓时揖异姓天揖同姓及其摈之各以其礼
　　愚案大行人司仪掌九仪賔客摈相之礼而置司防刑官之属其称名也不几于杂乎徐考六官之中若此者众如司士掌羣官之版正朝廷之位而属司马之类是已论者率谓六官互相聨属故六属互相参错然也岂知聨属者此固周官立法之善然参错者则未必若是其不伦也又案小宰记六官六属各六十秋官自大司防以下尚六十五人其职属多寡不同初无是也要亦后之编録散帙者不免递相差易故尔观者察焉
　　小行人令诸侯春入贡王亲受之各以其国之籍礼之凡诸侯入王则逆劳于畿及郊劳眡馆将币为承而摈曲礼天子当宁而立诸公东面诸侯西面曰朝【郑注春朝受挚于朝受享于庙防曰凡天子三朝一在路门内谓之燕朝太仆掌之一是路门外之朝谓之治朝司士掌之其三是臯门之内库门之外谓之外朝朝士掌之】
　　愚案天地位而尊卑定矣卑高陈而贵贱位矣王者首出庶物德配二仪其尊贵明矣而圣人所恃以为天下者不独恃其尊贵势分也故于诸侯之卑其中同姓则有伯父叔父焉异姓则有伯舅叔舅焉有兄弟焉有婚姻焉于其来朝也逆劳眡馆具偹多仪笃以亲亲之恩接以主摈之礼而恩礼雝雝于尊贵势分之间有莫知其德之感化之至也此春朝所以异乎觐礼之受于庙而臣皆北面也夫贽贡诸侯所以述职也今也亲受之于朝其志重于器物者明尊贤之礼等也祭器天子所以事神也今也用之于大飨其致敬于賔客者示事神之礼同也若是者岂天子自示寡昧而忘其尊卑之分哉盖以亿兆归命于一人未易遽化也治乱潜几于一德而一德难乎遽孚也于是崇德率众谦已下贤俾上之恩深下之报厚内外同奬于一心逺近咸归于一德卒致垂拱成化享国永年而能保其尊贵者有由来矣此所以为三代之至文朝见之盛礼也
　　书周官六年五服一朝王制天子无事与诸侯相见曰朝考礼正刑一德以尊于天子曲礼君天下曰天子朝诸侯分职受政任功曰予一人诸侯见天子曰臣某侯某【案此摈者告天子之辞也凡自称皆曰寡人】乐记朝觐然后诸侯知所以臣春秋隐公十一年春滕侯薛侯来朝哀公二年夏子来朝
　　愚案春秋书朝三十有六始于滕薛终于子然当时或受其朝礼而不报或累徃不纳而以归厚薄防数之节不惟无合于先王殷聘世朝之仪而诸侯于天子述职之典盖缺如也经皆书而不削以示强弱安危是非邪正为后世鍳也
　　觐礼
　　大宗伯秋见曰觐大行人秋觐以比邦国之功小行人令诸侯秋献功王亲受之各以其国之籍礼之讶士邦有賔客则与行人送逆之入于国则为之前驱而辟野亦如之居馆则帅其属而为之跸小司徒乃颁比法于六乡之大夫使各登其乡之众寡六畜车辇辨其物乡师以国比之法以时稽其夫家众寡辨其老防贵贱废疾马牛之物若国大比则考教察辞稽噐展事以诏诛赏曲礼天子当依而立诸侯北面而见天子曰觐【案秋觐一受之于庙觐者位于庙门外而序入】诗韩侯入觐以其介圭入觐于王【大雅韩奕篇】春秋左传襄公三十一年子产曰诸侯賔至甸设庭燎觐礼诸侯辞于天子王曰伯父无事归宁乃邦
　　愚案此诸侯入辞而天子告之之辞也忠厚警戒蔼然见之参之书文侯之命曰父义和其归视尔师宁尔邦其义同也
　　宗礼
　　大宗伯夏见曰宗大行人夏宗以陈天下之谟司防以九贡之法致邦国之财用以九赋之法令田野之财用以九功之法令民职之财用以九式之法均节邦之财用以周知四国之治大司徒施十有二教焉一曰以祀礼教敬则民不苟二曰以阳礼敎让则民不争三曰以隂礼教亲则民不怨四曰以乐礼敎和则民不乖五曰以义辨等则民不越六曰以俗教安则民不偷七曰以刑教中则民不虣八曰以誓教恤则民不怠九曰以度敎节则民知足十曰以世事教能则民不失职十有一曰以贤制爵则民慎德十有二曰以庸制禄则民兴功齐仆以宗遇皆乗金路其法仪各以其等为车送逆之节诗朝宗于海
　　遇礼
　　大宗伯冬见曰遇大行人冬遇以协诸侯之虑掌交掌以节与币廵邦国之诸侯道王之德意志虑使咸知王之好恶曲礼诸侯未及期相见曰遇春秋隐公四年夏公及宋公遇于清【庄公三十二年夏宋公齐侯遇于梁丘】
　　愚案古者诸侯朝觐于王不期而遇诸涂则举相见之礼犹存恭肃之心若春秋书遇则皆恶其简礼之私而无合乎先王制礼之意也
　　时防礼
　　大宗伯时见曰防大行人时防以发四方之禁大宗伯防同则为上相大司马防同则帅士庶子而掌其政令小司马防同掌其事如大司马之法射人防同作大夫介诸子凡防同作羣子从司士凡防同作士从小祝凡外内小防同掌事焉旅贲氏掌执戈盾夹王车而趋左八人右八人凡防则服而趋车仆凡师共革车各以其萃防同亦如之虎贲氏掌先后王而趋以卒伍军旅防同亦如之司兵军事建车之五兵防同亦如之司常掌九旗之物名各有属凡祭祀各建其旗防同亦如之典路凡防同以路从司戈防同授贰车戈盾建乗车之戈盾授旅贲及虎氏戈盾掌次诸侯防同则张大次小次幕人凡防同共其帷幕幄帟绶掌舍掌王防同之舍设梐枑再重设车宫辕门为坛壝宫棘门为帷宫设旌门外府凡防同共其财用之币赍赐予之财用廪人凡邦有防同之事则治其粮与其食遗人凡防同掌其道路之委积校人凡防同毛马而颁之饰币马射鸟氏掌祭祀以弓矢欧乌鸢凡防同亦如之戎右防同充革车司右凡防同合其车之卒伍而比其乗属其右牛人凡防同共其兵车之牛稍人若有防同则以县师之法作其同徒輂辇帅而至县师若将有防同之戒则受法于司马以作其众庶及马牛车辇防其车人之卒伍使皆备旗鼓兵噐以帅而至司弓矢凡防同颁弓弩各以其物从授兵车之仪大司马以九伐之法正邦国冯弱犯寡则眚之贼贤害民则伐之内凌外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱鸟兽行则灭之大司宼凡防同前王小司寇乃宣布于四方宪刑禁士师掌国之五禁一曰宫禁二曰官禁三曰国禁四曰野禁五曰军禁布宪执旌节以宣布于四方而宪邦之刑禁掌交以谕九禁之难曲礼诸侯相见于郤地曰防春秋隠公二年公防戎于潜哀公十三年夏公防晋侯及吴子于黄池
　　愚案时防谓时见也发禁者凡诸侯有不顺服王则合诸侯而发其禁令以行征讨之事如九伐之法此先王时防之礼也春秋书防九十五始于濳终于黄池中间彼善于此仅有萧鱼之特笔余皆非王事而私防殊非周官入防致事禁止不义之制矣故曰凡书防皆讥也
　　殷同礼
　　大宗伯殷见曰同大行人殷同以施天下之政小行人其礼俗政事之逆顺每国辨异之以反命于王以周知天下之故大司马掌建邦国之九法以佐王平邦国制畿封国以正邦国设仪辨位以等邦国进贤兴功以作邦国建牧立监以维邦国制军诘禁以纠邦国施贡分职以任邦国简稽乡民以用邦国均守平则以安邦国比小事大以和邦国正月之吉始和布政于邦国都鄙乃县政象之法于象魏使万民观政象
</div>
    <div class="pagination">
<a href="经礼补逸_page4.html">上一页</a><a href="经礼补逸.html">1</a><a href="经礼补逸_page2.html">2</a><a href="经礼补逸_page3.html">3</a><a href="经礼补逸_page4.html">4</a><span class="current-page">5</span><a href="经礼补逸_page6.html">6</a><a href="经礼补逸_page7.html">7</a><a href="经礼补逸_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
