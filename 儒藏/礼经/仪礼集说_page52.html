<!DOCTYPE html>
<html>
<head>
    <meta charset="UTF-8">
    <title>仪礼集说 - 第 52 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 52 页/共 95 页</h1>
    <div class="content">　　示亲馈
　　賔辞北面坐迁而东迁所
　　辞时盖东面于公之西辞者辞公亲设也东迁所东迁于其所也所者谓酱之正位也公设之处于其正位为少西必少西者为賔当迁之故也迁之者示其不敢当公亲设之意且以为礼也下皆放此
　　公立于序内西乡賔立于阶西疑立【疑旧鱼乙反】
　　事未至故离其拜位也序内西乡主位也阶西西阶上之西也公与賔各俟于此与乡饮酒之主人立于阶东之意同公不立于阼阶东者公尊也
　　宰夫自东房荐豆六设于酱东西上韭菹以东醓醢昌本昌本南糜臡以西菁菹鹿臡【臡音尼】
　　注曰昌本昌蒲本菹也醢有骨谓之臡菁蓂菁即蔓菁也
　　防曰周礼醢人朝事之豆八此用其六
　　继公谓六豆为二列内列自西而东外列自东而西惟云西上者明外列统于内列也食礼用朝事之豆者君尊故其用之自上者始也若朝事馈食之礼两有则其笾豆乃各有所属云
　　士设俎于豆南西上牛羊豕鱼在牛南腊肠胃亚之肤以为特
　　当豆南者牛俎也羊俎之半也亚次也设俎之法毎者必当两豆欲其整也特在豕东
　　旅人取匕甸人举鼎顺出奠于其所
　　注曰其所谓当门
　　继公谓甸人加扃乃举鼎其出也亦匕先而鼎后
　　宰夫设黍稷六簋于俎西二以并东北上黍当牛俎其西稷错以终南陈【错匕各反】
　　东北上惟指黍当牛俎者言也错以终者稷南黍黍东稷稷南黍黍西稷也上列之黍当牛俎则次列之稷当鱼俎而后列南于鱼俎之西也一簋当一俎则其位之防数可知矣
　　大羮湇不和实于镫宰右执镫左执盖由门入升自阼阶尽阶不升堂授公以盖降出入反位【大音泰镫音登尽子忍反】注曰不和贵其质瓦豆谓之镫宰谓大宰有盖者馔自外入为风尘
　　防曰宰以盖出于门外乃更入门反于东夹北位也继公谓此大羮谓牛汁不和者以无肉菜尚质也以五味调物谓之和周礼曰凡和春多酸夏多苦之类是也凡湇皆不和经特于此见之自门入者湇在爨也士昬礼曰大羮湇在爨记曰亨于门外东方足以明之矣入反位自东壁而适东夹北也
　　公设之于酱西賔辞坐迁之
　　注曰亦东迁所
　　继公谓设湇于酱西是酱湇东上也凡酱湇之位变于正豆
　　宰夫设铏四于豆西东上牛以西羊羊南豕豕以东牛东上变于豆
　　饮酒实于觯加于丰
　　具馔之时则然矣言于此者为下文发之
　　宰夫右执觯左执丰进设于豆东
　　注曰食有酒者优賔也
　　继公谓不授觯者以未用也设于豆东者不主于饮且后用之故不欲其妨
　　宰夫东面坐啓簋防各郤于其西【防如字】
　　注曰防簋盖也亦一一合郤之各当其簋之西防曰少牢云佐食啓防盖二以重设于敦南
　　继公谓此六簋为三列每列之二防则各相重而郤置于列之西故曰各郤于其西
　　右设正馔
　　賛者负东房南面告具于公
　　賛者所谓上賛也负东房负其墉也士丧礼曰祝负墉南面然则此其上賛之正位与具谓正馔已具
　　公再拜揖食【食如字】
　　再拜者欲賔食礼之也拜亦当楣北面
　　賔降拜公辞賔升再拜稽首賔升席坐取韭菹以辩擩于醢上豆之间祭【辩音遍下并同擩人悦反】
　　擩犹染也此所擩者醓醢而下五豆惟云醢者省文耳少牢馈食用四豆尸取韭菹擩于三豆是其征也上豆韭菹醓醢也祭于二豆之间少北此节见少牢下篇
　　賛者东面坐取黍实于左手辩又取稷辩反于右手兴以授賔賔祭之
　　注曰賔亦兴受坐祭之于豆祭
　　防曰此所授者皆远賔者也
　　继公谓辩谓辩取于三簋先黍后稷不欲其杂也每取黍稷皆以右手而实于左手既则反于右手也亦壹以授賔不言壹者其文已明也
　　三牲之肺不离賛者辩取之壹以授賔賔兴受坐祭注曰不离者刌之也亦祭于豆祭
　　继公谓云不离者见其为切肺且明无举肺也食而举肺脊者其肺则离之云壹者见其不再也必着之者嫌每肺当别授之也上言兴授此言兴受文互见耳
　　捝手扱上铏以柶辩擩之上铏之间祭
　　防曰此云上铏之间祭者着其异于余者余祭于上豆之间
　　继公谓扱上铏以柶谓以内列牛铏之柶扱其铏也辩擩之者遂以柶擩三铏也此四铏皆有柶其擩之则惟用其上者之柶与少牢馈食礼略同上铏之间谓内列二铏之间少北也祭铏不于豆祭而于铏间者其大牢之礼异与
　　祭饮酒于上豆之间鱼腊酱湇不祭
　　注曰不祭者非食物之盛者
　　继公谓鱼腊属于牲酱属于豆湆属于铏故此虽设之亦不祭盖已祭其大则略其细也不言肠胃肤者在鱼腊之下不祭可知
　　右賔祭正馔
　　宰夫授公饭公设之于湇西賔北面辞坐迁之注曰既告具矣而又设此加也
　　继公谓言饭者以賔主食之也北面辞盖于公之左而少退上云北面坐迁与此文互见也迁之亦东迁所
　　公与賔皆复初位
　　注曰位序内阶西
　　宰夫膳稻于西
　　膳当作设字之误也膳设声相近由是误云
　　士羞庶羞皆有大盖执豆如宰
　　注曰大以肥美者特为脔所以祭也鱼或谓之膴膴大也唯醢酱无大如宰如其进大羮湇右执豆左执盖
　　继公谓言执于盖豆之间见其两执也　案注曰唯醢酱无大者以经文云皆故言此以明之醢酱四醢及芥酱也
　　先者反之
　　先者即执膷豆者也既设膷豆则以次受其余于西阶上而设之反者既徃而复来之辞此文似失其次而在是
　　由门入升自西阶
　　由门入则三牲与鱼亦于门外雍爨为之与
　　先者一人升设于稻南簋西间容人【间如字】
　　注曰簋西黍稷西也必稻南者明庶羞加不与正豆并也间容人者賔当从间徃来也
　　继公谓先者一人士之长设膷者也设膷于稻南言其东西节也簋西言其南北节也闲诸簋之西庶羞之东也　案注云必稻南者明庶羞加不与正豆并谓稻乃加食其位不与正馔并而庶羞又设于稻南明庶羞亦为加不与正豆并也并谓同为一处唯云正豆者以其器同也
　　旁四列西北上
　　注曰不统于正馔者虽加自是一礼
　　继公谓云旁者见正馔之中席而此在旁也下文云賔坐席末取即稻而庶羞在稻南足以明之矣西北上谓膷豆在诸豆之西北也必西北上者放正豆之位亦变于席之所上也
　　膷以东臐膮牛炙【炙之夜反下并同余见前篇】
　　炙炙肉
　　炙南醢以西牛胾醢牛鮨【胾侧吏反鮨巨之反】
　　注曰先设醢防之以次也胾切肉也内则谓鮨为脍然则脍用鮨今文鮨作鳍
　　继公谓此二醢为牛之炙胾脍设也　案注云先设醢防之以次也谓炙南之醢为炙而设故其次在胾之上
　　鮨南羊炙以东羊胾醢豕炙
　　此一醢为羊炙羊胾设也
　　炙南醢以西豕胾芥酱鱼脍
　　注曰芥酱芥实酱也内则曰脍春用葱秋用芥继公谓此一醢为豕炙豕胾设芥酱为鱼脍设也牛三品二醢尊也羊二品一醢降于牛也豕亦二品一醢而醢次于炙又异于羊也鱼一而已其芥酱复先于脍又异于豕也古人于食物之微亦以多寡先后示尊卑之义则其精微周宻之意亦可见矣
　　众人腾羞者尽阶不升堂授以盖降出【尽子忍反】
　　注曰授授先者一人
　　继公谓进羞而言腾亦取其自下而上之意众人不升设者降于俎也以羞授先者一人先者每为设之所谓先者反之也以盖降出惟谓众人其先者之盖则次者既授豆而受之并以出矣
　　賛者负东房告备于公
　　注曰复告庶羞具者以其异馔
　　继公谓此言备者备周于具
　　右设加馔
　　賛升賔
　　注曰命賔升席
　　继公谓公向者已再拜揖食故于此惟賛者升賔礼不可亵也升賔之辞盖曰吾子其升也
　　賔坐席末取即稻祭于酱湇间
　　坐席末者就加馔也取即稻言不反于左手也不祭于豆祭而于酱湇间者以其近也且别于正馔
　　賛者北面坐辩取庶羞之大兴一以授賔賔受兼壹祭之
　　一壹同賛者壹以授賔賔兼壹祭之礼之节当然也賔于黍稷牲肺皆壹祭之特于此发之耳祭不言其所亦于酱湇间可知
　　右賔祭加馔
　　賔降拜
　　拜者为将食故也
　　公辞賔升再拜稽首公答再拜賔北面自间坐左拥簠粱右执湇以降
　　注曰间两馔之间也拥抱也必取粱者公所设也继公谓拥之者示其重也必取湇者饭则先啜湇故特取之以降者为公立于堂已不敢坐食于席也必以降者臣也云簠见其器也凡稻皆以簠
　　公辞賔西面坐奠于阶西东面对
　　注曰奠而后对成其意也
　　继公谓公辞止其食于下也阶西賔所欲食之处也故于此奠之对者释其所以降之意且从命也
</div>
    <div class="pagination">
<a href="仪礼集说_page51.html">上一页</a><span>...</span><a href="仪礼集说_page47.html">47</a><a href="仪礼集说_page48.html">48</a><a href="仪礼集说_page49.html">49</a><a href="仪礼集说_page50.html">50</a><a href="仪礼集说_page51.html">51</a><span class="current-page">52</span><a href="仪礼集说_page53.html">53</a><a href="仪礼集说_page54.html">54</a><a href="仪礼集说_page55.html">55</a><a href="仪礼集说_page56.html">56</a><a href="仪礼集说_page57.html">57</a><span>...</span><a href="仪礼集说_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
