<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 59 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 59 页/共 169 页</h1>
    <div class="content">　　右记受命始行诸事
　　所以朝天子圭与缫皆九寸剡上寸半厚半寸博三寸缫三采六等朱白苍【朝音潮缫音早杂记作藻同剡以冉反厚胡耦反古文缫或作藻今文作璪苍石经及敖本皆作仓】
　　正义郑氏康成曰圭所执以为瑞节也九寸上公之圭也　孔氏颖达曰杂记藻三采六等聘礼记云朝天子圭与缫皆九寸缫三采六等朱白苍朱白苍旣重云朱白苍是一采为二等相闲而为六等也　朱子曰案记只有朱白苍三字而杂记疏所引乃重有之不知何时传冩之误失此三字也　敖氏继公曰圭谓桓圭也圭与缫皆九寸但言其长同耳若其广则玉三寸而缫盖一尺许也剡上寸半厚半寸博三寸惟据玉而言剡上寸半谓剡其左右各寸半也三采六等者三就也每一匝为一就三采而三就以上下或左右数之则六等矣
　　存疑郑氏康成曰剡上象天圆地方也缫以韦衣木板饰以三色再就
　　案圭之首三角而锐或取隂阳竒偶之义以分上下又以为诸圭之别也故圭角二字常连言之唯琬圭则首圆耳下记云皆纁纁缫之质也三采二采其饰也以纁为质则非韦明矣三采各二而三就则每采以两相并而为一就也朱在上白在中苍在下与公侯伯之圭缫皆三采三就典瑞职有明文
　　问诸侯朱绿缫八寸
　　正义郑氏康成曰于天子曰朝于诸侯曰问记之于聘文互相备【贾疏上文公朝天子圭与缫皆九寸则自相朝圭与缫亦同九寸公遣臣相问圭与缫皆八寸则遣臣问天子圭与缫亦八寸故云互相备也】　敖氏继公曰此言上公聘玉之缫也朱绿者缲之采也典瑞职曰瑑圭璋璧琮缫皆二采一就以覜聘则此朱绿盖合而为一就也一就则二等矣上言朝玉与其缫九寸故于此但言缫而不反玉盖省文耳玉人职云瑑圭璋八寸璧琮八寸以覜聘是公之聘玉亦与缫之长同也然则侯伯聘玉与缫当六寸子男则当四寸与
　　皆纁系长尺绚组【长直亮反绚呼县反注今文绚作□】
　　正义郑氏康成曰采成文曰绚系无事则以系玉因以为饰　敖氏继公曰纁所用以为缫者也朝聘之缫皆以纁之帛为之盖表而里纁也其表里则皆绚以采系者缫之系也以绚组为之其绚亦如缫之采与缫言采系言绚文互见也绚者盖以采色饰物之称旧说以为画非也
　　存疑郑氏康成曰系皆用五采组上以下以绛为地　贾氏公彦曰缫借尊卑不同组系尊卑一等案古人服采大率取象于天地故或上而纁下或表而纁里如五冕之覆冐冕服之衣裳是也士丧礼尸袭所用亦多放焉则此纁为缫之表里固有根据纁旣为之质则三采二采自当为之绚矣采绚盖皆横之以掩玉则上下皆匝焉故云就也系未闻以纁为之者他礼每云组系此亦组系也但绚则弥华尔
　　右记圭缫
　　问大夫之币俟于郊为肆又赍皮马【赍子兮反释文作赍注古文肆为肄】正义郑氏康成曰肆犹陈列也赍犹付也使者旣受命有司载问大夫之礼待于郊陈之为行列至则以付之也使者初行舍于近郊币云肆马云赍因其宜亦互文也不于朝付之者辟君礼也必陈列之者不夕也　敖氏继公曰经于问大夫之庭实惟言皮此兼云马是其所用亦不定也
　　右记问大夫之币
　　辞无常孙而说【孙音逊说音悦】
　　正义郑氏康成曰孙顺也大夫使受命不受辞辞必顺且说　敖氏继公曰聘为结好故辞贵于孙而说
　　辞多则史少则不逹辞苟足以达义之至也【注今文至为袛】正义敖氏继公曰史言其文胜也论语曰文胜质则史辞以达意而已当少而多则文胜而伤于烦当多而少则失于畧而不足以达意辞苟足以达则不烦不略为得其宜故曰义之至也
　　辞曰非礼也敢对曰非礼也敢
　　正义郑氏康成曰辞辞不受也对答问也二者皆卒曰敢言不敢　敖氏继公曰此辞对之辞未详其所用之节姑阙之
　　右记辞
　　卿馆于大夫大夫馆于士士馆于工商
　　正义郑氏康成曰馆者必于庙不馆于敌者之庙为太尊也自官师以上有庙有寝工商则寝而已【贾疏庶人在官者工商之等有寝而无庙祭法云庶士庶人无庙祭于寝是】
　　管人为客三日具沐五日具浴
　　正义郑氏康成曰管人掌客馆者也客谓使者下及士介也　敖氏继公曰三日五日古人平常沐浴之节也内则言子事父母之礼云五日则燂汤请浴三日具沐又云少事长贱事贵共帅时则亦足以见之矣沐潘也
　　右记馆并管人所共
　　飱不致
　　正义郑氏康成曰不以束帛致命【贾疏饔饩以束帛致此不以束帛致】敖氏继公曰不致者宰夫设之而已不以君命致
　　之也必不致者远辟朝君之礼也
　　宾不拜
　　正义郑氏康成曰以不致命也
　　沐浴而食之【食如字】
　　正义郑氏康成曰自洁淸尊主国君赐也记此重者沐浴可知
　　右记飱
　　卿大夫讶大夫士讶士皆有讶【讶五嫁反】
　　正义郑氏康成曰卿使者大夫上介也讶主国君所使迎待宾者如今使者防客　敖氏继公曰掌讶职凡讶者宾客至而徃诏相其事而掌其治令其职如是则以降等者为之宜也云士皆有讶者嫌其贱不必讶若上士则使中士讶之中士则使下士讶之也
　　宾卽馆讶将公命
　　正义郑氏康成曰使已迎待之命　敖氏继公曰此节宜在卿致馆之后将公命盖于外门内也下礼同案周官掌讶中士八人宾入馆而次于舍门外者其职也侯国或以下士为之其下云凡宾客诸侯有卿讶卿有大夫讶大夫有士讶士皆有讶则届事而摄官以共非卽掌讶也此经上节所云乃摄官者也自此以下则掌讶之官为之与若然则虽于宾亦不以大夫矣敖云将公命及下礼皆于外门内者以相见礼决之也
　　又见之以其防
　　正义郑氏康成曰复以私礼见者讶将舍于宾馆之外宜相亲也【贾疏掌讶职云宾入馆次于舍门外待事于客次如今官府门外更衣处待事于客通其所求索】大夫讶者执鴈士讶者执雉
　　宾旣将公事复见之以其防
　　正义郑氏康成曰公事聘享问大夫复报也　敖氏继公曰其防卽讶之防也复见之以其防所谓还防也卿则还鴈大夫士则皆还雉于其讶士相见礼云士见于大夫终辞其防盖以无复见之礼故也此亦有士见于大夫而不终辞之者以其受公命而为讶与同国之降等者异故畧如敌者之礼不辞其防而复见之也
　　右记讶者
　　凡四器者唯其所宝以聘可也
　　正义郑氏康成曰言国以此为宝也四器谓圭璋璧琮【贾疏此据上经圭璋以行聘璧琮以行享而言谓公侯伯之使者若子男使者聘用璧琮享用琥璜】敖氏继公曰言惟得用其所宝者以聘见不可用
　　其不当用者也
　　案玉所以可宝者礼事用之耳聘其一也如朝如祭又其大者也若以为玩好而宝之则犯楚书所讥与孟子所戒矣
　　通论贾氏公彦曰大宗伯以玉作六瑞又云以玉作六器人执之曰瑞礼神曰器此不言瑞而言器者对文则异散文则通尚书亦云五器
　　右记聘玉
　　宗人授次次以帷少退于君之次
　　正义郑氏康成曰主国之门外诸侯及卿大夫之所使者次位皆有常处　敖氏继公曰授次授宾次也设次者掌次也宗人则主授之耳君谓朝君也云少退则似谓在其南而少西也
　　通论敖氏继公曰司仪职及将币车进拜辱宾车进答拜云车进是朝君未尝入于次也此乃着君之次亦似微异
　　案君疑宾之讹其谓上介以下少退于宾之次与右记授次
　　上介执圭如重授宾
　　正义郑氏康成曰愼之也曲礼曰凡执主器执轻如不克　贾氏公彦曰此于主君庙门外上介屈缫以授宾宾袭受之节　敖氏继公曰上介凡执玉皆如是不惟将聘授宾之时为然记特于此发之耳其余执玉者亦如之
　　宾入门皇升堂让将授志趋【注古文皇皆作王】
　　正义郑氏康成曰皇自庄盛也志犹念也念趋谓审行步也　贾氏公彦曰将授志趋谓宾执玉向楹将授之时　敖氏继公曰让谓必后主君也经云公升二等宾升是也春秋传卫孙林父聘于鲁公登亦登是不让也将授谓发于负序之位将授玉也行而张足曰趋曲礼曰堂上不趋执玉不趋特志于趋耳言其急于授君而行速也注云志趋卷豚是也
　　案玉藻云卷豚行不举足齐如流注云卷转也豚之言若有所循不举足而曵踵则裳之齐如水之流也孔子执圭则然此徐趋也卷去阮反豚大本反存疑郑氏康成曰让谓举手平衡也【贾疏曲礼云执天子之器则上衡国君则平衡】孔子之执圭鞠躬如也如不胜上如揖下如授勃如战色足蹜蹜如有循
　　案郑言执圭之容故以让为举手平衡也然于让义为踈引论语取足蹜蹜如有循以明志趋耳则彼注举前曳踵与此卷豚而行者近之
　　授如争承下如送君还而后退【还音旋】
　　正义贾氏公彦曰谓就东楹授玉于主君时如与人争接取物恐失坠也　敖氏继公曰如送言其未卽退之意也君还东面而后宾退
　　存疑贾氏公彦曰下如送者以上文之次言之谓聘享每讫君实不送而宾之敬如君送然待君廻还宾则退出庙门更行后事　敖氏继公曰授如争谓尚疾而不敢畱君也承下如送谓旣授则以手承公手之下而未卽退
　　案贾氏以下为下堂退为宾出庙门者朱子于论语已质其非而敖氏以争字为句谓尚疾者恐亦非执轻如不克之意盖执玉以授君当执其下君则从其上受之故授之时如争承物者然玉已授而手在下犹若有所送也
　　下阶发气怡焉再三举足又趋
　　正义郑氏康成曰发气舍息也再三举足自安定乃复趋也至此云举足则志趋者卷豚而行也【贾疏此举足为疾趋则志趋为徐趋也】　敖氏继公曰下阶谓降而没阶之时也怡和悦也于此言发气怡焉言又趋则鄕者之屏气战色足如有循可知矣趋言又者明复其常也
　　及门正焉
　　正义郑氏康成曰容色复故此皆心变见于威仪右记聘容
　　执圭入门鞠躬焉如恐失之
　　正义郑氏康成曰记异说也【贾疏上文已记执圭此又记执圭之仪以同记事而言有差异人记事说有不同也】　敖氏继公曰鞠躬者敬也如恐失之者愼也
　　及享发气焉盈容
　　正义郑氏康成曰孔子之于享礼有容色　敖氏继公曰聘时屛气享时发气又且盈容礼有重轻故敬亦有隆杀
　　众介北面跄焉【跄七将反】
　　正义郑氏康成曰容貌舒扬　敖氏继公曰于享乃云蹡焉以见聘时之不然也然则众介容貌之变其节亦畧与宾同矣
　　存疑贾氏公彦曰此谓宾行聘众介从入门左北面也
　　案敖氏谓言享时者得之若方行聘时使者方屛气战色众介不应容气舒也
　　私觌愉愉焉
　　正义郑氏康成曰容貌和敬　贾氏公彦曰享时盈容舒于聘时战色私觌愉愉又舒于盈容也
　　出如舒鴈
　　正义郑氏康成曰威仪自然而有行列舒鴈鹅也贾氏公彦曰出庙门又舒于愉愉也
　　右记聘享觌之容
　　皇且行入门主敬升堂主愼
　　正义郑氏康成曰复记执玉异说　敖氏继公曰主敬鞠躬也主愼如恐失之也先言皇且行乃云入门主敬则与上记入门皇者异也云升堂主愼则又与入门而如恐失之者异也是谓异说
　　右记执圭之容
　　凡庭实随入左先皮马相闲可也【闲记苋反注古文闲作干】
　　正义郑氏康成曰随入不并行也　贾氏公彦曰左先者皮马以四为礼北面以西为上故左者先入也敖氏继公曰凡庭实谓凡入而设于参分庭一在
　　南者也皮马相闲谓庭实若相继而两设用皮则宜俱用皮用马则宜俱用马或不能然则一节用皮一节用马相闲而设亦自无害故云可也可者许其得用之辞
　　存异郑氏康成曰闲犹代也土物有宜君子不以所无为礼畜兽同类可以相代
　　案以随入左先相闲文义差之则言庭实入设之序者似贯盖记者多备经之所不及也
　　宾之币唯马出其余皆东
　　正义郑氏康成曰马出当从廏也余物皆东藏之敖氏继公曰宾之币谓将聘君之币及私觌者也马亦言币则币字之所包者广矣
　　右记庭实入出之法
　　多货则伤于徳
　　正义敖氏继公曰货指聘物而言聘物有常数若多用之则有重货之意而伤害于徳矣言此者见货之不可多也
　　存异郑氏康成曰货天地所化生谓玉也【贾疏郑注周官九职亦云金玉曰货布帛曰贿】君子于玉比徳焉朝聘之礼以为瑞节重礼也多之则是主于货伤败其为徳
　　案记此句缘上庭实而言之耳云多货则伤徳者欲酌剂其宜而为之制数者也若圭璋璧琮具有典式不当有多寡之殊矣金玉曰货此亦郑义云尔班志云货谓布帛可衣及金刀龟贝所以分财布利通有无者则所赅者博也荀子大略篇引聘礼志曰币厚则伤徳财侈则殄礼曰货曰币其非专指玉也明矣
　　币美则没礼
　　正义郑氏康成曰币谓束帛也美之则是主于币而礼之本意不见也　敖氏继公曰美谓奇巧也聘币有常制若美为之则过于礼而礼为之没矣言此者见币之不必美也上言货则币在其中矣以其出于人力之所为故复以美戒之
　　贿在聘于贿【注古文贿皆作悔】
　　正义郑氏康成曰贿财也于读曰为言主国礼宾当视宾之聘礼而为之财也宾客者主人所欲丰也若苟丰之是又伤财也周官曰凡诸侯之交各称其邦而为之币以其币为之礼【贾疏秋官司仪职文】
　　右记货币之度
　　凡执玉无借者袭
　　正义陆氏佃曰无借若圭璋特是也经言缫又别言借则借非缫矣借若璧以帛琮以锦之类公侧袭受玉于中堂与东楹之闲此无借者之玉也束帛加璧卽裼矣　敖氏继公曰借谓束帛以借玉也以此篇攷之则聘以圭璋而不用束帛以为借所谓无借者也其宾主授受之时皆袭以执之过此则皆裼矣盖聘玉尊当特逹而无借执聘玉则当加敬而袭其袭与无借之义初不相通记人特因二者之异于常故合而为言耳执玉之无借者袭则于其有借者裼可知乃不言之者裼乃常礼不特于执享玉之时为然也
</div>
    <div class="pagination">
<a href="钦定仪礼义疏_page58.html">上一页</a><span>...</span><a href="钦定仪礼义疏_page54.html">54</a><a href="钦定仪礼义疏_page55.html">55</a><a href="钦定仪礼义疏_page56.html">56</a><a href="钦定仪礼义疏_page57.html">57</a><a href="钦定仪礼义疏_page58.html">58</a><span class="current-page">59</span><a href="钦定仪礼义疏_page60.html">60</a><a href="钦定仪礼义疏_page61.html">61</a><a href="钦定仪礼义疏_page62.html">62</a><a href="钦定仪礼义疏_page63.html">63</a><a href="钦定仪礼义疏_page64.html">64</a><span>...</span><a href="钦定仪礼义疏_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
