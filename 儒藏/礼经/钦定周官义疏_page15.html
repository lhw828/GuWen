<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 15 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 15 页/共 118 页</h1>
    <div class="content">　　正义贾氏公彦曰以人知取之时节及处所　郑氏锷曰渔者取鱼受政令于人则无竭泽之害
　　凡征入于玉府
　　正义郑氏众曰渔征渔者之租税人主收之　贾氏公彦曰十月獭祭鱼川泽之民于是时亦得取鱼水族之类须骨堪饰器物者竝渔人主征之入于玉府以当邦赋【案征该下鼈人在内如鼍之皮龟之甲皆是】　王氏昭禹曰文王之治岐也泽梁无禁而周公之法则渔人有征葢方商之季山林川泽宜弛以与民救时之善政也至成王之世道洽政行茍无征则民之弃本者众矣故征之所以抑末
　　鼈人掌取互物以时簎鱼鼈龟蜃凡貍物【簎戚尺角反蜃市轸反貍莫皆反音埋】
　　正义郑氏众曰互物谓有甲之物簎谓以杈刺泥中搏取之貍物自貍藏伏于泥中者　郑氏康成曰蜃大蛤【贾疏月令雉入大水化为蜃对雀入大水为蛤为小蛤】貍物亦谓鱴刀含浆之属【贾疏尔雅刀鱼鱴刀也蜯含浆】　易氏祓曰鱼亦言簎亦谓其貍藏于泥中者　陆氏德明曰簎同擉庄子冬则擉鼈于江　王氏应电曰互殻相交互也互物恒貍王氏昭禹曰互言其体貍言所藏
　　春献鼈蜃秋献龟鱼
　　正义郑氏康成曰此其出在浅处可得之时　王氏安石曰鼈及龟鱼字乳以夏而蜃以夏秋春献鼈蜃秋献龟鱼避其字乳之时也龟主以卜全而用之故取其坚成之时鱼美于秋冬而冬为尤美不以冬献者以簎得之先为梁之时而献也
　　祭祀共蠯蠃蚳以授醢人【蠯薄皆反音牌又蒲幸反蠃郎戈反蚳直其反】正义杜氏子春曰蠯蜯也蚳蛾子也国语虫舍蚳蝝【贾疏里革谏宣公之言蝝谓蝗也与蚳别连引之】　郑氏众曰蠯蛤也【贾疏蛤蜯一物两名】　郑氏康成曰蠃螔蝓　贾氏公彦曰蚳蚁子取白者以为醢醢人有蠯醢蠃醢蚳醢故以此三者授之　郑氏锷曰三者物之微而祭祀亦用焉何也记曰不敢用常防味而贵多品所以交于神明是也案蠯蠃蚳独举祭祀者鳞互之物以共膳羞者为多豆实则主于祭祀而后及其余也授醢人百日前授之
　　掌凡邦之簎事
　　正义王氏应电曰凡有取于水中若金珠玉石或异物及有所遗失以鼈人善于簎事故兼掌之
　　腊人掌干肉凡田兽之脯腊膴胖之事
　　正义郑氏康成曰大物解肆干之谓之干肉若今凉州鸟翅矣薄析曰脯腊小物全干【贾疏特牲礼士用宗人举兽尾告备是小物全干少牢礼用麋不云举兽尾则未全天子诸侯所用无文其兽必大亦不必全】赵商问腊人掌干肉而无膴胖何郑答虽鲜亦属腊人案鼎实所以用腊者备不时得也故虽有时干鲜并用而尤贵其干者鱼腊皆然　士腊用郑注云然非经文也大夫用麋亦当用全者
　　凡祭祀共豆脯荐脯膴胖凡腊物【豆依注作羞】
　　正义郑氏康成曰脯非豆实豆当为羞声之误也【贾疏案笾人有栗脯则脯乃笾实非豆实也笾人职共其笾荐羞之实注云未饮未食曰荐已饮已食曰羞羞荐相对下既言荐脯明上当言羞脯也】　史氏浩曰此所共膴胖皆腊物也膴胖以形取鲜与薧皆有
　　存疑刘氏曰田猎一为干豆故祭祀有豆脯
　　案笾亦可称豆故云然然已包于荐脯中矣无别出豆脯之理巧说无取
　　宾客丧纪共其脯腊凡干肉之事
　　正义贾氏公彦曰所共者外饔










　　钦定周官义疏卷四
<经部,礼类,周礼之属,钦定周官义疏>
　　钦定四库全书
　　钦定周官义疏卷五
　　天官冢宰第一之五
　　医师掌医之政令聚毒药以共医事
　　正义郑氏康成曰毒药药之辛苦者药之物恒多毒书曰若药不瞑厥疾不瘳　贾氏公彦曰药之无毒者亦聚之但药物多毒故曰毒药　王氏应电曰毒药得天地之偏气寒热之性过甚者也人身有不和之气须以偏胜之物攻之乃得其平　刘氏彜曰医之政令谓物产之宜采取之候治炼之方攻疗之制悉预知之然后可以共医事
　　存疑郑氏锷曰疡医职以五毒攻之以五药疗之则毒与药二物也药之毒与不毒者皆不可以卒求不可不早収而豫蓄也
　　案注以毒药为一以下经五毒专疗疡也然疾医五药之中亦有有毒者如附子芒硝斑蝥之类则郑锷说亦得为一觧
　　凡邦之有疾病者有疕疡者造焉则使医分而治之【疕卑履反戚匹婢反音羊造七报反】
　　正义郑氏康成曰疕头亦谓之秃身伤曰【贾疏曲礼身有则浴是也】分之者医各有能
　　案疾医职曰凡民之有疾病者分而治之而此职曰邦盖虽统万民而以王宫百官府为主也
　　嵗终则稽其医事以制其食十全为上十失一次之十失二次之十失三次之十失四为下
　　正义郑氏康成曰食禄也全犹愈也以失四为下者五则半矣或不治自愈　贾氏公彦曰差为五等适中者守本禄愈多者益之失多者损之愈不愈并有案记嵗终总攷计之　王氏安石曰饩廪称事然后能者劝而不能者勉　王氏应电曰医仁术也先王立师以掌之使众医分治民疾计其功而制其食医者可无求于病家则心清而业精病者不必酬医则药之所及者广而活者众矣
　　案此所谓医之政令也
　　辨正程子曰十全非谓十人皆愈但知可治与不可治证治分明十人皆中即为上【王氏安石曰郑氏谓全犹愈也人之疾固有不可治者茍知不可治而信则亦全也何必愈王氏昭禹曰晋侯有疾医缓曰疾不可为也在肓之上膏之下公曰良医也晋侯果卒】
　　食医掌和王之六食六饮六膳百羞百醤八珍之齐【六食之食音嗣下食齐膳食同齐才细反下同】
　　正义贾氏公彦曰六食以下并膳夫所掌食医调和之　王氏昭禹曰齐者调和其味使多寡厚薄各适其节也
　　案食饮膳羞醤珍制作有常法而食医和其齐者酌天时与王气体之所宜也
　　凡食齐眂春时羮齐眂夏时醤齐眂秋时饮齐眂冬时正义郑氏康成曰饭宜温羮宜热醤宜凉饮宜寒贾氏公彦曰眂犹比也言饭之齐和四时常温比于春时羮齐四时常热比于夏时醤齐四时常凉比于秋时饮齐四时常寒比于冬时　王氏应电曰五谷食之主故宜温羮所以调食故宜热醤所以致滋味故宜凉饮主觧渴故宜寒
　　案士昏礼黍稷両敦有盖是饭宜温也大羮湆在爨是羮宜热也醯醤先设而巾之是醤宜凉也凡酒饮皆不温是饮宜寒也
　　凡和春多酸夏多苦秋多辛冬多咸调以滑甘【和胡卧反】正义郑氏康成曰各尚其时味而甘以成之犹木火金水之载于土内则枣栗饴蜜以甘之堇荁枌榆薧滫瀡以滑之　贾氏公彦曰木味酸属春火味苦属夏金味辛属秋水味咸属冬多者多于余味一分所以助时气也中央土味甘属季夏五行土为尊五味甘为上滑者通利往来所以调四味故云调以滑甘　王氏昭禹曰春令散多酸以収之夏令觧缓多苦以坚之秋令揫敛多辛以散之冬令坚栗多咸以耎之又黄帝素问肺欲収食酸以収之肝欲散急食辛以散之心欲耎急食咸以耎之肾欲坚急食苦以坚之脾欲缓急食甘以缓之
　　凡防膳食之宜牛宜稌羊宜黍豕宜稷犬宜粱雁宜麦鱼宜苽【防如字稌音杜苽音孤】
　　正义郑氏康成曰防成也谓其味相成【郑氏锷曰膳食各有相宜者当防而合之使气味相成】　郑氏众曰稌稉也尔雅稌稻也苽雕胡也【贾疏今南方见有苽米是也】
　　存疑贾氏公彦曰据本草素问牛味甘平稻味苦而又温羊味甘热黍味苦温豭猪味酸牝猪味苦稷米味甘皆是甘苦相成犬味酸而温粱米味甘而防寒鴈味甘平大麦味酸而温小麦味甘微寒皆是气味相成鱼族甚多寒热酸苦兼有宜苽或同是水物相宜　王氏应电曰凡物性有同类以助其生者有相待以其过者合食则能益人有相反而为忌者合食则能害人牛稌土羊黍火豕稷水犬粱金鴈麦阳鱼苽隂同其所禀故合食为宜
　　案四时五行与五谷六畜之相资相制五味五药五谷与五气五色五声五藏之相补相泄众説参差莫辨其孰是故兼存之
　　凡君子之食恒放焉【食如字放甫往反】
　　正义郑氏康成曰放犹依也　贾氏公彦曰六食六饮止共王不通于下齐和相成之事虽以王为主而大夫已上亦依之　谢氏良佐曰古人不致滋味而卫生之道则尽焉　王氏应电曰食数有品节限制飬道则上下同之
　　案杨氏时谓君子之自飬恒放王则不至于疾故疾医惟施于万民非也万民有疾且官治之则君子不待言故举下以包上耳庶民非耆老不食肉安得审膳食之宜合四时之气乎既众知其所宜则能用者皆非法之所禁也
　　疾医掌养万民之疾病
　　正义贾氏公彦曰疗治疾病必湏将养故以养言之疾轻病重论语注疾甚曰病止言万民不言王与卿大夫者盖医师治之　王氏昭禹曰五藏六府之气偏胜则疾病因之而作养之者调其有余不足而使之平也
　　四时皆有疠疾春时有痟首疾夏时有痒疥疾秋时有疟寒疾冬时有上气疾【疠音厉痟音消痒移两反又移强反疥音介西候反上时养反】
　　正义郑氏康成曰疠疾气不和之疾痟酸削也首疾头痛也欬也上气逆喘也五行传六疠作见【贾疏案五行传六沴作见彼言沴此注言疠者五行相乖沴则疠气与人为疫】
　　存疑贾氏公彦曰春四时之首阳气将盛惟金沴木故有痟首之疾四月纯阳用事五月已后阴气始起惟水沴火水为甲疥有甲故有疥痒之疾秋时阳气渐销阴气方盛惟火沴金兼寒兼热故有疟寒之疾冬时阴气胜阳气方起惟土沴水以土壅水其气不通故有上气之疾　王氏安石曰素问冬伤于寒春必病温夏伤于暑秋必病疟方冬时阳为主于内寒虽入之势未能动及春阳出而隂为内主然后寒动而搏阳故有痟首之疾夏时隂为主于内暑虽入之势未能动及秋隂出而阳为内主然后暑动而搏隂为疟寒之疾夏阳溢于皮肤故有痒疥之疾冬阳溢于臓腑故有上气之疾
　　以五味五谷五药养其病
　　正义郑氏康成曰五味醯酒饴蜜姜盐之属【贾疏醯则酸酒则苦饴蜜则甘姜则辛盐则咸也】五谷麻黍稷麦豆【贾疏此依月令五方之谷也王氏与之曰素问以麻麦稷稻豆为五谷以麻属木麦属火稷属土稻属金豆属水若疾医用以养病必知物性所宜似当从素问】五药草木虫石谷养犹治也病由气胜负而生攻其赢养其不足【贾疏假令夏时病热者体寒乃水赢而胜火气负而不足故五味中食甘五谷中食稷以甘稷是土之谷味土尅水是攻其赢也土生于火食甘稷为子养母之道故云养其不足】其治合之齐则存乎神农子仪之术云【贾疏张仲景金匮云神农能尝百药又中经簿云子仪本草经一卷若然子仪周末时人】王氏安石曰素问形不足温之以气精不足补之以味味养精者也谷养形者也药则疗病者也养精为本养形次之疗病为末
　　以五气五声五色眂其死生
　　正义郑氏康成曰三者剧易之征见于外者五气五臓所出气也五声言语宫商角征羽也【王氏昭禹曰宫声和商声刚角声清征声疾羽声弱】五色面貌青赤黄白黑【王氏昭禹曰肝色青心色赤肺色白肾色黑脾色黄】察其盈虚休王吉防可知【贾疏假令冬时面色黑其气寒声应羽是盈而王吉可知若冬时其色黄其气热声应宫是中央土尅已则虚而休防可知若得东方青色等则子来助已亦吉】审用此者莫若扁鹊仓公【贾疏扁鹊在周时仓公淳于意在汉时】　王氏昭禹曰素问五脏之象可以类推五脏之音可以意识五脏征验可以目察五气则可以类推者也五声则可以意识者也五色则可以目察者也
　　通论邓氏元锡曰味谷药皆五气色声亦五者五行有气则有味为声形为色散为百谷百药故投所合而和取所胜以攻用所相为养
　　存疑郑氏康成曰肺气热心气次之肝气凉脾气温肾气寒　王氏昭禹曰五气心气热肝气温脾气和肺气凉肾气寒　王氏应电曰五声肝呼心笑脾歌肺哭肾呻也
　　两之以九窍之变参之以九藏之动【窍乞叫反藏才浪反】
　　正义郑氏康成曰两参之者以观其死生之验阳窍七【贾疏在头露见故为阳】隂窍二【贾疏在下不见故为隂】窍之变谓开闭非常正藏五又有胃膀胱大肠小肠【贾疏正藏五肺心肝脾肾又于六府中取四者以益之为九藏也六府胃膀胱大肠小肠胆三焦】脉之大候要在阳眀寸口能专是者其惟秦和乎岐伯榆柎则兼彼数术者【陆氏徳明曰左传昭元年晋平公疾秦伯使医和为之即秦和也岐伯榆柎皆黄帝时人】藏之动谓脉至与不至
　　案两之参之言诊视非一处也其变其动言病情非一端也如九窍则有或通或闭之异九藏则有在经在府入藏之殊必歴歴察之然后死生可决而治法可施也
　　存疑贾氏公彦曰九窍与所眂为两两与九藏为参王氏昭禹曰难经望而知之谓之神闻而知之谓
　　之圣问而知之谓之工切脉而知之谓之切五色望而知者也五声闻而知者也五气问而知者也九藏切而知之者也九窍兼望与问而知之者也　易氏祓曰九窍见于外覩其证之变而有通塞之二候故曰两九藏藏于内察其脉之动而有浮中沉之三部故曰参
　　凡民之有疾病者分而治之死终则各书其所以而入于医师
　　正义郑氏康成曰少者曰死老者曰终所以谓治之不愈之状也医师得以制其禄且为后治之戒案疾医疡医各八人以共王宫百官府之医事犹惧不给岂能徧及万民疑万民之疾大且危者然后医士治焉其余则受方于医师而未列职者皆使分治其有功效亦官给之食先王之世不独爵必当贤即医者亦不能幸而得食所以能制百事之宜而尽万物之性也
　　疡医掌肿疡溃疡金疡折疡之祝药劀杀之齐【折时设反祝之树反劀音刮徐工滑反齐才细反】
　　正义郑氏康成曰肿疡痈而上生创者【贾疏上生疮谓廱而有头未溃者】溃疡痈而含脓血者金疡刀创也折疡踠跌者祝当为注读如注病之注声之误也注谓附着药【贾疏注药于疮乃后刮杀】劀刮去脓血杀谓以药食其恶肉　王氏安石曰肿疡聚而不溃溃疡已溃者也折疡折骨也贾氏公彦曰齐谓齐量之宜
　　存异王氏安石曰医术移精变气有祝由之法而疡尤宜祝后世有以气封疡而徙之者盖祝由之遗法也祝之不胜然后药药之不胜然后劀劀之不胜然后杀
　　凡疗疡以五毒攻之以五气养之以五药疗之以五味节之【气依注改作谷】
　　正义郑氏康成曰止病曰疗攻治也五毒五药之有毒者今医方有五毒之药作之合黄堥【贾疏案内则有敦堥巵匜注敦堥黍稷噐也合和丹药者皆用黄瓦缻为之亦名黄堥】置石胆丹砂雄黄礜石慈石其中烧之三日三夜其烟上着以鸡羽扫取之以注创恶肉破骨则尽出既刮杀而攻尽其宿肉乃养之也五气当为五谷字之误也节节成其药之力
　　通论王氏安石曰疾医以治内为主故先味而后药疡医以治外为主故先药而后味
　　存异王氏安石曰形不足温之以气则治疡宜养其气也在毒攻之后者先除其恶然后可养　王氏昭禹曰五气即五藏之气也
　　案五藏之气乃待养者气得所养则无疾矣又可以五藏之气养其疡乎安石喜为新异而不顾理之所安昭禹曲附安石每毎如此
　　凡药以酸养骨以辛养筋以咸养脉以苦养气以甘养肉以滑养窍
　　正义郑氏康成曰以类相养也酸木味木根立地中似骨辛金味金之纒合异物似筋咸水味水之流行地中似脉苦火味火出入无形似气甘土味土含载四者似肉滑滑石之类凡诸滑物通利往来似窍贾氏公彦曰此五味不以生成为次者若洪范以类相对者言也　王氏应电曰人之生也四月受水精以成血脉五月受火精以成气六月受金精以成筋七月受木精以成骨八月受土精以成肤革窍者形体骨肉空虚之处非此无以通气血形神之往来者案于疡医始列此见疡亦宜以五味养也疾则不待言矣
　　存疑王氏昭禹曰素问酸収辛散咸耎苦坚甘缓夫肉以骨为体骨収则强故以酸収之肉以筋为节筋散则不挛故以辛散之脉所以行血脉耎则和故以咸耎之气所以充体气坚则实故以苦坚之肉缓则不壅故以甘缓之窍利则不滞故以滑利之且肾水属也主骨故欲収肝木属也主筋故欲散心火属也主脉故欲耎肺金属也主气故欲坚脾土属也主肉故欲缓至于窍则以骨为体而以肉为包所以通气也素问骨肉滑利可以长乆惟滑则无所凝止则窍亦水属也故以滑利为主
　　凡有疡者受其药焉
　　正义毛氏应龙曰虽治法有四齐之殊而必以药为之主　王氏应电曰国中有疡者或造或否并得于疡医受药其分治死终亦当如疾医之法
　　兽医掌疗兽病疗兽疡
　　正义郑氏康成曰畜兽之疾病及疡疗同医【贾疏重人贱畜】
　　凡疗兽病灌而行之以节之以动其气观其所而养之
　　正义郑氏康成曰节趋骤之节也气谓脉气兽病难知必灌以缓之且强其气也既行之乃以脉视之以知所病　郑氏锷曰灌之以药使行而有节乃所以动作其气
　　凡疗兽疡灌而劀之以其恶然后药之养之食之【食音嗣】
　　正义郑氏康成曰亦先攻之而后飬之　王氏昭禹曰药以除其害养以和其气食以充其体此疗兽疡之序也
　　凡兽之有病者有疡者使疗之死则计其数以进退之正义贾氏公彦曰亦据功过进退其禄
　　酒正掌酒之政令以式灋授酒材
　　正义郑氏康成曰式灋作酒之灋式作酒既有米麹之数又有功沽之巧【贾疏功沽谓善恶】月令乃命大酋【贾疏月令注酒熟曰酋下文昔酒注今之酋乆白酒则酋者乆逺之称以乆熟者为善也故以名酒官】秫稻必齐麴糵必时湛饎必洁【贾疏湛渍饎炊也】水泉必香陶噐必良火齐必得　郑氏众曰授酒人以其材　贾氏公彦曰酒正辨四饮则浆之政令亦掌之今直言掌酒之政令者据重者而言也浆之式灋及浆材亦酒政授之
　　凡为公酒者亦如之
　　正义郑氏康成曰公酒谓郷射饮酒以公事作酒者亦以式灋及酒材授之使自酿之【贾疏郷饮酒中有党正饮酒宾贤能饮酒乡射饮酒中有州长春秋习射于序又有乡大夫三年宾贤能后以五物询众庶此数事者皆为国行礼故得公酒】
　　存疑贾氏公彦曰百家为族不得公酒族祭歩神之时则合钱饮酒
</div>
    <div class="pagination">
<a href="钦定周官义疏_page14.html">上一页</a><span>...</span><a href="钦定周官义疏_page10.html">10</a><a href="钦定周官义疏_page11.html">11</a><a href="钦定周官义疏_page12.html">12</a><a href="钦定周官义疏_page13.html">13</a><a href="钦定周官义疏_page14.html">14</a><span class="current-page">15</span><a href="钦定周官义疏_page16.html">16</a><a href="钦定周官义疏_page17.html">17</a><a href="钦定周官义疏_page18.html">18</a><a href="钦定周官义疏_page19.html">19</a><a href="钦定周官义疏_page20.html">20</a><span>...</span><a href="钦定周官义疏_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
