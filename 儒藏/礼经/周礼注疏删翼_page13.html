<!DOCTYPE html>
<html>
<head>
    <meta charset="UTF-8">
    <title>周礼注疏删翼 - 第 13 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏删翼 - 第 13 页/共 54 页</h1>
    <div class="content">　　庄渠魏氏曰攷教唐虞之明庻以功也察辞唐虞之词事攷言也稽器唐虞之如五器也展事唐虞之屡省乃成也废置诛赏胍络与冢宰相应
　　乡大夫之职各掌其乡之政教禁令正月之吉受教灋于司徒退而颁之于其乡吏使各以教其所治以攷其德行察其道艺注其乡吏州长以下
　　潜溪邓氏曰德与行并言欲内外兼举道与艺并言欲精麄一贯也攷察之为宾兴本乡先教化故先之○魏氏曰乡大夫皆六卿所兼同受司徒之法此圣人制为通礼也在朝则冢宰重在乡则大司徒重在军则大司马重
　　以岁时登其夫家之众寡辨其可任者国中自七尺以及六十野自六尺以及六十有五皆征之其舍者国中贵者贤者能者服公事者老者疾者皆舍以岁时入其书注登成也定也国中城郭中也晚赋税而早免之以其所居复多役少野早赋税而晚兔之以其复少役多郑司农云征之者给公上事也舍者谓有复除舍不收役事也谓入其书者言于大司徒
　　疏七尺谓年二十六尺谓年十五○山斋易氏曰近郊之民王之内地共辇之事职无虚月追胥之比无时无之故七尺而征六十而舍则稍优于畿外非姑息也逺郊之民王之外地也其沟洫之制各有司存野役之起不及其羡故六尺而征六十五而舍则稍重于内地非荼毒也○朱子语録曰问周制都鄙用助法八家同井乡遂用贡法十夫有沟乡遂所以不为井者何故曰都鄙以四起数五六家始出一人故甸出甲士三人歩卒七十二人乡遂以五起数家出一人为兵以守卫王畿役次必简故周礼唯挽柩则用之此役之最轻者
　　三年则大比攷其德行道艺而兴贤者能者乡老及乡大夫帅其吏与其众寡以礼礼宾之注贤有德行者能有道艺者众寡谓乡人之善者无多少也郑司农云兴贤谓若今举孝亷兴能谓若今举茂才宾敬也谓变举言兴者谓合众而尊宠之以乡饮酒之礼礼而宾之疏按乡饮酒堂上堂下皆有众宾不言其数葢无问多少皆来观礼故经云无多少也○朱子语类云问周礼德行道艺德行艺三者犹可指名道字当如何解曰旧尝思之未甚晓看来道字只是晓得那道理而已大而天地事物之理以至古今治乱兴亡事变圣贤之典防一事一物之理皆晓得所以然谓之道且如礼乐射御书数礼乐之文却是祝史所掌至于礼乐之理则须是知道者方知得如所谓天髙地下万物散殊而礼制行流而不息合同而化而乐兴焉之谓又德是有德行是有行艺是有艺道则知得那德行艺之理所以然也注云德行是贤者道艺是能者葢晓得许多事物之理所以属能○浚仪王氏曰仪礼乡饮酒礼主人就先生而谋宾介注主人谓诸侯之乡大夫也先生乡中致仕者宾介处士贤者诸侯之乡大夫贡士于其君古者致仕大夫名曰父师士名曰少师常知乡人之贤者是以大夫就而谋之贤者为宾其次为介又其次为众宾而与之饮酒凡乡党饮酒必于民聚之时欲其见化知尚贤尊长也疏乡大夫虽行饮酒礼宾之于君其简讫仍更行饮酒礼宾之于王周十二月即夏十月汉时十月饮酒礼取党正之文众宾之席皆不属焉注皆独坐明其德各特疏乡射众宾之席继而西欲习众庻未有殊别此乃特贡于君故众宾之席皆不属焉
　　厥明乡老及乡大夫羣吏献贤能之书于王王再拜受之登于天府内史贰之注厥其也其宾之明日也王拜受之重得贤者天府掌宗庙之宝藏者内史副写其书者当诏王爵禄之时
　　疏按内史职有防命诸侯羣臣之事故使内史贰之○叶氏时曰周人虽曰重农而实以士待农而不以农待农也六乡六遂之民皆受田之农也乡大夫三年大比之宾兴遂大夫三岁大比之兴甿皆于乡遂中得之耕则为井邑之农学则游州党之序居则联夫家之数出则预闾族之书故教之以稼穑者所以劝农也教之以防艺者所以教士也向也民数谷数之登必拜而受之藏于天府所以重农也今也贤书能书之登亦拜而受之藏于天府所以重士也诗云十月获稻为此春酒曰杀羔羊跻彼公堂又曰或耘或耔黍稷嶷嶷攸介攸止烝我髦士夫公堂之跻即前日获稻之夫髦士之烝即平日耘耔之子以此见井田之行不唯兵农不分而士农亦不分也此其所以为良法欤
　　退而以乡射之礼五物询众庻一曰和二曰容三曰主皮四曰和容五曰兴舞注谓和载六德容包六行也主皮和容兴舞则六艺之射与礼乐与当射之时民必观焉因询之也
　　乡射记惟君有射于国中其余则否乡射在城外众庻皆观焉故得询五物○易氏曰五物德之发见于外者也射之物有五而其节有三曰和曰容见于未射之前主皮和容见于射侯之际兴舞特见于既射之后此射之序也内志正而其节比于乐是之谓和外体直而其容比于礼是之谓容以主鹄为主是谓主皮礼乐交作是谓和容发扬蹈厉是谓兴舞○马融论语射不主皮注云射有五善一曰和志二曰和容三曰主皮四曰和颂五曰兴舞○俊卿章氏曰射义曰驺虞乐官备也貍首乐防时也采苹乐循法也采蘩乐不失职也然则王射以驺虞大夫之乡射亦以驺虞者乡射之询众庻也亦欲官备于天子也乡射合乐大射不合乐者乡射属民欲同其意故合乐大射择士与祭欲严其事故不合乐○又按汉甘露石渠议乡射合乐大射否何也韦成曰乡人无乐故合之朝廷君臣固有乐矣时以为然○何氏曰物犹事也乡大夫既献贤能之书归而合其民于乡射询问于众而求其人以储养而待举焉○愚按贾氏以为和居六德之终故曰载孝居六行之始故曰包容即孝也三物中其事一十有八今六德唯问和六行唯问容六艺唯问射礼乐葢贡贤于王未能尽备故略举五者问之六德其大者故问其卒六行其小者故问其先礼以安上治民乐以移风易俗射则男子所有事故特言之其说附防后郑辨矣然嫌于大凿且容何以为孝谓善为孝者必合于礼之容仪其说甚支离无根不若后儒谓五物皆指射言古之用人欲加之任使必以射观其器能虞书所谓侯以明之下文五者非射不能知犹后世观身言之法也其人气质暴戾容止倾邪必不能尽五射之美故先观其和次观其容主皮中而观革巧力全也和容者容体比于礼兴舞者节奏比于乐以此五者观其人于是乡遂之官与夫百官府之羣吏靡不有守有为可以辅成君子之治而非庸戾坏政之人矣
　　此谓使民兴贤出使长之使民兴能入使治之注言为政以顺民为本也
　　疏贤者德大故遣出外或为都鄙之主或为诸侯能者德小使之还入乡中为比长隣长已上之官治民之贡赋田役也○伯厚王氏曰王制命乡简不帅教者以告耆老皆朝于庠元日习射上功习乡上齿不变命国之右乡移之左左乡移之右如初礼不变移之郊移之遂如初礼命乡论秀士升之司徒曰选士疏云耆老则大夫为父师士为少师是也习射上功在州学习乡上齿在党学遂大夫亦帅国之俊选于遂学而行礼六乡州学主射党学主正齿位遂则县与州同鄙与党同县鄙皆属于遂总曰遂学○又曰古者使民兴乡之贤能还以长治其乡士自修于家民自为乡谋故毁誉公贤否明众宾之席弗属堂下之观礼者弗坐无异辞也○贵与马氏曰三代盛时下无诡故衒耀之习上无妬贤嫉能之风其衰也有操引士之权而蔽明者矣故仲尼有窃位之讥齐桓有内政之法及读汉髙祖武帝诏令皆以为人才遗佚咎在公卿至立法以论其罪若后来之法严谬举之罚而限其涂辙者有之矣未有严不举之罚而责以荐扬者也葢古之称贤能者皆不求闻达之士而后世之于荐举者皆巧于奔竞之人故法之相反如此诚反覆于三代之盛衰迨两汉以及后季则国家待士之厚薄与士自待之重轻槩可见矣○愚按成周贡士官人之制见于乡大夫者曰乡老及乡大夫羣吏献贤能之书于王王再拜受之使民兴贤使民兴能而已夏官司士辨论官材以德诏爵以功诏禄以能诏事以乆奠食孟子曰尧以不得舜为己忧舜以不得禹臯陶为己忧可见三代已上之君第注意于官人之人而已此外未尝屑屑也自汉文防晁错之后贤良方正皆承亲防上亲览而第其优劣武帝于董仲舒意有未尽至再策三防之晋武帝于摰虞阮种亦然此岂后世之精且勤过于古帝王哉葢三代之下人品巧伪驳杂不若成周已前之易辨而人主知人之明亦不能必得天下官人之人而独授之以权故不能不矻矻为此也至唐之制科则全付之有司故牛僧孺軰以直言忤权幸则攷官坐其累而刘蕡所陈尤为忠愤鲠切则自宰相而下无不惴惴焉不敢为之明白则又不若汉廷逺矣
　　岁终则令六乡之吏皆防政致事注防计也致事言其岁尽文书
　　正岁令羣吏攷灋于司徒以退各宪之于其所治疏羣吏州长巳下
　　国大询于众庻则各帅其乡之众寡而致于朝注大询者询国危询国迁询立君洪范所谓谋及庻民
　　国有大故则令民各守其闾以待政令注使民皆聚于闾胥所治处
　　疏大故谓灾宼警急须人故乡大夫令州长巳下使民各守其闾胥所治处以待国之政令
　　以旌节辅令则达之注民虽以徴令行其将之者无节则不得通
　　疏谓有旌节辅此徴令文书乃得通达也○王氏曰各守其闾者以静致动凡军中搏贼之法皆然见动者即擒之则奸细无所容矣○朱子语类云古人学校教养德行道艺选举爵禄宿卫征伐师旅田猎皆只是一项事○愚按成周所以兴贤官人者何其详慎而有加也自比长闾胥已上无日不攷其德行道艺禁其竒衺乡大夫三年则大比而择其贤者能者以礼宾之献之于王司马复辨论官材而后诏以爵禄一士也未进而屡教之既进而屡试之何也夫侧陋之夫罪人之子一朝共天位而弗以为骤者尧舜之智然也中材之主必详教歴试经数十人之心思耳目庻几贤者多不肖者少贵与马氏云熙寜间东坡拟进士御试防曰古之欲立非常之功者必有知人之明苟无知人之明则循规矩蹈绳墨以求寡过二者审于自知而安于才分者也道可讲习而知德可勉强而能唯知人之明不可学而至也古之为医者聆音察色洞视五藏则其治疾也有剖胸决脾洗濯胃肾之变苟无其术不敢行其事今无知人之明而欲立非常之功解纵绳墨以慕古人则是未能察脉而欲试华佗之方其异于操刅而杀人者几希其言可谓曲而中矣而何疑于周官之法乎是故周公之制大抵为后世中才之主设也
　　州长各掌其州之教治政令之灋正月之吉各属其州之民而读灋以攷其德行道艺而劝之以纠其过恶而戒之注属犹合也聚也因聚众而劝戒之者欲其善疏读法者谓对众读一年政令及十二教之法使知之也
　　若以岁时祭祀州社则属其民而读灋亦如之春秋以礼防民而射于州序注序州党之学也防民而射所以正其志也射义曰射之为言绎也绎者各绎已之志疏岁时祭祀谓春秋二时春祭社以祈膏雨秋祭社以报功○又云知序州党之学者按下党正亦云饮酒于序故知州党学皆名为序若乡则上庠故礼记乡饮酒义云主人迎宾于庠门之外彼乡大夫行宾贤能非州长党正所行故知庠则乡学也以礼防民亦谓先行乡饮酒之礼乃射故云以礼也○乡射礼注不谋宾者时不献贤能事轻也疏云射于序乡饮酒在庠以其序无室庠有室○何氏曰教治政令之法即所谓三物八刑之属受于乡大夫者也读法者读此而已
　　凡州之大祭祀大丧皆涖其事注大祭祀谓州社稷大丧郷老乡大夫于是卒者
　　按社祭上文已见王氏谓州大祭祀山川古迹之在州境者存以备攷
　　若国作民而师田行役之事则帅而致之掌其戒令与其赏罚注致之致之于司徒也掌其戒令赏罚则是于军因为师帅
　　岁终则防其州之政令正岁则读教灋如初注虽以正月读之至正岁犹复读之因此四时之正重申之三年大比则大攷州里以赞乡大夫废兴注废兴所废退所兴进也
　　邓氏曰乡大夫各攷其属也官各攷其属而天下治矣○何氏曰不曰诛赏者乡大夫之教民兴贤能废愚不肖而已至于诛赏则大司徒与王之事也○愚按大司徒之职因此五物者民之常而施十有二教焉又曰以乡三物教万民而宾兴之小司徒正岁则帅其属而观教象之法徇以木铎曰不用法者国有常刑则所谓读教法者即此十二教与三物之谓也乃晦庵以为周礼中多有说事之纲目者如属民读法其法不可知顾未之思欤
　　党正各掌其党之政令教治及四时之孟月吉日则属民而读邦灋以纠戒之注以四孟之月朔日读法者弥亲民者于教亦弥数
　　疏乡大夫管五州去民逺不读法州长管五党去民渐亲故四读法党正去民弥亲则一岁七读法族师则十四读法矣
　　春秋祭禜亦如之注禜谓雩禜水旱之神盖亦为坛位如祭社稷云
　　愚按通典周制月令建巳月大雩五方上帝其坛名曰雩禜于南郊之旁配以五人帝命乐正习盛乐舞皇舞春秋传曰龙见而雩雩之正葢指建巳之雩则党正之春祭禜是也秋三月中旱暵亦修雩礼以求雨则稻人所谓共其雩敛司巫若国大旱帅巫而舞雩女巫旱暵则舞雩之谓而党正秋祭禜是也
　　国索鬼神而祭祀则以礼属民而饮酒于序以正齿位壹命齿于乡里再命齿于父族三命而不齿注国索鬼神而祭祀谓嵗十二月大蜡之时建亥之月也正齿位者乡饮酒义所谓六十者坐五十者立侍六十者三豆七十者四豆八十者五豆九十者六豆是也必正之者为民三时务农将阙于礼至此农隙而教之尊长养老见孝悌之道也凡射饮酒此乡民虽为卿大夫必来观礼乡饮酒乡射记大夫乐作不入士既旅不入是也齿于乡里者以年与众宾相次也齿于父族者父族有为宾者以年与之相次异姓虽有老者居于其上不齿者席于尊东所谓僎
　　记乡饮酒疏云按郑目録云记乡大夫饮宾于庠序之礼尊贤养老之义一则三年宾贤能二则乡大夫饮国中贤者三则州长习射饮酒四则党正蜡祭饮酒总而言之皆谓之乡饮酒乡则三年一饮乡大夫为主人州则一年再饮春秋习射从而饮之党则一年一饮岁十二月因大蜡于学饮酒子贡观蜡是也○卿大夫皆作乐前入士未旅前入故云大夫乐作不入郑彼注云后乐贤也云士既旅不入注云后正礼也若然士大夫来观礼者皆为乐贤行礼而至也○朱子语録曰问党正一命齿于乡里再命齿于父族三命不齿若据如此虽说乡党莫如齿到得爵尊后又不复序齿曰古人贵贵长长并行而不悖他虽说不序亦不相压自别设一位如今之挂位然○叶氏时曰有虞氏贵德而尚齿夏后氏贵爵而尚齿殷人贵富而尚齿周人贵亲而尚齿年之贵乎天下乆矣虽曰三命不齿若夫族有七十者则其年为尊三命者亦不敢先之则依然贵亲尚齿矣以此周人亲亲贵贵尚爵尚齿葢并行而不相悖也○浚仪王氏曰乡大夫饮酒是尚德也党正饮酒是尚齿也
　　凡其党之祭祀丧纪昏冠饮酒教其礼事掌其禁戒注其党之民
　　疏民者防也非教不可
　　凡作民而师田行役则以其灋治其政事注亦于军因为旅帅
　　岁终则防其党政帅其吏而致事
　　疏其吏族师已下
　　正岁属民读灋而书其德行道艺注书记之
　　以岁时涖校比注郑司农云校比族师职所谓以时属民而校登其族之夫家众寡辨其贵贱老幼废疾可任者及其六畜车辇如今小案比
　　及大比亦如之
　　族师各掌其族之戒令政事月吉则属民而读邦灋书其孝弟睦婣有学者注月吉每月朔日也
　　春秋祭酺亦如之注酺者为人物烖害之神也故书酺或为歩杜子春云当为酺谓校人职又有冬祭马歩则未知此世所云蝝螟之酺与人鬼之歩与葢亦为坛位如雩禜云族长无饮酒之礼因祭酺而与其民以长幼相献酬焉
　　疏汉时有蝝螟之酺神有人鬼之歩○按州长春秋习射有饮酒礼党正十月农功毕亦有饮酒礼皆得官物为之今此族卑不得官物为礼故云族无饮酒礼也按礼记礼器云周旅酬六尸曾子曰周礼其犹醵与郑注彼云合钱饮酒为醵旅酬相酌似之也即引明堂礼乃命国醵郑据礼器明堂礼皆有醵法醵即合钱饮酒以不得官酒故须合钱尔○王氏曰古礼民不得羣饮故汉文赐民大酺五日此言春秋祭酺葢亦祭社毕而民得相与饮酒因以书其行也
　　以邦比之灋帅四闾之吏以时属民而校登其族之夫家众寡辨其贵贱老幼废疾可任者及其六畜车辇疏帅四闾之吏者族师管四闾夫家即男女有夫有妇乃成家六口为中七口已上为众五口已下为寡○明斋王氏曰邦比之法闾胥而下由族师而定党正而上据族师而行故于此详言比法
　　五家为比十家为联五人为伍十人为联四闾为族八闾为联使之相保相受刑罚庆赏相及相共以受邦职以役国事以相葬埋
　　疏十家为联十人为联是在军法耳○又云按赵商问族师之义隣比相坐康诰之说门内尚寛书礼是错未达防趣郑答族师之职周公新制礼使民相共勑之法康诰之时周法未定又新诛三监务在尚寛以安天下先后异时各有云为乃谓是错○贵与马氏曰按秦人所行什伍之法与成周一也然周之法则欲其出入相友守望相助疾病相扶持是教其相率而为仁厚辑睦之君子秦之时一人有奸隣里告之一人犯罪邻里坐之是教其相率而为暴戾刻核之小人○明斋王氏曰民居家则有比法行役则有伍法然使无什法则比自比而伍自伍矣复使其十家十人为联庻乎合同而不离絶也
　　若作民而师田行役则合其卒伍简其兵器以鼓铎旗物帅而至掌其治令戒禁刑罚注亦于军因为卒长○岁终则防政致事
　　王氏曰致于党正
　　闾胥各掌其闾之徴令以岁时各数其闾之众寡辨其施舍凡春秋之祭祀役政丧纪之数聚众庻既比则读灋书其敬敏任恤者注祭祀谓州社党禜族酺也役田役也政若州社党饮酒也丧纪大丧之事也四者及比皆防聚众民因以读法以勅戒之
　　疏族师已上读法虽稀稠不同皆有时节闾胥于民尤近但聚众庻既比即读法而所书德行之士以备宾兴者兼记敬敏虽小善而不遗也○又云上文师田行役并言则役是役作此文不言田故知役是田役也
　　凡事掌其比觵挞罚之事注觵挞者失礼之罚也觵用酒其爵兕角为之挞扑也
　　疏云掌其比者人众则有挍比之法闾胥皆掌之云觵挞罚之事者凡失礼者轻则以觵酒罚之重者以楚挞之尚书云扑作教刑孔云扑扰楚故知此挞亦扑也○浚仪王氏曰学记家有塾党有庠术有序国有学注古者仕焉而已者归教于闾里朝夕坐于门门侧之室谓之塾疏周礼百里之内二十五家为闾同共一巷巷首有门门边有塾民在家之时朝夕出入常受教于塾白虎通云古之教民百里皆有师里中之老有道德者为里右师其次为左师教里中之子弟以道艺孝弟仁义也党中立学教闾中所升者遂中立学教党学所升者书传说云大夫七十致仕退老归其乡里大夫为父师士为少师新谷已入余子皆入学距冬至四十五日始出学上老平明坐于右塾庻老坐于左塾余子毕出然后皆归夕亦如之周礼六乡之内比闾族党州乡六遂之内隣里鄼鄙县遂举党遂则余闾里以上皆有学可知○陈氏礼书曰闾胥聚民无常时族师属民有常月族师岁属以月吉与春秋党正岁属以孟吉与正岁州长岁属以正月之吉与春秋然后乡大夫三年大比之以卑者其职烦尊者其事简也由党正而下有所读有所书州长则有所读无所书而有所攷乡大夫则攷而兴之无所读敬敏任恤易知者也故闾师书之孝悌睦婣有学难知者也故族师书之德行则非特孝悌也道艺则非特有学也故党正书之书之者易攷之兴之者难故书之止于党正攷之在州长兴之者在乡大夫以卑者其责轻尊者其任重也凡此皆教之有其术养之有其渐方其在学也一年视离经辨志三年视敬业乐羣五年视博习亲师七年视论学取友谓之小成九年知类通达彊立而不反谓之大成此中年攷校之法也大胥掌国学士之服春合舞秋合声于其合声则颁次其所学而辨异之诸子掌国子之倅春合诸学秋合诸射以攷其艺而进退之比年攷校之法也学之攷校如此乡之攷察又如彼所掌非一人所积非一日此人人所以莫不激昻奋励以趋上之所造也欤
　　比长各掌其比之治五家相受相和亲有辠竒衺则相及注衺犹恶也
　　疏相受者宅舍有故崩坏相寄托也相和亲者按尚书云尔室不睦尔唯和哉五家之内有不和亲者则比长使之相和亲也
　　徙于国中及郊则从而授之注徙谓不便其居也或国中之民出徙郊或郊民入徙国中皆从而付所处之吏明无罪恶
　　若徙于他则为之旌节而行之注徙于他谓出居异乡也授之者有节乃达
　　邓氏曰汉法民愿徙寛大地者聼是也
　　若无授无节则唯圜土内之注乡中无授出乡无节过所则呵问系之圜土考辟之也圜土狱城也狱必圜者规主仁以仁心求其情古之治狱闵于出之
　　疏此总结上二经故郑云乡中无授出乡无节则圜土内之也○梁氏曰比长职之至卑者也而一乡之治必始于此故圣人慎焉○庄渠魏氏曰天下之治必从其柢是故民制起于比闾乡里田制起于井邑丘甸兵制起于伍两卒旅学校贡举之制起于乡举里选苟治无根柢而求天下太平是累九层之台而弗为基也可乎○又曰乡举里选之法闾胥选于五比二十五家小善亦取故书敬敏任恤者族师选于百家累善乃取故书孝弟睦婣有学者质美未学者弗与矣党正选于五百家善有大焉而后取故书德行道艺者其学皆已成才于是州长攷之以覈其实乡大夫宾兴之而拔其尤其法可谓备矣汉举孝亷茂才尚存古制得人亦多魏晋而降州郡各置九品中正以别人才汉制亦渐废矣后世科举之法自隋始殿试之法自武曌始可胜叹哉○愚按秦法令民什伍而相收司连坐及舍人无验者罪之以为三代后惨刻少恩之祖比长有辠竒衺相及无节者内之圜土不类是耶噫王者之所以异于覇者此心耳其政未尝迳与庭也一弧矢蹠以杀人尧舜以生人明道曰必有关睢麟趾之意然后可以行周官之法信夫
　　封人掌设王之社壝为畿封而树之注壝谓坛及堳埒也畿上有封若今时界矣不言稷者稷社之细也疏王有三社三稷之坛坛外有壝不言坛举外以见内也王国外四面五百里各置畿限畿上有封又树木为阻固按孝经纬社五土总神稷原隰之神五土之一耳原隰宜五谷五谷不可徧敬稷为五谷之长故立稷以表名
　　凡封国设其社稷之壝封其四疆注封国建诸侯立其国之封
　　疏按禹贡徐州贡五色土孔注云王者封五色土为社建诸侯则各割其方色土与之使立社焘以黄土苴以白茅茅取其洁黄取王者覆四方是立社稷之法也
　　造都邑之封域者亦如之
　　疏造都邑者谓大都小都家邑三等采地有百里五十里二十五里皆有四边封域亦如之者亦如上诸侯有四疆也
　　令社稷之职注将祭之时令诸有职事于社稷者也郊特牲曰惟为社事单出里惟为社田国人毕作惟为社丘乗供粢盛所以报本反始也
　　按郊特牲注云单尽也为祭社之事则一里之人尽出而供给焉葢每家一人也为祭社而田猎则国人皆行无留家者祭社必有粢盛则使丘乗供之四邑为丘四丘为乗
　　凡祭祀饰其牛牲设其楅衡置其絼共其水槀注饭谓刷治洁清之也郑司农云絼着牛鼻绳所以牵牛者杜子春云福衡所以持牛令不得抵触谓楅设于角衡设于鼻如椵状也水槀给杀时洗荐牲也絼字当以豸为声
　　疏汉时有置于犬之上谓之椵故举以况也
　　歌舞牲及毛炮之豚注谓君牵牲入时随歌舞之言其肥香以歆神也毛炮豚者爓去其毛而炮之以备八珍郑司农云封人主歌舞其牲云博硕肥腯
　　凡丧纪宾客军旅大盟则饰其牛牲注大盟防同之盟明斋王氏曰按封人主封土而兼牲事人君能得人和保其社稷然后鬼神长享其祭故以主社稷封土之人而赞牲事言孝在于能守土而物次之周公垂教后王之意至深切矣
　　鼓人掌教六鼔四金之音声以节声乐以和军旅以正田役注音声五声合和者
　　疏礼记学记云鼓无当于五声五声不得不和则五声须鼓乃和故郑云五声合和者郑不解音者单出曰声杂比曰音音声相将之物故不重云音也
　　教为鼔而辨其声用注教为鼓教击鼓者大小之数又别其声所用之事
　　以雷鼓鼓神祀以灵鼓鼓社祭以路鼓鼓鬼享以鼖鼓鼓军事以鼛鼓鼓役事以晋鼓鼓金奏注雷鼔八面鼓也神祀祀天神也灵鼓六面鼔也社祭祭地祗也路鼓四面鼓也鬼享享宗庙也大鼔谓之鼖鼖鼓长八尺鼛鼓长丈二尺晋鼓长六尺六寸金奏谓乐作击编钟
　　疏此唯两靣而已称大者不对路鼓已上以其长八尺直对晋鼔六尺六寸者为大耳○凡作乐则先击钟故钟师以钟鼓奏九夏击钟后即击鼓故云晋鼓鼓金奏按磬师云击编钟然则编钟磬师击之不编钟钟师击之行谓金奏晋鼔皆和之郑言编钟但据磬师言耳○长乐陈氏曰雷天声也灵地德也路人道也天神之乐六变而雷鼓雷鼗六面地祗之乐八变而灵鼓灵鼗八面人鬼之乐九变而路鼔路鼗四靣者金之为物能化不能变鬼亦如之金非土不生以土之五加金之四此其乐所以九变欤郑司农谓雷鼔雷鼗六面则是灵鼓灵鼗四面路鼓路鼗两面非也古之人辨其声用鼓人救日月以雷鼓则诏王鼓以救日月亦天事故也防氏攻猛兽以灵鼓殴之以攻猛兽亦地事故也司马振旅王执路鼓大仆建路鼓于大寝门外以达穷者与遽令以田猎达穷与遽令亦人事故也其所以不同者特不用鼗耳赐伯子男乐则以鼗将之者特不用鼓耳凡此三鼓皆设宫县之四隅而击之以节乐以鼓无当于五声弗得不和故也○马氏曰雷鼓以马革干为马故也灵鼓以牛革坤为牛故也○潜溪邓氏曰此六鼓之声用王氏谓八面六面制造攻击难施用岂雷鼓法天灵鼓法地而名欤路大也王用器皆名路鼖从贲气盛意鼓军事以气盛为壮也○庄渠魏氏曰鼓大而短则其声疾而短闻小而长则其声舒而逺闻鼖之为言大也因以肃军令鼛之为言缓也以役劳民而节其力诗云鼛鼓弗胜噫可以见古者君民之情矣晋之为言进也将战先作金奏次击鼓以作其进故其声比鼖尤疾
　　以金錞和鼓以金镯节鼓以金铙正鼓以金铎通鼓注錞錞于也圜如碓头大上小下乐作鸣之与鼓相和镯钲也形如小钟军行鸣之以为鼓节司马职曰军行鸣镯铙如铃无舌有秉执而鸣之以止击鼓司马职曰鸣铙且郤铎大铃也振之以通鼓司马职曰司马振铎疏錞于之名出于汉之大予乐官○马氏曰国语曰战以錞于儆其民也又黄池之防吴王亲鸣钟鼓錞于振铎则錞之和鼔以节声乐和军旅其来尚矣○马氏曰诗云钲人伐鼓国语曰鼓丁寜春秋传曰射汰辀而着于丁寜说文曰镯钲也韦昭曰丁寜钲也葢自其声浊言之谓之镯自其儆人言之谓之丁寜自其正人言之谓之钲其实一也○说文曰铙小钲也○施令时所振言通鼓者两司马振铎军将已下即击鼓故云通鼓也○释名曰铎度也号令之限度也○潜溪邓氏曰此四金之声用○陈氏乐书曰圣人作易参天两地而倚数因三而三之其数六曰两而两之其数四鼓阳也而六之参天之数也金阴也而四之两地之数也六鼓四金之音声以节声乐以和军旅以正田役必掌以鼓人者鼓为乐之君故也葢六鼓之有四金犹六律之有六吕未有能偏废者也故錞之声淳镯之声浊铙之声髙铎之声明淳则阴与阳和故可以和鼓倡而和之故也浊则承阳而节之故可以节鼓行而节之故也髙则阴胜于阳而可以止鼓退而止之故也明则阴与阳通而可以通鼓作而通之故也在易之艮位之终止也位之终止则穷故以渐进继焉既济治之终止也治之终止则乱故以未济终焉亦六鼓终于通鼓之意也大司马言镯铙则鸣之而已铎则或振或摝其用则先镯而后铙与此不同者此言理之序大司马言用之序故也然大司马不言錞者以大司马方习战陈之事非倡和之时故也释名金鼓校号也将帅号令之所在也左传曰凡师有钟鼓曰伐吕氏春秋曰金鼓所以一耳也法令所以一心也孙子曰夫金鼓所以一人之耳目也人既专一则勇者不得独进怯者不得独退此一众之法也由是观之金鼓之用于军旅则将军之气一军之形候也况用之以节声乐者乎后世以角代金非古制也
　　凡祭祀百物之神鼓兵舞帗舞者注兵谓干戚也帗列五采缯为之有秉皆舞者所执
　　疏上神祀社祭鬼享文局不及小神故此更广见小神之事天地之小神所舞不过此兵舞帗舞二事按下舞师山川用兵舞社稷用帗舞今此小神等若能捍蔽义近山川者舞以兵能发育义近社稷者舞以帗所以形容其功德
　　凡军旅夜鼓鼜注鼜夜戒守鼓也司马法曰昏鼓四通为大鼜夜半三通为晨戒旦明五通为发昫
　　疏鼜者声同忧戚之戚取军中忧惧之意晨戒预使严备侵早当行发昫者晨昫之时当发
　　军动则鼓其众注动且行
　　疏上注云五通发昫今别言军动则据临阵时也曹刿曰一鼓作气
　　田役亦如之
　　疏田猎合围之时必击鼓象对敌大司马联云鼓遂围禁是也
　　救日月则诏王鼓注救日月食王必亲击鼓者声大异春秋传曰非日月之眚不鼓
　　大丧则诏大仆鼓注始崩及窆时也
　　陈氏乐书曰鼓之制始于伊耆氏少昊氏夏后氏加四足谓之足鼓商人贯之以柱谓之楹鼓周人县而击之谓之县鼓而周官鼓人晋鼓鼓金奏鏄师掌金奏之鼓钟师以鼓奏九夏所谓县鼓也礼曰县鼓在西应鼓在东诗曰应朄县鼓则县鼓周人所造之器始作乐而合乎祖者也以应鼓为和终之乐则县鼓其倡始之鼓欤葢宫县设之四隅轩县设之三隅判县设之东西李照谓西北隅之鼓合应钟黄钟大吕之声东北隅之鼓合太簇夹钟姑洗之声东南隅之鼓合蕤宾林钟之声西南隅之鼓合夷则南吕无射之声依月均而攷击之于义或然议者非之疎矣且三代所尚之色夏后以黑商人以白周人以赤则鼓之色称之亦可知矣○明斋王氏曰大司乐一官専教乐舞之事矣而鼓舞又属之地官者大司乐所教乃国之子弟其乐舞为大司徒掌邦教则国中乡遂之民于军旅田役祭祀丧纪之用乐者其事尤多故复有鼓人舞师以教之与春官联事而各司也书曰劝之以九歌俾勿坏葢鼓舞圣人所以动民而兴起教化之至神者司徒特为之设官有以哉
　　舞师掌教兵舞帅而舞山川之祭祀教帗舞帅而舞社稷之祭祀教羽舞帅而舞四方之祭祀教皇舞帅而舞旱暵之事注羽析白羽为之形如帗也四方之祭祀谓四望也旱暵之事谓雩也暵热气也谓皇析五采羽为之亦如帗
　　凡野舞则皆教之注野舞谓野人欲学舞者
　　某氏曰教之以备乡遂州党祭祀之舞也
　　凡小祭祀则不兴舞注小祭祀王冕所祭者
　　疏按鼓人职凡祭祀百物之神鼓兵舞帗舞又按司服云羣小祀则冕注云羣小祀林泽衍坟四方百物之属而此云不兴舞者小祭祀虽同冕若外神林泽等则有舞若宫中七祀等则无舞此文是也○或曰小祭祀不兴舞无功德可形容也○何氏曰兵舞用于山川有捍卫之义帗舞用于社稷有帗除之义羽舞用于四方有翼蔽之义皇舞用于旱暵有阴阳相济之义○明斋王氏曰按山川社稷四方旱暵四者之祭切于民事故四者之舞为民间通用舞师所教止此而已若大司乐所教国子之舞六有云门咸池大韶大夏大濩大武皆郊庙之舞汉法卑者之子不得舞宗庙之酎古之遗法舞师所教郊野之民无与于此故不及六乐又乐师所教国子小舞亦六此四舞之外有旄舞人舞旄舞者四夷之舞人舞者东方韎乐皆大祀大享用以备宇宙之和者亦非野人之事故舞师所教不及于旄舞人舞也○愚按圣人之教万民因材而笃而已乡遂之吏以司徒三物各教其所治民无愧于德行道艺者既兴而宾之于王而民不能皆造于大成之域也明矣是故族师而下仅书其孝弟睦婣敬敏任恤者不必德行道艺之皆备也鼓舞二职专使侗愚之徒间习声容以从事于州党聊以融其戾而导之和而已矣葢圣人于乡遂之民惟恐不留其朴而不乐急开其智其详于孝弟睦婣而略于鼓舞未必无意也乃后人以大司乐已下诸官皆关教典而欲尽属地官其窥圣人设教之意似深而实浅矣
　　牧人掌牧六牲而阜蕃其物以共祭祀之牲牷注六牲谓牛马羊豕犬鸡郑司农云牷纯也谓牷体完具疏按膳夫供六牲郑注始养曰畜将用之曰牲尚书云牺牷对牺不得为纯色故后郑不从司农也○愚按纯色曰牺牷亦为毛纯无杂之称下文云必用牷物是也牷从全体无伤毛无杂均有全义皆得称也
　　凡阳祀用骍牲毛之阴祀用黝牲毛之望祀各以其方之色牲毛之注骍牲色赤毛之取纯毛也阴祀祭地北郊及社稷也望祀五岳四镇四渎也郑司农云阳祀春夏也黝读为幽黑也谓阳祀祭天于南郊及宗庙疏按郊特牲云郊之祭也大报天而主日兆于南郊就阳位也牲用骍檀弓云殷尚白周当赤是祭宗庙时赤也据此而言则祭天于南郊及宗庙用骍也郊特牲云社祭土而主隂气也孝经钩命决云祭地于北郊就阴位是知祭地于北郊及社稷为阴祀也后郑先解阴祀后释阳祀者阳祀待先郑释讫随后破之故也
　　凡时祀之牲必用牷物注时祀四时所常祀谓山川以下至四方百物
　　疏必用牷物对上文而言虽不必随方之色要于一牲须色纯体完而后用之也○王氏曰时祀若祀五帝之各以其时四时迎气及五祀之祭也其牲春青夏赤秋白冬黑
　　凡外祭毁事用尨可也注外祭谓表貉及王行所过山川用事者杜子春云尨谓杂色不纯毁谓副辜候禳毁除殃咎之属
　　疏按大司马田猎之时立表而貉祭按校人云凡将事于四海山川则饰黄驹大祝云大防同过大山川则用事焉然则校人用黄驹者从地色黄亦据尨中有黄色者用之不必纯尔○濳溪邓氏曰外祭其事遽毁祭其事畧也
　　凡祭祀共其牺牲以授充人系之注牺牲羽毛完具也授充人者当殊养之周景王时宾起见雄鸡自防其尾曰鸡惮其为牺
　　邓氏曰牺牲牲之中牺者殊养之若帝牛在涤三月是也
</div>
    <div class="pagination">
<a href="周礼注疏删翼_page12.html">上一页</a><span>...</span><a href="周礼注疏删翼_page8.html">8</a><a href="周礼注疏删翼_page9.html">9</a><a href="周礼注疏删翼_page10.html">10</a><a href="周礼注疏删翼_page11.html">11</a><a href="周礼注疏删翼_page12.html">12</a><span class="current-page">13</span><a href="周礼注疏删翼_page14.html">14</a><a href="周礼注疏删翼_page15.html">15</a><a href="周礼注疏删翼_page16.html">16</a><a href="周礼注疏删翼_page17.html">17</a><a href="周礼注疏删翼_page18.html">18</a><span>...</span><a href="周礼注疏删翼_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
