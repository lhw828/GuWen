<!DOCTYPE html>
<html>
<head>
    <meta charset="UTF-8">
    <title>仪礼集说 - 第 78 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 78 页/共 95 页</h1>
    <div class="content">　　祝飨
　　注曰飨告神飨也
　　继公谓飨辞即记所云哀子某圭爲而哀荐之飨者也
　　命佐食祭佐食许诺钩袒取黍稷祭于苴三取肤祭祭如初祝取奠觯祭亦如之不尽益反奠之主人再拜稽首
　　注曰钩袒如今擐衣也
　　继公谓祭爲神祭食也钩袒盖外卷其袂以出臂也爲神祭当与尸祭异处故祭于席爲其汚席故以苴借之三者三祭之也每一祭毕则反取之祭肤祭如初亦于苴三也记曰肤祭三取诸左膉上神祭用肤亦别于尸也祝取奠觯祭于苴亦三注之不尽者三祭而不尽其醴也旣祭更酌而益之乃反奠于故处主人拜爲飨也旣祭乃拜者以此飨礼成于祭也于此而飨且爲之祭皆异于吉
　　祝祝卒主人拜如初哭出复位【下祝之又反后祝祝放此】
　　注曰祝祝者释孝子祭辞
　　继公谓祝祝之辞则记所谓哀子某哀显相夙兴夜处不宁下至适尔皇祖某甫者也如初亦再拜稽首也祝飨与祝皆在其位
　　右飨神
　　祝迎尸一人衰绖奉篚哭从尸【衰七回反奉芳勇反下同】
　　注曰尸主也孝子之祭不见亲之形象心无所系立尸而主意焉一人主人兄弟
　　继公谓云衰绖明其爲主人兄弟且不易服也祝出迎尸而主人不降者亦变于吉
　　尸入门丈夫踊妇人踊
　　注曰踊不同文者有先后也
　　继公谓此妇人踊惟继丈夫之后不以尸行爲节
　　淳尸盥宗人授巾【淳音谆】
　　注曰淳沃也沃尸盥者宾执事者也
　　继公谓亦于入门左之位爲之
　　尸及阶祝延尸
　　注曰告之以升
　　继公谓觐礼云摈者延之曰升
　　尸升宗人诏踊如初
　　至是乃云宗人诏踊明尸入门而踊者非宗人诏之也如初如其丈夫先妇人后下文放此
　　尸入户踊如初哭止
　　哭止将有事也
　　妇人入于房
　　祭礼妇人当在房前此在堂者以其有尸入之哭也今哭止故入于房及尸谡又复位而哭也
　　右尸入
　　主人及祝拜妥尸尸拜遂坐【妥他果反】
　　此皆变于其吉祭也士之吉祭尸旣坐主人乃拜妥尸祝不拜妥谓安之
　　从者错篚于尸左席上立于其北【从才用反下从者并同】
　　注曰北席北也
　　继公谓立俟其毕也
　　尸取奠左执之取菹擩于醢祭于豆闲【擩人恱反】
　　右手取奠予左手执之爲右手将有事也下祭之类此者皆于豆闲特于是见之耳
　　祝命佐食绥祭【绥当读作授】
　　绥或是授字之误以下文可见
　　佐食取黍稷肺祭授尸尸祭之祭奠
　　奠先执后祭皆尊之
　　祝祝主人拜如初尸尝醴奠之
　　注曰如初亦祝祝卒乃再拜稽首
　　继公谓此拜爲祝祝也故尸不荅拜凡祝祝之辞皆告于神尝醴奠之复于故处尝与啐之异同未闻
　　佐食举肺脊授尸尸受振祭哜之左手执之
　　注曰右手将有事也
　　继公谓于此举之明其不在举数中也下篇意亦类此
　　祝命佐食迩敦佐食举黍错于席上
　　迩近也士之吉祭则并迩黍稷此亦其异者
　　尸祭铏尝铏
　　注曰右手也少牢曰以柶祭羊铏遂以祭豕铏尝羊铏
　　防羹湇自门入设于铏南【防当作大字之误也音防记同】
　　此大羹豕肉之汁也后篇同设湇于右亦因食生之礼又以别于吉祭也
　　胾四豆设于左【胾侧吏反】
　　左醢北也庶羞惟用胾亦变于吉
　　尸饭播余于篚【饭扶晚反下并同】
　　注曰不反余也古者饭用手吉时播余于防
　　继公谓于尸之初饭即言播余是每饭皆然也惟饭而已不食举未忍同于吉虽不食举犹左执之
　　三饭佐食举干尸受振祭哜之实于篚
　　尸既哜而佐食受之实于篚举干不云授尸省文亦以尸受见之也
　　又三饭举胳祭如初
　　不言佐食又不言尸受文又省初谓振祭哜之下放此
　　佐食举鱼腊实于篚
　　鱼腊一鱼及腊胳也于前后二举不举鱼腊此节举之又不以授尸以其不在三举之数故略之亦丧祭异也必于此节举之者所以见前后宜举而不举之意也
　　又三饭举肩祭如初
　　注曰后举肩者贵要成也
　　继公谓此三举牲之体骨始于胁终于肩先贱而后贵也于前后体惟以肩骼者后体则举其下前体则举其上亦宜尔
　　举鱼腊俎俎释三个
　　注曰释犹遗也个犹枚也今俗或名枚曰个音相近继公谓佐食于鱼亦举其五腊又举其三每俎各释三个腊体之在俎者亦臂臑肫也必释之者俎未即彻则不宜空之此腊亦体五骨二如其牲
　　尸卒食佐食受肺脊实于篚反黍如初设
　　注曰九饭而已士礼也篚犹吉祭之有肵爼
　　继公谓尸九饭乃卒食虽与吉祭之数同然其闲无告饱拜侑之事亦丧质威仪少也云受肺脊则尸向者未尝奠于豆明矣是亦变于其吉祭者也
　　右尸食
　　主人洗废爵酌酒酳尸尸拜受爵主人北面荅拜尸祭酒尝之
　　注曰爵无足曰废爵
　　继公谓北面盖于户西北面答拜变于吉凡异者皆变于吉
　　宾长以肝从实于俎缩右盐【长知丈反】
　　注曰缩实肝灸于俎也丧祭进柢右盐于俎近北便尸取之也缩执爼言右盐则肝盐并也
　　继公谓实于俎缩右盐言肝盐在俎之法尔非谓此时方实之也盐于俎与执者皆爲右
　　尸左执爵右取肝擩盐振祭哜之加于俎宾降反俎于西塾复位
　　防曰加于俎异于吉时
　　继公谓擩盐不言于文略耳余放此加于俎特俎也
　　尸卒爵祝受不相爵主人拜尸答拜【相悉亮反】
　　注曰相爵者特牲曰送爵皇尸卒爵
　　继公谓不相爵变于吉祝相爵者命主人拜送爵也此虽不相爵而主人犹先拜盖其节宜然也
　　右主人酳尸
　　祝酌授尸尸以醋主人主人拜受爵尸答拜主人坐祭卒爵拜尸答拜【醋才各反】
　　尸无降席之礼故祝爲酌之酢不洗爵尸礼也孝子于是时乃饮而卒爵者爲尊者之赐也
　　右尸酢主人
　　筵祝南面
　　筵祝盖賛者也筵于北墉下尊之西也室中之席南面以西方爲上旣筵则祝升席与
　　主人献祝祝拜坐受爵主人答拜
　　祝与佐食皆事尸者也故于酳尸献尸之后因而献焉承已饮之后乃不洗而献祝者下尸也坐受爵者因尸礼也以明其由尸而得献祝旣受爵主人乃反西面位而答拜
　　荐菹醢设俎
　　亦賛荐而佐食设俎
　　祝左执爵祭荐奠爵兴取肺坐祭哜之兴加于俎祭酒尝之肝从祝取肝擩盐振祭哜之加于俎卒爵拜主人答拜祝坐授主人
　　祭荐亦右手以菹擩醢祭于豆闲也先奠爵乃取肺以祭离肺用二手也祭不言絶文省以肝从亦賔长也祝亦左执爵乃取肝不言之者同于尸可知授主人下宜脱一爵字
　　主人酌献佐食佐食北面拜坐受爵主人答拜佐食祭酒卒爵拜主人答拜受爵出实于篚升堂复位
　　复堂上东面位
　　右主人献祝及佐食
　　主妇洗足爵于房中酌亚献尸如主人仪
</div>
    <div class="pagination">
<a href="仪礼集说_page77.html">上一页</a><span>...</span><a href="仪礼集说_page73.html">73</a><a href="仪礼集说_page74.html">74</a><a href="仪礼集说_page75.html">75</a><a href="仪礼集说_page76.html">76</a><a href="仪礼集说_page77.html">77</a><span class="current-page">78</span><a href="仪礼集说_page79.html">79</a><a href="仪礼集说_page80.html">80</a><a href="仪礼集说_page81.html">81</a><a href="仪礼集说_page82.html">82</a><a href="仪礼集说_page83.html">83</a><span>...</span><a href="仪礼集说_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
