<!DOCTYPE html>
<html>
<head>
    <meta charset="UTF-8">
    <title>周礼纂训 - 第 6 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼纂训 - 第 6 页/共 54 页</h1>
    <div class="content">　　辨三酒之物一曰事酒二曰昔酒三曰清酒
　　注郑司农云事酒有事而饮也昔酒无事而饮也谓事酒酌有事者之酒其酒则今之醳酒也昔酒今之酋久白酒所谓旧醳者也清酒今中山冬酿接夏而成
　　疏有事而饮者谓于祭祀之时卑贱执事之人祭末并得饮之无事而饮者谓羣臣陪位不行事者祭末竝得饮之后郑云酌有事者之酒谓祭末酌酒与有事之人虽不当祭亦酌酒与之足先郑义也云即今之醳酒者事酒冬酿春成以汉时醳酒况之云昔酒今之酋久白酒者昔为久酋亦逺久之义云旧醳者对事酒为新醳也云清酒今冬酿接夏而成者以昔酒为久冬酿接春清酒久于昔酒自然接夏也
　　辨四饮之物一曰清二曰医三曰浆四曰酏【医于己反酏以支反】注清谓醴之泲者医内则所谓或以酏为醴凡醴浊酿酏为之则少清矣浆今之酨浆也酏今之粥内则有黍酏酏饮粥稀者之称也
　　疏浆人六饮中有水凉酒正不辨之者无厚薄之齐言清谓醴之泲者据浆人所云醴即此所云清也云医即内则所谓以酏为醴者彼以酏为醴在清糟下此医亦在清下也云酨浆者酨之言载米汁相载也【酨音再竹代切】
　　掌其厚薄之齐以共王之四饮三酒之馔及后世子之饮与其酒
　　注后世子不言馔其馈食不必具设之五齐用醴为饮者取醴恬与酒味异也其余四齐味皆似酒疏言掌其厚薄之齐者从五齐以下非酒正所造并是酒人浆人所作酒正直辨其厚薄之齐而已训郑云后世子馈食不必具设之者谓后世子之馈食但共饮与酒而不必备四饮三酒之数也
　　凡祭祀以灋共五齐三酒以实八尊大祭三贰中祭再贰小祭壹贰皆有酌数唯齐酒不贰皆有量
　　注酌所用注尊中者数量之多少未闻大祭者王服大裘衮冕所祭中祭王服鷩冕毳冕所祭小祭王服希冕冕所祭三贰再贰壹贰者谓就三酒之尊而益之也礼运曰澄酒在下澄酒是三酒也益之者以饮诸臣若今常满尊也杜子春云齐酒不贰谓五齐以祭不益也三酒人所饮者益也
　　疏五齐三酒据正尊故云八尊若五齐加明水三酒加酒则为十六尊也天地宗庙并有大祭次祭小祭三等按司服祀天大裘祭地当亦如之天之次祀不见衣服其羣小祀注以为山林川泽之属虽不言风师雨师等然可兼之若宗庙小祭则马融以为祭殇是也赵商问礼运注澄是沈齐此注澄酒是三酒何郑荅云可去澄字然则有澄字者误也训法谓祭祀应共齐酒多寡不同以祭之大小为差据注疏之说冬至祀天及宗庙大祫用五齐元日祈谷及宗庙禘祭用四齐醴盎缇沈五时迎气及宗庙时祭用二齐醴盎而已天之次祀疏以为不见衣服案四望家君子以为日月星辰然则天之次祀即服毳冕是也酌数量谓注酒于尊有一定之升数也酌与器即所用以注酒者此亦所谓灋也
　　共宾客之礼酒共后之致饮于宾客之礼医酏糟皆使其士奉之
　　注礼酒王所致酒也王致酒后致饮夫妇之义糟医酏不泲者泲曰清不泲曰糟后致饮无醴医酏不清者与王同体屈也士谓酒人浆人奄士
　　疏言礼酒谓飨燕之酒王有故不亲飨燕则使人致酒于客馆也若酒人所云陈酒谓若致饔饩列陈于客馆中者也言后无醴医酏不清者对浆人共夫人致饮于宾客医酏糟上加之以清醴后既无清醴医酏当清今皆不清以与王同体故屈也
　　凡王之燕饮酒共其计酒正奉之
　　注共其计者献酬多少度当足也
　　疏谓王与羣臣燕饮之酒以其共王故酒正自奉之
　　凡飨士庶子飨耆老孤子皆共其酒无酌数
　　训士庶子耆老孤子注见外饔
　　掌酒之赐颁皆有灋以行之
　　注灋尊卑之差
　　凡有秩酒者以书契授之
　　注所秩者谓老臣王制曰九十日有秩
　　疏秩常也
　　酒正之出日入其成月入其要小宰听之
　　注出谓授酒材及用酒之多少也受用酒者日言其计于酒正酒正月尽言于小宰
　　疏言授酒材谓酒正职首所言者用酒之多少谓若共五齐三酒以下云受用酒者谓酒人也
　　嵗终则防唯王及后之饮酒不防以酒式诛赏
　　注诛赏作酒之善恶者
　　疏不言世子则世子之饮酒当防之
　　酒人掌为五齐三酒祭祀则共奉之以役世妇
　　注世妇谓宫卿之官掌女宫之宿戒及祭祀比其具酒人共酒因留与其奚为世妇役亦官聨
　　共宾客之礼酒饮酒而奉之
　　注酒正使之也礼酒飨燕之酒饮酒食之酒王不亲飨燕不亲食而使人各以其爵以酬币侑币致之则从而以酒往
　　疏酒正云共宾客之礼酒使其士奉之士即此酒人也彼不言饮酒者礼酒中兼之云礼酒食之酒谓食时有酒者曲礼云酒浆处右此非献酬酒是酳口之酒也云使人各以其爵以酬币侑币致之者案聘礼不亲食以侑币致之致飨以酬币虽无燕法当与飨同云各以其爵者诸侯来朝遣三公致飨卿来聘遣卿大夫致飨云从而以酒往者谓酒人从使人欲往客馆者以酒授宾客也
　　凡事共酒而入于酒府
　　注入于酒正之府者是王燕饮之酒酒正当奉之疏酒正所奉者谓王之燕饮酒并四饮三酒之馔
　　凡祭祀共酒以往
　　注不言奉小祭祀
　　疏对上祭祀则共奉之是大祭次祭
　　宾客之陈酒亦如之
　　注谓若归饔饩之酒亦自有奉之者以酒从往疏云有奉之者案聘礼云卿韦弁归饔饩牲牢是也
　　浆人掌共王之六饮水浆醴凉医酏入于酒府
　　注王之六饮亦酒正当奉之醴醴清也凉今寒粥若糗饭杂水也酒正不辨水凉者无厚薄之齐训内则云饮重醴稻醴清糟黍醴清糟醴清糟或以酏为醴黍酏浆水滥即浆人六饮但内则所谓重醴谓兼清与糟设之浆人云醴但用清耳然则内则有水有浆即浆人之水浆也重醴即酒正之清浆人之醴也滥即浆人之凉也以酏为醴即浆人之医也黍酏即浆人之酏也六饮谓水凉无清糟以其无厚薄之齐浆醴医酏皆有清有糟故内则孔疏有十饮之文谓浆醴医酏各有清糟为八并水凉而十也及其用之则或宜重或宜清或宜糟皆有法以共之矣
　　共宾客之稍礼
　　注稍礼非飱饔之礼留间王稍所给宾客者浆人所给亦六饮而已
　　疏言留间者谓宾未去留间也训酒人不共稍礼则稍礼宜有浆而无酒
　　共夫人致饮于宾客之礼清醴医酏糟而奉之
　　注亦酒正使之三物有清有糟夫人不体王得备之礼饮醴用柶者糟也不用柶者清也
　　疏夫人谓三夫人致饮于宾客亦致于客馆助王养宾也清醴谓醴之泲者医酏糟谓医酏之不泲者
　　凡饮共之
　　注谓非食时训注言非食时谓非王日一举常食之时常食疏以为上文共王之六饮是也
　　凌人掌冰正嵗十有二月令斩冰三其凌
　　注正嵗季冬火星中大寒冰方盛之时凌冰室三之者为消释度也故书正为政郑司农云掌冰政主藏冰之政也杜子春云政当为正谓夏正三其凌三倍其冰
　　疏正嵗谓夏之建寅为正若据周正则十二月冰未坚厚故据夏也训正当依故书作政读属上句三其凌葢三重其冰室
　　春始治鉴【鉴胡暂反】
　　注鉴如甀大口以盛冰置食物于中以御温气春始治之为二月将献羔而启冰
　　疏春谓正月【甀直伪反与缒音同】
　　凡外内饔之膳羞鉴焉凡酒浆之酒醴亦如之
　　注酒醴见温气亦失味酒浆酒人浆人也
　　疏下文有祭祀此经直言膳羞明非祭祀
　　祭祀共冰鉴宾客共冰
　　注不以鉴往嫌使停膳羞
　　疏云不以鉴往嫌使停膳羞者冰有鉴则不消食得停久也
　　大丧共夷槃冰
　　注夷之言尸也实冰于夷槃中置之尸牀之下所以寒尸尸之槃曰夷槃牀曰夷牀衾曰夷衾移尸曰夷于堂皆依尸而为言者也
　　疏丧大记云君设大槃大夫设夷槃彼诸侯名大槃大夫卑不嫌与天子同名其制则小此但举王丧实后世子三夫人以下亦共之其世妇以上有冰与大夫同女御无冰与士同见赐乃有也
　　夏颁冰掌事
　　注以冰颁赐则主为之
　　疏掌事为主赐冰多少合得不合得之事训颁冰有二丧祭用冰者惟卿大夫以上为然若寻常用冰则徧及庶民故左曰火出而毕赋自命夫妇至老疾无不受冰火出建辰之月言夏颁冰者葢时近之
　　秋刷【刷所劣反】
　　注刷清也郑司农云刷除冰室
　　笾人掌四笾之实
　　注笾竹如豆者其容实皆四升
　　朝事之笾其实麷蕡白黒形盐膴鲍鱼鱐【麷音丰敷空切蕡符文反膴火吴反鱐所求反】
　　注蕡枲实也郑司农云熬麦曰麷麻曰蕡稻曰白黍曰黒谓以司尊参之朝事谓祭宗庙荐血腥之事形盐盐之似虎者鲍者于楅室中糗干之出于江淮王者备物近者腥之逺者干之因其宜也
　　疏朝事谓二祼之后祝延尸于户外后荐此八笾八笾者麷熬麦一也蕡麻子二也白熬稻三也黒熬黍四也形盐五也膴以鱼肉为大脔六也鲍以鱼于楅室糗干之七也鱐干鱼八也言楅室者谓楅土为室
　　馈食之笾其实枣防桃干防榛实【防古栗字防音老卢皓切榛侧巾反祼古乱反】
　　注馈食荐熟也今吉礼存者特牲少牢诸侯之大夫士祭礼也不祼不荐血腥而自荐熟始是以皆云馈食之礼干防干梅也有桃诸梅诸是其干者榛似防而小
　　疏此谓朝践荐腥后堂上更体其犬豕牛羊烹熟之时后荐馈食之笾八枣一也栗二也桃三也干防四也榛实五也干防既为干梅则经中桃是湿者有湿桃须有湿梅有干梅须有干桃増前五者为七梅桃有干湿枣亦须有干湿复取一添前为八也郑云特牲少牢是诸侯之大夫士礼者天子之大夫则用太牢也
　　加笾之实蓤芡防脯蓤芡防脯【蓤音陵芡音险】
　　注加笾谓尸既食后亚献尸所加之笾重言之者以四物为八笾蓤芰也芡鸡头也栗与馈食同
　　羞笾之实糗饵粉餈【饵而志反餈昨资反】
　　注羞笾谓若少牢主人酬尸宰夫羞房中之羞于尸侑主人主妇皆右之者郑司农云糗熬大豆与米也粉豆屑也谓此二物皆粉稻米黍米所为也合蒸曰饵饼之曰餈糗者捣糗熬大豆为饵餈之黏着以粉之耳饵言糗餈言粉互相足
　　疏案有司彻上大夫当曰宾尸正祭不设内羞故于宾尸设之此天子之礼宾尸在明日则祭祀日当设之案少牢下大夫不宾尸者宾长致爵受酢宰夫羞房中之羞司士羞庶羞于尸祝主人主妇天子之礼亦当宾长酬酢后设此内羞庶羞于尸祝及王与后然郑不引不宾尸而引宾尸者以其设内羞同故引其一但正祭设于祝宾尸设于侑又宾尸主人酬尸后正祭宾长受酢后为异耳糗与粉为一物云互相足者糗谓熬之亦粉之粉谓之亦糗之也训上三节在九献之中此内羞一节在九献之外上三节笾豆各八此一节笾止于糗饵粉餈豆止于酏食糁食上三节荐豆笾皆主妇亲之此荐内羞则少牢所谓宰夫司士等为之也荐内羞之时亦兼有庶羞内羞谷物庶羞牲物内羞则笾人醢人共之庶羞当内饔等共之内羞即所谓房中之羞者庶羞在豆其隆杀各有等见掌客品未详九献见司尊
　　凡祭祀共其笾荐羞之实
　　注未食未饮曰荐既食既饮曰羞
　　疏未食未饮曰荐据朝事馈食之笾是也既食既饮曰羞者据尸食后酳尸讫所进羞也
　　丧事及宾客之事共其荐笾羞笾
　　注丧事之笾谓殷奠时
　　疏殷奠朔月月半荐新祖奠遣奠之类也
　　为王及后世子共其内羞
　　疏言王后世子饮食之时用房中之羞也
　　凡笾事掌之
　　醢人掌四豆之实朝事之豆其实韭菹醓醢昌本麋臡菁菹鹿臡菹麇臡【韭音久菹庄鱼反醓吐感反本又作□或一音昌审反臡音泥奴低反音夘北人音栁麋音麏居筠切】
　　注醓肉汁昌本昌蒲根切之四寸为菹臡亦醢也作醢者必先干其肉乃后莝之杂以麴及盐渍以美酒涂置瓶中百日则成矣有骨为臡无骨为醢菁蔓菁也鳬葵也凡菹醢皆以气味相成其状未闻疏言醓肉汁者以肉为之醓汁即肉汁云作醢必先干其肉者案王制云一为干豆脯非豆实亦谓作醢始得在豆与此义合也
　　馈食之豆其实葵菹蠃醢脾析蠯醢蜃蚳醢豚拍鱼醢【蠃力禾反脾婢支反析星歴反蠯蒲佳反蜃市轸反拍音博广韵音魄普伯切蚳音移】
　　注郑司农云脾析牛百叶郑大夫杜子春皆以拍为谓脇也或曰豚拍肩也
　　加豆之实芹菹兔醢深蒲醓醢箈菹鴈醢笋菹鱼醢【芹音勤徐又音谨说文作近箈音迨尔雅作防同笋息尹反】
　　注芹楚葵也深蒲蒲始生水中子箈箭萌笋竹萌疏箭萌一名篠竹萌一名簜萌皆新生者也
　　羞豆之实酏食糁食【食音嗣糁素感反】
</div>
    <div class="pagination">
<a href="周礼纂训_page5.html">上一页</a><a href="周礼纂训.html">1</a><a href="周礼纂训_page2.html">2</a><a href="周礼纂训_page3.html">3</a><a href="周礼纂训_page4.html">4</a><a href="周礼纂训_page5.html">5</a><span class="current-page">6</span><a href="周礼纂训_page7.html">7</a><a href="周礼纂训_page8.html">8</a><a href="周礼纂训_page9.html">9</a><a href="周礼纂训_page10.html">10</a><a href="周礼纂训_page11.html">11</a><span>...</span><a href="周礼纂训_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
