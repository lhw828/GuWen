<!DOCTYPE html>
<html>
<head>
    <meta charset="UTF-8">
    <title>周礼详解 - 第 27 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼详解 - 第 27 页/共 28 页</h1>
    <div class="content">　　四圭尺有二寸以祀天大圭长三尺杼上终葵首天子服之土圭尺有五寸以致日以土地祼圭尺有二寸有瓉以祀庙
　　【四圭则典瑞所谓四圭有邸以祀天旅上帝是也尺有二寸所以备天数也于典瑞言邸于此言尺有二寸言相备也大圭则典瑞所谓王晋大圭以朝日是也圭之所象道之用也大圭杼上终葵首则其用也即其体而已离体以为用则小摄用以归体则大此其所以谓之大圭也故其形则质而无追琢之文其用则圜而无利用之象五服之所以备内心之诚也有内心以致其诚无外心以备其礼则又非道之全也故执镇圭以为之用焉其长三尺则备三才之义所以合三而为一也土圭尺有五寸以致日以土地则典瑞所谓土圭以致四时日月封国则以土地是也祼圭尺有二寸有瓉以祀庙则典瑞所谓祼圭有瓉以肆先王以祼賔客是也玉人不言祼賔客则以典瑞见之典瑞不言尺有二寸则以玉人见之典瑞言肆先王玉人言祼庙皆即庙而祼之以肆先王也】
　　琬圭九寸而缫以象德琰圭九寸判规以除慝以易行【琬于阮反缫音早琰余冉反慝土得反易以豉反】
　　【琬圭圜其鋭以顺为义故宛而不剡所以示爱也治德则顺人性之所固有而治之结好则顺人情之所常然者而结之上所以示爱也典瑞言以治德以结好而此言以象德者惟象德焉然后可以治德结好也象德言圭之制治德结好言圭之用玉人斵玉而制之以为器故言其制典瑞辨其名物而用之以为礼故言其用琰圭剡其末而为戈象剡而不死上所以示恶也易行则诰责之使改过除慝则诛伐之以治其罪治德结好文事也故言缫除慝易行则义事也故判规凡规剡上寸半琰圭剡半以上又半为瑑饰是半其圜而剡之故谓之判规其长皆九寸则以九者阳数之极而能变者也以象德则欲其变而日新以除慝易行则欲其变而后新】
　　璧羡度尺好三寸以为度圭璧五寸以祀日月星辰【羡以善反】
　　【肉倍好谓之璧肉六寸好三寸则璧之员凡九寸也今亏其旁一寸而延之以盈尺则上广八寸其长十寸矣璧圜所以象天之体广其羡所以象礼之用自其圜而视之虽礼之本具在而人莫之识自其羡而视之然后礼之用有数而人得循其制自此积之则为仞为寻为丈为常其余长短皆自是生焉其数可至于无穷矣夫度在礼则起于璧羡在乐则起于黄钟之长先王以为度之不存则礼乐之文熄故此使天下后世有攷焉圭璧则以璧为邸也圭鋭以象天之用璧圜以象天之体圭以璧为邸以鋭为用托于体若邸之托宿焉葢日月星辰之神非止于昭然垂象着明而已其所以运化不息者其用妙矣其好以示人而人得而见之者其迹粗矣其即体以致用摄用以归体固甚密而不滞于迹圭邸于璧所以象其神也其长五寸则致天数也典瑞不言其数以辨其用致祀礼而已若玉人则制之以为器故也】
　　璧琮九寸诸侯以享天子谷圭七寸天子以聘女【琮才宗反小行人合六币璧以帛琮以锦葢侯伯之享礼也葢璧有辟之道礼天之玉也故以享天子琮有宗之道礼地之玉也故以享后于此言享天子而不言后者以诸侯来享以天子为主故也由此推之则二王后之享用圭璋子男之享用琥璜玉人不言以小行人见之也必九寸以九为阳数之极也谷圭为粟文以谷不失性生生而不穷有信善之义故用之以聘女典瑞言以和难以聘女此不言和难亦以典瑞见之也葢玉人为谷圭以用于天子聘女为主故不言和难也】
　　大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以巡守宗祝以前马大璋亦如之诸侯以聘女【射食亦反勺上灼反衡音横守与狩同】
　　【大璋中璋边璋三者皆天子巡守有事于山川则用灌者也于大山川则用大璋于中山川则用中璋于小山川则用边璋半圭曰璋以象隂之成事而终天之功者也山川以成地之功为事以终天之功为事故祀山川以璋邸射而巡守用事于山川亦以璋凡以象其隂之成事故也先儒谓三璋之勺形如圭瓉葢以璋为柄以勺承流勺以黄金为之而其外以青金为饰葢金为义而山川为国阻固义之象也黄者隂盛美之色青者阳发生之色以黄金为勺则取其以义为质而其美之发见也以青金饰外则取其佐阳而成其发生之功也以朱饰中者朱者含阳之色隂虽以成阳功为事而实以阳为主也故朱中大璋中璋九寸边璋七寸以九为阳功之极七为阳数之盛勺以璋为柄虽致隂之成事而操执之用一本于阳而已或九或七则以山川有大小之差也射四寸则射以贯勺如射之贯以象山川通气也鼻寸者鼻谓勺龙头鼻也衡四寸者衡谓勺径也鼻长寸则十分为寸隂之成数也径四寸以山川为阻固于四方也于大山川则用大璋则加文饰也于中山川用中璋则杀文饰也于小山川用边璋则半文饰也言大璋中璋则知边璋之为小不言小而言边以边璋特饰其边如边之有边縢焉故也天子巡守之时于所过山川用事而宗祝则以此前马而致礼故曰宗祝以前马大璋亦如之诸侯以聘女者葢诸侯聘女之大璋亦如山川之边璋长七寸射四寸焉故曰亦如之诸侯聘女以大璋则取其隂之成事也天子以谷圭诸侯以大璋则尊卑之辨也】
　　瑑圭璋八寸璧琮八寸以頫聘牙璋中璋七寸射二寸厚寸以起军旅以治兵守
　　【瑑圭璋八寸璧琮八寸以頫聘者典瑞所谓瑑圭璋璧琮缫皆二采一就以頫聘是也于君礼用圭享用璧于夫人礼用璋享用琮则圭璋以致命擘琮以致享也皆八寸则取隂数之盛以诸侯于人臣以位为最上故也典瑞不言其长之数玉人不言其采就之数亦以互见也虽互见而必于玉人言其长之数以其斵玉而为器其制存于玉人也必于典瑞言采就之数以其器成然后设饰以为用其礼成于典瑞也牙璋中璋七寸射二寸厚寸以起军旅以治兵守则典瑞所谓牙璋以起军旅以治兵守固其宜也然典瑞未尝言中璋则中璋特牙璋之次者也以军旅兵守其事有大小故有牙璋中璋之异典瑞合而用之故但言牙璋而已其长七寸则火之成数也其射二寸则火之生数也其厚寸则土之成数也火为礼土为信军旅兵守皆军礼之事也其起之治之则有信存焉不然则勇而无礼与夫失信者诗人何以刺之】
　　驵琮五寸宗后以为权大琮十有二寸射四寸厚寸是谓内镇宗后守之驵琮七寸鼻寸有半寸天子以为权【驵音祖】
　　【以琮为权以组系之则谓之驵琮权以等轻重先王惧其制之不存则天下后世无所考焉故天子与宗后皆有驵琮以为权然度则起于璧羡权则起于驵琮者葢璧之体圜以象天琮之体方以象地莫髙于天而髙者长短之所形莫厚于地而厚者轻重之所积然璧有辟之道能行辟以治人者然后能出法以制度琮有宗之道能为人所宗者然后能出法以为权故璧羡以起度则为王之事驵琮以为权则为后之事为后之事而天子亦以驵琮为权者美王者继天而为之子后则继地以賛内治而已天道圜则无所不达故能天而已能地焉此宗后与天子所以皆以驵琮为权也驵琮后则五寸天子则七寸隆杀之辨也且五者阳数之中七者阳数之盛夫谨权量四方之政行则天子以驵琮为权治之成也故有取于七寸后以出法賛天子则期于不失中而已故有取于五寸于天子之权言鼻寸有半寸则知后之制亦如此寸则十分半寸则五分十取数之成五取数之中也内镇犹王之有镇圭也琮方以象地故大琮后以为所守之玉焉谓之大琮则以守内治者玉莫大于此也十有二寸则与镇圭其数同之王继天而为之子故备天数后继王而致内治故同于王其射四寸象其利用达四方其厚寸则取地数成也】
　　两圭五寸有邸以祀地以旅四望瑑琮八寸诸侯以享夫人
　　【万物祖天而地为之宗万物亲地而天为之辟故干之为元则大而坤之为元则至干之资始以气而坤则资生以形干于物则成象而坤则效法而已干以元气统天而坤则承天而已干能变化以正性命而坤则含万物化光而已干以美利利天下不言所利而坤则利牝马之贞而已由此观之则天之道能天而能地其利用无所不达故四圭以祀天旅上帝地之道则能地而已不能如天之无不周故两圭以祀地旅四望四圭尺有二寸以象天数之全也两圭五寸则以象土数之生也琮祀地之玉故诸侯享天子用璧享后用琮瑑琮八寸则诸侯享于所聘君之夫人故亦用之必瑑之则以别于礼神之王八寸则取其隂数之盛也】
　　案十有二寸枣防十有二列诸侯纯九大夫纯五夫人以劳诸侯璋邸射素功以祀山川以致稍饩【劳力报反案谓玉饰案人所按而安者也以玉饰案则取其以德而安之意夫人佐后以致内治王于賔客致酒后致饮而夫人亦致饮王于賔客有膳与飨食之礼而夫人亦致飨食与膳故玉劳賔客而夫人亦劳诸侯隂阳相成之义也案之所陈则有枣与枣有早意所以取其敬栗有坚实之义所以取其信夫侮慢诸侯而无信义诗人以为刺则诸侯之来不能接以敬信之诚虽备物以致其劳岂能安之哉则夫人之劳诸侯以玉案枣防凡以寓其意而已诸侯纯九大夫纯五则十有二列者用以劳二王之后也璋邸射则典瑞所谓以祀山川以造赠賔客也国主山川賔客与山川同德故所用同物也素功言无瑑饰也以致稍饩则典瑞所谓以造赠賔客也造赠言造馆以赠稍饩则指其物言之以山川通气而致稍饩亦所以通好于賔客也】
　　楖人【阙】
　　雕人【阙】
　　磬氏为磬倨句一矩有半其博为一股为二鼓为三参分其股博去一以为鼓博参分其鼓博以其一为之厚已上则摩其旁已下则摩其耑【倨音据句音钩去起吕反上时掌反耑音端又音穿】
　　【诗曰依我磬声葢乐器之中磬声为最清众乐依之以为凖也乐记曰石声磬磬以立辨惟其声之清故动出而能辨也磬者乐之细也细则大声为贵故欲其将将焉夫乐大者从细细者从大故石尚用角焉鋭喙而决吻数目而顅脰小体而鶱腹无力而轻其声清而逺闻以之为虡则击之而由其虡鸣矣先王用磬其详如此以其音于乐声中最为难谐故夔称舜功德之效其言击石拊石则有至于再也然则为磬者其可苟乎此磬氏之职所以立也先王之为磬其制取象乎天其形曲折则以象天体之下覆其声清扬则以象天气之上腾声出乎形者也故凡为磬必先度一矩为句一矩为股而求其而以一矩有半触其则磬之倨句也磬之制有大小亦假矩以定其倨句非用其度尔其博为一博谓股广也股为二鼔为三者股谓磬之上大而接乎上者也鼔谓磬之下小而所当击者也且以其博为一而广四寸半言之股为二则其长九寸矣鼔为三则又加三分之一则其长一尺三寸半矣三分其股博去一以为鼓博则鼔广三寸矣三分其鼓博以其一为之厚则其厚一寸矣已上谓其声太清也则摩其旁使簿而广则其声浊也已下谓其声太浊也则摩其耑使矩而厚则其声凊也先王之制磬有股有鼓有博有厚或摩其旁而使其声浊或摩其耑而使其声清用之以作乐众声孰不依之以为和乎然则八音克谐无相夺伦其来固有自矣】
　　矢人为矢鍭矢参分茀矢参分一在前二在后兵矢田矢五分二在前三在后杀矢七分三在前四在后参分其长而閷其一五分其长而羽其一以其笴厚为之羽深水之以辨其隂阳夹其隂阳以设其比夹其比以设其羽参分其羽以设其刃则虽有疾风亦弗之能惮矣刃长寸围寸铤十之重三垸【茀注作杀杀注作茀閷色界反笴注读为稾夹古洽反比毗志反】
　　【夏官有槀人司弓矢而冬官又有矢人者葢槀人则掌受财赍弓矢之干所以给矢人之用者也司弓矢则掌弓矢之法所以藏矢人之成者也鍭矢杀矢司弓矢所谓用诸近射田猎者是也兵矢田矢谓枉矢絜矢也司弓矢所谓利大射用诸守城车战是也茀矢司弓矢所谓用诸弋射是也鍭矢杀矢三分一在前二在后者箭槀中铁茎也矢长三尺而铁茎长一尺三分其铁而以一分居前则一尺之铤槀前得三寸三分寸之一槀后得六寸三分之二则前铁为重也此所以中之则死而谓之杀矢鍭矢也兵矢田矢五分二在前三在后则其铁差小也茀矢七分三在前四在后则铁又差小也三分其长而杀其一矢槀长三尺杀其前一尺令趣镞也五分其长而羽其一则羽居六寸也以其笴厚为之羽深则量其力之所受也水之以辨其隂阳者隂重浊阳轻清浮之于水以别其轻重也夹其隂阳以设其比者比谓箭括抵处是也夹之使轻重均也夹其比以设其羽者谓夹其括使轻重均然后可设羽也三分其羽以设其刃居羽三分之一其长二寸矣矢之制如此则可谓尽善而用之以射则其行也疾而风不能惊矣故曰虽有疾风亦弗之能惮矣刃长寸围寸铤十之重三垸其文已见于冶氏此葢杀矢之刃铤如此宜从冶氏三垸为正】
　　前弱则俛后弱则翔中弱则纡中强则扬羽丰则迟羽杀则趮是故夹而摇之以眂其丰杀之节也桡之以眂其鸿杀之称也凡相笴欲生而抟同抟欲重同重节欲疏同疏欲防【趮音躁桡乃孝反称尺证反相息亮反抟徒丸反】
　　【矢之干其强弱欲适中矢之羽其丰杀欲适节前弱则矢行而低后弱则矢行而旋中弱则矢行而曲中强则矢行而起此强弱之失中者也羽丰则太多太多则矢重而其行失于后羽杀则太少太少则矢轻而其行过于急此丰杀之失节者也欲眂其丰杀之节宜以指夹矢而摇之以酌其轻重则丰杀之节可知矣欲眂其鸿杀之称宜以指桡其干而曲之以审其强弱则鸿杀之称可知矣凡相笴者葢为矢者虽出于工之巧而材苟不美虽工亦不能易其质而为良所谓妢胡之笴者亦以其材美故也然则欲其笴之良者孰若眂而审其材之美者乎彼为鐻者必观其天性形躯之至而后施工则为矢者胡独不然哉欲生而抟者视其材之圜也同抟欲重者视其材之实也同重节欲疏者以节密则其轻重不等也同疏欲防者以防则缜栗而坚故也】
　　陶人为甗实二鬴厚半寸唇寸盆实二鬴厚半寸唇寸甑实二鬴厚半寸唇寸七穿鬲实五觳厚半寸唇寸庾实二觳厚半寸唇寸【甗鱼辇反鬲音歴觳音斛】
　　【夫泥之在钧惟甄者之所为陶人甄土以为器依阜为之包缶焉故其字从阜从包从缶上古之时世质民淳所用者瓦器而已后世虽易之以金木而其文大备于周圣人不忘其本而瓦器之用未尝废焉此陶人所以为甗为盆为甑为鬲为庾皆烧土为之也甗甑用之以蒸者也盆用之以盛者也庾用之以量者也鬲用之以烹者也甗先儒谓无底甑鬲献其气甗能受焉甑有底而为七穿所以达气也百升而为鬴十六升曰庾盆二鬴则分物而盛之者也庾实十六斗则少数也须臾而廪之矣鬲用以烹煮所以通水火之气也甑则加于上焉甑以通火气而熟物故其底为七穿七者火之成数也】
　　旊人为簋实一觳崇尺厚半寸唇寸豆实三而成觳崇尺凡陶旊之事髺垦薜暴不入市器中豆中县崇四尺方四寸【髺音刮垦苦狠反薜卜革反暴音剥中丁仲反市专反县音悬】
　　【旊人为瓦瓦成有方者也故其字从方从瓦簋以盛黍稷簠以盛稻粱嘉膳也故用簠则簋从之用簋则簠不从也掌客诸侯之礼用簠有差唯簋皆十有二则簋之为器固可以通上下用之旊人言为簋而不为簠以簋为常用之器故也豆实一斗豆实三而成觳则觳实三斗矣诗曰于豆于豋葢有木豆有瓦豆瓦豆谓之豋者木有升性土所执下陶以为豆乃有登理人执之而登故也凡陶旊之事谓陶人旊人所作之器也夫陶旊之事柔则坯刚则劓贵于和而已髺垦薜暴皆刚柔失节而不和者也髺谓器之缩垦谓器之伤薛言其破裂暴言其坟起王制曰用器不中度不粥于市髺垦薜暴所谓不中度者也故不入市器中谓为之度以拟度端其器也豆中县谓为之绳以正豆柄也崇四尺则以正其髙使不过此也方四寸则以正其厚使不过此也】
　　梓人为笋虡天下之大兽五脂者膏者臝者羽者鳞者宗庙之事脂者膏者以为牲臝者羽者鳞者以为笋虡外骨内骨郤行仄行连行纡行以脰鸣者以注鸣者以旁鸣者以翼鸣者以股鸣者以胷鸣者谓之小虫之属以为雕琢厚唇弇口出目短耳大胷燿后大体短脰若是者谓之臝属恒有力而不能走其声大而宏有力而不能走则于任重宜大声而宏则于钟宜若是者以为钟虡是故击其所县而由其虡鸣鋭喙决吻数目顅脰小体骞腹若是者谓之羽属恒无力而轻其声清阳而逺闻无力而轻则于任轻宜其声清阳而逺闻于磬宜若是者以为磬虡故击其所县而由其虡鸣小首而长抟身而鸿若是者谓之鳞属以为笋【笋息允反臝力果反郤羌畧反仄音侧纡乙俱反脰音豆注音呪燿注读为哨县悬同由犹同数音促顅音悭闻去声】
　　【梓材之美可以为礼乐之器故工能治材以为器者谓之梓人笋虡所以县乐器横曰笋植曰虡包之日为笋出之日为竹笋如竹笋之形言乐出于是而有节也乐之本常一而其器异以器异故虡异其本在心可以常乐其末在器则合止有时而不可过过实生患也先王以笋虡其寓意可谓微矣诗曰虡业惟枞葢虡植而笋横其中其上设焉则谓之业以象业成于上而乐作于下也天下之大兽五脂膏鳞羽毛是也杂肉而生谓之脂生于肉中谓之膏二者其味美而可以致其实而用之宗庙以为牲也臝先儒谓虎豹之属虎豹浅毛谓之臝物误矣羽鸟属鳞龙属二者或取其形声或取其勇力而可以致其文故用之宗庙以为笋虡也外骨谓属内骨谓鼈属郤行谓蚓属仄行谓蟹属连行谓鱼属纡行谓虵属脰鸣谓鼃黾属注鸣谓蜻属旁鸣谓蜩蜺属翼鸣谓发皇属股鸣谓斯螽属胷鸣谓荣原属先王之德足以作动物虽庶物之微皆取之以为雕琢之文则乐之所作非特有以感格其大者而已虽其微者乐和无不均被之矣雕琢刻制之以为文工之至细者也故小虫之属以为雕琢钟乐器之重者而其声大臝物其声大而宏有力而宜任重故以为钟虡磬乐器之轻者而其声清扬而逺闻无力而宜任轻故以为磬虡笋之形欲圜故鳞属小首而长抟身而鸿乃以为笋自古之为乐器者笙管之属其音象马鼓镛之属其声象兽非特其声也其形制亦然又况笋虡所以县钟磬者哉既象其声又象其形则击其钟磬而顾其形焉孰不谓由其虡之鸣乎昔夔之言乐始曰鸟兽跄跄以言万物之治也终曰鳯皇来仪以言治之大成也虽曰和乐之所感如此岂非乐器之所象者然哉】
　　凡攫閷援簭之类必深其爪出其目作其鳞之而深其爪出其目作其鳞之而则于眂必拨尔而怒苟拨尔而怒则于任重宜且其匪色必似鸣矣爪不深目不出鳞之而不作则必穨尔如委矣苟穨尔如委则加任焉则必如将废措其匪色必似不鸣矣【攫俱博反簭音筮拨必末反穨徒回反措七故反】
　　【凡攫閷援簭之类谓笋虡所象之兽也攫言其体之动触閷言其爪之纤利援言有所攀取簭言有所齧食必深其爪则其爪长而曲必出其目则其目露而瞪必作其鳞之而其势起而直如此则其于视也若拨动其体而怒焉虽任大钟其力之勇致足以胜之而不为重且其匪然之文着干采色之间击其钟而似由其兽之鸣矣苟其爪不深目不出鳞之而不作则其体穨下而如委伏于地加之以任则若柔弱而不胜其重虽有匪然之采色又岂能似由其虡之鸣哉然则为笋虡者有赖乎工之巧矣先王所以立梓人之职者殆谓是欤】
　　梓人为饮器勺一升爵一升觚三升献以爵而酬以觚一献而三酬则一豆矣食一豆肉饮一豆酒中人之食也凡试梓饮器乡衡而实不尽梓师罪之【勺上约反觚注作觯之豉反豆注作斗乡许亮反】
　　【梓人为笋虡为乐器也为饮器为礼器也礼器在饮者所容有多寡其制名亦异勺言度其所受而取之者小也爵言资于尊而所入者小矣觚言交物无节而其穷为孤也饮酒之礼主有献賔有酢而主又酬之酬所以致主人之厚意也献以爵则一升矣酬以觚则三升矣一献而三酬则凡十升矣故为一豆为礼而至于酬礼极而不可以有加则不可以无节故用觚焉亦所以为酒戒也肉隂也以养精酒阳也以养气精所以保神气所以充体精气之养不可失则酒肉其可废乎然先王亦欲其饮食有节而不可过故以中人为则而已故曰食一豆肉饮一豆酒中人之食也凡试梓者试以为器之效也饮器乡衡而实不尽者谓衡平以平爵乡口而酒或不尽则梓人为器之不善也故其长得以罪之梓师梓人之长也】
　　梓人为侯广与崇方参分其广而鹄居一焉上两个与其身三下两个半之上纲与下纲出舌寻縜寸焉【个注读为干縜于贫反】
　　【射侯内受矢外仄人诸侯矢人为王受难如此故与射侯同字梓人为礼乐之器而为侯者以射则藩饰之礼乐故也广与崇方谓侯中也且天子射礼以九为节侯道九十弓弓取三寸以为侯中则侯中凡丈八尺髙广等矣自诸侯而下名以爵命为之等数焉三分其广而鹄居一者鹄栖侯中以为的者也鹄之为物逺举而难中射以及逺中难为善中则告胜焉故的谓之鹄也鹄以皮为之各如其侯之广狭故居侯中三分之一天子之侯中广丈八尺则鹄凡六尺矣上两个与其身三下两个半之者个先儒读为干乡射礼曰倍中以为躬倍躬以为左右舌下舌半上舌所谓舌则两个是也侯身居中两个在左右以两个合身故为三夫侯中丈八尺身倍之则凡三丈六尺左右舌倍身则上两个凡七丈二尺侯之制上广而下狭身居一分上两个倍之下两个半之则凡五丈四尺矣其制则身夹中个夹身在上下各一幅则此侯用布凡三十六丈也上纲与下纲出舌寻縜寸焉者纲所以系侯于植縜又为纽以持纲以系侯则纲举而纪随故谓之纲以持纲则为縜而员之故谓之縜上纲与下纲皆出舌八尺象人张手之义縜寸则象人伸指之义葢人张臂则知寻伸指则知寸是皆近取诸身故也非特是也至于侯之制上广而下狭则亦取象于手足焉以张臂则八尺张足则六尺故也】
　　张皮侯而栖鹄则春以功张五采之侯则逺国属张兽侯则王以息燕【栖音西】
　　【射之制有三有大射有賔射有燕射皮侯则饰以皮而用之以大射即司裘所谓王大射则共虎侯熊侯豹侯诸侯则共熊侯豹侯卿大夫则共麋侯皆设其鹄是也五采侯则绘以采而用之以賔射即射人所谓王以六耦射三侯三获三容乐以驺虞九节五正五正则以五采饰正是也兽侯则象以兽而用之以燕射即乡射礼谓天子熊侯白质诸侯麋侯赤质大夫布侯画以虎豹士布侯画以鹿豕是也方其大射张皮侯而择士助祭取其有中的之功然后得与祭诸侯以春入贡秋献功其贡士必居万物之前则贡士正以春之时射中多者得与祭则其君为有庆而益以地射中寡者则不得与于祭则其君为有罚而削其地此大射之侯因诸侯春至射夫既同献尔发功亦谓此也五采之侯则以賔射之礼待诸侯之朝觐五采则所以象文德也葢逺人不服则修文德以来之故五采之侯张于賔侯则言以逺国属也兽侯张于燕射故画为熊麋虎豹鹿豕之象以言能为民除害既去然后可以休息而安燕故张兽侯则王以息燕也于皮侯称鹄则五采之侯中采而已五采之侯中采则兽侯之中画熊麋虎豹鹿豕而已然皮者被文以相质其质以义为主士之事如此故大射用之以择士五采以文饰而其文以礼为主故设采侯则用之以懐逺兽侯以除害而安人而其安人以恩为主故设兽侯则用之于无事而息燕三侯之制既异则其名不得同凡以称之其实而已春以功者大射之侯因诸侯春贡士择士之有功者而用之所以谓之春以功也诗曰大侯既抗弓矢斯张云云】
　　祭侯之礼以酒脯醢其辞曰惟若寜侯毋或若女不宁侯不属于王所故抗而射女强饮强食诒女曽孙诸侯百福【女音汝射音石强上声】
　　【侯而祭之者神无乎不在而君子无往不用其至也然祭用其至则以诚为主以少为贵而不贵多品故以酒脯醢而已夫侯受内扞外有诸侯之象故天子之大射张虎熊豹之三侯则象其威德之足以服诸侯也賔射张五采侯则象其文德之足以懐诸侯也燕射张兽侯则象其无事而其恩足以安诸侯也故祭侯之辞曰惟若寜侯而已使之为诸侯者也乃若不安其为诸侯不属于王所则必抗而射女司马以九伐之法正邦国冯弱犯寡则之贼贤害民则伐之暴内陵外则坛之负固不服则侵之所谓不寜侯不属于王所故抗而射女也夫外诸侯嗣则继世以象贤若安其为诸侯则与国咸休永世无穷其福之诒子孙者可胜计哉故曰诒女曾孙诸侯百福】


　　周礼详解卷三十八
　　钦定四库全书
　　周礼详解卷三十九
　　宋　王昭禹　撰
　　庐人为庐器戈柲六尺有六寸殳长寻有四尺车防常酋矛常有四尺夷矛三寻凡兵无过三其身过三其身弗能用也而无已又以害人故攻国之兵欲短守国之兵欲长攻国之人众行地逺食饮饥且涉山林之阻是故兵欲短守国之人寡食饮饱行地不逺且不涉山林之阻是故兵欲长【庐力呉反下同柲兵媚反殳慵朱切酋在由反】
　　【庐者总合之辞也水始一勺总合而为川土始一块总合而为田虚总合众实而受之也皿总合众有而盛之者也若虚之无穷若皿之有量若田之止若川之逝其为总合一也故从虚从川从皿从土工为兵器之柄而曰庐人者以兵器必有柄然后可以总合而为用故也凡伍用兵逺则弓矢者射之近则矛者句之然后令殳者击之戈防者刺之其总合而用之可见矣戈矛防之柄谓之柲者葢操执之以为用则谓之柄左右戾而为取小则谓之柲柲言其事而且有慎意故音毖八尺曰寻倍寻曰常利兵莫短于戈莫长于车防故戈柲六尺有六寸车防常常则丈有六尺矣矛所以句则宜长于防然后有及故酋矛常有四尺则其长二丈矣夷矛三寻则其长二丈四尺矣殳持以击者也则长短宜适中焉故长寻有四尺酋言就也以夷矛三寻于长为极酋矛之长则近而就之矣故曰酋矛夷言伤也以夷矛极长句则有及而伤物为易故曰夷矛凡兵无过三其身过三其身弗能用也而无已又以害人者葢人长八尺故夷矛三其身以伤人此矛之极长者所以其制止于三寻而已凡兵有用之以攻者有用之以守者攻国之人涉山林之阻行地逺而食饮饥则长兵为不便故兵欲短守国之人不涉山林之阻行地近而食饮饱则短兵为不利故兵欲长由此观之制兵用兵亦不必拘于定制宜称事而已】
　　凡兵句兵欲无弹刺兵欲无蜎是故句兵椑刺兵抟兵同强举围欲细细则校刺兵同强举围欲重重欲傅人傅人则密是故侵之【句音钩弹徒旦反蜎于全反椑音鼙刺七赐反抟音团校音绞句兵矛属刺兵戈防属矛以句则引之而使来故其柲欲无弹弹谓如发丸失于太圜也戈防以刺则中之而使深故其柲欲无蜎蜎谓如蜎虫体弱而挠也惟欲无弹故句兵椑椑谓隋圜也惟欲无蜎故刺兵谓圜也兵谓殳与矛殳以撃矛亦撃而句之故同谓之兵同强谓上下等也举谓手所操其柲圜细则有力而其用疾故曰举围欲细细则校刺兵同强谓戈防之柲亦上下等也于手所操之处则欲重重则増之使丰以之刺人则傅着而易入故曰举围欲重重欲傅人傅人则密是故侵之】
　　凡为殳五分其长以其一为之被而围之参分其围去一以为晋围五分其晋围去一以为首围凡为酋矛参分其长二在前一在后而围之五分其围去一以为晋围参分其晋围去一以为刺围凡试庐事置而摇之以眡其蜎也灸诸墙以眡其桡之均也横而摇之以眂其劲也六建既备车不反覆谓之国工【灸音救覆芳服反】
　　【被谓殳把中也殳长寻有四尺五分其长以其一为之被而围之则其围二尺四寸矣晋谓殳下插车处也三分其被围去一以为晋围则晋围凡一尺六寸矣首谓殳上也五分其晋围去一以为首围则首围凡一尺二寸五分寸之二也酋矛长有四尺三分其长二在前一在后而围之则手所操执其围欲细也晋围亦矛防下鐏也刺围谓矛刃首也凡试庐事置而摇之以眂其蜎谓植之地而摇以手以审其体弱而桡也灸诸墙以眂其桡之均谓挂两墙之间以审其本末之匀也横而摇之以眂其劲谓横执而摇之以审其村之坚强也六建所谓车有六等之数是也五兵与人既备建而车不反覆则五兵轻重趣于匀故也非国工之巧何以及此】
　　匠人建国水地以县置以县眂以景为规识日出之景与日入之景昼参诸日中之景夜考之极星以正朝夕
　　【已斤为匠以工欲善其事必先利其器也先王建国必辨方正位然后可以体国经野以为民极匠人置槷眂景以正地中必天地之所合四时之所交风雨之所防隂阳之所和于是乎建王国也然其置臬必光水地以县使所植之臬必平而直然后可以正日景也水莫动则平可用之而望髙下之势绳垂之而坠可用之而正曲直之形葢于四角立植县以绳而取其直又以水而取其平然后于所平之地置臬尔雅曰在墙者谓之杙在地者谓之臬所谓槷则臬也于所平地之中央立八尺之表以县正之以眂日景将以正四方也方旦而日出夕而日入之时则又为规以刻识其景葢以规识其出入之景则东西可正东西既正则南北亦从而正矣夫两相差为互三相参为参为规以识其出入之景所谓两也于昼又从而正之以日中之景是以三相参焉故曰昼参诸日中之景以参诸日中之景为未足夜乂考之极星以北辰所居者天之中故也昼参日景所以正其朝也夜考极星所以正其夕也以日景正其朝则地之中得矣以极星正其夕则天之中得矣书曰自服于土中又曰其自时配皇天则洛邑非特地之中亦天之中矣唯其宅天地之中以中上以中道配皇天以中德绍上帝民于君取中于是乎在矣五官之首皆先之以唯王建国而终之以为民极者殆谓是也】
　　匠人营国方九里旁三门国中九经九纬经涂九轨左祖右社面朝后市市朝一夫【涂音涂】
　　【匠人言建国又言营国者诗序言衞文公始建城市而营宫室葢作而立之谓之建言其始也方九里言城中之制以典命考之上公其国家宫室皆以九为节上公百里之地其地方九里以王畿千里之广百官之所止舍四方之所凑防而城中之制乃反下同于公殆不然也葢天子备天数则城中之制宜以十有二里然后其庙足以有容焉谓方九里葢作记者之误矣旁三门则四方凡十有二门十有二门所以备天数也门既十有二门则国中之涂安得独九而经纬之制止于九轨哉涂所以通四方之往来既曰十二门则其涂之数十有二亦可知矣纵为经横为纬九经九纬言道路纵横之皆九也轨辙广也乗车六尺六寸旁加七寸凡八尺言九轨则积七十二尺矣左人道之所向右地道之所尊言祖则宗可知言社则稷可知朝者义之所在市者利之所在于朝言面则知市在所背于市言后则知朝在所先朝者官吏之所防市者商旅之所聚必一夫百亩之地然后足以容之故市朝一夫不言地数而言夫者葢夫以智帅人者也义利之所在皆宜有以帅之义而无以帅之则君子有犯义者矣利而无以帅之则小人有犯刑者矣谓之一夫义在是已】
　　夏后氏世室堂脩二七广四脩一五室三四步四三尺九阶四旁两夹窻白盛门堂三之二室三之一【夹古洽反窻初江反盛音成】
　　【明堂之中有世室有重屋夏曰世室商曰重屋周曰明堂各举其一而言之也以月令考之天子春居青阳夏居明堂秋居总章冬居堂至中央则居大庙大室然则世室则大庙大室也记曰鲁公之庙文世室也武公之庙武世室也则世室为宗庙可知矣以夏后氏承尧舜之后始继世而有天下此宗庙所以谓之世室也君子将营宫室宗庙为先故夏后氏以世室为始以事神为尚也孔子言禹菲饮食而致孝乎鬼神恶衣服而致美乎黻冕则夏后氏以事神尚可知矣堂脩二七广四脩一者脩言南北之深也夏后氏度以步令堂脩十四步其广益以四分脩之一则堂广十七步半矣五室三四步四三尺者堂上为五室所以象五行也三四步以言室之深也四三尺以言室之广也葢木室于东北火室于东南金室于西南水室于西北其深皆二步其广益之以三尺土室于中央深四步其广益之以四尺也九阶者世室以南面为正南面三阶而余三各二阶也四旁两夹窓者助戸以为明者窓也每室四戸毎戸夹以两窓则凡八窓也白盛者以蜃灰垩其墙壁所以致饰而成之也门堂门侧之堂尔雅门侧之堂谓之塾是也门堂之制居正堂三分之二室则居正堂三分之一皆小也夫其居有堂其处有室升降有阶出入有门虑其不彻也夹窓以为明虑其不洁也白盛以为饰夏后氏如此则商周之制亦然矣】
　　殷人重屋堂脩七寻堂崇三尺四阿重屋【重直龙反】
　　【重屋谓王居正堂之路寝所以自居以安身也王之制始于夏而为未备故以事神者为尚而于自居以安身者为畧焉故言世室而已至商则其制为稍备非特见于神也所以自居以安身亦备其制焉故于商人言重屋葢夏后氏始以人道而王商人又以人道继而重之此路寝所以谓之重屋也经言商人尚梓梓人为礼乐之器惟以重屋为尚则藩饰于礼乐之器不可废也昔卫文公之营宫室尚植梓漆以为用则商人尚重屋其尚梓固其宜矣堂上度以寻以八尺为度也堂脩七寻则言其深也堂崇三尺则言其髙也四阿即四霤重屋复笮也商人之制如此则夏周亦然】
　　周人明堂度九尺之筵东西九筵南北七筵堂崇一筵五室凡室二筵
　　【明堂者王者明政教以接人之堂也故月令于夏则言天子居明堂以夏万物相见之时而王者向明而治俯已接人者于是乎在王之制始于夏备于商而大备于周孔子曰周监于二代郁郁乎文哉则法度之文至周为大备而其盛不可复加焉故其布政教之堂谓之明堂然则世室以事神为尚则不若重屋以安身而其制为备重屋以安身为尚则不若明堂以接人而其文为盛经言周人尚舆亦以法度之文大备于此故也记曰虞夏之文不胜其质商周之质不胜其文夏后氏世室商人曰重屋周人曰明堂其文质之辨欤周度以筵而筵长九尺东西九筵则明堂其广凡八丈一尺矣南北七筵则其深凡六丈三尺矣堂崇一筵则其髙凡九尺矣夏商周或举世室或举重屋或举明堂葢其所尚不同故也然其堂之制虽或脩广髙下之异数而其大槩则未始有殊故夏言世室非无重屋明堂也商言重屋非无世室明堂也举其一互相明而已矣】
　　室中度以几堂上度以筵宫中度以寻野度以步涂度以轨庙门容大扃七个闱门容小扃参个路门不容乗车之五个应门二彻参个【扃古荧反个古贺反闱音韦彻辙通】
　　【度所以度长短者也有物斯有数有数斯有度几筵寻步轨五者其数虽殊而用之以度长短其度则一而已然度之所用亦各因物之所宜而非苟为异也隠几而坐者宜于室故室中度以几肆筵为礼者宜于堂故堂上度以筵所围不一而伸屈于此者宫也伸臂而度之为宜故宫中度以寻在郊坰外而起亩于步者野也以步而度之为宜故野度以步涂有左有右而车从中央以行故涂度以轨寻也步也取诸身而度之者也几也筵也轨也取诸物而度之者也夫大扃牛鼎之扃其长三尺庙门容大扃七个则其广凡二丈一尺小扃膷鼎之扃则长二尺闱者庙中旁出之门其广六尺故闱门容小扃三个大扃小扃皆庙中所用故用之以为庙门闱门广狭之数也道之大谓之路路门大寝之门也天子入而安身之地静而复于道也故谓之路门乗车广六尺六寸五个则凡三丈三尺矣言不容五个则是两门乃容之也此门之制其广一丈六尺五寸也出而接物谓之应应门朝门也朝者接人之地天子出而应天下之务也故朝门谓之应门一彻之内其广八尺二彻三个是则应门其广凡二丈四尺也夫长短之度广狭之量各因物宜而为之数凡以便人而已故引而伸之虽十百千万可以其数推而知之矣又奚至若胶柱鼓瑟之不能变哉先王之法神而化之使民宜之于是乎在】
　　内有九室九嫔居之外有九室九卿朝焉九分其国以为九分九卿治之
　　【内有九室谓路门之内也外有九室谓路门之外也后理隂教而听内政于宫故有三夫人九嫔二十七世妇八十一女御所以佐内治者也天子理阳教而听外治于朝故有三公九卿二十七大夫八十一元士所以佐外治者也九嫔上賛夫人以佐后而下则帅世妇以及女御故曰内有九室九嫔居之九卿上賛三公以佐天子而下则帅大夫以及元士故曰外有九室九卿朝焉九分其国以为九分九卿治之者三孤佐王公坐而论道六卿士大夫作而行之三孤六卿合而为九卿六卿之治合而为一成周所以致太平者职此之由乎书曰三孤贰公化寅亮天地又曰六卿分职以倡九牧阜成兆民葢分而言之则曰三孤六卿合而言之则同谓之九卿而已孤而谓之卿者以典命放之王之三公八命其卿六命而未尝言孤则孤葢与卿同于六命矣夫由天道而大同于物者公也孤之德特立而无朋则未能大同于物有向于公而已卿之德羣而不党则有类于孤而已孤卿之德其相去既不逺则孤之列职其序虽处于卿之上其同于六命宜矣故外朝之法则孤卿之位同于九棘司士辨等则孤卿之仪同于时揖孤与卿其名虽异而其实则类合而同谓之卿奚不可哉】
　　王宫门阿之制五雉宫隅之制七雉城隅之制九雉经涂九轨环涂七轨野涂五轨门阿之制以为都城之制宫隅之制以为诸侯之城制环涂以为诸侯经涂野涂以为都经涂
　　【五堵为雉其长三丈髙一丈雉之为物其飞若矢一往而堕有分守而不相犯者也雉有分域故取名焉使之各有分而不相犯故也阿栋也隅角也门阿之制五雉则三丈之长者五城隅髙于宫隅宫隅髙于门阿则外内髙下之制异也辙广曰轨其广八尺国中曰经涂绕城曰环涂郊外曰野涂经涂所由者众故九轨环涂所由者少故七轨野涂所由者又少故五轨此内外广狭之制异也都城王子弟公卿所封其城如门阿之制则无过五雉比诸侯之礼为杀也宫隅之制以为诸侯之城制则无过于七雉比天子之礼为杀也环涂以为诸侯经涂则邦国之经涂以七轨为度野涂以为都经涂则王子弟公卿之经涂以五轨为度凡以使天下共由之而无异道故谓之轨以天下有道则书同文而车同轨也夫降杀以两礼之节也故诸侯之制下于天子都城之制下于诸侯然诸侯之有功德者乃所以入为卿士而其礼反下于诸侯何也葢君譬则日也臣譬则月也月近日则明阙逺日则光盈臣近君则威杀逺君则势伸都于王宫为迩安得不屈礼以下于诸侯乎观其采地下谓之国而谓之都其君不谓之监而谓之长其命也以耦不可以竒其治也以则不以典其传也以禄不以嗣则其城涂之制亦可知矣】
　　匠人为沟洫耜广五寸二耜为耦一耦之伐广尺深尺谓之田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍专达于川各载其名【古犬反】
　　【天地之气不能常和隂阳之运不能无舛则水旱之变不能保其不至也所可保者人事之素备有以胜之而已先王以是辟田亩治沟洫也耜耕器也其首有金其甬有耒以木防金而耒为之用故其字从耒从防其广五寸以二耜耦而耕则共一尺矣故耜广五寸二耜为耦一耦之伐广尺深尺谓之垄中也伐则所发上之髙土也田则一夫之所佃百亩方百步也田首倍之广深皆二尺而谓之遂遂夫间小沟也九夫为井井间广四尺深四尺谓之沟者先儒谓此为畿内采地之制与夫遂人治野之法不同葢惑于遂人十夫有沟之説也不知周虽通用贡赋之法而井田之制实公行天下乡遂与都鄙其沟洫又安得异制哉葢遂人言十夫有沟以横度之也此言九夫为井井间有浍以方度之也以横度之则十夫之地相连属而同以一沟以方度之则一里之地所容者九夫故九夫为井井间广四尺深四尺谓之沟则方里之内凡二沟矣百夫有洫则百夫之地相连属而同以一洫方十里则百夫也百夫之地为成成间广八尺深八尺谓之洫则十里之地为洫者有九矣千夫有浍则千夫之地其旁同以一浍方百里则千夫也千夫之地为同其间广二寻深二仞谓之浍则百里之地为浍者有九矣万夫有川则方千里矣浍则专达于川而各载其名又以别其水之所从出也以此观之则遂人与匠人沟洫之制其实则一而已】
　　凡天下之地埶两山之间必有川焉大川之上必有涂焉凡沟逆地防谓之不行水属不理孙谓之不行梢沟三十里而广倍凡行奠水磬折以参伍欲为渊则句于矩【属读为注孙音逊梢音萧奠音亭又音定句音钩】
　　【上文言专达干川各载其名即遂人所谓万夫有川葢治野之法也此言两山之间必有川则因天下之地势自然而非人为之川也葢有山斯有川有川斯有涂川积两山之水而为之故曰两山之间必有川焉涂通往来而依川为之故曰大川之上必有涂焉然此所谓川涂虽非遂人治野之法彼有出于地势者固非人力所得而易世先王亦因之而已凡沟逆地阞谓不依脉也水属不理孙谓地理之不顺也不依地脉不顺地理非因水性导而下之也此水所以皆不行然谓之凡沟则非必广深四尺在田间者葢人所造以引水皆是故言凡以该之梢沟谓不垦地之沟也水所漱齧而成沟亦出于地势之自然而已故积三十里而其广倍之然后水势流行而无所壅焉以其上而寖小下而寖大如木梢肖其身而小故谓之梢沟也奠水谓水有所蓄而停于此也将欲行之不磬折以三五则水无所蓄而其流或壅矣葢水湍激则疾磬折则徐其为磬折或三或五直行曲行则水势湍激其流疾而不壅也欲为渊则句于矩者水之性流之斯为川止之斯为渊欲其积而为渊则必句曲其矩方之势则水流回缓斯积为渊矣】
　　凡沟必因水埶防必因地埶善沟者水漱之善防者水淫之凡为防广与崇方其閷参分去一大防外閷凡沟防必一日先深之以为式里为式然后可以傅众力凡任索约大汲其版谓之无任葺屋参分瓦屋四分囷窌仓城逆墙六分堂涂十有二分窦其崇三尺墙厚三尺崇三之【漱色救反里注读为已囷邱贫反窌古孝反】
　　【沟所以导水不因水埶则其流易壅防所以止水不因地埶则其土易壊故为沟者必因水埶之曲直则其流斯无壅矣为防者必因地埶之髙下则其土斯无壊矣葢因其埶而顺之则易为力违其埶而逆之则难为功其理固然也善为沟者水必漱齧之而无所壅以其因水埶故也善为防者水必淫液之而无所壊以其因地势故也凡为防广与崇方者言其径与髙等也其閷三分去一者谓簿其上以三分减其一也大防外閷者于三分去一之外又薄其上而厚其下也大抵防之基贵乎厚基厚则其埶固水虽湿之而不壊矣凡沟防必一日先之以为式者沟也防也必先以人数程一日所作之功以为一定之式也里为式然后可以傅众力者但从一里以为式则众力可以传着而用之也葢以寡可以加多以小可以交大故也凡任索约大汲其版谓之无任者索约谓筑防与墙以绳约其板也缩以绳而大引之则其板必桡故谓之无任也诗曰其绳则直缩板以载葢以绳缩板载土以筑其绳则直而能审曲面埶又岂至于大级其板哉葺屋三分瓦屋四分用茅草以覆屋谓之葺用陶器以覆屋谓之瓦葺屋宜峻于瓦屋以防雨雪则葺屋不及瓦屋之坚密故也三分者谓三分之中取其一分之峻若丈有二尺而三分之则取四尺以为峻也四分者谓于四分之中取其一分之峻若丈有二尺而四分之则取三尺以为峻也囷窌仓城逆墙六分者囷窌仓皆所以积谷圜者曰囷方者曰仓穿地曰窌城则在郭内以为扞蔽者也郑氏谓逆犹却也筑此四者六分其髙却一分以为閷也堂涂十有二分者尔雅曰堂涂谓之陈谓阶前也于十有二分之中取一分以为峻也窦其崇三尺者宫中水道谓之窦必崇三尺所以防壅也墙厚三尺崇三之者谓墙基广三尺则髙九尺葢不髙九尺则不足以为防蔽不厚三尺则不足以为完久其他皆以是为率也】
　　车人之事半矩谓之宣一宣有半谓之欘一欘有半谓之柯一柯有半谓之磬折【欘张玉反柯古阿反】
　　【凡物有形斯有名有度斯有数车人之为器岂离乎名与数哉以名命其形以数定其度而制作之法立矣宣也欘也柯也磬折也此其所命之名也半矩也一宣有半也一欘有半也一柯有半也此其所定之数也半矩谓之宣一柯有半谓之磬折此取诸身以为法者也一宣有半谓之欘一欘有半谓之柯此取诸物以为法者也近取诸身逺取诸物长短之制一皆有法以是而度物用之为器又安有不中矩者哉半矩谓之宣者先儒谓头髪皓落曰宣以人长八尺而大节三头也腹也胫也以三通率之则矩长二尺六寸三分寸之二半矩尺三寸三分寸之一人首之长也一宣有半谓之欘者欘谓斵木柄其长二尺尔雅曰句欘谓之定是也一欘有半谓之柯者柯谓斧柯其长三尺诗曰伐柯伐柯其则不逺是也一柯有半谓之磬折者磬折谓人所立之仪葢人带已下四尺五寸磬折之则上俛玉藻曰三分带下绅居二焉绅长三尺也】
　　车人为耒庛长尺有一寸中直者三尺有三寸上句者二尺有二寸自其庛缘其外以至于首以其内六尺有六寸与步相中也坚地欲直庛柔地欲句庛直庛则利推句庛则利发倨句磬折谓之中地【耒力对反疵七赐反縁悦战反推汤雷反】
　　【车人为车而亦为耒者易曰揉木为耒葢耒之为物其体曲其用利而车之为物或揉曲木以为体或资利转以为用器殊而事类此车人所以为耒也庛谓耒下前曲接耜而施耜于其上也中直者谓庛之上句之下也上句者谓人手所执之处也庛长尺有一寸中直者三尺有三寸上句者二尺有二寸则耒之长凡六尺有六寸也自其庛縁其外谓由尺有一寸之庛循縁之至于外之中直者三尺有三寸又至于首之上句者二尺有二寸则表之长其数具是矣以其内则耒上下虽曲而内直者如有三尺三寸则耒之制其曲直具是矣其长短之数曲直之制不过乎六尺有六寸之外凡以与步相中也葢人之步以六尺为准而田器大率取法乎此也坚地其土刚故欲直庛柔地其土耎故欲句庛直庛所入者深故利推句庛所起者顺故利发然此特坚柔之地所用之庛如此耳若夫中地之耒则合于磬折而句直欲得其中故曰倨句磬折谓之中地然则车人之为耒或曲或直之中各因地之宜以致用之利此耕者所以易为力】
　　车人为车柯长三尺博三寸厚一寸有半五分其长以其一为之首毂长半柯其围一柯有半辐长一柯有半其博三寸厚三之一渠三柯者三
　　【车人为车其所斵削虽非一器而其运用大率以斧为主故斧于斤有父之道因用之以量物而先论斧柄之长短与其刃之大小也柯长三尺博三寸厚一寸有半者以斧柄言之也三分其长以其一为之首者以斧刃言之也凡察车以轮为始凡为轮以辐毂牙为备毂长半柯其围一柯有半辐长一柯有半其博三寸厚三之一言毂辐之制也渠三柯者三言牙之制也牙而谓之渠者葢渠一曲一直受众小水而牙揉木之直以为曲其埶圜而包毂辐之众材有类乎渠故谓之渠也柯长三尺渠三柯者三则三柯九尺又从而三之则渠之周围其长凡二丈有七尺矣】
　　行泽者欲短毂行山者欲长毂短毂则利长毂则安行泽者反輮行山者仄輮反輮则易仄輮则完【輮人九反仄音侧易以豉反】
　　【轮人言毂小而长则柞大而短则挚则毂长三尺有二寸而不可以过不及也然此中地之毂而已若夫行山泽则必有以适其地之宜又安可拘执而不知变哉葢行泽则多泥泥多则其行必钝故欲短毂毂短则虽有深泥亦莫之粘故利行山则多险险多则其行必危故欲长毂毂长则辐长而无摇动之患故安长毂短毂以毂言之也反輮仄輮又以牙言之也葢牙所以包毂辐而为固抱轮所赖以行地平实自乎此其輮之也亦不可不视其地之所宜矣泽地为其泥之粘其心在外而滑故反輮则其行斯为易矣山地为其沙石之磨甐欲其表里相依而坚忍故仄輮则其行斯为完矣】
　　六分其轮崇以其一为之牙围柏车毂长一柯其围二柯其辐一柯其渠二柯者三五分其轮崇以其一为之牙围大车崇三柯绠寸牝服二柯有参分柯之二羊车二柯有参分柯之一柏车二柯凡为辕三其轮崇参分其长二在前一在后以凿其钩彻广六尺鬲长六尺【绠方颖反牝步忍反】
　　【六分其轮崇以其一为之牙围则乘车兵车六尺有六寸而牙围尺有一寸矣郑氏以柏车为山车以大车为平地载任之车以羊车为善车虽无所据理亦宜矣然柏车记毂轮牙之长短径围言轮之制也大车记绠牝服之分寸言轮箄较之制也羊车二柯有三分柯之一则继大车之较言之也柏车二柯则继羊车之较言之也柏车较虽短毂辐牙则长羊车较虽长毂辐牙则小比其异也凡为辕三其轮崇者车辕虽不同宜各三其轮之崇也若乗车兵车其轮崇六尺有六寸三之则其长凡一丈九尺八寸矣三分其长二在前一在后以凿其钩者谓钩心之制也彻广六尺鬲长六尺者谓牛车之制也彻谓车广鬲谓辕端厌牛领者各六尺焉则异于四马车者矣】












　　周礼详解卷三十九
　　钦定四库全书
　　周礼详解卷四十
　　宋　王昭禹　撰
　　弓人为弓取六材必以其时六材既聚巧者和之干也者以为逺也角也者以为疾也筋也者以为深也胶也者以为和也丝也者以为固也漆也者以为受霜露也【聚以主反】
</div>
    <div class="pagination">
<a href="周礼详解_page26.html">上一页</a><span>...</span><a href="周礼详解_page22.html">22</a><a href="周礼详解_page23.html">23</a><a href="周礼详解_page24.html">24</a><a href="周礼详解_page25.html">25</a><a href="周礼详解_page26.html">26</a><span class="current-page">27</span><a href="周礼详解_page28.html">28</a><a href="周礼详解_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
