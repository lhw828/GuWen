<!DOCTYPE html>
<html>
<head>
    <meta charset="UTF-8">
    <title>仪礼集编 - 第 149 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 149 页/共 159 页</h1>
    <div class="content">　　注曰上佐食既献则出就其俎特牲记曰佐食无事则中庭北面谓此时
　　敖氏曰卒献则主人受爵以实于下篚而升复位张氏曰西上者上佐食俎在西此在其东
　　世佐案是时室中之事未毕二佐食受献讫皆当出就户外南面之位注云就其俎恐未是
　　右主人献祝佐食【张氏曰初献礼竟】
　　有司赞者取爵于篚以升授主妇赞者于房户
　　注曰男女不相因特牲馈食礼曰佐食卒角主人受角降反于篚
　　疏曰内则非祭非丧不相授器其相授则女受以篚其无篚则皆坐奠之而后取之
　　敖氏曰篚下篚也主妇亚献用下篚之爵岂此时内篚未有爵与妇人不可以取爵于庭故有司为取之户字误若授受于户当言内外西东不宜单言也下篇曰司宫取爵于篚以授妇赞者于户东此户亦当为东与
　　郝氏曰有司司祭事赞者助有司主妇賛者妇人也有司不亲使賛者与主妇賛者相授厚别也有司賛者立堂下即取堂下爵承以篚升授主妇賛者张氏曰注引特牲礼者见此亦主人受佐食爵反于篚賛者别取爵授主妇是男女不因爵而用也世佐案賛者之上复加有司者所以别于主妇賛者耳郝云賛者助有司非云于房户明其夹户而授也有司賛者北面奠爵于户外主妇賛者户内南面取之此男女授器法也户在东故下篇云于房东一也敖以户字为误亦非
　　妇赞者受以授主妇主妇洗于房中出酌入户西面拜献尸
　　注曰入户西面拜由便也不北面者辟人君夫人也拜而后献者当侠拜也昏礼曰妇洗在北堂直室东隅【张氏曰引昏礼者明此经妇洗所在亦然也】
　　疏曰案特牲主妇北面拜士妻卑不嫌得与人君夫人同也
　　郝氏曰出酌出房酌酒于房户间之甒
　　世佐案主妇亚献用下篚之爵故亦酌于外尊此皆与士妻异者也
　　尸拜受主妇主人之北西面拜送爵
　　注曰拜于主人之北西面妇人位在内始拜于北则上拜于南矣由便也
　　郝氏曰主妇又拜送所谓侠拜也
　　尸祭酒卒爵主妇拜祝受尸爵尸答拜
　　敖氏曰尸不啐而卒爵为无从也
　　右主妇献尸
　　姜氏曰自此主妇献尸献祝佐食及賔长献尸献祝凡荐从之属视特牲礼反略葢以特牲不傧尸而此有傧尸礼故与
　　易爵洗酌授尸
　　注曰祝出易爵男女不同爵
　　敖氏曰易爵易于下篚也酢而易爵亦内子礼异也
　　主妇拜受爵尸答拜
　　敖氏曰主妇受酢不夹爵拜亦变于不賔尸之礼
　　上佐食绥祭主妇西面于主人之北受祭祭之其绥祭如主人之礼不嘏卒爵拜尸答拜
　　注曰不嘏夫妇一体绥亦当作挼
　　敖氏曰士妻抚祭内子受祭又有于房于室之异皆相变也主妇既祭又祭酒乃卒爵下篇曰主妇立卒爵执爵拜
　　郝氏曰其绥祭如主人之礼二佐食四敦黍稷一切肺同也不嘏统于主人也
　　右尸酢主妇
　　主妇以爵出赞者受易爵于篚以授主妇于房中注曰賛者有司賛者也易爵亦以授妇賛者妇賛者受房户外入授主妇
　　敖氏曰賛者与主妇亲授受亦变于初此易爵于下篚则内篚初无爵明矣
　　世佐案此亦妇賛者受于房户乃以授主妇也惟云以授主妇于房中者以其已有成礼而略之也敖云变于初非
　　主妇洗酌献祝祝拜坐受爵主妇答拜于主人之北卒爵不兴坐授主妇
　　注曰不侠拜下尸也
　　主妇受酌献上佐食于户内佐食北面拜坐受爵主妇西面答拜祭酒卒爵坐授主妇主妇献下佐食亦如之主妇受爵以入于房
　　注曰不言拜于主人之北可知也爵奠于内篚敖氏曰上云主人之北此云西面上云不兴此云祭酒皆互见也
　　右主妇献祝佐食【张氏曰亚献礼竟】
　　賔长洗爵献于尸尸拜受爵賔户西北面拜送爵尸祭酒卒爵賔拜祝受尸爵尸答拜
　　右賔长献尸
　　祝酌授尸賔拜受爵尸拜送爵賔坐奠爵遂拜执爵以兴坐祭遂饮卒爵执爵以兴坐奠爵拜尸答拜
　　敖氏曰賔受酢而侠拜与夫奠爵拜执爵兴之类皆放主人事尸之礼为之
　　右尸酢賔长
　　賔酌献祝祝拜坐受爵宾北面答拜祝祭酒啐酒奠爵于其筵前
　　注曰啐酒而不卒爵祭事毕示醉也不献佐食将傧尸礼杀
　　疏曰案特牲宾长献爵止注云欲神惠之均于室中待夫妇致爵此大夫礼或有傧尸者致爵在傧尸之上故不致爵爵不止也若然有司彻尸作止爵三献致爵于主人主人不酢主妇又不致爵于主妇下大夫不傧尸賔献尸止爵主妇致爵于主人酢主妇主人不致于主妇特牲主人与主妇交相致爵参差不同者此以尊卑为差降之数致有异也上大夫得傧尸故致爵上辟人君下大夫不傧尸故增酢主妇而已士卑不嫌与君同故致爵具也
　　敖氏曰不卒爵故啐而奠之筵前席南也葢北面奠之奠于此者明其与他奠爵之礼异祝不卒爵又不及佐食盖放不賔尸末献之仪也
　　郝氏曰不献佐食将与宾馂也有傧尸故献礼从简
　　右賔长献祝【张氏曰终献礼竟】
　　主人出立于阼阶上西面祝出立于西阶上东西祝告曰利成
　　敖氏曰阶上亦皆序内也
　　世佐案此于阶上告利成亦异于士
　　祝入尸谡主人降立于阼阶东西面祝先尸从遂出于庙门
　　注曰事尸之礼讫于庙门外
　　敖氏曰祝先先尸而行也其出户降阶及门之时亦皆乡尸而还略如士虞记所云也尸出庙门祝宜告以主人将有事则尸于门外次中俟之士冠礼曰请醴賔宾就次
　　祝反复位于室中主人亦入于室复位祝命佐食彻肵俎降设于堂下阼阶南
　　注曰彻肵俎不出门将傧尸也肵俎而以傧尸者其本为不反鱼肉耳不云尸俎未归尸
　　疏曰曲礼谓食时鱼肉不反俎故尸食亦加肵俎今傧尸将更食鱼肉傧尸讫并后加者归之
　　敖氏曰彻肵俎不出门示将宾尸之意也不宾尸之礼尸出则佐食出尸俎于庙门外有司受归之肵俎而以宾尸者宾尸之俎宜俱用尊体肵俎有肩骼之属在焉不得不于是乎取之也终以归尸故无嫌佐食亦上佐食也阼阶南近于向者所升之处也
　　右祝告利成尸出
　　姜氏曰案特牲礼賔献尸爵止主人主妇乃交致交酢比賔作止爵尸乃酢宾宾乃献祝佐食乃又致主人主妇主人乃献宾及众于是堂下陈尊主人乃又酬宾乃又献长兄弟众兄弟乃又献内宾宗妇长兄弟众宾长乃又皆为尸加爵嗣又为举奠而賔长兄弟以下乃皆旅酬以至无算爵而后利成尸谡也今宾献尸以下但尸酢宾宾献祝而即尸谡何烦简不伦至是耶迨观傧尸而后知先圣之礼制隆杀有时也易曰错综参伍而不易其方此之谓也
　　司宫设对席乃四人
　　注曰大夫礼四人明惠大也
　　张氏曰设对席者对尸席而设西向之席也四人二在尸席二在对席凡馂之道施惠之象故四人馂为惠大对特牲二人馂为惠小也
　　上佐食盥升下佐食对之宾长二人备
　　注曰备四人馂也三馂亦盥升
　　疏曰下佐食虽云西向对实近北不得东西相当以其一宾长在上佐食之北一宾长在下佐食之南也敖氏曰宾长二人谓宾长及众宾长也此佐食皆异姓也故可使宾长对之　案注知三馂亦盥升者以特牲礼举奠及长兄弟盥而推之也
　　郝氏曰对犹当也佐食言对宾长言备佐食为正居右而宾皆居左葢室中之事佐食与尸周旋乆而阙一献神惠宜首及宾长助献因得伴食也
　　张氏曰备者两佐食之外又以宾二人充此数也上佐食升居尸席下佐食西向对之
　　司士进一敦黍于上佐食又进一敦黍于下佐食皆右之于席上
　　注曰右之者东面在南西面在北
　　郝氏曰席右为上左为下东席向西以北为右西席向东以南为右工佐食居西席之右进一敦黍于前下佐食居东席之右亦进一敦黍于前故曰皆右之于席上
　　资黍于羊俎两端两下是馂
　　注曰资犹减也减置于羊俎两端则一宾长在上佐食之北一宾长在下佐食之南今文资作赍
　　疏曰两下者据二宾长地道尊右故二佐食皆在右上佐食居尸坐处故知位次如此【从杨氏图节本】
　　敖氏曰两端当肩骼之处也羊俎两端其于两下亦皆为右两下是馂谓二宾长以此黍馂也馂主于二佐食故以二宾长为两下
　　郝氏曰资黍以敦中黍分资两宾羊俎即四人所馂之俎一宾在上佐食北一宾在下佐食南坐于羊俎两端居二佐食之左故谓之两下分黍于俎两端使二宾馂明无専敦也
　　张氏曰两下是馂者二賔长在二佐食之左于位为下故云两下分减敦黍置羊俎两端二宾于此取食也
　　姜氏曰资今文作赍谓取而资之也旧训资为减者非
　　司士乃辩举者皆祭黍祭举
　　注曰举举肤
　　疏曰尸举肺馂者下尸当举肤
　　敖氏曰肤即在特俎者
　　郝氏曰司士乃辩举举羊体徧授四人特牲馂以豕肤少牢馂以羊俎
　　张氏曰司士遍授者各一肤也
　　世佐案特牲馈食礼云佐食授举各一肤下文言两奠举取举祭举食举皆谓肤也此惟云辩举而不言所举者明与彼礼同可知郝以为举羊体非
　　主人西面三拜者者奠举于俎皆答拜皆反取举注曰三拜旅之示徧也言反者拜时或去其席在东面席者东面拜在西面席者皆南面拜
　　疏曰知面位如此者以主人在户内西面拜馂者馂者在尸席东面答主人拜可知在对席者不得与主人同面而拜明回身南面向主人而拜也
　　敖氏曰西面于其位也言此者明其不为二人西面而易位拜之也奠举于俎亦各于其所近者与皆答拜答一拜也者答拜无异文则是西面者亦西面拜矣反取举复取举于俎也言反者为其向者亦在手也
　　世佐案西面葢亦于对席之南也反反其席也云皆反则者拜时皆降席矣必降席答拜者下尸也敖以反取举三字连读失之
　　司士进一铏于上又进一铏于次又进二豆湆于两下乃皆食食举
　　疏曰神坐止有羊豕二铏故更羞二豆湆从门外镬中来
　　敖氏曰两下资黍于俎又有湆无铏皆下立【立字误疑当作主】者也此二佐食众宾也两下宾长也则佐食反尊于宾长者以其劳于室事故报礼特重焉祝不者接神职尊不敢使之也二铏上羊下豕然则二豆湆亦羊豕各一与
　　卒食主人洗一爵升酌以授上赞者洗三爵酌主人受于户内以授次若是以辩皆不拜受爵主人西面三拜者者奠爵皆答拜皆祭酒卒爵奠爵皆拜主人答壹拜
　　注曰不拜受爵者大夫馂者贱也答一拜畧也疏曰特牲使嗣子与兄弟馂为贵故拜受爵特牲亦无再拜法此云略者以其四馂皆拜主人总答一拜故云略也
　　敖氏曰赞者葢亦宰夫也每于将酌乃洗爵云洗三爵总言之耳若是谓酌受授也辩及于两下也皆不拜受爵者人多重劳主人一　一答之也者奠爵拜亦与士异答一拜卒爵礼轻可以略特牲二人其礼亦然凡大夫士之礼其答卒爵拜者皆一拜也乃见之者嫌人多或旅之也
　　姜氏曰特牲拜祝乃两拜今云特牲亦无再拜法葢就答拜言之与然特牲答拜不言其数如疏之意则谓特牲两馂各答一拜而此乃四馂总答一拜也经无明文亦以此言一拜推度之耳
　　世佐案賛者不言有司省文也凡男子拜法必奠爵特牲云执爵拜文误耳当以此文正之敖云与士异非又案疏意葢谓特牲两馂主人总答一拜此四馂亦总答一拜故注以为略耳姜云特牲两各答一拜亦非
　　者三人兴出
</div>
    <div class="pagination">
<a href="仪礼集编_page148.html">上一页</a><span>...</span><a href="仪礼集编_page144.html">144</a><a href="仪礼集编_page145.html">145</a><a href="仪礼集编_page146.html">146</a><a href="仪礼集编_page147.html">147</a><a href="仪礼集编_page148.html">148</a><span class="current-page">149</span><a href="仪礼集编_page150.html">150</a><a href="仪礼集编_page151.html">151</a><a href="仪礼集编_page152.html">152</a><a href="仪礼集编_page153.html">153</a><a href="仪礼集编_page154.html">154</a><span>...</span><a href="仪礼集编_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
