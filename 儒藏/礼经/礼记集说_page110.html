<!DOCTYPE html>
<html>
<head>
    <meta charset="UTF-8">
    <title>礼记集说 - 第 110 页/共 145 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记集说 - 第 110 页/共 145 页</h1>
    <div class="content">　　马氏曰素问曰天不满西北地不满东南所以右尊而左卑小宗伯之职掌建国之神位右社稷左宗庙与此同先之以致尊后之以致亲盖先之斯外之矣后之斯内之矣外之斯逺之矣内之斯近之矣山阴陆氏曰左宗庙不死其亲之意三代共之先儒谓质家右宗庙尚亲亲文家左宗庙尚尊尊非是所谓左青龙右白虎虽质家亦尔文家亦尔也
　　丘氏曰按曲礼云主人入门而右客入门而左主人就东阶客就西阶门向堂为正即左在西而右在东也凡堂及门外皆人臣之位故以向堂为正也此言右社稷而左宗庙者则社稷在门东宗庙在门西也所以然者社稷所主之祀东方阳之生宗庙主死者之祭西方为阴阴主死亡者各从类也













　　礼记集说卷一百十三
　　钦定四库全书
　　礼记集説卷一百十四　　　宋　卫湜　撰
　　祭统第二十五
　　孔氏曰案郑目录云名曰祭统者以其记祭祀之本也统犹本也此于别录属祭祀
　　长乐陈氏曰祭之为道广矣大矣深矣逺矣虽载诸文辞莫可得以极其微隐也故有心有志有齐有敬有诚所以言其内者也有容有仪有法有制有礼所以言其外者也有大小之差有尊卑之用有贵贱之分有亲疏之宜有外内之辨有隂阳之殊所以言其等也有报其本有反其始有旌其徳有答其功有迎而致之有送而终之有追而存之有招而合之有昧而显之所以言其义也有尊罍俎豆簠簋笾篚宫庙垣屋之用假外物以致其诚也有牲牢葅醢圭玉币帛明水酒郁鬯燔燎之奠取精洁以复其本也在周之六官各有其属分职典礼以奉祭祀兼六代之礼乐取三王之沿革以成其能或经或纬不胜其密矣故作祭统总序大纲穿贯百职统成一礼见其始末之谓也故纲举而万纪皆张统先而众目必振此祭统所以始于心怵而终于观政也
　　严陵方氏曰祭法非不及义然以法为主祭义非不及法然以义为主祭统则统而论之无所偏主也山隂陆氏曰礼有五经莫重于祭则祭者其统也名之曰祭统以此
　　凡治人之道莫急于礼礼有五经莫重于祭夫祭者非物自外至者也自中出生于心也心怵而奉之以礼是故唯贤者能尽祭之义
　　郑氏曰礼有五经谓吉礼凶礼賔礼军礼嘉礼也莫重于祭谓以吉礼为首也大宗伯职曰以吉礼事邦国之鬼神祗怵感念亲之貌也怵或为述
　　孔氏曰此一节眀祭祀于礼中最重唯贤者能尽祭义凡祭为礼之本礼为人之本将眀礼本故先説治人经常也案大宗伯吉礼之别十有二凶礼之别五賔礼之别八军礼之别五嘉礼之别六五礼之别总三十有六自犹从也言孝子祭亲非假他物从外至于身使己为之从孝子身中出生于孝子之心也孝子感时心中怵惕故奉亲以祭祀之礼若非贤者不能尽怵惕之义也
　　严陵方氏曰六典之有刑非不重也然不若礼之为急五礼之有军非不急也然不若祭之为重礼有经义有权经言其常权言其变五经者礼之常也可以义起者礼之变心有所怵于内故以礼奉于外而已盖以其自中出非外至故也奉之以礼者见乎物尽之以义者存乎心狥其物而忘其心者众人也于心而形于物者君子也故曰唯贤者能尽祭之义石林叶氏曰礼者道所以成体故于治人为急祭者人所以报本故于礼为重感霜露之降此自外至而生于人心者亦非自外至也有恻隐怵惕之心此自中出而反诸天道者亦未必由中出中出则尽志凡在已者无不尽外至则尽物凡在道者无不顺此贤者之祭所以受其福也
　　庆源辅氏曰祭吾之诚敬耳故曰自中出生于心也凡在外之物所以将之而已故曰非物自外至者也心怵而奉之以礼外狥于物而内忘其心者有之矣故曰唯贤者能尽祭之义礼义固由贤者出也故下文言贤者之祭致其诚敬眀荐之而已不求其为者此所谓能尽此祭之义也
　　贤者之祭也必受其福非世所谓福也福者备也备者百顺之名也无所不顺者之谓备言内尽于己而外顺于道也忠臣以事其君孝子以事其亲其本一也上则顺于鬼神外则顺于君长内则以孝于亲如此之谓备唯贤者能备能备然后能祭是故贤者之祭也致其诚信与其忠敬奉之以物道之以礼安之以乐参之以时眀荐之而已矣不求其为此孝子之心也祭者所以追养继孝也孝者畜也顺于道不逆于伦是之谓畜郑氏曰世所谓福者谓受鬼神之祐助也贤者之所谓福者谓受大顺之显名也其本一者言忠孝俱由顺出也明荐明犹絜也不求其为为谓福祐为己之报畜谓顺于徳教
　　孔氏曰此一节明祭祀受福是百顺之理世人谓福为夀考吉祥祐助于身若贤者受福身外万事皆顺于道理故云非世所谓福也内尽于己外顺于道释百顺之义谓心既内尽外又行善无违于道理也上则顺于鬼神又广大其顺也鬼神尊故言上出则事公卿故言外不求其为者言孝子但内尽孝敬以奉祭祀不求其福祥为己之报案少牢嘏辞云皇尸命工祝承致多福无疆于女孝孙使女受禄于天宜稼于田此云不求者谓孝子之心无所求也但神自致福故有受禄于天之言若水旱灾荒祷祭百神则有求也故大祝有六祈之义大司徒有荒政索鬼神之礼追养继孝者养是生时养亲孝是生时事亲亲今既没设礼祭之追生时之养继生时之孝畜谓孝子顺于徳教不逆伦理可以畜养其亲故释孝为畜横渠张氏曰百顺之谓福和乐即是福也大抵无待于外则顺自致若必待外以为乐则常是不福君子则常受福者君子尽其力以备祭又其才之能豫故祭之日尤受福也接鬼神之道无他唯和乐即是交接也鬼神之道不违乎己又无物与之交祗自己存此心斯为接矣故当祭贵乎百顺贫而直至于无以为礼而不害交鬼神诚意在故也
　　严陵方氏曰名生于实者也受百顺之名以己有百顺之实则神有百顺之报可知虽曰非世所谓福是乃世所谓福也孔子言祭则受福以是而己夫有衍而无耗之谓福故曰福者备也然而能顺于上下或逆焉则不可谓之备能顺于此彼或逆焉亦不可谓之备故曰备者百顺之名也无所不顺者之谓备必曰百者举其多且以成数言之犹百福百禄百祥称百而已臣之尽忠子之尽孝所谓内尽于己也于君则顺事君之道于亲则顺事亲之道所谓外顺于道也下又兼顺鬼神而言之者亦所谓顺于道也于鬼神君长言顺则知所谓孝于亲者亦顺也于亲言孝则顺于鬼神为敬顺于君长为忠又可知反覆言之者以见无不顺而备故也然祭有十伦而此止以三者为备者以三者为十伦之大故也三者备矣则十伦不期备而备矣致其诚则无伪行致其信则无疑虑致其忠则无欺心致其敬则无怠志四者祭之本所谓物者奉乎此而已所谓礼者道乎此而已所谓乐者安乎此而已所谓时者参乎此而已盖物以将其意故曰奉礼以行其义故曰道乐以乐其来故曰安时以节其中故曰参虽其如此俱明荐之于其亲而已不求其为也眀荐与眀禋眀飨同义不求其为者或为己或为人皆未免乎有所为檀弓曰唯祭祀之礼主人自尽焉耳其言正与此合追养继孝养为事亲之事孝为事亲之道追言追其往继言继其絶孝子之事其亲也上则顺于天道下则不逆于人伦是之谓畜孔子曰父子之道天性也则孝之顺于天道可知孟子曰内则父子人之大伦也则孝子不逆于人伦可知顺则不逆矣不逆未尽乎顺与论语于为君言难于为臣言不易同义
　　马氏曰言福则未及于道言道则福从而备之矣循于道之谓备盖循于道则无所不备故曰无所不顺之谓备
　　山隂陆氏曰庄子曰循于道之谓备其本一也言忠即是孝孝即是忠非两也言以孝于亲者以上顺于鬼神外顺于君长二事孝于亲也变言孝亦以此孝经曰事父孝故忠可移于君事兄弟故顺可移于长今其言更如此言出于孝者还以为孝也唯贤者能备春秋责贤者备亦以此能备然后能祭所谓唯贤者能尽祭之义也西邻禴祭可谓内备随虽独丰外备而已若致其诚信以下然后能备故曰奉牲以告曰博硕肥腯奉盛以告曰絜粢丰盛奉酒醴以告曰嘉栗旨酒所谓馨香无谗慝也于是民和而神降之福其谓之眀荐盖亦如此孝者畜也臣畜君以忠子畜父以孝顺于道不逆于伦若舜尽之矣书曰烝烝乂不格奸又曰夔夔齐栗瞽亦允若瞽亦允若于是为至夫以下畜上可谓难矣虽舜不能顿至
　　石林叶氏曰圣人具天道则能飨贤者具人道则能祭福者富也有万不同之谓富故于道无所不顺内既孝于亲顺而受福其在外也必忠于其君顺而受位故曰事亲孝故忠可移于君其本一也鬼神洋洋如在其上已所畏也君于国长于乡皆在外已所尊也致其孝于内则上顺鬼神外顺君长人道皆为备矣故曰贤者能备指其事亲而言之则曰孝子指其具人道而言之则曰贤者诚者信之成信者所以有诸己也故奉之以物忠者敬之尽而敬所以直内也故道之以礼乐以迎来则安之以乐合诸天道则参之以时孝子之心所以自尽者如此岂有求而为哉生可得而养死不可得而养则孝防于絶矣故祭则追养以继孝养之至则上而天道以顺于鬼神下而人伦以不逆于君长亦寜神之大者欤
　　庆源辅氏曰必受其福以理必之也世所谓福则不可必也郑谓孝子受大顺之显名非是名犹名言之名犹言备者百顺之谓而已内尽于己外顺于道则仰不愧天俯不愧人内不愧心心安体胖是贤者之所谓福也不言外顺于物物有不可顺者也能备然后能祭则祭之必受福可知也经之所谓福具于未祭之前世之所谓福应于己祭之后前言心怵而奉之以礼者礼寓于物也此云奉之以物道之以礼者物必将之以礼也不求其如此然后能尽祭之义一有所求义不尽矣奉之以物以物将其诚敬也道之以礼以礼行其诚敬也安之以乐以乐安其诚敬也参之以时以时参其诚敬也奉之以物则不为虗拘行之以礼则辅以威仪安之以乐则不为勉强参之以时则发必中节如此然后能尽其心追如追逺之追继如继眀之继养在事孝在心
　　金华应氏曰古之论福者曰降之百祥曰降尔百福曰受天百福曰百禄是荷皆谓降之于上而畀之于下此所谓福乃不求诸神而求诸己不求诸外而求诸内故其名云备百顺者即理之无所不顺也盖惠廸吉从逆凶顺则为福逆则为祸皆在我不在彼也诚信忠敬所谓忠信礼之本礼乐时物所谓义理礼之文理则无所不顺有致福之道也心则不求其为无幸福之心也所谓祭祀不祈也追养者追其不及之养而继其未尽之孝也畜固为畜养之义而亦有止而畜聚之意焉
　　是故孝子之事亲也有三道焉生则养没则丧防毕则祭养则观其顺也丧则观其哀也祭则观其敬而时也尽此三道者孝子之行也
　　郑氏曰没终也
　　孔氏曰此一节眀孝子事亲有三种之道
　　严陵方氏曰以养志为上以养口体为下此养之顺也于声音而见于衣服此丧之哀也所以交于神眀者祭之敬也所以节其防数者祭之时也孔子曰养则致其乐丧则致其哀祭则致其严又曰春秋祭祀以时思之其言正与此合是三者皆孝子之所常行故曰道行而有可见之迹故曰孝子之行也观者上下见之之谓观其顺则不顺者亦可见矣观其哀则不哀者亦可见矣以至敬与时皆然也
　　石林叶氏曰养则致其乐而此观其顺者顺为乐之形也丧则致其哀而此观其哀者哀为丧之本也祭则致其严而此观其敬者敬为严之体也盖孝子之行不过此三者而其诚信忠顺皆在内者故曰孝子之心也
　　庆源辅氏曰顺即前所谓顺于道不逆于伦也故曰至于犬马皆能有养不敬何以别乎数与防皆非时也
　　既内自尽又外求助昬礼是也故国君取夫人之辞曰请君之玉女与寡人共有敝邑事宗庙社稷此求助之本也夫祭也者必夫妇亲之所以备外内之官也官备则具备水草之菹陆产之醢小物备矣三牲之俎八簋之实美物备矣昆虫之异草木之实隂阳之物备矣凡天之所生地之所长苟可荐者莫不咸在示尽物也外则尽物内则尽志此祭之心也
　　郑氏曰言玉女者美言之也君子于玉比徳焉具备具谓所共众物也水草之菹芹茒之属陆产之醢蚔蝝之属天子之祭八簋昆虫谓温生寒死之虫也内则可食之物有蜩范草木之实蔆芡榛栗之属咸皆也
　　孔氏曰自此至祭之道也一节以上言孝子事亲先能自尽又外求伉俪供粢盛之事案醢人加豆之实芹菹朝事之豆茒菹是芹茒也又有昌本深蒲菭笋是水草故郑云之属醢人馈食之豆有蜃蚔蝝即蚔之类有兎醢醯醢皆是陆产故云之属明堂位云周之八簋蜩蝉也范蜂也此昆虫之属笾人加笾之实有菱芡馈食之笾有枣栗榛实是草木故云之属严陵方氏曰既内自尽于己也又外求助于人求助之道莫大乎夫妇之际以夫妇而行祭祀之道则足以尽隂阳之义以夫妇而共祭祀之事则足以备外内之官故国君取夫人之辞以事宗庙社稷为言也必曰玉女者言其有贞洁之徳也所以事宗庙社稷亦在乎有贞洁之徳而已观卷耳之诗后妃则辅佐君子求贤审官鸡鸣之诗则夫人夙夜警戒有相成之道然妇之助夫固不特在乎祭祀之时也此之所言亦以祭祀为本故曰此求助之本也夫妇亲之若君制祭夫人荐盎君割牲夫人荐酒卿大夫相君命妇相夫人此外内之官也官所以执事事所以具物故曰官备则具备菹与醢类也故周官属醢人然以植物为之则曰菹以动物为之则曰醢水草之菹即七菹所谓茒菹芹菹之类陆产之醢即七醢所谓兎醢鴈醢之类然七菹又有葵菹之类不必皆水草七醢又有虫醢鱼醢之类不必皆陆产俎者三牲则八簋者五谷也言八簋则俎为三俎矣言实则菹亦非虗矣俎所荐者天产故其数用三之竒簋所盛者地产故其数用八之耦于昆虫草木言隂阳之物者盖昆虫以隂蛰以阳出草木以隂枯以阳荣故也然草木亦隂物也陆产亦阳物也三牲以阳物也八簋以隂物也正谓昆虫草木为隂阳之物者以用至于昆虫之异草木之实而隂阳之物于是为备故也以隂阳之物于是为备故曰凡天之所生地之所长苟可荐者莫不咸在示尽物也徒尽物于外而不能尽志于内亦不足以尽祭之心矣故曰外则尽物内则尽志祭之心也
　　延平周氏曰易曰一隂一阳之谓道故先王以孝子自尽为不足而又有求助之礼也内尽志而外不尽物者所谓西邻之禴祭实受其福者也外尽物而内不尽志者所谓东邻杀牛不如西邻之禴祭者也内则尽志外则尽物其祭之心也故萃之卦曰用大牲吉顺天命也
　　马氏曰必夫妇亲之以生事之也诗曰吉蠲为饎是用孝享言其有至诚以将之也又曰苾苾芬芬神嗜饮食言有至诚必假外物以将之也盖诚不尽不足以享神物不备不足以礼神诗曰济济跄跄絜尔牛羊言内尽其志外尽其物也
　　石林叶氏曰娶妻非为养而有时乎为养所以外求助也盖宗庙之祭君牵牲夫人荐盎社稷之祭君耕以供粢盛夫人亲蚕以为祭服故曰共事宗庙社稷君治外而卿大夫相之夫人治内而命妇相之所谓备内外之官也动物天产所以作隂徳故参之以昆虫之异则阳之物备植物地产所以作阳徳故参之以草木之实则隂之物备由隂阳而推之则凡天地之间可荐者皆其物所以尽也物尽于外而无志以将之君子以为徒物故曰内之为尊外之为乐延平黄氏曰君子之祭不尽志无以致敬不尽物无以致爱致斋于内散斋于外斋之日有所思祭之日有所见此尽志也内心也其备小物也水草之菹陆产之醢在焉其备美物也三牲之俎八簋之实在焉其备阳物也昆虫之实在焉其备隂物也草木之实在焉此尽物也外心也
　　庆源辅氏曰自尽实难事亲若曽子可也心尽而诚行则内外之官不容不备内外之官备则凡祭之事物不容不备小物备矣美物或未备也美物备矣隂阳之物或未备也至于隂阳之物备则至矣尽矣无遗矣又云凡天之所生地之所长苟可荐者莫不咸在盖其至诚无有穷己之意故云此祭之心也孝子祭亲之心何有穷尽但拘于礼束于财不得自尽其心焉耳矣
　　是故天子亲耕于南郊以共齐盛王后蚕于北郊以共纯服诸侯耕于东郊亦以共齐盛夫人蚕于北郊以共冕服天子诸侯非莫耕也王后夫人非莫蚕也身致其诚信诚信之谓尽尽之谓敬敬尽然后可以事神眀此祭之道也
　　郑氏曰纯服亦冕服也互言之尔纯以见缯色冕以着祭服东郊少阳诸侯象也夫人不蚕于西郊妇人礼少变也齐或作粢
　　孔氏曰此覆结上文必夫妇亲之及尽物尽志之事王借田在逺郊甸师氏掌之内宰云中春诏后帅内外命妇始蚕于北郊注云妇人以纯隂为尊故也天子太阳故南也诸侯少阳故东也然借田并在东南故王言南诸侯言东后太隂故北郊夫人少隂合西郊然亦北者妇人质少变与后同也莫耕莫蚕莫无也言王侯岂贫无谷帛而夫妇自耕蚕乎以其欲致诚信故身自亲之郑氏言纯有二义一丝旁才古缁字二丝旁屯是纯字但书文相乱缁皆作纯郑注于丝理可知于色不眀者即读为缁若此纯服是也若衣色可见丝文不眀即读为丝
　　严陵方氏曰东南阳地而耕为阳事故于之以耕北者隂地而蚕为隂事故于之以蚕而南又盛阳之地故天子耕于南郊冕用朱纮者亦以此东者少阳之地故诸侯耕于东郊冕用青纮者亦以此此又隆杀之别也夫有天下者四海之内皆臣妾耳有一国者百里之内皆臣妾耳则天子诸侯非莫与之耕王后夫人非莫与之蚕然且亲耕亲蚕焉则以身致其诚信而已以神眀之所飨者在诚不在物故也所谓神眀则与事天地之神眀所称同而与交于神眀所称异若所谓神位神号者神之也若所谓眀齍眀烛者明之也
　　山隂陆氏曰纯言服冕言冠天子言所服诸侯言所戴亦言之法郑氏谓纯服亦冕服也互言之尔非是知然者以天子宜主言郊诸侯言庙知之也荀子曰郊之麻絻一也蚕于北郊为宜诗曰南东其亩则耕虽于东郊可也案蚕与马同气牛宜南方马宜北方又蚕恶南风此所以虽夫人犹蚕于北郊欤
　　卢陵胡氏曰非莫耕非莫蚕言非祭不耕蚕也
　　及时将祭君子乃齐齐之为言齐也齐不齐以致齐者也是故君子非有大事也非有恭敬也则不齐不齐则于物无防也嗜欲无止也及其将齐也防其邪物讫其嗜欲耳不聼乐故记曰齐者不乐言不敢散其志也心不茍虑必依于道手足不茍动必依于礼是故君子之齐也专致其精眀之徳也故散齐七日以定之致齐三日以齐之定之之谓齐齐者精眀之至也然后可以交于神明也
　　郑氏曰讫犹止也定者定其志意
　　孔氏曰自此至夫妇亲之一节眀将祭齐戒之义并眀君与夫人皆致齐防于大庙夫妇交亲行祭之义及时将祭谓四时应祭之前未旬时也方将接神先宜齐整身心故齐也未齐之时心虑散荡心所嗜欲有不齐整及其齐也止此不齐之事以致极齐戒之道
　　严陵方氏曰夫齐所以致一致一则不齐者齐矣大事即祀事也恭敬则人事也指人言之故曰恭敬耳防以防其外之表也止以止其内之出也物自外入故曰防嗜欲由中故曰止前言止而后言讫者止之而后讫故也后言邪物则前所言物者亦邪物而已齐固不止于耳不聼乐然乐者人之所乐也则所以散其志尤在于乐故也故又引记以为言焉此与学记引蛾子时术之所言同不为物所贰故其徳精不为物所蔽故其徳眀致者致其至而已故先言致其精眀之徳而后言精眀之至也精之至矣故于祭之心则为精矣精志眀之至矣故于祭之道则为眀禋眀享焉散齐即祭义所谓散齐于外是也致齐即祭义所谓致齐于内是也此以时之先后为序彼以事之内外为序也解亦见彼以齐于内故又谓之宿以其宿于内也礼器所谓三日宿者以此以齐于外故又谓之戒言戒于外也礼器所谓七日戒者以此若心不茍虑与讫其嗜欲之类则所以齐其内也若手足不茍动与防其邪物之类则所以齐其外也夫散者集之则一归乎定故散齐七日以定之致其至焉则未始不齐故致齐三日以齐之定言定于外齐言齐其内
　　马氏曰扬子曰存亡形属荒絶其唯齐乎盖齐者致一以格神也夫趋舎汨心则不足以致一故齐不齐以致齐也夫唯精眀之至然后可以交于神眀精者天徳之至可以入神乐则志散而诚不存故不聼乐石林叶氏曰圣人以道极其髙眀则无思也无为也道中庸则莫不思也亦莫不为也唯其有思故齐唯其有为故戒然言齐而不及戒者以为出于思故也君子严于事鬼神其戒则防邪物以治外其齐则讫嗜欲以治内内外治则耳不聼乐而志不散也志不散则心依于道道无形也手足依于礼礼有体也易言齐戒以神眀其徳而此则致精眀之徳者以其主祭祀而言则不嫌于不及神也要之精其思而已散言其思之始致言其思之尽而又夫妇亲之其敬如此神眀其有不交乎
　　庆源辅氏曰诚信则一一则尽二则不尽矣一而尽洞洞属属则敬也敬则与天为一况于鬼神乎有大事故有恭敬恭敬故有齐固有临大事而恭敬弗至者矣故其言如此变止言讫讫则遂止矣齐固不止于此于此犹不焉他可知也君子亦何时不然必于此言之所以致其慎且为中人以下设依于道志以道寜也依于礼非礼不动也精眀我之神眀也神眀神之精眀也极其致则我与神非贰也故曰防之显诚之不可揜如此夫
　　是故先期旬有一日宫宰宿夫人夫人亦散齐七日致齐三日君致齐于外夫人致齐于内然后防于大庙君纯冕立于阼夫人副祎立于东房君执圭瓉祼尸大宗执璋瓉亚祼及迎牲君执纼卿大夫从士执刍宗妇执盎从夫人荐涗水君执鸾刀羞哜夫人荐豆此之谓夫妇亲之
　　郑氏曰宫宰守宫官也宿读为肃齐犹戒也戒轻肃重大庙始祖庙也圭瓉璋瓉祼器也以圭璋为柄酌郁鬯曰祼大宗亚祼容夫人有故摄焉纼所以牵牲也周礼作絼刍谓藁也杀牲时用荐之周礼封人祭祀饰牲共其水藁涗盎齐也盎齐涗酌也凡尊有眀水因兼云水尔哜哜肺祭肺之属也君以鸾刀割制之天子诸侯之祭礼先有祼尸之事乃后迎牲刍或为防
　　孔氏曰外谓君之路寝内谓夫人正寝是致齐并于正寝散齐亦然但此文对防于大庙故云然耳祭日君与夫人俱至大庙之中纯冕纯亦缁也上文已解冕皆上下纁其服亦然故通云缁冕若非二王后及周公庙则悉用冕而祭副及祎后之上服鲁及二王之后夫人得服之侯伯夫人揄狄子男夫人屈狄并立东房伏俟行事尸既入之后转就西房故礼器云夫人在房虽不云东西然下文夫人东酌罍尊则知在房谓西房也大宗主宗庙礼者亚祼之礼夫人亲为之此云大宗记者广言容夫人有故故大宗伯代夫人行礼下云夫人荐涗水荐豆显夫人亲行也各有所眀不可一揆君执纼者纼牛鼻绳君自执之入系于碑卿大夫从驱之及杀与币告皆从于君士执刍者刍谓藁也以其杀牲用刍藁借之也宗妇执盎从谓同宗之妇执盎从夫人而来奠盎齐于位夫人乃就盎齐之尊酌此涗齐而荐之郑注盎齐涗酌周礼司尊彞文彼注云盎齐差清和以清酒泲之谓之涗酌郑引此解荐涗即盎齐也夫人荐盎不荐眀水今经荐涗之下更言水以盎齐加眀水故记者因盎而连言眀水耳上言夫人副祎则此是上公之祭宜有醴齐盎齐但言盎略耳亦容侯伯子男之祭但有盎齐也君执鸾刀羞哜哜肝肺也哜有二时一是朝践之时取肝以膋贯之入室燎于炉炭出荐之主前二谓馈孰之时君以鸾刀割制所羞哜肺横切之使不絶亦奠于俎上尸并哜之故云羞哜一云羞进也谓君用鸾刀制此哜肉以进之案少牢特牲荐孰之时俎有祭肺及举肺切之举肺离而不提心二肺皆哜之故郑云哜肺祭肺之属也
　　严陵方氏曰散齐七日致齐三日则及祭凡十日矣故先期旬有一日宫宰宿夫人而诏之齐也戒其期故曰宿且经宿而后致齐则谓之宿宜矣若世妇言宿戒大司乐言宿县皆以是耳大宰言前期十日帅执事而卜日遂戒则于是日而遂散齐也聼外治者君也故致齐于外聼内职者夫人也故致齐于内与祭义所谓内外者异矣彼谓一身之内外齐于内外所以辨其位防于大庙所以聨其事君纯冕立于阼夫人副祎立于东房与眀堂位所言同义于夫人言副祎则君纯冕者衮冕也六冕皆麻而曰纯者孔子称麻冕礼也今也纯俭吾从众当孔子时固有纯冕矣王氏释服周之冕为纯冕者以此衮冕副祎盖天子王后之服容记二王之后与鲁礼亦极诸侯之盛礼言之尔卫非二王之后而夫人之诗则曰副笄六珈何也周官追师掌首饰有副有编有次副为首饰之上故以之配三狄编为首饰之中故以之配鞠展次为首饰之下故以之配禒衣而已谓之副则夫人之所同谓之祎则天子之所独犹衮之九章则上公之所同旒之十二则天子之所独也男服以在上者异所以尊阳道也女服以在上者同所以尊隂道也三狄虽同用副然以配祎衣为正故经未有言副揄屈者止曰副祎而已周官大宗伯凡大祭祀王后不与则摄而荐豆笾彻则大宗固有摄夫人亚祼之礼矣大宗即宗伯也君执纼则亲牵之故也宗妇宗子之妇也经有言命妇从夫人而此言宗妇者宗妇亦命妇矣命妇则不必宗妇也其从夫人则命妇之所同至于执盎则宗妇之所独齐有五而宗妇止执盎者据君牵牲之时也祭义言夫人奠盎正与此合然彼言夫人奠盎此言宗妇执盎者宗妇执之夫人奠之故也荐涗水则郊特牲所谓眀水涗齐贵新是也酌齐则必用涗矣祭义不言者略也哜者尸所哜之肺也哜则尝之也以尸之所哜故君执鸾刀而羞之也尸必哜之君必羞之者以周人所贵故也夫人荐豆则与祭义所言同义以上题言夫祭也者必夫妇亲之故此结言此之谓夫妇亲之也
　　延平周氏曰祭义散齐于外致齐于内以庙之内外言之也此君致齐于外夫人致齐于内者以宫为内以庙为外盖夫人虽致齐亦不离于宫也此亦在中馈之意圭者象天用而半圭为璋示其君之于天用则全之而夫人则半之而已
　　金华应氏曰十日十干之一周气序之小变也齐戒于一旬之内示精神匝乎气之所周而无变也旬之数十天地二五之合也散齐以七致齐以三皆阳刚而非隂杂也
　　长乐陈氏曰殷人尊神而交神于眀故先乐而求诸阳周人尊礼而辨神于幽故先祼而求诸隂书曰王入大室祼祭统曰君执圭瓉祼尸则尸入大室以圭瓉酌郁鬯祼之后又以璋瓉酌郁鬯亚祼其祼尸也如祼賔客则王与后自灌之矣郑氏释小宰谓王酌郁鬯以献尸尸受祭之啐之奠之然尸神象也神受而自灌非礼意也郑氏又谓宗庙有祼天地大神至尊不祼考之于礼典瑞祼圭有瓉以肆先王以祼賔客玉人祼圭尺有二寸有瓉以祀庙又鬯人秬鬯之所用则社庙山川四方而已是祼不施于天地也然大宗伯凡祀大神享大鬼祭大宗涖玉鬯表记曰亲耕粢盛秬鬯以事上帝盖祀天有鬯者陈之而已非必祼也行人曰公再祼侯伯子男一祼诸侯有祼而卿无祼则以酒礼之而已祭统所谓献之属莫重于祼者此也【礼书】
　　山隂陆氏曰亚祼非独容夫人有故摄焉亦容宗伯亚夫人祼盖二王之后三祼君一夫人一大宗一马氏曰言士执刍则后于君言宗妇执盎则先于夫人者盖刍所以用于迎牲之后而执盎必居于荐之前也

　　礼记集説卷一百十四
　　钦定四库全书
　　礼记集説卷一百十五　　　宋　卫湜　撰
　　及入舞君执干戚就舞位君为东上冕而总干率其羣臣以乐皇尸是故天子之祭也与天下乐之诸侯之祭也与竟内乐之冕而总干率其羣臣以乐皇尸此与竟内乐之之义也
　　郑氏曰君为东上近主位也皇君也言君尸者尊之孔氏曰此一经明祭时天子诸侯亲在舞位以乐皇尸也
　　长乐陈氏曰天子诸侯之于尸非特备礼物以荐之抑又就舞位以乐之盖庙中在天子则天下之象也在诸侯则竟内之象也故天子冕而总干以乐皇尸非徒乐之所以与天下乐之也诸侯冕而总干亦与竟内乐之古者人君之于庙飨借则亲耕牲则亲杀酒则亲献尸则亲迎然则乐则亲舞不为过矣【乐书】严陵方氏曰舞位则缀兆也君于东上则以君为祭主故也干戚武舞所执也羽籥文舞所执也止言干主武宿夜言之明堂位曰朱干玉戚冕而舞大武正谓是矣上言执干戚而不言冕下言总干而不言戚互相备也言总干固知其为不特执干矣祭义乐记所言同于天下乐之与竟内乐之言与天下竟内共乐皇尸也子曰寜神莫大于得四表之欢心是矣称皇尸与诗楚茨所称同义然诗与鳬鹥又称公尸何也鳬鹥兼神祖考而言之也故曰公尸公言众之所共也楚茨指宗庙之祖考言之而已诸侯之尸亦称皇者尊神而已
　　延平周氏曰有天下者能持盈守成有一国者能保宗庙社稷则祖考固已乐矣又况冕而总干躬率羣臣以舞者哉然则天子之祭如是抑见其与众乐之也
　　石林叶氏曰天子得天下之驩心以事其先王故舞与天下乐之诸侯得百姓之驩心以事其先君故舞与竟内乐之冕而总干大武之舞天子之礼也诸侯用之则为僣岂鲁之得用者与
　　金华应氏曰比干杖钺乃武王临阵之容朱干玉戚为大舞象成之乐祭而用之于宗庙既以显先王之功舞而象其形容又欲使子孙知缔剏之艰难而毋忘于持守故舞佾非不广缀兆非不备而君必亲执干戚就舞位所谓总干山立武王之事也因其事而原其初岂敢惮其劳而付之有司乎先曰亲执干戈而后独云总干者以干长于戚而成列可观也以君之尊躬执其事非乐皇尸也所以悦祖考也然食三老五更于大学亦必冕而总干者祭先圣先师而用之犹祭之因以乐皇尸也鲁之有是舞以周公佐武王伐纣周旋军旅之间因以歆其神灵也皇大也皇尸犹皇考也
　　夫祭有三重焉献之属莫重于祼声莫重于升歌舞莫重于武宿夜此周道也凡三道者所以假于外而以増君子之志也故与志进退志轻则亦轻志重则亦重轻其志而求外之重也虽圣人弗能得也是故君子之祭也必身自尽也所以明重也道之以礼以奉三重而荐诸皇尸此圣人之道也
　　郑氏曰武宿夜武曲名也周道犹周之礼
　　孔氏曰此一经并明祭祀之礼有三种可重之事此三种所重之道皆假借外物而以增益君子内志祼则假于郁鬯歌则假于声音舞则假于干戚皆是假于外物故与志同进同退若内志轻略则此等亦轻略内志殷重此等亦殷重矣案皇氏曰师説书云武王伐纣至于商郊停止宿夜士卒皆欢乐歌舞以待旦因名焉熊氏曰武宿夜即大武之乐也
　　延平周氏曰芬芳之气足以下达莫如祼自然之声足以徳音莫如升歌武功之所自成者莫如武宿夜此三重者君子假之于外而増之于内者也盖君子之于祭也内则尽志外则尽物物虽可以増其志然其轻重亦在志而已矣故君子以自尽为主严陵方氏曰三者盖周庙之所重故始言三重而终言周道也祼所以求隂而贵气臭周人则先求诸隂而尚臭也故重祼经言升歌清庙清庙者文王之诗故重升歌大武者武王之舞也故重武宿夜象成而为乐故谓之大武献有九而祼其一也故以属言之于献言属则声与舞可知矣君子之祭也内则尽志外则尽物然其轻重亦在志而已必自尽者所以眀重也三重之本在志礼则逹之于外以承其志于内故曰道之以礼以奉三重内既尽志外又尽礼则圣人所以事皇尸之道如斯而已故曰此圣人之道也长乐陈氏曰献之属有九而莫重于祼是以降神者为重凡献卿大夫及羣有司皆其轻者也声莫重于升歌是以贵人声者为重凡见于下管象舞之器皆其轻者也舞莫重于武宿夜是以当时者为重凡见于前代者皆其轻者也凡此周道为然若夫夏商之礼则献不必重祼声不必重升歌舞不必重武宿夜矣祭之有是假诸物而在外者也君子之志资诸己而在内者也徳盛者其志重徳薄者其志轻志重于内凡假于外者安得不重邪志轻于内凡假于外者安得不轻邪祭有三重则周之所独天下有三重则夏商所同礼乐之道成于三谓之三道自由而行者言之谓之三重自时所尚者言之
　　山隂陆氏曰诗曰防朝清明所谓宿夜前此一夕也假于外以増君子之志茍脩诸外能有所増焉耳荀子曰假舆马者致千里然其所谓本者真也所以眀重者神而眀之在我者也
　　讲义曰郁鬯声音干戚是假于外物耳而其轻重则在人之志焉志重则寓于物者皆诚也乌得而不重志轻则是数者皆虗物尔何重之有哉唯诚其志以重其内尊其礼以重于外如此则荐于皇尸神其飨之是乃圣人所贵祭祀之道也
　　庆源辅氏曰与志进退与人不易物惟徳其物意同轻其志而求外之重虽圣人不可得也故君子必身自尽以明其重然则所谓三重者亦非自能重也必身自尽而不道之以礼犹为未尽也犹非圣人之道也
　　夫祭有馂馂者祭之末也不可不知也是故古之人有言曰善终者如始馂其是己是故古之君子曰尸亦馂鬼神之余也惠术也可以观政矣是故尸谡君与卿四人馂君起大夫六人馂臣馂君之余也大夫起士八人馂贱馂贵之余也士起各执其具以出陈于堂下百官进彻之下馂上之余也
　　郑氏曰术犹法也为政尚施惠进当为馂声之误也百官谓有事于君祭者也既馂乃彻之而去所谓自卑至贱进彻或俱为馂
　　孔氏曰自此至观政矣一节明祭末馂余之礼自求多福恩泽广被之事靡不有初鲜克有终而祭之有馂即是克有终故引古人之言证馂为美也馂其是己巳语辞也又引古君子之言证馂义馂者人馂尸之余也然王侯初荐毛血燔燎是荐于鬼神至荐孰时尸乃食之故曰尸亦馂鬼神之余也若大夫士隂厌亦是先荐鬼神而后尸乃食也惠术也言尸馂是施恩惠之术法能施恩惠者即其政善故云可以观政君于庙中事尸如君则君为臣礼君食尸余是臣食君余与大夫食君余相似故云臣馂君之余也诸侯之国有五大夫此云六者兼有采地助祭也以下渐徧及下示溥恩惠也士庙中馂讫而起所司各执其馔具以出庙戸陈于堂下百官馂讫各彻其器而去之
　　严陵方氏曰尸犹受惠于鬼神人固当受惠于其君馂每变以众故始则君与三卿共四人变而加以两故大夫六人又变而加以两故士八人又变则又加以百官盖以示其惠之愈广然非实数也百官谓中下之士以及于百执事者也祭法以官师为中下之士则此以百官称之亦宜矣尔雅曰谡兴起也由君而下皆言起独于尸言谡者盖不疾而速者神也尸神象也故特以谡言之特牲馈食少牢馈食士虞礼有司篇皆言尸谡者以此
　　山隂陆氏曰馂者祭之末不可不知著此虽末其他或不知可也惠术也可以观政言凡惠术此而已孟子曰是乃仁术也君起变谡言起是起也非谡也坐而起为谡君初非坐者也百官进彻之进而后馂馂而彻焉百官益卑矣
　　石林叶氏曰馂虽为祭之末亦为祭之始荐献以飨鬼神以飨尸则是尸所以饮食乃馂鬼神之余此谓祭之始也鬼神之惠既以及尸而君卿大夫士每变以众则众所饮食者乃馂尸之余此谓祭之末终始皆馂则惠之术施矣先王祭而惠及下者如此为政之道亦何以加之乎于君与卿而言君臣以卿之备于臣道也于大夫与士而言贵贱以爵至于士而止也于百官而言上下以其执事未必有爵也
　　凡馂之道每变以众所以别贵贱之等而兴施惠之象也是故以四簋黍见其脩于庙中也庙中者竟内之象也祭者泽之大者也是故上有大泽则惠必及下顾上先下后耳非上积重而下有冻馁之民也是故上有大泽则民夫人待于下流知惠之必将至也由馂见之矣故曰可以观政矣
　　郑氏曰鬼神之惠徧庙中如国君之惠徧竟内也鬼神有祭不独飨之使人馂之恩泽之大者也国君有蓄积不独食之亦以施惠于竟内也
　　孔氏曰兴起也初馂贵而少后馂贱而多皆先上而后下施惠之道亦当然也故云兴施惠之象馂之时君与四卿用四簋之黍欲见其恩惠脩整普徧于庙中也诸侯之祭有六簋今云四簋以二簋留为隂厌之祭故也簋有黍稷特云黍者见其美举黍则稷可知以四簋而脩于庙中如君之恩惠徧于竟内也上先下后谓君上先馂臣下后馂非上有财物积重不以施惠使在下有冻馁之民也由馂见之言民所以知上有财物恩惠及于下者祗由祭祀之馂见其恩逮于下之理
　　横渠张氏曰庙中有竟内之象圣人无一事不示之教虽一身犹无限见法度况一庙中馂必不以祭器而食人不欲以神明之器而防用又难使上下同器而食余馂圣人因祭而设教也执事至晏朝则固已饥矣故庙中而食其余
　　严陵方氏曰夫施惠之道不止于馂特由馂见之而已故曰象见乃谓之象也四簋之黍未为多也特取其脩于庙中故尔庙中之惠未为大也特取其象于竟内故尔诸侯庙中为竟内之象则天子庙中为天下之象可知馂之为礼所由来尚矣诸侯特举而行之使勿壊而已故言脩焉祭之为泽幽足以及乎神明足以及乎人非泽之大者乎泽者徳之所惠也上有大泽则惠及下则主人言之也由其先后有序上下有等顾上先下后耳非上重积之而不施使下有冻馁之民也周官职嵗言以叙与职币授之亦此之意由馂而见惠故曰可以观政矣积重与老子所谓重积徳之重积同言所积虽多而不能散也夫人与考工记所谓夫人能为弓之夫人同犹言人人也顾盖有但意
　　讲义曰先贵后贱是有贵贱之等而自寡及众施惠之道然也见其脩于庙中脩犹行也谓施惠之道行于庙中也庙中者竟内之象鬼神之惠徧行于庙中犹国君之惠徧行于竟内也然则鬼神有祭不独飨之使人馂之国君有财不独利之使民共之待于下流者知惠之必将至初未尝擅为己有也岂非泽之大者乎由馂以见政固其宜也
　　夫祭之为物大矣其兴物备矣顺以备者也其教之本与是故君子之教也外则教之以尊其君长内则教之以孝于其亲是故明君在上则诸臣服从崇事宗庙社稷则子孙顺孝尽其道端其义而教生焉是故君子之事君也必身行之所不安于上则不以使下所恶于下则不以事上非诸人行诸己非教之道也是故君子之教也必由其本顺之至也祭其是与故曰祭者教之本也已
　　郑氏曰为物犹为礼也兴物谓荐百品崇事崇犹尊也必身行之言恕己乃行之祭者教之本教由孝顺生也
　　孔氏曰此一节明祭祀礼备具内外俱兼脩之于己然后及物是为政之本也祭之为物物为事物所行皆依礼故为大兴物谓兴造庶羞百品皆足故云备矣祭必依礼是顺也百品皆足是备也圣人设教唯以顺以备故曰教之本与祭既顺备可为教故人君因为教焉外教谓郊天内教谓祭宗庙外教尊君长故诸臣服从内教孝其亲故子孙顺孝人君身自行之尽其事上之道又端正君臣上下之义则政教由此生焉上所施于己巳所不安则不得施于下下所施于己巳所憎恶则不得以事于上非诸人诸于也谓他人行此恶事加于己巳以为非是非于人已乃行此恶事而施人是行于己也若如此非政教之道言为政必由于己乃能及物故下云必由其本顺之至也
</div>
    <div class="pagination">
<a href="礼记集说_page109.html">上一页</a><span>...</span><a href="礼记集说_page105.html">105</a><a href="礼记集说_page106.html">106</a><a href="礼记集说_page107.html">107</a><a href="礼记集说_page108.html">108</a><a href="礼记集说_page109.html">109</a><span class="current-page">110</span><a href="礼记集说_page111.html">111</a><a href="礼记集说_page112.html">112</a><a href="礼记集说_page113.html">113</a><a href="礼记集说_page114.html">114</a><a href="礼记集说_page115.html">115</a><span>...</span><a href="礼记集说_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
