<!DOCTYPE html>
<html>
<head>
    <meta charset="UTF-8">
    <title>礼记集说 - 第 137 页/共 145 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记集说 - 第 137 页/共 145 页</h1>
    <div class="content">　　蓝田吕氏曰儒者自信之笃所谓知止而后有定也定而后能静静而后能安学至于安则其生不可已故博学而不穷其徳可乆故笃行而不倦穷不失义故幽居不滛达不动心故上通而不困用至于熟则从容而有余力行至于和则与物同而不流故忠信之美优防之法慕贤而容众毁方而瓦合皆至于安然后沛然而寛裕也忠信之美以忠信为美者也优防之法以优防之事为己法也毁方瓦合以与物同也陶者之为瓦必圆而割分之故分之则瓦合之则圆而不失其瓦之质谓之瓦合义取诸此
　　严陵方氏曰防而学之壮而欲行之故愽学而不穷然后笃行而不倦不滛言节有守而不至于过不困言才有余而不至于乏语曰礼之用和为贵盖礼之体则贵节礼之用则贵和无体不立无用不行不言体之节止言用之和者主寛裕言之故也充实之谓美言有忠信以充实乎其内故曰美制而用之谓之法言能优防以制用乎其外故曰法毁方则不与物忤瓦合则不与物乖
　　山隂陆氏曰学博矣非寛裕不能不穷行笃矣非寛裕不能不倦幽居而不滛所谓不慙于影是也上通而不困序卦曰升而不已必困礼之失烦唯寛裕故能和毁方而瓦合者行不见于崖异心无愧于俯仰石林叶氏曰愽学有以贯之故不穷笃行有以至之故不倦幽居而能乐天故不淫上通而能知命故不困忠信之美充实于内优防之法逊接于外充实于内故尊贤而慕之优防于外故爱众而容之慕贤则能毁方而为圆也容众则能瓦合而为同也自愽学不穷以至上通不困皆所以为寛寛言其畜徳也自礼之以和为贵以至毁方而瓦合皆所以为裕裕言其容徳也
　　横渠张氏曰毁圭璧之圭角以与瓦砾合也
　　庐陵胡氏曰方犹方命虐民之方孔氏曰毁己之方正非也方正何可毁也瓦合陈汤云乌孙瓦合是也孔云瓦器破而相合亦非
　　晏氏曰毁方则用圆以周旋犹珠之走盘也瓦合则委曲以相就犹瓦之覆屋也自非寛而不猛裕而有容何以致此
　　儒有内称不辟亲外举不辟怨程功积事推贤而进达之不望其报君得其志苟利国家不求富贵其举贤援能有如此者
　　郑氏曰君得其志者君所欲为贤臣成之
　　孔氏曰称举也不辟亲若祁奚举子不辟怨若祁奚举雠儒者欲举人必程效其功积累其事知其贤乃推而进达之不求望其报也辅助其君使君得其志意所欲此推贤达士惟苟在利益国家不自求富贵也
　　蓝田吕氏曰儒者之志以天下为度者也寛裕之至既足以有容则物我之间无所别也天下有事而不治天下有贤而未达吾任其责矣故知其贤也犹有亲怨之辟谓之公而实私也过计于一己之私不同乎天下之公也传称祁奚称其雠不为謟立其子不为比忘乎亲雠者也公叔文子之臣大夫僎与文子同升诸公忘其君臣者也赵文子所举于晋国筦库之士七十有余家忘乎贵贱者也管仲遇盗取二人焉上以为公臣曰其所与防辟也可人也忘乎其素者也能忘乎是而唯天下国家之利然后举贤援能尽其公矣夫望报于人求富贵于己小人之道也又何足道哉
　　严陵方氏曰不以一身之小嫌妨天下之贞才故虽亲也亦在所称不以一心之私忿害天下之公义故虽怨也亦在所举程功者程其功之优劣苟利国家不求富贵者以利国家为心而不徼举贤之赏也
　　儒有闻善以相告也见善以相示也爵位相先也患难相死也乆相待也逺相致也其任举有如此者
　　郑氏曰相先犹相让也乆相待谓其友乆在下位不升已则待之乃进也逺相致者谓已得眀君而仕友在小国不得志则相致逺也
　　孔氏曰此眀儒者任举同类前经谓疏逺者此经谓亲近者逺相致逺相招致也
　　蓝田吕氏曰举贤援能儒者所以待天下之士也任举者儒者所以待其朋友而已待天下之士推贤而后举乐与同天下之治者也朋友则非特是也必同其好恶故闻善以相告见善以相示必同其忧乐故爵位相先患难相死彼虽居下不待之同升则不升彼虽疏逺不致之同进则不进此任举朋友加重于天下之士者义有厚薄故也
　　严陵方氏曰闻善者闻善言也见善者见善行也所受之命谓之爵所居之官谓之位任举谓相任以事相举以职上言彼贤而我举之彼能而我援之此则更相任举而已此其所以异
　　马氏曰乆相待也虽乆而不忘逺相致也虽逺而不遗孔子以乆要不忘平生之言亦可以为成人矣乆相待之谓也
　　儒有澡身而浴徳陈言而伏静而正之上弗知也麤而翘之又不急为也不临深而为髙不加少而为多世治不轻世乱不沮同弗与异弗非也其特立独行有如此者
　　郑氏曰麤犹疏也防也观色縁事而防翘发其意使知之不临深而为高临众不以己位尊自振贵也不加少而为多谋事不以己小胜自矜大也世治不轻不以贤者并众不自重爱也世乱不沮不以道衰废壊己志也
　　孔氏曰此眀儒者殊异于人特立独行之事澡身谓澡洁其身不染浊也沐浴于徳以徳自清也世治虽羣贤并处常自重爱世乱亦不沮己之志位虽同而行不善则不与亲合彼虽与己疏异所为则不非毁之身所特立独有此行故云特立独行也
　　蓝田吕氏曰唯大人为能格君心之非然在己者未正未有能直人者也故澡身浴徳者所以正己也陈言而伏者入告嘉谋嘉猷于内尔乃顺之于外也书曰嘉言罔攸伏伏者闭而不出之谓也静而正之者将顺其美正救其恶常在于未形也故曰上弗知也麤而翘之者其事君也以其事之麤者防发其端而为之兆兆足以行则进而无己不足以行则去之孔子所以未甞终于三年淹故曰又不急为也所以事其君者先其未发而止其为恶先为之兆以甞其为善此众人所未识也所以治其己者有若无实若虚不自髙且自多此众人所不能也所以行于世者无治乱之异所以接于人者无同异之间一于义理而已此众人所不为也盖特立独行所以异于众人者如此
　　严陵方氏曰澡浴皆所以致其洁而已有徳者必有言故继之以陈言而伏也伏谓伏聴君命之用否也静而正之者隠进之也麤而翘之者明告之也世治而徳常见重故曰不轻世乱而志常自若故曰不沮与其所可与不必同乎已也非其所可非不必异乎已也盖同乎己者不必善异乎己者不必恶同而与之则谗謟面谀之人至矣异而非之则直谅多闻之友去矣是又见其行之不与物羣也故兼以独行言之
　　山隂陆氏曰陈言而伏者虽防有所陈当伏其防静而正之上弗知者孟子三见齐宣王不言事曰我先攻其邪心也麤而翘之者諌有精有麤婉而防激之谓精麤而翘发之为麤孟子曰是不可矶也盖防切以激之谓之矶也又不可急为也夫如是岂可以遽防不以彼深故自上临之以自为髙不以彼少故自下加之以自为多
　　石林叶氏曰澡身浴徳不自污也陈言而伏不显諌也静而正之上弗知者諌不显而君未悟也麤而翘之又不急为者諌已显而事不迫也虽能其事不临深而为髙恶自髙也虽有其功不加少而为多恶自大也世治而士贵矣其行不轻世乱而士贱矣其志不沮同于己者或郷原也公而弗与异于己者或行怪也恶而弗非儒之特立独行盖如此也
　　晏氏曰澡身者洁其身而不污于世俗尔若庄子曰澡雪而精神是已浴徳者清其徳而不汨于嗜欲尔若庄子曰疏瀹而心是已陈言而伏者其言虽显而其身则隠矣所谓伏其身而不见也世治则人皆务进而求利吾则未甞妄动故曰不轻世乱则人皆自屈以辟害吾则未甞变节故曰不沮儒行一篇两言自立者其立不困于人也一言特立者其立能出乎众也又言特立独行者其立既能出乎众而所行又不同乎流俗也
　　马氏曰立见于有守行见于有为特犹独也自立与特立固异矣自立者以对人言之也特立者以对众言之也
　　金华应氏曰世治不轻进若伯夷不仕于武王乱不退沮若孔子歴聘诸国举世所是而不轻狥举世所非而不轻弃非但处而特立于一身亦出而独行于一世
　　儒有上不臣天子下不仕诸侯慎静而尚寛强毅以与人博学以知服近文章砥厉防隅虽分国如锱铢不臣不仕其规为有如此者
　　郑氏曰强毅以与人不苟屈以顺之也君分国以禄之视之轻如锱铢八两曰锱
　　孔氏曰此明儒者志操规为之事不臣天子伯夷叔齐是也不事诸侯长沮桀溺是也知服谓知服畏先代贤人言不以己之博学淩跨前贤也习近文章以自磨厉使成已亷隅也不与人为臣不求仕宦但自防度所为之事
　　蓝田吕氏曰不臣者不传质为臣也不事者无常职以食于上者也在国曰市井之臣在野曰草莽之臣皆谓庶人庶人虽有臣之名而不执臣之事非防名委质者也故君有馈焉曰寡君则君犹賔之也为庶人者不传质为臣则不见盖可役于君而不可见也此不臣之义也抱关击柝皆有常职以食于上事事者也立乎人之本朝而耻道不行事道者也事道者道不行则不仕事事者不为贫则不仕不仕者亦庶人也君之于氓也固周之周之则受赐之则不受此不受之义也不臣不仕皆事道者也慎静而尚寛则有度也强毅以与人则有守也博学以知则有本也服近文章则有文也砥厉廉隅则有节也兼是五者则所以事道者无慊也非其义也非其道也禄之以天下弗顾也故虽分国而受之视之如锱铢之轻其规摹之大所为之不乱皆所以事道也
　　严陵方氏曰谓之臣则事之可知谓之事则不必臣焉此重轻之别庄子言天子不得臣诸侯不得友盖此意夫道合则从不合则去故虽天子有所不臣诸侯有所不事也进退之节如此然进非汲汲退非悻悻故继之以慎静而寛也强所以自胜毅所以致果皆立己之道也立己而已或至于絶物故继之以与人则于物无絶矣学虽贵乎博苟不知服而行之则亦读圣而庸行矣故博学又贵乎知服徳性内也君子之所尊文章外也亦近之而已廉犹陛之廉隅犹城之隅皆有分际则以况君子之不苟合也砥以平之厉以利之则修治之谓也不失所为而有常规故曰其规为有如此者
　　马氏曰服与中庸所谓得一善则拳拳服膺之意同学之期行之也知服则知行也青与赤为文白与赤为章文章犹美徳见于外也近文章则不至于鄙野矣
　　山隂陆氏曰慎静徃徃失之狭吝强毅失之拒人博学以知句防博而不能眀了者多矣刻意尚行离世异俗髙论怨诽为亢而已矣此不知服近文章之过也就薮泽处闲旷钓渔闲处无为而已矣此不知砥厉廉隅之过也
　　晏氏曰上不臣天子下不事诸侯者易所谓不事王侯髙尚其事也慎静而寛者以仁而尽性强毅以与人者以义而制事博学以知服者以知而穷理近文章者外有备成之文砥厉亷隅者内有修洁之行此所以虽分国如锱铢不肯委质而为臣诎道而入仕矣质为本文为末君子务本不务末故于文章则近之而已不敢以文胜质也砥厉者以石治金之事也于亷隅而言砥厉者欲磨砻而成君子之器尔建安真氏曰文章二字非止于言语词章而已圣人盛徳蕴于中而光辉发于外如威仪之中度语言之当理皆文也尧之文思舜之文明孔子称尧曰焕乎其有文章子贡曰夫子之文章皆此之谓也至于二字之义则五色错而成文黒白合而成章文者灿然有文之谓章者蔚然有章之谓章犹条也六经论语之言文章皆取其自然形见者后世始以笔墨著述为文与圣贤之所谓文者异矣
　　五峯胡氏曰君子畏天命顺天时故行惊众骇俗之事而常中小人不知天命以利而动肆情妄作故行惊众骇俗之事必其无忌惮而然也
　　金华应氏曰案十六条中曰自立曰特立独行曰刚毅此数条居其半大扺皆以难进易退为高而不虑其过于强矫也盖儒者之立身以气节为主气节不立而学问虽富亦不足观也
　　儒有合志同方营道同术并立则乐相下不厌乆不相见闻流言不信其行本方立义同而进不同而退其交友有如此者
　　孔氏曰方法也经营道艺同齐于术同术则同方也但合志同方据所懐志意营道同术据所习道艺并立谓同仕朋友乆不相见闻流谤之言欲谮毁之己则不信也其行所本必方正所立必存义朋友所为与己同则进而从之不与己同则退而避之以上十五儒所陈之事亦有前后乖异者盖儒包百行事非一揆量事制冝随机而发虽或不同无所怪也蓝田吕氏曰所以任举其交友者则好恶忧乐与之同也然尽交友之分则理义必与之同君子之道或出或处或黙或语二人同心其利防金同心之言其臭如兰凡所谓同者理也义也出于人心之所同然贤者能存而勿丧之故不患乎不同也合志同方则志同好矣营道同术则学同道矣并立则乐相下不厌好同则同体矣乆不相见闻流言不信学同则信其行矣其行本方立者立行本其志之所同方也行同则学同矣义同而进不同而退同斯义以进退也进退同则同好矣交友之分至于无一不同者学一于理而不惑也
　　严陵方氏曰并立则乐以其无忌心相下不厌以其有孙志乆不相见闻流言不信以其乆要不忘而相信之笃本方者以方为本也道同则进而与之交不同则退而与之辨夫道不同不相为谋而况交友乎子贡问友子曰忠告而善道之不可则止毋自辱焉以是而已
　　马氏曰方者道之所也志在于道唯合志故同方术者所资以适道唯营道故同术营道方将入于道故以术言之也
　　山隂陆氏曰同方言同所向同术言同所由易曰方其义也盖义未有不因方而立者
　　晏氏曰合志同方言趋向者同也营道同术言修为者同也方言趋向之地术言修为之业语曰士志于道是志必在于道也道不外于志也故始焉合志而趋向者不殊则终焉营道而修为者一致矣有朋自逺方来不亦乐乎故并立则乐以能问于不能昔者吾友甞从事于斯矣故相下不厌流言止于知者如曰曽叄杀人若顔回者岂信之哉故曰闻流言不信机在内故欲其圆而能应行在外故欲其方而有守执规司春者主乎仁执矩司秋者主乎义故曰其行本方立义易曰义以方外是也相视而笑莫逆于心然后足以为友故义同而进不同而退也同方同术者讲习之友并立相下者相成之友不信流言义同而进者同徳之友故曰其交友有如此者
　　温良者仁之本也敬慎者仁之地也寛裕者仁之作也孙接者仁之能也礼节者仁之貌也言谈者仁之文也歌乐者仁之和也分散者仁之施也儒者兼此而有之犹且不敢言仁也其尊让有如此者
　　郑氏曰此兼上十有五儒盖圣人之儒行也孔子嫌若斥已假仁而为説仁圣之次也
　　孔氏曰温良之性是仁之本地所以居止万物仁者动作必寛裕逊接谓逊以接物礼节是外貌言谈是文章歌乐是其和悦分散蓄积而振贫穷是仁之恩施也
　　蓝田吕氏曰仁者体天下之公加之以中心恻怛之意儒者之学学此而已尔孔子曰何事于仁必也圣乎尧舜其犹病诸又曰若圣与仁则吾岂敢故君子之学非仁无为欲称其仁虽圣人有所不敢则为之难可知矣质之温良者可与为仁故曰仁之本行之敬慎者可与行仁故曰仁之地其规摹寛裕则称仁之动作其与人逊接则习仁之能事威仪中节敬于仁者也故为仁之貌出言有章仁之见于外者也故为仁之文咏歌之不足不知手之舞之足之蹈之则安于仁而至于和者也货不为己则利与人同与人为善则善与人同凡以分散与物共而不私则仁术之施不吝也八者儒必兼而有之然后可以尽儒行之实犹且不敢言仁则圣人之志存焉有圣人之志存则可与入圣人之域矣
　　长乐陈氏曰周公掌礼乐以春官礼乐资仁以立也大飨之礼备具礼乐继之君子知仁焉礼乐待仁以行也孔子曰人而不仁如礼何人而不仁如乐何是仁为礼乐之本礼乐为仁之文也有礼斯有节有歌有乐乐记曰合情饰貌者礼乐之事也礼节所以饰貌故为仁之貌歌乐所以合情故为仁之和貌外也礼自外作故也和内也乐由中出故也语曰文之以礼乐亦可以为成人矣儒行之论儒者十五而以仁与礼乐终焉则成人之道尽于此矣孔子未甞与门人以仁与礼乐所与特顔子一人而已然则顔子之去圣人其出入亦不逺矣合之则礼乐皆本于仁离之则仁近于乐义近于礼孔子以孝悌为仁之本孟子以事亲为仁之实从兄为义之实其致一也【乐书】严陵方氏曰温良则得于中故以为本敬慎则发于外故以为地寛则不迫裕则有余夫仁无本不立故首以仁之本有本然后可以有行故继以仁之地有行则有所事故继以仁之作仁之作则见其所能故继之以仁之能有所能则形之于外故继之以仁之貌形于貌则必有所饰故继之以仁之文有其文则无乖于物故继之以仁之和有所和则其余足以利物故继之以仁之施
　　山隂陆氏曰不求近功可谓寛裕矣若太王王季作周功在数世之后兼谓兼上十五儒易曰谦尊而光让未有不尊者也亦尊而后让可言也
　　儒有不陨获于贫贱不充诎于富贵不慁君王不累长上不闵有司故曰儒今众人之命儒也妄常以儒相诟病孔子至舎哀公馆之闻此言也言加信行加义终没吾世不敢以儒为戏
　　郑氏曰陨获困迫失志之貌充诎欢喜失节之貌慁犹辱也累犹系也闵病也言不为天子诸侯卿大夫羣吏所困迫而违道孔子自谓也妄之言无也言今世名儒无有常人遭人名为儒而以儒靳故相戏此哀公轻儒之所由也诟病犹耻辱也儒行之作盖孔子自卫初反鲁时也孔子归至其舎哀公就而以礼馆之
　　孔氏曰命名也言今世众人名之为儒者无有常人但遭人则谓之儒耳命之谓儒是相耻辱时世如此故哀公轻儒也杜预左传注戏而相靳曰愧言加信行加义是记者之説终没吾世不敢以儒为戏是哀公之言记者述而録之
　　蓝田吕氏曰此篇緫言儒行其别十有五自浅而至深而卒归于仁以至于圣人不敢居仁之志几于尽矣犹继之以不陨获于贫贱不充诎于富贵不慁君王不累长上不闵有司者盖众人之命儒也妄常以儒相诟病所以待儒之意常轻以利心量君子见其居富贵而有为则谓滛于富贵不知逹则兼善天下见其居贫贱而有守则谓移于贫贱不知穷则独善其身也见其危行言逊则谓屈于威武不知身可杀而志不可夺也盖儒者之行出于徳性之所安无是众物之可累也有是之累则陨获充诎不能免谓之有徳可乎此卒章所以申言之也孔子谓子夏曰女为君子儒无为小人儒则儒之不同乆矣众人之命儒见小人之儒也若君子之儒则众人所不识也小人之儒也为人君子之儒也为己小人之儒也以文君子之儒也以实以文对实以为人对为己则小人观美而近名君子闇然而难知且将以逺大为迂濶以髙眀为无实以逺势利为诈以守礼义为简指白为墨诬善为恶此所以以儒相诟病也如识乎君子之儒者且将矜式之不暇又何敢戏乎
　　严陵方氏曰无儒者之行而为儒者之服无儒者之实而盗儒者之名故曰今众人之命儒也妄以其妄故常为人相诟以言相病以行也言加信则不以儒相诟矣行加义则不以儒相病矣终犹没也以时言则曰终以事言则曰没
　　晏氏曰陨如箨之陨而飘零获如禾之获而枯槁不陨获于贫贱是贫贱不能移也充则以满而必溢诎则以髙而必危不充诎于富贵是富贵不能淫也事父孝故忠可移于君所以不慁君王事兄弟故顺可移于长所以不累长上居家理故治可移于官所以不闵有司不慁君王者不为污吏以取辱于君王也不累长上者不为过行以连及于长上也不闵有司者不被眀刑以见怜于有司也众人之命儒也妄为其非真儒也故或慢骂而相耻或深疾而相病矣杨子谓或问鲁用儒而削何也曰鲁不用真儒也山隂陆氏曰陨不获也充不诎也言虽不陨于贫贱亦不获于贫贱虽不充于富贵亦不诎于富贵儒者之行始于自立故初一曰自立五事所以修身也而修身自貌始故次二曰容貌曽子曰动容貌斯逺暴慢矣然亦不可不备豫故三曰备豫近人矣又恶其无特操故继之以特立特立则刚毅刚毅则自立故继之以刚毅自立前言于道能自立此言于事能自立如是而仕可也故继之以仕仕则不能无忧思故继之以忧思忧思或失之过故继之以寛裕夫欲寛裕岂可以无助为之也故继之以举贤援能举贤援能不能任之犹不举不援也故继之以任举于任举则疑若有待也故继之以特立独行如是虽不仕吾弗愧也故继之以规为凢此虽在我亦交友之力也故继之以其交友有如此者儒行至于此备尽矣守之以让而已故继之以尊让




　　礼记集説卷一百四十八
<经部,礼类,礼记之属,礼记集说>
　　钦定四库全书
　　礼记集说卷一百四十九　　宋　衞湜　撰
　　大学第四十二
　　孔氏曰案郑目录云名曰大学者以其记博学可以为政也此于别录属通论
　　河南程氏曰大学乃孔子遗书须从此学则不差或问伊川先生曰初学如何曰初学入德之门无如大学者今之学者赖有此篇书存其他莫如论孟蓝田吕氏曰大学之书圣人所以教人之大者其序如此盖古之学者有小学有大学小学之敎艺也行也大学之教道也德也礼乐射御书数艺也孝友睦姻任恤行也自致知至于修身德也所以治天下国家道也古之教者学不躐等必由小学然后进于大学自学者言之不至于大学所止则不进自成德者言之不尽乎小学之事则不成子夏之门人从事乎洒扫应对在圣人亦莫不然恂恂便便曲尽于乡党朝廷之间勃如躩如襜如翼如从容乎进退趋揖之际盖不如是不足谓之成德矣后之学者穷一经至于皓其首演五字至于数万言沉没乎章句诂训之间没世穷年学不知所用一身且不能治况及天下国家哉此不及乎大学者也荒唐缪悠出于范围之中离于伦类之外慢疏亲戚上下等差以天地万物为幻妄视天下国家以为不足治卒归于无所用而已此过乎大学者也此道之所以不明且不行秦汉之弊政薄俗陋百世而不革杨墨庄老之道肆行于天下而莫知以为非巍冠博带髙谈濶论偃然自以为先生君子诬罔圣人欺惑愚众皆大学不传之故也
　　延平杨氏曰大学一篇圣学之门户其取道至径故二程先生多令初学者读之盖大学自正心诚意至齐家治国平天下只一理此中庸所谓合内外之道不合则所守与所行自判而为二矣孔子曰子率以正孰敢不正子思曰君子笃恭而天下平孟子曰其身正而天下归之皆明此也　又曰大学之书其圣学之门乎不由其门而欲望其堂奥非余之所知也涑水司马氏曰夫离章断句解疑释结此学之小者也正心修身齐家治国以至盛德着眀于天下此学之大者也故曰大学
　　新安朱氏曰大学之书古之大学所以教人之法也盖自天降生民则既莫不与之以仁义礼知之性然其气质之禀或不能齐是以不能皆有以知其性之所有而全之也一有聦明叡知能尽其性者出于其间则天必命之以为亿兆之君师使之治而教之以复其性此伏牺神农黄帝尧舜所以继天立极而司徒之职典乐之官所由设也三代之隆其法寖备然后王宫国都以及闾巷莫不有学人生八嵗则自天子以下至于庶人之子弟皆入小学而教之以洒扫应对进退之节礼乐射御书数之文及其十有五年则自天子之元子众子以至公卿大夫元士之适子与凡民之俊秀皆入大学而教之以穷理正心修己治人之道此又学校之教大小之节所以分也夫以学校之设其广如此教之之术其次第节目之详又如此而其所以为教则又皆本之人君躬行心得之余不待求之民生日用彞伦之外是以当世之人无不学其学焉者无不有以知其性分之所固有职分之所当为而各俛焉以尽其力此古昔盛时所以治隆于上俗美于下而非后世之所能及也及周之衰贤圣之君不作学校之政不修教化陵夷风俗頽败时则有若孔子之圣而不得君师之位以行其政教于是独取先王之法诵而传之以诏后世若曲礼少仪内则弟子职诸篇固小学之支流余裔而此篇者则因小学之成功以着大学之明法外有以极其规模之大而内有以尽其节目之详者也三千之徒盖莫不闻其说而曾子之传独得其宗于是作为传义以发其意及孟子没而其传泯焉则其书虽存而知者鲜矣自是以来俗儒记诵词章之习其功倍于小学而无用异端虚无寂灭之教其髙过于大学而无实其他权谋术数一切以就功名之说与夫百家众技之流所以惑世诬民充塞仁义者又纷然杂出乎其间使其君子不幸而不得闻大道之要其小人不幸而不得蒙至治之泽晦盲否塞反覆沈痼以及五季之衰而壊乱极矣天运循环无往不复宋德隆盛治教休明于是河南程氏两夫子出而有以接乎孟氏之传实始尊信此篇而表章之既又为之次其简编发其归趣然后古者大学教人之法圣贤经传之防粲然复明于世虽以熹之不敏亦幸私淑而与有闻焉顾其为书犹颇散失是以忘其固陋采而辑之间亦窃附己意补其阙略以俟后之君子极知僣逾无所逃罪然国家化民成俗之意学者修己治人之方则未必无小补云　又曰圣人作大学便要使人皆入于圣贤之域　又曰学者须是为己圣人敎人只在大学第一句明明德上
　　象山陆氏曰此言大学指归欲明明德于天下是入大学标的格物致知是下手处中庸言博学审问慎思明辨是格物之方【学说】
　　大学之道在明明德在亲民在止于至善知止而后有定定而后能静静而后能安安而后能虑虑而后能得物有本末事有终始知所先后则近道矣
　　郑氏曰止犹自处也得谓得事之宜也
　　孔氏曰章明己之明德亲爱于民止于至善之行大学之道在此三事也知止于至善而后心能有定心定无欲故能静静故情性安和情性安和故能思虑于事能虑然后于事得宜天下万物有本有末经营百事有终有始
　　河南程氏曰明德者明此理也　又曰亲当作新言既自明其德而使人用此道以自新也【伊川】　又曰至善者义理之精微无可得而名姑以至善目之也又曰止于至善反己守约是也　又曰止于至善
　　如子止于孝父止于慈之类非谓务观物理于外泛然如游骑无所归也　又曰明德新民岂分人我此成德者之事也【明道】　又曰知止则自定万物挠不动非是别将定来助知止也　又曰得而后动与虑而后动异得在己如自使手举物无不从者虑则未在己如手持物知其不利　又曰人之学莫大于知本末终始致知在格物则所谓本也始也治天下国家则所谓末也终也治天下国家必本诸身其身不正而能治天下国家者无之【伊川】
　　蓝田吕氏曰大学者大人之学也穷理尽性而已性者合内外之道以天地万物为一体者也人伦物理皆吾分之所固有居仁由义皆吾事之所必然物虽殊类所以体之则一事虽多变所以用之则一知此然后谓之明明则穷理者也至此然后谓之诚诚则尽性者也在明明德者穷理以自明其明德者也在亲民者推吾明德以明民之未明所谓先知觉后知先觉觉后觉者也己则不明而以明民则不知自明其德而不以明民则不仁二者皆非大人之事不可与穷理尽性者也在止于至善者所谓诚也善之至者无以加于此也为人君止于仁为人臣止于敬为人子止于孝为人父止于慈与国人交止于信所止者皆善之至者也所居之位不同则所止之善不一其所以止于至善则一也盖学至于诚则天之道也非有我之得私也故不勉而中不思而得从容中道虽善不足以明之然天下之善何以加此故所止者止于是而已人之所以不定者以其不知所止而已犹行者之未得舎则不能不求其他故人莫不欲知所止所止未在于至善则终亦莫之定矣夫学至于诚则莫非天道之自然盛行不加穷居不损先圣后圣若合符节可以不勉不思自中于道岂容人之智力措于其间哉知此则其心定矣故曰知止而后有定定则无所事故能静无所事则莫非吾分之所固有吾事之所必然故能安安则有诸己而不去然后可以用之而谋虑生焉以此谋虑则未有不得者也穷理则本末终始莫不有序昭然成列而不可乱也知天下皆吾体也则不得不以吾身为本以天下为末知尽性者必以明明德于天下为主则不得不以致知为始以明明德于天下为终知此则可以进道故曰近德至此则与道为一夫何逺近之有哉延平杨氏曰大学之道必知其所止知止然后能定不知所止而欲应酬曲当是犹射者未知正鹄之所在而欲取中也　又曰古之善学者必先知其所止然后可以渐进若伥伥然莫知所止而欲望圣贤之域多见其难也　又曰自致知至于虑而后得进德之序也譬之适四方者未知所出必问道所从出所谓致知也知其所之则知止矣语至则未也知止而至之在学者力行而已非教者所及也
　　新安朱氏曰自此至未之有也为经第一章盖孔子之言而曾子述之下传十章则曾子之意而门人记之也旧本颇有错简今因程子所定更考经文以为序次大学者大人之学也明明之也明德者人之所得乎天虚明不昧以具众理而应万事者也但为气禀所拘人欲所蔽则有时而昏然其本体之明则有未尝息者故学者当因其所发而遂明之以复其初也新者革其旧之谓也言既自明其明德又当推以及人使之亦有以去其旧染之汚也止者必至于是而不迁之意至善则事理当然之极也言明明德新民皆当至于至善之地而不迁盖必其有以尽夫天理之极而无一毫人欲之私也三者大学之纲领也止者所当止之地即至善之所在也知之则志有定向静谓心不外驰安谓所处而安虑谓思无不审得谓得其所止明德为本新民为末知止为始能得为终本始所先末终所后此结上文两节之意　或问曰然则此篇所谓在明明德在亲民在止于至善者亦可得而闻其说之详乎曰天道流行发育万物其所以为造化者隂阳五行而已而所谓五行隂阳者又必有是理而后有是气及其生物则必是气之聚而有是形故人物之生必得是理然后有以为健顺仁义礼知之性必得是气然后有以为百骸九窍五藏之身周子所谓无极之真二五之精妙合而凝者正谓是也然以理言之万物一原固无人物贵贱之殊以其气而言之则得其正且通者为人得其偏且塞者为物是以或贵或贱而不能齐也彼贱而为物者既梏于形气之偏塞而无以充其本体之全矣唯人之生乃得其气之正而且通者而其性为最贵故其方寸之间虚灵洞彻万理咸备盖其所以异于禽兽者正在于此而其所以可以为尧舜能参天地賛化育者亦不外是焉是则所谓明德者也然其通也或不能无清浊之异其正也或不能无美恶之殊故其所赋之质清者知而浊者愚美者贤而恶者不肖又有不能同者必其上知大贤之资乃能全其本体而无小不明其有不及乎此则所谓明德者已不能无蔽而失其全矣况乎人以气质有蔽之心接乎事物无穷之变则其耳之欲声目之欲色口之欲味鼻之欲臭四肢之欲安佚所以害乎其德者又岂可胜言哉二者相因反覆深固是以此德之明日益昏昧而此心之灵其所知者不过情欲利害之私而已是则虽曰有人之形而实何以逺于禽兽虽曰可以为尧舜而参天地然亦不能有以自充矣然其本体之明得之于天盖有终不可得而昧者是以虽其昏愚之极而介然之顷而吾心一有觉焉则即此空隙之中而其本体已洞然矣是以圣人施教既已养之于小学之中而后开之以大学之道其必先之以格物致知之说者所以使之即其所养之中而因其所发以启其明之之端也继之以诚意正心修身之目者则又所以使之因其已明之端反之于身而致其明之之实也夫既有以发其明之之端而又有以致其明之之实则吾之所得于天而未尝不明者岂不超然无有气质物欲之累而复全其本体之明哉是则所谓明明德者而非有所作为于性分之外也然其所谓明德者又人人之所同得而非有我之得私也向也俱为物欲之所蔽则其贤愚之分固无以大相逺者今吾既幸有以自明矣则视彼众人之同得乎此而不能自明者方且甘心迷惑没溺于卑汚苟贱之中而不自知也岂不为之恻然而思有以救之哉故必推吾之所自明者以及之始而齐家中于治国而终及于平天下使彼有是明德而不能自明者亦皆如我之有以自明而去其旧染之汚焉是则所谓亲民者而亦非有所付畀増益之也然德之在己而当明与其在民而当新者则又皆非人力之所为而吾之所以明而新之者又非可以私意苟且而为也是其所以得之于天而见于日用之间者固已莫不各有本然一定之则矣以其义理精微之极有不可得而名者故姑以至善目之而传所谓君之仁臣之敬子之孝父之慈与人交之信乃其目之大者也众人之心固莫不有是而或不能知学者虽或知之而亦鲜能必至于是而不去此为大学之教者所以虑其理虽复而有不纯欲虽克而有不尽将无以尽夫修己治人之道而必以是为明德新民之标的也欲明德而新民者诚能求必至是而不容其少有过不及之差焉则其所以去人欲而复天理者无毫发之遗恨矣大抵大学一篇之防緫而言之不出乎八事而八事之要緫而言之又不出乎此三者此愚所以断然以为大学之纲领而无疑也然自孟子没而道学不得其传世之君子各以其意之所便者为学于是乃有不务明其明德而徒以政教法度为足以新民者又有耽嗜空寂自谓足以明其明德而不屑乎新民者又有略知二者之当务顾乃安于小成狃于近利而不求止于至善之所在者是皆不考乎此篇之过其能成己成物而不缪者鲜矣　曰知止而后有定定而后能静静而后能安安而后能虑虑而后能得何也曰此推本上文之意言明德新民所以止于至善之由也盖明德新民固皆欲其止于至善然非先有以知其所当止之地则不能有以得其所当止者而止之如射者固欲其中夫正鹄然不先有以知其所当中之地则不能有以得其所当中者而中之也知止云者物格知至而于天下之事皆有以知其至善之所在是则吾所当止之地也能知所止则方寸之间事事物物皆有定理矣理既有定则无以动其心而能静矣心既能静则无所择于地而能安矣能安则日用之间从容闲暇事至物来有以揆之而能虑矣能虑则随事观理极深研几无不各得其所止之地而止之矣然既真知所止则其必得所止固已不甚相逺其间四节盖亦推言其所以然之故有此四者非如孔子之志学以至从心孟子之善信以至圣神实有等级之相悬为终身经歴之次序也曰物有本末事有终始知所先后则近道矣何也
　　曰此结上文两节之意也明德亲民两物而内外相对故曰本末知止能得一事而首尾相因故曰终始知先其本而后其末先其始而后其终也则其进为有序而至于道也不逺矣
　　涑水司马氏曰明明德所以修身也亲民所以治天下国家也君子学斯二者必至于尽善然后止不然不足谓之大学也定者能固执于至善也静者不为纷华盛丽之所移夺也安者恱而时习之也虑者专精致思以求之也得者入于圣人之道也
　　广汉张氏曰在明明德成己也在亲民成物也而成己成物非二致也又曰在止于至善此则合内外之道防人物于一己圣学之渊源也所谓至善者其太极之蕴欤盖明德本也新民末也而本末一事也明明德始也止于善终也而终始一道也此圣学也知止是知所谓至善也止于至善是得其所止而天矣龙泉叶氏曰明德者人之本也治己待人遇事接物以至于死生变故之际皆有至明而不可乱者自众人而视圣贤疑其所独至者出于寻常知虑之外以为不可及而不知圣贤由乎天人之常理而无所加损焉理无不明而学者必蒙自蒙以发明如云雾之除膏火之光昏夜之旦日月之出光辉洞达表里无间此大学之所以为明也利欲蔽之则不明私意乱之则不明可喜者诱之可畏者挫之与之为敌者障之先有所入者执之此其所以不明也明明德者去其所以不明而已在亲民者天地虽大万物虽多其体同也况于人乎无不得乎吾之所同然者然而人之常情私己而异人其外特为同耳而好恶向背交际往来之间盖有邱山之崇江河之深不啻若胡越之扞拒者况欲其体万物为一身天地为一性乎夫是以相戕相杀海内横于三纲九畴隳壊亡灭之祸皆起于此故学莫大于新民反而合之黜而验之推而通之扩而同之人之与我不相近者几何知此则然亲民矣亲民则天地万物之体可见矣然必至其所止而后可以行必知其所止而后可以学诗曰终南何有有纪有堂君子至止黻衣绣裳圣贤所止之地平易正直广大坚实满足于其间而无憾所以能终身由之而不息者其地至善而不可易故也过此则荡不及此则野观尧舜禹汤文武孔子之所止则可以见至善之所在矣学者最患于私止而意行之故虽有所止而非善也三者皆大学之要道也而以知止为先鸟止于巢兽止于丘鱼止于渊物未有无所止者也未有非其所止而可以强止者也行路者必先定其所止所止既定虽百舎重趼而不敢息焉学不先求其所止则终身之所行者为何事日夜之所讲明者为何说是故莫先于知止知止而后有定则向之驰骛者息矣向之嗜玩者亡矣向之往来上下欲进而不能欲退而不决今皆隐然得其所定矣定而后能静则非对动之静静而后能安则非求息之安安而后能虑则非役物之虑虑而后能得则非妄意之得夫是以物见其本末事识其终始辨内外之分审先后之序则德可明民可新穷理尽性以至于命而行于万物之所同然故曰莫先于知止也范阳张氏曰知止而不己则此止变而为定止犹似用力也定则不用力而深于止矣定不己则动静由我而不由人欲莫易乎动莫难乎静吾欲静则静耳何难之有故谓之能静
　　山隂陆氏曰若后世学者举皆躐等生未足知而语死人未足知而语鬼神譬如一叶之在江湖也信风漂流莫知所届矣虑而后能得书曰弗虑胡获此之谓也
　　建安真氏曰明德乃天赋与之德性也本自光明缘人始生之初所禀之气不同有禀得清明纯粹之气者则为圣为贤有禀得半清半浊之气者则为中人全禀昏浊之气者则为愚不肖此所谓气禀所拘也及生而为人既有知识与外物接则耳欲声目欲色鼻欲香口欲味私欲一胜则本心为其所乗遂流于不善而所谓明德者亦从而昏矣此所谓物欲所蔽也人能讲学穷理则可以复其本然之性故曰明明德也　又曰大学之止至善正是孟子美与大之地位久而不息则大而化之至于圣矣盖功夫到此已是十分更无可用力者但优游涵泳以俟其自化尔故易曰穷神知化德之盛也横渠曰大可能也化不可能也盖化则不可用力矣　又曰知止者谓知为君必止于仁为臣必止于敬为子必止于孝为父必止于慈方知得此理未曾实到其地能得者谓为君己仁为臣己敬为子己孝为父己慈是实到其地矣又曰定静安三字相类但有浅深学者用工且从
　　定字起如此心摇动不定如何讲得学问穷得义理此心既定方可渐到静与安之地此心未定便要得静与安无是理也
　　霅川倪氏曰学者之功用不过脩己安人而已明明德所以修己也亲民所以安人也两者皆欲止于至善也惟人万物之灵具秉彞之性未有不明者至于昏则物欲有以蔽之譬之于镜圣人之明德镜之无尘者也然犹曰明明德者镜无尘矣更加以磨拭则愈明矣亲民者伊川读亲作新以下文作新民为证朱氏祖之然先儒皆不敢改盖于民言亲自有义亲近也爱也书曰民可近不可下亲近之义也孟子曰亲亲而仁民亲爱之义也圣人为民父母视民如子推爱子之心以爱民不止于近之而已中庸曰子庶民此篇引康诰曰如保赤子又曰此之谓民之父母皆亲民之义至善者善而又善进进不已至于大善无地可进乃为至善止者至于其极无进地则止矣然学以知为先先知之而后能行先知可止之地则有定向矣有如所立卓尔之有见其所有之实则可以为凖而后吾心定自此以下言能者必加学力而后能之也物之本则自修身以上者也物之末则自修身以下者也事之宜终者则当治之于其终事之宜始者则当行之于其始物之本事之始则所当先物之末事之终则所当后自本及末顺而言之也因终原始逆而推之也　又曰以首章言之明明德者先也亲民者后也自三章言之致知格物者先也治国平天下者后也
　　晋陵喻氏曰止而定定而静静而安安而虑虑而得皆自然而然也非一日而止二日而定三日而静也钱塘吴氏曰明德者得于此心之同然本自昭明所谓昭明有融者也明明德者所谓自昭明德也人之生也均有是德感物而动或为所蔽非有格物之学以致其知则是德无由而明此大学之道所以在明明德也亲民者德明而民亲也考诸孟子学记其义本明孟子对滕文公曰学则三代共之皆所以明人伦也先言人伦明于上次言小民亲于下而后告以周虽旧邦其命维新子力行之亦以新子之国由孟子之言观之则亲与新之意可见矣孟子所谓人伦即下文所谓君仁臣敬子孝父慈交信者是也大学以明明德言孟子以明人伦言至于论民之亲初无异辞又何疑焉学记曰化民易俗近者恱服而逺者懐之化民易俗言其新也近者恱服逺者懐之言其亲也由学记之言观之化民易俗岂非孟子所谓新子之国者乎近者恱服逺者懐之岂非孟子所谓小民亲于下者乎则知新者亲民之效也亲者明明德之验也此大学之道在明明德所以继以在亲民也【如愚】
　　新定邵氏曰明明德者成己之事也明德之上不假他语径以明之一字重复言之则知至明之德己所自有君子非能有所増加于此心之外也特明其明而使之勿蔽耳易曰君子以自昭明德是也新民者成物之事也味新之一辞则知导民有方化民以渐民日迁善而不知为之者所以为新民之道也易曰君子以振民育德是也夫始于明明德己而新其民复继之曰在止于至善何也盖至善即明德新民极致之地明德而未极于至善则其明为未周新民而未极于至善则其化为尚浅此緫论大学之道在乎明德新民止于至善也继此即言知止之在所先焉止者何至善是也至善者明德新民所止之地而吾宅心措躬之所也果知乎此则天下之事事物物皆由此出虽变态万状不能以惑吾之所见异议纷纭不能以夺吾之所得如此而后有定所见既定则道之本体不外此心心境内融寂然无际如此而后能静静则日享恬澹之乐而无外驰之劳夫是以能安安则灵扄湛然常明而无物欲之蔽夫是以能虑虑则事之隐微曲折无不了然洞见矣夫是以能得知止者其本也虑而能得者其末也知止者其始也虑而能得者其终也
　　金华邵氏曰安静虑得皆曰能而定独曰有者盖天下事物皆有定理惟无所止则自为迁转今既知之则能有诸此而不失也若其他能乎彼始能乎此耳物也知也意也心也以至于身与国家天下皆物也曰格曰致曰诚曰正以至于修齐平治皆事也其理虽一贯而本末终始自有次第惟能知本与始在所当先末与终在所当后则由己以成物此道虽未可径造然亦不逺矣道即大学之道也
　　严陵方氏曰物与事一也物固无非事事固无非物曰物则以形言之也形故有本末曰事则以理言之也理故有终始
　　古之欲明明德于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物物格而后知至知至而后意诚意诚而后心正心正而后身修身修而后家齐家齐而后国治国治而后天下平自天子以至于庶人壹是皆以修身为本其本乱而末治者否矣其所厚者薄而其所薄者厚未之有也此谓知本此谓知之至也
　　孔氏曰此经从盛以本初又从初以至盛上下相结也
　　河南程氏曰致知则有知有知则能择　又曰涵养须用敬进学则在致知【伊川】　又曰知者吾之所固有因物有迁则迷而不知迷而不知则天理灭矣故圣人欲格物以致其知也　又曰格至也格物言穷理也但立诚意去格之其迟速却在人明暗也明者格物速暗者格物迟　又曰凡一物有一理须是穷至其理穷亦多端或读书讲明道理或论古今人物别其是非或应接事物皆穷理也又问格物者物物而格之乎将格一物而万理皆知也曰虽顔子亦但闻一知十而已岂敢自谓如此及其达理之后则虽亿万可通矣学者须是徧求若能今日格一物明日又格一物积习既多然后脱然有贯通处【伊川】　又曰物不必事物然后谓之物也自一身之中至万物之理理会得多相次自然豁然有个觉处　又曰所务于穷理者非谓尽穷了天下万物之理又非谓穷得一理便到只是要积累多后自然见知　又曰格物之理不若察之于身尤切　又曰或问格物是外物邪性中物邪曰不拘凡眼前无非物也物物皆有理如火之所以热水之所以寒至于君臣父子之间皆是理也　又曰物理须是要穷若言天地之所以髙深鬼神之所以幽显若言天只是髙地只是深则是已了复何可穷之有　又曰格物穷理非是尽要穷天下之物所谓穷理也但于一事上穷得尽则其他可以类推矣至如言孝须穷所以为孝者如何所谓穷理也如一事上穷不得即且别穷一事或先其易者或先其难者各随人浅深譬如千蹊万径皆可适国但得一道入得斯可矣所以能穷者只为万理皆是一理至于一事一物虽小皆有是理【伊川】　又曰随事观理而天下之理得矣又曰物来则知起物各付物不役其知则意诚不动意诚自定则心正始学之事也【明道】　又曰入道莫如敬未有致知而不在敬者今人立心不定视心如宼贼而不可制非事累心乃心累事当知天下无一物是合少得者不可恶也　又曰知至意须诚若知而不诚者皆知未至耳　又曰知之既至其意自诚其心自正顔子有不善未尝不知知之未尝复行他人复行知之不至也又曰大学论意诚已下皆穷其意而明之独格物
　　则曰物格而后知至此盖可以意得而不可以言传也自格物而充之然后可以至于圣人不知格物而先欲诚意正心修身未有能中于理者也　或问进修之术何先曰莫先于正心诚意而诚意在致知致知在格物　或问忠信进德之事固可勉疆然致知甚难曰予以诚意可勉疆且恁地说至底湏是知了方行得若不知只是觑却尧学他行事无尧许多聦明叡知怎生得他动容周旋中理有诸中必形诸外德容安可妄学如子所言是笃信固执之非固有之也未致知便欲诚意则是躐等也学者固当勉疆然不致知怎生行得勉疆行者安能持久除非烛理明自然乐循理性本善循理而行是顺理事本亦不难但为人不知旋安排着道难也知有多少般数然有深浅向亲见一人曾为虎所伤因言及虎色便变旁有数人见他说虎非不知虎之猛可畏然不如他说了有畏惧之色盖真知虎者也学者深知亦如此且如说脍炙贵公子与野人莫不皆知其美然贵人闻着便有欲嗜之色野人则不然学者须是真知才知得便泰然行将去也某年二十时解释经义与今无异然思今日觉得意味与少年自别又曰知至则当至之知终则当遂终之须以知为本知之则行之必至无有知之而不能行知而不行是知得浅饥而不食乌喙人不蹈水火只是知人为不善只是不知知至而至之几之事故常至知终而终之故可与存义知至是致知博学明辨审问慎思皆致知知至之事笃行便是终之如始条理终条理因其始条理故能终条理犹知至即能终之　或问今人有志于学然知识蔽固力量不至则如之何先生曰只是不致知若致知则知识自当渐明不曾见一物事终思不到也知识明则力量自进问何以致知曰能明理或多识前言往行识之多则理明然全在强勉【伊川】濂溪周氏曰治天下有本身之谓也治天下有则家之谓也本必端端本诚心而已矣则必善善则和亲而已矣家难而天下易家亲而天下疏也家人离必起于妇人故暌次家人以二女同居而其志不同行尧所以厘降二女于妫汭舜可禅乎吾斯试矣是治天下观于家治家观于身而已矣身端心诚之谓也诚心复其不善之动而已矣不善之动妄也妄复则无妄矣无妄则诚焉故无妄次复而曰先王以茂对时育万物深哉
　　横渠张氏曰一国一家一身皆在处其身能处一身则能处一家能处一家则能处一国能处一国则能处天下心为身本家为国本国为天下本心能运身心所不欲身能行乎　又曰虚心则能格物格物则能致知其择善也必尽精微无毫发之差无似是之疑原始要终知不可易然后为至也　又曰致知在格物格去也格去物则心始虚明见物可尽然后极天下之虑而能思善也致知者乃爲学之大本夫学之始亦必先知其一贯之道其造则固有序也格物外物也外其物则心无蔽无蔽则虚静虚静故思虑精明而知至也
　　涑水司马氏曰人之情莫不好善而恶恶慕是而羞非然善且是者盖寡恶且非者实多何哉皆物诱之也物迫之也桀纣亦知禹汤之为圣也而所为与之反者不能胜其欲心故也盗跖亦知顔闵之为贤也而所为与之反者不能胜其利心故也不轨之民非不知穿窬探囊之可羞也而冒行之驱于饥寒故也失节之臣非不知反君事雠之可愧也而忍处之迫于形祸故也况于学者岂不知仁义廉耻之尚哉斗升之秩锱铢之利诱于前则趋之如流水岂能安展禽之黜乐顔子之贫乎动色之怒毫末之害迫于后则畏之如烈火岂能守伯夷之饿徇比干之死乎如此则何暇仁义之思廉耻之顾哉不惟不思与不顾也抑亦莫之知也譬如逐兽者不见泰山弹雀不觉露之霑衣皆物蔽之也故水诚清矣泥沙汨之则俛而不见其影烛诚明矣举掌翳之则咫尺不辨人睂目况富贵之汨其志贫贱之翳其心哉惟好学君子为不然己之道诚善也是也虽茹之以藜藿如肉临之以鼎镬如茵蓆诚恶也非也虽位之以公相如涂泥赂之以万金如粪壤如此则视天下之事善恶是非如数一二如辨白黒如日之出无所不照如风之入无所不通洞然四达安有不知者哉所以然者物莫之蔽故也于是依仁以为宅遵义以为路诚意以行之正心以处之修身以帅之则天下国家何为而不治哉大学曰致知在格物格犹扞也御也能扞御外物然后能知至道矣
　　蓝田吕氏曰致知在格物格之为言至也致知穷理也穷理者必穷万物之理同至于一而已所谓格物也合内外之道则天人物我为一通昼夜之道则生死幽明为一达哀乐好恶之情则人与鸟兽鱼鼈为一求屈伸消长之变则天地山川草木人物为一孔子曰吾道一以贯之　又曰天下同归而殊涂一致而百虑又曰天下之动贞夫一者也故知天下通一气万物通一理此一也出于天道之自然人谋不与焉故大学之序必先致知致知之本必知万物同出于一理然后为至一物之不至则不能无疑疑存乎胷中欲至于诚不啻犹天壤之异千万里之逺欲卒归于道而无惑难矣知万物同出于一理知之至也故曰物格而后知至知至则心不惑而得所止心不惑而得所止则意诚矣故曰知止而后意诚意诚则慎独慎独则不为异端所移不为异端所移则心正矣故曰意诚而后心正身者视听言貌之谓也心正而视听言貌之不正者未之有也所谓心诚求之虽不中不逺矣有是心也则未有不谨于礼故曰心正而后身修自身修而上在己者也自家齐而下在人者也合内外之道则身也家也国也天下也无逺近之间无彼我之异特施之有先后而已意诚身修则德谐顽嚚矣家有不齐者乎老以及老幼以及幼妃以及妃子以及子举斯而加诸彼国有不治者乎国与天下小大之间尔推是心也无所往而不可此所以天下平也及人之功自天子以至于庶人皆自修身始有诸己而后责诸人无诸己而后非诸人己则不修而责人之修可以力服而不可以心服此末世之所以不能治也于所厚者薄则无所不薄此管仲所以知公子开方奄人竖貂易牙卒不忠于桓公也故本末先后之序天地也父子也君臣也差之毫牦则天地易位违道逆理则必至于大乱故君子不可以不知知此则近道矣此谓知本此谓知之至也上蔡谢氏曰格物穷理也物物皆有理自然之理也穷理则是寻个是处格物必至于知至故必知至然后能意诚穷理之至自然不勉而中不思而得从容中道问理须物物穷否曰理一而已一处通则触处皆通物虽细者亦有理思其穷理之本欤又曰明道先生敎人先使学者有所知识却从敬入所谓有知识须是穷物理只如黄金天下至宝须先辨认得体性始得不然被人将鍮石来唤作黄金辨认不过便生疑惑才有疑惑便执不定故经曰物格然后知至知至然后意诚所谓格物穷理须是识得天理始得所谓天理者自然道理无一毫杜撰今人乍见孺子入于井皆有怵惕恻隐之心方乍见时其心怵惕所谓天理也要誉于乡党内交于孺子父母兄弟恶其声而然即人欲耳天理与人欲相对有一分人欲即减却一分天理有一分天理即胜得一分人欲人欲才肆天理灭矣任私用意杜撰做事所谓人欲肆也延平杨氏曰致知在格物言当极尽物理也理有不尽则天下之物皆足以乱吾之知思于正心诚意逺矣　又曰学始于致知终于知止而止焉致知在格物而物固不可胜穷也反身而诚则天下之物在我矣诗曰天生烝民有物有则凡形色之具于吾身无非物也各有则焉目之于色耳之于声口鼻之于臭味接乎外而不得遁焉者其必有以也知其体物而不可遗则天下之理得矣天下之理得则物与吾一也其有能乱吾之心思而意其有不诚乎由是而通天下之志类万物之情賛天地之化其则不逺矣则其知可不谓至矣乎知至矣则宜其有止也譬之四方万里之逺不可御也苟无止焉则将焉归乎故见其进未见其止孔子之所惜也　又曰夫圣人人伦之至也岂有异于人乎哉尧舜之道曰孝悌不过行止疾徐而已皆人之所日用昧者不知也夏葛而冬裘渴饮而饥食日出而作晦而息无非道者譬之莫不饮食而知味者鲜矣为是道者必先乎明善然后知所以为善也明善在致知致知在格物号物之多至于万则物盖有不可胜穷者反身而诚则举天下之物在我矣　又答胡处晦书曰示喻欲持忍字某窃谓学者以致知格物为先知之未至虽欲择善而固执之未必当于道也人避鼎镬陷穽者以其知之审故也致身下流天下之恶皆归焉固无异于鼎镬陷穽也而士或蹈之而莫之避以其未尝真知之故也使其真知为不善如蹈鼎镬陷穽则人孰有为不善者若夫物格而知至则目无全牛游刄自有余地矣不待忍而能也忍而不为恐物或诱之有不可忍者更切勉之　又曰自修身而至于平天下莫不有道焉而皆以诚意为主苟无诚意虽有其道不能行也故中庸论天下国家有九经而卒曰所以行之者一一者何诚而已盖天下国家之大未有不诚而能动之也然则非格物致知乌足以知其道哉大学所论诚意正心修身治天下国家之道其源乃在乎格物推之而已若谓诚意便足以平天下则先王之典章文物皆虚器也故明道先生尝谓有关雎麟趾之意然后可以行周官之法度正谓此耳　或问曰正心诚意如何便可以平天下曰后世自是无人正得心正得心其效自是如此心一念之间毫髪有差便是不正要得常正除非圣人始得且如吾辈还便敢道心已得其正否此须于喜怒哀乐未发之际能体所谓中于喜怒哀乐已发之后能得所谓和致中和则天地位万物育其于平天下也何有因论孟子直以禹稷比方顔子只顔子在陋巷时如禹稷事业便可为之无难若正心诚意不足以平天下则禹稷功业巍巍如此如顔子者如何做得　又曰正心到寂然不动处方是极处以此感而遂通天下之故其于平天下也何有
　　武夷胡氏曰格度也犹曰品式也所谓物之则也又曰夫穷理尽性乃圣门事业物物而察知之始也中人所可能者一以贯之知之至也非上知不与焉是故以子贡之明达犹疑于其师以为多学而识之也且置是事而以致知格物为先物物而察则知益明心益广道可近矣然物物而察者又岂逐物而不知反哉又岂以己与物为二哉察于天行以自强也察于地势以厚德也察于云雷以经纶也察于山泉以果行也察于日月通昼夜也察于尺蠖明屈伸也逺察诸物其畧如此察于耳目身舌克私心也察于辞貌顔色尊德性也察于洒扫应对兼本末也察于心性四体养浩然之气也近察诸身其要如此无所不在者理也无所不有者心也物物致察宛转归己则心与理不昧故知循理者士也物物皆备反身而诚则心与理不违故乐循理者君子也天地合德四时合序则心与理为一无事乎循矣故一以贯之圣人也岂易言哉释氏虽有了心之说然疑有未了者正谓不先穷理反以理为障也故穷大而失其居失其居则旅人也故无地以崇其德儒者则以致知为始以穷理为要知至理得不昧本心如日方中万象皆见则不疑其所行而内外合也故自修身至于天下国家无所处而不当矣夫适千里者必得路头而路有险夷通塞故知穷理心如户牖既夷且通息念坐襌心如墙壁既险且塞择斯二者将孰从乎【安国】





</div>
    <div class="pagination">
<a href="礼记集说_page136.html">上一页</a><span>...</span><a href="礼记集说_page132.html">132</a><a href="礼记集说_page133.html">133</a><a href="礼记集说_page134.html">134</a><a href="礼记集说_page135.html">135</a><a href="礼记集说_page136.html">136</a><span class="current-page">137</span><a href="礼记集说_page138.html">138</a><a href="礼记集说_page139.html">139</a><a href="礼记集说_page140.html">140</a><a href="礼记集说_page141.html">141</a><a href="礼记集说_page142.html">142</a><span>...</span><a href="礼记集说_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
