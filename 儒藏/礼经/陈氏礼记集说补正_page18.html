<!DOCTYPE html>
<html>
<head>
    <meta charset="UTF-8">
    <title>陈氏礼记集说补正 - 第 18 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陈氏礼记集说补正 - 第 18 页/共 18 页</h1>
    <div class="content">　　窃案仪礼士昬礼飨妇与妇见同日此云厥明与士昬异故郑注曰昬礼不言厥眀此言之者容大夫以上礼多或异日孔防曰此士昬礼也故有特豚馈于舅姑若大夫以上非惟特豚而已虽以士为主亦兼眀大夫故有厥眀共飨妇若士妇见舅姑之日即舅姑飨妇故士昬礼舅姑醴妇醴妇既讫即飨之不待厥眀也集说略无分别何也又案舅洗于南洗洗爵以献妇云云乃信斋杨氏仪礼图觧之说而混于昬礼郑注使读者不知出自谁氏误亦甚矣
　　是以古者妇人先嫁三月祖庙未毁教于公宫祖庙既毁教于宗室集说祖庙未毁者言此女犹于此祖有服也则于君为亲故使女师教之于公宫公宫祖庙也既毁谓无服也则于君为踈故教之于宗子之家
　　窃案内则女子十年不出使姆教成之是已前恒教也嫁前三月而特就公宫之教者欲尊之也公宫天子诸侯之祖庙也天子当言王宫而此言公宫者谓公之宫若公邑及官家之宫尔故知兼天子诸侯也此昬义虽记士礼自此以下广眀天子以下教女及夫妇之义也教之者女师即诗周南云言告师氏则昬礼注云姆妇人五十无子出者也此皆集说所未及引者故详之教于宗室集说但言宗子之家而宗之大小未之别也孔氏曰与大宗近者于大宗教之与大宗逺者于小宗教之此记谓君之同姓若君之异姓亦有大宗小宗其族人嫁女各于其家也此可谓详眀矣
　　教成祭之牲用鱼芼之以苹藻所以成妇顺也集说祭之者祭所出之祖也鱼与苹藻皆水物隂类也芼之为羹也
　　窃案孔氏曰祭之者祭女所自出之祖也此女出于君之髙祖则祭高祖庙出于君之曾祖则祭曾祖以下皆然女亲行祭诗云谁其尸之有斋季女是也君则使有司告之若卿大夫以下则女主之宗子掌其礼也郑氏曰掌其礼实苹藻为羹菜祭无牲牢告事耳非正祭也其齐盛用黍云集说不言祭者为谁告事之祭与正祭有别故补之
　　陈氏礼记集説补正卷三十七
　　钦定四库全书
　　陈氏礼记集说补正卷三十八
　　头等侍卫纳喇性徳撰
　　郷饮酒义
　　故圣人制之以道乡人士君子集说防曰乡人谓乡大夫也士谓州长党正也君子谓卿大夫也
　　窃案集说依郑氏制之以道句絶而以乡人为乡大夫士为州长党正君子为卿大夫连下尊于房户之闲为句大拘执矣惟京山郝氏以圣人制之以道乡人士君子作一句读甚安然以乡人士君子为乡人之贤者即賔介僎之类则专指乡人之賔介僎矣不知圣人制乡饮酒礼特立賔介僎以教乡人耳一以使人尊贤一以使人敬老一以使人贵贵故孔子曰吾观于乡而知王道之易易也愚谓乡人泛言一乡之人也士君子则賔介僎并乡大夫州长党正也读从郑氏而解乡人士君子当小异
　　故曰古之学术道者将以得身也是故圣人务焉集说由学而后得于身则与先得于人心之同然者亦无异矣故曰古之学术道者将以得身也
　　窃案大司徒以乡三物教万民而賔兴之三物者六徳六行六艺也术即六艺也有六艺则为能也道即六徳六行也有六徳六行则为贤也郑氏曰言学术道则此说賔贤能之礼是也而集说不明言何与
　　合诸乡射教之乡饮酒之礼而孝弟之行立矣集说此是党正属民饮酒正齿位之礼非賔兴贤能之饮也窃案郑氏曰此说乡饮酒谓党正国索鬼神而祭祀则以礼属民而饮酒于序以正齿位之礼也其乡射则州长春秋以礼防民而射于州序之礼也谓之郷者州党乡之属也或以乡之所居州党郷大夫亲为主人焉如今郡国下令长于乡射饮酒从太守相临之礼也观郑氏之说则州长春秋习射而行乡饮酒之礼亦如此也故射义曰乡饮酒之礼者所以明长防之序也而集说止言党正蜡祭饮酒之礼则经文合诸乡射何以称焉
　　射义
　　射义第四十六集说防曰系辞云木为弧剡木为矢又世本云挥作弓夷牟作矢注云二人黄帝臣书云侯以明之夏殷无文周则具矣
　　窃案仪礼有乡射大射礼郑氏又谓射有大射乡射宾射燕射而记则止射义一篇孔氏曰郑目録云名曰射义者以其记燕射大射之礼观徳行取于士之义而此篇中有乡射又云不失正鹄正则賔射然则乡射宾射俱有之矣今目録惟云燕射大射者但此篇广说天子诸侯大射燕射之义不专于乡射宾射故特举大射燕射也京山郝氏曰天子诸侯之射谓之大射民间之射谓之乡射射必有燕燕必有賔未有无賔无燕而成礼者也然则賔射燕射同此乡射大射而已此仪礼之止此二篇也
　　故燕礼者所以明君臣之义也乡饮酒之礼者所以明长幼之序也集说燕与乡饮因燕以娱賔不可以无礼故有大射乡射之礼礼不可以无义故明君臣之义与长幼之序焉
　　窃案君臣之义长幼之序集说未明言之也郑氏曰言别尊卑老穉然后射以观徳行也孔氏曰燕礼所以明君臣之义者谓臣于堂下再拜稽首升成拜君荅拜以若臣尽竭其力致敬于君君施惠以报之也乡饮酒之礼所以明长幼之序者此乡饮酒谓党正饮酒以乡统名则前篇云六十者坐五十者立侍是也此则别尊卑老穉之义也
　　诸侯歳献贡士于天子集说郑氏曰三歳而贡士旧说大国三人次国二人小国一人防曰书传云古者诸侯之于天子也三年一贡士一适谓之好徳再适谓之贤贤三适谓之有功一不适谓之过再不适谓之傲三不适谓之诬
　　窃案集说既据注防云三年一贡士矣而置岁献不解不防岁献之文祗是贡献此士与郑氏云岁献献国士之书及计偕物也郑意三年则并与所贡之士偕故云岁献贡士于天子也何以知三年而贡士孔氏曰书传云一不适谓之过注云谓三年时也再不适谓之傲注云谓六年时也三不适谓之诬注云谓九年时也郑以此知三嵗而贡士也
　　天子将祭必先习射于泽泽者所以择士也已射于泽而后射于射宫集说泽宫名其所在未详防云于寛闲之处近水泽而为之射宫即学宫也
　　窃案泽即泽宫也泽宫即辟雍也射宫东序也故郊特牲云卜之日王立于泽亲听誓命郑云谓既卜必到泽宫择可与祭祀者因誓敇之以礼也而大射仪亦云前射三日射人宿视涤郑云涤谓溉器扫除射宫愚谓先射于泽宫以习之而后射于射宫以择之也长乐陈氏曰射宫在庙非也
　　燕义
　　燕义第四十七集说此明君臣燕饮之义
　　窃案集说依郑氏之说也郑目録云名曰燕义者以其记君臣燕饮之礼上下相报之义然未明言何事而燕也贾氏仪礼防曰燕有四等目録云诸侯无事而燕一也卿大夫有王事之劳二也卿大夫有聘而来还与之燕三也四方聘客与之燕四也知臣子頫聘还与之燕者四牡劳使臣是也知有王事之劳燕者下记云若以乐纳賔则賔及庭奏肆夏郑注云卿大夫有王事之劳则奏此乐焉是也知君臣无事有燕者案鲁颂云夙夜在公在公明明振振鹭鹭于下鼓咽咽醉言舞于胥乐兮郑笺云君臣无事则相与明事明徳君以礼乐与之饮酒燕乐以尽其欢是也又知异国聘賔有燕者聘礼所云燕与时赐者是也
　　掌其戒令集说戒令谓任之征役也
　　窃案诸侯卿大夫士之庻子之卒司马已弗正之已又何征役之有乎郑氏曰戒令致于太子之事是也即下经国有大事惟所用之甲兵之事军法治之而不可以征役名之也集说误矣
　　聘义
　　大夫郊劳集说郊劳劳于近郊也用束帛
　　窃案聘礼曰賔至于近郊张旜君使下大夫请行反君使卿朝服用束帛劳孔氏亦曰此大夫郊劳者即卿也郑注聘礼士请事大夫请行卿劳弥尊賔也而记但言大夫郊劳则指上大夫卿也与请行之下大夫有别孔氏云大夫即卿而不分大夫之上下犹区别之未精也而集说槩略之何欤
　　贿赠集说还玉毕加以贿赠之礼经云贿用束纺纺今之绢也
　　窃案集说所言似主君以贿赠之矣而聘礼还圭璋毕大夫贿用束纺孔氏亦曰贿赠者因其还玉之时主人之卿幷以贿而徃还玉既毕以贿赠之是贿赠者卿也集说于此失诠疏矣
　　主国待客出入三积集说出既行也入始至也积谓馈之牢礼米禾刍薪之属其来与去皆三馈之积故云出入三积也
　　窃案孔氏曰主国待客出入二积者此谓上公之臣故出入三积若侯伯以下之臣则不致积也故司仪云诸公之臣相为国客则三积出入三积者谓入三积出亦三积故司仪云遂行如入之积是去之积如来时之积也夫上公之国二王之后与二伯耳其待客如此非侯伯之国尽然也故聘礼于卿致馆之后宰夫朝服设飱餁一牢在西鼎九羞鼎三腥一牢在东鼎七聘礼者侯伯之礼也而贾疏云食不备礼曰飧对饔饩也生与腥餁俱有余物又多此飧惟有腥饪而无生余物又少故云不备礼而集说不区别言之以凡待客皆出入三积也国何以供乎
　　丧服四制
　　凡礼之大体体天地法四时则阴阳顺人情故谓之礼訾之者是不知礼之所由生也夫礼吉凶异道不得相干取之阴阳也防有四制变而从宜取之四时也有恩有理有节有权取之人情也集说体天地以定尊卑法四时以为往来则阴阳以殊吉凶顺人情以为隆杀先王制礼皆本于此
　　窃案上言体天地法四时则阴阳顺人情四者下文不覆说体天地者孔氏谓天地包四时阴阳人情无物不总也呉氏云礼之大体体天地者总其纲下三者分其目阴阳之气四时之序即天地也人生天地之间其情与天地之情通故天地足以该人情集说不言疎矣又吉凶军賔嘉五礼之内各备阴阳今但以吉礼为阳凶礼为阴似太拘
　　贵贵尊尊义之大者也故为君亦斩衰三年以义制者也集说人臣为君重服乃贵贵尊尊之大义故曰以义制者也
　　窃案臣之于君非特诸侯之于天子卿大夫士之于诸侯凡家臣于卿大夫亦称为君则亦服之以三年故郑氏云贵贵谓为大夫君也尊尊谓为天子诸侯也孔氏云贵贵谓大夫之臣事大夫为君者也大夫始入尊境是贵也尊尊谓天子诸侯之臣事天子诸侯为君者也天子诸侯同为南靣是尊也以义断恩门外如一虽复大夫与王侯有异其臣敬君不殊故并云义之大者也集说混而无别何欤又案贵贵与尊尊对言则有别贵贵与尊贤对言则统尊尊在其中故孟子友徳章上述孟献子费惠公晋平公尧舜等而总之曰贵贵尊贤其义一也贵贵又兼天子诸侯卿大夫可知矣
　　祥之日鼔素琴告民有终也集说祥日大祥之日也素琴无漆饰也
　　窃案孔子既祥五日弹琴而不成声十日而成笙歌子夏子张既除丧而见夫子皆予之琴夫曰既祥曰既除丧则非祥之日即鼓素琴也故蓝田吕氏曰檀弓云祥而缟是月禫徙月乐自练至祥渐而即吉则既祥可乐矣然又至于禫之徙月为乐不忍遽也此云祥之日鼓素琴告民有终除防乃可为乐未闻为乐以告防之终仁人孝子之情疑不出乎此谓既祥而乐犹可祥之日鼓素琴或未然集说亦未及辨也
　　善之故载之书中而髙之集说无文
　　窃案古者有号无諡至周人始以諡易名武丁号为髙宗者以其中兴之功徳甚髙而可宗故耳非载之书中而髙之之谓集说亦应辨明以晓学者
　　礼斩衰之防唯而不对集说于闲传注云唯应辞也不对不荅人以言也
　　窃案郑注此谓与賔客也唯而不对侑者为之应耳孔氏亦云但称唯而已不对其所问之事侑者为之对不旁及也集说不言侑者为之对似踈
　　比终兹三节者仁者可以观其爱焉知者可以观其理焉彊者可以观其志焉礼以治之义以正之孝子弟弟贞妇皆可得而察焉集说篇首言仁义礼智为四制之本此独曰礼以治之义以正之者盖恩亦兼义权非悖礼也
　　窃案篇首论防之四制既以仁义礼智言之矣篇末论防之三节又复以仁义礼智言而加之以彊盖彊所以终之也彊以终之则有礼义仁智之实所谓信也篇首四者则分而言之如天地之四时篇末五者则就人而言礼义者圣人所以立教之道仁知彊者君子所以脩道之徳于丧之礼能笃于爱者仁也于防之义能明其理者知也始终此仁知不易其志者彊也彊即中庸三逹徳之勇有是三者之徳然后能行礼以治防事知义以正防礼而可知其为孝子弟弟贞妇也已此呉氏之说然则篇末未尝独言礼义以该仁知集说亦察之未精矣
　　陈氏礼记集説补正卷三十八
</div>
    <div class="pagination">
<a href="陈氏礼记集说补正_page17.html">上一页</a><span>...</span><a href="陈氏礼记集说补正_page13.html">13</a><a href="陈氏礼记集说补正_page14.html">14</a><a href="陈氏礼记集说补正_page15.html">15</a><a href="陈氏礼记集说补正_page16.html">16</a><a href="陈氏礼记集说补正_page17.html">17</a><span class="current-page">18</span>
    </div>
    <div class="pagination"><a href="index.html">返回目录</a></div>
</body>
</html>
