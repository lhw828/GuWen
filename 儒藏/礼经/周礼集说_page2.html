<!DOCTYPE html>
<html>
<head>
    <meta charset="UTF-8">
    <title>周礼集说 - 第 2 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼集说 - 第 2 页/共 23 页</h1>
    <div class="content">　　杂说或问六卿取天地四时以别称号非也五行命官自四叔以来未之有改尧以四子配四时而羲和二伯总嵗之成舜之九官虽不概见禹水益火稷谷葢依六府之序仲康中兴首征羲和世儒惑焉彼殆以为若后世星官厯祝云尔先王钦承天道对时育物大臣实辅相之如之何而不重其责也鲧汩水性刑用极典小雅讥刺日食山川之变本之卿士糓洛鬬而大子晋归咎于执政史墨亦云水官弃矣物乃不育古之责公卿葢如此周衰天理之学不明燮亮失道秦之月令特为具文汉初有中谒者四人各职四时葢亦不曰公卿之任太史公所谓近乎卜祝之间主上优俳蓄之者和同天人之际岂其然乎
　　王者奉天建官故有天地四时之职
　　程氏曰王者必奉天建官故天地四时之职歴二帝三王未之或改所以百度脩而万化理也至唐犹存其畧其治时尚得纲纪小正后世官秩殽乱职业废弛太平之功所以未至也
　　六官惟大宰宗伯不言司
　　防曰六官司徒司马司空皆言司以其各能一官不兼羣职大宰不言司者以其总御众官不主一官之事宗伯亦不言司者以其祭祀鬼神鬼神非人所主故也
　　周官命名各从其类
　　周礼之内宗伯之类诸言伯者伯长也以尊长为名县师之类言师者皆取可师法者诸称人者若轮人车人腊人鳖人之类以其事名官言氏者有二种官有世功则有官族若冯相氏保章氏之类族有世业亦以氏名官若桃氏为剑筑氏为削之类是也诸称司若司裘司市之类言司者皆是专任其事事由于已故以司言之也典妇功典丝枲之类言典者出入由已课彼作人故谓之典也诸称职者谓若职嵗职内职币财不乆停职之而已凡云掌者有三义一者他官供物已则暂掌之而已若幕人供帷幕幄帟掌次张之类二则掌徴敛之官若掌皮掌染草之类是也三者掌非己所为则掌节掌固掌疆本非已造废壊则脩之而已自外不称典司职掌者皆是逐事立名以义诠之可晓也
　　官有常名有异名
　　陈氏礼书曰古者有常名有异名内而为比长闾师族师党正州长郷大夫此常名也及任以师田之事则为军将师帅卒长两司马公司马此异名也外而为公侯伯子男此常名也及属之以连帅属法则为属长连帅卒正州伯此异名也古者什伍之法于州郷则聨其民于师田则聨其徒于领卫则聨其官故能以中国为一人而无内患为连属卒州以连其国为长帅正伯以聮其人故能以天下为一家而无外虞苟有其人则事举诗曰四国有王郇伯劳之是也苟非其人则事废诗曰卫不能脩方伯连帅之职是也然周礼伯皆称牧者葢自内言之则屈于二伯故称牧周官大宗伯八命作牧曲礼九州之长入天子之国曰牧是也自外言之则伸于诸侯故称伯王制谓方伯之国是也
　　官序
　　周礼序官之法有二
　　防曰凡六官序官之法其义有二一则以义类相从谓若宫正宫伯同主宫中之事膳夫庖人外内饔同主造食如此之类皆是类聚羣分故连类序之二则凡次序六十官不以官之尊卑为先后皆以缓急为次第故宫正之等士官为前内宰等大夫官为后也
　　周礼序官于前列法于后
　　中义云天地四时之官各列其属之秩数于前者周之制令也其员之多寡官之隆杀皆与事称不可以损益也然后礼乐政刑行而不悖焉若其所掌之法则周之勅令也故列之于后焉
　　官属
　　六卿官属错综互见事必相关
　　杂说太史而下掌六典八法八则八柄宜属于天官而乃属于春官司勲掌六乡之赏地宜属于地官而乃属于夏官大行人小行人司仪掌客宜属于春官而乃属于秋官大仆掌诸侯之复逆小臣掌三公及孤卿之复逆御仆掌羣吏之逆及庶民之复宰夫既已掌之则大仆而下宜属于天官今乃属于夏官宰夫掌治朝之位而司士正朝仪之位宜属于天官今乃属于夏官地官掌郊圻之事凡造都邑建社稷设封疆分州里司徒既掌之矣而掌固司险掌疆人乃属于夏官如理财事自大府至掌皮尽于天官则凡财用宜若悉领于冡宰而泉府廪人仓人乃见于地官自膳夫至腊人不过充君之庖者而悉领于冡宰至于外朝百官之廪禄府史胥徒之稍食畨上宿卫之廪给其费甚广而外内朝之冗食亦见于地官稾人自内司服至屦人凡王宫服饰之用既属于天官司服掌外朝之服司常典瑞巾车之官则属于礼官如各得以自用其财而不关于冡宰是犹本朝三司使以河渠案付之都水监甲胄案付之军噐监政恐无以撙节之先王之设官分职错综互见事必相关往徃举事六官皆在职焉此最设官之善意春秋时叔孙豹卒杜泄将以辂季孙不从杜泄曰夫子受命于朝而聘于王王赐之辂复命而致之君不敢逆王命而复赐之使三官书之吾子为司徒实书名【季孙】夫子为司马【叔孙】与工正书服孟孙为司空以书勲今死而不以是弃君命也书在公府而弗以是废三官也诸侯之国惟三卿一人受赐而三卿皆与焉从周法也后世设官不与古同礼官专治礼刑官专治刑兵官专治兵财官専治财兹不相关虽有遗失他官不能相撙节而废旷始多乃知周官之深意
　　六官之属各六十举其成数
　　杂说六官之属各六十周天之数也治官之属六十二教官之属七十九礼官之属七十一政官之属七十刑官之属六十有六而小宰皆曰六十举成数也考工记官凡三十而辀人不与其数者一噐而工聚焉车爲多故也
　　官长
　　六官之中又各有长兼有以卑而统尊
　　杂说六卿为六官之长毎官中又各有长若大府治藏之长司市市官之长大司乐乐官之长司甲兵戈盾官之长如此之类其事甚多又且如甸师主共野物官之长已下兽人等中士甸师乃是下士大史史官之长已下内史中大夫大史是下大夫　杂说周礼甸师下士地得为兽人中士之长大史下大夫得为内史中大夫之长兼其间以卑而统尊极有深意存乎其间如前汉元封五年置部刺史秩六百石二千石不法皆得以六条察之
　　官聮
　　六官互相聮属湏相叅防方见
　　杂说周礼之书六官分职合之则有所总散之则有所司其关节脉理皆自相应只去大司徒上看荒政未尽若徧考六官则荒政秩然可见且如散利湏是攷大府内府外府凡掌财赋之官所藏可以见且如薄征须是攷九职九赋九贡可以见薄征且如缓刑须是攷司防所掌之刑方始见得缓刑自此以后莫不然互相关通小宰有官府之六聨须相看方可
　　唐虞成周之官分职聨事汉唐之世职位紊乱
　　杂说制官之法职不分则紊乱无统事不聮则审察不精无统则多废事不精则多败事如人之一身耳聼目视手举足运虽各有所司而血气脉理之相通而无扞格故能安乐而无危关节之间一毫阻滞则病随作矣唐虞之时百揆四岳州牧侯伯截然有纪序条目不相侵紊彼羲和掌四时之政于四方国有大政得与内朝更相议至于司空緫齐百揆理固宜然而臯陶刑政官得以陈谟与启沃之事伯益农官得以賛禹与师旅之事后防乐官得以教胄子与教导之事典谟简古其事不详意亦可见若夫周官六典其详可得而闻矣葢其典治典教典礼典政典刑典事各司其司各职其职内外大小莫不专一此乃其官职当然耳而其官府之有聨以合邦治以祭祀宾客防荒军旅田役敛弛之事六官皆得议焉大宰兼统六典即唐虞司空之任也然司徒掌教起徒役则肄之司马掌兵论官材则肄之大宗伯掌礼教导学校之事亦肄之非特此也在内则为六卿在外则为六乡之大夫国家有警则为六军之将益见当时制官关节脉理未尝不相通如此汉兴去古未逺此意犹存南军虽掌于太尉而兵不在焉四方章奏虽上于御史大夫而生杀予夺之权不在焉惟宰相兼军国之权故汉世宰相之权甚重以其无所不统也九卿各率其职虽散而不相属然有议论下而博士之防犹得议凡有诏令御史大夫下相国相国下诸侯王御史中丞执法下郡守故外内无扞格凡有政事御史中丞司校尉得以紏举百寮丞相司直亦得察举丞相不法故上下无壅蔽甚者宿卫小臣亦得使之议朝事至武帝之末既分丞相官属为二丞相之权汉人不置太尉大将军掌兵因得以自便是故霍光以大将军尽兼军国事因冠以司马尚书之号朝廷大事尽归一人废立之变丞相不知何望于事之交相议论也唐世任官之法虽职事相联属而又名位不正权柄不出于一人各以私意行乎其间其弊有不可胜言者葢唐初以三省之长共议国政六部各以其职事故小大不紊以天下之事三省之长相与议论六部亦为之议焉奈何以宰相品位崇重不欲轻以授人常以他官居其职如吏部如秘书监如太子事等皆非宰相职三省之长无人焉资望之浅而两不相服权柄分而智术任虽求以通之乃所以不通也君子反覆汉唐之事乃知建官之制其名位之不紊权柄之不移职分统而情意交通者自唐虞以来惟成周知之矣读大宰者可不深考
　　六官相聮举事又有逐官属中各相聨处
　　杂说防纪之事宰夫与职防帅官有司而治之天官聨夏官也防人皮毛筋角入于玉府地官聨天官也量人与欝人受斝歴而皆饮之春官聨夏官也郷师攷司空之辟又涖匠师地官联冬官也大司徒教民附于刑者归于士地官聨秋官也司常賛司马颁旗物春官聨夏官也巾车入赍于职币春官聨天官也稍人聼于司马县师以司马之法作之地官聮夏官也其大要如此又有逐官属中各自相聮处皆不可尽举可以类推也
　　兼官
　　冢宰兼三公三公兼冡宰
　　胡康侯曰春秋书宰周公者以冢宰兼三公也古者三公无其人则以六卿之有道者上兼师保之任冢宰或阙亦以三公下行端揆之职禹自司空进宅百揆又曰作朕股肱耳目是以宰臣上兼师保之任也周公为师又曰位冢宰正百工是以三公下行端揆之职也所以然者三公与王坐而论道故难其人而冢宰揆百官均四海亦不易处也
　　三公兼六卿
　　东莱曰贾氏正义云案顾命太保领冢宰毕公领司马毛公领司空别有芮伯为司徒伯为宗伯卫侯为司防则周时三公兼六卿三公无职六卿则有职者也三公论道而六卿行道者也以三公兼六卿合本末精粗于一原可离非道也
　　不特三公兼官羣有司亦兼
　　杂说禹以司空兼百揆周公以冢宰兼太师太史司防苏公以公爵兼司防司防又兼太史史佚为成王太史而使作策是太史又兼内史毕公以太师保厘东郊而召公太保率西方诸侯是二伯兼郷老古人官不必备惟其人岂特三公哉
　　周官自三公至府史胥徒皆是兼摄
　　太平经国书云或问自太宰至旅下士其为官凡六十有三而为府者六为胥与史皆十有二而为徒者百有二十何也曰此皆兼官也専官行事则不足兼官行事则有余矣葢自唐虞以来禹以司空而兼百揆羲和以二子而兼四岳及舜二十二人之治则四岳实一人兼之古者官不必备惟其人而已有其人则备无其人则兼是以周官之作实仿唐虞之制而官事不摄吾夫子所以深责管仲变先王之法也以二公言之召公为保周公为师而太无有焉二公实兼之也周公既没召公为保而太师太无有焉召公实兼之也不惟此也三公而下实有三少当时不见其人召公又兼之葢一人之身而兼七职矣抑不惟此也当是时三公三少既难其人而六卿之官亦不必备周公以三公兼冢宰召公以三公兼宗伯苏公以三公兼司防毕公毛公以三公兼司马司空惟成王之季年芮伯伯卫侯専领司徒宗伯司防之职其余大抵皆兼官也其大者犹兼而况于百官羣有司乎故尝以周礼考之二乡则公一人是三公兼郷老也一郷则卿一人是六卿兼郷大夫也军将皆命卿是六卿又兼六军之将也甚者太公以太师而兼司盟之职载在盟府太师职之是也苏公以三公而兼太史之职太史司防苏公是也故夫六官之中以春夏秋冬为通率以多少相乗除大约一官凡五百人则六官凡三千人而其兼行权摄意其必相半焉是以局分不必设府史胥徒不别置虽置而其数未尝过滥也且不见郷老遂师而下乎府史胥徒俱无何独于天官冢宰而疑之也若无专官行事势宜多而不宜省则人与甸师其徒皆三百人而春官御史其史则百有二十矣
　　六官府史胥徒只食一万九千夫自可给不为冗况兼权在外
　　太平经国书或曰徒即今之当直驺从也胥即今贴司也史即今掌文书者府即今架阁主管守籍者以太宰一官论之自太宰至宰夫卿一中大夫二下大夫四上士八中士十六下士三十二官若是其众只用徒百二十人不知如何用得过了可以得一一使令何也又不知一项是何等人抑不知于何处调耶抑更畨耶抑长充耶若发调则何处而发调若禄食何处而取给其于官耶抑免其家徭役耶抑不免耶详考五官之属合管卿几人大夫几人上士中士下士几人府史胥徒若干以周之时财赋经费若此而官属乃如是之多殆不免有冗官之患矣故杜佑作通典亦云成周之官六万三千六百七十五员其广若是多耶若一从其数则所入不足以供所费设或不然缺一官而废一事将又不可也曰府史胥徒葢九职中间民无常职转移执事者也以天官考之凡二千六百九人奄人阍人内监等六十四人九嫔世妇女御女祝女史女酒女浆女笾女醯女盐女奚等共一千一十六人緫食禄者三千六百八十九人地官除山虞川衡司关司门等不可考者尚三千余人以天官为凖通以三千六百人为额不限以兼摄则六官凡一万九千八百人可赋田则给之田不可赋田则给之禄其禄以百畆为差孟子曰下士与庶人在官者同禄禄足以代其耕也耕者之所获一夫百畆百畆之粪上农夫食九人至下食五人庻人在官者其禄以是为差则庶人在官之禄凡五等也今通以百畆为限则食禄一万九千八百夫王畿千里之内提封百万井十一以供税则所入无限而以一万九千八百夫田之禄以给庶人在官者何患不能足哉而况于兼权者乎又况关市有税山林川泽有税四方诸侯嵗贡无限以之供郊庙賔客之费盖甚优矣或者疑其不能给殆未深考也何以言之百万井之田为井九百万夫井税一夫则入于公者九十万夫除其山林城池苑囿三分之二则収田税六万四千井为田五万六千六百夫除其府史胥徒之食尚余三万七千以下夫也
　　古者公卿统六郷后世公卿不统州县而州县自给杂说自乡老以至比长皆六乡之官古者羲和仲叔分为四岳朝有大议必咨焉命之曰师锡于是乎取则寰内每所掌夏书六事出将葢郷一卿周制三公下统二郷而六卿各治其一以倡九牧考之诗书周公毕公以太师保厘东郊葢二伯兼郷老者方叔涖中邦之帅则卿为郷大夫者与春秋传宋工师令郷而司徒令遂管仲为齐士郷十五公与高国各将其五虽损益非古而列国孤卿亦主郷事此所以中外相维而治出于一也自秦置守郡自为监而内史独治京师汉兴省郡监遣使分刺诸州尚放岳伯之意然内史如故武帝外置刺史各掌一官功别三辅而特置司以察之由是郡国不公卿而京兆尹至劾宰相东都之季州牧益重刘虞就拜太尉葢以三公宠方镇魏晋以来上相乃兼督州事下同藩臣失古意矣
　　周官职虽备事则兼摄
　　杂说六官大数曰三百六十然职事员数不止此而已也以天官攷之凡卿大夫命士三百五十余人地官除山虞林衡司关司门不可考者尚四百余人春夏秋三官凡五百余人凡六官中大畧以春夏秋官为凖以多乗少皆以五百人为额则凡三千人其间兼摄必相半矣何者先王因事而命官作史者因官而分职以三公六卿论之六卿各掌其职宜若不可兼而成王时周公以太师兼冡宰召公以公兼宗伯苏忿生以公兼司防故书洛诰云司徒司马司空由是推之先王之制其职虽不可废其官亦未必一一有举其大畧而言则土训诵训无它职事掌葛掌染草角人羽人之类止徴一物则其无事时亦多矣军司马舆司马行司马戎仆戎右有军旅则用之田祝田仆有田猎则用之有防纪则用夏采防祝有盟防则用诅祝建邦国则用土方氏逺方民来则用怀方氏先王岂以禄无用之官而待有事然后用之哉亦于临事则兼摄尔盟府命士也而太师兼之所谓载在盟府太师职之是也作礼者以其职不可废故各设其官职以待智者决择尔又六卿毎卿内治一宫外兼一郷而周官每郷卿一人每宫卿二人若是者皆非实事也齐桓令国子髙子各率五郷晋景公命士防中军且为太命韩厥将新军且为仆大夫晋悼公令戎御属校书司右属司士皆古制也杂说书言唐虞稽古建官惟百夏商官倍亦克用乂今予小子仰惟前代时若训廸厥官则周朝之官殆不逺过夏商而先儒谓三百六十职事有其官官有其人所谓卿大夫之数截然不可易故后人疑周官之冗是不知兼权之义也存其职事之名以为天子备官耳
　　官有特置亦有兼摄
　　杂说诸侯之上大夫卿者以上大夫为卿也周官言太宰卿小宰中大夫则卿上大夫也以上大夫为卿非特诸侯然也葢先王之意爵欲正其名也故官必特置禄欲省其费也故职或兼掌然治在所合者虽大不必特置若三公九卿之类是矣事在所専者虽小不可兼掌若蝈氏射鸟氏之类是矣岂尝有所拘哉亦惟其称而已管仲以官事不摄而孔子非之者主掌者言之也威公欲官事无摄而孟子取之者主置者言之也
　　诸侯入兼王朝官
　　杂说郑武公父子并为周司徒而国人荣之王夺郑伯卿士而不朝至滕侯自以为我周之卜正见得诸侯入兼王朝官则以为重如此
　　虞周兼官
　　李方子曰臯陶刑官也而以教祗德伯夷礼官也而折民惟刑周公三公也而下兼冢宰之职仲山甫宰相也而兼任喉舌之司
　　世臣
　　杂说世臣之说自三代有之但古者有世臣无世官始曰象贤世美皆一世之选葢伊尹之后有伊陟巫咸之后有巫贤太公之后有吕伋所以扶持国家者未尝不頼之也至春秋之时世臣之说遂变而为世官是以三家世为鲁卿六卿世为晋军田氏专齐寗氏专卫葢自春秋以来所以治世官者甚严故使旧族沦防殆尽叔向所谓栾郤胥原狐续庆伯降在皂瑕禽所谓七世从王今皆为荜门圭窦世官沦防一至于此此无他世官之祸炽故世臣之说废也加之春秋以后三家并晋田氏并齐时君世主力创此事一时所用尽皆新进倾巧朝夕之人郷时所以扶持国家者殆无其人甚者相他国之人如秦张仪相楚齐孟尝相秦国君不自信其臣而取之他国之人世臣贵戚危不自保而匹夫徒手敢相倾夺范睢蔡泽猎取秦相世臣沦防至此极矣此岂非惩于世官之弊而遂废世臣耶葢尝论之孟子亲见当时禄去公室政在私家之祸自夫人观之岂敢复以世臣为论然孟子与齐宣王论故国必曰有世臣者葢世族沦防士大夫无自保之意今日不用于秦则明日又倾而之楚天下务以倾巧相夺而国家无所凭藉孟子深察乎此故汲汲于告宣王也故曰国君进贤如不得已将使卑逾尊防逾戚可不慎与孟子之意以为不得已而用防逺之人当详其贤否苟倾巧相夺之人宜勿用也不独此也如论人君不当视臣如犬马草芥其意可知矣惜乎孟子之说不行而秦人益甚身为天子而子弟为匹夫况于立功之人乎是以匹夫横行三代未之有而秦始有也汉惩此弊封建五侯子孙世袭及后嗣渐至黜削作左官之律设附益之法哀平之世功臣子孙生为庸死填沟壑班氏所谓王莽知中外殚防本末俱弱生其奸心无所忌惮者此也孟子之论非深于治乱之势者何以知此王通曰周之封建诸侯有社稷焉汉之郡县牧守有子孙焉亦孟子之意
　　官必世守欲吏民相知以心
　　李太伯曰孔子曰如有王者必世而后仁善人为邦百年可以胜残去杀矣先王建官必世守之所以乆于其道而天下化成也汉文景至武帝之初国家无事为吏者长子孙居官者以姓号仓氏库氏是也然则古之治天下皆如此乎吏之于民必相知心然后治也吏知民心则明明则政平矣民知吏心则信信则令行矣欲相知心岂一朝一夕而可哉上下未相知或知之未乆遽委而去之后来者亦如此则是吏未尝知民心民未尝知吏心吏以所治为舍民视所属如过客官何以脩众何以服哉　胡康侯曰帝王不以私爱害公选故仕者世禄而不世官任之不以其贤也使之不以其能也卿大夫子弟以父兄故而见使则非公选而政由是败矣上世有自耕野钓渭擢居辅相而人莫不以为宜伊陟象贤复相太戊丁公世美入掌兵权不以世故疑之也崇伯殛死禹作司空蔡叔既囚仲为卿士亦不以其父故废之也惟其公而已矣及周之衰小人得政视朝廷官爵为己私援引亲党分防要途施及童稚贤者退处于荜门老身而不用公道不行然后敌国侵陵国家倾废虽有智者不能善其后矣或曰世卿非礼裳裳者华何以作乎曰功臣之世世其禄世卿之官嗣其位禄以报功也故其世可延位以尊贤也故其官当择官不择人世授之柄党与既众威福下移大奸根防而莫除人主孤立而无助国不亡幸尔春秋于周书尹氏武氏仍叔之子于鲁书季友仲遂皆志其非礼也
　　封建
　　古人封建内外无轻重之偏
　　东莱曰古者封建诸侯非不得已禹防诸侯于涂山执玉帛者万国周之时尚千七八百国岂皆不得已哉封建之法极好古者内诸侯禄外诸侯嗣内外既无轻重而又常出入迭为之古者列国之卿命于天子而诸侯每嵗贡士以贡士之贤否为赏罚或益爵或削地夫天子之卿既布在诸侯之国而诸侯之士又在京师岂非封建之良法哉后魏徙都洛而旧人皆在邺北不得为京师京官终身迁转不过白直终成六镇之乱此不知内外之势者也唐藩镇之祸亦以节度皆得自辟置乌重到河阳未防月而石洪温造之徒尽为罗之而韩昌黎且在董晋幕下此皆不知古人贡士之意若依古封建岂有弊哉　胡仁仲曰古者分天下有德有功者以地而不敢以天下自私于是有百里七十里五十里不能五十里邦国之制焉于是有君朝卿大聘大夫小聘王廵狩述职之礼乐法度焉于是有千雉百雉三之一五之一九之一之髙城深池焉于是有井邑丘甸县都之夫数焉于是有十乗百乗千乗万乗之车数焉于是有伍两卒旅师军之制焉于是有卿大夫司徒乐正取士之法焉邦国之制废而郡县之制作矣郡县之制作而世袭之制亡矣世袭之制亡而数易之弊生矣数易之弊生而民无定志矣廵狩述职之礼废而上下之情不通攷文案而不防事实信文案而不任仁贤其有不可胜言者矣城池之制废而禁御暴客威服四夷之法亡矣夫家之法废则民数不可详矣民数不可详而车乗不可出矣车乗不可出而军师不隐于农矣军师不隐于农坐食者众而公私困穷矣故制井田所以制侯国也制侯国所以制王畿也王畿安强万国亲附所以保卫中夏禁御四夷也先王建万国亲诸侯髙城深池徧天下四夷虽虎猛狼贪安得肆其欲而逞其志乎此三王为万世虑御四夷之上防也王公设险以守其国孔子所以书之于习坎之彖也城郭沟池以为固孔子所以答言偃之问也自秦而降郡县天下中原世有戎狄之祸矣甚哉秦皇李斯君臣之不仁也除封建蔑帝王明德之裔絶公侯名臣之世郡县天下欲私専其利也夫诸侯之兴自生民之始黄帝之际有未如制者则不可知然天运方泰及禹平水土同九州分五服齐之以长道之以师公侯伯子男各有定制无得逾越者矣夏商之季天下纷乱汤武起而治之闻无一物不得其所矣未闻纵释强大诸侯而不裁正之也谨以天下之图按之四海之内九州州方千里先王之制州建二百一十国则九州千八百国之君乃自古诸侯之本数也而涂山之防称万国者犹周王八百国之君而云抚万邦也圣人有不忍人之心斯有不忍人之政矣封建诸侯仁政之大者也秦人专利除封建郡县天下天运方否自是而后圣人之道不行人君莫不蓄独擅天下之心故袭用郡县之制而不能革也吁一蓄独擅天下之心已亡王道之本修德用贤力行善政差可不大乱而已岂有三王之至治哉天下之大不与天下共一人不好善则天下之贤材尽废防盗蠭起外患凭陵所至如隄溃河决杀人盈天下郡守县令莫之能御也而国随以亡譬如人之死于锋刃压于岩石溺于风涛非天命之正者忠臣痛焉故周之建国自后稷也商之世逮桀宋也夏杞有后至楚悼王而后息也是三代者经歴变故而宗庙血食咸二千余年岂若秦隋卒暴汉唐亡则絶世乎有天下者盍监秦否而倾诸










　　周礼集说凡例
<经部,礼类,周礼之属,周礼集说>
　　钦定四库全书
　　周礼集说卷一
　　縂论
　　天官
　　论看天官须是怀洪大
　　横渠曰天官之职须懐洪大方看得葢其规模甚大若不得此心欲事事上致曲穷防凑合此心如是之大必不能得也
　　天官之职非大其心者不能为
　　晦庵曰天官之职是总五官者若其心不大如何包得许多事且冡宰内自王之饮食衣服外至五官庶事自大至小自本至末千头万绪若不是大其心者区处应副事到靣前便且区处不下况于先事措置思患预防是着多少精神所以记得此复忘彼【叶贺孙】
　　天官一篇人主正心诚意之学
　　晦庵曰周礼天官冡宰一篇乃周公辅导成王垂法后世用意最深切处欲知三代人主正心诚意之学于此攷之可见其实
　　周公以侍御近臣与三宅同说近臣关系君之身心最切周官谨内朝亦此意
　　杂说周公率百官以戒成王任人牧夫凖人固是系天下安危若缀衣虎贲侍御仆臣何故与三宅同说大抵外朝之臣人君临朝方得入觐而人君又见其望髙德厚待之尊严而不敢防近惟此等人朝夕相与居若有彼谅直之人出入起居隂化潜移可到圣贤地位若有彼防謟靣谀之人朝夕相处定是失德何故此等人位最贱职最亲其系于人主身上最切是故善论治者必本于人主之身而善救正其君者必欲多引善类与之共处盖人君莫重于左右所与处者推此则天官一官可以见周公格心之事业永嘉陈君举曰凡饔飱田罟薪蒸之事医药之事酒浆之事幄帟次舍之事甚卑冗也甚烦辱也必用命士必皆领于冡宰若夫宿卫非宫正之羣吏则宫伯之士庶子所谓执矛戈立阶戺皆冕衣裳者非若后世但以兵卫也昔周公作立政大抵汲汲于用贤而以虎贲缀衣趣马携仆列诸左右常伯三事之下常伯三事皆大臣也名位尊矣视趣马缀衣至不等而周公一槩言之何也诚以大臣进见有节敷奏有常而朝夕与王燕者则斯人也必以士为之则必公卿所自简除所自考课苟非命士则简除考课不出于朝廷其进杂而羣枉至矣故冡宰之治特详书曰昔在文武侍御仆从罔匪正人以旦夕承弼厥辟由此其选也方周公之教世子也鲁公之子伯禽卫康叔之子牟齐太公之子伋俱事成王伯禽牟伋葢宿卫国子也他日能为诸侯而成王与之处则相观而善之益多其后诗人刺皇父曰皇父卿士家伯宰仲允膳夫蹶维趣马艳妻煽方处以是数人者皆相从于女谒者也由此观之王之所与燕私得其人则太子见徳而成王为贤君不得其人则女谒行而褒姒之祸作自后世子贤否系焉而周之兴亡从之如之何其不谨乎
　　宿卫服膳侍御之人最关人主心术
　　东莱曰人徒见内外庭宿卫之士士之贱者也烹庖饔膳之事事之辱者也鱼腊酒浆醯醢之物物之微者也次舍幄帟裘服为末用也宦寺嫔御洒扫使令为贱役也不知夫三代以还所以蛊壊人主之心术侵夺大臣之权柄者往往皆是人为之盖公卿大臣其内外则有限其进退则有时不得日侍人主之左右前后也若夫侍御仆从之人备趋走使令之职而人主宴私玩狎之际无不与之同焉比其极也则变换其耳目感移其心志伺以和其防奢靡以中其欲小防曲谨以示其信人主一堕其中则亦何所不至哉周公深智逺虑有见于此是以乱萌祸机之所至无不究极是以古人辅相之事业皆格物穷理之学也
　　太宰领王之膳服嫔御
　　朱晦庵曰冡宰一官兼领王之膳服嫔御此最是设官者之深意葢天下之事无重于此【答潘恭叔】
　　王后之庖膳衣裘有司不敢防故领于太宰
　　陈君举曰庖事酒事衣裘之事唯王及后有司不敢防既不防矣而必领于大臣何也彼贱有司诚不宜以苛细课校至尊唯大臣以道佐人主独得与人主可否是非故领之夫富有四海而一人之奉就使无节嵗费几何方且嘉与大臣以自防检庶几过差不中九式之度虽有司不敢议而大臣尽规所以资啓沃成敬畏也
　　太平经国书云或问小宰宰夫推广大宰之法而耸动警饬百官府之治其于事则为宜于势则为顺矣至于王宫之戒令则自有宫正宫伯掌之王内之政令则又有内宰以治之今而复预内事何也曰先王之制事权欲合于一而内外庭之势本不容于分也葢宫正宫伯虽曰掌王宫然不过宫中徒役之事子弟宿卫之职与夫诸官府之在内者耳其于后宫则无所预内宰虽曰掌王内又不过以礼仪教王后夫人与夫九嫔世妇凡女宠近习之在左右者耳其于王宫之徒役宿卫则又略不相关各掌其一而遗其二势既不能以相统而权亦不能以相临统而临之则惟太宰焉故宫正宫伯内宰皆于太宰而兼掌其事职虽列于外而通于内权虽分于二而揔于一自今攷之曰建邦之宫刑曰治王宫之正令曰宪禁于王宫曰令修宫中之职事此王宫也曰凡宫之紏禁则王宫后宫无不在所掌也自其掌王宫也则兵卫卫凡宿卫之人皆领之饮膳衣服洒扫启闭次舍幄帟凡供奉之人皆领之宫禁之袐藏王宫庻子之好用凡财用之司存者皆领之其间多寡丰约用舎去取天子始不得以自私而小臣始不得以自便矣自其掌后宫也则六宫六寝无王后之限九嫔九御无女官之别诏其礼乐正其服位禁其竒衺稽其功绪其间损益增减采择进御始有宴私玩狎之节而无侵窃撼移之患矣葢世未有家不齐而国可治者未有国不治而天下可平者大宰之治所以兼统内外而小宰为始小宰之宫刑既已齐其家宰夫之朝法又已治其国然后大宰之邦典始可以治天下矣
　　后宫之政皆属大宰汉内治不聼于公卿所以多乱陈君举曰尝读关雎知三代而上后妃极天下之选矣后妃母仪天下而慊慊然有不足配至尊之意当是时夫人嫔若干人世妇若干人女御若干人各以其职奉上所以共賔祭蕃子姓之官备矣后方恻然遐想幽深侧陋之间尚有遗贤宜配君子求而不得则中夜不寝辗转叹息庶几得之吾当推琴瑟鼓钟之奉与之偕乐而后无慊后得如此则宫掖之政一以聼之所为奚不可者今乃内小臣而下凡阉官九嫔妇官下至于女奴晓祝者晓书者晓裁缝者必属之大臣则夫员数之增损职掌之废置禄秩之多寡赐予之防数皆禀命于朝廷而后不与且使内宰得以稽其功绪而赏罚其勤惰掌治有司之禁虽天子不得自以为恩是故私谒不行而内政举古之所谓正家者葢如此而非屑屑然也今出房闼而方较是非于紊乱之后争予夺于纵弛之余抑末矣汉大尉杨秉紏中常侍而尚书诘以三公统外安得越奏近臣葢内治不聼于公卿久矣无怪乎后世之多乱也
　　大宰统宫阃之事
　　朱晦庵曰五峯以为周礼非周公致太平之书谓如天官冢宰却管甚宫阃之事其意只是见后世宰相请托宫阃交结近习以为不可殊不知此正人君治国平天下之本岂可以后世之弊而并废圣人之良法美意哉又如王后不当交通外朝之说它亦是惩后世之弊要之仪礼中亦分明自载此礼在至若女祝掌凡内祷祠禬禳之事使后世有此官则巫蛊之事安得有哉
　　大宰兼统六卿事权归一
　　东莱曰成周之制三百六十属聼命于六卿六卿聼命于冢宰冢宰实三公兼之涣散分职之中又有比附聮属之势自今职职而考之大史内史掌六典八法八则八柄之贰春官之属也而典法之政则在于大宰大仆掌诸侯之复逆小臣掌三公孤卿之复逆御仆掌群吏之逆及庶民之复夏官之属也而臣民之总则掌于宰夫司士掌朝仪之位夏官之属而治朝之位宰夫掌之泉府廪人仓人掌财用地官之属也货贿之出入大府掌之内外朝之冗食地官稾人之职也而宫正内宰则又均其稍食王朝之服饰春官司服之职也而内司服至屦人则又掌其服饰之用自宰夫之下夏采之上六十官之内三百六十官之职错综而互见焉并建六典并行六卿天下万事皆有関于理乱安危之大者则无不翕然在其掌握中也岂古者三公无官惟与天子坐而论道故设六卿以分主六典而三公实统之三公既兼冡宰则六卿之大典非冢宰而谁建耶此事权之所以一而周家所以无多门之政
　　天官统六卿兼把握天子左右亲近之臣
　　杂説大宰兼行六卿之事故自宰夫下六十官之内其所职掌有系司徒之事者有系宗伯之事者或出于司马之职或闗于司冦之刑凡系乎王之心术与国家之理乱兴衰者虽散在六卿不尽归冡宰而其要者则已皆总揽之矣大抵周公冡宰一职只是把握天子亲近之人自宫正已下是王宫之宿卫自膳夫已下是王之庖膳自医师已下是王之药饵自酒正已下是王之酒肴醯醢自宫人已下是王之寝防供帐自大府已下是国家经用王之玩好及赐予裘服自内宰已下是王之后官总看来第一项是宿卫之人二项是供奉之人三项是出纳财用之人四项是宫中使令之人此数项人周官所以把握者何也其为亲近天子易以防狎内有宦者及女奚女酒等人他卿未必能制古者王前巫而后史卜筮瞽侑皆士大夫为之故当人主宴私玩狎之际必因事进谏如泠州鸠内史过之谏是也自秦而始用宦者为之大臣莫敢谁何故周之冡宰所以兼行六卿事不为无意也
　　晦庵曰周之天官统六卿之职亦是提其大纲至其他卿则一人理一事然天官之职至于阉寺宫嫔醯酱鱼盐之属无不领之
　　冡宰下兼六卿事统内外是以君心无所蠧后世相权分而体统失自汉文武始
　　官制曰天下之治最患乎体统之不正使上下无以相临人主之无所顾忌也夫大臣之权分裂四出而不在已百官有司随所宠幸而迭用事人主意向所在羣臣觇影而疾趋之而为大臣者反低囬畏忌以取容是无体统之为也体统既失大纲小纪始壊散而不可收拾尊名重分始顚倒而不相禁制髙爵厚禄始轻滥而不复顾惜当是时也上下无以相临而致于相陵人主不惟无顾忌而至于有轻杀大臣之祸天下之多事而治道之日不隆其源流盖如此若昔大臣非不知论道经邦之任职重而业钜要不必亲羣有司之细务而设官分职之际必权利害而择本末焉一职一事苟有闗于国家之理乱而系于人主之心术者则翕然皆在于掌握之中使之比附聫络受制于其已非厚集权势以自尊也体统之所在大臣不以为嫌而人主不以为专也毎读天官治典而博观六十官之职事未尝不深叹古人智虑之深长而治道之有本也盖三公之尊下摄冡宰之职冡宰之尊下兼六卿之事天下万务无所不统而王朝之上内外朝廷之臣闗节脉理犹为相应有如出纳之要职宿卫之亲人奉供之近习玉府财用之司存宫中使令之嬖宻凡其布列于王宫之内外而迫近于人主之左右者一举而尽属之冡宰焉夫是以羣士大夫之职业有所统而不敢自恣人主之心术有所碍而不敢自私纪纲不散名分不易爵禄不轻而左右前后之人侍御仆从之事宴安玩狎之际无敢蛊壊人主之心术而侵窃大臣之权柄者体统之正孰大于此悲夫后世之人不识此道也夺大臣之权而授之羣臣散天官之属而归之百官出内庭之士大夫而置之外廷儒者又从而助之曰天子大臣当不屑于细务则又从而削夺之使之拥虚名于百官之上而为大臣者亦拱手清谈而不事事矣自汉以来变故备矣上不得以临其下外不得以制于内人主惟意所欲为而小人惟利是视君臣上下相与快意于法度之外于是乱萌祸基四靣并起而天下已不可为矣故自出纳之要职不领于大臣也而宰夫之官遂去为中书尚书之任中书尚书迭用事而霍光之权重恭显之事起尚书中书之形成矣自宿卫之亲人不领于大臣也而宫正宫伯之官遂去为光禄卫尉之任光禄勲之属日益亲而门下遂为省加官遂为司侍中遂为宰夫矣自供奉之近习不领于大臣也而膳夫而下掌次而上遂去为少府大常之任比其极也闗内侯骑都尉之爵至及于烹庖乐工医师之职至鸣玉而曵组门下大仆之司至又分为殿中省为内诸司使矣以至玉府财用之司既非大臣之所与闻则房闼有制政之渐妃妾起诬诅之风阍寺擅废立之权夫谁得而制之嗟夫宿卫非小人也饮膳烹庖酒浆醯醢非微物也扫洒缝染非贱职也而幄帟次舍非细事也大臣制其权则小臣不得专其事天子不得快其私周公深见逺识后世弗念厥绍而横流至是是则可恨也而防论其所自则始于陈平之自弃其权而武帝习见其事而遂举其权而授之羣臣有司上下相临之势自是觧散而不可复合矣方文帝以形狱问陈平而类以为得宰相之体而不知宰相之无权盖始于此夫钱糓之出入决狱之多寡国家之本而生民之命也宰相不与闻而顾使天子责之廷尉责之内史则凡九卿中二千石之事岂复与闻耶夫天下之事宰相不与闻而归之天子天子不能察而归之左右近习之人国欲治可得乎而顾曰上佐天子理隂阳下遂万物之冝托此以为宰相职业是亦清谈不事事之异名耳自此以后郡国上计得自逹于天子天下大柄尽归尚书武帝又以中大夫侍中视丞相为外朝而内朝之事宰相不得闻矣九卿更进用事事不决于丞相而外廷之事宰相又不得闻矣吏九百石以上调于尚书而天下之事宰相不得闻矣文墨小技之事一言之合意立取荣宠为天子私人气方张言听计从而宰相大臣反被屈辱摧折入则横议于内出则专行于外大臣之无权而小臣之横至此此岂复有纪纲名分也哉其后丙吉相宣帝于中兴之日而御史大夫不得亢礼似稍知重大臣之权矣而尚书决事诸将军犹领之而中书宦者遂乗间而用事至于四曹之置而自宰相而下悉闗其中而尚书中书始表里为奸矣防论至此则天官一属横流纷错无复上下之名分外内之统摄其所由来久矣后世如欲复古以为治要当自周官始欲复周官要当自宰相始则体统正而天下之事可以次而举矣
　　成周官制内外一体汉初犹得相统自武帝后始不相聫属而东汉为尤甚
　　太平经国书曰或问周官之制内外庭固一体矣继周如汉其制亦尝有近于周者乎曰岂惟汉近于周虽秦亦然秦人变古不道无复先王之旧制然至于内外庭之属其事则犹有可言者外之九卿如少府犹得置尚书在内主发文书而掌奏下诸事外之三公如御史大夫犹得置中丞在内受公卿奏事而举劾按章又外之三十六郡如监郡者皆是御史之属为之犹得以天下之私害径逹于御史大夫而大夫径逹于天子汉兴惟监郡之制变为部刺史若夫少府之尚书御史之中丞则一切因秦之旧而不改非因秦也葢因周也尚书中丞非周制而曰因周何哉秦人虽变周之名而未尝变周之意汉亦惟存周之意而不暇复周之名以百官公卿表观之少府属官自尚书而下有符节太医太官汤官有东西织室有庖人三长丞有上林十池监以至中书谒者黄门钩盾尚方御府永巷内者宦官皆属于少府又复以私府永巷仓廐祠祀食官宦官分属于大长秋御史大夫属官有两丞一曰中丞在殿中兰防掌图籍秘书权尊势重与人主亲近事下中丞则中丞白之大夫大夫白之丞相丞相御史在外外得以统内也内领侍御史外督部刺史刺史掌奉诏条察州郡治状黜陟能否以六条问事而奏事复上于中丞是部刺史在外中丞在内内得以统外也要之汉之官制三公九卿虽列职于外而皆有属以在内以周官之遗意求之则丞相犹大宰也御史大夫犹小宰也御史之中丞少府之尚书犹宰夫也少府之下又有大长秋犹内宰也大长秋属少府少府中丞属丞相御史是秦与汉之制皆近于周之制也不特此尔髙帝之御史大夫周昌尝燕见入奏事见髙帝拥戚姬吕后之世审食其为相监宫中如郎中令公卿百官皆因之以奏事武帝之世丞相公孙亦得数燕见上或时不冠此虽非体貎大臣之意然亦可以见其洞然无内外之限矣夫是以阉宦虽宠丞相犹得以檄召而诘责而大长秋中常侍犹参用士人为之【事见申屠嘉传并百官表】一自武帝晚年宴游内庭不出不复与士大夫接用宦者主中书而典尚书之章奏尚书之官于是废矣【石显传】既以中书居中而管事又置诸吏居中而举法故当时奏下诸事自中书逓送两府自两府下九卿自九卿下郡国而不由中丞中丞之官于是不得居中制事而内之侍御史外之部刺史并废矣将军列侯而下皆得带加官而丞相御史独不知名曰尊之而实踈外之于是丞相御史无复有至内庭者矣末年以霍光为大司马而领尚书事宜若内外合为一然已非丞相职任然号称内朝而并夺丞相御史之权昌邑之废丞相杨敞不及与议不惟不得至内庭且不复预内庭之事矣夫宦官典中书之任中丞无制事之权三公无加官之号大将军领尚书之职霍光告车千秋所谓今光治内君侯治外内外朝判然如此此汉治之所由以盛衰也宣帝中兴复遵汉初之制魏相为御史大夫外则遣丞相椽吏案事郡国而不遣使内则奏封事而不经尚书去副封而不令壅蔽加给事中而得数见言事是以霍山方秉枢机相乃讼其过杜延年居中用事相乃列奏其奸中外之政复合为一然犹未知复中丞之权元帝以来石显用事丞相之权复去而尽归于尚书哀平之际又归外戚纪纲散壊内外不足以相统而西汉遂趋于亡光武惩外戚之用事愤大臣之窃命于是取三公之官以为闲职而取尚书及中丞专任委之以为台阁之长以举法归中丞而以奏事归尚书二官虽复用事然踈外庭而亲内庭矣舍大臣而近小臣矣置三公而事归台阁矣变前后参用士人之制而专用奴仆薫腐之余矣桓灵之季而御史之权尽移于尚书尚书之权又移于宦官尚书宦官合为一党而宰相踈隔于外御史缄黙于内是以太尉杨秉奏侯览而尚书召秉椽属诘之曰设官分职各有司存三公统外御史察内当是时也御史岂真得以察内耶事权之失已乆小人徒借察内之名以自便耳葢自古内外之不相属未有如东汉之盛者而其源实始于光武极其源而论之则又始于武帝使武帝不改汉初之制以三公九卿在外而以中丞尚书在内内外相属而关节脉理相应则汉之制周官太宰之制也奈何快意于法度之外使内外事权分裂四出而不专领于大臣其末流遂得以至此极也葢尝观之出纳之要职不领于大臣也而宰夫之官遂去为尚书中书之任尚书中书迭用事而霍光之权重恭显之事起尚书中书之形成矣自宿卫之亲臣不领于大臣也而宫正宫伯之官遂去而为光禄勲之任光禄勲之属日益亲而门下遂为省加官遂为司侍中遂为宰相矣自供奉之近习不领于大臣也而膳夫而下掌次而上遂去为少府太常之任比其极也门下太仆之司又分为殿中省为内诸司使矣以至玉府财用之司既非大臣所与闻则汉鸿胪之卖爵唐琼林大盈之名库夫谁得而检之女宠近习之嬖既非大臣之所与闻则母后临政下令不出闺闼国命寄之刑人或享专土之封夫谁得而制之此其源皆起于武帝是以其流至于不可救其祸反至于杀戮大臣而无顾忌之心事权之不合于一此宜大宰之所拳拳而小宰宰夫之所以佐大宰而兼掌其事也兼则治散则乱合则盛离则衰自三代而下其治乱盛衰之变凡几见矣见其变而复周官以救之此为治之大原
　　汉自武帝置加官宰相不得统内朝
</div>
    <div class="pagination">
<a href="周礼集说.html">上一页</a><a href="周礼集说.html">1</a><span class="current-page">2</span><a href="周礼集说_page3.html">3</a><a href="周礼集说_page4.html">4</a><a href="周礼集说_page5.html">5</a><a href="周礼集说_page6.html">6</a><a href="周礼集说_page7.html">7</a><span>...</span><a href="周礼集说_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
