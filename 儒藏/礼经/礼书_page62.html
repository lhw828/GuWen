<!DOCTYPE html>
<html>
<head>
    <meta charset="UTF-8">
    <title>礼书 - 第 62 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书 - 第 62 页/共 66 页</h1>
    <div class="content">






<经部,礼类,通礼之属,礼书,卷一百四十>
<经部,礼类,通礼之属,礼书,卷一百四十>









　　轸
　　轸一曰收一曰车枕舆后横木也轸围尺一寸【六分车广以一为之轸围】其厚与轐共七寸其长六尺舆人谓舆为车轮人以轸名舆则舆可谓之车亦可谓之轸故郑氏谓轸舆后横木又谓轸舆也辀人以轸方对葢圆则方轸方舆也秦诗以俴收为浅轸浅舆也孔颖达谓车前后横木皆曰轸自后轸至前轸浅于乗车故曰俴然考之于礼车前有轨有隂而已不闻其有轸也

　　説文亦曰轸舆后横木
　　轐
　　轐舆下衔轴者也一曰伏兔一曰车屐贾公彦曰轴上有伏兔伏兔尾后上载车轸轸始有舆则轴去地三尺三寸与伏兔及轸七寸总四尺也伏兔尾戴而辀踵亦承轸则轸之所乗者三木也伏兔之下则有革説文谓□【音闵】是也伏兔之前则辀有漆辀人所谓良辀环灂自伏兔不至軓七寸是也
　　毂【有贤有轵有薮有篆有帱】
　　老子曰三十辐共一毂考工记曰毂也者以为利转也望其毂欲其眼【鱼恳】也进而眡之欲其帱【畴】之廉也椁其漆内而中诎之以为之毂长以其长为之围【轮之漆内六尺四寸是为毂长三尺二寸围径一尺三分寸之一】五分其毂之长去一以为贤去三以为轵容毂必直陈篆必正施胶必厚施筋必数帱必负榦三分其毂长二在外一在内以置其辐【毂长三尺二寸者令辐广三寸半则辐内九寸半辐外一尺九寸】则毂长三尺二寸围径一尺三分寸之二三分毂长二在外一在内以置其辐其穿大者谓之贤小者谓之轵其当辐菑者谓之薮薮亦谓之壶中贤向内轵向外皆金为之五分其毂之长去一以为贤去三以为轵郑氏谓去一当为去二去二则金厚一寸大穿径四寸五分寸之二小穿径二寸十五分寸之四如是乃与薮相称理或然也毂之饰施胶筋漆而采以约之谓之篆诗所谓约軧是也革以幔之谓之帱所谓帱必负榦是也
　　轵【在外】
　　毂之大穿曰贤小穿曰轵则轵毂末也亦谓之轊轊或作□【卫】又谓之軓少仪曰祭左右軓【范】郑氏谓軓轵同谓轊头舆人三分较围去一以为轵围三分轵围去一以为轛围则轵又輢之衡植者也与毂末之轵不同
　　辐
　　轮崇六尺有六寸毂径一尺三分寸牙围尺一寸则辐长二尺有奇矣薮径三寸九分寸之五而辐广如之则辐围九寸有奇矣记曰望其辐欲其揱【萧】尔而纎也进而眡之欲其肉称也眡其绠欲其蚤之正也【绠轮葅也】察其菑蚤不齵【五沟反】则轮虽敝不匡凡辐量其凿深以为辐广故竑其辐广以为之弱【郑氏曰弱菑也今人谓蒲本为弱】三分其辐之长而杀其一则虽有深泥亦弗之溓也三分其股围去一以为骹围则辐之入牙者谓之爪近牙谓之骹入毂谓之菑近菑谓之股菑亦谓之弱则股菑而骹爪杀矣骹爪杀故望之则揱尔而纎用之则虽有深泥而弗之溓杀称故谓之肉称
　　牙
　　考工记言凡揉牙则牙揉木为之矣六分其轮崇以其一为之牙围则牙围尺一寸矣三分其牙围而漆其二则漆者七寸三分寸之一不漆者三寸三分寸之二矣记又曰眡其绠欲其蚤之正也绠三分寸之二郑氏谓绠闗东谓之饼轮箄也葢凿牙而其孔向外侵三分寸之二则辐股外箄辐股外箄则车不淖矣牙亦谓之罔亦谓之渠亦谓之輮行泽者仄輮行山者仄輮仄輮则木心在外而泥不溓反輮则表里相依而沙石不能以破碎









　　礼书卷一百四十
<经部,礼类,通礼之属,礼书>
　　钦定四库全书
　　礼书卷一百四十一
　　宋　陈祥道　撰













<经部,礼类,通礼之属,礼书,卷一百四十一>
<经部,礼类,通礼之属,礼书,卷一百四十一>








　　輨【辖】
　　輨或作斡【音管】説文曰毂耑沓也辖或作牵説文曰车键盖輨以冒毂辖以制轴二者皆金为之考工记曰弓长六尺谓之庇轵郑氏谓六尺之弓加部广凡丈二尺六寸有宇曲之减可覆轵不及斡
　　轴
　　辀人轴有三理一者以为媺也二者以为乆也三者以为利也无节则媺坚刃则乆滑致则利其围一尺三寸五分则五分其轸间以其一为之轴围是也其长八尺有奇观辙广八尺则轴之长可知矣易曰舆脱輹説文曰輹轴防也
　　轮
　　轫【一名泥枝车者也】
　　轮人为轮斩三材必以其时毂也者以为利转也辐也者以为直指也牙也者以为固抱也故察车自轮始欲其朴属而微至不朴属无以为完久也不微至无以为戚速也兵车乗车之轮六尺有六寸田车之轮六尺有三寸行泽者欲杼行山者欲侔杼以行泽则是刀以割涂也是故涂不附侔以行山则是搏以行石也是故轮虽敝不甐于凿凡楺牙外不廉而内不防旁不肿谓之用火之善是故规之以眡其圜也万之以眡其匡也县之以眡其辐之直也水之以眡其平沈之均也量其薮以黍以眡其同也权之以眡其轻重之侔也葢轮之制视马以为之高下视地以为之厚薄兵车乗车驾国马田车驾田马国之辀深四尺有七寸故二车之轮皆六尺有六寸田马之辀深四尺故田车之轮六尺有三寸行泽者必削其践也故杼之然后涂不附行山者必等其上下故侔之然后凿不甐不特此也行泽者欲短毂行山者欲长毂行泽者仄輮行山者反輮其行也有辅传所谓辅车相依是也【诗曰其车既载乃弃尔辅孔颖达曰辅是可脱之物葢如今人缚枚于辐者也】其止也有轫説文所谓柅是也毂以火则隂阳齐牙以火则内外旁善辐轮以水则平沉均薮以黍则广深同可规可萭可水可县可量可权谓之国工则车所任者在轮而已观轮扁之斵轮徐而弗甘疾而弗苦得之于手应之于心扁不能以语其子其子不能得之于扁则轮之难其工可知矣萭之以眡其匡郑氏谓等为萭蒌以运轮上轮中萭蒌则不匡刺贾公彦谓今车近萭蒌于轮之旁置之轮上轮转一匝不高不下则知其不匡然记言眡其匡非眡其不匡也舆人圜者中规方者中矩立者中县衡者中水则轮之可规可萭可水可县亦若是尔萭故书作矩
　　葢【有部逹常桯弓衣】
　　葢柄之材三而部厚一寸达常长二尺桯楹长八尺达常上贯部而下入桯总一丈矣人长八尺而弓有宇曲之咸亦八尺此所以立乗而不蔽目也桯围倍达常部围三桯径六寸而凿深二寸有半则对深五寸而不伤达常矣部厚一寸凿广四枚【一分为枚】凿上二枚凿下四枚则凿下用力为多而可以固弓矣凿上二枚凿下四枚其外也上下俱四枚其内也故下直二枚其内题则渐削矣故凿端一枚如此则凿之外广内狭下正上低而弓势可得而仰也弓马六尺二尺近部短而平四尺趋宇长而桡此所谓三分弓长而楺其一也近部者谓之股其围一寸六分趋宇者谓之爪其围一寸十五分寸之一此所谓三分其股围去一以为爪围也葢弓二十有八所以象星也部杠所以象斗也【斗为天之杠毂】有衣以冒之有纮以维之弗冒纮横驰垅畮而不队乃国工也巾车及葬执葢従车持旌道右王下以葢従春秋传言若敖射楚子汰辀而贯笠毂【宣四年】杜预曰兵车无葢尊者则一人执笠依毂而立然则兵车固与乗车异矣郑氏谓乗车无葢礼所谓潦车其葢车欤然既夕礼乗车载旌道车载朝服藁车载簑笠则贱者御雨之具而已孰谓乗车道车无葢也藁非良车也潦备水潦者也既夕礼藁车或作潦车则自车言之曰藁自其用言之曰潦其实一也藁车散车而已非可以当木路也贾公彦曰藁车于天子当木路误矣昔齐侯赐敝无存犀轩直葢宣帝赐黄霸车葢特高二尺后汉列侯伏熊轼皂葢则春秋之时固有曲葢汉之时不特皂葢而已
　　弓
　　弓谓之轑辐亦谓之轑辙广谓之轵毂末亦谓之軓毂下谓之轵輢下亦谓之轵此异物而同名也舆可谓之车亦可谓之轸达常可谓之部轸前横木可谓之辂【説文】此因物而通名也












　　礼书卷一百四十一
　　钦定四库全书
　　礼书卷一百四十二
　　宋　陈祥道　撰




</div>
    <div class="pagination">
<a href="礼书_page61.html">上一页</a><span>...</span><a href="礼书_page57.html">57</a><a href="礼书_page58.html">58</a><a href="礼书_page59.html">59</a><a href="礼书_page60.html">60</a><a href="礼书_page61.html">61</a><span class="current-page">62</span><a href="礼书_page63.html">63</a><a href="礼书_page64.html">64</a><a href="礼书_page65.html">65</a><a href="礼书_page66.html">66</a><a href="礼书_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
