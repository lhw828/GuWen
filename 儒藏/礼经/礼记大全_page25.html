<!DOCTYPE html>
<html>
 <head>
  <meta charset="utf-8"/>
  <title>
   礼记大全 - 第 25 页/共 56 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记大全 - 第 25 页/共 56 页
  </h1>
  <div class="content">
   故政不正则君位危君位危则大臣倍小臣窃刑肃而俗敝则法无常法无常而礼无列礼无列则士不事也刑肃而俗敝则民弗归也是谓疵国
　　倍违上行私也或亦倍而去之之谓小臣窃所谓盗臣也肃峻急也俗敝人无廉耻风俗敝败也治国无礼故至于刑肃而俗敝为君者但恣己用刑遂废常法法废而礼无上下之列矣宜乎士不修职民心离叛也岂非疵病之国乎【长乐陈氏曰政不正则君位危所谓上无道揆也则大臣倍而不法小臣窃而不亷所谓下无法守也上无道揆下无法守则刑肃而不中俗敝而不美法乱而无常礼紊而无别所谓士者亦不事其事也士不事其事则民亦不归之矣然重言刑肃而俗敝者葢以乱之所致多在刑肃以其刻核大至故也夫治之为道由内以及外故礼出而后有法法出而后有刑及其乱也由外以及内故刑肃而后法无常法无常而后礼无列矣○严陵方氏曰大臣倍非所谓大臣法也小臣窃非所谓小臣亷也国有常法制民于刑之中而已苟刑肃而至于俗敝则法失其常矣故言法无常法以礼为体礼以法为用用既无常则体亦无列故言礼无列无列者失其序之谓也是则人不安其职矣故言士不事葢士以事事为正故也刑肃而俗敝民将畏罪而离散矣故言则民弗归也俗敝民散又何以致国之肥乎故以疵言之】
　　故政者君之所以藏身也是故夫政必本于天殽以降命命降于社之谓殽地降于祖庙之谓仁义降于山川之谓兴作降于五祀之谓制度此圣人所以藏身之固也
　　藏犹安也君者政之所自出故政不正则君位危书言天工人其代之典曰天叙礼曰天秩是人君之政必本于天而效法之以布命于下也社祭后土也因祭社而出命是效地之政有事于祖庙而出命是仁义之政有事于山川而出命是兴作之政有事于五祀而出命是制度之政效地者效其高下之势以定尊卑之位也仁义者仁以思慕言义以亲疎言思慕之心无穷而亲疎之杀有定又亲亲仁也尊尊义也自仁率亲等而上之至于祖而尊尊之义隆自义率祖顺而下之至于祢而亲亲之仁笃也兴作之事非材不成故于山川制度之兴始于宫室故本五祀夫安上治民莫善于礼圣人庸礼之政如此故身安而国可保也【蒋氏曰圣人本天理以出政效之以降命于天下凡其兴建显设咸有定序使万物森列各居其位而不相夺者皆非私意为之也是以命降于社之谓殽地葢言因地事地教民美报而地道以显也降于祖庙之谓仁义葢言反本复始尊祖敬宗而人道以立也降于山川之谓兴作葢言备物致用率作兴亊而职业以起也降于五祀之谓制度葢言门行有守外内有职而宫室以居也圣人必于此致意焉而后为藏身之固葢人道立于天下莫先于天地鬼神各安其位莫先于孝慈报反各有其常又莫先于养生居处各有其序其所以隄防世故维持人心在此矣此二帝三王所以为天下开物成务之主布政乎天下者本此道也○严陵方氏曰于祖庙言仁义则知本于天者为隂阳之道降于社者为刚柔之德也于五祀言制度固知兴作之为事功矣道德仁义兴仰制度皆政之所存者而圣人特寓之于天地祖庙山川五祀使万物莫不聴命于其间也其序则先天而后地者上下之序也次之以祖庙者尊卑之序也又次之以山川者内外之序也又次之以五祀者大小之序也】
　　故圣人参于天地并于鬼神以治政也处其所存礼之序也玩其所乐民之治也故天生时而地生财人其父生而师教之四者君以正用之故君者立于无过之地也
　　此承上章言政之事谓圣人所以参赞天地之道疑并鬼神之事凡以治政而已故处天地鬼神之所存则天高地下万物散殊圣人法之此礼之所以序也玩天地鬼神之所乐则流而不息合同而化圣人法之此民之所以治也四时本于天百货产于地人生于父而徳成于师此四者君以正用之谓人君正身修德顺天之时因地之利而裁成其道辅相其宜以左右民使之养生丧死无憾然后设为庠序学校之教申之以孝弟焉则有以富之教之而治道得矣然其要在君之自正其身立于无过之地而后可不能正其身如正人何
　　【蒋氏曰圣人道同乎天地故其身能与天地而为三知通乎鬼神故其身足与鬼神而并立○长乐陈氏曰夫知天地鬼神之禀则有所存明天地鬼神之用则有所乐处其所存乃礼之先后之序玩其所乐此民之所以治也○马氏曰变通莫大于四时而有天以生之聚人莫若财而有地以生之后非民无以辟四方而有父以生之人非教则无以别于禽兽而有师以教之四者皆出于自然而无俟于君可也而曰正用之何也葢天虽生于时而茂对育物者非君不能育也地虽生乎财而理财正辞者非君明其义则不能理也人生虽自乎父而非君则罔克胥匡以生教虽自乎师而非君则不能安其教正用之者顺其自然之理而立于无过之地也夫有天以生时有地以生财有父以生之有师以教之则富庶教之具备可以参天地之化育而成位乎其中矣○严陵方氏曰时以气运故天生时财以形成故地生财父以传类故人其父生师以传道故师教之为之君者位天地之中居父师之上夫何为哉以正用之而已】
　　故君者所明也非明人者也君者所养也非养人者也君者所事也非事人者也故君明人则有过养人则不足事人则失位故百姓则君以自治也养君以自安也事君以自显也故礼达而分定故人皆爱其死而患其生
　　此承上章君立于无过之地而言旧説明犹尊也故读则君为明君今定此章三明字皆读为则字则上下文义坦然相应矣不必迂其説也君者正身修德而为臣民之所则效者也非则效人者也臣民之所奉养也非奉养人者也臣民之所服事也非服事人者也君而则人则是身不足以为人所取则而反取则于人非立于无过之地者矣君而养人则一人之身岂能供亿兆人之食必不足矣君而事人则降尊以事卑为失位矣惟百姓者则君以自治其身所谓文武兴则民好善也养君以自安谓竭力供赋税则有耕食凿饮之安也事君以自显谓竭忠尽职则有锡爵之荣也礼教通达而名分不逾故人皆慕守义而死耻不义而生也○石梁王氏曰此处皆非夫子之言【长乐陈氏曰百姓则君以自治而善有以迁养君以自安而分有以处事君以自显而忠有以尽如是则礼达于上下之间而分定于尊卑之际故人于其义之可死则不苟避于其不义之生则不苟存此所谓修礼以达义而不爱其情也○朱子曰礼达而分定达谓达于下○蒋氏曰天下之势莫患手上下无以相别而分守无以相安也若夫主势一定而君徳既孚天下之民方且遵名守教相从于畏爱则象之中甘心于服役事养之际求其为自安自适之不暇安有欺背僣陵之事哉故曰礼达而分定则人皆爱其死而患其生好生恶死人心之所同然圣人有礼以率天下能使所欲有甚于生所恶有甚于死则其功用固不容以小言也】
　　故用人之知去其诈用人之勇去其怒用人之仁去其贪
　　言人君用人当取其所长舍其所短葢中人之才有所长必有所短也去犹弃也有知谋者易流于欺诈故用人之知当弃其诈而不责也有刚勇者易至于猛暴故用人之勇当弃其猛暴之过也○朱子曰仁止是爱爱而无义以制之便事事都爱好物事也爱好官爵也爱见钱也爱事事都爱所以贪也故用人之仁当弃其贪之失也【朱子曰人之性易得偏人既仁如何贪葢仁善底人便有好便宜底意思今之亷介便多是那刚硬底人○延平周氏曰孔子言道之序则仁先之知次之勇又次之言为道则知先之仁次之勇又次之今以勇问于知与仁者葢知仁以勇为主故问之】
　　故国有患君死社稷谓之义大夫死宗庙谓之变大夫死宗庙言卫君之宗庙而致死也然己之宗庙亦在本国不弃君之宗庙即是不弃己之宗庙也旧説变读为辨辨犹正也一説其死有分辨非可以无死而死也
　　故圣人耐以天下为一家以中国为一人者非意之也必知其情辟于其义明于其利达于其患然后能为之何谓人情喜怒哀惧爱恶欲七者弗学而能何谓人义父慈子孝兄良弟弟夫义妇听长惠幼顺君仁臣忠十者谓之人义讲信修睦谓之人利争夺相杀谓之人患故圣人之所以治人七情修十义讲信修睦尚慈让去争夺舍礼何以治之
　　非意之谓非以私意臆度而为之也必是知其有此七情也故开辟其十义之途而使之由之明达其利与患之所在而使之知所趋知所避然后能使之为一家为一人也七情弗学而能有礼以治之则人义人利由此而生礼废则人患由此而起○问爱与欲何别朱子曰爱是泛爱那物欲则有意于必得便要拏将来【延平周氏曰天下非一家而能以为一家中国非一人而能以为一人者必先知人情而无喜其所怒无欲其所恶然后问于人义使之知父子君臣之大伦明于人利使之讲信修睦逹于人患使之无争夺以相贼如此则天下所以为一家中国所以为一人也○蒋氏曰天下大本在于人情离合而众寡逺近不与焉情之所合则措天下之异而归之同情之所离则天下之势不可得而强一矣今夫天下一家中国一人此岂臆度料想姑为是言哉占之圣人总摄人心维持世故所以起天下聨络亲比之义而革其乖戾达背之习者葢亦灼见是理而为之惟知天下之情是以开辟天下之大义兴利销患而人心一也惟不知天下之情是以失天下之义背利纵欲而人心离也又曰此义既形此情遂定于是讲信修睦而人利兴此义不立此情日乱于是争夺相杀而人患起然人岂本有是患哉情我所固有也义我所固有也惟其本义以制情是以因义以成利惟其舍义而言利是以因利而生患君子论人道之大揭此情此义于利害之间区别而备言之复究制情立义兴利去患之説欲纳天下于相安相养之域则自礼外无余説也○长乐陈氏曰喜爱欲者阳之情怒哀惧恶者阴之情凡此皆出于天然故言弗学而能也父慈子孝兄良弟弟夫义妇听者闺门之义长恵幼顺者乡党之义君仁臣忠者朝廷之义凡此皆出于人为信则无所欺罔睦则有所顾省此皆足以和义故谓之人利争而后夺夺而后相杀此皆足以召祸故谓之人患也】
　　饮食男女人之大欲存焉死亡贫苦人之大恶存焉故欲恶者心之大端也
　　人心虽有七情总而言之止是欲恶二者故曰大端
　　人藏其心不可测度也美恶皆在其心不见其色也欲一以穷之舍礼何以哉
　　欲恶之心藏于内他人岂能测度之所欲之善恶所恶之善恶岂可与顔色觇之若要一一穷究而察识非求之于礼不可葢七情中节十义纯熟则举动自然合礼若七情乖僻人伦有亏则言动之间皆失常度矣有诸中必形诸外也若不知礼则无以察其情义之得失于动作威仪之间矣【马氏曰莫非欲也而欲之甚曰大欲莫非恶也而恶之甚曰大恶喜怒哀惧爱恶欲皆所谓情而情之所本尤在于欲恶故曰心之大端也心者色之蕴由色以观心可测度虽作于其心而不见于色则人之深情厚貎有时而不知也故色厉而内荏色取仁而行违者有矣有礼以节之则美恶不能藏于心也故曰欲一以穷之舎礼何以哉○严陵方氏曰欲恶心之大端虽各有端以藏其心不可测度也欲其所可欲恶其所可恶则为美非所欲而欲非所恶而恶则为恶然皆由心生者一也故曰皆在其心不见其色上言不可测度以不见其色故也礼器曰欲察物而不由礼弗之得矣正谓是也】
　　故人者其天地之德隂阳之交鬼神之防五行之秀气也
　　天地鬼神五行皆隂阳也德指实理而言交指变合而言防者妙合而凝也形生神发皆其秀而最灵者故曰五行之秀气也○石梁王氏曰此语最粹【张子曰天地之徳谓人之德性如天地之性人为贵是也禀五行之气以生最灵于万物是其秀也神之言伸也鬼之言归也凡生即伸也要终即归也神之盛极于气鬼之盛极于魄一体兼此终始此鬼神之会也隂阳之交鬼神之会五行之气物生皆然而人为备焉○比溪陈氏曰人受隂阳二气而生此身莫非隂阳如气阳血隂脉阳体隂头阳足隂上体为阳下体为隂至于口之语黙目之寤寐鼻息之呼吸皆有隂阳分属不特人如此凡万物皆然无一物不具鬼神又曰鬼神只是隂阳二气之屈仲往来自二气言之神是阳之灵鬼是隂之灵灵云者只是自然屈伸往来恁地活耳自一气言之则气之方伸而来者属阳为伸气之已屈而往者属隂为鬼其实二气亦只一气耳○马氏曰凡盈于天地之间者莫不禀五行之气也人之所以异于物以其得气之秀而最灵者也】
　　故天秉阳日星地秉隂窍于山川播五行于四时和而后月生也是以三五而盈三五而阙
　　窍于山川山泽通气也五行一隂阳也质具于地气行于天春木夏火秋金冬水各主其事以成四时月之盈亏由于日之近逺四序顺和日行循轨而后月之生明如期望而盈晦而死无朓朒之失也【长乐刘氏曰天也者阳气之所积故曰秉阳焉地也者隂气之所积故曰秉隂焉隂气合阳于天上则为日星是以其光下焉阳气合隂于地下则为山川是以其窍上通焉○长乐刘氏曰天以清秉阳在天者成象则日星是也地以浊秉隂在地者成形则山川是也天地既位于上下则播五行于其中故天一生水而播于冬天三生木而播于春地二生火而播于夏地四生金而播于秋天五生土而播于四时之间自天一至于天五则为十五之数十五之数成其所播者既和然后月生而如其数葢三五者数之所变故数之至于三五则为五行成数之极而月所以盈又积之至于三五则为五行成数之极而月所以阙也然而隂阳之义配日月此特言月而不言日何也葢月有盈阙之常而又多薄蚀之变得其常则四时和及其变则田时乖故观月之生而已矣】
　　五行之动迭相竭也五行四时十二月还相为本也动运也竭尽也终也本者始也五行之运于四时迭相终而还相始终则有始如环无端也冬终竭而春始来则春为夏之本春竭而夏来则夏又为秋之本已往者为见在者所竭见在者为方来者所本五行四时十二月莫不皆然也【山隂陆氏曰竭尽也水王则金竭木王则水竭王文公曰此立而彼竭也○蒋氏曰方天一生水地六成之是时之为冬者然也而金为之本矣地二生火天七成之是时之为夏者然也而木为之本矣】
　　五声六律十二管还相为宫也
　　五声宫商角徴羽也六律阳声黄钟子太簇寅姑洗辰蕤賔午夷则申无射戍也隂声谓之六吕大吕丑应钟亥南吕酉林钟未仲吕已夹钟卯也六律六吕皆是候气管名律法也又云述也吕助也言助阳宣气也总而言之皆可称律故月令十二月皆称律也长短之数各有损益又有娶妻生子之例长短损益者如黄钟长九寸下生者三分去一故下生林钟长六寸也上生者三分益一如林钟长六寸上生太簇长八寸也上下之生五下六上盖自林钟未至应钟亥在皆子午以东故谓之下生自大吕丑至蕤賔午皆在子午以西故谓之上生子午皆属上生当云七上而云六上者以黄钟为诸律之首故不数也律娶妻而吕生子者如黄钟九以林钟六为妻太簇九以南吕六为妻隔八而生子则林钟生太簇夷则生夹钟之类也各依此推之可见还相为宫者宫为君主之义十二管更迭为主自黄钟始当其为宫五声皆备黄钟第一宫下生林钟为徴上生太簇为商下生南吕为羽上生姑洗为角余仿此林钟第二宫太簇三南吕四姑洗五应钟六蕤賔七大吕八夷则九夹钟十无射十一仲吕十二也此非十二月之次序乃律吕相生之次序也【朱子曰按五声相生至于角位隔八下生当得宫前一位以为变宫五声之正至于而穷又自变宫隔八上生当得徴前一位以为变徴余分不可损益而其数又穷故位均之法至于是而终焉孔氏以本文但云五声十二管故不及二变而止为六十声増八二变二十四声合为八十四声自唐以来法皆如此云○长乐陈氏曰礼书曰先王因天地隂阳之气而辨十有二辰因十有二辰而生十有二律其长短有度其多寡有数其轻重有权其损益有宜始于黄钟终于仲吕黄钟大簇姑洗损阳以生隂林钟南吕应钟益隂以生阳蕤賔夷则无射又益阳以生隂大吕夹钟仲吕又损隂以生阳何则黄钟至太簇阳之阳也林钟至应钟隂之隂也阳之阳隂之隂则阳息隂消之时故阳常下生而有余隂常上生而不足蕤賔至无射则隂之阳也大吕至仲吕则阳之隂也隂之阳阳之隂则阳消隂息之时故阳常上生而不足隂常下生而有余然则自子午以左皆上生子午以右皆下生矣书曰声依永律和声则律非五声不能辨声非十二律不能和五声非变则不能尽故一律之中莫不具五声五声之外有所谓二变黄钟为宫则林钟为徴太簇为商南吕为羽姑洗为角应钟为变宫蕤賔为变征林钟为宫则太簇为徴南吕为商姑洗为羽应钟为角蕤賔为变宫黄钟为变徴以至十律之为宫余律之为商角徴羽为二变旋之为十二宫析之为八十四声类皆五位为五音第之主六为变宫又第之至七为变徴然后宫复旋矣此六律之大致也】
　　五味六和十二食还相为质也
　　酸苦辛咸加滑与甘是五味六和也十二食十二月之所食也还相为质者如春三月以酸为质夏三月以苦为质而六和皆相为用也
　　五色六章十二衣还相为质也
　　五色青赤黄白黒也并天为六章十二月之衣如月令春衣青夏衣朱之类还相为谓质画绘之事主其时之一色而余色间杂也【延平周氏曰五声六律十二管还相为宫也者十二律各具五声而还相为宫也五行者四时十二月之所自出五声者六律十二管之所自出五味之于六和十二食五色之于六章十二衣亦若是而已矣四时者间于十二月者也六律者间于十二管者也六和之于十二食六章之于十二衣亦若是而已矣○马氏曰五行莫不有其味先王因之以为五味六和十二食所以顺其味五行莫不有其声先王因之以为五声六律十二管所以顺其声五行莫不有其色先王因之以为五色六章十二衣所以顺其色○长乐陈氏曰五声言其气之所在故言本五味五色言其形之所尚故言质】
　　故人者天地之心也五行之端也食味别声被色而生者也
　　天地之心以理言五行之端以气言食五味别五声被五色其间皆有五行之配而性情所不能无者问人者天地之心朱子曰谓如天道福善祸淫乃人所欲也善者人皆欲福之淫者人皆欲祸之又曰教化皆是人做此所谓人者天地之心也【蒋氏曰上章既言人者天地之德五行之秀气至此复言人者天地之心五行之端葢德言其自得心言其能运气证其所自禀端究其所从始名虽不同其实一也○严陵方氏曰天地散而为五行故仁之端则水之性所立也义之端则金之性所立也以至火之于礼水之于知土之于信亦若是已故曰五行之端也五行滋而为五味人以养其口感而为五声人以养其耳形而为五色人以养其目然后人得而生焉故曰食味别声被色而生者也○长乐陈氏曰上言声与色目然之序故先声而后味味而后色以明有气而后有形也此言人之所用声味与色之序故食味而后别声别声而后被色以明由内以及外也○龙泉叶氏曰天地之道至诚而不息五行之气至和而不乖此王则彼衰彼息则此生迭相为端而未尝竭也五行嵗月始此终彼相为本末不可穷尽此天地所以久存而不废也其在人也发于声音则律吕之变不可穷发于饮食则滋味之变不可穷发于衣服则色章之变不可穷凡天地五行隂阳运动之勤劳皆发于万物而资于人以与之并为长久也天地之情性非人则不能体而参之天地之功用非人则不能察而法之天地之所以不息者由人道而后见之此人所以为天地之心五行之端食味别声被色以生养于覆载之内而独有厚于万物焉】
　　故圣人作则必以天地为本以隂阳为端以四时为柄以日星为纪月以为量鬼神以为徒五行以为质礼义以为器人情以为田四灵以为畜以天地为本故物可举也以隂阳为端故情可睹也以四时为柄故事可劝也以日星为纪故事可列也月以为量故功有艺也鬼神以为徒故事可守也五行以为质故事可复也礼义以为器故事行有考也人情以为田故人以为奥也四灵以为畜故饮食有由也
　　此章凡十条自天地至人情九条皆是覆说前章诸事万事万物之理不出乎天地之间圣人作为典则而以天地为本则事物之理皆可举行○情之善者属阳恶者属隂求其端于隂阳则善恶可得而见○柄犹权也四时各有当为之事执当时之权柄以教民立事则事可劝勉而成○日星为纪如日中星鸟日永星火之类所以纪时之早晚列者以十二月之事详列以示民而使之作为也○量限量也谓十二月之分限分限不逾则所为皆得其时故事功滋长如树艺然也○徒如徒侣之相依郊社宗庙山川五祀之礼皆与政事相依即前章殽地以下诸事如此行政则凡事可悠久不失也○五行之气周而复始质犹正也国家嵗有常事必取正于五行之时令则其事亦今嵗周而来嵗复始也○器必成而后适于用今用礼义如成器则事之所行岂有不成者乎考成也○治人情如治田不使邪僻害正性如不使稊稗害嘉谷则人皆有宿道向方之所如室之有奥也○六畜人家所豢养四灵本非可以豢养致者今皆为圣世而出如驯畜然皆圣人道化所感耳饮食有由者由用也谓四灵为鸟兽鱼鼈之长长至则其属皆至有可用之以供庖厨者矣【长乐陈氏曰以天地为本至于五行以为质以言其所法者也礼义以为器人情以为田以言其所用者也四灵以为畜以言其所致者也圣人作则必推其所法以适其所用然后有所致矣○张子曰自天地为本至四灵为畜一理也特细别耳事人治人与夫接物无所不用其极能用其极则其余不足治矣○严陵方氏曰以天地为本则万物皆末焉本既得则未斯从之故物可举也举言持之在我也隂阳者万物之情以隂阳为端则其情可探而见故情可睹也以四时为柄则人顺时之后先因时之动静不敢辞焉故事可劝也以日星为纪则尽之所叅夜之所考各得其序焉故事可列也月以为量则兴事造业各有数以致其能焉故功有艺也五行以为质则代废代兴皆周而复始焉故事可复也四灵以为畜则人之日用者皆易致焉故饮食有由也由言人因之致用也○马氏曰法象莫大乎天地故以为本而隂阳日月鬼神皆天地之别也圣人作则莫不取象于此虽然圣人作则仰有法于天俯有察于地而近取于人情者礼义也礼义出于人情先王因之以为治情之具也自天地为本推而至于人情以为田其为法备其为治详宜有休徴以应之也故终以四灵为畜然四灵以为畜圣人无意于是葢在已有以立之在物者亦顺之而不敢逆也】
　　何谓四灵麟鳯龙谓之四灵故龙以为畜故鱼鲔不淰鳯以为畜故鸟不獝麟以为畜故兽不狘以为畜故人情不失
　　鲔鱼之大者故特言之淰羣队惊散之貌獝惊飞也狘惊走也三灵物既驯扰如畜则其类皆随从之虽见人亦不为之惊而飞走矣能前知人有所决以知可否故不失其情之正也上三物皆因饮食有由而言独不言介虫之类应者以其为决疑之宝非可以饮食之物例之也○石梁王氏曰四灵以为畜衍至此无义味太迂疏何所无【严陵方氏曰麟体信厚鳯知治乱兆吉凶龙能变化故谓之四灵○长乐陈氏曰鱼鼈鸟兽至于不□不獝不狘者葢亦不必实然所以诱君人者修德而已矣】
　　故先王秉蓍列祭祀瘗缯宣祝嘏辞说设制度故国有礼官有御事有职礼有序
　　瘗埋也缯币帛也祭法云瘗埋于泰折祭地也缯之言赠埋币告神者亦以赠神也宣扬也先王重祭事故定期日于蓍而陈列祭祀之礼设为制度如此其详制度一定国家有典礼可守官有所治事有其职礼得其序也【严陵方氏曰秉蓍所以决礼之疑列祭祀所以致礼之敬瘗缯所以备礼之物宣祝嘏辞説所以通礼之情设制度所以修礼之文若是则可谓有其礼矣故继言国有礼也缯帛藏之于幽故言瘗辞説扬之于明故言宣建国必设官设官必治事治事所以行礼故其序如此然上言国有礼则礼之体也下言礼有序则礼之用也】
　　故先王患礼之不达于下也故祭帝于郊所以定天位也祀社于国所以列地利也祖庙所以本仁也山川所以傧鬼神也五祀所以本事也故宗祝在庙三公在朝三老在学王前巫而后史卜筮瞽侑皆在左右王中心无为也以守至正
　　天子致尊天之礼则天下知尊君之礼故曰定天位食货所资皆出于地天子亲祀后土正为表列地利使天下知报本之礼也仁之实事亲是也人君以子礼事尸所以达仁义之教于下也傧礼鬼神而祭山川本诸事为而祭五祀皆是使礼教之四达此亦前章未尽之意庙有宗祝朝有三公学有三老五更无非明礼教以淑天下巫主吊临之礼而居前史书言动之实而居后瞽为乐师侑为四辅或辨声乐或赞威仪而王居其中此心何所为哉不过守君道之至正而已此又是人君以礼自防示教于天下也○石梁王氏曰巫祭祀方用卜筮有事方问谓常在左右非也【严陵方氏曰礼之始也则自天子出礼之终也则与民由之与民由之然后礼达而分定故先王患礼之不达于下则必有以为之教者然教必以祭祀为主者以神道设之使民知畏敬故也天则逺人而尊故祭帝于郊地则近人而亲故祀社于国定天位则天下达于尊卑之礼矣列地利则天下达于施报之礼矣位欲其一故曰定物欲其陈故言列天神曰祀地祗曰祭而此于天曰祭者郊所以明天道故也于地曰祀者社所以神地道故也仁以立人道而人本乎祖故曰祖庙所以本仁也如是则天下达于亲踈之礼矣我为祭主于内而山川之鬼神在外固有賔道故曰所以傧鬼神也如是则天下达于兴作之礼矣五祀出于五行而五行各因时以用事焉故曰所以本事也如是则天下达于制度之礼矣然于帝于社止言祭祀则祖庙以下皆主祭祀可知○长乐刘氏曰宗祝在庙者执祭祀之礼虽鬼神之大不可得以乱之也三公在朝者执上下之礼虽君上之尊不可得以逾之也三老在学者执人伦之礼虽异数之隆不可得以变之也王前巫者辟除其心之疑虑也后史者临正其行之欹倾也卜筮瞽侑皆在左右者防其言动之有失也○西山真氏曰巫掌祀以鬼神之事告王史掌书以三皇五帝之事告王掌卜筮者以吉凶谏王瞽蒙之叟以歌诗谏王一人之身而左右前后挟而维之虽欲斯须自放得乎】
　　故礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉故自郊社祖庙山川五祀义之修而礼之藏也
　　此承上文帝祭于郊等礼而言百神受职谓风雨节寒暑时而无咎徴也百货可极谓地不爱寳物无遗利也孝慈服谓天下皆知服行孝慈之道也正法则谓贵贱之礼各有制度无敢逾也圣王精禋感格其效如此由此观之则郊社祖庙山川五祀皆义之修饰而礼之府藏也前言山川兴作而此不言者法则之事包之也【严陵方氏曰受职言各受其职而有守也可极言各尽其利而无遗也正法则者以制度之所在故各得其法则之正也其行于始也祭帝于郊而已故终至于礼行于郊焉其始也祀社于国而已故终至于礼行于社焉固其序也推之于祖庙五祀其义亦若是尔○长乐陈氏曰礼行于郊而百神受职焉者以其大报天而百神莫不与之也礼行于杜而百货可极焉者以其五土之宜百物资之以生也礼行于祖庙而孝慈服焉者以其有祝以告人之孝而有嘏以告神之慈也礼行于五祀而正法则焉者以其有制以正法有度以正则也言郊社祖庙五祀而不及山川者以社言百货可极则兼之也夫义则有宜礼则有体务其宜以归其体然后五者之教全矣故曰义之修礼之藏也○临川吴氏曰义者事理之宜礼者仪文之节修谓整葺无亏阙藏谓在于其中能知五者祭祀之宜礼在其中矣故曰义之修而礼之藏也】
　　是故夫礼必本于大一分而为天地转而为隂阳变而为四时列而为鬼神其降曰命其官于天也
　　极大曰太未分曰一太极函三为一之理也分为天地则有髙卑贵贱之等转为隂阳则有吉凶刑赏之事变为四时则有岁月久近之差列为鬼神则有报本反始之情圣人制礼皆本于此以降下其命令者是皆主于法天也官者主之义○石梁王氏曰礼家见易有太极字翻出一个太一仍是诸子语其官于天也一句结上文官天地当如庄子义【长乐陈氏曰以形之始而言之谓之大始以数之始而言之谓之大一○严陵方氏曰天地则有上下之位隂阳则有升降之宜四时则有先后之序鬼神则有变化之功圣人体此以命物而在下莫不聴故曰其降曰命亦未尝不本之于自然故曰其官于天不曰本而曰官者以夫礼之命物各有所主故也】
　　夫礼必本于天动而之地列而之事变而从时协于分艺其居人也曰养其行之以货力辞让饮食冠昏防祭射御朝聘
　　此亦本前章本于天殽于地之意动而之地即殽地也列而之事即五祀所以本事也变而从时即四时以为柄也协合也分谓月以为量也艺即功有艺也上言义之修礼之藏故此亦始言礼终言义居人犹言在人也礼虽圣人制作而皆本于人事当然之义故云居人曰义也冠昏而下八者皆礼也然行礼者必有货财之筋力之强辞让之节饮食之品亦皆当然之义也【蒋氏曰自礼必本于大一至其官于天所以言礼之不离乎天自礼必本于天至居人曰义所以言礼之终归于人且本于于大一者天地未分之先也髙卑以分天地立矣二气转移隂阳生矣寒暑代谢有四时之变生死往来有鬼神之形莫非此礼发露于自然圣人本其自然发露者制礼以命天下故曰其降曰命既谓之降曰命矣又终之以其官于天者圣人惧天下言礼者渎于人而忘于天故尔且谓之必本乎天者犹言本乎大一也然动而之地则大一判而上下殊矣列而之事见于制度显设之位变而从时推之于隂阳竒耦之象莫非此礼所以周流而不穷也圣人因而顺其分之所宜受量其艺之所能为而使之行是礼故曰协于分艺必终之以居人曰养者圣人惧天下之言礼者惑于天而不体于人故尔○严陵方氏曰上言礼本于大一则原礼之初而已此又明礼之用焉上言礼之初故言官于天以见其自然此言礼之用故言居人以见其使然也又曰其行之以货力辞让饮食冠昏丧祭射御朝聘言冠昏丧祭射御朝聘非货力辞让饮食有不行也夫欲行礼货力为先辞让次之饮食又次之故曰无财不可以为恱非强有力者莫能行也○临川吴氏曰仪文为礼在人知其所以然之理为义货财者行礼之资筋力者行礼之具辞让者行礼之实】
　　故礼义也者人之大端也所以讲信修睦而固人肌肤之会筋骸之束也所以养生送死事鬼神之大端也所以达天地顺人情之大窦也故惟圣人为知礼之不可以已也故壊国丧家亡人必先去其礼
　　肌肤之总会筋骨之聨束非不固也然无礼以维饬之则惰慢倾侧之容见矣故必礼以固之也窦孔穴之可出入者由于礼义则通达不由礼义则窒塞故以窦譬之圣人之能达天道顺人情者以其知礼之不可以已也彼败国之君丧家之主亡身之夫皆以先去其礼之故也【长乐陈氏曰讲信修睦所以诚其心固人肌肤之会筋骸之束所以庄其身以至养生送死于其明事鬼神于其幽凡此皆人道而已由其人道所以达于天道故能顺人情之所通大窦以言其通也○马氏曰礼义出于性而曰固肌肤之会筋骸之束何也葢有礼则庄敬日强无礼则安肆日偷君子知谨于礼义则手足有所措耳目有所加进退揖让有所制此所以固人肌肤之会筋体之束也养生送死事鬼神其道非一而礼义者尤为之大端也养生所以饰驩送死所以饰哀事鬼神所以饰敬此礼义以节文之也礼义出于天先王因之以达天道礼义出于人先王因之以顺人情达者所以明之也顺者所以因之也】
　　故礼之于人也犹酒之有蘖也君子以厚小人以薄人以礼而成徳如酒以麯蘖而成味君子厚于礼故为君子小人薄于礼故为小人亦如酒之有醇醨也【长乐陈氏曰蘖之于酒厚则醇薄则醨醇则久醨则坏礼之于人厚则君子薄则小人君子则安小人则危善为酒者戒其为醨而务其为醇善为人者戒其为小人而务其为君子也】
　　故圣王修义之柄礼之序以治人情故人情者圣王之田也修礼以耕之
　　刘氏曰修者讲明也柄者人所操也圣王讲明乎义之所在使人得所持循而制事之宜也人能操义之要以处礼之序则情之发皆中节矣故可以治人情也礼者人情之防范修道之教莫先于礼故治人之情以礼为先务如治田者必先以耒耜耕之也
　　陈义以种之
　　义者人情之裁制随事制宜而时措之如随田之宜而种所当种也
　　讲学以耨之
　　礼义固可使情之中节然或气质物欲蔽之而私意生焉则如草莱之害嘉种矣故必讲学以明理欲之辨去非而存是如农之耨以去草养苗也
　　本仁以聚之
　　讲学以耨之者博而求之于不一之善所以得一本万殊之理本仁以聚之者约而防之于至一之理所以造万殊一本之妙也至此则会万理为一理而本心之徳全矣此如谷熟而敛之也
　　播乐以安之
　　聚之者利仁之事未能安仁也故必使之咏歌舞蹈以陶养其徳性消融其查滓而使之和顺于道徳焉则造于从容自然之域矣此则如食之而厌饮也此五者圣王修道之教始终条理如此而讲学居其中以通贯乎前后葢礼耕义种入徳之功学之始条理也仁聚乐安成徳之效学之终条理也自始至终于仁义礼乐无所不讲至其成也则礼义之功着于先仁乐之效见于后焉【严陵方氏曰义者所操有宜而不可失故言柄礼者所行有节而不可乱故言序礼义虽本于人心然有至于无礼无义者心或动而情乱之也故圣人修其柄与其序还以治人之情而已人之有情犹地之有田不可不治也治其田者农夫之事也治其情者圣王之事也故曰人情者圣人之田礼者事之治犹耕之治荒芜故言修义者事之宜犹种之因地宜故言陈学所以为己犹耨之去苗害故言讲仁者爱也仁则聚之犹获故言仁以聚之乐者乐也乐则安之犹食故言乐以安之礼恶其坏故曰修义欲其明故曰陈学欲其辨故曰讲仁以立人道非本不立故曰本乐以和民声非播不和故曰播○长乐陈氏曰修礼以耕所以开其心陈义以种所以纳之正讲学以耨所以去其非本仁以聚所以充其徳播乐以安所以成其道也○金华应氏曰学探千古羣圣之奥而思索问辨以求其正犹耨之去草而耘治益精也仁总百行万善之全而滋养培植以丰其成犹获之秋敛而收取以无遗也乐具五音六律之节而动荡发越以宣其和犹既获之余安坐以食而熙熙自如也播者散布发越之谓】
　　故礼也者义之实也协诸义而协则礼虽先王未之有可以义起也
　　实者定制也礼者义之定制义者礼之权度礼一定不易义随时制宜故协合于义而合当为者则虽先王未有此礼可酌之于义而创为之礼焉此所以三代损益不相袭也【张子曰人情所安即礼也故礼所以由义起○马氐曰礼者所以体常义者所以尽变变者礼中之权也常者义中之经也葢礼义一物耳体其常则为礼尽其变则为义故三代之礼而或素或华者皆所以变而从时也要之不违礼之经义之权而已○黄氏曰礼也者义之实也礼者为尊卑升降亲疎之节义者合宜当理指的之称名实相应则为正礼倘有礼而不能合宜当理是有名而无实下文云协诸义而协谓须合义则合礼也又下云礼虽先王未之有可以义起亦谓有未立之礼则取合宜之义而起作之非为礼修饰之华明矣】
　　义者艺之分仁之节也协于艺讲于仁得之者强艺以事言仁以心言事之处于外者以义为分限之宜心之发于内者以义为品节之制协于义者合其事理之宜也讲于仁者商度其爱心之亲疎厚薄而协合乎行事之大小轻重一以义为之裁制焉上好义则民莫敢不服故得义者强
　　仁者义之本也顺之体也得之者尊
　　仁者本心之全徳故为义之本是乃百顺之体质也元者善之长体仁足以长人故得仁者尊上文言礼者义之实此言仁者义之本实以散体言本以全体言同一理也张子谓经礼三百曲礼三千无一事之非仁也犹之木焉从根本至枝叶皆生意此全体之仁也然有一本至千枝万叶先后大小各有其序此散体之礼也而其自本至末一枝一叶各具一理随时荣悴各得其宜者义也【长乐陈氏曰处艺以义然后有所别处仁以义然后有所节故曰义者艺之分仁之节也以其为艺之分故能协于艺以其为仁之节故能讲于仁夫事亲仁之实从兄义之实仁之于父子义之于君臣有亲然后有兄弟有父子然后有君臣此先仁后义之体也仁人之安宅义人之正路由其宅然后至于路此先仁后义之用也故曰仁者义之本温良者仁仁之本敬慎者仁之地寛裕者仁之作孙接者仁之能故曰顺之体也仁必有义义未必有仁仁者天之尊爵故得仁则尊得义则止于强也】
　　故治国不以礼犹无耜而耕也为礼不本于义犹耕而弗种也为义而不讲之以学犹种而弗耨也讲之以学而不合之以仁犹耨而弗获也合之以仁而不安之以乐犹获而弗食也
　　此反譬以申明前叚圣学教养之事有始有卒其序不可紊而功不可缺如此【严陵方氏曰耜者治田之具礼则治国之具故治国不以礼犹无耜而耕耕所以种木而生之义所以逹礼而行之故为礼不本于义犹耕而弗种也逹嘉种而除其害者耨之事明大义以胜其非者学之事故为义而不讲之以学犹种而弗耨也耨之勤将以有获学之勤将以有聚仁言聚也获言获也故讲之以学而不合之以仁犹耨而弗获也食有所养而享其利焉乐有所乐而安其仁焉故合之以仁而不安之以乐犹获而弗食也然前言陈义而此变言本者凡种皆所以立本故也前言本仁而此变言合者以人本仁也合而言之道也】
　　安之以乐而不逹于顺犹食而弗肥也四体既正肤革充盈人之肥也父子笃兄弟睦夫妇和家之肥也大臣法小臣廉官职相序君臣相正国之肥也天子以徳为车以乐为御诸侯以礼相与大夫以法相序士以信相考百姓以睦相守天下之肥也是谓大顺大顺者所以养生送死事鬼神之常也
　　前章至播乐以安之而止此又益以不逹于顺犹食而弗肥一节者盖安之以乐以前皆是成已之功大学明徳之事也达之于顺以后方是成物之效大学新民之事也故以人身之肥设譬而言家国天下之肥至此乃是圣学之极功成已成物合内外之道大学身修齐家国治天下平之事也故谓之大顺大顺则无为而治所以养生送死事鬼神各得其常也以上并刘氏説○大臣法尽臣道也小臣廉不亏所守也以徳为车由仁义行也以乐为御动无不和也以礼相与朝聘以时也以法相序上不偪下下不僣上也以信相考久要不忘也以睦相守出入相友守望相助疾病相扶持也肥者充盛而无不足之意【食之养人期于体之肥而已乐之和人期于理之顺而已故安之以乐而不达于顺犹食而弗肥也○长乐陈氏曰四体以和顺而正然后肤革充充而后盈此人之肥也父子以天性而笃兄弟以同气而睦夫妇以异姓而和此家之肥也天子徳教加于百姓故以德为可行之车而以乐为行车之御诸侯制节谨度故以礼相守大夫非法不言非道不行故以法相序士则忠顺不失故以信相考庶人则谨身而已故以睦相守此天下之肥也凡此是谓大顺大顺者非特明足以养生送死而幽足以事鬼神也】
　　故事大积焉而不苑并行而不谬细行而不失深而通茂而有间连而不相及也动而不相害也此顺之至也故明于顺然后能守危也
　　此以下至篇终皆是明大顺之説以此大顺之道道治天下则虽事之大者积疉在前亦不至于胶滞虽事之不同者一时并行亦不至舛谬也虽小事所行亦不以其微细而有失也虽深窅而可通虽茂宻而有间谓有中间也两物接连而相及则有彼此之争两事一时而俱动则有利害之争不相及不相害则无所争矣此泛言人君治天下之事有大有细有深有茂有连有动而自然各谓其分理者不过一顺之至而已故明于顺然后能守危亡之戒而不至危亡也【新安上氏曰此极言大顺之理万几日来庶事总至其大积者然也以顺处之各有其序可以无苑结矣威福并用刚柔迭施其并行者然也以顺施之各得其冝可以无错谬矣一频笑之微下之休戚系焉一好恶之微众之向背系焉此其细行者然也以顺为之可以无过矣幽逺谓之深其势则则易隔惟顺则其情必通众多谓之茂其势则易杂惟顺则其分有间连则易以相干惟顺则同而异不相及也动则易以相违惟顺则异而同不相害也天下之大顺至此极矣惟明于顺然后上下相得君臣相安可以守危葢居髙则势易危守危则可安于民上也○临川吴氏曰危者顺之反不顺则违逆违逆者危道也】
　　故礼之不同也不丰也不杀也所以持情而合危也故圣王所以顺山者不使居川不使渚者居中原而弗敝也用水火金木饮食必时合男女颁爵位必当年徳用民必顺故无水旱昆虫之灾民无凶饥妖孽之疾贵贱有等故礼制不同应俭者不可丰应隆者不可杀所以维持人情不使之骄纵保合上下不使之危乱也圣人所以顺民之情者如安于山则不徙之居中原故民不困敝也
　　祭鱼然后虞人入泽梁及春献鼈蜃秋献龟鱼之类是用水必时也春取榆栁之火夏取枣杏之火季夏取桑柘之火秋取柞楢之火冬取槐檀之火又周礼季春出火季秋纳火之类是用火必时也兆人以时取金王锡石及月令季春审五库之量金铁为先是用金必时也仲冬斩阳木仲夏斩阴木是用木必时也饮食则如食齐视春时齐视夏时之类是也合男女必当其年颁爵位当其徳用民必于农隙凡此皆是以顺行之故能感召两间之和而无旱干水益及螟蝗之灾也凶饥年凶谷不熟也妖谓衣服歌謡草木之怪孽谓禽兽虫豸之怪史家五行志所载代有之疾患也【马氏曰山川之势异而髙下之习不同原渚之势殊而水陆之居不一圣人则因其所利而利之顺其所居而居之有安于此则不强于彼然圣人之顺不止于此而已推其详则凡居民财必因天地寒暖燥湿皆所以顺民也年有髙下故合男女必当其年徳有厚薄故颁爵位必当其徳因其髙下而合之所以顺阴阳之理也因其薄厚而颁之所以明贵贱之等也四民之业不同先王则顺之而不易四时之务不一先王则顺之而不夺故曰用民必顺○长乐陈氏曰礼所以持人之情而使之称合事之危而使之安也圣王知其礼之称情安危如此故居川原不易其利不变其俗使之各适其适而弗蔽焉此因地之利以顺之也用水火金木饮食必时此因天之时以顺之也合男女颁爵禄以至用民不夺其时此因人之利以顺之也夫唯因地之利因天之时因人之理而致顺如此故国无灾民无疾也○临川吴氏曰居民之顺因于地时物之顺因于天昏姻任使力役之顺因于人因天地人以行顺道故天地人之应亦顺而天地不生水旱昆虫之灾人不罹凶饥妖孽之疾凶谓疫疠饥谓荒歉草木等怪为妖飞走等怪为孽】
　　故天不爱其道地不爱其寳人不爱其情故天降膏露地出醴泉山出器车河出马图鳯凰麒麟皆在郊棷龙在宫沼其余鸟兽之卵胎皆可俯而闚也则是无故先王能修礼以达义体信以达顺故此顺之实也旧説器为银瓮丹甑车为山车垂钩谓不待揉治而自圆曲也晋时恒山大树自防根下有璧七十圭七十三皆光色精竒异常玉又张掖栁谷之石有八卦璜玦之象亦此类也棷与薮同龙之变化叵测未必宫沼有之亦极言至顺感召之卓异耳不以辞害意可也修礼以达义者俢此礼以为教而达之天下无不宜也体信以达顺者反身而诚而达之天下无不顺也此极功矣故结之曰此顺之实也○程子曰君子修己以敬笃恭而天下平惟上下一于恭敬则天地自位万物自育而四灵毕矣此体信逹顺之道也○朱子曰信是实理顺是和气体信是致中达顺是致和实体此道于身则自然而中节推之天下而所不通也【严陵方氏曰天为神故以道言地为富故以寳言人有欲故以情言不爱言尽其所以而与之也膏露则露之泽其体如膏醴泉则泉之味其甘如醴郊棷则在郊之棷也宫沼则在宫之沼也鸟兽之卵胎皆可俯而见则以顺之所感而无獝狘之患故也庄子言至徳之世鸟鹊之巢可攀援而窥盖谓是矣修礼于外所以达义于内体信于人所以达顺于天○朱子曰体信是忠达顺是恕体信是无一毫之伪达顺是而皆中节无一物不得其所聪明睿知皆由此出是自诚而明意思体信是真实无妄达顺是使万物各得其所○临川吴氏曰天顺之应如此亦无他故而使之然盖由先圣王能修治其礼而达之于礼之义以教天下之人体实理之心而达之于一身之顺充而为家国天下之顺之故也遂至天地人物同一大顺焉夫顺理渊微初无形象今两间嘉瑞昭然显著此顺之实迹可见者故曰此顺之实也】








　　礼记大全卷九
&lt;经部,礼类,礼记之属,礼记大全&gt;
　　钦定四库全书
　　礼记大全卷十
　　明　胡广等　撰
　　礼器第十
　　器有二义一是学礼者成徳器之美一是行礼者明用器之制【严陵方氏曰礼运言道之运礼器言器之用道散而为器故继礼运而后有礼器焉然礼运非不及器以道为主尔礼器非不及道以器为主尔故记者各以所主名篇】
　　礼器是故大备大备盛徳也礼释回增美质措则正施则行其在人也如竹箭之有筠也如松栢之有心也二者居天下之大端也故贯四时而不改柯易叶故君子有礼则外谐而内无怨故物无不怀仁鬼神飨徳以礼为治身之器故能大备其成人之行至于大备则其徳盛矣礼之为用能消释人回邪之心而增益其材质之美措诸身则无往不正施诸事则无往不达以人之一身言之如竹箭之有筠足以致饰于外如松栢之有心足以贞固于内箭竹之小者也筠竹之青皮也大端犹言大节二物比他草本有此大节故能贯串四时而柯叶无所改易也君子之人惟其有此礼也故外人之疎逺者无不谐协内人之亲近者无所怨憾人归其仁神歆其徳也【严陵方氏曰人禀五行之秀气则其质未始不美也然或不美者蔽于回邪以损之尔故释回然后可以増美质也然礼之于人岂能予之以其所无哉亦因其所有以增之尔故于美质言増焉○马氏曰先王以人情为田始于脩礼以耕之陈义以种之以至播乐而达于顺则无所不备也故曰大备回者伪之自外入者也美质者诚之由中出者也礼所以去伪故在回则释之礼所以着诚故在质则増之以措则正致之以治己者也以施则行施之以治人者也竹箭之有筠言其和泽于外也松栢之有心言其坚实于内也故为天下之大端而礼者亦人道之大端也坚实于内者犹言实以君子之徳也和泽于外者犹言文以君子之容也礼所以理万物故物无不怀仁所以顺鬼神故鬼神飨徳】
　　先王之立礼也有本有文忠信礼之本也义理礼之文也无本不立无文不行
　　先王制礼广大精微惟忠信者能学之然而纎悉委曲之间皆有义焉皆有理焉无忠信则礼不可立昧于义理则礼不可行必内外兼备而本末具举则文因于本而饰之也不为过本因于文而用之也中其节矣【长乐陈氏曰有忠有信则内有主而能正故曰礼之本有义有理则外有主而能行故曰礼之文下曰甘受和白受采忠信之人可以学礼此忠信所以为礼之本也孔子去麻冕以从众则适于义从拜下以违众则归于理此义理所以为礼之文也○严陵方氏曰孟子言理义人心之所同此以为礼之文者彼主于体此主于用故也】
　　礼也者合于天时设于地财顺于鬼神合于人心理万物者也是故天时有生也地理有宜也人官有能也物曲有利也故天不生地不养君子不以为礼鬼神弗飨也居山以鱼鼈为礼居泽以鹿豕为礼君子谓之不知礼
　　合于天时天时有生也谓四时各有所生之物取之当合其时设于地财地理有宜也谓设施行礼之物皆地之所产财利也然土地各有所宜之产不可强其地之所无如此自然顺鬼神合人心而万物各得其理也人官有能谓助祭执事之官各因其能而任之葢人各有能有不能也物曲有利者谓物之委曲各有所利如麴蘖利于为酒醴桐竹利于为琴笙之类也天不生谓非时之物地不养如山之鱼鼈泽之鹿豕之类【虙氏曰天时有生则阴阳寒暖之不齐地理有宜则髙下燥湿之不一人官有能则当因任其能而不废物曲有利则当曲成其利而不遗苟非礼之会通孰能与于此哉○严陵方氏曰以天所不生者为礼则逆天之时矣以地所不养者为礼则逆地之理矣天时地理之不可逆如此则人官物曲固可知言地所不养之物而不及天所不生者亦举此以见彼也○延平周氏曰合于天时而天时有生也设于地财而地理有宜也合于人心而人官有能也理万物而物曲有利也礼至于曲利万物而不遗非礼之妙孰能与于此然言顺于鬼神合于人之心而止曰人官有能则是特言人之为成材而不及于鬼神者何也人者鬼神之所依言人则见鬼神矣君子之为礼顺于天地而已矣非天地之所宜而以为礼者故君子谓之不知礼】
　　故必举其定国之数以为礼之大经礼之大伦以地广狭礼之薄厚与年之上下是故年虽大杀众不匡惧则上之制礼也节矣
　　定犹成也数税赋所入之数也王制言祭用数之仂礼非财不行故必以此数为行礼经常之法也礼之大伦以地之广狭天子诸侯卿大夫地有广狭故礼之伦类不同地广者礼备地狭者礼隆也礼之厚薄则与年之上下为等王制言丰年不奢凶年不俭是专言祭礼此兼言诸礼耳大杀谓年凶而税敛之入大有减杀也匡与恇通恐也众不匡惧谓无沟壑之忧也此其制礼有节财不过用故能如此【长乐陈氏曰经言其常伦言其理举其定国之数则有常故言大经以地广狭则有理故言大伦夫举其定国之数以为礼之大经则王制所谓必于嵗之杪五谷皆入然后制国用者是也礼之大伦以地广狭则王制所谓用地小大是也礼之厚薄与年之上下则王制所谓视年之丰耗是也先王之为礼节以制则有所裁节以度则有所限故能于财则不伤于民则不害此其所以年虽大杀而众不匡惧也○龙泉叶氏曰礼无定经也以举国之数为经也无常伦也以地之广狭为伦也不自为厚薄也以年之上下为厚薄也制礼之节用财之数常相继而不相离不独于其隆也盛礼以自尊而又于其杀也贬礼以自卑葢称财以为礼而不以空文言礼也计其有而不虞其无喜其备而不忧其阙圣人之于礼也必不然矣】
　　礼时为大顺次之体次之宜次之称次之尧授舜舜授禹汤放桀武王伐纣时也诗云匪革其犹聿追来孝时者天之所为故为大尧舜汤武之事不同者各随其时耳圣王受命得天下必定一代之礼制或因或革各随时宜故云时为大也顺体宜称四者下文析之诗大雅文王有声之篇革急也犹与猷通谋也聿惟也言文王之作丰邑初非急于成己之谋惟欲追先人之事而致其方来之孝以不坠先业耳今诗文作匪棘其欲遹追来孝【江陵项氏曰时者天地之大运顺者人道之大伦体者其支体宜者其义理称者其度数五者自綦大至綦细也】
　　天地之祭宗庙之事父子之道君臣之义伦也
　　王者父事天母事地故天地宗庙父子君臣四者乃自然之序故曰伦也伦不可紊故顺次之
　　社稷山川之事鬼神之祭体也
　　社稷山川鬼神之礼各随其体之轻重而为礼之隆杀故曰体次之【严陵方氏曰天之运之谓时人之伦之谓顺形之辨之谓体事之义之谓宜物之平之谓称尧舜以徳而授受汤武以兵而放伐非人力之能为葢天运然也故谓之时引诗者言武王聿追文王之道以趋时也天地宗庙父子君臣皆出乎自然之理而人则顺而序之故谓之伦社稷山川鬼神自有形以至于无形莫不各有所辨故谓之体】
　　丧祭之用宾客之交义也
  </div>
  <div class="pagination">
   <a href="礼记大全_page24.html">
    上一页
   </a>
   <span>
    ...
   </span>
   <a href="礼记大全_page20.html">
    20
   </a>
   <a href="礼记大全_page21.html">
    21
   </a>
   <a href="礼记大全_page22.html">
    22
   </a>
   <a href="礼记大全_page23.html">
    23
   </a>
   <a href="礼记大全_page24.html">
    24
   </a>
   <span class="current-page">
    25
   </span>
   <a href="礼记大全_page26.html">
    26
   </a>
   <a href="礼记大全_page27.html">
    27
   </a>
   <a href="礼记大全_page28.html">
    28
   </a>
   <a href="礼记大全_page29.html">
    29
   </a>
   <a href="礼记大全_page30.html">
    30
   </a>
   <span>
    ...
   </span>
   <a href="礼记大全_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
