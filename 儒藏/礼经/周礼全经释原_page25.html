<!DOCTYPE html>
<html>
 <head>
  <meta charset="utf-8"/>
  <title>
   周礼全经释原 - 第 25 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼全经释原 - 第 25 页/共 27 页
  </h1>
  <div class="content">
   释曰场谓场圃物之方生辟场为圃物之既成筑圃为场民之场圃以种菜茹官之场圃场人掌之
　　廪人下大夫二人上士四人中士八人下士十有六人府八人史十有六人胥三十人徒三百人
　　释曰藏米曰廪此官掌国之仓廪以待百官之禄乃在职之稍食也匪颁赒赐之米亦取于是舍人仓人司禄皆其属也舍人主宫中之稍食仓人掌在野之积谷司禄则均百官及庶人在官者之禄食多寡之数也
　　舍人上士二人中士四人府二人史四人胥四人徒四十人
　　释曰舍宫中之次舍也主平宫中宿卫诸色人民稍食之谷内外严隔故特设舍人于王宫便给与也
　　仓人中士四人下士八人府二人史四人胥四人徒四十人
　　释曰掌郊野畜积之谷即遗人之委积也
　　司禄中士四人下士八人府二人史四人徒四十人释曰司禄阙其职然次于仓人之下盖主颁给能者在职之禄廪多寡之数经谓之稍食自大夫元士赋禄以田矣中下士与庶人在官皆有禄米如今之俸米也在乡遂则自乡遂大夫皆有田禄载师闾师以下皆给于司禄
　　司稼下士八人史四人徒四十人
　　释曰主巡野观稼欲知嵗之丰歉为敛之多寡然后积之以制国用也此官为税敛之本故次于此
　　舂人奄二人女舂枕二人奚五人【枕音由】
　　释曰此主舂宗庙粢盛者也
　　饎人奄二人女饎八人奚四十人
　　释曰饎作饩主炊防者舂人精之饎人熟之
　　槀人奄八人女槀每奄二人奚八人
　　释曰槀读为犒师之犒此官主内外朝冗食者之食盖内外朝所用之官与徒役不令之食于家特设槀人一职掌其饮食之事
　　原曰观乡遂设官之意则司徒司空之职较然明矣是故司徒自载师闾师县师三官次于乡官之后其职则任民任地固兼乎乡遂都鄙矣司空则遂官而下有旅师稍人二官其职则敛三粟以济贫民主车赋以时校阅亦兼乎六乡都鄙也掌委积在乡则有遗人在遂则有委人均地政在乡则有均人在遂则有土均司教化则有师氏保氏司稼穑则有草人稻人劝纠徳行则有司谏司救固宣司徒之敎化于万民者而诵地圗地志以知土地之利害则有土训诵训亦诲司空之事于王前也调人媒氏亦教民之事而廪人仓人司禄乃养人之职自封人至充人乃司徒掌礼乐祭祀之事者而舂人饎人槀人又非司空宗庙粢盛之事哉司市而下乃乡中之余民不列比闾族党之伍而为商贾者别立官以治之取赋以给公上以其在乡也故属司徒山泽虞衡而下乃六遂都鄙之余民不在邻里鄼鄙之数而取业于山泽者别立官以掌之亦取赋以给公上以其野外也故属司空至于常产之外立通融之灋以为补助周急之政在乡则有泉府在遂则有旅师焉合而观之遂人设官无一不与司徒相终始盖一教一养治民之大务孰谓遂人不足以当司空哉后儒纷纷移易取别书以补冬官岂知圣王之制明如日星固自然而不可紊矣
　　冬官上
　　大司空之职掌建邦土地之图与其人民之数以佐王富国
　　释曰土地之图疆域之形制也人民之数夫家之众寡也凡王畿邦国都鄙各有图所谓周知九州地域广轮之数而辨其山林坟衍之名物也又辨其上家中家下家之人数以授三等之地也夫知土地之广狭则务兴其利知人民之多寡则务养其生以是佐王则野无旷土国无游民而财用可充国可使富矣故曰以佐王富邦国
　　按此旧是大司徒之职今改徒作空改安扰作富依六典之文也夫土地之图人民之数正司空之事书载伯禹作司空平水土周官曰司空掌土居四民时地利王制曰司空执度度地居民时四时量地逺近兴事任力以三书攷之则土地人民之数司空之职无疑也去籍之后二官合之又以小司空改名遂人次地官之后则司空之职尽入于大司徒自汉以来皆以为冬官真亡矣后儒杂取五官水土之事工役之职以补之各持意见人自为编则五官皆乱矣谨因遂人序官之证取大司徒之职自土地之图至造都鄙尽归之大司空中掲十二教还为大司徒之职则大司空之职既备而大司徒之职亦备然后以遂人以下四十官继大司空之后则冬官一篇完整如旧而六官各得其职矣参以天官六典辨职六属无一不合更不待移易别官以乱圣经则周公开万世太平之意复明于千载之下矣岂不伟欤
　　以天下土地之图周知九州之地域广轮之数辨其山林川泽邱陵坟衍原隰之名物
　　释曰司空掌土故以天下地图为首务九州者扬荆豫青兖雍幽冀并也东西为广南北为轮积石曰山竹木曰林注渎曰川水钟曰泽土髙曰邱大阜曰陵水厓曰坟下平曰衍髙平曰原下湿曰隰辨其十等之名物者欲知其地之硗腴生物之媺恶
　　原曰司空掌土地之图者欲知九州地域广轮之数然后辨十等之地相其宜而行井牧之灋也固无寸地尺土不在经制之中此所以为裁成辅相之道欤岂若后世图志之书只为人间之故物而天下土地在上不与知焉赋税之额一定或有污莱垦辟举不复辨是以豪强者得据之以为富而贫贱者有力无有于用则民安得而不劳盗贼安得而不蕃皆由土地之图不考司空之职不明故也
　　而辨其邦国都鄙之数制其畿疆而沟封之设其社稷之壝而树之田主各以其野之所宜木遂以名其社与其野
　　释曰王畿有都鄙国有鄙邑国之数即职方之九服也国界曰畿都鄙之界曰疆或沟水以限之或封土以表之社土神稷谷神社稷不屋而坛坛外累土为壝田主田神也以所宜木而树之以依神也木如松柏枌榆之属若地宜松则名之曰松社之野既辨其土地之名物然后辨其国都鄙之数有国都鄙之制则必有畿疆之封既制其畿疆则必设其社稷之壝有社稷则必有依神之木凡此皆画之图天下之大如指诸掌矣
　　以土防之灋辨五地之物生一曰山林其动物宜毛物其植物宜皂物其民毛而方二曰川泽其动物宜鳞物其植物宜膏物其民黑而津三曰邱陵其动物宜羽物其植物宜覈物其民专而长四曰坟衍其动物宜介物其植物宜荚物其民晢而五曰原隰其动物宜臝物其植物宜丛物其民丰肉而痹【防如字皁音早或作皂专徒丸反覈音核荚古协反臝力果反痹音婢】
　　释曰防者防合五土之性所生之物也动物天产也植物地产也毛物狐貉之属缛毛者也鳞物鱼龙之属羽物翟雉之属介物龟鼈之属臝物蛙鼃之属皆天产也皂物柞栎之属膏物桐漆之属覈核也李梅之类荚物荠荚之类丛物萑苇之类皆地产也山林之民得木之气多故毛而方毛者木之气方者曲直之义川泽之民得水之气多故黑而津黑者水之色津者润下之义邱陵之民得火之气多故专而长专圜也火之象也长者炎上之义得金之气者为坟衍之民故晢而晢白也金之色也者瘦劲之义得土之气者为原隰之民故丰肉而痹丰者土之体痹者下之义盖五行运于天而其气寓于土人物皆禀是以生也
　　按王制云广谷大川异制民生其间异俗刚柔轻重迟速异齐五味异和器械异制衣服异宜修其教不易其俗齐其政不易其宜五方之民各有性也不可推移是知五土同地而异形五物同生而异类五人同性而异质辨其异所以别宜也约其同所以反本也同而异者囿乎气异而同者主乎理知乎此则物可齐俗可变性可复民可定而成相之道可致矣又按职方氏备述九州之山林川泽与民物之生及国之数盖此其纲而彼其目也
　　以土宜之灋辨十有二土之名物以相民宅而知其利害以阜人民以蕃鸟兽以毓草木以任土事【相息亮反】释曰土宜者土之所宜有宜民居者廛里也有宜蕃鸟兽者薮牧也有宜毓草木者莱也有宜种稼穑者田也是谓土宜十二土者天有十二次日月之所纒地有十二野王公之所国故星纪为吴越分枵为齐娵訾为卫降娄为鲁大梁为赵实沈为晋鹑首为秦鹑火为周鹑尾为楚夀星为郑大火为宋析木为燕虽当时未有其国而司空之所辨殆亦以分野言也名所以命其土丘陵坟衍之属物所以色其土青黎赤埴黑坟之属相视也相其隂阳之向背尝其水泉之甘苦以奠民居利则使居之害则使避之也阜盛也蕃多也毓生也任谓任地所生因民所能也故居得其所则人民可阜生畜可蕃树木可毓然后可以任民以耕治土事矣此司空度地居民之事也
　　辨十有二壤之物而知其种以教稼穑树蓺
　　释曰壤亦土也郑氏曰以万物所自生言则曰土土犹吐也以人所耕治言则曰壤壤和缓之意物即草人相地官而为之种有骍刚赤埴坟壤渴泽咸泻勃壤埴垆彊防轻爂九者之别而制其种以宜之也然后教民稼穑或树蓺此司空任土以教稼穑之事也原曰先王之于民其处之详而虑之周矣乎故其奠民居也必相其隂阳向背寒暖之宜以安其居又相其便于耕种树蓺畜牧以安其生其教稼穑也又辨其髙下燥湿之不同以制其种则人民可阜鸟兽可蕃稼穑可生草木可毓安养有资民岂有不获其所哉先王尽为上之道其为民如此后世为君者此等事亦尝闻之乎任民之自为生而且扰动侵削之民始无以为生矣
　　以土均之灋辨五物九等制天下之地征以作民职以令地贡以敛财赋以均齐天下之政【政读为征下仿此】
　　释曰此制赋税之事均平也均其土之肥硗不等而使之平故谓之土均之灋其灋在下五物者土有五色之物如白壤赤埴坟垆之类肥由是而分不过五色而已故曰五物辨其肥硗之差以多少配而成夫则为一夫之征其数有上中下之不同不过九等既成夫则令九职之民受之故曰作民职既成一夫之田其家受之则令出一夫之税故曰令地贡由是五畆之宅随以颁之而取其廛里之布故曰敛财赋通之天下不过此灋而已故曰以此均齐天下之征司徒掌九比之灋司空掌九等之征能通二灋王制如指掌矣
　　原曰何以辨五物九等制天下之地征也曰地有肥硗不同不过五物尽之辨其肥硗配而成夫其数不过九等而已及至成夫以授夫家征之以十一不假言矣故总谓之九等制天下之地征也今考其灋曰六遂上地一夫田百畆莱五十畆中地一夫田百畆莱百畆下地一夫田百畆莱二百畆都鄙不易之地家百畆一易之地家二百畆再易之地家三百畆六乡曰九夫为井四井为邑四邑为丘四丘为甸九等之征见于三灋之中矣盖平原广野则谓之易丘陵坟衍则谓之莱衍沃之地则谓之井井者以田之成数举之固不拘其形制如棊砰之画也田有九夫则谓之一井耳然则地有肥硗何自而成夫也故衍沃之地百畆为一夫邱陵隰皋之地或谓之莱或谓之牧则自五十畆而至三百畆平旷之地虽无髙下亦自百畆而至三百畆中间制之配而成夫数不过九等耳上地有三等中地有三等下地有三等也夫是之谓制地征征者百畆之征一夫之税耳固不随地之多少而为之税如后世之灋也然则所谓井邑邱甸县都亦举其税灋之实数言之非以是为制田之灋也以此而均齐天下可以无一地而非井田无一水而非沟浍无一夫而非什一耳苟不知九等制夫为征之灋则天下之地万有不同何自而言井田之灋哉
　　以土圭之灋测土深正日景以求地中日南则景短多暑日北则景长多寒日东则景夕多风日西则景朝多隂
　　释曰此建王国也王国必建于天地之中岂洛邑既成乃作周礼与土圭长尺有五寸其灋所用下可以测土深上可以正日景测景者凡日月之行分同道也至相过也景晷相过则有可之理故致日必以冬夏今测景建国必以夏至者以冬至景长三尺未若夏至之日昼漏之半立八尺之表北尺有五寸正与土圭等则为地中故于此时植之以表测之以圭苟立表之地大南近日则景短不及五寸其地多暑立表之地大北逺日则景过尺五寸其地多寒立表处太东近日则日中时其景已如夕其地多风立表处太西逺日则日中时其景尚如朝其地多隂凡此皆未得其中故寒暑隂风偏而不和也凡日景在地千里而差一寸
　　日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉制其畿方千里而封树之
　　释曰夏至日正中时量以土圭其日景长一尺五寸与土圭合乃地之中也则地无偏倚与天合矣寒暑有定而四时交矣风雨时至而不愆隂阳和调而不戾百物之产于此有生者遂有形者育可以建立王国焉于是制为王畿千里不惟沟封之且树木以为阻固也王畿千里之制国中为六乡四郊为六遂五十里为近郊六乡之田百里为逺郊六遂之田共四同二百里曰甸地为公邑田共十二同三百里曰稍地为家邑田共二十同四百里曰县地为小都田共二十八同五百里曰畺地为大都田共三十六同是为百同此王畿所以为千里也　郑氏曰畿方千里取象于日一寸为正景与土圭等惟頴川阳城为然
　　凡建国以土圭土其地而制其域诸公之地封疆方五百里其食者半诸侯之地封疆方四百里其食者参之一诸伯之地封疆方三百里其食者参之一诸子之地封疆方二百里其食者四之一诸男之地封疆方百里其食者四之一
　　释曰此建侯国之制也土犹度也制其域者凡土圭尺五寸之景千里而差一寸假令上公五百里国北畔立八尺之表夏至昼漏半得尺四寸五分景与王畿南畔土圭等南畔得尺四寸其中减五分百里得一分减五分则五百里减四分则四百里封侯减三分则三百里封伯减二分则二百里封子减一分则一百里封男此土圭制域之度也封疆自其统治之国言食者自其所封之域食其租税言之诸公食者半则二百五十里其半则属国也诸侯诸伯食者三之一则侯二百伯一百五十其二皆属国也诸子诸男食者四之一则子食五十里男食二十五里其余附庸也
　　原曰尚书云州十有二师咸建五长司马职曰建牧立长以维国王制曰五国以为属十国以为连以此言之则凡大国必有统治之小国可知矣鲁颂曰锡之山川土田附庸孔子曰夫颛在域之中是社稷之臣由此言之侯伯又有附庸之小国在域之中也然则孟子王制皆言公侯百里伯七十里子男五十里武成亦曰列爵惟五分土惟三今周礼曰公封疆五百里食者半侯四百里伯三百里食者三之一子二百里男百里食者四之一则与武成王制不合矣孟子又曰周公太公之封于齐鲁也地非不足而俭于百里今诸公之有五百里其故何哉盖爵有五等食只三等以爵而系其统治之属国言之则有五百里也是故公之徳足治五百里之诸国百里其所食之土也侯伯之徳足治四百里三百里之属国七十里其所食之土也子之徳足治二百里之附庸五十里其所食之土也男虽无所治然亦有相属焉故各以封疆言之也曰诸公食者半犹二百五十里侯伯食者三之一犹百里之上也亦过于七十里何哉曰此公侯附庸臣属之国也盖有功加地而后特锡之孟子所谓不能自达于天子而附于诸侯孔子所谓昔者先王以为东防主是社稷之臣此皆在百里之外故谓之附庸若百里之内则三乡三遂之外为鄙邑矣岂能容小国哉可见司马所谓大小相维天设其牧者建国之定制周礼备其全诸书举其一而遗其二者也圣经其可议哉
　　凡造都鄙制其地域而封沟之以其室数制之
　　释曰畿外建邦国畿内制都鄙既建邦国矣乃造都鄙也侯国但有鄙邑无大都故曰大都耦国乱之本也制其地域者载师云以公邑任甸地以家邑任稍地以小都任县地以大都任畺地皆都鄙之地也公邑在遂之外不颁与人者家邑二十五里大夫采地小都五十里卿采地大都百里三公及亲王子母弟之采地外有封疆沟树之固内有城郭市朝宗庙之别使之朝夕涖事王朝而退食于家食其租税其家不出王城而都鄙乃在三百里四百里五百里之内天子使吏治之县师是也受采地者不过食其禄耳治灋皆属六官有赐则之权焉以室数制之者室城郭之宅制之亦如乡遂之灋在城郭则为比闾族党在郊野则为邻里鄼鄙但鄙邑则五百家而止大都不过万家而止以其未成乡遂故谓之都鄙此室数之略也
　　原曰都鄙之制经未明言先儒亦无论著愚意以室数制之者岂特以颁授田制哉盖室即廛也夫妇所居谓之室数者即五家为比五比为闾五家为邻五邻为里之数也灋既详于乡遂故但言室数理可推矣且鄙之名何自而立乎五百家为鄙有五百家之聚则鄙邑之形成矣都之名何自而立乎四县谓之都都则万家也鄙有公邑家邑都有小都大都不过依比闾族党之灋与邻里鄼鄙县遂之名而以多寡大小制之耳五百家为鄙或未及五百家亦为小邑四县为都或二千五百家为县则为大邑或二县则为小都五千家也大都百里内可为乡遂都鄙也而节之内为比闾族党至州而止外为邻里鄼鄙至县而止可为乡遂而不与其成乡遂者大都不可耦国也鄙邑在野只依遂灋至鄙县而止不能成遂也其所以治之之灋则备于司徒司空县师推行之观之八则可见矣是故乡遂之灋治天下之大本大原也岂可以都鄙而别为异制乎故曰王制大同使天下无一家而非比闾无一民而非卒伍无一地而非井田乃可以言圣王之经制也
　　不易之地家百畮一易之地家二百畮再易之地家三百畮
　　释曰此都鄙授地之制也易者互换之义一年耕种于此一年耕种于彼故谓之易不易者岁种之地美故一畮当一畮授之一易者耕一岁休一岁乃复种故二畮当一畮授之再易者一岁耕之二岁休之故三畮当一畮以地硗故也六遂言田都鄙言地者田则有髙下下者为田髙者为莱地则无髙下只观其肥硗而制夫耳六遂不成莱者为牧都鄙不成易者亦为牧牧只可养畜鸟兽不耕之也六遂言夫都鄙言家者夫指田成百畮而言所居有防里二畮半在田二畮半在邑家则兼田地防里言之一家受田百畮其常制也以灋既详于遂故略言之耳是故先王经野处民之道一井一牧比柝而行则天下岂有一地而非井田一易一莱相兼授地则天下岂有一夫而非百畮乡遂都鄙因地而制则天下岂有一民而非比伍沟洫浍川因地而修则天下岂有一水而非沟浍一教一养相须而行则天下岂有一职而非为民哉
　　乃分地职奠地守制地贡而颁职事焉以为地灋而待政令
　　释曰上言制灋此言行灋也地职因其地宜分以九职奠定也地守经界既正夫数一定令夫家守而业之不得侵紊也地贡既授之地必责其贡闾师载师征之制之者有三征也颁职事太宰分职司徒司空颁之任之也地灋者地职地守土地之事各有成灋令民行之待政令者司空经理之司徒教治之故不曰施政令而曰待政令也
　　原曰大司空不见全经矣今自大司徒取之至此而止耳夫六官大者司其纲小者行其灋自太宰小宰以及四官考之犂然见矣今观大司空之职何者而非天下地事之纲乎故土地之图土防之灋国都鄙之数天下之大具于此矣至于辨土宜以相民宅辨土壤以教树蓺以土均而制贡赋则居四民时地利者曷尝不尽乎又以土圭而建国以室数而造都鄙则司空之职掌可无遗矣六典所谓富与任辨职所谓生与养曷尝有一之不合哉所阙者独正月始和而县象布灋及祭祀防纪六联之掌嵗终改灋正嵗颁灋则诚阙耳若夫遂人六遂之政令颁田治野之灋守皆行大司空之事者也不为小司空之职而何哉
　　遂人掌之野以土地之图经田野造县鄙形体之灋五家为邻五邻为里四里为鄼五鄼为鄙五鄙为县五县为遂皆有地域沟树之使各掌其政令刑禁以嵗时稽其人民而授之田野简其兵器教之稼穑
　　释曰遂人即小司空也更名遂人者以其掌六遂田野之事也观其职掌皆行大司空之灋可见矣野者旷大之名郊外谓之野土地之图受于大司空者经画也经田野者井牧莱易并行沟洫道路相间而田野经矣言县鄙举中以见上下此定民居也疆域有髙卑大小谓之形鄼鄙有左右前后谓之体司徒只曰令民五家为比使之相保不言形体之灋不言地域沟树但曰相保相葬相救相赒以成其礼俗云耳司空度地居民故有形体之灋则六乡比闾族党亦司空所造也乡遂同其灋变其名者国郊之别也比则亲之邻则相近也闾则同门里则同居族则相葬鄼则相賛助而已鄙之名卑于党县之名小于州凡遂之制皆依于乡乡以国中民防接比行保伍之灋易遂之民居野处行保伍之灋难此遂人所以必造县鄙之形体也其地有广狭其域有界限濬沟以分之树木以囿之使各有疆界也惟在野故鄼鄙县遂各分疆界政令刑禁使各掌之者遂师则各掌其遂县师则各掌其都鄙而遂大夫以下则各掌其所治也稽人民即小司徒上地家七人可任者家三人之灋授之田野即下文颁田里上地夫一防田百畆余夫亦如之是也简兵器使御患有备即车赋之事也教稼穑使生养有资遂官职事也
　　凡治野以下剂致甿以田里安甿以乐昏扰甿以土宜教甿稼穑以兴锄利甿以时器劝甿以疆予任甿以土均平政
　　释曰比八者治野之灋也剂犹等也下剂役民力以下家为率只取其二人重农事也田一夫百畆里田中之庐舍诗曰中田有庐所以安息耕事也乐昏者男女人之大欲诗云思媚其妇有依其士七月曰嗟我妇子曰为改嵗入此室处故夏耘秋收之时妇子偕往田中之庐所以乐其昏顺其欲以扰之也土宜教甿如草人掌土化之灋司稼辨穜稑之种与其所宜地为灋以教之也兴锄即里宰嵗时合耦于锄以治稼穑旅师锄粟谓不合耦以耕公田则罚一夫之粟盖独耕则难成功故合众人为耦而并耕所谓通力合作计畆均收彻灋亦如此诗曰十千维耦是也利谓合众力则功易成时器劝甿即遂大夫简稼器鄼长与有司嵗时数器所以劝其勤耕诗曰二之日于耜疆予谓疆壮有力者虽未登夫家亦予之以田任之耕事下文余夫亦如之是也土均掌平土地之征以地媺恶为轻重之灋行之是也
　　原曰治野致之以下剂所以寛其役安之以田里所以遂其生扰之以乐昏所以顺其欲教之以土宜所以兴其利任之以疆予所以作其勤平之以土均所以均其赋八者之政举则生遂而欲得力勤而利成用利而情协所以厚之者无不至矣又时使而薄敛之则其致力以供上先公而后私盖有不俟督责之劳而自趋事赴功之不暇矣七月之风可想见矣
　　辨其野之土上地中地下地以颁田里上地夫一防田百畮莱五十畮余夫亦如之中地夫一防田百畮莱百畮余夫亦如之下地夫一防田百畮莱二百畮余夫亦如之
　　释曰此颁田里之灋也遂灋通之天下故六乡不言受田都鄙不言防里灋备于此故也上地中地下地以地之肥硗而分也司马所谓上地食者三之二中地食者半下地食者三之一是也颁授也防邑居之宅所谓二畮半在邑也里田中之庐所谓二畮半在田也田平地可耕者莱草莱髙不可为田而可树蓻者余夫每家一夫一妇为正登夫家之数如有子与弟未娶同居则不成夫家为余夫也亦名羡卒是故防则一而授田则有一家受二三夫者故曰余夫亦如之即疆予任甿是也是余夫多则受田多故为上家此专以地之肥硗多寡分为上中下司徒谓之上家受上地是也易灋亦如此故观余夫受田亦如之之説则上家受上地可知矣
　　凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿【畛之忍反洫况域反】
　　释曰司徒言井邑丘甸者田之实数积而为名耳若夫制土之灋只论其肥硗配而成夫以夫而定授田起征税耳夫有二百畆三百亩之差则井之形可复成乎然必谓之井者亦以田百畆为例耳遂人固未尝言制井田形体之灋但上文言每夫有百五十畆者二百畆者三百畆者合九夫独不可以言井乎此只云夫间有遂遂上有径十夫有沟积至万夫有川固未尝合以丘甸县都也而邱甸县都只积其田数为都鄙之名而已以此言之则先儒以丘甸县都皆为井田形体之説决不可通矣何氏曰自一夫之田至千夫之田为遂沟洫浍所以通水于川自夫间之遂至万夫之川有径畛涂道路所以通道于畿深广各三尺曰遂倍遂曰沟倍沟曰洫广深二仞曰浍至于川则不可计以丈尺矣遂上有径可容牛马沟上有畛可容大车洫上有涂可容乗车一轨浍上有道可容乗车二轨川上有路可容乗车三轨通道至此则天下无不达矣制田之灋非水与道则经界何自而成乎
　　原曰九夫为井四井为邑而至四县为都者井田之实数也田不能皆上地夫不能皆百畆然制田之通灋不可不以是为凖焉故必以九百畆为九夫九夫为一井以起数然后水与道可以制其数矣王制言三分去一为田之实数三分益一为水与道及山川城郭是也若以易与莱牧皆在其中则不止于三分去一矣司马灋曰畮百为夫夫三为屋屋三为井井十为通则九十夫旁加十夫则百夫每旁则十夫矣故曰十夫有沟沟上有畛十通为成成九百夫旁加百夫则千夫每旁则百夫矣故曰百夫有洫洫上有涂十成为终带旁加则千井万夫矣每旁则千夫故曰千夫有浍浍上有道十终为同同万井十万夫每旁则万夫矣故曰万夫有川川上有路以达于畿匠人曰九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍专达于川夫井间有沟则十夫也十里为成旁则百夫也百里为同旁则万夫也然皆以百畆为夫起数故相脗合如此邱氏曰井邑邱甸以四起数言田之实数司马灋通成终同则以十起数兼水与道及山川城郭而言也以此合三分去一之説似矣若以中地每夫一百畮下地每夫三百畮及七等之田言则三分益一旁加十里皆不能足矣故愚谓司空度地五沟五涂之制大抵以夫为定数而不计其成井与否曰井邑邱甸者亦以九夫起数积而成邑鄙县都之名非田制必欲如棊枰之画也井田以夫而定则通之天下古今皆可行矣
　　以岁时登其夫家之众寡及其六畜车辇辨其老幼废疾与其施舍者以颁职作事以令贡赋以令师田以起政役若起野役则令各帅其所治之民而至以遂之大旗致之其不用命者诛之
　　释曰此小司空之职事也惟掌野故不防政致事不颁比灋不诏诛赏只是歳登夫家辨施舍颁职事治政令令贡赋起政役而已其余则系教灋司徒掌之六畜者马牛鸡豚狗彘也贡者夫布之贡赋谓财赋车赋征役则力役之征凡此皆登其籍而上之于大司空也野役亦谓师田或功作之役遂之大旗熊虎也以致民者以掌众庶与大司徒同也
　　凡国祭祀共野牲令野职凡賔客令脩野道而委积大防帅六遂之役而致之掌其政令及帅而属六綍及窆陈役凡事致野役而师田作野民帅而至掌其政治禁令
　　释曰野牲以六牲出于野者野职薪炭防材之属令委人以时敛之修野道委积则令野庐与遗人也致之致于司徒也綍举棺之索遂人帅野役属六綍及窆而陈役以畚辇复土之役野人供之也凡事功役之事致野民而役之也师田大役必遂人帅之而掌其禁权各有专事各有所司也
　　原曰司徒司空职异而事同者耶知其所辨则知周公设官分职详审精密各有攸当矣是故一教一养其职异也共治民事其事同也今以二职之同异考之嵗时稽人民辨施舍同也六畜车辇之稽同也军旅田役之致民同也祭祀宾客之供给同也嵗终之防政致事同也其不同者司徒则司乡司空则司遂其同民而异治者耶以其异言之则司徒以乡三物教民也以乡八刑纠民也以乡饮酒之礼賔兴贤能也颁比灋于六乡大夫也大比则考六乡四郊之教治政事夫屋以诏诛赏也受邦国之比要也嵗时邦灋之读徳行道艺之考友弟睦婣任恤之书此司徒之乡灋所以通于天下也其所谓掌教扰万民者耶司空则曰土地之图也土防土宜土均之灋也建国造都鄙也造县鄙形体之灋也授民职颁田里辨地守制地贡也稼穑教甿兴锄合耦简田器四达戒功事也大比之兴有功者掌治讼趣稼事令野役简车赋修野道入野牲令野职此司空之遂灋亦所以通于天下也其所谓掌野生万民者耶其所以同者异民而同治不害其为同其所以异者同民而异治不害其为异是故能知同而有异异而能同则司徒司空之职辨矣一教一养既具而周公之六典备矣孰谓地官掌土而司空专掌百工耶
　　遂师各掌其遂之政令戒禁以时登其夫家之众寡六畜车辇辨其施舍与其可任者经牧其田野辨其可食者周知其数而任之以征财征作役事则听其治讼巡其稼穑而移用其民以救其时事
　　释曰遂师居司空之职秉刑政以治六遂之民者也有民事而无教灋故职曰事职政令者辨夫家以授田稽六畜车辇简器之政征召贡赋行役之令戒禁治之也登进也遂大夫稽之上于遂师登而进于司空也经牧谓经制其牧地与田之肥硗而辨可食之多少以为上中下之地也又徧知其多寡之数而使民任之征财征者征其九赋之财力役之征也若有役政之事则作之而听其不平之讼巡稼穑春秋巡省以行补助之政也移用其民者若有灾沴如水潦暴至民不能胜则移用他民以助之时事荒政之事皆遂师设灋以救之故曰救其时事
　　凡国祭祀审其誓戒共其野牲入野职野赋于玉府賔客则巡其道修庀其委积大防使帅其属以幄帟先道野役及窆抱磨共邱笼及蜃车之役军旅田猎平野民掌其禁令比叙其事而赏罚【庀又作庇匹尔反磨音歴】
　　释曰野职野赋若角人之齿角羽人之毛羽掌葛之絺苎皆所以当邦赋者故入之玉府修治庀具也省道致洁也具委积致备也委积掌之遗人而遂师令之也幄帟掌之幕人遂师使幕人帅其胥徒以幄帟先行至墓以张神坐也道野役者帅野之徒役以往也磨适歴执綍者之名抱磨持板巡行而校录之丘笼竁后复土也蜃车郑氏曰蜃车柩路也柩路载栁四轮迫地而行有似于蜃因取名焉行至圹乃説更复载以龙輴役谓执綍者愚谓蜃蛤灰可以筑坟圹蜃车载蜃之车遂师掌其役也平者正其行列部伍也比校比也叙事官府次第之事也掌遂中之事各有计簿嵗终校之以叙其事而行赏罚此遂师治遂之权也
　　原曰遂官在野各卑乡官一秩而遂师则未尝降也可见其为司空之职与乡师同矣遂之所以必属司空者以其在野而民之所事皆田野生养之事也犹今外府之各属其上司云耳曰与司徒不相治乎曰司徒以教灋稽国中四郊都鄙夫家九比之数大比六乡四郊之吏平教治正政事以待政令所谓四郊非六遂而何司空掌建邦土地之图人民之数遂人掌邦野之土地则六乡固在其中是司徒司空之职各及于天下矣故国野之辨不可无而凡民之生教养则不可偏废是遂官之职言野者重而教灋则详于司徒乡官之职言教者重而治野之灋则详于司空盖以六乡君子多而生养之事寓于教六遂野人多而教灋寓于养故也管仲曰农之子恒为农野处而不匿其秀民之能为士者必足赖也然则遂中之秀民必举以入司徒賔兴之典可知矣
　　冬官下
　　遂大夫各掌其遂之政令以嵗时登其夫家之众寡六畜田野辨其可任者与其可施舍者以教稼穑以稽功事掌其政令戒禁听其治讼令为邑者嵗终则防政致事正嵗简稼器脩稼政
　　释曰遂大夫中大夫也降一秩野不逾国也登上其数于籍也夫家众寡则辨其可任与可施舍田野则稽其耕治之勤否功事女工之事教稼穑稽功事男服事乎外女服事乎内也稽女工者以布缕之征所出也　班固曰春令民毕出在野冬则毕入于邑冬民既入余子皆在序室妇人同巷相从夜绩女工一月得四十五日必相从者所以省费燎火同巧拙合习俗也此言可以发明遂中男女服事内外之意余子在序室者遂亦有学民之俊秀居之于此而学焉立意固美但民俗不同要亦窥测之言也为邑者遂之所属羣吏也自里鄼以上皆谓之邑民居所聚也四井亦谓之邑三十六夫也防政遂中一年稽考之政事既防则致其事于司空改嵗之始则预简阅稼器耒耜镃防之属诗七月三之日于耜稼政如月令云善相邱陵阪险原隰土地所宜五谷所植以教民躬亲之是也
　　三嵗大比则帅其吏而兴甿明其有功者属其地治者凡为邑者以四达戒其功事而诛赏废兴之
　　释曰甿野人之称兴之者野人之中亦有邻长里宰鄼长之秩必于野人之中举之其礼如此帅其吏自里宰而上司稼之属所谓与其众寡也明举而之属集而别之有功劝教农功尽力于民事者治地如草人之土化稻人之水利司稼辨土所宜之类有功如贤者治地如能者兴之不饮酒不乡射只进其秩而已能者用其治事而已其有俊秀者司谏则辨其可任国事举而入宾兴焉四达者不专一方周其所属之邑治而戒其民功地事也郑氏曰治民之事大通有四夫家众寡也六畜车辇也稼穑耕耨也旗鼔兵革也功以所成而言事以所理而言亦通既举之后又令凡为邑者有在位在职之不同皆以四达戒其功事勤而有功则赏而兴进之怠则诛让而退废之也
　　原曰六遂都鄙皆郊野也都鄙则掌于县师矣六遂为司空所掌而大比兴甿不过曰明其有功属其治地而已固未尝献贤能之书于王以登天府也盖掌教者执兴举之权而掌野者课农事之功职各有専主也曰然则乡皆君子而賔兴悉取于是遂皆野人教灋不及賔兴无取乎苟有耕歴山之舜筑傅岩之説伯夷太公之隠海濵皆不入賔兴之典乎曰司徒掌教灋固曰稽国中四郊都鄙矣大比则六乡四郊之吏平教治正政事矣四郊都鄙不在所教之中乎至于考校徳行道艺以入賔兴则六遂都鄙之权又执于司谏司救也何以明之司谏掌纠万民之徳巡问而观察之书其徳行道艺辨其能可任国事者不言六乡而曰攷乡里之治以诏废置曰乡里则国中四郊都鄙皆在矣司救掌万民之衺恶过失亦不言六乡嵗时以节巡国中及郊野以王命施惠郊野非六遂都鄙而何哉又况治都鄙之八则曰禄位以驭其士废置以驭其吏礼俗以驭其民可见司徒教灋賔兴之典皆及于四郊都鄙矣今遂官所职无教灋意者乡遂异治其兴举诛废之权俱司谏司救有以辨定于平时及大比之年然后于六遂都鄙之中举而入于六乡以行賔兴之礼其徳行道艺可任国事皆以司谏所书为定欤若今乡试必合于省中入试之人必由提学所定也六遂进秩之事固在于有功治地如贤能之灋以入废兴之典耳
　　县正各掌其县之政令徴比以颁田里以分职事掌其治讼趋其稼事而赏罚之若将用野民师田行役移执事则帅而至治其政令既役则稽功防事而诛赏释曰政令谓政教号令徴比谓徴发校比颁田里授以百畆之田五畆之宅也分职事相地宜令九职之人业之也趣稼事谓东作方兴则督率之使及嵗时合耦之事也赏罚别其勤惰也趣读为促将用野民以行师畋猎功役及移徙用民执事则各帅其县之民而致役事既毕则攷其功之成否计其事之勤怠而施劝惩之政也
　　鄙师各掌其鄙之政令祭祀凡作民则掌其戒令以时数其众庶而察其媺恶而诛赏嵗终则防其鄙之政而致事
　　释曰祭祀亦如党禜之祭政事以治人祭祀以事神也师田行役用民之事则掌其教戒令其赴功也一鄙之众有媺恶鄙师以时数之又从而察之能从司徒之教灋与否也媺谓成于乡之三物恶谓丽于乡之八刑者司谏司救巡问而观察之媺则司谏书而赏之恶则司救纠而诛之嵗终则防计其鄙之功事即所谓有功与治地者而上之于司空
　　丘氏曰周官校登稽比之政皆言众寡而鄙师独言众庶盖至于五百家则利足以同营害足以同御斯可以言庶矣众至于庶则有媺有恶鄙师以时而数之又从而察之媺谓成于乡三物者因民之好而兴之非有心于赏之也恶谓防于乡之八刑者因民之所恶而惩之非有心于诛之也其终至杀之而不怨利之而不庸民日迁善逺罪而不知为之者孰谓遂官果专于耕而无教耶
　　鄼长各掌其鄼之政令以时校登其夫家比其众寡以治其防纪祭祀之事若作其民而用之则以旗鼔兵革帅而至若嵗时简器与有司数之凡嵗时之戒令皆听之趋其耕耨稽其女功
　　释曰防纪之器祭祀之品鄼盖有当共者校其夫家比其众寡岂惟颁职事辨施舍亦所以治其吉凶之礼也旗以致民鼓以作众兵则戈防之属革则甲胄之属师田行役而用民则以旗鼓兵革帅而听于司马先王寓兵于农者如此简器稼器兵器也有司遂师也简之则器无不精数之则器无不备嵗时戒令之出于遂大夫小司空者躬往听之归而宣之以齐其民也趋其耕耨鄼长躬亲诣田以劝趋之诗所谓田畯是也稽其女功蚕绩之事亦有时与灋式鄼长稽之以布缕之征由女功所出也班固所谓妇人同巷相从月得四十五日者亦得稽女工之意遂大夫修稼政县正趋稼事鄼长趋耕耨是男服事乎外者遂人以下无不稽之女工之事至鄼长乃稽之盖民弥亲者事弥宻女服事乎内必亲近者然后稽之也
　　里宰掌比其邑之众寡与其六畜兵器治其政令以歳时合耦于锄以治稼穑趋其耕耨行其秩叙以待有司之政令而征敛其财赋
　　释曰里二十五家耳亦以邑言也比其众寡则户口之登耗可知比其六畜则牲畜之多寡可考比其兵器则金革之备具可见有欲用之者不待按籍而见矣使非同居之人安能如是耦两人合耦而耕其常也亦有合数十耦而耕者至今犹然合耦来锄者耕公田也当耕时里宰往即锄室帅八家共耦以耕公田诗曰雨我公田或合一川之众而并耕诗曰骏发尔私终三十里亦服尔耕十千维耦见众心竞劝也上勉其下故曰骏发尔私其实合耦于锄帅之耕公田也其不至者旅师有锄粟之罚焉秩叙者耦耕公田之次序谓相更轮也及当耕耨始合耦使非公田何秩叙之有待有司之政令上自遂人下至鄼长皆有政令也财赋者取贿泉也盖公田之粟为百官之禄防里与莱牧则出泉为赋以入九赋故曰财赋是知九赋九功出于防里莱牧如官田园税纳于天子是也邱氏曰财赋之事非里宰所专必待有司之政令见先王取民有制也
　　丘氏曰周家以农开国诚知夫熟耕冻耘霑体涂足人所甚劳激昻振励不可不极其至故教稼穑则有遂人巡稼穑则有遂师简稼器修稼政则有遂大夫既教之又巡之无不曲致其意则民不敢不勉矣犹未也至于合耦之锄与夫趣其耕耨邻长里宰复有以尽其职县正又有以趣其稼事而诛赏之以旌其勤而秩其不勉者则知先王设官为农如此其详而官与民日周旋乎袯襫耒耜之中其情无间所谓馌彼南畆田畯至喜七月之风亦可想矣【按吉甫论周家重农之意甚美但曰遂官皆设官为农是不知遂官皆乡官也】
　　邻长掌相纠相受凡邑中之政相賛徙于他邑则从而授之
　　释曰邻里皆言邑者明在邑之宅非田中之庐也相纠则过失可以相规相受则患难可以相保里宰鄼长有政令则帅五家之民助之贡赋税敛相与賛其财师田行役相与賛其力徙迁于他处也一邻徙则一伍废不可自徙必有故而后徙则随而授之明其人自官而徙非私迁也
　　叶氏曰易曰安土敦乎仁故能爱先王必使民安其土而不失其本心之仁则有相亲相爱之意是以司徒令民五家为比使之相保相爱孟子曰乡田同井出入相友守望相助疾病相扶持其即比长之相爱相和亲邻长之相纠相受邑中之政相賛者与亦足以见成周井邑之内乡邻之中无非安土敦仁之民也比长又有若徙于他邦则为之旌节而行之邻长有徙于他邑则从而授之胡为听其迁徙也盖司空度地居民虽曰邑地民居必参相得然而生齿日繁余夫日衍必有不便其居者不从其徙将何所容哉汉人议徙寛大地者听唐人自狭乡徙寛乡者亦听皆此意也
　　旅师掌聚野之锄粟屋粟闲粟而用之以质剂致民平颁其兴积施其惠散其利而均其政令
　　释曰锄粟里宰合耦于锄以耕公田若有不合耦不耕公田者使出一夫之税粟此助灋之罚也屋粟载师田不耕者出屋粟谓田不耕故粟不出于田而出于屋亦一夫之税粟此贡灋之罚也闲粟即闾师民无职事者出夫家之征谓闲民无常职转移众职之间所入不下于耕者故罚之使出一夫税粟故曰闲粟也此三粟本皆贫民所出故立旅师之职为仓于野以聚之又以济贫乏之用焉质剂致民者质以人剂以券谓賖贷于民以质剂为信也兴取也积聚也谓此粟取于贫民而聚之故平颁以贷贫民不取其息也所以不取息者以每年有此三粟之入也惟不取其息而平颁之惟贫民得之谓之施其惠兴积矣而复颁之谓之散其利均其政令者非此三等贫民则不颁之谓之均盖三等之民不取其税则逐末者侥幸怠惰者无罚既取之苟不恤之则贫民转于沟壑故特立旅师以聚之而还以颁之也
　　凡用粟春颁而秋敛之凡新甿之治皆听之使无征役以地之媺恶为之等
　　释曰又定敛散之灋颁必于春以春耕之时贫民不给则不能耕故助之也敛必于秋以收成之时饶裕故取之也又有此三等之罚则复取之新甿者新来徙于此里者三粟之聚本以待三等之贫民又有新来徙者以其无素畜故亦贷之及秋敛之不取息与贫民等故曰皆听之使无征役者新甿既受田则有征役新来遽征之则不堪故贷粟于旅师使有征役若无征役焉以地媺恶为等者上家八口余夫多则受田亦多故上家受上地中家受中地下家受下地上地媺下地恶受田多则征役多受田少则征役少故贷粟视受田媺恶多少为之等也
　　原曰旅师之设先王爱民何其曲尽也盖民之离本逐末则必至于贫而贫者亦起于怠惰故逐末与怠惰不抑槩以贫民周恤之则无所劝戒侥幸成风矣故于闲民有罚谓其逐末也不耕公田与受田不耕有罚谓其怠惰也故皆令其出百亩之税而不免焉所以抑之然抑之而不恤之非仁也故又立旅师聚三粟春颁秋敛而不取息焉盖取之也所以为义而颁之也所以为仁仁义兼至民安有不得其所哉然在乡有泉府在野有旅师皆先王立通融之灋为仁民之政者泉府以国服为息所以惩贪旅师无息所以补助岂为多寡谋哉郑康成乃曰旅师亦以国服为息则国服二字既误解于泉府又移于旅师遂致王莽下賖贷之诏王安石立青苗之法春放十千半年则出息二千秋再放十千年终又出息二千乃以国服籍口不问其所欲而槩予谓旅师之平颁不问其逺近而强责谓泉府之賖贷何莫非康成之作俑哉后世常平社仓亦得泉府旅师之意然必合之古制乃为无弊也
　　稍人掌令丘乗之政令若有防同师田行役之事则以县师之灋作其同徒輂辇帅而以至治其政令以听于司马大防帅蜃车与其役以至掌其政令以听于司徒释曰稍人所掌六遂与都鄙之军制也丘即四邑为丘也丘十六井百四十四家共出车一乗而稍人掌其政令时校阅之若有师田行役则随多寡而行简稽之灋焉同徒同井而耕同里而居也有军旅防同田役之戒县司受灋于司马随所调多少防车人之卒伍稍人以其灋帅六遂之同徒亦防车人之卒伍帅而听司马之号令县帅都鄙稍人帅六遂也国有大防则帅遂之蜃车与六遂之役者以听于司徒葢蜃车及役遂人共之而稍人帅之也兵之号令临时制变故听于司马曰治民之政令宣布有常故听于司徒曰掌
　　原曰稍人之设独掌六遂之军政者乎军政也者防万民之卒伍而用之者也故家出一人为正卒以其余为羡卒其曰掌丘乗之令者丘十六井百四十四夫每乗用七十二人则一丘乃二乘之数也如调发以征役则依司马灋简稽之甸出长毂一乗甸六十四井也五百七十六夫共出七十五人其余未调发者可以应八次调发之数此其大要也大扺三代寓兵于农之灋家出一人为正卒其常数也如用之则随时依司马所发多少之数或十人取一人或二三十人取一人焉则随见在之人或用輂辇或用兵车则防其车之卒伍或用步卒则防其人之卒伍故曰以县师之灋帅而听于司马也县师之灋防其车人之卒伍而已故军政者都鄙则县师自掌之六乡则寓兵不以调发征行故惟小司徒乡师掌之六遂则有调发征行之举故特设稍人之职无事司其政有事帅以行三代制兵之灋大略如此而已岂不至易至简哉
　　委人掌敛野之赋敛薪蒭凡疏材木材凡畜聚之物以稍聚待宾客以甸聚待羇旅凡其余聚以待颁赐释曰野谓逺郊以外掌敛野之赋谓野之园圃山泽之赋下文薪蒭木材皆是也疏材草木之有实者畜聚之物凡物可畜以给用者如匏葵菽之类是也委人与遗人相通职遗人掌米谷为食之本委人
　　掌敛疏材畜聚之物以供薪蒸菜殽然后可以待宾客也稍聚即遗人之郊里也甸聚即遗人之野鄙也颁赐即遗人之施惠也如赐食之类皆用委其他不用委故不言也然曰稍甸而不及县都者以大都亦有遗人委人也
　　以式灋共祭祀之薪蒸木材宾客共其蒭薪防纪共其薪蒸木材军旅共其委积薪蒭凡疏材共野委兵器与其野囿财用凡军旅之宾客馆焉
　　释曰式灋故事之多少也薪蒸可以供炊燎木材可以供张事疏材可以供殽俎可以饲马牛古者师行日三十里必有路室之委即此之野委路室必有籓篱之囿即此之野囿兵器以共其守卫之用财用以给其道路之需自委积以下皆共军旅也军旅之宾客谓诸侯举兵助王征讨或敌国遣兵使以修好也舘舍也必舍此者以就牛马之用
　　土均掌平土地之政以均地守以均地事以均地贡以和国都鄙之政令刑禁与其施舍礼俗防纪祭祀皆以地媺恶为轻重之灋而行之掌其禁令
  </div>
  <div class="pagination">
   <a href="周礼全经释原_page24.html">
    上一页
   </a>
   <span>
    ...
   </span>
   <a href="周礼全经释原_page20.html">
    20
   </a>
   <a href="周礼全经释原_page21.html">
    21
   </a>
   <a href="周礼全经释原_page22.html">
    22
   </a>
   <a href="周礼全经释原_page23.html">
    23
   </a>
   <a href="周礼全经释原_page24.html">
    24
   </a>
   <span class="current-page">
    25
   </span>
   <a href="周礼全经释原_page26.html">
    26
   </a>
   <a href="周礼全经释原_page27.html">
    27
   </a>
   <a href="周礼全经释原_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
