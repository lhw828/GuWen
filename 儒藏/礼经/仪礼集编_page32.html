<!DOCTYPE html>
<html>
<head>
    <meta charset="UTF-8">
    <title>仪礼集编 - 第 32 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 32 页/共 159 页</h1>
    <div class="content">　　注曰传主人之命
　　敖氏曰賔为射事而来此时未射若无嫌于不安乃亦请安于賔者饮酒之节宜然也
　　宾礼辞许司正吿于主人遂立于楹间以相拜主人阼阶上再拜賔西阶上答再拜皆揖就席
　　敖氏曰賔辞者亦不敢必主人之终行射事也世佐案主人所以请安于宾者为行礼既乆恐賔身或有不安也宾辞亦恐主身有不安也礼之体人情也至矣如第曰为賔欲去留之则此賔为射而来事未至而故留之賔故辞毋乃文繁而诈乎
　　司正实觯降自西阶中庭北面坐奠觯兴退少立敖氏曰此中庭其阼阶前南北之中与葢射时司正为司马至诱射之后方易位于司射之南则此位必不在阶间如乡饮酒司正之位也
　　世佐案司正奠觯处乡饮酒礼云阶间此云中庭互见也其位同及其为司马也乃位于司射之南辟射也敖说误
　　进坐取觯兴反坐不祭遂卒觯兴坐奠觯拜执觯兴洗北面坐奠于其所兴少退北面立于觯南
　　注曰立觯南亦其故摈位
　　右立司正
　　未旅
　　张氏曰乡饮酒立司正即行旅酬今此礼主于射故且未旅急在射也
　　三耦俟于堂西南面东上
　　注曰司正既立司射选弟子之中徳行道艺之髙者以为三耦使俟事于此
　　杨氏曰此时拟取三耦之人俟事于此未比三耦郝氏曰凡射二人为耦天子六耦诸侯四耦大夫士三耦谓之正耦乡射正耦三用六人
　　张氏曰自此以下始言射事射凡三番第一畨三耦之射获而不释获第二畨賔主大夫众賔耦射释获升饮第三番以乐节射此下至乃复求矢加于楅言三耦之射司射请射于賔命弟子纳射器比三耦司马命张侯又命倚旌乐正请乐器三耦取弓矢司射诱射乃作三耦射司马命设楅取矢凡九节射之第一番也
　　司射适堂西袒决遂取弓于阶西兼挟乘矢升自西阶阶上北面吿于賔曰弓矢既具有司请射
　　注曰司射主人之吏也于堂西袒决遂者主人无次隠蔽而已袒左免衣也决犹闿也以象骨为之着右大擘指以钩闿体也遂射韝也以韦为之所以遂者也其非射时则谓之拾拾敛也所以蔽肤敛衣也方持矢曰挟乘矢四矢也大射曰挟乘矢于弓外见镞于弣右巨指钩
　　防曰主人无次对大射人君礼有次在东方不湏适堂西也凡事无问吉防皆袒左唯有受刑袒右敖氏曰设决谓之决设遂谓之遂兼皆也未射则不搢三挟一异于耦也
　　郝氏曰袒露左臂也遂着于左臂挟之言夹也夹于第二三间也每射必四矢象四方也
　　世佐案挟矢之法葢以左手执弣右大指钩而并夹四矢于第二第三指间于弓外见镞于弣如大射之仪也
　　賔对曰某不能为二三子许诺
　　注曰言某不能谦也二三子谓众賔已下
　　司射适阼阶上东北面吿于主人曰请射于賔賔许敖氏曰阼阶上告主人当北面东似衍文上言司正阼阶上北面受命于主人足以见之矣北面吿变于君也大射仪司射东面请射于公
　　右司射请射
　　司射降自西阶阶前西面命弟子纳射器
　　注曰弟子賔党之年少者也纳内也射器弓矢决拾旌中筹楅丰也賔党东面主人之吏西面
　　乃纳射器皆在堂西
　　敖氏曰初纳之时总置于堂西未有所分别既则陈其弓矢如下文所云
　　賔与大夫之弓倚于西序矢在弓下北括众弓倚于堂西矢在其上
　　注曰上堂西防矢亦北括
　　敖氏曰谓此以弓位之上下见尊卑也下文云东序东则此序下似脱一西字也序西堂西之弓其亦皆北上与
　　郝氏曰西序堂上西墙括矢端受处括言防也矢与防也括向北镞向南顺也众耦之弓倚于堂西阶下矢在阶上
　　主人之弓矢在东序东
　　姜氏曰賔与大夫之弓矢亦在西序西主人之弓亦倚于东序矢在其下北括皆互文也
　　右纳射器
　　司射不释弓矢遂以比三耦于堂西三耦之南北面命上射曰某御于子命下射曰子与某子射
　　注曰比选次其才相近者也
　　敖氏曰比犹合也谓合之而为耦也上下射相配谓之耦命上下射之辞异示尊卑也其命之唯以所立之序为先后故不复变位既命耦乃定所谓比也下比众耦放此
　　郝氏曰司射自初取弓挟矢至是不释执所事也后仿此凡耦尊者立右为上射武事尚右左为下张氏曰御进也侍也进而侍射于子尊辞也
　　世佐案某字也某子氏也下射称字上射称子亦尊卑异辞也
　　右比三耦
　　司正为司马
　　注曰兼官由便也立司正为涖酒耳今射司正无事敖氏曰逺辟君礼也大射仪司马二人司正如故
　　司马命张侯弟子说束遂系左下纲
　　注曰事至也
　　司马又命获者倚旌于侯中
　　注曰为当负侯也获者亦弟子也谓之获者以事名之
　　郝氏曰射中曰获报中之人曰获者旌获者所执矢中扬旌唱获时司射将诱射司马命获者取旌倚侯北正中
　　获者由西方坐取旌倚于侯中乃退
　　敖氏曰云坐取旌见其偃于地也侯中侯之中央也倚之于此若示射者以中地然退反于西方之位也倚旌而未负侯葢当诱射之节则异于耦射也且行事亦宜有渐
　　郝氏曰取旌由西方射噐在堂西也
　　右张侯倚旌
　　乐正适西方命弟子賛工迁乐于下
　　注曰当辟射也賛佐也迁徙也
　　敖氏曰适西方自西阶东而往西阶前也乐谓瑟也亦西面命之
　　弟子相工如初入降自西阶阼阶下之东南堂前三笴西面北上坐
　　注曰笴矢干也
　　疏曰案矢人注矢干长三尺是去堂九尺也
　　敖氏曰如初入谓何瑟之仪与后先之序也必空三笴者辟主人往来堂东之路也位于堂下而坐惟工耳亦无席
　　世佐案坐必于席葢迁乐时并工席亦迁之也敖云无席非
　　乐正北面立于其南
　　注曰北面乡堂不与工序也
　　右迁乐
　　世佐案以上三节皆一时事当司射比三耦之时司马即命张侯倚旌而乐正命迁乐矣经文序事不得不尔非真有先后也
　　司射犹挟乘矢以命三耦各与其耦让取弓矢拾注曰拾更也
　　敖氏曰犹者言其未变改也取云拾者谓更迭取之也
　　郝氏曰三耦既比司射先自射教之射者礼仪未闲司射挟乘矢命各与其耦揖让迭取弓矢勿相杂越皆司射命也
　　姜氏曰命各与其耦让者射以观徳命之揖让以审其比礼比乐之意此乡大夫所谓退而以五物询众庻者也拾取弓矢亦其中和容之一徴故首命之世佐案郝氏姜氏皆于让字句得之
　　三耦皆袒决遂有司左执弣右执而授弓遂授矢注曰有司弟子纳射噐者也
　　敖氏曰上云众弓倚于堂西矢在其上是纳射器则陈之矣弟子乃留于堂西主授受之事故此复执以授之
　　郝氏曰弣弓把也
　　三耦皆执弓搢三而挟一个
　　注曰未违俟处也搢揷也插于带右
　　郝氏曰插三矢于带间挟一矢于第二指间备先射也一个谓一矢凡竒曰个
　　司射先立于所设中之西南东面
　　敖氏曰下经云设楅于中庭南当洗又云设中南当楅西当西序然则此时司射之位少南于洗而西当荣与司射先立于此欲三耦知其位也
　　郝氏曰中器名木为之以盛算射中释算故谓中张氏曰中谓鹿中以释获者其设之处南当楅西当西序此时尚未设中云所设中之西南者拟将来设中之处也
　　三耦皆进由司射之西立于其西南东面北上而俟敖氏曰进亦每耦并行上射在左如退适堂西之仪也俟俟作射
　　右三耦取弓矢俟射
　　司射东面立于三耦之北搢三而挟一个
　　注曰为当诱射也固东面矣复言之者眀郤时还敖氏曰复云东面者以其违于旧处且眀既还而后搢三挟一也三耦之北其正位之西也立于此者示三耦以揖进之节耳
　　张氏曰据注疏言司射本立于中之西南今命三耦已复还立此经上文先字非先后之先乃旧先之先愚详经文似当仍作先后字为妥此复言之者欲言其将诱射故复从立处说起耳
　　姜氏曰司射原在中之西南东面因三耦来立于其西南其时司射郤身逊避以便其进立至三耦立定随复回向三耦之北东面而立注云复言之者眀郤时还也味文义当是如此而疏说未眀故顺其意而发之
　　世佐案司射自请射之后即于阶前命弟子纳射噐比三耦于堂西又命三耦取弓矢其初固未有定位也经云先立者谓先三耦而立于所设中之西南以示射位也下经云司射先反位与此先字义同其非旧先之先眀矣张氏辨之甚当然其自为说亦非也案上经三耦立于司射之西南见司射之位在其东北也此云立于三耦之北则进而西矣既违故位嫌其所面亦异故复云东面以决之非复出也由三耦东北进而立于其北未尝有所退郤回还也注云郤时还亦非
　　揖进当阶北面揖及阶揖升堂揖豫则钩楹内堂则由楹外当左物北面揖及物揖
　　注曰钩楹绕楹而东也序无室可以深也周立四代之学于国而又以有虞氏之庠为乡学乡饮酒义曰主人迎賔于庠门外是也庠之制有堂有室也今言豫者谓州学也读成周宣榭灾之榭周礼作序凡屋无室曰榭宜从榭州立榭者下乡也左物下物也今文豫为序序乃夏后氏之学亦非也
　　疏曰王制云有虞氏上庠下庠夏后氏东序西序殷人左学右学周人东胶虞庠周立四代者通已为四代也故周之小学为有虞氏之庠制而在西郊立殷之右学为瞽宗亦在西郊立夏后氏之东序为东胶而在王宫之东而又以有虞氏之庠为乡学其制有堂有室又以序为州学则有堂无室也
　　朱子曰下记云上射于右故此以左物为下物也注疏所言四代之学未有以见其必然姑存其大畧而已但豫有堂无室则粗可见葢有室则四分其堂去一以为室故浅无室则全得其四分以为堂故深也
　　敖氏曰自揖进以下皆教三耦以射仪也诱射而就左物者亦以其为主党也庠州党之学堂即庠也郑氏以为乡学是也党属于州州属于乡以此言之则三者之学其小大深浅可知矣序则钩楹内谓绕楹之东而北以其物当栋也堂则由楹外谓循楹之南而东以其物当楣也葢射者必履物而物之在堂有深有浅故尔
　　郑本序作豫注曰今文豫作序继公谓序之文意眀白于豫且记亦以序与堂对言宜从今文
　　郝氏曰司射东面立以下皆司射自射以教射也揖进即所立之次东向一揖进当西阶涂北向一揖及西阶下一揖此堂下三揖也楹即今防中四柱负栋者钩楹谓近檐两楹内可钩行古人堂牖戸皆在后楹间室与房在堂之北后楹中间户牖室也后楹东间户牖房也所谓东西阶位皆在堂深处而前当两阶非就檐下布席也
　　张氏曰物者以丹若墨画地作十字形射者履之以射左物下射所履故云下物也
　　姜氏曰物者犹物色之物大射礼云若丹若墨画物而午是也
　　世佐案礼记学记云术有序周礼州长职云春秋以礼防民而射于序本记云序则物当栋皆作序此古文作豫误也郑公从之者取其与榭字畧似便改读以求合于尔雅无室曰榭之文耳讵知榭是台上之屋所以临观讲武与此州党学舍絶不相干不可援以为据也若夫序之无室其证有三而尔雅不与焉葢序为州党学其防模制度必狭小于乡学之庠而其器席陈设一与庠同又湏留余地以通行礼者之往来若复去其四分之一以为室其势必不能容一也庠大于序而射者所履之物止于当楣楣栋前一架也序小于庠而物反当正中之栋若其有室则室之牖前为賔席席前又设荐爼与物同在一架之内能无碍乎二也又以经文证之序本与庠对今以堂对言者互文也堂者对室之称无室不可以言堂故言序则知堂之为庠矣言堂则知序之无室矣其言简而义该如此三也之三者皆足以明序之无室郑公不一为拈出而轻改经文以申已臆过矣若以序为夏后氏之学其说出于王制眀堂位与孟子异未知孰是然即谓周人立夏之学于州去室而仍取序名亦无不可何必改序为榭耶
　　左足履物不方足还视侯中俯正足
　　注曰方犹并也志在于射左足至右足还并足则是立也南面视侯之中乃俯视并正其足
　　疏曰案大射纳射器之下即言工人士与梓人升自北阶两楹间疏数容弓若丹若墨度尺而午此不言者卑者文畧亦当在纳射器后即画之也
　　朱子曰此疏解注文不可晓恐有脱误葢注意若曰左足履物而右足不并便还足南面视侯之中也若使并右足则是立矣以志在相射故未暇立而先视侯既视侯而后俯并其足也
　　敖氏曰左足履物履从画也大射仪曰司射由下物少退则履物者当履其従画也不方足未暇北面而立也他时凡欲还者必先立故言此以眀之还谓右还而南面也右还者为下射宜向上射也既视侯中乃俯视而正足则视侯中之时右足其亦在従画而少退与正足谓左右各履横画之两端也亦左先而右次之
　　世佐案射之立法与他时异他时并足而立可也而射者之足则不可并并则不可射圣人于此恐人或有未娴也故先于射位画为一縦一横之物而使之取正焉司射于诱射之时既视侯中即俯而视足以察其合法与否皆所以教也方足者并足而立也此常法也正足者正其足于物也物一縦一横履之者亦左足纵而右足横如其所画也至今射者之立取象于丁犹古人画午之遗意与注于正足方足之分茫然莫辨而敖氏遂以左右各履横画之两端释之若然则其身正南面而立矣将何以支左诎右而射乎葢自文武殊科而射为武事于是习于射者既不能讲明容体以证于经而儒生学士防于艺者葢寡又徒守纸上之空言谬误相承莫能是正而经义遂晦矣此愚之所以读之而慨然也至于疏说之误则由读注之不审注云左足至右足还者谓志在于射故左足甫至物右足即还不及并足而立也又云并足则是立也者反言以眀之耳疏以右足还三字连下为句则非矣得朱子之解注意始眀而近世又有谓左足至【句】右足还并足【句】则是立也三句皆是反言者亦失注意故复论之
</div>
    <div class="pagination">
<a href="仪礼集编_page31.html">上一页</a><span>...</span><a href="仪礼集编_page27.html">27</a><a href="仪礼集编_page28.html">28</a><a href="仪礼集编_page29.html">29</a><a href="仪礼集编_page30.html">30</a><a href="仪礼集编_page31.html">31</a><span class="current-page">32</span><a href="仪礼集编_page33.html">33</a><a href="仪礼集编_page34.html">34</a><a href="仪礼集编_page35.html">35</a><a href="仪礼集编_page36.html">36</a><a href="仪礼集编_page37.html">37</a><span>...</span><a href="仪礼集编_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
