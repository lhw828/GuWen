<!DOCTYPE html>
<html>
<head>
    <meta charset="UTF-8">
    <title>周礼全经释原 - 第 16 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼全经释原 - 第 16 页/共 27 页</h1>
    <div class="content">　　释曰木车不漆者蔽车旁御风尘者蒲蔽以蒲为蔽覆轼也犬以白犬皮为也尾櫜又以其尾为戈防之弢疏饰麄衣饰二物之侧小服刀劒短兵之衣此始遭丧所乘备奸也书曰以虎贲百人逆子钊亦为备焉素车以白土垩车也棼读为薠蔽薠麻以为蔽其服皆以素缯为縁此王卒哭所乘薻水草苍色以苍土垩车以苍缯为蔽鹿浅以鹿皮为覆笭又以所治去毛者縁之此既练所乘防杂色防车边侧有漆饰也萑细苇席也以为蔽者漆则成藩即吉也然者果然兽名也髤漆之亦多黒小者此大祥所乘漆车黒车也藩漆席为之豻胡犬也雀黒多赤少之色韦也此既禫所乘
　　服车五乘孤乘夏篆卿乘夏缦大夫乘墨车士乘栈车庶人乘役车凡艮车散车不在等者其用无常凡车之出入嵗终则防之凡赐阙之毁折入赍于职币
　　释曰服车服事者之车夏篆五采画毂约也夏缦亦五采画但不瑑尔墨车黒漆之而不画栈车素之而不漆役车方箱可载任器以供役王氏曰贵而孤卿贱而庶人率皆参稽其徳位之隆杀以为之制度以立之差等则徳不称焉有所不用也位不称焉有所不敢也上不得以偪下下不得以僣上虽有桀骜者不敢干越焉是乃所以正名分之大而杜僣窃之端与精制曰良麄制曰散自役车以上皆在等者其用固有常矣余或良或散惟所用无常也出以给官用入用罢归官至嵗终则总防计完败多少以入计防也凡赐阙之者凡赐无常惟上所用则阙而不防至尊不可以有司之灋制之赍与资同财也乗官车毁折者入财以偿缮治之直入于职币职币主受给官物所用之余者既得其资还与车人缮治之
　　大丧饰遣车遂廞之行之及执盖从车持旌及墓嘑啓关陈车小丧共匶路与其饰嵗时更续共其车大祭祀鸣铃以应鸡人【遣才用反】
　　释曰遣车一曰鸾车廞谓陈驾之行之以道于墓所执盖从车随柩路也持盖与旌者王平生时车建旌雨则有盖今蜃车无盖执而随之象生时有也所执旌者铭旌也关墓门也车贰车也小丧共匶路载柩车也饰棺饰也嵗时更续更易其旧续续其不任用者物之者不有以续之则无继共其车归其故车入于车材或有中用也鸡人主嘑旦车有和鸾相应故使之鸣铃应鸡人以警众也
　　典路掌王及后之五路辨其名物与其用说若有大祭祀则出路賛驾说大丧大賔客亦如之凡防同军旅吊于四方以路从【说音脱】
　　释曰车人造车以授巾车通掌之其王及后所乘者特设典路掌之而其职特严事至尊故也名以命之物以色之用谓驾之说谓舎之大祭出路出玉路王当乘之賛驾说賛仆与趣马也传曰日出而驾日中而说所谓驾说也大丧出路陈之书曰大路在賔阶面缀路在阼阶面先路在左塾之前次路在右塾之前大賔客出金路以路从者王乘一路典路则以余路从行非特卫至尊亦以华国也
　　车仆掌戎路之萃广车之萃阙车之萃苹车之萃轻车之萃凡师共革车各以其萃防同亦如之大丧廞革车大射共三乏【萃七内反广古旷反苹音平轻遣政反】
　　释曰萃犹副也此皆兵车所谓五戎也戎路乃革路也革路以即戎故又谓之戎路王在军所乘广车横阵之车左传所谓其君之戎分为二广阙车所用补缺之车苹犹屏也所用对敌自隐蔽之车也轻车所用驰敌致师之车诗曰輶车鸾镳輶车即轻车也按车战之法每车甲士三人步卒七十二人二十四人居前左右各二十四人居前者战左右者挟辕常相更番后又二十五人为一队去车三五步所谓炊家子守衣装厮养樵牧者是也行则以车为卫居则以车为营一车一间又有倅车孙子曰萃车千驷轻车千乘带甲四十万谓倅车也车战之法为不可败之计有倅车者万一或败免致仓皇无备古人兵有制故用车战　共革车者凡兵师用车者皆以革挽之各因其所用而备副车焉廵守及兵车防则乘戎路乗车之防王虽乘金路犹共戎路以从不失备也廞革车则五戎皆在焉乏一名容射人云三获三容是也王之大射必张三侯每侯之后必张一乏使待旌告获之人用此以自蔽也
　　司常掌九旗之物名各有属以待国事日月为常交龙为旂通帛为旜杂帛为物熊虎为旗鸟隼为旟蛇为旐全羽为旞析羽为旌【旜之然反隼息亮反旟音余旐音兆旞音遂】
　　释曰物名者九旗所画异其物则异其名各有属则自王以下臣民各有所属见其旗则使其属知所从也待国事谓国有祭祀师田賔客之事各建其旗待用也九旗皆以綘帛为之太常画日月者取天道之运也郊特牲曰旂十有二旒龙章而设日月象天也左氏曰三辰旂旗昭其明也即太常也龙一升一降曰交龙白隂而升青阳而降交泰之道也诗曰龙旂阳阳记曰龙旂九斿天子之旌也旜用通幅绛帛为之无饰周人尚赤所谓大赤也物者内幅以綘外饰以白殷之正色所谓太白也旗画熊虎熊取其毅虎取其猛也旟画鸟隼鸟取其速隼取其挚也旐画蛇取其灵而有知蛇取其敏而有勇也大抵旂以交龙曲礼所谓左青龙也旗以熊虎曲礼所谓右白虎旟以鸟隼即前朱雀旐以蛇即后武也其象上取于列宿岂苟然哉全羽析羽皆五采系之于旞旌之上旂谓注旄于干之首也
　　及国之大阅賛司马颁旗物王建太常诸侯建旂孤卿建旜大夫士建物师都建旗州里建旟县鄙建旐道车载旞斿车载旌皆画其象焉官府各象其事州里各象其名家各象其号【画当作】
　　释曰司马主兵司常主旗故于大阅賛司马颁旌物焉王建太常临照万方象天道也诸侯在国有君道在朝有臣道故交龙一升一降易曰见龙在田君徳也孤卿中大夫以上旜之为义取诸亶诚也象为大赤赤心事君也殷尚白周尚赤物中赤而外白言大夫士宜以先王正道佐职也师都六乡六遂大夫也谓之师都者民所聚也建旗者象熊虎守猛莫敢犯也州乡官里遂官建旟者象鸟隼之勇徤也县都采地之官建旐者蛇之旋绕营卫于后也道车象路也王以燕出入斿车木路也王以田以大阅全羽析羽皆五采象之徳也居则以全行则以析　叶氏曰司常言国之大阅賛司马颁旗物而司马教治兵言王载太常诸侯载旂则同其他否者此言孤卿建旜彼则师都载之此言大夫士建物彼则乡遂载之此言师都建旗彼则羣吏载之此言州里建旟彼则百官载之此言县都建旐彼则郊野载之此言载旞载旌而司马阅之盖司常主大阅而言司马主治兵而言大阅大礼也孤卿大夫士与乡遂采地之大夫咸在师都将县都之兵州里县鄙乡遂之兵此师都所以有旟州里所以有旌县鄙所以有旐孤卿大夫士则从王耳所以建旜建物也治兵常礼也孤卿大夫士未必尽出其所从王者百官也命卿之为军吏者也采地乡遂之兵皆属于命卿故虽师都不过载旜乡遂不过载物至于郊野载旐特以采邑大夫将采邑之兵不属于命卿故也此其所载之旗或不同故于司常司马互言之也皆画其象画之于旗此旗之细者事名号者徽识所以题别羣臣之于位朝各就焉觐礼曰公侯伯子男皆就其旂而立此其类也在国以定朝位在军又象其制而为之官府各象其事则画六官所掌之事州里各象其名则画州里之官名家各象其号则画其家邑之名号此即司马所谓号名是也
　　凡祭祀各建其旗防同賔客亦如之置旌门大丧共铭旌建廞车之旌及葬亦如之凡军事建旌旗及致民置旗弊之甸亦如之凡射共获旌嵗时共更旌
　　释曰王祭祀乘玉路则建太常诸侯以下各建其旗物朝觐宗遇玉乘金路巡守兵车之防王乘戎路皆建其太常掌曰为帷宫设旌门设之者掌而共其旌以为门者司常也铭旌王则太常也士丧礼曰为名各以其物建廞车之旌谓以廞旌建于遣车之上此在庙陈时也葬亦如之亦建旌以行也致民置旗弊之者始置旗以致民民至仆之诛后至者皆司常所掌甸田猎之旌亦司常建之服不氏以旌居乏而待获此获旌也亦司常共之更旌谓受官旗用之者嵗时换易则取旧而予新也
　　都宗人掌都祭祀之礼凡都祭祀致福于国正都礼与其服若有防戎之事则保羣神之壝国有大故则令祷祠既祭反命于国
　　释曰都者畿内百里之都王子母弟及公卿之采邑王颁祀以叙其神设宗人以典其祀如社稷五祀宗庙名山大川之在其地者皆有祀典是其祭祀惟王所颁神之所享惟王之赐所以必致福于国也又都家之主皆身居王朝而祭或时涖与正都礼与其服者夫礼所以定尊卑别贵贱辨亲疏而明分守也服者衣服车旗宫室之等也僣乱之生其微常起于礼与服此正之所以不可缓也羣神之壝山川丘陵坟衍之坛域也有大故则保之以依神也令令都内之有司也祭报赛也反命白王也王氏曰祀所以驭其神必命之祭然后祭则祭之命上所出也既祭反命于国则逆祀者盖无有矣
　　家宗人掌家祭祀之礼凡祭祀致福国有大故则令祷祀反命祭亦如之掌家礼与其衣服宫室车旗之禁令释曰家谓大夫所食之采地所祀与都同盖大夫皆身居王朝而其私邑之官皆王朝所命故属春官祭必命而后祭既祭必反命其致福者不亲祀也国有大故令祷祀者或有山川水旱之神在其地者则令其祷祀之归白于国都宗人曰若有防戎则保羣臣之壝据王所命祀者而言则此家宗人有王所命祀者亦保可知矣都宗人曰正都礼与服而此则衣服宫室车旗之禁令大抵都家宗人职掌本同言之或详或畧可以互见
　　凡以神仕者掌三辰之灋以犹神之居辨其名物以冬日至致天神人鬼以夏日至致地物鬽以禬国之凶荒民之札丧【鬽眉秘反】
　　释曰凡以神仕者既在于司巫矣此复言之者在都鄙之巫祝也鬼神至幽其情状难明圣人于大祝司巫之职不敢显言之至此乃曰以三辰之法犹神示之居三辰者何也天有三垣各有帝星其庶事庶职与人间无异天象下照以其精司天下神若以天法而图之则神之情状可见而其居可明也是以圣人祀则神格祭则飨岂无其本哉王氏曰三辰者隂阳之精也神虽幽无形然皆丽乎隂阳由隂阳之精以推之则其居可图也昔神降于莘问内史过曰以其物享焉其至之日亦其物也是亦以三辰之法犹之辨其所命之名所色之物此所以知神之情状也郑氏曰国语曰在男曰觋在女曰巫是以所制神之处位次主而为之牲器时服巫既知神如此又能居以天法是以圣人用之今之巫祝既闇其义何明之见何法之行哉郑氏曰天神阳也地物隂也阳气升而祭神隂气升而祭地示物鬽致人于祖庙致物鬽于坛墠百物之神曰鬽王氏曰禬国凶荒民札丧夫祷祈禬人情不能免先王因人情而为之典礼凡以与民吉凶同患之意也按楚语昭王问于观射父而及重黎絶地天通之事盖古者巫祝之任甚重射父所对详矣











　　周礼全经释原卷八
<经部,礼类,周礼之属,周礼全经释原>
　　钦定四库全书
　　周礼全经释原卷九
　　明　柯尚迁　撰
　　夏官司马第四
　　官以夏为名象夏也说文云马武也司马掌兵言为武者也夏整齐万物司马掌邦政政者正也政所以平诸侯正天下也
　　惟王建国辨方正位体国经野设官分职以为民极乃立夏官司马使帅其属而掌邦政以佐王平邦国释曰邦政即六典之政典也夏官其属六十司马帅之而掌邦政政者正天下之性而不敢任情邪以乱邦之典法也故先之以治典次之以教典礼典然后继之以政典者一其民于治教而安于礼乐也九州之诸侯四海之夷狄莫不循乎治教而安于礼乐不曰佐王平邦国乎
　　吕氏曰自夏后氏命侯掌六师举政典以誓众则邦政之掌于司马旧矣国之大事何莫非政独戎政谓之政者何也天下无事寓兵于农然后赋役百为始有所施是政之所从出也天下有事举兵讨乱邦之存亡安危系焉其为政之大不待论矣此戎政所以独谓之政也统六师而谓之平邦国则王者用师之本防特欲平邦国之不平者耳非济贪忍而夸武功所谓天讨也
　　政官之属大司马卿一人小司马中大夫二人军司马下大夫四人舆司马上士八人行司马中士十有六人旅下士三十有二人府六人史十有六人胥三十有二人徒三百有二十人
　　释曰军司马主一军之众犹司徒司空有乡师遂师也舆兵车也行步兵也舆司马如晋掌公之路车曰公路行司马如晋掌公车之行列曰公行若无车则骑将步将也徒三百有二十与诸官异者以大司马总六军故独多也
　　李嘉防曰自小司马而下皆不见其职掌岂用兵之时他官兼摄故职不见耶抑兵事尚宻不当载之书耶先王不以兵机示天下五官治教刑事无不着惟兵法不传陈君举曰仪礼阙军礼盖司马法即古军礼后世司马穰苴兵法非也
　　凡制军万有二千五百人为军王六军大国三军次国二军小国一军军将皆命卿二千有五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长一军则二府六史胥十人徒百人
　　释曰此言制军之法虽与乡遂卒伍之数同然乡遂则比其家之数卒伍则比其人之数军旅则比其师之数也王六军则六乡六遂大国三军则三乡三遂次国小国以是差之然军将师帅以下虽与乡大夫州长党正其爵虽同然乡遂之法施于平时伍两之法施于师旅有征伐之举则制伍两无事复归之乡遂都鄙是以师无廪给之费将无拥兵之患然所谓六军三军二军一军乃天子诸侯之定制皆国中之乡寓兵之法以守国者非征行之兵也六遂都鄙之兵有征伐之时则随平日寓兵之数简稽之随所选之人编为伍两卒旅师军之制大将帅之以行此征伐之兵也六乡之兵有变之际起之以卫王室四时之间作之以趋田役冦盗之临比之使追胥闲暇之时令之出贡赋是故备千乘之赋于王城而王国已固蓄九千乗于六遂都鄙而富强已具征伐之举选六军之众于九千乘之中而民力已裕此先王之足兵而未常有兵也
　　陈君举曰司马法四井为邑四邑为丘出马一疋牛三头四丘为甸甸六十四井出长毂一乘马四疋牛十二头甲士三人步卒七十二人戈盾具谓之乘马且以民数中家计之一家六人二家十有二人可任用者五人一井八家四十八人可任用者二十人司马甸出七十五人盖于一甸六十四井之中五百一十有二家之内一千二百八十人可任用者择七十五人籍于司马以备征伐
　　又曰井十为通通疋马三十家士一人徒二人通十为成三百家士十人徒二十人与前数差错者前言总籍民兵今言调发民兵前言四井为邑四邑为丘今言井十为通促零说整以什起数耳田制以八家为井起筭兵制以什为什起筭各从其宜前四丘为甸为六十四井五百一十有二家其籍于司马者七十五人今通十为成加三十六井二百八十八家则一成之中百井调发三十人以中家计之百井八百家约为丁四千八百人堪使者二千人籍于司马者百二十人有竒四分当兵之数发其一分之强故八百家只言三百家番休者常五百家可见周家优民之至
　　丘氏曰伍五人两二十五人三两七十五人出车一乘百人为卒三卒三百人出车四乘五百人为旅二千五百人为师三师七千五百人出车百乘万有二千五百人为军三军三万七千五百人出车五百乘此大国也二军二万五千人出车三百三十三乘此次国也一军万有二千五百人出车一百六十七乘此小国也天子六军七万五千人出车千乘故六乡六遂共二千乗其余八千乗见之都鄙稍甸稍人掌之七十五万人为万乘大国三乡三遂为千乗次国二乡二遂六百六十乗小国一乡一遂三百三十四乘此取之近地每家赋一人以为国家武备所以强本也若其调发则依司马法简稽之
　　又曰家出一人为正卒此徒役之大数甸出革车一乗此出军调发之数每次调发则五百七十六家共出七十五人并一革车其余可以应八次调发之数
　　司勲上士二人下士四人府二人史四人胥二人徒二十人
　　释曰勲功也此官主功赏盖六乡之内有赏田百官之中有功勲庸劳力多六者之功举以赏之司勲差其等杀故曰掌六卿赏地之法而等其功司马职当辨官论材考劾功能故司勲居首
　　按先儒云司勲犹今吏部司封司勲之职冝以属天官否则六卿土地之赏宜以属司徒今以属司马者先王用师首以功赏为重赏之速则人心劝如属地官则司存散出而壅底之患生愚谓此正不明司马之职在于辨官论才考覈功能予夺黜陟振肃纪纲也故治诸侯天子所以平天下也而司马主之司徒举贤能兴之太学将以治职也而司马论之至于正王之服位出纳王之大命朝廷之纪纲也正朝仪之位掌羣臣之版百官之纪纲也而大仆司士皆属之司马则司勲非属之司马而何乎况六功以战居末而民功治功事功又六官之事今以战而属司马是诚不知司马为朝廷之纪纲乃谓兵官之一职也
　　马质中士二人府一人史二人贾四人徒八人
　　释曰质平也主买马平其大小之价值如市之有质人司马之职马政其首务也故马质在此
　　叶氏曰成周设教民养马之政特设马质一官继于司马之后使之为民平马价之髙下而使民自畜焉王马之政乃有校人仆夫趣马等官何其畧于民牧而详于王牧也盖民马民自备而自畜之其畜也则有司授之其用也则有司帅之王马则自为牧廐所以必有数官分任其责也
　　量人下士二人府一人史四人徒八人
　　释曰量犹度也谓以丈尺量度长短多少之数而不使之逾节者也故自掌营国邑以及祭祀宾丧皆掌其度量焉
　　原曰大司马之首有司勲马质量人三官离而判之若不相属合而观之司马之职见矣惟其掌天下之功赏也故首司勲惟其掌天下之戎事也故有马质惟其掌天下之制节也故有量人功赏明则天下莫敢不趋事而赴功戎事举则天下莫敢干纪而乱常度量有制则天下莫敢逾节而犯分此司马所以为国之纪纲犹天之有雷霆号令也
　　小子下士二人史一人徒八人
　　释曰小子主祭祀之小事乃司马用牲事也
　　羊人下士二人史一人贾二人徒八人
　　释曰夏官主马羊二牲故在比
　　原曰此二官与司爟犹司徒之有充人牧人牛人之官在司徒之首以祭祀为重故也
　　司爟下士二人徒六人【爟古焕反】
　　释曰举火曰爟郑氏曰爟火乃热火也司爟之职乃圣人观天地五行之变顺隂阳消长之宜寒暑往来之节而裁成辅相之道者也岂不大乎
　　叶氏曰水火皆有禁水亲而不尊易以溺人秋官萍氏禁之宜也火禁既有天官宫正脩之又有秋官司烜职之夏官又特设司爟掌之何耶火之为物炎上就燥尊而不亲不得其齐则疾不得其性则灾故其星之伏见则国火为之变易季春出火司爟礼而出之季秋内火司爟礼而内之二时之出内火星犹祭祀之祭爟不忘本也然司爟行火南方之事故于夏司烜取水火秋官奉明水火故于秋云
　　掌固上士二人下士八人府二人史四人胥四人徒四十人
　　释曰固国所依阻者也在国则曰固在野曰险掌固掌修城池郭沟树渠之固并据国而言司险周知山林川泽之阻并据野而言
　　司险中士二人下士四人史二人徒四十人
　　释曰易曰天险不可升也地险山川丘陵王公设险以守其国此司马所以有司险
　　叶氏曰险者天地之所设圣人固不恃险以立国亦未尝不因险以守国而所以用险之道则大矣成周掌固一职司修城郭沟池树渠之固而使士庶子及其众庶守之此掌王畿之固也司险一职掌九州之固以周知山林川泽之险设国沟涂而树之林以为阻固皆有守禁此司天下之险也二官属于司马者谨固封守而预为备也亦如萃之除戎器戒不虞之意欤昔者周公营洛且曰使有徳易以兴无徳易以亡则初非恃险也今险固二官无亦因天地之所设而使之为守云尔
　　人上士六人下士十有二人史六人徒百有二十人释曰人主迎宾客之来者诗曰彼人兮荷戈与祋
　　环人下士六人史二人徒十有二人
　　释曰环犹郤也以勇力郤敌王氏曰巡察内外若环之相循而不穷故名官曰环人
　　挈壶氏下士六人史二人徒十有二人【挈若结反】
　　释曰壶盛水器主挈壶水以为漏王氏曰先王分十二时于一昼一夜之间以漏箭凖十二时而为百刻以百刻定长短而分昼夜于是立挈壶之职焉诗曰不能辰夜不夙则莫失其职矣
　　原曰人掌迎宾客诸侯之使往来也环人致师巡察贼情挈壶令军井军粮军舍皆司马之所有事也故在于此
　　射人下大夫二人上士四人下士八人府二人史四人胥二人徒二十人
　　释曰掌王宾射之仪所以属司马者以职辨公卿大夫之位故也
　　服不氏下士一人徒四人
　　释曰服不者谓服不服之兽者故曰主养猛兽而教扰之
　　射鸟氏下士一人徒四人【射音亦】
　　释曰主射鸟以共膳羞及驱恶鸟
　　罗氏下士一人徒八人
　　释曰能以罗网捕鸟者礼大罗氏天子之掌鸟兽者此职是也
　　掌畜下士二人史二人胥二人徒二十人
　　释曰蓄养也养鸟以备用
　　原曰射人之属有服不射鸟罗畜四官何也此先王所以均节羽物无使失其性也是故圣王之治非以尽民将以尽物故虽飞鸟之防恶者足以为人害善者足以为人用且祭祀宾客所不可废也柰之何不设官以司之乎然用之有时秩之卑员之寡亦见先王不以小妨大末累本耳故射人虽以射为名其实司公卿大夫之位向掌天子之大礼所射在礼不在物也其属四官所射在物将以备礼也故物必出于礼者所以均节天地万物也服不四官非所以均节万物者乎
　　司士下大夫二人中士六人下士十有二人府四人史四人胥四人徒四十人
　　释曰司士掌羣臣之版凡仕于国者不以贵贱总谓之士者始附于版者也故其官名司士焉正朝仪之位三岁稽士任进退其爵禄则鼔舞百官之权皆属司马矣古用人之权职在司马也
　　诸子下大夫二人中士四人府二人史二人胥二人徒二十人
　　释曰诸子主天子公侯卿大夫士之庶子者以兼同姓异姓之众子言之故曰诸子文王世子名曰庶子者诸公诸侯之礼也诸侯之臣之庶子于编氓比天子杀之故庶子专主公族天子曰诸子诸侯曰庶子此其名实之辨也
　　原曰司士诸子所以在司马者盖古者教人之权在司徒考课之权在冡宰用人之权在司马今司士稽士任三岁进退其爵禄则兼冡宰之权矣诸子掌国子之游倅使之脩徳学道攷其艺而进退之则又兼司徒之权矣不知司马掌国之纪纲与天下诸侯也故司士掌朝仪诸子掌宿卫教之车甲天子诸侯二事皆其所掌也纲纪所系不属之司马而何哉
　　司右上士二人下士四人府四人史四人胥八人徒八十人
　　释曰右谓勇力之士充车右刘氏曰司右羣属车之右也若王之五路右其玉路金路者则下大夫也右其象路者则上士也右其戎路木路者则中大夫也故司右上士二人下士四人者皆属车之右也
　　虎贲氏下大夫二人中士十有二人府二人史八人胥八十人虎士八百人
　　释曰不言徒曰虎士则虎士徒之选有勇力者以为王之亲兵
　　胡氏曰自古盛王虽用文徳必有亲兵専掌宿卫周公指虎贲与常伯同戒成王欲其知恤虎贲者犹今侍卫亲军也康王初立太保俾齐侯吕伋以虎贲五百人迎于南门吕伋者太公望子自诸侯入典亲军犹今殿前马步军都帅也勲徳世臣总司禁旅虎贲卫士宿卫王宫其为国家虑深逺矣
　　旅贲氏中士二人下士十有六人史六人徒八人释曰旅贲者以旅力而卫王则兵卫之犹亲者也夹王车则下士也而中士帅之焉
　　节服氏下士八人徒四人
</div>
    <div class="pagination">
<a href="周礼全经释原_page15.html">上一页</a><span>...</span><a href="周礼全经释原_page11.html">11</a><a href="周礼全经释原_page12.html">12</a><a href="周礼全经释原_page13.html">13</a><a href="周礼全经释原_page14.html">14</a><a href="周礼全经释原_page15.html">15</a><span class="current-page">16</span><a href="周礼全经释原_page17.html">17</a><a href="周礼全经释原_page18.html">18</a><a href="周礼全经释原_page19.html">19</a><a href="周礼全经释原_page20.html">20</a><a href="周礼全经释原_page21.html">21</a><span>...</span><a href="周礼全经释原_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
