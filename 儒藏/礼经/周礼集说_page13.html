<!DOCTYPE html>
<html>
<head>
    <meta charset="UTF-8">
    <title>周礼集说 - 第 13 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼集说 - 第 13 页/共 23 页</h1>
    <div class="content">　　取旧予新也
　　都宗人
　　上士二人中士四人府二人史四人胥四人徒四十人王氏曰宗典祀者也掌都祭祀之礼谓之都宗人则以公卿王子弟所食采地谓之大都小都故也掌家祭祀之礼谓之家宗人则以大夫所食采地谓之家邑故也芸阁吕氏曰古之典祀者皆以宗名之故伯夷作秩宗周官有宗伯下及都家皆有宗人宗者庙也礼始于亲亲之法非庙不统所以别姓収族无一不出于祖庙不主乎祖宗
　　掌都祭祀之礼凢都祭祀致福于国正都礼与其服若有冦戎之事则保羣神之壝国有大故则令祷祠既祭反命于国【壝维癸反】
　　王氏曰夫节莫差于僣僣莫差于祭故季氏之旅泰山而孔子病之此都家宗人所以皆先之以祭祀之礼盖在所尤谨也祭祀之致福于国归王以其福也黄氏曰都家之邑有社稷焉物之所资以生者也有五祀焉人之所待以安者也有先君焉国之所因以立者也有名山大川之在其地者有因国之在其地而无主后者都家之治以贵得民此族实隂相之者不可忘也先王为之颁祀以驭其神为之宗人以典其祀而或赐之禽焉王以不与其祭而重之也夫为之颁祀以驭其神为之宗人以典其祀则都家祭祀之礼惟王所议神之所享惟王所赐其福安得而不致哉而况子弟之亲公卿大夫之宻迩寿王以其福固其愿也祭仆展而受之膳夫受而膳之示王享其所致而已　郑氏曰正都礼与其服禁督其违失者王氏曰夫礼所以定尊卑别贵贱辨亲踈而明分守
　　也而僣乱之生其微常起于衣服之间则正都礼与其服者又不可缓也【郑氏曰服谓衣服车旗宫室】　郑氏曰保羣神之壝守山川丘陵坟衍之坛域也令令都内之有司也祭谓报赛也反命反白王也　王氏曰祀所以驭其神必命之祭然后祭则祭之命上所出既祭反命于国则逆祀命者盖无有矣
　　家宗人
　　如都宗人之数
　　掌家祭祀之礼凢祭祀致福国有大故则令祷祀反命祭亦如之掌家礼与其衣服宫室车旗之禁令
　　郑氏曰大夫采地之所祀与都同若先王之子孙亦有祖庙以王命令祷祠归白王于获福又以王命令祭之还又反命　防曰都宗人若有防戎之事则保羣臣之壝者防王所命祀者而言则此家宗人亦有王所命祀者家宗人亦保可知矣　王氏曰都宗人家宗人言或详或略皆互见
　　凢以神仕者
　　无数以其艺为贵贱之等
　　刘氏曰神仕谓明神理而仕者　王氏曰艺即掌三辰之法以下精于其艺者为之
　　掌三辰之灋以犹鬼神示之居辨其名物以冬日至致天神人鬼以夏日至致地示物鬽以禬国之凶荒民之札防【鬽眉秋反禬胡对反】
　　王氏曰三辰之法谓日月星辰之次舍其推之皆有法也犹图也天神人鬼地示之居必图之以三辰之法者盖三辰者隂阳之精也鬼神示虽幽而形然皆丽乎隂阳而由隂阳之精以推之则其居可图也昔神降于莘问内史过日以其物享焉其至之日亦其物也是亦以三辰之法犹之辨其所命之名所色之物此所以知鬼神之情状也　郑氏曰国语曰在男曰觋在女曰巫是以所制神之处位次主而为之牲器时服巫既知神如此又能居以天法是以圣人用之今之巫祝既闇其义何明之见何法之行正神不降惑于邪厉苟贪货食遂诬人神令此道灭痛矣又曰天神阳也地物隂也阳气升而祭鬼神隂气升而祭地示物鬽致人鬼于祖庙致物鬽于坛墠百物之神曰鬽　王氏曰禬国凶荒民札防夫祷祈梗禬人情不能免先王因人情而为之典礼凢以与民吉凶同患之意　王先生曰按楚语昭王问于观射父而及重黎絶地天通之事盖古者巫祝之任甚重射父所对详矣　杨鼎卿曰按礼记以三辰言之孟春日在营室昏参中旦尾中孟夏日在毕昬翼中旦婺女中孟秋日在翼昏建星中旦毕中孟冬日在尾昬危中旦七星中以犹鬼神示之居故春则其帝大皥其神勾芒其祀户夏则其帝炎帝其神祝融其祀灶秋则其帝少皥其神蓐収其祀门冬则其帝颛顼其神冥其祀行以辰犹居非特如此言其帝位则可类推矣



　　周礼集说卷五
<经部,礼类,周礼之属,周礼集说>
　　钦定四库全书
　　周礼集说卷六
　　夏官司马
　　郑氏曰象夏所立之官马者武也言为武者也夏整齐万物天子立司马共掌邦政可以平诸侯正天下
　　惟王建国辨方正位体国经野设官分职以为民极乃立夏官司马使帅其属而掌邦政以佐王平邦国刘氏曰政者正也所以正天下之性而不敢任情邪以乱邦之典法也故先之以治典次之以教典次之以礼典又次之以政典者一其民于治教而安于礼乐也九州之诸侯四海之夷狄莫不循乎教治而安于礼乐不曰佐王平邦国乎　东莱曰自夏后氏命侯掌六师举政典以誓众则邦政之掌于司马旧矣国之大事何莫非政独戎政谓之政何也天下无事寓兵于农然后赋役百为始有所施是固政之所从出也天下有事举兵讨乱邦之存亡安危系焉其为政之大又不待论矣此戎政所以独谓之政也统六师而谓之平邦国则王者用师之本防特欲平邦国之不平者耳非有他求也非济贪忿而夸武功也所谓天讨也
　　政官之属大司马卿一人小司马中大夫二人军司马下大夫四人舆司马上士八人行司马中士十有六旅下士三十有二人府六人史十有六人胥三十有二人徒三百有二十人凡制军万有二千五百人为军王六军大国三军次国二军小国一军军将皆命卿二千有五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长一军则二府六史胥十人徒百人
　　司勲上士二人下士四人府二人史四人胥二人徒二十人
　　马质中士二人府一人史二人贾四人徒八人
　　量人下士二人府一人史四人徒八人
　　小子下士二人史一人徒八人
　　羊人下士二人史一人贾二人徒八人
　　司爟下士二人徒六人
　　掌固上士二人下士八人府二人史四人胥四人徒四十人
　　司险中士二人下士四人史二人徒四十人
　　掌疆中士八人史四人胥十有六人徒百有六十人候人上士六人下士十有二人史六人徒百有二十人环人下士六人史二人徒十有二人
　　挈壶氏下士六人史二人徒十有二人
　　射人下大夫二人上士四人下士八人府二人史四人胥二人徒二十人
　　服不氏下士一人徒四人
　　射鸟氏下士一人徒四人
　　罗氏下士一人徒八人
　　掌畜下士二人史二人胥二人徒二十人
　　司士下大夫二人中士六人下士十有二人府二人史四人胥四人徒四十人
　　诸子下大夫二人中士四人府二人史二人胥二人徒二十人
　　司右上士二人下士四人府四人史四人胥八人徒八十人
　　虎贲氏下大夫二人中士十有二人府二人史八人胥八十人虎士八百人
　　旅贲氏中士二人下士十有六人史二人徒八人节服氏下士八人徒四人
　　方相氏狂夫四人
　　大仆下大夫二人小臣上士四人祭仆中士六人御仆下士十有二人府二人史四人胥二人徒二十人仆下士二人府一人史二人胥四人徒四十人弁师下士二人工四人史二人徒四人
　　司甲下大夫二人中士八人府四人史八人胥八人徒八十人
　　司兵中士四人府二人史四人胥二人徒二十人司戈盾下士二人府一人史二人胥四人
　　司弓矢下大夫二人中士八人府四人史八人胥八人徒八十人
　　缮人上士二人下士四人府一人史二人胥二人徒二十人
　　槀人中士四人府二人史四人胥二人徒二十人戎右中大夫二人上士二人
　　齐右下大夫二人
　　道右上士二人
　　大驭中大夫二人
　　戎仆中大夫二人
　　齐仆下大夫二人
　　道仆上士十有二人
　　田仆上士十有二人
　　驭夫中士二十人下士四十人
　　校人中大夫二人上士四人下士十有六人府四人史八人胥八人徒八十人
　　趣马下士皁一人徒四人
　　巫马下士二人医四人府一人史二人贾二人徒二十人
　　牧师下士四人胥四人徒四十人
　　廋人下士闲二人史二人徒二十人
　　圉师乘一人徒二人
　　圉人良马匹一人驽马丽一人
　　职方氏中大夫四人下大夫八人中士十有六人府四人史十有六人胥十有六人徒百有六十人
　　土方氏上士五人下士十人府二人史五人胥五人徒五十人
　　懐方氏中士八人府四人史四人胥四人徒四十人合方氏中士八人府四人史四人胥四人徒四十人训方氏中士四人府四人史四人胥四人徒四十人形方氏中士四人府四人史四人胥四人徒四十人山师中士二人下士四人府二人史四人胥四人徒四十人
　　川师中士二人下士四人府二人史四人胥四人徒四十人
　　邍师中士四人下士八人府四人史八人胥八人徒八十人
　　匡人中士四人史四人徒八人
　　撢人中士四人史四人徒八人
　　都司马毎都上士二人中士四人下士八人府二人史八人胥八人徒八十人
　　家司马各使其臣以正于公司马
　　大司马卿一人小司马中大夫二人军司马下大夫四人舆司马上士八人行司马中士十有六人旅下士三十有二人府六人史十有六人胥三十有二人徒三百有二十人
　　郑氏曰舆众也行谓军行列也晋作六军而有三行取名于此　疏曰此夏官史十六人胥三十二人徒三百二十人与诸官异者以大司马总六军故独多也
　　凡制军万有二千五百人为军王六军大国三军次国二军小国一军军将皆命卿二千有五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长一军则二府六史胥十人徒百人【军将子匠反帅所类反卒子忽反长丁丈反】
　　郑氏曰郑司农云王六军大国三军次国二军小国一军故春秋传有大国小国次国又曰成国不过半天子之军周为六军诸侯之大者三军可也诗大雅常武曰赫赫明明王命卿士南仲太祖太师皇父整我六师以修我戎大雅文王曰周王于迈六师及之此周为六军之见于经也春秋传曰王使虢公命曲沃伯以一军为晋侯此小国一军之见于传也　薛氏曰记曰列国不过千里盖诸侯地不过百里车不过千乘以开方之法计之方十里者为方一里者百方百里者为方一里者万方一里者百其赋十乘方一里者万其赋千乘然赋虽出于千乘而兵不过三军三军五百乘而已则五百乘三乡之所出也千乘阖境之所出也何则乡万二千五百家合三乡则三万七千五百家凡起徒役毋过家一人则三军为三万七千五百人矣三军而车五百乘则天子六军为车千乘矣　又曰天子六乡六遂合有十二军而止云六军何也盖六乡为正军六遂为副倅至于大国之三乡三遂次国之二乡二遂小国之一乡一遂亦莫不然攷之鲁颂云公徒三万此大国三军之数也春秋襄十一年作三军春秋书作以讥之盖鲁于周为侯次国而已不宜复作三军至昭五年舍中军公羊则曰舍中军复古也其后晋作三行以増上中下而当六军则世衰礼壊诸侯僣天子矣　东莱曰尝闻周室军旅之制乎一军之制爲人万二千五百损一人则不足増一人则有余大国之三军也地方百里而其人仅足以具三军也次国之二军也地方七十里而其人仅足以具二军也小国之一军也地方五十里而其人仅足以具一军也地有限则人有限人有限则军有限虽欲僣侈其人亦窘于无人而不得骋矣王者之于诸侯典礼凌节所当问也宫室改度所当问也乐舞逾数所当问也独军旅之制有所不必问焉王纲上举侯度下修大不侵小强不犯弱地有常地人有常人军有常军虽欲如晋之僣岂可得哉晋之所以能僣六军者适当周室失政之时南吞北噬东攘西界以斥大其国増地必増人増人必増军野旷则风劲川涨则舟髙国大则兵众矣夫何疑耶既与容其兼并而反责其军制之僣是犹多与之财而责其奢多纵之酒而责之醉也不然则合为一军者是众也晋之强自若也分为六军者是众也晋之强自若也　刘氏曰自王六军以下军将皆命卿者在六乡所以行教典故曰乡大夫在六军所以用师律故曰军将　杂说此军制有隆杀而军帅无隆杀军制有隆杀所以明分军帅无隆杀所以爱民故虽一军亦以命卿主之不敢轻其任以重民也春秋书将帅乃是常事至于将卑师众则称师讥以师之重而卑者帅之也　杂说成周之制兵籍具于大司徒而征行则属之大司马凡其有事以起徒役则皆前日之农也而兵无坐食之费军将皆命卿而元戎皆出于王朝凡其承命以往者即前日之卿大夫也而将无握兵之患　刘氏曰师帅三十人者州长之中大夫也旅帅百五十人者党正之下大夫也卒长七百有五十人者族师之上士也两司马三千人者闾胥之中士也比长下士一人于五家之数不以从军故曰五人为伍伍皆有长则推民之勇者为之矣　杂说夏官司马曰凡制军万有二千五百人为军王六军军将皆命卿二千五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士夫以军旅之事行阵之役固将帅所当亲任其责而其所谓将帅者必勇夫虎士而后能整齐三军而致戎捷今周官之所谓将则命卿也所谓帅则皆大夫也所谓卒长司马则皆士也盖以诗书礼乐谋元帅无非儒者之事而公卿大夫士皆可以任将帅卒长之事也　郑氏曰百人为卒二十五人为两故春秋传曰广有一卒卒偏之两　李氏曰先王足兵而未尝有兵后世有兵而未尝足兵士不特选皆吾民也将不改置即吾吏也有事则之于行阵事已则归之于田里无招收之烦而数不缺无禀给之费而食自饱故曰先王足兵而未尝有兵也垒壁以聚之仓廪以生之羣眼类坐而不使补死填田之不暇故曰后世有兵而未尝足兵也　王氏曰先王因农事以寄军令文教武事皆出乎其中射御寓于礼干戚寓于乐防什伍而教道艺无非军政也因田猎而选车徒无非军士也居则聨其家而为比闾族党州乡出则聨其人而为伍两卒旅师军故六乡之官皆折冲御侮之人六乡之士皆仗节死义之士左之而文无不宜右之而武无不有方其奉璋峩峩髦士攸宜其不敢怠者皆卿大夫之才及其淠彼泾舟烝徒楫之其能济难者皆将帅之职此所以为将为帅为卒长伍长之属皆取于卿大夫而足矣先王之时所以守则固战则克德足以柔中国刑足以威四夷用此道也　疏曰一军则二府以下有事则置之无事则已
　　大司马之职掌建邦国之九灋以佐王平邦国制畿封国以正邦国设仪辨位以等邦国进贤兴功以作邦国建牧立监以维邦国制军诘禁以纠邦国施贡分职以任邦国简稽乡民以用邦国均守平则以安邦国比小事大以和邦国【畿音祈乡许亮反比毗志反】
　　王氏曰掌九灋以佐王平邦国则使强不得以侵弱众不得以暴寡苟戾乎此然后九伐施焉则王之于刑邦国岂遽加之以刑辟之以威哉制畿则有侯甸男采卫之别封国则有公侯伯子男之异自王畿之外其畿皆不过乎五百里自大国百里而下而小国不过乎五十里如是则大无并吞之强小无侵削之患而地之小大正矣设仪则其国家宫服车旗衣服或以九以七以五为之节也辨位则公一位侯一位伯一位子男同一位也如此则上不偪下下不僣上而人之上下等矣　胡康侯曰王制诸侯之爵次其后先固有序矣在周官大司马设仪辨位以等邦国犹天建地设不可乱也及春秋时礼制既亡伯者以意之向背为升降诸国以势之强弱相上下蔡尝先卫忽以后至而叙于陈之下以至之先后易其序是以利率人而不要诸礼也岂所以定民志乎夫乱之所由生则仪位以为阶此春秋防微杜渐尤严于名分也　王氏曰进贤兴功若王制所谓有功德于民者加地进律贤者进则人莫不懋于德功者兴而无所抑则人莫不懋于功而人才由此作新矣所谓作者与诗所谓遐不作人书所谓作新民者同也建牧立监即大宰所谓建其牧立其监也九州之牧建之于上而使有所统诸侯之监一国者立之于下而使有所承则万国由此相维持而不乱所以聨天下之势也　疏曰制军大国三军次国二军小国一军刘氏曰诘禁大司马诘诸侯之悖乎中而触其禁纠而绳之　王氏曰施贡则各以其所有分职则各以其所能贡以物言之职以事言之施贡所以任其财分职所以任其力也【职九职也】此之谓任邦国也万二千五百家为乡大国三乡次国二乡小国一乡所以处民也简谓选其强弱稽谓攷其多寡然后众可用也诸侯为天子守土则均守者均其地守也正人达法则正邦国则平则者平其法则也地守既均则逺近各适于均无相侵夺之患法则既平则髙下各当其分无或僣忒之愆而邦国于是安矣　郑氏曰比犹亲也使大国亲小国小国事大国相合和也易比象曰先王以建万国亲诸侯　郭兼山曰民之有君诸侯之有王非先王创始而有之皆出于自然之势也盖上下之分未立强弱之势不齐于是大得以陵小众得以暴寡日趋于乱亡而生生之理熄矣必有德者出焉则上下之情分众寡之情一于是乎有小事大大比小大小之情亲率归乎大定是先王封建之本也
　　以九伐之灋正邦国冯弱犯寡则之贼贤害民则伐之暴内凌外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱鸟兽行则灭之【冯皮永反所景反坛书亦或为墠音善弑又作杀行下孟反】
　　刘氏曰削其封疆之四旁曰　王介甫曰若人之瘦使其强更弱其众更寡所以正其冯弱犯寡之罪也　郑氏曰有钟皷曰伐则伐者兵入其境鸣钟皷以往所以声其罪也坛王覇记曰置之空墠之地谓置之空地以出其君更立其次贤者【王氏曰坛之者防诸侯为坛焉命以伐焉】田不治民不附削其地明其不能有　谯郡张氏曰先王深知礼义之本原起于稼穑之际故其于农事常首先天下之政诸侯助成王祭臣工之诗因其归而戒之以农事者由此故也先王巡四岳较诸侯之善恶其庆始于土地辟田野治其罚始于土地荒芜田野不治夫惟戒诸侯之事莫急于新畬之勤制诸侯之赏罚莫先于土地田野之政则夫先王之意可知矣　郑氏曰负恃险固而不服则侵之兵加其境而已用兵浅者诗曰宻人不共敢距大邦是也贼杀其亲若晋人执卫侯归之京师坐杀其弟叔武　王介甫曰正者正以服属之法　郑氏曰放逐也　刘氏曰残者殱厥党类使残破　王氏曰犯令则违上之命陵政则干上之法故杜絶而伐之外内乱则灭人道也灭之既灭其身又废其嗣以其无人道故也　郑氏王覇记曰悖人伦内外无以异于禽兽不可亲百姓则诛灭去之也曲礼曰夫唯禽兽无礼故父子聚麀　王氏曰先王之时其所封建以为诸侯者莫非贤也邦国之君又安有罪恶如九伐之法所正者乎盖先王制治于未乱保邦于未危思患而豫防之故制为九伐之法其法虽具岂尝试之哉设之使知惧而已非聪明睿知神武而不杀者孰能与于此　袁宏曰古者帝王必建万国而植亲贤置百官而班羣才所以不私诸己共飨天下分其力任以济民事周礼天子之田方千里公之田方五百里侯伯子男之田降杀之谓之五等虽富有天下综理不过一畿临飨一国政刑不出封域故政事简而才有余所任轻而事不滞诸侯朝聘所以述职纳赋尽其礼敬也天子巡守所以观察风教知其善恶也功德着于民加地进律其有不善者则明九伐之制是以世禄承袭之徒保其富厚而无苟且之虑修职述守之畴务善其礼不为进取之计故信义着而道化成名器固而风俗淳推之百世可久之道也自周室微弱政教陵迟桓文翼戴二国是赖是虽楚恃江汉秦据殽函然畏迫宗周忌惮齐晋歴观八百岂非列国扶持根深难拔已然之效哉
　　正月之吉始和布政于邦国都鄙乃县政象之法于象魏使万民观政象挟日而敛之
　　郑氏曰以正月朔日布王政于天下至正嵗又县政法之书
　　乃以九畿之籍施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰卫畿又其外方五百里曰蛮畿又其外方五百里曰夷畿又其外方五百里曰镇畿又其外方五百里曰蕃畿
　　郑氏曰畿犹限也自王城以外有分限者九　王氏曰九畿又谓之九服畿言其有界画服言其服王事也畿之籍则以其界画画而载于籍也分界既定然后政之所以推而行之者其职可施于是乎有以服邦国矣九畿之籍以正其封疆为主书之圻父薄违诗之祈父刺宣王皆指司马而言之也所谓施邦国之政职者诸侯之国也所谓千里曰国畿者则王国而已　注疏春秋传曰天子一畿列国一同商颂曰邦畿千里方千里曰国畿据王畿内而言非九畿之畿也　王氏曰自侯畿至卫畿谓之中国所谓疆以周索也自蛮畿至蕃畿谓之四夷所谓疆以戎索也薛氏曰王制曰凢四海之内九州州方千里孟子曰海内之地方千里者九齐集有其一此以开方法论建国多寡之数也郑氏谓周公斥大九州之界王畿与九服共方万里自要以内方七千里此读周官之误也盖禹贡言面周官言方耳按司马职方之文皆曰其外方五百里既曰方五百里则四面各二百五十里凢畿之相去二畿而当五百里非一面五百里也镇畿之内方五千里而已此正与禹贡五服广狭之数略相均也其侯服甸服则禹贡之侯服也其男服采服则禹贡之绥服也其卫服蛮服则禹贡之要服也其夷服镇服则禹贡之荒服也其蕃服则荒服之外矣四面比旧各广二百五十里耳在禹贡则绥服之内方三千里九州之大界也兼要荒二服而言之则方五千里耳唐虞旧域无方七千里明矣在周官则采服之内方三千里九州之大界也兼卫蛮夷镇蕃五服而言之则方五千二百五十里耳在周公时亦无方七千里之地明矣由是言之则王制九州大界方三千里兼二帝三王而言之也其国之大小服之多寡则随世而迁不必同也周官于禹贡五服之外必广斥其地为蕃畿者盖有周盛时人物庶蕃其制不得不然也圣人于地域岂好异哉因其时而已【辨九服五服见职方氏】
　　凢令赋以地与民制之上地食者参之二其民可用者家三人中地食者半其民可用者二家五人下地食者参之一其民可用者家二人
　　郑氏曰赋给军用者也令赋以地之美恶民之多寡为制　王氏曰地有肥瘠民有多寡则赋亦随之而有轻重　郑氏曰上地谓肥美田也食者参之二假令一家有三顷嵗种二顷休其一顷下地食者参之一田恶薄者所休多　疏曰有夫有妇然后为家自二人以至于十人为九等七六五者为其中则地有上中下各分为三等九等则十口食上上九口食上中八口食上下七人食中上六人食中中五人食中下四人食下上三人食下中二人食下下又按遂人上地夫一防田百畮莱五十畮中地家田百畮莱百畮下地田百畮莱二百畮是也　刘氏曰大司徒均土地稽人民周知其可任之数盖与此同而曰凡起徒役毋过家一人以其余为羡惟田与追胥竭作则司马令赋以地与民制之者竭作其羡于四时之田也或家三人或家二人或二家五人皆所以教之战也伍两卒旅军师为正兵者乡遂十有五万人而羡卒在外郊野都鄙之兵又在其外莫不军制其师师制其旅旅制其卒卒制其两两制其伍而大司马则总其军律而以为用也既习之以田猎又试之以追胥驰骤之而队伍罔差剔之而进退用命为其可以起六军而行九伐也则家选一人而精强可获矣军无阙数战无败事由教之者众而用之者广焉圣人之虑精宻如此此司马所以肃诸侯而正邦国也乃因四时之田以教民战焉
　　中春教振旅司马以旗致民平列陈如战之陈辨皷铎镯铙之用王执路皷诸侯执贲皷军将执晋皷师帅执提旅帅执鼙卒长执铙两司马执铎公司马执镯以教坐作进退疾徐疏数之节遂以搜田有司表貉誓民皷遂围禁火弊献禽以祭社【中音仲下同陈去声余并同搜所留反铎直各反镯直角友铙女交反贲扶云反提徒兮反鼙薄兮反貉读为祃莫驾反弊婢世反】
　　郑氏曰兵者守国之备孔子曰以不教民战是谓弃之兵者凶事不可空设因搜狩而习之四时各教民以其一焉　尔雅曰出为治兵尚威武也入而振旅反尊卑也　王氏曰春阳用事非兵之时故教振旅所谓入曰振旅是也　薛氏曰先教振旅于入而后教治兵于出左氏所谓少长以礼知其未可逾也之意　王氏曰旗所以属众众视而从之故致民必以旗　郑氏曰以旗致民立旗期民于其下也　王氏曰田猎所习无非军事故如战之陈兵以皷作以金止金皷皆以节作也故于振旅辨之　杂记皷之为物以和军旅以节音乐以正田役以作士众之气者也车骤徒趋皷与之进车发徒刺皷与之戒车坐徒作皷与之行止易车险徒先王所恃以却敌者也然而坐作进退疾徐疏数之节在皷而已　郑氏曰皷人职曰以路皷皷鬼享以贲皷皷军事以晋皷皷金奏以金铙止皷以金铎通皷以金镯节皷　杨山曰自黄帝立丘乘之法以制军政歴世因之未之有改也至周为尤详居则为比闾族党州乡出则为伍两卒伍军师之制用一律也天子无事嵗三田以祭祀賔客充君之庖而已其事宜若缓而不切而王执路皷而下亲临教战以坐作进退疾徐疏数有若不用命者则刑戮随之其教习之严如此故六乡之兵出则无不胜也以其威令素行也　黄氏曰进则患怯退则患纷故军将执晋皷以作其进卒长执铙以肃其退　郑氏曰提谓马上皷有曲木提持皷立马髦上故谓之提公司马谓伍人为伍伍之司马也伍长谓之公司马虽卑同其号　王氏曰谓之公以别于私人私人若都家司马　陈氏曰鼙应鼙也大皷谓之贲小皷谓之应　郑氏曰教坐作进退疾徐疏数之节习战法也搜田春田为搜　胡康侯曰戎祀国之大事也搜狩所以讲大事也用民以训军旅所以示之以武而威天下取物以祭宗庙所以示之以孝而顺天下故中春教振旅遂以搜中夏教茇舍遂以苗中秋教治兵遂以狝中冬教大阅遂以狩然不时则害农不地则害物田狩之地如郑有原圃秦有具圃皆常所也违其常所犯害民物而百姓害之则将闻车马之音见羽旄之美举疾首蹙额而相告可不谨乎　疏曰搜搜也春时鸟兽孕乳搜择取不孕者　王氏曰有司表貉若甸祝掌四时之田表貉之祝号有司甸祝也　薛氏曰表貉而后誓所以肃民郑氏曰誓民誓以犯田法之罚誓曰无干车无自后
　　射此有司大司徒也掌大田役治徒庶之政令月令季秋天子教于田猎以习五戎司徒搢扑北面以誓之誓之大略汤誓甘誓之属禁者虞衡守禽之厉禁也既誓令皷而围之遂搜田火弊火止也春田主用火因焚莱除陈草皆杀而火止献犹致也属也田止虞人植旌众皆献其所获禽焉诗云言私其豵献豜于公春田主祭社者土方施生也
　　中夏教苃舍如振旅之陈羣吏撰车徒读书契辨号名之用帅以门名县鄙各以其名家以号名乡以州名野以邑名百官各象其事以辨军之夜事其他皆如振旅遂以苗田如搜之灋车弊献禽以享礿【苃蒲末反撰读为筭息缓反礿余若反】
　　郑氏曰苃舍草止之也军有草止之法　王氏曰诗云召伯所苃盖召伯为草舍聴讼于甘棠之下也教苃舍教以草舍之法　郑氏曰算车徒数择之也读书契以簿书校録军事之凢要　王氏曰撰车徒所以具之读书契所以声之皆比军事也比军事为将苃舍焉古者昼战则目相视故为之旗旌夜战则声相闻故为之号名草舍欲其名声相闻足以相别而已辨号名固其宜也　郑曰号名者徽识所以相别也乡遂之属谓之名家之属谓之号百官之属谓之事在国以表朝位在军又象其制而为之被之以备死事帅谓军将及师帅旅帅至伍长也以门名者所被徽识如其在门所树者也鲁有东门襄仲宋有桐门右师皆上卿为军将者也县鄙谓遂之属县正鄙师邻长也家谓食采邑者之臣也乡以州名亦谓州长至比长也野谓公邑大夫也百官以其职从王者也此六官皆书云某某之名某某之号某某之事而已名号事其象虽异其制则同皆小旌旗也　陈氏曰旌旗之细者在军衣于身诗云织文鸟章白斾央央　郑氏曰夜事戒夜守之事草止者谨于夜于是主别其部职　王氏曰凢此号名皆所以待军之夜事以夜则旗帜不足以相示以号相别而已其它皆如振旅则夫坐作进退疾徐疏数之节皆然矣　郑氏曰苗田夏田为苗　王氏曰夏苗在田为苗除禽兽之害故也　赵氏春秋曰为苗除害故以苗为名也　王氏曰如搜之法则其它表貉誓民皷为围禁之属皆与搜同也　郑氏曰车弊驱逆之车止也夏田主用车示所取物希皆杀而车止王制曰天子杀则下大绥诸侯杀则下小绥大夫杀则止佐车佐车止则百姓田猎礿宗庙夏祭也
　　中秋教治兵如振旅之陈辨旗物之用王载大常诸侯载旂军吏载旗师都载旜乡遂载物郊野载旐百官载旟各书其事与其号焉其他皆如振旅遂以狝田如搜田之灋罗弊致禽以祀祊【书当为画祊当为方狝息浅反】
　　疏曰秋教治兵以出兵为名秋尚严武也　某氏曰载犹建也　郑氏曰军吏诸军帅也　疏曰从军将下至伍长皆是军吏　师都解见司常　王氏曰乡遂乡遂之大夫也郊野则公邑之吏也　疏曰各画其事与其号者此即是仲夏百官各象其事及号名之等此秋虽不具辨号名亦略举之见四时皆有此物也【陈氏曰凢旗之物皆画号名事之象耳兵法夜战多火皷昼战多旌旗是昼之相示者以象夜之相闻者以声故旗物有龙虎乌之文所以待昼事有号名事所以待夜事也】　郑氏曰秋田为狝狝杀也罗弊罔止也秋田主用罔　王氏曰王制曰鸠化为鹰然后设罻罗则秋用罗宜矣郑氏曰秋田主祭四方报成万物诗曰以社以方
　　中冬教大阅前期羣吏戒众庶修战灋虞人莱所田之野为表百步则一为三表又五十步为一表田之日司马建旗于后表之中羣吏以旗物皷铎镯铙各帅其民而致质明弊旗诛后至者乃陈车徒如战之陈皆坐羣吏聴誓于陈前斩牲以左右狥陈曰不用命者斩之中军以鼙令皷皷人皆三皷司马振铎羣吏作旗车徒皆作皷行鸣镯车徒皆行及表乃止三皷摝铎羣吏弊旗车徒皆坐又三皷振铎作旗车徒皆作皷进鸣镯车骤徒趋及表乃止坐作如初乃皷车驰徒走及表乃止皷戒三阕车三发徒三刺乃皷退鸣铙且郤及表乃止坐作如初【阅音恱摝音鹿骤仕久反阕苦穴反郤起略反】
　　郑氏曰春辨皷铎夏辨号名秋辨旗物三时各教其一至冬大阅之时总教之大阅军实也　胡康侯曰教大阅特详于三时为农隙也【杂说四时之田春辨皷铎镯铙夏辨号名秋辨旗物冬皆辨之三时各辨其一何以令军乎盖互言之耳其实皆辨也辨皷铎有王诸侯军将师帅旅帅之别辨号名有县鄙家乡官野之异辨旗物有诸侯军吏师都乡遂郊野之异则畿内皆递教矣四表之表相去三百五十步虽容六军且不足况畿内乎不然大都之地去王城五百里一嵗四时就国教阅不畿于扰民乎　王先生曰四时之田辨皷铎者未始无旗物所谓以旗致民是已辨旗物未始无号名所谓各象其事与其号是已要之三时之田各以所辨书为主耳　周礼田法大抵详于冬狩以文意考之亦四时所并用也请以搜田明之其曰执皷执金而继之以教坐作进退疾徐疏数之节者即冬狩所谓中军以鼙令皷以下为一节又三皷以下为一节坐作如初乃皷以下为一节是已其曰有司表貉者即冬狩所谓虞人莱所田之野为表百步则一为三表又五十步为一表又曰有司表貉于阵前是已其曰皷遂围禁者即冬狩所谓中军以鼙令皷皷人三皷车徒皆作继之以大兽公之小禽私之获者取左耳是已苗田狝田一如搜田但大阅之车徒为甚备】　郑氏曰羣吏乡师以下也　疏曰乡师四时之田前期出田法于州里简其皷铎旗物兵器修其卒伍以下则若州长作民而师田行役之事则帅而致之掌其戒令与其赏罚党正凢国作民而师田行役则以其法治其政事族师若作民而师田行役则合其卒伍简其兵器以皷铎旗物帅而至　王氏曰除草谓之莱　陈氏曰所谓艾兰为防　王氏曰山泽之虞除去所田地之草而为表焉为表者所以识正行列也百步则一为三表又五十步为一表则四表之中积三百五十步矣左右之广当容六军　薛氏图曰立此四表毎至表则间一而坐坐而更起以正行列也田之日司马建旗于后表之中则从南头立表以北头为后表后表中乃五十步表之中从南表至北表也建旗所以待民之至故车徒皆行及表乃止此表自后表前至第二表也车骤徒趋及表乃止此表自第二表前至第三表也车驰徒走及表乃止此表自第三至前表也乃皷退及表乃止此自南总至北三表也　王介甫曰羣吏以皷铎旗物各帅其民而致则皆致之大司马焉师欲聴于一也　郑氏曰质正也弊旗仆也　王氏曰前期既戒众庶矣又后至焉非不教而诛者也故后至者必诛军法后期者斩此言诛者则方致民也故诛之而已以下文言不用命者斩则知此言诛未遽以死处之也　郑氏曰皆坐当聴誓也羣吏聴誓于陈前羣吏诸军帅陈前南面向表也　王氏曰小子斩牲以左右徇陈左右巡行之使众皆知也夫前期戒众庶然后后至者可诛既陈而誓然后不用命者可斩如此则民皆知避而犯者无有矣盖大阅之所习使民以其死刑诛不如是之严则民弗为使矣然不先有以告戒之及犯而刑诛之是罔民也故必斩牲以徇之或左或右使在陈者皆知也　注疏中军中军之将也天子六军三军居一偏皆自有中军也羣吏既聴誓各复其部曲中军之将令皷皷以作士众之气也晋与齐战于鞍郤克伤于矢曰吾病矣张侯曰师之耳目在吾旗皷进退从之于是右援枹而皷之时郤克击皷铁之战赵简子曰伏弢彄血皷音不衰皆是将居皷也皷人者中军之将及师帅旅帅也司马两司马也振铎以作众车徒皆作作起也既起皷人击皷以行之伍长鸣镯以节之伍长一曰公司马及表乃止自后表前至第二表也三皷者皷人也摝铎者止行息气也又三皷车骤徒趋趋者赴敌尚疾之渐也及表乃止自第二前至第三也乃皷车驰徒走及表乃止自第三至前表也　王氏曰皷戒三阕车三发徒三刺则其赴敌也有节制焉皷声止谓之阕皷戒者声皷以戒攻敌也皷一阕车一发徒一刺三而止焉以象服敌而成于三之意也武王之誓徒曰不愆于六步七步乃止齐焉誓车曰不愆于四伐五伐乃止齐焉此所谓车徒之节也　注疏乃皷退者谓至南表军吏及士卒回身向北更从南为始也军退卒长鸣铙以止皷铁之战陈子云吾闻皷不闻金是已及表乃止退自前表至后表也坐作如初习战之礼出入一也　王氏曰其郤而止从上而已夫能使下无违其上如此则辑睦故也
</div>
    <div class="pagination">
<a href="周礼集说_page12.html">上一页</a><span>...</span><a href="周礼集说_page8.html">8</a><a href="周礼集说_page9.html">9</a><a href="周礼集说_page10.html">10</a><a href="周礼集说_page11.html">11</a><a href="周礼集说_page12.html">12</a><span class="current-page">13</span><a href="周礼集说_page14.html">14</a><a href="周礼集说_page15.html">15</a><a href="周礼集说_page16.html">16</a><a href="周礼集说_page17.html">17</a><a href="周礼集说_page18.html">18</a><span>...</span><a href="周礼集说_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
