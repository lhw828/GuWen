<!DOCTYPE html>
<html>
<head>
    <meta charset="UTF-8">
    <title>礼书纲目 - 第 30 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书纲目 - 第 30 页/共 57 页</h1>
    <div class="content">　　有襚者则将命摈者出请入告主人待于位【丧礼畧于威仪既小敛摈者乃用辞出请之辞曰孤某使某请事】摈者出告须以賔入【须亦待也出告之辞曰孤某须矣】賔入中庭北面致命主人拜稽颡賔升自西阶出于足西面委衣如于室礼降出主人出拜送朋友亲襚如初仪西阶东北面哭踊三降主人不踊【朋友既委衣又还哭于西阶上不背主人】襚者以褶则必有裳执衣如初彻衣者亦如之升降自西阶以东【帛为褶无絮虽复与禅同有裳乃成称不用表也以东藏以待事也古文褶为袭】
　　右有襚者
　　宵为燎于中庭【宵夜也燎大燋】
　　右设燎　记士堂上一烛下一烛【详见丧大记】
　　厥明灭燎陈衣于房南领西上綪绞紟衾二君襚祭服散衣庶襚凡三十称紟不在算不必尽用【紟单被也衾二者始死敛衾今又复制也小敛衣数自天子逹大敛则异矣丧大记曰大敛布绞缩者三横者五】东方之馔两瓦甒其实醴酒角觯木柶毼豆两其实葵菹芋蠃醢两笾无縢布巾其实栗不择脯四脡【此馔但言东方则亦在东堂下也毼白也齐人或名全菹为芋縢縁也诗云竹柲绲縢布巾笾巾也笾豆具而有巾盛之也特牲馈食礼有笾巾今文蠃为蜗古文誊为甸】奠席在馔北敛席在其东【大敛奠而有席弥神之】掘肂见衽【肂埋棺之坎也掘之于西阶上衽小要也丧大记曰君殡用楯攅至于上毕涂屋大夫殡以帱攅置于西序涂不暨于棺士殡见衽涂上帏之又曰君盖用漆三衽三束大夫盖用漆二衽二束士盖不用漆二衽二束】棺入主人不哭升棺用轴盖在下【轴輁轴也輁状如牀轴其轮挽而行】熬黍稷各二筐有鱼腊馔于西坫南【熬所以惑蚍蜉令不至棺旁也为举者设盆盥于西】陈三鼎于门外北上豚合升鱼鱄鲋九腊左胖髀不升其他皆如初【合升合左右体升于鼎其他皆如初谓豚体及匕俎之陈如小敛时合升四鬄亦相互耳】
　　右陈大敛衣奠及殡具　记生与来日死与徃日【与犹数也生数来日谓成服杖以死明日数也死数徃日谓殡敛以死日数也此士礼贬于大夫者大夫以上皆以来日数士丧礼曰死日而袭厥明而小敛又厥明大敛而殡则死三日而更言三日成服杖似异日矣丧大记曰士之丧二日而殡三日之朝主人杖二者相推其然明矣　曲礼】大敛于阼士以苇席【详见丧大记】　大敛布绞缩者三横者五布紟二衾君大夫士一也士陈衣于序东三十称西领南上绞紟如朝服绞一幅为三不辟紟五幅无紞大敛君大夫士祭服无算君褶衣褶衾大夫士犹小敛也【同上】　士棺六寸裹棺不緑盖不用緑二衽二束【同上】　后木曰丧吾闻诸县子曰夫丧不可不深长思也【后木鲁孝公子恵伯巩之后】买棺外内易我死则亦然【此孝子之事非所托　檀弓】　有虞氏瓦棺【始不用薪也有虞氏尚陶】夏后氏堲周【火熟曰堲烧土冶以周于棺也或谓之土周田是也弟子职曰右手折堲】殷人棺椁【椁大也以木为之言椁大于棺也殷人上梓】周人墙置翣【翣栁衣也凡此言后王之制文】周人以殷人之棺椁葬长殇以夏后氏之堲周葬中殇下殇以有虞氏之瓦棺葬无服之殇【畧未成人同上】　孔子初仕为中都宰【中都鲁邑】制为飬生送死之节为四寸之棺五寸之椁因丘陵为坟不封【不聚土以起坟】不树【不树松栢】行之一年而西方之诸侯则焉【鲁国在东方故西方诸侯皆法则　家语　案陈小敛衣章必有表陈衣取衣绞衾死而后制棜酒醴笾豆丧不剥奠批以桑奠以素噐凡六条并此章通用当互考】
　　烛俟于馔东【烛燋也馔东方之馔有烛者堂虽明室有闇大在地曰燎执之曰烛】祝彻盥于门外入升自阼阶丈夫踊【祝彻祝与有司当彻小敛之奠者小敛设盥于馔东有巾大敛设盥于门外弥有威仪】祝彻巾授执事者以待【授执巾者于尸东使先待于阼阶下为大敛奠又将巾之祝还彻醴也】彻馔先取醴酒北面【北面立相待俱降】其余取先设者出于足降自西阶妇人踊设于序西南当西荣如设于堂【为求神于庭孝子不忍使其亲湏臾无所凭依也堂谓尸东也凡奠设于序西南者毕事而去之】醴酒位如初执事豆北南面东上【如初者如其醴酒北面西上也执醴尊不为便事变位】乃适馔【东方之新馔】帷堂【彻事毕】
　　右彻小敛奠帷堂
　　妇人尸西东面主人及亲者升自西阶出于足西面袒【袒大敛变也不言髽免髺发小敛以来自若矣】士盥位如初【亦既盥并立西阶下】布席如初【亦下莞上簟铺于阼阶上于楹间为少南】商祝布绞紟衾衣美者在外君禭不倒【至此乃用君禭主人先自尽】有大夫则告【后来者则告以方敛非敛时则当降拜之】士举迁尸复位主人踊无算卒敛彻帷主人冯如初主妇亦如之
　　右大敛　记大敛于阼【未忍便离主人位也主人奉尸敛于棺则西阶上賔之　本经记】　士之丧将大敛君不在其余礼犹大夫也【详见丧大记】　大夫升自西阶阶东北面东上【视敛】既冯尸大夫逆降复位【中庭西面位　本经记　案小敛章夏后氏尚黒一条及凡敛者袒至君不抚仆妾又奉尸夷于堂章大夫吊当事而至则辞皆此章通用当互考】
　　主人奉尸敛于棺踊如初乃盖【棺在肂中敛尸焉所谓殡也檀弓曰殡于客位】主人降拜大夫之后至此北面视肂【北面于西阶东】众主人复位妇人东复位【阼阶上下之位】设熬旁一筐乃涂踊无算【以木覆棺上而涂之为火备】卒涂祝取铭置于肂主人复位踊袭【为铭设柎树之肂东】
　　右殡　记死三日而殡【详见卒哭祔练祥禫记】　士庶人三日而殡【王制】　士殡见衽涂上帷之熬二种四筐加鱼腊焉【详见丧大记】　君于士有赐帟【帟幕之小者所以承尘赐之则张于殡上大夫以上幕人职供焉　檀弓】　既殡主人说髦【既殡置铭于肂复位时也今文説皆作税儿生三月翦髪为鬌男角女覊否则男左女右长大犹为饰存之谓之髦所以顺父母防小之心至此尸柩不见丧无饰可以去之髦之形象未闻　本经记】　亲没不髦【去为子之饰　玉藻】
　　乃奠烛升自阼阶祝执巾席从设于奥东面【执烛者先升堂照室自是不复奠于尸祝执巾与执席者从入为安神位室中西南隅谓之奥执烛南面巾委于席右】祝反降及执事执馔【东方之馔】士盥举鼎入西面北上如初载鱼左首进鬐三列腊进柢【如初如小敛举鼎执匕俎扃鼏朼载之仪鱼左首设而在南鬐脊也左首进鬐亦未异于生也凡未异于生者不致死也古文首为手鬐为耆】祝执醴如初酒豆笾俎从升自阼阶丈夫踊甸人彻鼎【如初祝先升】奠由楹内入于室醴酒北面【亦如初】设豆右菹菹南栗栗东脯豚当豆鱼次腊特于俎北醴酒在笾南巾如初【右菹菹在醢南也此左右之异于鱼者载者统于执设者统于席醴当栗南酒当脯南】既错者出立于户西西上祝后阖户先由楹西降自西阶妇人踊奠者由重南东丈夫踊【为神冯依之也】賔出妇人踊主人拜送于门外入及兄弟北面哭殡兄弟出主人拜送于门外【小功已下至此可以归异门大功亦存焉】众主人出门哭止皆西面于东方阖门右大敛奠　记巾奠执烛者防烛出降自阼阶由主人之北东【巾奠而室事已　本经记】　曽子问曰大功之丧可以与于馈奠之事乎【馈奠在殡时也】孔子曰岂大功耳自斩衰以下皆可礼也曽子曰不以轻服而重相为乎【怪以重服而为人执事】孔子曰非此之谓也【非谓为人谓于其所为服也】天子诸侯之丧斩衰者奠【为君服者皆斩衰唯主人不奠】大夫齐衰者奠【服斩衰者不奠辟正君也齐衰者其兄弟】士则朋友奠不足则取大功以下者不足则反之【服齐衰者不奠辟大夫也言不足者谓殷奠时　曽子问　朔月奠等通用】
　　主人揖就次【次谓斩衰倚庐齐衰垩室也大功有帷帐小功缌麻有牀笫可也】
　　右丧次　记居倚庐【倚牀为庐在中门外东方北户】寝苫枕块【苫编藁块堛也】不说绖带【衰戚不在于安】哭昼夜无时【哀至则哭非必朝夕】非丧事不言【不防所以为亲】歠粥朝一溢米夕一溢米不食菜果【不在于饱与滋味粥麋也二十两曰溢为米一升二十四合升之一实在木曰果在地曰蓏　本经记　凡防次居处之节它记所见者别见丧通礼居处章】
　　君有赐焉则视敛既布衣君至【赐恩恵也敛大敛君视大敛皮弁服袭裘主人成服之后往则锡衰】主人出迎于外门外见马首不哭还入门右北面及众主人袒【不哭厌于君不敢伸其私恩】巫止于庙门外祝代之小臣二人执戈先二人后【小臣掌正君之法仪者周礼男巫王吊则与祝前丧祝王吊则与巫前檀弓曰君临臣丧以巫祝桃茢执戈以恶之所以异于生也皆天子之礼诸侯临臣之丧则使祝代巫执茢居前下天子也小臣君行则在前后君升则侠阼阶北面凡宫有鬼神曰庙】君释采入门主人辟【释采者祝为君礼门神也必礼门神者明君无故不来也礼运曰诸侯非问疾吊丧而入诸臣之家是谓君臣为谑】君升自阼阶西乡祝负墉南面主人中庭【祝南面房中东乡君墙谓之墉主人中庭进益北】君哭主人哭拜稽颡成踊出【出不敢必君之卒敛事】君命反行事主人复位【大敛事】君升主人主人西楹东北面【命主人使之升】升公卿大夫继主人东上乃敛【公大国之孤四命也春秋传曰吾公在壑谷】卒公卿大夫逆降复位主人降出【逆降者后升者先降位如朝夕哭吊之位】君反主人主人中庭君坐抚当心主人拜稽颡成踊出【抚手案之凡冯尸兴必踊今文无成】君反之复初位众主人辟于东壁南面【以君将降也南面则当坫之东】君降西乡命主人冯尸主人升自西阶由足西面冯尸不当君所踊主妇东面冯亦如之【君必降者欲孝子尽其情】奉尸敛于棺乃盖主人降出君反之入门左视涂【肂在西阶上入门左由便趋疾不敢久防君】君升即位众主人复位卒涂主人出君命之反奠入门右【亦复中庭位】乃奠升自西阶【以君在阼】君要节而踊主人从踊【节谓执奠始升阶及既奠由重南东时也】卒奠主人出哭者止【以君将出不敢讙嚻聒尊者也】君出门庙中哭主人不哭辟君式之【辟逡遁辟位也古者立乗式谓小俛以礼主人也曲礼曰立视五嶲式视马尾】二车毕乘主人哭拜送【二车副车也其数各视其命之等君出使异姓之士乘之在后君吊盖乘象路曲礼曰乘君之乘车不敢旷左左必式】袭人即位众主人袭拜大夫之后至者成踊【后至布衣而后来者】賔出主人拜送【自賔出以下如君不在之仪】
　　右君视敛　记君于士既殡而徃为之赐大敛焉【详见丧大记】　君视敛若不待奠加盖而出不视敛则加盖而至卒事【为有他故及辟忌也　本经记】　大夫士若君不戒而徃不具殷奠君退必奠【详见丧大记】
　　三日成服杖【既殡之明日全三日始歠粥矣曲礼曰生与来日】
　　右成服　记生与来日【详见上陈大敛章】　三日绞垂【成服日绞要绖之散垂者】冠六升外縪缨条属厌【縪谓缝着于武也外之者外其余也缨条属者通屈一条防为武垂下为缨属之冠厌伏也】衰三升【衣与裳也】屦外纳【纳収余也】杖下本竹桐一也【顺其性也本经记】
　　拜君命及众賔不拜棺中之赐【礼尊者加恵明日必徃拜谢之棺中之赐不施已也】
　　右拜君命及賔　记主人乗恶车【拜君命拜众賔及有故行所乗也杂记曰端衰丧车皆无等然则此恶车王丧之木车也古文恶作垩】白狗幦【未成豪狗幦覆笭也以狗皮为之取其臑也白于丧饰冝古文幦为幂】蒲蔽【蔽藩】御以蒲菆【不在于驱驰蒲菆牡蒲茎也古文菆作驺】犬服【笭间兵服以犬皮为之取坚也亦白】木錧【取少声今文錧为鎋】约绥约辔【约防绥所以引升车】木镳【亦取少声古文镳为苞】马不齐髦【齐翦也今文髦为毛主人之恶车如王之木车则齐衰以下其乘素车缫车駹车漆车与】主妇之车亦如之疏布裧【裧者车裳帏于盖弓垂之】贰车白狗摄服【贰副也摄犹縁也狗皮緑服差饰】其他皆如乘车【如所乗恶车　本经记】　端衰丧车皆无等【详见丧服制度】　丧公吊之必有拜者【徃谢之】虽朋友州里舍人可也【谓无主后檀弓】
　　朝夕哭不辟子夘【既殡之后朝夕及哀至乃哭不代哭也子夘桀纣亡日凶事不辟吉事阙焉】妇人即位于堂南上哭丈夫即位于门外西面北上外兄弟在其南南上賔继之北上门东北面西上门西北面东上西方东面北上主人即位辟门【外兄弟异姓有服者也辟开也凡庙门有事则开无事则闭】妇人拊心不哭【方有事止讙嚣】主人拜賔旁三右还入门哭妇人踊【先西面拜乃南面拜东面拜也】主人堂下直东序西面兄弟皆即位如外位卿大夫在主人之南诸公门东少进他国之异爵者门西少进敌则先拜他国之賔凡异爵者拜诸其位【賔皆即此位乃哭尽哀止主人乃右还拜之如外位矣兄弟齐哀大功者主人哭则哭小功缌麻亦即位乃哭上言賔此言卿大夫明其亦賔尔少进前于列异爵卿大夫也他国卿大夫亦前于列尊之拜诸其位就其位特拜】
　　右朝夕哭　记朝夕哭不帷【縁孝子之心欲见殡肂也既出则施其庐鬼神尚幽闇也　杂记】　帷殡非古也自敬姜之哭穆伯始也【穆伯鲁大夫季悼子之子公甫靖也敬姜穆伯之妻文伯歜之母也礼朝夕哭不帷　檀弓】
　　彻者盥于门外烛先入升自阼阶丈夫踊【彻者彻大敛之宿奠】祝取醴北面取酒立于其东取豆笾俎南面西上祝先出酒豆笾俎序从降自西阶妇人踊【序次也】设于序西南直西荣醴酒北面西上豆西面错立于豆北南面笾俎既错立于执豆之西东上酒错复位醴错于西遂先由主人之北适馔【遂先者明祝不复位也适馔适新馔将复奠】
　　右彻大敛奠
　　乃奠醴酒脯醢升丈夫踊入如初设不巾【入入于室也如初设者豆先次笾次酒次醴也不巾无菹无栗也菹栗具则有俎有俎乃巾之】错者出立于户西西上防烛出祝阖户先降自西阶妇人踊奠者由重南东丈夫踊賔出妇人踊主人拜送【哭止乃奠奠则礼毕矣今文无拜】众主人出妇人踊出门哭止皆复位阖门主人卒拜送賔揖众主人乃就次
　　右朝夕奠　记朝奠日出夕奠逮日【隂阳之交庶防遇之　檀弓】
　　朔月奠用特豚鱼腊陈三鼎如初东方之馔亦如之【朔月月朔日也自大夫以上月半又奠如初者谓大敛时】无笾有黍稷用瓦敦有盖当笾位【黍稷并于甒北也于是始有黍稷死者之于朔月月半犹平常之朝夕大祥之后则四时祭焉】主人拜賔如朝夕哭卒彻【彻宿奠也】举鼎入升皆如初奠之仪卒朼释匕于鼎俎行朼者逆出甸人彻鼎其序醴酒菹醢黍稷俎【俎行者俎后执执俎者行鼎可以出其序升入之次】其设于室豆错俎错腊特黍稷当笾位敦启防郤诸其南醴酒位如初【当笾位俎南黍黍东稷防盖也今文无敦】祝与执豆者巾乃出【共为之也】主人要节而踊皆如朝夕哭之仪月半不殷奠【殷盛也士月半不复如朔盛奠下尊者】有荐新如朔奠【荐五谷若时果物新出者】彻朔奠先取醴酒其余取先设者敦启防面足序出如入【启防彻时不复盖也面足执之令足间乡前也敦有足则敦之形如今酒敦】其设于外如于室【外序西南】
　　右朔月奠荐新　记朔月童子执帚郤之左手奉之【童子隷子弟若内防寺人之属执用左手郤之示未用】从彻者而入【童子不専礼事】比奠举席埽室聚诸窔布席如初卒奠埽者执帚垂末内鬛从执烛者而东【比犹先也室东南隅谓之窔】燕飬馈羞汤沐之馔如他日【燕养平常所用供养也馈朝夕食也羞四时之珍异汤沐所以洗去污垢内则曰三日具沐五日具浴孝子不忍一日废其事亲之礼于下室日设之如生存也进彻之时如其顷】朔月若荐新则不馈于下室【以其殷奠有黍稷也下室如今之内堂正寝听朝事　本经记】　有荐新如朔奠【重新物谓之殷奠　檀弓　陈小敛章丧不剥奠枇毕用桑奠以素器大敛奠章曽子问条当互考】
　　筮宅冡人营之【宅葬居也冢人有司掌墓地兆域者营犹度也诗云经之营之】掘四隅外其壤掘中南其壤【为葬将北首故也】既朝哭主人皆徃兆南北面免绖【兆域也新营之处免绖者求吉不敢纯凶】命筮者在主人之右【命尊者冝由右出也少仪曰賛币自左诏辞自右】筮者东面抽上韇兼执之南面受命【韇藏防之器也兼与防执之今文无兼】命曰哀子某为其父某甫筮宅度兹幽宅兆基无有后艰【某甫某字也若言山甫孔甫矣宅居也度谋也兹此也基始也言为其父筮葬居今谋此以为幽冥居北域之始得无后将有艰难乎艰难谓有非常若崩壊也孝经曰卜其宅兆而安厝之古文无兆基作期】筮人许诺不述命右还北面指中封而筮卦者在左【述循也既受命而申言之曰述不述者士礼畧凡筮因防命筮为述命中封中央壤也卦者识爻卦画地者古文述皆作术】卒筮执卦以示命筮者命筮者受视反之东面旅占卒进告于命筮者与主人占之曰从【卒筮卦者冩卦示主人乃受而执之旅众也反与其属共占之谓掌连山归藏周易者从犹吉也】主人绖哭不踊若不从筮择如初仪【更择地而筮之】归殡前北面哭不踊【易位而哭明非常】
　　右筮宅　记筮宅冢人物土【物犹相也相其地可葬者乃营之　本经记】　如筮则史练冠长衣以筮占者朝服【筮者筮宅也长衣深衣之纯以素也长衣练冠纯凶服也朝服纯吉服也大夫士日朝服以朝也　杂记】　祔葬者不筮宅【宅葬地也前人葬既筮之　小记】　大司徒以本俗六安万民二曰族坟墓【族犹类也同宗者生相近死相廹　地官】　墓地不请【受于公民不得私也请求也　王制】
　　既井椁主人西面拜工左还椁反位哭不踊妇人哭于堂【既已也匠人为椁刋治其材以井构于殡门外也反位拜位也既哭之则徃施之竁中矣主人还椁亦以既朝哭矣】
　　右井椁　记既殡甸而布材与明噐【木工宜干腊且豫成材椁材也檀弓】　　士杂木椁棺椁之间容甒不虞筐【详见丧大记】　有子问于曽子曰问丧于夫子乎【有子孔子弟子有若也夫子卒后问此庶有异闻也丧谓仕失位也鲁昭公孙于齐曰丧人其何称】曰闻之矣丧欲速贫死欲速朽有子曰是非君子之言也【贫朽非人所欲】曾子曰参也闻诸夫子也有子又曰是非君子之言也曽子曰参也与子防闻之有子曰然然则夫子有为言之也曽子以斯言告于子游子游曰甚哉有子之言似夫子也昔者夫子居于宋见桓司马自为石椁三年而不成【桓司马宋向戌之孙向魋】夫子曰若是其靡也【靡侈也】死不如速朽之愈也死之欲速朽为桓司马言之也南宫敬叔反必载寳而朝【敬叔鲁孟僖子之子仲孙阅盖甞失位去鲁得反载其宝来朝于君】夫子曰若是其货也丧不如速贫之愈也丧之欲速贫为敬叔言之也曽子以子游之言告于有子有子曰然吾固曰非夫子之言也曽子曰子何以知之有子曰夫子制于于中都四寸之棺五寸之椁以斯知不欲速朽也【中都鲁邑也孔子甞为之宰为民作制孔子由中都宰为司空由司空为司冦】昔者夫子失鲁司冦将之荆【将应聘于楚】盖先之以子夏又申之以冉有以斯知不欲速贫也【言汲汲于仕得禄　檀弓】　顔渊死顔路请子之车以为之椁子曰才不才亦各言其子也鲤也死有棺而无椁吾不徒行以为之椁以吾从大夫之后不可徒行也【胡氏曰孔子遇旧馆人之丧曽脱骖以赙之矣今乃不许顔路之请何也葬可以无棺骖可以脱而复求大夫不可以徒行命车不可以与人而鬻诸市也且为所识穷乏者得我而勉强以副其意岂诚心与直道哉　论语】
　　献材于殡门外西面北上綪主人徧视之如哭椁献素献成亦如之【材明器之材视之亦拜工左还形法定为素饰治毕为成】
　　右献明噐　记既殡旬而布材与明器【详见上章】　竹不成用瓦不成味木不成斵琴瑟张而不平竽笙备而不和有钟磬而无簨簴【详见丧礼义】　夏后氏用明噐殷人用祭器周人兼用之【同上】
　　卜日既朝哭皆复外位卜人先奠于西塾上南首有席楚焞置于燋在东【楚荆也荆焞所以鑚灼者燋炬也所以燃火者也周礼菙氏掌共燋挈以待卜事凡卜以明火爇燋遂灼其焌契以授卜师遂以役之】族长涖卜及宗人吉服立于门西东面南上占者三人在其南北上卜人及执燋席者在塾西【族长有司掌族人亲疏者也涖临也吉服服端也占者三人掌玉兆瓦兆原兆者也在塾西者南面东上】阖东扉主妇立于其内【扉门扉也】席于闑西阈外【为卜者也古文闑作阈作蹙】宗人告事具主人北面免绖左拥之涖卜即位于门东西面【涖卜族长也更西面当代主人命卜】卜人抱燋先奠西首燋在北【既奠燋又执以待之】宗人受卜人示髙【以腹甲髙起所当灼处示涖卜也】涖卜受视反之宗人还少退受命【受涖卜命授冝近受命冝郤也】命曰哀子某来日卜葬某父某甫考降无有近悔【考登也降下也言卜此日葬魂神上下得无近于咎悔者乎】许诺不述命还即席西面坐命兴授卜人负东扉【宗人不述命亦士礼畧凡卜述命命异重威仪多也负东扉俟之兆也】卜人坐作兴【作犹灼也周礼卜人凡卜事示髙火以作致其墨兴起也】宗人受示涖卜涖卜受视反之宗人退东面乃旅占卒不释告于涖卜与主人占曰某日从【不释复执之也古文曰为日】授卜人告于主妇主妇哭【不执者下主人也】告于异爵使人告于众賔【众賔僚友不来者也】卜人彻宗人告事毕主人绖入哭如筮宅賔出拜送若不从卜择如初仪
　　右卜葬日　记大夫士庶人三月而葬【王制】　凡卜筮日旬之外曰逺某日丧事先逺日【丧事葬与练祥也　曲礼】祝称卜葬虞子孙曰哀夫曰乃兄弟曰某卜葬
　　其兄弟曰伯子某【祝称卜葬虞者卜葬卜虞祝称主人之辞也孙谓为祖后者称曰哀孙某卜葬其祖某甫夫曰乃某卜葬其妻某氏兄弟相为卜称名而已　杂记】　卜日吉告从于主妇主妇哭主妇升堂哭者皆止【事毕本经记】
　　礼书纲目卷二十三
<经部,礼类,通礼之属,礼书纲目>
　　钦定四库全书
　　礼书纲目卷二十四　　　　　婺源江永撰
　　士丧礼下【本名既夕】
　　经【郑目録云既夕礼士丧礼之下篇也既已也谓先葬二日已夕之时与葬间一日凡朝庙日请启期必容焉此诸侯之下士一庙其上士二庙则既夕哭先葬前三日别録名士丧礼下篇】
　　既夕哭【既已也谓出门哭止复外位时】请启期告于賔【将葬当迁柩于祖有司于是乃请启肂之期于主人以告賔賔宜知其时也今文启为开】
　　右请启期
　　夙兴设盥于祖庙门外【祖王父也下士祖祢共庙】陈鼎皆如殡东方之馔亦如之【皆皆三鼎也如殡如大敛既殡之奠】侇牀馔于阶间【侇之言尸也朝正柩用此牀】
　　右陈朝祖奠具　记夷牀輁轴馔于西阶东【明阶间者位近西也夷牀馔于祖庙輁轴馔于殡宫其二庙者于祢亦馔輁轴焉古文輁或作拱】其二庙则馔于祢庙如小敛奠乃启【祖尊祢卑也士事祖祢上士异庙下士共庙　本经记　上篇陈小敛章丧不剥奠批毕用桑奠以素噐大敛奠章大功与馈奠当互考】
　　二烛俟于殡门外【早闇以为明也烛用蒸】丈夫髽散带垂即位如初【为将启变也比互文以相见耳髽妇人之变丧服小记曰男子死而妇人髽男子冠而妇人笄如初朝夕哭门外位】妇人不哭主人拜賔入即位袒【此不防如初者以男子入门不哭也不哭者将有事止讙嚣也】商祝免袒执功布入升自西阶尽阶不升堂声三启三命哭【功布灰治之布也执之以接神使有所拂仿也声三三有声存神也启三三言启告神也旧説以为声噫兴也今文免作絻】烛入【照彻与启肂者】祝降与夏祝交于阶下取铭置于重【祝降者祝彻宿奠降也与夏祝交事相接也夏祝取铭置于重为启肂迁之吉事交相左凶事交相右今文铭皆作名】踊无算【主人也】商祝拂柩用功布幠用夷衾【拂去尘也幠覆之为其形露】
　　右启　记啓之所外内不哭【将有事为其讙嚣既启命】　启辩拜【详见小敛章】
　　迁于祖用轴【迁徙也徙于祖朝祖庙也檀弓曰殷朝而殡于祖周朝而遂葬盖象平生时将出必辞尊者轴輁轴也轴状如转辚刻両头为轵輁状如长穿桯前后着金而闗轴焉大夫诸侯以上有四周谓之輴天子画之以龙】重先奠从烛从柩从烛从主人从【行之序也主人从者大夫由右妇人由左以服之亲踈为先后各从其昭穆男賔在前女賔在后】升自西阶【柩也犹用子道不由阼也】奠俟于下东面北上【俟正柩也】主人从升妇人升东面众人东即位【东方之位】正柩于两楹间用侇牀【两楹间象乡户牖也是时柩北首】主人柩东西面置重如初【如殡宫时也】席升设于柩西奠设如初巾之升降自西阶【席设于柩之西直柩之西当西阶也以奠设如初东面也不统于柩神不西面也不设柩东东非神位也巾之者为御当风尘】主人踊无算降拜賔即位踊袭主妇及亲者由足西面【设奠时妇人皆室户西南面奠毕乃得东面亲者西面堂上迫防者可以居房中】荐车直东荣北辀【荐进也进车者象生时将行陈驾也今时谓之魂车辀辕也车当东荣东陈西上于中庭】质明防烛【质正也】彻者升自阼阶降自西阶【彻者辟新奠不设序西南已再设为亵】乃奠如初升降自西阶【为迁祖奠也奠升不由阼阶柩北首辟其足】主人要节而踊【节升降】荐马缨三就入门北面交辔圉人夹牵之【驾车之马毎车二疋缨今马鞅也就成也诸侯之臣饰缨以三色而三成此三色者盖绦丝也其着之如罽然天子之臣如其命数王之革路绦丝圉人飬马者在左右曰夹既奠乃荐马者为其践汚庙中也凡入门参分庭一在南】御者执防立于马后哭成踊右还出【主人于是乃哭踊者荐车之礼成于荐马】賔出主人送于门外
　　右朝祖庙车设奠荐马　记朝于祢庙重止于门外之西东面柩入升自西阶正柩于两楹间奠止于西阶之下东西北上主人升柩东西面众主人东即位妇人从升东面奠升设于柩西升降自西阶主人要节而踊【重不入者主于朝祖而行若过之矣门西东面待之便也】烛先入者升堂东楹之南西面后入者西阶东北面在下【照正柩者先先柩者后后柩者适祖时烛亦然互记于此】主人降即位彻乃奠升自西阶主人踊如初【如其降拜賔至于要节而踊不荐车不从此行】祝及执事举奠巾席从而降柩从序从如初适祖【此谓朝祢明日举奠适祖之序也此祝执醴先酒脯醢俎从之巾席为后既正柩席升设设奠如初祝受巾巾之凡丧自卒至殡自启至葬主人之礼其变同则此日数亦同矣序从主人以下今文无从本经记】　　既正柩賔出遂匠纳车于阶间【遂匠遂人匠人也遂人主引徒役匠人主载柩窆职相左右也车载柩车周礼谓之蜃车杂记谓之团或作辁或作声读皆相附耳未闻孰正其车之轝状如中央有辕前后出设前后辂轝上有四周下则前后有轴以辁为轮许叔重説有幅曰轮无辐曰辁　同上】　荐乘车鹿浅幦干笮革靾载旜载皮弁服缨辔贝勒县于衡【士乗栈车鹿浅鹿夏毛也幦覆苓玉藻曰士齐车鹿幦豹犆干盾也笮矢箙也靾缰也旜旌旗之属通帛为旜孤卿之所建亦摄焉皮弁服者视朔之服贝勒贝饰勒有干无兵有箙无弓矢明不用古文靾为杀旜为膳】道车载朝服【道车朝夕及燕出入之车朝服日视朝之服也衣素裳】槀车载簑笠【槀犹散也散车以田以鄙之车蓑笠备两服今文藁为潦凡道车槀车之缨辔及勒亦县于衡也　同上】　祥车旷左【空神位也祥车葬之乗车　曲礼】　士葬用国车【详见丧大记】　士丧有与天子同者三其终夜燎及乗人専道而行【乗人谓使人执引也専道人辟之　杂记】
　　有司请祖期【亦因在外位请之当以告賔毎事毕辄出将行而饮酒曰祖祖始也】曰日侧【侧昳也谓将过中之时】
　　右请祖期
　　主人入袒乃载踊无算卒束袭【袒为载变也举柩郤下而载之束束棺于柩车賔出遂匠纳车于阶间谓此车】降奠当前束【下迁祖之奠也当前束犹当尸腢也亦在柩车西束有前后也】
　　右载　记将载祝及执事举奠户西南面东上卒束前而降奠席于柩西【将于柩西当前束设之　本经记】　君若载而后吊之则主人东面而拜门右北面而踊出待反而后奠【主人拜踊于賔位不敢廹君也君即位车东出待不必君留也君反之使奠杂记】
　　商祝饰柩一池纽前防后缁齐三采无贝【饰柩为设墙栁也巾奠乃墙谓此也墙有布帷栁有布荒池者象宫室之承霤以竹为之状如小车笭衣以青布一池县于栁前士不揄绞纽所以聨帷荒前赤后黑因以为饰左右面各有前后齐居栁之中央若今小车葢上防矣以三采缯为之上朱中白下苍着以絮元士以上有贝】设披【披辂栁棺车贯结于载人居旁牵之以备倾亏防大记曰士戴前纁后缁二披用纁今文披皆为藩】属引【属犹着也引所以引柩车在轴輴曰绋古者人引柩春秋传曰坐引而哭之三】
　　右饰柩　记巾奠乃墙【墙饰柩也本经记】　池视重霤【如堂之有承霤也承霤以木为之用行水亦宫之饰也栁宫象也以竹为池衣之青布县铜鱼焉今宫中有承霤云以铜为之　檀弓】　饰棺士布帷布荒一池揄绞纁纽二缁纽二齐三采一贝画翣二皆戴绥士戴前纁后缁二披用纁【详见防大记】　周人墙置翣【详见上篇陈殡具章】　子张之防公明仪为志焉【志亦谓章识】褚幕丹质【以丹布幕为褚葬覆棺不墙不翣】蚁结于四隅【画褚之四角其文如蚁行徃来相交错蚁蚍蜉也殷之蚁结似今蛇文画】殷士也【学于孔子仿殷礼　檀弓】
　　陈明器于乗车之西【明器藏器也檀弓曰其曰明器神明之也言神明者异于生器竹不成用瓦不成味木不成斵琴瑟章而不平竽笙备而不和有钟磬而无笋簴陈器于乗车之西则重北也】折横覆之【折犹屐也方凿连木为之葢如牀而缩者三横者五无箦窆事毕加之圹上以承抗席横陈之者为苞筲以下防于其北便也覆之见善面也】抗木横三缩二【抗御也所以御止土也其横与缩各足掩圹】加抗席三【席所以御尘】加茵用疏布缁剪有幅亦缩二横三【茵所以借棺者剪浅也幅縁之亦者亦抗木也及其用之木三在上茵二在下象天三合地二人藏其中焉今文剪作浅】器西南上綪【噐目言之也陈明噐以西行南端为上綪屈也不容则屈而反之】茵【茵在抗木上陈噐次而北也】苞二【所以裹奠羊豕之肉】筲三黍稷麦【筲畚种类也其容盖与簋同一觳也】罋三醯醢屑幂用防布【罋瓦器其容亦盖一觳屑簠桂之屑也内则曰屑桂与姜幂覆也今文幂皆作宻】甒二醴酒幂用功布【甒亦瓦噐也古文甒皆作庑】皆木桁久之【桁所以屐苞筲罋甒也久当为灸灸谓以盖案塞其口每器异桁】用噐弓矢耒耜两敦两杅槃匜匜实于槃中南流【此皆常用之噐也杅盛汤浆槃匜盥器也流匜口也今文杅为桙】无祭噐【士礼畧也大夫以上兼用鬼噐人噐也】有燕乐噐可也【与賔客燕饮用乐之噐也】役噐甲胄干笮【此皆师役之噐甲铠胄兠鍪干揗笮矢箙】燕器杖笠翣【燕居安体之噐也笠竹盖也翣扇】
　　右陈噐　记抗木刋【剥削之古文刋为竿】茵着用荼实绥泽焉【荼茅秀也绥亷姜也泽泽兰也皆取其香且御湿】苇苞长三尺一编【用便易也】菅筲三其实皆瀹【米麦皆湛之汤未知神之所享不用食道所以为敬　本经记】　弓矢之新沽功【设之冝新沽示不用今文沽作古】有弭饰焉【弓无縁者谓之弭弭以骨角为饰】亦可张也【亦使可张】有柲【柲弓檠弛则缚之于弓里备损伤以竹为之诗云竹柲绲縢古文柲作柴】设衣挞焉【依纒也挞弣侧矢道也皆以韦为之今文挞为铦】有韣【韣弓衣也以缁布为之】翭矢一乗骨镞短卫【翭犹候也候物而射之矢也四矢曰乗骨镞短卫亦示不用也生时翭矢金镞凡为矢五分笴长而羽其一】志矢一乗轩輖中亦短卫【志犹拟也习射之矢书云若射之有志輖也无镞短衞亦示不用生时志矢骨镞凡为矢前重后轻也　同上】　陈噐之道多陈之而省纳之可也省陈之而尽纳之可也【多陈之谓賔客之就器也以多为荣省陈之谓主人之明噐也以节为礼　小记】
　　彻奠巾席俟于西方主人要节而踊【巾席俟于西方祖奠将用焉要节者未象升丈夫踊去象降妇人踊彻者由明噐北西面既彻由重南东不设于序西南者非宿奠也宿奠必设者为神凭依之义也】袒【为将祖变】商祝御柩【亦执功布居前为还柩车为节】乃祖【还柩乡外为行始】踊袭少南当前束【主人也柩还则当前束南】妇人降即位于阶间【为柩将去有时也位束上】祖还车不还噐【祖有行渐车亦冝乡外也噐之陈自已南上】祝取铭置于茵【重不藏故于此移明加于茵上】二人还重左还【重与车马还相反由便也】布席乃奠如初主人要节而踊【车已祖可以为之奠也是之谓祖奠】荐马如初【柩动车还宜新之也】賔出主人送
　　右祖奠荐马　记祖于庭【详见丧礼义】　祖还车不易位【为乡外耳未行】执披者旁四人【前后左右各二人　本经记】　祝馔祖奠于主人之南当前辂北上巾之【言馔于主人之南当前辂则既祖祝乃馔　同上】　曽子吊于负夏主人既祖填池推柩而反之降而后行礼【详见丧礼义】
　　有司请葬期【亦因在外位时】入复位【主人也自死至于殡自启至于葬主人及兄弟恒在内位】
　　右请葬期
　　公赗纁束马两【公国君也赗所以助主人送葬也两马士制也春秋传曰宋景曺卒鲁季康子使冉求赗之以马曰其可以称旌繁乎】摈者出请入告主人释杖迎于庙门外不哭先入门右北面及众主人袒【尊君命也众主人自若西面】马入设【设于庭在重南】賔奉币由马西当前辂北面致命【賔使者币纁也辂辕防所以属引由马西则亦当前辂之西于是北面致命得乡柩与奠柩车在阶间少前三分庭之北辂有前后】主人哭拜稽颡成踊賔奠币于栈左服出【栈谓柩车也凡士车制无漆饰左服象授人授其右也服车箱今文栈作輚】宰由主人之北举币以东【柩东主人位以东藏之】士受马以出【此士谓胥徒之长也有勇力者受马聘礼曰皮马相间可也】主人送于外门外拜袭入复位杖
　　右公赗
　　賔赗者将命【賔卿大夫士也】摈者请入告出告湏【不迎告曰孤某湏】马入设賔奉币摈者先入賔从致命如初【初公使者】主人拜于位不踊【柩车东位也既启之后与在室同】賔奠币如初举币受马如初摈者出请【賔出在外请之为其复有事】若奠【賔敬可以奠也】入告出以賔入将命如初士受羊如受马又请【士亦为胥徒之长又复也】若赙【赙之言补也助也货财曰赙】入告主人出门左西面賔东面将命【主人出者赙主施于主人】主人拜賔坐委之宰由主人之北东面举之反位【坐委之明主人哀戚志不在受人物反位反主人之后位】若无器则捂受之【谓对相授不委地】又请賔告事毕拜送入赠者将命【赠送】摈者出请纳賔如初【如其入告出告湏】賔奠币如初【亦于栈左服】若就噐则坐奠于陈【就犹善也赠无常唯玩好所有陈明噐之陈】凡将礼必请而后拜送【虽知事毕犹请君子不必人意】兄弟赗奠可也【兄弟有服亲者可且赗且奠许其厚也赗奠于死生两施】所知则赗而不奠【所知通问相知也降于兄弟奠施于死者为多故不奠】知死者赠知生者赙【各主于所知】书赗于方若九若七若五【方板也书赗奠赙赠之人名与其物于板每板若九行若七行若五行】书遣于防【防简也遣犹送也谓所当藏物茵以下】乃代哭如初【棺柩有时将去不忍絶声也初谓既小敛时】宵为燎于门内之右【为哭者为明】
　　右亲賔赗奠赙赠　记凡赠币无常【賔之赠也玩好曰赠在所有　本经记】　孟献子之丧司徒旅归四布夫子曰可也【详见丧通礼财用章】　子硕欲以赙布之余具祭噐子栁曰不可君子不家于丧请班诸兄弟之贫者【檀弓他赙赠事详见吊礼赠丧章】
　　厥明陈鼎五于门外如初【鼎五羊豕鱼腊鲜兽各一鼎也士礼特牲三鼎盛葬奠加一等用少牢也如初如大敛奠时】其实羊左胖【反吉祭也言左胖者体不殊骨也】髀不升【周贵肩贱髀古文髀作脾】肠五胃五【亦盛之也】离肺【离防】豕亦如之豚解无肠胃【如之如羊左胖脾不升离肺也豚解解之如解豚亦前肩后肫脊胁而已无肠胃者君子不食溷腴】鱼腊鲜兽皆如初【鲜新杀者士腊用兎加鲜兽而无肤者豕既豚解畧之】东方之馔四豆脾析蜱醢葵菹蠃醢【脾读为鸡脾肶之脾脾析百叶也蜱蜯也今文蠃为蜗】四笾枣糗栗脯【糗以豆糗粉饵】醴酒【此东方之馔与祖奠同在主人之南当前辂北上巾之】陈噐【明噐也夜敛藏之】灭燎执烛侠辂北面【照彻与葬奠也】賔入者拜之【明自启至此主人无出礼】
　　右陈遣奠　记凡糗不煎【以膏煎之则防非敬本经记　上篇陈小敛奠章丧不剥奠批毕用桑奠以素噐大敛奠章大功与馈奠当互考】
　　彻者入丈夫踊设于西北妇人踊【犹阼阶升时也亦既盥乃入入由重东而主人踊犹其升也自重北西面而彻设于柩车西北亦犹序西南】彻者东【由柩车北东适葬奠之馔】鼎入【举人陈之也陈之盖于重东北西面北上如初】乃奠豆南上綪笾蠃醢南北上綪【笾蠃醢南辟醴酒也】俎二以成南上不綪特鲜兽【成犹并也不綪者鱼在羊东腊在豕东古文特为俎】醴酒在笾西北上【统于豆也】奠者出主人要节而踊【亦以徃来为节奠由重北西既奠由重南东】
　　右遣奠
　　甸人抗重出自道道左倚之【还重不言甸人抗重言之者重既虞将埋之言其宫使守视之抗举也出自道出从门中央也不由闑东西者重不反变于恒出入道左主人位今时有死者凿木置食其中树于道左由此】荐马马出自道车各从其马驾于门外西面而俟南上【南上便其行也行者乗车在前道稾序从】彻者入踊如初彻巾苞牲取下体【苞者象既飨而归賔俎者也取下体者胫骨象行又俎实之终始也士苞三个前胫折取臂臑后胫折取骼亦得俎释三个杂记曰父母而賔客之所以为哀】不以鱼腊【非正牲也】行噐【目葬行明噐在道之次】茵苞噐序从【如其陈之之先后】车从【次器】彻者出踊如初【于是庙中当行者唯柩车】
　　右重出车马奠噐从　记载粻有子曰非礼也【粻米粮也】丧奠脯醢而已【言死者不食粮也遣奠本无黍稷　杂记】
　　主人之史请读赗执算从柩车当前束西面不命毋哭哭者相止也唯主人主妇哭烛在右南面【史北面请既而与执算西面于主人之前读书释算烛在右南面炤书便也古文算皆为防】读书释算则坐【必释算者荣其多】卒命哭防烛书与算执之以逆出【卒已也】公史自西方东面命毋哭主人主妇皆不哭读遣卒命哭灭烛出【公史君之典礼书者遣者入圹之物君使史来读之成其得礼之正以终也烛侠辂】
　　右读赗　记读赗曽子曰非古也是再告也【曽子言非礼祖而读赗賔致命将行主人之史又读赗所以存録之　檀弓】
　　商祝执功布以御柩执披【居柩车之前若道有低仰倾亏则以布为抑扬左右之节使引者执披者知之士执披八人今文无以】主人袒乃行踊无算【袒为行变也乃行谓柩车行也凡从柩者先后左右如迁于祖之序】出宫踊袭【哀次】
　　右柩行　记士葬二綍无碑比出宫御棺用功布【详见丧大记】　士丧有与天子同者乗人専道而行【详见朝祖章】　及葬毁宗躐行出于大门殷道也学者行之【祥见上篇楔齿缀足章】　孔子在衞有送葬者而夫子观之曰善哉为丧乎足以为法矣小子识之子贡曰夫子何善尔也曰其徃也如慕其反也如疑【慕谓小儿随父母啼呼疑者哀亲之在彼】子贡曰岂若速反而虞乎【速疾】子曰小子识之我未之能行也【哀戚本也祭祀末也　檀弓】　曽子曰葬引至于堩日有食之则有变乎且不乎【堩道也变谓异礼】孔子曰昔者吾从老聃助葬于巷党及堩日有食之老聃曰丘止柩就道右止哭以聴变既明反而后行曰礼也【巷党党名也就道右者行相左也变日食也反复也】反葬而丘问之曰夫柩不可以反者也日有食之不知其已之迟数则岂如行哉【已止也数读为速】老聃曰诸侯朝天子见日而行逮日而舍奠大夫使见日而行逮日而舍【舍奠毎将舍奠行主】夫柩不蚤出不莫宿【侵晨夜则近奸冦】见星而行者唯罪人与奔父母之丧者乎日有食之安知其不见星也【为无日而慝作豫止也】且君子行礼不以人之亲痁患【痁病也以人之父母行礼而恐惧其有患害不为也】吾闻诸老聃云【曽子问】
　　至于邦门公使宰夫赠纁束【邦门城门也赠送也】主人去杖不哭由左听命賔由右致命【柩车前辂之左右也当时止柩车】主人哭拜稽颡賔升实币于盖降主人拜送复位杖乃行【升柩车之前实其币于棺盖之栁中若亲授之然复位反柩车后】
　　右公使人赠　记唯君命止柩于堩其余则否【不敢防神也堩道也曽子问曰葬既引至于堩　本经记】
　　至于圹陈噐于道东西北上【统于圹】茵先入【当借柩也元士则葬用輁轴加茵焉】属引【于是説载除饰更属引于缄耳古文属为烛】主人袒众主人西面北上妇人东面皆不哭【侠羡道为位】
　　右至圹　记车至道左北面立东上【道左墓道东先至者在东】柩至于圹敛服载之【柩车至圹祝説载除饰乃敛乗车道车槀车之服载之不空之以归送形而徃迎精而反亦礼之宜　本经记】　衞司徒敬子之丧孔子相及墓男子西面妇人东面殷道也【详见丧礼义】国昭子之母死问于子张曰葬及墓男子妇人安位【国昭子齐大夫】子张曰司徒敬子之丧夫子相男子西乡妇人东乡【夹羡道为位夫子孔子也】曰噫毋【噫不寤之声毋禁止之辞】曰我丧也斯沾【斯尽也沾读曰觇觇视也国昭子自谓齐之大家有事人尽视之欲人观之法其所为】尔専之賔为賔焉主为主焉【専犹同也时子张相】妇人从男子皆西乡【非也檀弓】
　　乃窆主人哭踊无算【窆下棺也今文窆为封】袭赠用制币纁束拜稽颡踊如初【丈八尺曰制二制合之束十制五合】卒袒拜賔主妇亦拜賔即位拾踊三袭【主妇拜賔拜女賔也即位反位也】賔出则拜送【相问之賔也凡吊賔有五去皆拜之此举中焉】藏噐于旁加见【噐用器役器也见棺饰也更谓之见者加此则棺柩不复见矣先言藏噐乃云加见者器在见内也内之者明君子之于事终不自逸也檀弓曰周人墙置翣】藏苞筲于旁【于旁者在见外也不言罋甒馔相次可知四者两两而居丧大记曰棺椁之间君容柷大夫容壶士容甒】加折却之加抗席覆之加抗木【宜次也】实土三主人拜郷人【谢其勤劳】即位踊袭如初【哀亲之在斯】
　　右窆　记父为大夫子为士葬以大夫祭以士父为士子为大夫葬以士祭以大夫【周公制为礼法以及天下使葬用死者之爵祭用生者之禄　中庸】　并有丧葬先轻而后重【详见丧变礼】　大司徒令四闾为族使之相葬【地官】　族师四闾为族八闾为聨使之相保以相葬埋【同上】　墓大夫掌凡邦墓之地域为之图【凡邦中之墓地万民所葬地】令国民族葬而掌其禁令【族葬各从其亲】正其位掌其度数【位谓昭穆也度数爵等之大小】使皆有私地域【古者万民墓地同处分其地使各有区域得以族葬后相容】凡争墓地者聴其狱讼【争墓地相侵区域】帅其属而廵墓厉居其中之室以守之【厉茔限遮列处郑司农云居其中之室有官寺在墓中春官】　既封主人赠【详见士虞礼】　鲁人之赠也三二纁广尺长终幅【言失之也士丧礼下篇曰赠用制币纁束　杂记】疏布輤四面有章置于四隅【輤其盖也四面皆有章蔽以隠翳牢肉四隅椁中之四隅　杂记】　醴者稻醴也罋甒筲衡实见间而后折入【此谓葬时藏物也衡当为桁所以庪罋甒之属声之误也实见间藏于见外椁内也折承席也同上】　庶人县封葬不为两止不封不树【县封当为县窆县窆者至卑不得引绋下棺虽两犹葬以其礼仪少封谓聚土为坟不封之不树之无饰也周礼曰以爵等为丘封之地与其树数则士以上乃皆封树　王制】　孔子为中都宰制为飬生送死之节因丘陵为坟不封不树【详见陈殡具章】　为宫室不斩于丘木【广敬鬼神也丘垄也　曲礼】易墓非古【易谓芟治草木不易者丘陵也　檀弓】　坟墓不培【详见丧服义】　国子髙曰葬也者藏也欲人之弗得见也是故衣足以饰身棺周于衣椁周于棺土周于椁反壤树之哉【详见丧礼义】　舜葬于苍梧之野【舜征有苗而死因防葬焉书説舜曰陟方乃死苍梧于周南越之地今为郡】盖三妃未之从也【古者不合葬帝喾而立四妃矣象后妃四星其一明者为正妃余三小者为次妃帝尧因焉至舜不告而取不立正妃但三妃而已谓之三夫人离骚所歌湘夫人舜妃也夏后氏増以三三而九合十二人春秋説云天子取十二即夏制也以虞夏及周制差之则殷人又増以三九二十七合三十九人周人上法帝喾立正妃又三二十七为八十一人以增之合百二十人其位后也夫人也嫔也世妇也女御也五者相参以定尊卑】季武子曰周公盖附【附谓合葬合葬自周公以来　檀弓】　孔子曰衞人之祔也离之【祔谓合葬也离之有以间其椁中】鲁人之祔也合之善夫【善夫善鲁人也祔葬当合也　同上】　孔子少孤不知其墓殡于五父之衢【殡于家则知之者无由怪已欲发问端五父衢名盖聊曼父之邻也】人之见之者皆以为葬也【见柩行于路】其慎也盖殡也【慎当作引礼家读然声之误也殡引饰棺以輤葬引饰棺以栁翣孔子是时以殡引不以葬引时人见者为不知礼】问于聊曼父之母然后得合葬于防【曼父之母与孔子之母徴在与邻相善　同上】　孔子既得合葬于防【言既得者少孤不知其墓】曰吾闻之古也墓而不坟【墓谓兆域今之封茔也土之髙者曰坟】今丘也东西南北之人也不可以弗识也于是封之崇四尺【东西南北言居无常也聚土曰封封之周礼也周礼曰以爵等为丘封之度崇髙也髙四尺盖周之士制】孔子先反【当修虞事】门人后雨甚至【后待封也】孔子问焉曰尔来何迟也曰防墓崩【言所以迟者修之而来】孔子不应【以其非礼】三【三言之以孔子不闻】孔子然流涕曰吾闻之古不修墓【脩犹治也同上】孔子之丧有自燕来观者舍于子夏氏子夏曰圣人之葬人与人之葬圣人也子何观焉【与及也】昔者夫子言之曰吾见封之若堂者矣【封筑土为垄堂形四方而髙】见若防者矣【坊形旁杀平上而长】见若覆夏屋者矣【覆谓茨瓦也夏屋今之门庑也其形旁广而卑】见若斧者矣【斧形旁杀刃上而长】从若斧者焉【孔子以为刃上难登狭又易为功】马鬛封之谓也【俗间名】今一日而三斩板而已封【板盖广二尺长六尺斩板谓断其缩也三断上之旁杀盖髙四尺其广袤未闻诗云缩版以载】尚行夫子之志乎哉【尚庶防也同上】孔子葬于鲁城北泗水上藏入地不及泉而封
　　乃为偃斧之形髙四尺树松栢为志焉【家语】　季武子成寝【武子鲁公子季友之曾孙季孙宿】杜氏之葬在西阶之下请合葬焉许之入宫而不敢哭武子曰合葬非古也自周公以来未之有改也【自见夷人冢墓以为宅欲文过】吾许其大而不许其细何居命之哭【记此善其不夺人之恩　檀弓】　曽子问曰下殇土周葬于园舆机而徃涂迩可也【土周堲周也周人以夏后氏之堲周葬下殇于园中以其去成人逺不就墓也机舆尸之牀也以防絙其中央又以防从两旁钩之礼以机举尸舆之以就园而敛葬焉涂近故耳舆机或为余机】今墓逺则其葬也如之何【今人敛下殇于宫中而葬于墓与成人同墓涂乃逺其葬当舆其棺乎载之也问礼之变也】孔子曰吾闻诸老聃曰昔者史佚有子而死下殇也墓逺【盖欲葬墓如长殇从成人也也长殇有送葬车者则棺载之之矣史佚成王时贤史也贤犹有所不知】召公谓之曰何以不棺敛于宫中【欲其敛于宫中如成人也敛于宫中则葬当载之】史佚曰吾敢乎哉【畏知礼也】召公言于周公【为史佚问】周公曰岂不可【言是岂于礼不可不许也】史佚行之【失指以为许也遂用召公之言】下殇用棺衣棺自史佚始也【棺谓敛于棺曽子问】　延陵季子适齐于其反也其长子死葬于嬴博之间其坎深不至于泉其敛以时服既葬而封广轮掩坎其髙可隠也【详见丧礼义】
　　乃反哭入升自西阶东面众主人堂下东面北上【西阶东靣反诸其所作也反哭者于其祖庙不于阼阶西面西方神位】妇人入丈夫踊升自阼阶【辟主人也】主妇入于室踊出即位及丈夫拾踊三【入于室反诸其所飬也出即位堂上西面也拾更也】賔吊者升自西阶曰如之何主人拜稽颡【賔吊者众賔之长也反而亡焉失之矣于是为甚故吊之吊者北面主人拜于位不北面拜賔东者以其亦主人位也古文无曰字】賔降出主人送于门外拜稽颡遂适殡宫皆如启位拾踊三【启位妇人入升堂丈夫即中庭之位】兄弟出主人拜送【兄弟小功以下也异门大功亦可以归】众主人出门哭止阖门主人揖众主人乃就次【次倚庐也】犹朝夕哭不奠【是日也以虞易奠】
　　右反哭　记卒窆而归不驱【孝子徃如慕反如疑为亲之在彼　本经记】　既封而归殷道也【详见丧礼义】　无柩者不帷【谓既葬也棺柩已去鬼神在室堂无事焉遂去帷　杂记】　反哭升堂主妇入于室【详见丧礼义】　升自客阶受吊于客位【同上】　其反也如疑【详见柩行章】











　　礼书纲目巻二十四
　　钦定四库全书
</div>
    <div class="pagination">
<a href="礼书纲目_page29.html">上一页</a><span>...</span><a href="礼书纲目_page25.html">25</a><a href="礼书纲目_page26.html">26</a><a href="礼书纲目_page27.html">27</a><a href="礼书纲目_page28.html">28</a><a href="礼书纲目_page29.html">29</a><span class="current-page">30</span><a href="礼书纲目_page31.html">31</a><a href="礼书纲目_page32.html">32</a><a href="礼书纲目_page33.html">33</a><a href="礼书纲目_page34.html">34</a><a href="礼书纲目_page35.html">35</a><span>...</span><a href="礼书纲目_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
