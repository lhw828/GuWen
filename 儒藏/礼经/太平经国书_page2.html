<!DOCTYPE html>
<html>
 <head>
  <meta charset="utf-8"/>
  <title>
   太平经国书 - 第 2 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平经国书 - 第 2 页/共 3 页
  </h1>
  <div class="content">
   太平经国书卷三
&lt;经部,礼类,周礼之属,太平经国书&gt;
　　钦定四库全书
　　太平经国书巻四　　　宋　郑伯谦　撰
　　保治【论九两系邦国得民】
　　或问九两之中曰牧者君也曰长曰主曰吏者官也彼其分君之职居民之上凡可以助君而得民者固其分也有如师儒之间宗族朋友之际山林薮泽之豪岂常有位于朝有禄于国者邪而均之曰得民与牧长主吏并立而相参何也曰此先王防患之深意也夫千里王畿之外公侯而下伯子男而上其君皆牧伯也千里王畿之内近而乡遂逺而都鄙其官皆长吏也三等采地之间卿之有邦县公之有邦都其人皆主也牧伯皆有分地则其地大有以服民公卿各有采地则其利入有以得民长与吏虽有禄而无地然既食其禄则民亦有以尊其贵既专其政则民亦有以悦其治蚩蚩之民其聚必以类其分必以羣为之两则涣散四出而其势不可合矣是以牧长主吏先王各使之系其民而听其两不可纵也不听其两则其势将至于涣散听其两而从其得民他日有怀诈挟邪之诸侯倾侧扰攘之士出于其间则逆节之萌祸心之包藏其将何以制之先王于是有师儒朋友宗族豪富之两以参互于其间是九者相与为两而后邦国之民有所耦合有所耦合而后有相训相保相及相共相利相安之道昔者孔子孟子以布衣匹夫而衣冠礼乐足以师表一世其门人弟子不逺数千里而从之虽饥寒流落滨于死而不去此师以贤得民也庚桑子居乎畏垒而畏垒之人相与尸而祝之社而稷之阳城居于晋之鄙人薰其徳而善良者几千人此儒以道得民也商之七族宋戴武庄之族齐诸田楚怀屈率以强宗大族更相维持系属人心若汉郭解之游侠轻财重义出万死一生以救人之急而任之事则民心争慕而惟恐或后蜀卓氏孔氏程郑刁间之徒占山林薮泽之利殖货累钜万而富比封君隐民皆取食焉此三者以族以任以富而得民也九者各有以得民之心各有以联民之族类相恱而相附相制而相维持故彼动而此禁一萌则一揠先王经理邦国之大意隐然可见于此后世王制不明是九者虽未尝不兼有而为治者不知也徒为之牧长为之主吏而所谓师儒朋友富家大族未尝过而问焉是以越雪蜀日吠噬狂走上之人不以为意而师之得民者废溺冠项之余俳优侏儒争以儒为戏而儒之得民者废禁游侠破党伍而朋友之得民者废诛锄强宗迁徙大族嫉恶州县之富室而宗族豪右之得民者又废五者尽废而牧长主吏虽存又皆割人以自奉役人以自安耳州县之守令大抵以办财赋为职而得民之道百郡千邑无复一人经意矣秦汉以来牧长主吏之间如有畨令吴芮南海尉佗才得江湖岭海之人心遂起而王其地魏其武安以招致宾客之势而倾动天下吴王濞擅山海之利赋不及民拊循招纳而山东七国之变相挺矣士不考论后世之变而能见太宰九两系民之则孰知先王防患之意深
　　考课【论三官申明考察】
　　太宰正月之吉始和布治于邦国都鄙乃县治象之法于象魏使万民观治象挟日而敛之司徒司马司空皆然乃施典于邦国而建其牧立其监设其参傅其伍陈其殷置其辅乃施则于都鄙而建其长立其两设其伍陈其殷置其辅乃施法于官府而建其正立其贰设其考陈其殷置其辅凡治以典待邦国之治以则待都鄙之治以法待官府之治以官成待万民之治以礼待宾客之治歳终则令百官府各正其治受其防听其致事而诏王废置三歳则大计羣吏之治而诛赏之小宰月终则以官府之叙受羣吏之要赞冢宰受歳防歳终则令羣吏致事正歳帅治官之属而观治象之法徇以木铎曰不用法者国有常刑乃退以宫刑宪禁于王宫令于百官府曰各修乃职考乃法待乃事以听王命其有不共则国有大刑宰夫歳终则令羣吏正歳防月终则令正月要旬终则令正日成而以考其治治不以时举者以告而诛之正歳则以法警戒羣吏令修宫中之职事书其能者与良者而以告于上
　　或问太宰之职自六典佐王而下九两系民而上凡此十者经国之大纲为治之条目既兼举而并行之矣今正月之吉乃始和而布之正歳之月乃始垂而观之邦国都鄙官府之中乃始施其治牧监正贰之属乃始建其人何也曰此所以申明吾之法也歳终三歳将有以考课其人正月正歳不得不有以申明其法盖慢令而致期不戒而视成先王犹不敢以施诸民而况于其官吏乎未尝警戒之而遽置废诛赏之平时既无以起其怠而策其进一旦亦无以示其信而惬其心先王不为是也舜相尧二十有八载矣而正月元日四岳四门之询辟四目四聪之明达十二牧之咨二十二人之戒犹谆谆然命之者是固将以为考绩之地也夫是以前黜陟而去四凶天下至于咸服后黜陟而分三苗庶绩至于咸熙三代以来世守此道每歳孟春遒人以木铎徇于路官师相规工执艺事以諌其或不共邦有常刑在夏为遒人在周即为小宰木铎未徇则常刑终未施也废时乱日之人承命徂征之举至此何所逃其罪邪成汤制官刑以儆有位广五子之训以为三风十愆之戒使瞽蒙之士具其训而飏之异时记礼之书考论夏商之制则其本末犹有可言者孟冬之月命太史是察阿党无有掩蔽命司徒循行积聚无有不敛命工师效功功有不当必行其罪命水虞渔师収水泉池泽之赋其有敢侵刻行罪无赦此所以考课之也季冬之月则曰天子与公卿大夫共饬国典论时令以待来歳之宜孟春之月则曰乃命太史守典奉法司天日月星辰之行宿离不贷毋失经纪以初为常此所以申明之也由是言之夏商以来所以考课其人则在于孟冬所以申明其法而重为他日考课之地者则以季冬以孟春是唐虞平在朔易之意而周人之所以依仿而行之者也盖周人考课之法尤严于唐虞三代之旧考之周礼有所谓逆其治者执吾之法而逆儆戒之于其先也小宰司防司书女史职歳职内乡师太宰内史是也有所谓待其治者既儆戒之则待其成而考騐于其后也太宰以典待邦国之治以则待都鄙之治以法待官府之治以官成待万民之治以礼待宾客之治如宫正医师司防大司徒小司徒乡大夫遂大夫族师党正鄙师内史司寇士师之属则皆所以考其事如宫正膳夫酒正大府职内司防司书内宰典枲泉府缮人稾人之属则皆所以考其财如太宰小宰宰夫则兼统而并考之故日之有成日考之也宰夫受之月之有要月考之也宰夫令之而小宰受之歳之有防歳考之也小宰赞之而太宰受之三歳之有计三歳考之也冢宰赞之而王亲受之曰计曰防曰要曰成散见于三百六十官之中自宰夫而下酒正则日入其成月入其要司防以参互考日成又以月要考月成又以歳防考歳成而司书则入要二司徒则正要防乡师则受役要与夫司马士师亦皆受而正之盖有官则必有事有事则必有考人与官不相违功与法不相悖则置之赏之其官则然其人则不然其法则然其功则不然则废之诛之太宰既已三歳计吏而诛赏司士亦三歳稽士而进退非一切委之以法而听其人之自纵也以王制参观之司防质成三官则从司防冢宰赞天子受质三卿则以百官之成质于天子案王制曰天子斋戒受諌司防以歳之成质于天子冢宰斋戒受质大乐正大司寇市三官以其成从质于天子大司徒大司马大司空斋戒受质百官各以其成质于三官大司徒大司马大司空以百官之成质于天子百官斋戒而受质焉六卿皆与考绩而冢宰独操其柄然王制特举其畧而周礼则备见其详条目为甚悉其八枋之所施凛凛乎甚严也周人考课之严如此岂遽行其法而逆责其效也哉其本末源流固自有次第非汲汲焉于朝夕之顷者盖曰成曰要虽不废于日月而防计之大则必迟迟于一歳三歳之终申明儆戒之严必勤勤于正月正歳之始盖自六典八法八则其正在太宰太史司书其贰在小宰司防九贡九赋九式其正在太宰司防其贰在小宰太府赐予则掌于宗伯修法则掌于匡人司寇执典法以断匡人达法则以观其慝太宰张其纪纲于上而六卿羣吏相与理其条目于下法之所在固已彰彰于人之耳目不可违也先王于此必谓夫人之情常以久而懈怠法之意常以久而玩弛是以每歳辄申明之在太宰则正月始和挟日而后敛在小宰则正歳帅治官之属观治象之法而惧之以大刑在宰夫则正歳以法警戒羣吏令修宫中之职事而劝之以良能以至大司徒正歳帅属观教而乡大夫州长党正亦考而读焉大司寇正歳帅属观刑而士师亦宪而禁令焉凡昔者经国之大纲为治之条目然常有日新之意奉行之吏联事合治之人欣欣然常有日新之功由太宰终篇观之乃施典则于邦国都鄙是所立之法常若始立而施之也建其牧而立其监建其长而立其贰是所用之人常若始建而立之也法若始立之法人若始用之人戒饬勉厉之余有奋发而无懈怠有勅正而无玩弛能否毕见贤不肖无所隐至是而考绩之法始可以行小而予夺大而生杀始可以各当其情也故太宰于正月正歳之后既断断然行其诛赏于歳终而小宰宰夫于歳终已诛赏之余又昭昭然其禁令警戒于歳始始终之相因劝戒之相仍王朝之上所以无一人之不善其职欤且不独待其人为然也制而用之谓之法推而行之存乎人人不能皆善既已因法而废置法不能无弊则亦为之随时而损益者也可否之相济犹五味之相和于是时也先王犹恐法令出入之际有以乱人听而未孚乎人之心于是正月和而先布之于正歳终而申饬之况乎考课之法将以明人之功而正人之罪岂得不迟之于一歳三歳之终乎督之迫者课反易考而待之寛者责每难酬也虽然夫子尝曰茍有用我者朞月而已可也三年有成又曰如有王者必世而后仁是纪纲可以定于朞月之顷而治功可以成于三年之后考绩之法固可以行于此时也若夫举一世人心皆安行乎大道之中而无所事乎上之诛赏是非必世焉不可也此又周礼言外之意成王周公之所自知也学者当因吾夫子之言而求之周礼







　　太平经国书巻四
　　钦定四库全书
　　太平经国书巻五　　　宋　郑伯谦　撰
　　宾祭【论六官祭礼宾客】
　　太宰祀五帝则掌百官之誓戒与其具脩前期十日帅执事而卜日遂戒及执事眡涤濯及纳烹赞王牲事及祀之日赞玉币爵之事祀大神示亦如之享先王亦如之赞玉几玉爵大朝觐防同赞玉币玉献玉几玉爵作大事则戒于百官赞王命王眡治朝则赞听治眡四方之听朝亦如之凡邦之小治则冢宰听之待四方之宾客之小治小宰以法掌祭祀朝觐防同宾客之戒具军旅田役丧荒亦如之七事者令百官府共其财用治其施舍听其治讼凡祭祀赞玉币爵之事祼将之事凡宾客赞祼凡受爵之事凡受币之事宰夫以式法掌祭祀之戒具与其荐羞从太宰而眡涤濯凡礼事赞小宰比官府之具凡朝觐防同宾客以牢礼之法掌其牢礼委积膳献饮食宾赐之飱牵与其陈数
　　或问以典待邦国之治则六典已有宾礼以法待官府之治则八法已有官成今邦国都鄙官府之下所谓以官成待万民之治以礼待宾客之治必特举而复见之何也曰先王之所以奉若天道建邦设都立后王君公承以大夫师长者非以为已凡所以为民也曰先王为民之意则重矣彼宾客何为邪曰先王出门如见大宾使民如承大祭待天下之民常若待宾客之重使天下之民常若临祭祀之严故周礼一书有一言以及于祭祀必有一言以及于宾客者先王固将以其祭祀宾客之心而为出门使民之心也此心无异敬此敬无异用举是三者而皆以一敬心行于其间自常情处之待宾客之心必重于待民之心待鬼神之心又必重于待宾客之心夫是以临祭祀则犹能庄敬以自强而待宾客则此敬已少衰而待其民则益衰矣敬心日益衰则欺心日益甚盖至于此则临祭祀享鬼神其终亦不诚而已世固未有一心而二用者是以先王待民之心即其处祭祀宾客之心而太宰而下所以勤勤于祭祀宾客而悉委曲不敢不尽其诚者固将以广其敬推其心而达之于天下也且以祭祀宾客言之周之先王知幽明之无异理也故凡宗庙之事则一以人道处之忽焉如在其上如在其左右事死如事生事亡如事存朝事之笾豆以象朝时事其亲之所进馈食之豆笾以象食时事其亲之所进无非以人器为用焉谓不如是则必至于慢凡宾客之礼则一以神道行之相朝于寝庙相见于阼阶几设而不酒盈而不饮【见昭公五年】肉干而不食乐之有相宗庙则然而宾客亦如之彻之有歌大祭祀则然而大享亦如之大羮铏羮致美味而彼此无异用盬盐形盐致多品而幽明无异仪享之用祼而宾客亦有祼胙之用俎而宾客亦有俎无非以神道为用焉谓不如是则必至于防不慢不防不敢以易心处之凡衣服器用之类牲膳酱羞之品备羮致美之享赞祼酌献之仪典之大宗伯而散之三百六十官者无一事之不同焉故先王之与宾客并言于典瑞大享之与祭祀并言于大司乐以至春祀夏禴秋尝冬烝即其朝觐宗遇之仪也上公再祼诸侯一祼即其灌地求神之味也洞洞之敬属属之忠即其济济之文肃肃之严也人徒见鬼神之道茫昧而不可知恍惚而不可见而宾客之事粲然有文欢然有恩则以为幽明有异涂而不知其未始有异理也自今以太宰小宰宰夫终篇而言之太宰之职于祭祀既掌其警戒具脩及其涤濯牲币于宾客则必掌其朝觐防同及其币献几爵小宰之职于祭祀则赞于币爵之事祼将之事于宾客则亦赞祼受爵之事受币之事宰夫之职以式法掌祭祀之戒具与其荐羞以牢礼之法掌宾赐之飱牵与其陈数夫岂无他事邪而一则曰祭祀宾客二则曰祭祀宾客不惟并言之而于天下纷然万务之中又常首言之吾固知先王将以其祭祀之心而为待宾客之心又将以其祭祀宾客之心而为出门使民之心也凡太宰正歳之所申明歳终之所考课小宰宰夫于歳终之已考课而复赞太宰以正歳之申明大抵尤严于此二事而已昔者商之季世纣之不道甚矣而泰誓牧誓之所以数其罪者尤在于弗事上帝神祗遗厥先宗庙弗祀牲牺粢盛既于凶盗而谓祭无益谓敬不足行也夫莫尊于天莫重于宗庙而犹不知敬焉亦何有于宾客万民邪友邦冢君八百所以皆去而从周而君子小人所以箪食壶浆而并迎王师也武王克商深鉴覆辙访箕子以洪范而于五行五事之后天人定位之余首致意于八政之畴盖其一曰食其二曰货其三曰祀食货既足则首及于报本之祭祀也四曰司空五曰司徒六曰司寇七曰宾八曰师盖司空以居民司徒以教民司寇以威民而终之宾者以见其平日待民之心无异于待宾客之心也同此一心同此一敬纣以不敬而乱武王以敬而治成王周公亲继志而述事岂敢不究心于此哉抑尝以周之三颂求之清庙以下诸篇若维清执竞皆所以颂成王之祭祀也臣工以下诸篇若振鹭若载见有客皆所以颂成王助祭之宾客也闵予小子以下诸篇若载芟之祈社稷酌之酌祖道皆所以颂成王之爱民也成王推其对越上天之心而为待宾客万民之心故诗人循其序而颂之而其见于二雅者尤详焉由是言之周之家法始于武王而备于成王洪范之八政以见其畧而周官之六典以见其详周官之六典以见成王之所言而周诗之三颂又以见成王之所行
　　相体【论小宰宰夫行法】
　　太宰以八法治官府一曰官属以举邦治二曰官职以辨邦治三曰官联以防官治四曰官常以听官治五曰官成以经邦治六曰官法以正邦治七曰官刑以纠邦治八曰官计以弊邦治小宰掌建邦之宫刑以治王宫之政令凡宫之纠禁【康成曰若今御史中丞宫刑在王宫者之刑建明而布告之也】正歳以宫刑宪禁于王宫帅治官之属徇以木铎曰不用法者国有常刑令于百官府曰其有不共则国有大刑以官府之六叙正羣吏一正其位二进其治三作其事四制其食五受其防六听其情以官府之六属举邦治其属各六十大事则从其长小事则专达以官府之六职辨邦治以官府之六联合邦治以官府之八成经邦治以听官府之六计弊羣吏之治一亷善二亷能三亷敬四亷正五亷法六亷辨
　　宰夫掌治朝之法以正王及三公六卿大夫羣吏之位掌其禁令叙羣吏之治以待宾客之令诸臣之复万民之逆掌百官府之征令辨其八职掌治法以考百官府羣都县鄙之治乘其财用之出入凡失财用物辟名者以官刑诏冢宰而诛之其足用长财善物者赏之歳终治不以时举者以告而诛之正歳以法警戒羣吏令修宫中之职事书其能者与其良者以告于上
　　宫正掌王宫之戒令纠禁【宫中徒役及诸官府在内者】
　　内宰掌治王内政令【有王宫有王内言王宫以王内为后宫言王内以见王宫之在外也秋官士师亦掌宫禁】
　　或问三百六十官命于六卿六卿命于太宰其事权亦重矣而废置诛赏之说仅不过终篇一言之若小宰宰夫所以贰太宰者耳而驭吏之严反谆谆言之不置凛凛乎有不可犯者何也曰此所以尊太宰而严之也夫坐而论道谓之三公作而行之谓之士大夫周以三公兼太宰三公与王论道经邦究心于理乱安危之大者故惟造原立本出为修教以与当世士大夫躬行而世守之太宰不自亲其治也故治官之属太宰建其典于上而小宰率其职于下太宰操其柄于上而小宰举其法于下宰夫亦然自内之王宫而言之小宰既建邦之宫刑治宫之政令举宫之纠禁宪禁宰夫又以法致羣吏之警戒令宫中之职事书宫中之良能其于治内之法无不致其严也自外之官府而言之小宰既推广太宰之八法以为六叙六属六职六联八成六计宰夫又推广小宰之六职以为八职小宰既曰不用法者国有常刑其有不共者国有大刑宰夫又曰失财用物辟名者以官刑诏冢宰而诛之治不以时举者以告而诛之其间掌其政令掌其禁令掌百官府之徴令弊羣吏之治叙羣吏之治考百官府郡都县鄙之治其于治外之法尤严于治内也治内外者严则所以尊太宰者为甚严尊太宰者严则所以尊人主者为益严君宰尊严则朝廷清明小大称职百官于是乎戒惧而有不敢易纪律者当是时也太宰常居其逸而小宰宰夫常见其劳太宰常见其寛而小宰宰夫常见其严厉而可畏秦汉以来此制隳矣大臣之道揆不明而百官有司之法守滋乱陈平虽自以为上佐天子理阴阳下遂万物之宜而不对文帝钱谷刑狱之问然亦未为得太宰之体者盖小宰宰夫之所颁行无非本于太宰之所建立焉且食货国家之大本廷尉生民之司命宰相恝然不以为意一举而尽付于其人而曽不究竟其大纲经理其本末源流乎是以清谈而不事事为好言以自解耳刀笔筐箧而不知大体者则又不过如贾生所言时以簿书不报防期为大故与夫王吉所谓公卿幸得遭遇其时曽未有建万世之长策举明主于三代之隆者其要在于断狱聴讼而已也以诸葛武侯之贤相蜀之日夙兴夜寐罚二十以上皆自亲之而出师临发之表仅方以宫中之事委之郭攸之费祎以营中之事委之向宠其见亦已晚矣大抵自周而降宰相大臣其清谈不事事者则宏纲大法之所当经理一切委弃而弗顾其不能拔于俗吏而困于文墨者则虽断狱聴讼之区区又一切自以其身亲之统纪不明同归于乱或者有意于周公之制如近世唐太宗之六典亦庶几矣而举国家之政散于台省寺监之中以侍中中书令尚书令为宰相之职则既政不出于一而又以吏部尚书参议之御史大夫参议之秘书监参议之议政者何其多也太子詹事同中书门下三品太子太保又同中书门下三品同三品者何其滥也政均于人品均于官上不足以临下而下亦无所忌于上交相轻而交相忌其中则又有宰相反奉行文书事权迭出而奔归羣有司者西汉之事权归御史东汉之事权归台阁唐与宋朝之事权归諌垣三者本宰相之属也权均势敌而人主之意方苦之遂至于反夺其权然则周家太宰之制至是而三变矣盖其始也大臣自弃其权而不为其中也则贪其权而不择其所当为其卒也则上之人又夺其权而不使之有为为天下国家者亦何便于此此太宰之立法而小宰宰夫之奉法余之所以不得不论也学者盖因其论而知三代之下事权之分合与夫官制之本末源流




　　太平经国书卷五
　　钦定四库全书
　　太平经国书卷六　　　　宋　郑伯谦　撰
　　内外上【论三官兼统内外】
　　或问小宰宰夫推广太宰之法而耸动警饬百官府之治其于事则为宜而于势则为顺矣至于王宫之戒令政令则自有宫正宫伯以掌之王内之政令则又有内宰以治之而复预内事何也曰先王之制事权欲合于一而内外庭之势本不容于分也宫中府中俱为一体余尝于冢宰属官论之矣若夫此二官之佐冢宰其所以通内外而合事权者则犹有可论者焉夫宫正宫伯虽曰掌王宫然不过宫中徒役之事子弟宿衞之职与夫诸官府之在内者耳其于后宫则初无所预内宰虽曰掌王内又不过以礼仪教王后夫人与夫九嫔世妇凡女宠近习之在左右者耳其于王宫之徒役宿衞则又畧不相闗各掌其一而遗其二势既不能以相统而权亦不能以相临统而临之则惟太宰焉故宫正宫伯内宰皆于太宰而小宰宰夫皆佐太宰而兼掌其事职虽列于外而通于内权虽分于二而总于一自今考之曰建邦之宫刑曰治王宫之政令曰宪禁于王宫曰令修宫中之职事此王宫也凡宫之纠禁则王宫后宫无不在所掌也自其掌王宫也则兵衞郎衞凡宿衞之人皆领之饮膳衣服洒埽启闭次舎幄帟凡供奉之人皆领之宫禁之秘藏王后世子之好用凡财用之司存皆领之其间多寡丰约用舍去取天子始不得以自私而小臣始不得以自便矣自其掌后宫也则六宫六寝无王内之限九御无女官之别诏其礼乐正其服位禁其奇衺稽其功绪其间损益増减采择进御始有宴私玩狎之节而无侵窃感移之患矣盖世未有家不齐而国可治者未有国不治而天下可平者太宰之治所以兼统内外而以小宰为始小宰之宫刑既以齐其家宰夫之朝法又已治其国然后太宰之邦典始可以治天下矣文王道化之行近至于汝坟逺至于江汉反而求之不过于后妃夫妇之际侍御仆从之间盖其事存乎二南之风而载于穆王之命所谓刑于寡妻以御于家邦旦夕承弼厥辟出入起居罔有不钦而下民只若者其道盖如此也幽王不道二雅交讥而并刺之然皇父作相而内宰膳夫内史师氏犹得其人向使幽王不淫其色夫岂不能遏艳妻之煽巷伯之雅所谓萋菲成贝锦哆侈成南箕乃寺人之贤者伤于谗而为世徳下衰家法犹未尽坏若内若外若小若大犹遴其选而择其贤有如成王周公亲继文武之志其事固可知矣是以论太宰之兼统内外当自小宰宰夫之齐家治国又自文王之家法始
　　内外下【论三官兼统内外】
　　或问周官之制内外庭固一体矣继周如汉其制亦尝有近于周者乎曰岂惟汉近于周虽秦亦然秦人变古不道无复先王之旧制然至于内外之相属其事则犹有可言者外之九卿如少府犹得置尚书在内主发文书而掌奏下诸事外之三公如御史大夫犹得置中丞在内受公卿奏事而举劾案章又外之三十六郡如监郡者皆是御史之属为之犹得以天下之利害径达于御史大夫而大夫径达于天子汉兴惟监郡之制变为部刺史若夫少府之尚书御史之中丞则一切因秦之旧而不改非因秦也盖因周也尚书中丞非周制而曰因周何哉秦人虽变周之名而未尝变周之意汉亦惟存周之意而不暇复周之名以百官公卿表观之少府属官自尚书而下有符节太医太官汤官有东西织室有庖人三长丞有上林十池监以至中书谒者黄门钩盾尚方御府永巷内者宦者皆属于少府又复以私府永巷仓廏祠祀食官宦官分属于大长秋御史大夫属官有两丞一曰中丞在殿中兰台掌图籍秘书权尊势重与人主亲近事下中丞则中丞白之大夫大夫白之丞相是中丞在内丞相御史在外外得以统内也内领侍御史外督部刺史刺史掌奉诏例察州郡治状黜陟能否以六条问事而奏事复上于中丞是部刺史在外中丞在内内得以统外也要之汉之官制三公九卿虽列职于外而皆有属以在内以周官之遗意求之则丞相犹太宰也御史大夫犹小宰也御史之中丞少府之尚书犹宰夫也少府之下又有大长秋犹内宰也大长秋属少府少府中丞属丞相御史是秦与汉之制皆近于周之制也不特此也高帝之世御史大夫周昌尝燕见奏事见高帝拥戚姬吕后之世审食其为相监宫中如郎中令公卿百官皆因之以奏事武帝之世丞相公孙亦得数宴见上或时不冠此虽非礼貌大臣之意然亦可以见其洞然无内外之限矣夫是以阉宦虽宠丞相犹得以檄召而诘责而大长秋中常侍犹参用士人而为之自武帝晚年宴游内庭不出不复与士大夫接用宦者主中书而典尚书之章奏尚书之官于是废矣既以中书居中而受事又置诸吏居中而举法故当时奏下诸事自中书逓送两府自两府下九卿自九卿下郡国而不由中丞中丞之官于是不得居中制事而内之侍御史外之部刺史并废矣将军列侯而下皆得加官而丞相御史独不加名曰尊之而实疎外之于是丞相御史无复有至内庭者矣末年以霍光为大司马而领尚书事宜若内外合为一然已非丞相职任俨然号称内朝而并夺丞相御史之权昌邑之废丞相杨敞不及与议不惟不得至内庭且不复预内庭之事矣夫宦官典中书之任中丞无制事之权三公无加官之号大将军领尚书之职霍光告车千秋所谓令光治内君侯治外内外朝判然如此此汉治所由以盛衰也宣帝中兴复遵汉初之制魏相为御史大夫外则遣丞相掾吏案事郡国而不遣使内则奏封事而不经尚书去副封而不令壅蔽加给事中而得宴见言事是以霍山方秉枢机相乃讼言其过杜延年居中用事相乃列奏其奸中外之政复合为一然犹未知复中丞之权元帝以来石显用事丞相之权复去而尽归于尚书哀平之际又归外戚纪纲散坏内外不足以相统而西汉遂趋于亡光武惩外戚之用事愤大臣之窃命于是取三公之官以为闲职而取尚书及中丞专委任之以为台阁之长以举法归中丞而以奏事归尚书二官虽复用事然疏外庭而亲内庭矣舍大臣而近小臣矣置三公而事归台阁矣变前世参用士人之制而专任奴仆薰腐之余矣威灵之季御史之权尽移于尚书尚书之权又移于宦官尚书宦官合为一党而宰相疏隔于外御史缄黙于内是以太尉杨秉奏侯览而尚书召秉掾属诘之曰设官分职各有司存三公统外御史察内当是时也御史岂真得以察内邪事权之失已乆小人徒借察内之名以自便耳盖自古外内之不相属未有若东汉之甚者也而其源实始于光武极其源而论之则又始于武帝使武帝不改汉初之制以三公九卿在外而以中丞尚书在内内外相属而关节脉理相应则汉之制周官太宰之制也奈何快意于法度之外使内外事权分裂四出而不专领于大臣其末流遂以若此极也盖尝观之自出纳之要职不领于大臣而宰夫之官遂去为尚书中书之任尚书中书迭用事而霍光之权重恭石显之事起尚书中书之形成矣自宿衞之亲人不领于大臣而宫正宫伯之官遂去为光禄勲之任光禄勲之属日益亲而门下遂为省加官遂为司侍中遂为宰相矣自供奉之近习不领于大臣而膳夫而下掌次而上遂去为少府太常之任比其极也门下太仆之司又分为殿中省为内诸司使矣以至玉府财用之司既非大臣之所与闻则汉鸿都之卖爵唐琼林大盈之名库夫谁得而检之女宠近习之嬖既非大臣之所与闻则母后临政下令不出房闼国命寄之刑人或享专土之封夫谁得而制之此其源皆起于武帝是以其流至于不可救其祸反生于杀戮大臣而无顾忌之心事权之不合于一此宜太宰之所拳拳而小宰宰夫之所以佐太宰而兼掌其事也兼则治散则乱合则盛离则衰自三代以下其治乱盛衰之变凡几见其变而复周官以救之此为治之大源













　　太平经国书卷六
　　钦定四库全书
　　太平经国书卷七　　　　宋　郑伯谦　撰
　　官制【论叙属职联成计】
　　或问太宰既建六典小宰又辨六职六典于邦国万民之中则言官府六职于邦国万民之下则不言官府而言庶事何也曰其法则有六典其官则有六职典所以举其畧而职所以致其详也六典王之所治所以维持邦国万民也故言官府于其中以见维持天下者在邦国守邦国者在万民而理邦国万民者在官府也六职则百司之所治于是而又言官焉则赘矣故邦国万民之下不言官而言事也或曰六典六职则闻命矣子前言八则无详畧之分官府都鄙无内外之限今太宰以八法治官府以八则治都鄙彼其出法以为治固未见其有内外详畧之殊也至于小宰守法以奉行则惟曰掌八则以逆官府都鄙之治宰夫循法以考察则惟曰掌治法以考百官府都鄙之治都鄙仅两言之耳若官府则又不独治之下有六职试以八法一节言之太宰举其八而小宰复有其六官常官法官刑虽不以次而举所谓考乃法观治象之法所谓国有常刑国有大刑则要未始遗落而不及焉宰夫又于六职之外而辨八职于治象之外而掌治朝之法治官府者何其详而治都鄙者何其畧也曰汝以为不言都鄙则其治遂畧于都鄙邪先王之治体国以经野由内以及外详于官府者固将以为准于都鄙也且夫法则以驭其官要之不离于八法赋贡以驭其用未尝自别于九赋九贡废置禄位以驭吏与士即其驭羣臣之八柄礼俗田役以驭民与众无非八统八成之所已行建其长而立其两设其伍而置其辅亦与夫建正立贰之法又非有所轻重于其间也地皆王畿而人皆王官内外详畧之分周公宁有是哉周公将以其在内者而分画于其外以其布诸朝廷者而达之于天下是以治官吏之法建官吏之制无所不致其详焉然而官即吏也乡之羣吏则自州长而下是也市之羣吏则自胥师而下是也宰夫之言羣吏则自卿大夫而下是也小宰太宰之言羣吏则公卿大夫士皆是也言之不同治之则一而已故自其有属则官有所统而不乱有职则人有所守而不紊有联则精神心术有以相通而不相扞格有官成则施设注措有依据而无私意又有宰夫之八职则上下迭相召令随其尊卑而治其详畧始正之以六叙终弊之以六计达之使恱戒之使励逆其治于司防计其治于司书登其治于天府掌其治于御仆官府既治官治既举由是以正万民又由是以正四方四方正逺近莫敢不一于正矣而况于都鄙之近宁有违其则而不尽其心者乎余尝作官府都鄙法则论矣此可以补其缺
　　臣职【论六属从长专达】
　　或问小宰六联之事曰凡小事皆有联而六属举邦治又曰大事则从其长小事则专达何也曰事虽小茍非一人之所能为则不可以无联事虽联茍无待于禀命而后为则虽谓之专达可也膳夫一官有亨人庖人内饔外饔是非不联也而饮膳之事不必日禀于太宰地官司闗掌国货之节以联门市是非不联也而门市之区区不必日禀于司徒六官之小事皆然是以大臣惟治其大而畧者小臣得行其小而详者后世小臣专大事则大臣每至于无权而小臣每至于横大臣亲细务则上常以多事自敝而下常以虚文为欺一则纵而败事一则劳而无补于事此小宰之六属所以有大事小事之分者夫固各惟其宜也抑尝以周礼考之百官听命于六卿而六卿听命于太宰在宫正则凡邦之大事令无去守而听政令其肆师则凡国之大事治其礼仪以佐宗伯在县师稍人若有军旅师田之事则听受于司马在小臣则凡大事佐太仆在都家则凡大事必因其朝大夫此百官之听于六卿者也在太宰之职曰作大事则戒于百官赞王命此百官之职于太宰者也然至于小事则三百六十属未尝不皆得以专行之内防掌内外之通令凡小事肆师凡国之小事治其礼仪而掌其事罪掌使令之小事小史凡国之用礼法者掌其小事此在五官犹不暇亲之而况太宰乎又尝以小宰宰夫之佐太宰者而考之六典八法八则之书九贡九赋九式之书其正则掌于太宰其贰则执于小宰太宰歳终受百官之防小宰则赞之太宰歳终听百官之政事小宰则令之此在小宰犹不敢专而况宰夫乎太仆掌诸侯之复逆小宰掌三公及卿之复逆御仆掌羣吏之逆庶民之复夫臣民之奏报后汉之公车司马今之登闻检院各以其官之尊卑受之非不可以自达于天子也而必达之宰夫宰夫待臣民之奏报又非不可以自达于天子也而必告之冢宰使与王参订而行之此在宰夫犹不敢专而况太仆御仆小臣乎以至官府之八职一曰正掌官法以治要而其要则在师师小宰也要一月之成也二曰师掌官成以治凡而其凡则在司司宰夫也凡一旬之成也三曰司掌官法以治目而其目则在旅旅下士也目一日之成也宰夫以下诸官是也四曰旅掌官书以治数而其数则在府史数者一二三四之数也盖太宰不敢治防而治要小宰不敢治目而治数若府史则以簿书文引一二三四之数而致之于众士焉惟史下之胥掌徒役之次叙胥下之徒掌奔走之召令此其职甚卑而其事甚微则得以专行之不然茍系于大事则虽太宰不敢专而况于三百六十属乎自汉以来此制堕矣虽然汉初犹近古也高祖之制御史大夫下相国相国下诸侯王御史是宰相之副事下御史御史白之丞相丞相得以可否之御史中执法下郡守中执法即中丞也中丞居殿中受事虽与人主亲近权尊势重然亦是御史大夫之属事下中丞中丞白之大夫大夫亦得以可否之于是下之郡守下之诸侯王盖尊者行其尊而卑者行其卑也及其后以御史大夫抗丞相之权对立而为两府郡国事不上丞相而上御史御史得自以其意平章之而武帝之世又急于功利凡事多率意施行不经丞相是故张汤为御史大夫数行丞相事造白金皮币而李蔡严青翟不与议倪寛为御史大夫九卿更进用事徙流民四十万于边石庆又不与议大臣既不与大事则贱臣得以轻柄臣自是而后内庭之事丞相不得知而归之侍中外庭之事丞相不关决而归之九卿郡国上计调吏之事丞相又不与闻而自达于天子调于尚书大臣之无权而小臣之权乃至于此盖自陈平自弃其权而武帝又削夺其权权既分裂四出而不一而贪权者欲集之使归已至取簿书期防之琐屑以其身冒而亲之于是上多事而下为欺矣反覆周汉之际而参观其治乱盛衰之本末然则官府之六属不可废矣余尝论小宰宰夫之奉法及三官之兼统内外矣今而后知其所以致此者六属与有助焉
　　官民【论六叙八成财用】
　　或问小宰奉太宰之八法以治官府足矣而又别立六叙之法以冠其首八法之中如八成八成如禄位出入之外皆所以经邦治而已而亦例官治官府则介于其中宰夫掌治法以考百官府羣都县鄙之治而独拳拳于乘财用之出入以居其终何也曰先王之治其本末源流皆相因而有次第故有首治法以始事者有原治法以终义者有论治法始终之所恃以立者非率意而为之也是故言官则必及于民言民则必及于财甚矣先王之爱民也国不可以无民民不能以无事于是有征敛徭役之事军旅田猎之事里闾之利病市井之纎悉称贷取予之区区皆有法以持其事有书以载其法比国比也居保伍也【犹今差役収赋税必案役簿而騐之保伍也傅犹保人也别各分其半也此主举债而言故言傅别也契合契主取债主言故言书契也质牙保也剂买卖交约也】然先王不可以独治之也于是张官置吏以奉行之官吏之奉法又不能无功过之分也于是有日成月要以劝勉之且夫八法以治官府如是足矣然茍非日有以作其意而月有以警其怠则法令之繁奉行之难一歳三歳之悠焉知其不安安而居循循碌碌而无所为邪是以三歳有诛赏歳有废置月有六叙盖歳终三歳为年劳而六叙则为迁转考之六官小宰月终受羣吏之要则以官府之叙宰夫掌百官之召令则有胥以叙治宫伯掌王宫士庶子之政令而月终必均其秩叙内史以八枋之法诏王治而纳访必掌其叙下而乡师之与里宰凡邦事则亦令作秩叙凡歳时合耦于耡则亦行其秩叙六叙之本末一日正其位此则姑正其旧叙耳至于进其治而作其事则无非挽之而使前作之而使不怠于是制其食而食有多寡之异聴其情而情有诚伪之不同或陞其次或增其秩而百官府之人虽不待歳终三歳而废置诛赏可以逆知其治矣汉继周之后有歳终超迁至大中大夫者有一歳而九迁者而董仲舒亦曰古之所谓功者以任官称职为差非谓积日累久也故小材虽累日不离于小官贤材虽未久不害为辅佐是以有司竭力尽知务修其业而以赴功此皆周人六叙迁转之遗意也若夫累日以取贵积乆以致官则废迁转而为年劳而年劳之法又有置而无废有赏而无诛矣是以亷耻贸乱贤不肖混淆而天下之民受其弊张官置吏以为民之本意竟何为哉先王于六叙之后而始责之以奉法于八法之中而中要之以治民故凡所以劝勉其官之法无非所以经理其民之意至于区区之失物失用失财与夫足用长财复见于太宰之末者非取民之财也正惧其病民之财也有如百官府之治于内羣都之治于外县鄙之治于下其事众矣而以理财为先务者天下之事非财则不立天下之人非财则不聚财用足然后百志成食货通然后民安居此大学言生财大易言聚人曰财之意也故欲知其一歳之总则防之欲知其一二三四之数则乘之乘其出而知其出之多少乘其入而知其入之多少理财之法于是为至而建官为民之意于是为得其于司防之职不同矣后世不知其本末源流徒见先王有长财之赏则讽郡县以羡余之献者有之日进月进剥民以奉上之欲者有之上取之户部户部取之监司监司取之郡县郡县取之民而民独承其斧凿故今为官吏者无非以办财赋为先今之所以考课官吏者无非以财赋之办否为优劣闾里之雕耗市井之萧条不恤也狱讼之不戢差税徭役之不均不以为意也当是时也富民犹不免于贫而况下户乎平时暇日犹不免于仰屋窃叹而况于军期之督迫乎究论所自则皆始于张官置吏失为民之本意是以先王之八法反借之以为临民之势先王之六叙反用之以为襃奬聚敛之法呜呼其积非一二日矣其无有以周官之本末源流而救其弊者矣




　　太平经国书卷七
　　钦定四库全书
　　太平经国书卷八　　　　宋　郑伯谦　撰
　　宫衞【论宫正宫伯宿卫】
　　或问宫正掌兵卫宫伯掌郎卫而兵卫郎卫则皆统于太宰何也曰宿卫不统于太宰则内外之势有所限隔而贤否之人无所决择事权将分政令将下移而错出其祸有不可胜言者曰信如是説则九兵皆宿卫也虎贲之虎士何以掌于司马司之何以掌于司寇司寇犹有可诿者曰是掌外朝与京师四夷之兵耳若虎士八百人自六军之外独此为王之亲兵乃不统于太宰而散于司马何邪曰司马亦聴命于太宰耳必散于司马者内外虽不可以不相统而彼此之势则不可以不相持是故兵卫掌于宫正而王之亲兵与四夷之兵则掌于虎贲与司昔者西汉之世以期门羽林等为宫禁之亲兵以卫尉掌宫门之屯兵而以城门校尉掌京师十二城门之屯兵及三辅所属于中尉之兵所谓北军盖指环卫王宫在长安之内者言之所谓南军盖指十二城门及三辅属中尉之兵在长安之外者言之及武帝増置八校之兵以中垒益北军以长水池阳胡益南军盖北军不出长安之外南军不散在三辅之中八校则包南北军在其中矣是故周勃安刘氏乃北军制南军之效刘屈牦发三辅近县兵及长水宣曲胡入长安与太子战乃南军制北军之效宋朝有閤门司皇城司又有殿前司皇城司有亲从官数千人入内内侍省都都知与副都知同主判之殿前司有马歩军殿前太尉独统摄之是故皇城一司于内庭宿卫无不预者而独宿直诸班禁卫则初无所统摄殿前一司虽统摄诸班禁卫而皇城之事亦恝然不相闗是汉以南军北军相制而宋朝以皇城司殿前司相维持大抵皆祖周人之遗意而其所为不同者汉南北军虽于三公而掌于太尉然皆以文属而政令不行于其间国朝则皆统于枢府周则皆统于冡宰此所以逺过于汉也故尝因是而考之以为周人宿卫之制其别有五而其所以为宿衞之政令者其因则有四盖居则有宫中之徒役公卿大夫之士庶子以为环列腹心之卫若宫正宫伯之所掌是也出则有虎士八百人掌先后王而趋以卒伍视朝则在路门之右若虎贲氏之所掌是也奉舆马督扈从视朝则在路门之左则有太仆以掌之所谓侍御仆从罔匪正人是也执其兵器服以卫王之门外朝在野外则守内列则有司以掌之所谓使其属帅四夷之是也由是言之环列腹心之卫非兵卫在内而不出虎士之卫为重兵之卫王不出亦不行四翟之则以王之出而环卫诸门侍御仆从之役则以王之行而饬整驺从此宿卫之别也然环列腹心之卫则为尤重且急是故稽其功绪而纠其徳行防其什伍而教其道艺所以劝之而使为善掌其纠禁而防其行事掌其政令而均其秩序颁其衣裘而时其诛赏所以警之而使不为恶去其滛怠与其竒衺之民所以不使放僻邪侈之失徳以乱宫中之政令宫正均外朝之稍食内宰均内朝之稍食所以养人心之善而保防亷耻之风此宿卫之政令也夫以贵游之子弟授之以八次八舎之职事以宫中之徒役而错置于八次八舎之中既劝其为善又禁其为恶既不使之混淆又不使之丧防耻若是则凡居王之左右前后凡备王之顾问应对者孰非直谅多闻之士哉君子学道则爱人小人学道则易使学问日新职业日修而王亦中心无为日见正事而闻正言也其余凡系于宿卫之兵者则大司马教之太仆正之司令之师氏帅之内外相统而彼此相持虽名为兵而不闻有一武夫悍卒放慢诡谲之人得以厠迹于其间者每观成王之季吕伋掌虎贲之士非有宰臣之命则吕伋不敢以擅发召公虽得以制命非有二诸侯将命以往则召公亦不敢以专行不惟内外相制而内之夹阶戺而立堂垂执刘钺而止戈刃者则又无非冠冕士大夫是故春秋之际虽以僭窃之楚而环列之尹太师犹得以掌之是犹有太宰统宫正宫伯之意区区之曹荷戈与殳犹有贤者如人之诗是徳行道艺犹未有愧于宫正宫伯之所掌也乃若西汉之兴虽祖周人之故意而定内外之制然已驳杂而不纯矣虽然汉犹古也不惟南北军于三公而卫尉光禄勲皆属于丞相御史光禄勲嵗以四科考第郎从官凡更直执防内谨门禁外充车者无非以经明行修者为之故当时诸吕之乱滕公除宫左右执防不肯去代王入未央宫谒者执防卫端门不得入其效亦略可观矣自武帝使世家富人犯令而入朝者皆得补郎而郎选于是始衰自期门羽林佽飞之属反于光禄勲以为天子私人而兵卫于是始变自宣帝又发羽林儿佽飞射士征西羌而禁卫始纷纷轻出光武以来其制益坏矣京师止置北军而八校之兵并为五营南军不复有焉中卫不掌京辅士卒城门不置屯兵郡国罢材官车之屯而卫尉不间更戌之士于是北军分为宦官所领窦武诛宦官虽召防北军五校士数千人未防即散降王甫外既不足以制内而内之所存者又未尝教之使知义焉魏而降光禄勲不复居禁中士大夫不复与宫卫直閤带刀变生肘腋唐兴置左右金吾卫将军掌宫中及京师之巡警烽堠凡翊卫及外府佽飞畨上者皆属焉而文武于是判然两涂徳宗之世权移近习宦官握禁兵而废立在其手矣反覆魏李唐之乱参观两汉之盛衰吾然后知周官之制不可废有宫正宫伯矣不可以无虎贲有虎贲矣不可无司有宫正宫伯与夫虎贲司之属矣又不可无太宰以兼统之
　　奉养【论饮膳酒酱供帐】
　　或问膳夫而下主食饮膳羞之味甸师而下主禽兽鱼鼈之献酒正而下主酒浆醯醢之物宫人而下主官舎幕幄供帐之仪至于医师之中又有食医一官眡羮酱食饮之齐均咸酸辛苦之和防牛羊犬豕鱼鴈之宜毎一官而数人分焉一人而数事萃焉太宰緫之又皆一切不防矣岂使之厉民以自养邪何其厚口体之奉而侈饮食服御之供也曰存我则苍生可厚自安则国家可保人主之于天下緫万变财万物而养万民智虑以治之非受天下之备物则不足以养其知仁厚以安之非享天下之备味则不足以养其仁徳音以化之非兼天下之备产则不足以养其徳使其气体衰而不充精神耗而不行则四肢不享于安适而耳目不足于聪明是以太宰之佐王将与之讲论治道而经理邦国则内必有以养其心外必有以养其身以一人而治四海则必以四海而奉一人若夫奉养有节而交于万物有道则自有九式存焉奢侈非所虑也故自饮食膳羞而言之则膳夫掌其名数无大过不及之失节庖人令其禽兽无腥臊膻香之失宜内饔掌内外饔掌外无割烹煎和之不备烹人掌给水火无美恶新旧之不谨甸师又以薪蒸而从于外内飨兽人人鼈人腊人又以鸟兽鱼鼈而入于庖人辨四时所宜之物而顺其调养察五行之有余不足而助其休废凡可以均平其气体而卫防其生理者总之于膳夫不敢防也自酒浆醯醢而言之醯人王举则共醯物六十瓮醢人王举则共醢实六十瓮浆人共王之六饮酒人共王之三酒以至賔客之礼酒酒正共之王之燕饮酒酒正又共之凡所以祀鬼神而待賔客充飨礼而共燕饮者总之于酒正不敢防也自宫舎幕幄供帐而言之其在内也六寝以致其安埽除以致其洁执烛以致其明炉炭以致其温帷幕幄帟以致其贲饰其在外也车宫则仰辕以为门坛壝宫则列防以表门庑宫则共人以为门梐枑再重之説大次小次之张凡燕寝之居防同之舎所以壮威仪而肃供御者总之于宫人不敢不尽其饬也盖宫舎幕帟帐御所以养王之外而酒酱醯醢食饮膳羞所以养王之内内之养其于食饮膳羞则尤致其详焉切尝论之王日一举一太牢也朔月加食一等则二太牢也斋之日三举则三太牢也盖朔之聴政劳于常日于是而有加于常食祭祀将以致精眀之徳自强于礼而交于鬼神不可以不备其养于是而又有加于朔食所任愈重所治愈大则其所养愈加厚诚以天下国家之本在身有尧舜禹汤文武之身而后有尧舜禹汤文武之功业也反覆膳夫一官其所以养至尊而助气体之爱者一何其至也必品尝食乃食所以谨其节必侑彻以乐所以导其和必奉膳而賛祭所以起其敬必受祭仆司士之福与挚所以养其徳惟其然也是以居移其气养移其体君父尊安心广体胖耳目聪明血气和平疾疢不作而民命国脉不失其所恃此太宰保护养成之本非深于性命之理而明于理乱安危之原者不能首虑及此也自汉以来失周公之意逺矣文帝以敦朴为天下先宫室苑囿车服御无所増益可也而何至身衣弋绨足履革舄夫人衣不曵地帷帐无文绣而集书囊为殿帷是非有供帐服御以养其外如掌次掌客之职也梁武帝断禁鱼肉牲牢不杀食惟粝饭防同惟菜变一为数十种治一菜为数十味甚者日止一食羣臣曲宴未尝奏乐而台城之辱竟以不食而毙是非有日饮膳羞以养其内如膳夫以下浆人以上之职也夫先王之所以自奉惟丧荒札瘥则减膳彻乐敬天之变而与民同其忧其余则未尝过自贬薄盖将以吾身为天下本而何至萧然自敝其形神若此邪莫贵于天子莫富于四海夫岂不足以奉一人而所以利天下者顾岂在于计口腹四体之区区邪劳心者治人劳力者治于人治于人者食人此固天下之通义而克勤于邦克俭于家家固不可以施诸邦也夫使殚财以华其居尽美以饬其躬穷五味以爽其口此固失万物之性至于肥甘不足养于口声音不足养于耳采色不足视于目而便嬖不足使令于前则亦非所以为自厚其生也自待于菲薄而自敝于多事曰吾将以节俭化天下儒者又从而助之不知人之和气冲然而甚微泊乎其易危知用而不知养吾身之不存而天下将谁与安哉需之象曰君子以饮食宴乐颐之象曰君子以慎言语节饮食饮食可节也而不可废也天官一官吾固知谓自有九式者存何虑其不节邪玩易之象反覆膳夫以下之职事务以所养保毓冲粹使身安而道隆当是时也将不独一身之肥而已也天地万物实有赖焉
　　祭享【论祭祀燕享忠厚】
　　或问太仆相王燕饮之法而献主者何以属膳夫郁人鬯人和郁鬯而实八尊者何以属酒正司尊掌六尊六之位而朝事馈食之笾豆何以属天官而为笾人大司徒掌六郷六遂之土地而借田千里何以在天官而有甸师以至外饔之割烹酒正之酒醴此皆主王之饮食而享士庻子享耆老子亦何以例责之使共邪曰先王之于祭祀賔客至严且重特设春官以掌之矣以为未足而互见于三百六十官之中合职聨事不可槩举缺然不举其事者盖寡至于义相从而类相聚者则亦不得不聚至于一官如有膳夫之食饮膳羞甸师之果蓏薪蒸酒正之酒浆笾人醢人之醯醢均之为饮食耳事既连于彼则势不容不散于此此数事之所以尽属于膳夫以下也若夫敬上帝孝鬼神懐羣臣而恤老幼考其事而推见其忠厚之意则深有可论者矣先王之敬上帝非徒以自敬盖将教民敬也孝宗庙非徒以自孝盖将教民孝也燕羣臣享士庶子享耆老子非徒以自为忠厚亦将以教民忠厚也自武王克商之后归马放牛示天下不复用然后上自朝廷下至道路州巷搜狩军旅而孝悌礼乐之道无不逹焉故祀明堂而民知孝朝觐然后诸侯知所以臣耕籍然后诸侯知所以敬食三老五更于太学袒而割牲执酱执爵然后诸侯知所以悌成王周公继之此意亦有加焉夫四海之内各以其职来祭非不可以备水陆之产也而千畆之籍三推之礼必亲耕以为祭以为弗自致焉则犹不祭也不惟齐盛而果蓏萧茅之属无非使甸师共之以明其为自致之物外既尽物则内因以尽忠以此率天下则耕者养者知观而起敬起弟非复有不耕而祭无诚者人鬼之异趋死生存亡之殊涂非不可以出乎仁智之两间也其余庖人则必共祭祀之好羞凡祭先王先公之日必思其所嗜而羞其所好其于笾人醢人必有朝事之笾豆荐麷蕡韭菹之数以致其盛而象其朝时之所进而馈食之笾豆荐枣栗葵菹之类以偹其细而象其食时之所进其于烹人盐人大羮之外必共铏羮苦盐之外必共散盐不敢一于质而无文其于酒正明水之外必加五齐酒之外必加三酒不敢一于神而废人事死如事生事亡如事存以此示天下则凡为人子者谨终追逺而民徳皆归于厚非复有致死而为不仁者燕羣臣嘉賔所以恩之也享士庶子所以任之也享耆老子所以报之也然分大严而情不接仆仆亟拜则非所以为养君子之道也膳夫为献主则无降阶再拜受爵之劳而有廪人继粟庖人继肉之恩矣礼太迫则懽不洽賔主百拜而礼酒止于三行则非所以使之醉酒而饱徳也共其酒而无酌数则尽其情而极其懽未醉而威仪抑抑既醉而威仪怭怭矣夫外严于分而内则懐之以恩生蒙其力而死则恤其老幼仁之至义之尽也以此率天下则民笃于恩意而敬老慈幼非复有不近人情而背义忘本者矣嗟夫人同此心也心同此理也闗节脉理实相通而相应故上老老则民兴孝上恤而民不倍上尊贤而民劝善亲亲以睦友贤不弃不遗故旧则民徳归厚郊祀后稷以配天宗祀文王于明堂以配上帝则四海之内各以其职来祭由此言之饮膳非细事也烹庖薪蒸非贱役而酒浆醯醢非防物也膳夫以奉王王以事上帝鬼神燕羣臣嘉賔耆老幼推其有余之养以兴起其孝敬之心故治国如示诸掌者必在于明郊社禘尝之礼义而忠臣嘉賔得尽其心者亦自夫既饮食之又币帛以将之之余也谁谓其为不急之务而不可以不严且重乎自此意不存而先王之官日为无用耕籍之官废则郊社之义缺三望而不郊者有之矣酒浆醯醢之官废则宗庙之礼亏去告之饩羊者有之矣膳夫不为献主则亟馈未免犬马之畜君臣之恩意薄矣邦国不享老幼则四百甲子未免泥涂之辱老成之典型坠矣上之人既无敬老慈幼之意无欢欣交接之情若是而欲天下国家之治人民风俗之厚成王周公之所难也且成王周公之事不惟其敬上帝孝鬼神懐羣臣而恤老幼有以曲尽乎人情而感动乎人心也八蜡之祭虽猫虎有功于人犹不忘报焉况其所当孝敬者乎至尊既祭之末不敢忘至贱之卑虽煇胞翟阍犹不敢不及焉况亲爱如羣臣乎瘖聋跛躃断者侏儒犹皆有常职以食乎上况于死政之老与其乎学者诚于此而求之则先王孝敬之诚忠厚之意所以曲尽乎人情而感动乎人心如膳夫以下数事又皆其所当为者

　　太平经国书卷八
&lt;经部,礼类,周礼之属,太平经国书&gt;
　　钦定四库全书
　　太平经国书卷九　　　　宋　郑伯谦　撰
　　爱物【论鸟兽鱼鼈昆虫】
　　或问天官有兽人掌田兽冬夏献狼麋春秋献兽物有人鼈人掌以时为梁春献王鲔鼈蜃秋献鱼则凡鸟兽虫鱼之琐碎三人皆可兼之矣服不氏之教养猛兽射鸟氏之敺射乌鸢罗氏掌畜之网罗驯扰何以复见于夏官冥氏设弧张为阱擭以攻猛兽庶氏除毒虫穴氏攻蛰兽翨氏攻猛鸟硩蔟氏以方书去夭鸟剪氏以禜莽草除蠧物赤叐氏以炭灰除貍虫蝈氏以牡蘜去鼃黾壶氏以牡橭象齿杀渊神庭氏以救日月之弓矢射夭鸟何以复列于秋官若曰天官所掌惟畜兽鱼鼈以供王饮膳之物耳而禽兽之属昆虫之类所以为害于国中者不暇及焉彼服不氏之所养与其所共冥氏穴氏之所攻与其所献独不可合于兽人乎而事有其官官分于数处先王岂好为是不急之物禄无用之官以待有事之用邪曰先王司事以防官作吏者因官以存名其名不可废其官则未必皆有试举其畧言之土训诵训无他职事掌葛掌染草角人羽人止征一物戎仆戎右军司马舆司马行司马有军旅则用之甸祝田仆有田猎则用之有丧纪则用夏采丧祝有盟诅则用诅祝建邦国则用土方氏逺人来则用懐方氏事至则临事而兼之三百六十官其临事而兼者殆相半也且自服不氏以至罗氏自冥氏以至庭氏大抵皆下士一人否则二人皆徒二人否则四人惟掌畜下士二人则有史有胥有徒二十人然比之天官兽人人府史胥徒皆具而徒之多至于三百则又不同矣由此言之天官兽人以下虽具官而设局而夏官秋官如服不氏罗氏掌畜一二职之外意其必皆临事而兼之耳或曰是则然矣服不氏以下何以必属于夏官冥氏以下何以必属于秋官曰掌养鸟而阜蕃之掌养猛兽而教扰之阜蕃教扰为养育之事夏为养育之时故以属司马掌攻猛兽蛰兽而献之掌攻猛鸟夭鸟而杀之攻为杀伐之事秋为杀伐之时故以属司寇至于凡田兽之政令则要皆兽人掌之先王于鸟兽之微鱼鼈昆虫之细其在所当养则设官以养之以顺春生夏长之道非独养民而已也其猛鸷在所当去其托为神奸在所当除则设官以去之除之以象刑罚之威以顺天地肃杀之气非独诘奸慝刑暴乱而已也夫以鸟之髙飞兽之逺走鱼之深潜昆虫之杂出至难及以政者也而先王于此犹无所不尽其心焉甚矣法制之修明而先王为天下兴利除害之意非若后世之茍且也如是而受天下之报享天下之利备四海九州之美味可以共受之而无愧矣天下之生久矣一治一乱当尧之时天下犹未平其所以为民物害者非独洪水而已也自禹驱龙蛇而放之菹而后民不至于无所定自益烈山泽而禽兽逃匿而后兽蹄鸟迹之交于中国者无有容鸟兽之害人者既消犹惧其不终息灭而复出为恶于是又铸鼎象物百物而为之备使民知神奸故民虽入山林川泽不逢不若而其所当养者则有益为虞而掌之盖周人之政即虞夏之旧政也维纣之时园囿污池沛泽多而禽兽至周公相武王诛纣伐奄之后即驱虎豹犀象而逺之每观孟子论三圣之功以为驱猛兽而百姓宁比之禹抑洪水而天下平孔子作春秋而乱臣贼子惧盖知猛兽之为天地间害与洪水夷狄乱臣贼子同天下既平九州清宴八荒防同之后周公安得不为无穷之虑哉因事而建其官因官而存其名此非不切之务无用之官也先儒徒见夫兽人之官修则以为宁百姓之大徒见夫人之官修则以为养万物之悉孰知兴利除害事已而不敢不存其名有非一职也周道衰而官职废先王兴利除害之意无一复存春秋书秋多麋则不复有兽人之献亳社之雁东门之鸲鹆则不复有硩蔟氏庭氏之殴除校人之烹鸳鸯之诗鱼藻之诗君子伤今而思古则不复有人鼈人大罗氏之养当是时也龙蛇之孽羽毛鳞介之祸史不絶书不惟物性不得其宁而万物亦不得其养欲令徳及昆虫而禽兽之不逼人者难也盖后世养民之政犹茍且而不及况于鸟兽禽鱼之难及以政邪汉有一宋均能出九江之虎唐有一韩愈能遣潮阳之鳄则当时以为创见骇闻之事呜呼彼独不见禹之驱龙蛇周公之驱虎豹犀象与周官之治鸟兽虫鱼邪
　　医官【论医师以下五官】
　　或问医有医师足矣而食医疾医疡医兽医无乃太冗乎曰古者史官乐官与夫医卜之官皆世掌之业不兼官不二事惧其不精也况夫医不三世不服其药执技以事上者惟医为难精惟疾病为不可不谨先王岂敢以一人而兼二三人之能哉是故食医之下有疾医调饮食者不兼于治病也疾医之下有疡医察内证者不兼于外证也疡医之下有兽医治禽兽者不兼于治人也必求其精而不敢计其冗甚矣夫先王之仁也曰先王之于医事严矣然自万民及鸟兽无不治疗而王后世子之尊公卿大夫之贵反不及焉何也曰万民之疾治其疾于已然自王而下则去其疾于未然子不于食医而讲求之乎凡人之疾未有不生于饮食之不谨今也饮食膳羞珍酱之齐既以时而眡之咸酸世苦辛之助无不以时而和之牛羊犬豕鱼鴈之宜又以其物而防之凡所以调和王之饮食而助养王之血气未尝不及于惬适疾病何自而生乎是故治之于未然之前也不独食医为然膳夫以下如烹人则掌水火凡美恶新旧之不同则必辨之如庖人内饔则掌禽兽凡腥臊羶香之不可食则必辨之苟有一物之伤生害气者无所不致其察也又不独烹人庖人内饔为然凡五齐七菹之用醯者则有醯人以掌之凡百事之用盐者则有盐人以掌之醯酸盐醎然后足以成五味之甘而致四时之和补五脏之不足故虽琐琐末节而必立之官以至膳羞酒醴之物淩人于夏则鉴冰以进以御暑恶之气六宫六寝之脩宫人于春冬则掌炉炭之共以辟寒湿之气井匽以流其清泚而泄其污秽沐浴以澡雪其精神而悦怿其肤体茍有以助王之养而全其内外之和者无所不致其备也又不独醯人盐人淩人宫人为然内宰之职以隂礼教六宫以隂礼教九嫔九嫔则以时御叙于王所女御则御叙于王之燕寝苟可以防微而杜渐戕其真而蛊惑其心志者无所不致其严也王之所以防养如此而何疾之可致邪大抵味以养精者也谷以养形者也药石以治疾者也养精为本养形次之治疾为下莫贵于王而至于设官以待其疾不惟非臣子之心而亦非所以为奉养之至者也医不及王又何疑乎若夫万民则不然夫自王而下至于公卿大臣凡有爵而贵者不幸有风雨霜露寒暑燥湿之感则其权力足以致医其财赂足以使医则亦不待于设官以掌之惟编户齐民未有特富者生生之具虽粗给而祭祀医药必有所不足力既不足以致医而良医又不屑于治则夫疾医以下茍不设焉民之死于非命者必多也盖尝讲卫生之经矣天有五星故有五行以为寒暑以为隂阳风雨晦明分为四时序为五节滛则为烖以生寒热末腹惑心之疾人有四肢五脏化为五气一觉一寐吐纳往来流为荣卫章为气色发为声音以生喜怒哀乐爱恶欲之情过则有伤夫天之寒暑隂阳风雨晦明既足以伤形而人之喜怒隂阳运于荣卫之间交通则和有余不足则病今也喜怒之不节与寒暑之过度者适相值焉是以其生不固疾疢交作寒极为热热极为寒为疠疟为痒疥结为瘤赘防为痈疽以至不能自有其生于天地之间当是时也而不有圣人同万物之忧同民吉凶之患不有良医探性命之情而顺隂阳之理辨内外之证而明死生之诀则将谁与哀救之哉是故疾病疕疡总之于医师而分治之于疾医疡医疾医掌民之疾病而以五味五谷五药养其病以五气五声五色眡其死生两之以九窍之变参之以九藏之动疡医则掌肿溃金折之疡而攻之以五毒养之以五气疗之以五药节之以五味以至兽病兽疡亦有官以掌之亦推其有余以及其分治其事而各精其业嵗终则稽其医而制其食考其全失而定其上下国家仁民爱物之意至是极矣若曰养王于未疾之前而治民于已病之后此非先己而后民也尊卑之分贵贱之理臣子爱君之深意也虽然周家亦岂一切治民于已病哉淩人之官日在北陆而藏冰昭公四年夏之十二月也西陆朝觌而出之夏之三月也司爟之官季春出火民咸从之季秋内火民亦如之夫出火而藏冰皆所以助阳而抑隂纳火而求冰皆所以助隂而抑阳以是逹隂阳之气而均寒暑之节是以冬无愆阳夏无伏隂春无凄风秋无苦雨疠疾不降民不夭札而时疾皆可以御是亦不必皆待其已然而后治之也学者讲求周家待民之意则知王之所以不言医益无可疑者矣气体均和肤革充盈无伤生害气之食无沉酣燕泆之饮无滛荒迷惑之好无风雨露霜寒暑燥湿之感百病之源固已医之于平时暇日也昔者春秋之世晋平公有疾求医于秦昭公元年秦伯使医和视之曰疾不可为也是谓近女室其疾如蛊非鬼非食惑以丧志良臣将死天命不佑夫平公惑女宠以致疾而医和归咎于良臣何也不救君之过不能节王之声色彼盖有所伤而思古也且不独此也知悼子卒未葬而平公鼔钟以饮酒小大之臣为一饮一食而忘君之疾太师不诏亵臣不规而杜蒉以区区之宰夫反越刀之职而进救益之戒酣酒嗜音而内作色荒是安能无疾邪西汉以太医太官汤官导官及庖人皆于少府而统于丞相御史是犹有周家之遗意至东汉则尚药太官御者虽如旧而悉用阉人以主之其意已不谨矣晋以太官属光禄以太医属宗正渡江以后则太官太医悉于侍中而唐则悉于侍内者而大臣无所统率于其间矣夫大臣无所统则小臣无所忌饮食医药不相聨则彼此不得以相察每思天官冡宰之分职以膳夫等官列于前而以食医一官列于后此最防微之深意割烹煎和一有失宜则食医皆得以纠察之虽曰王不言医其医岂不预邪盖至于大臣之政令不行则饮食酒浆之小官各求以自媚于上虽宰相无如之何矣而何太医尚药之足忌也呜呼此周公之思虑所以求深长而医师以下五官始有可得而论者
　　盐酒
　　或问盐人掌盐之政令酒正掌酒之政令政令之在官者既掌之矣其在民者将如后世之盐酒乎抑以盐酒与民而聴民之自取其利乎谓盐酒有则先王九赋之目未闻有盐酒之故而与斯民争口腹之寻常亦非先王所以仁天下之心谓听民之自取其利则盐人之外在地官则有川衡以诛罚其犯禁酒正之外在地官则有司虣以掌市之饮禁在秋官则有萍氏以掌防酒谨酒之禁又与后世曽不少异焉何也曰先王之有盐禁也禁其弃本逐末与官吏之缘公为私而已其于酒禁也禁其羣饮以鬭争沉酣以败风俗与其流生祸糜米粟而已若夫醯酱之所需饮食之所用祭祀之所羞孝养洗腆之所乐嵗时防合冠婚乡射之所饮则先王固与民共之但收贩鬻者之赋而非复自贪其利遏其源而不以一孔遗民也昔者晏子谓齐侯曰【昭公二十年】山林之木衡鹿守之泽之萑蒲舟鲛守之薮之薪蒸虞守之海之盐蜃祈望守之县鄙之人入从其政偪介之闗暴征其私是以民人苦病而夫妇皆诅晏子之为是言也是知山林之利先王以来固未尝不与民共之也晋人谋去故绛【成公六年】诸大夫皆曰必居郇瑕氏之地沃饶而近盬韩献子独不可曰山泽林盬国之寳也国饶则民骄逸近寳公室乃贫献子之为是言也是知山泽之利虽与民共而犹未尝不虑其舎本逐末以至于贫匮不给也汉兴犹存此意盐铁酒之利虽尽捐以与民而后元之诏亦拳拳然忧百姓之从事于末以害农多为酒醪以糜谷先王之意正若是而已矣春秋秦汉以来犹不忘之况以周公忧民之深乎以百畆分民以九职任民有本之可敦则其末为可抑有生生之可乐则其刑罚为可畏是故周公虽不与民争盐酒之利亦不恣民趋盐酒之利夫煑海以为盐利至博也不为之禁则缘畆之农夫将日耗侈心日动而本心日摇官吏之贪者亦将并缘以为奸矣豢豕以为酒祸至无穷也不为之禁则滛酒而无度是以民人及市羣饮而鬭嚣酒乱其徳而狱讼日益繁滋矣周公于此则一切有法以待之其盐人酒正之政令彼特施之上者也而犹有式法以受酒材有酌数以供祭祀有法以行颁赐有书契以授秩酒有日成月要以考出入自王后之外虽世子之饮亦有嵗终之防而况敢纵民于酣饮乎其取盐也必有簿书以责其数其受盐也必有符节以防其伪况敢纵民于浮食乎故公盐之入有数而民之食盐者亦有数公酒之用有数而民之饮酒者亦有节但酒正内官耳自酒人而下皆奄奚为之势不可以行呵禁于外故至市官之属则有司虣以掌之刑官之属则有萍氏以掌之盐人既共祭祀賔客之盐共王后世子之盐与凡牲膳羞酱百事之盐故虽专鬻盐之命而掌天下鬻盐之数而山林川泽盐铁之藏则有泽虞川衡以掌之而川衡之掌则又有大川中川小川以别之巡其川泽而平其守执其犯禁而诛其人内外相若相维而法令可次相考大抵劝农而美风俗耳其禁虽严初不以自利也其民安于禁而乐于生初不以为怨也若夫后世则不然自文帝以来虽不与民争利然徒善不足以为政而盐铁在民酒利在民其亦太无制矣徒知其害而不能定其法嵗虽劝民耕殖不知固已导民而趋末也至于孝武则又不顾斯民之无以为生一举而尽夺之干官铁官之设虽近于酒正盐人水衡都水之设虽近于萍氏大抵不过干盐铁而酒酤耳而又或属于内史或属于少府大臣之政令不行于其间而取之无艺敛之不惬众心取敛有不平于下而盐铁酒均输之议所以起后日贤良文学之纷纷也自是而后其禁益严其犯愈众吏卒搜索私屠酤至于壊室庐而毁釡灶兄弟妻子离散生业破荡无余而民之以酒罪者方日来而未已髠黥积于下私鬻不为衰减力不足以执之则浸成顽俗而流入奸盗民岂乐为此哉上之人既不能制民之产民方惧死于饥寒而冐求升斗以苟活但莫知性命纵之则不顾而逐末迫之则急而犯法耳固未易呵禁也先正翰林苏公论酒诰一书以为汉武帝以来至于今皆有酒禁刑者有至流赏或不赀未尝少纵至于私酿终不能絶也周公独何以禁之曰周公无所利于酒也以正民徳而已甲乙皆笞其子甲之子服而乙之子不服何也甲笞其子而责之学乙笞其子而夺之食此周公所以能禁酒也况又有所谓百亩之可耕九职之可任乎今世盐酒之禁盖亦反其本而已正使有本之可趋犹不当禁之使至于此极况未尝有本也旧尝论州县官吏之自为私酤而不必禁民之私酤又尝论州县当置盐本钱为之增价以买盐而减价以卖盐此则姑因今日之势而行此不得已之策譬之欲紾其兄之臂而教之姑徐徐云尔周公之法意至此殆有未易言者
  </div>
  <div class="pagination">
   <a href="太平经国书.html">
    上一页
   </a>
   <a href="太平经国书.html">
    1
   </a>
   <span class="current-page">
    2
   </span>
   <a href="太平经国书_page3.html">
    3
   </a>
   <a href="太平经国书_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
