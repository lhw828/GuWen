<!DOCTYPE html>
<html>
<head>
    <meta charset="UTF-8">
    <title>仪礼要义 - 第 17 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼要义 - 第 17 页/共 43 页</h1>
    <div class="content">　　云公迎宾于大门内卿大夫以下入庙门即位而俟之者上初命拜迎宾于馆之时卿大夫士固在朝矣及宾来大门外陈介之时主君之摈亦在大门外之位君在大门内时其卿大夫不以无事乱有事当于庙中在位矣必知义然当见行事之时公授宰玉又云士受皮又云宰夫授公几皆是于外无事在庙始有事更不见此官等命入庙之文明君未入庙时此官已在位而俟公食大夫以其官各具馔物皆有事不预入庙故公迎宾入后乃见卿大夫以下之位与此异也
　　宾已与主君交礼立近塾以俟命
　　宾立接西塾　释曰云门侧之堂谓之塾者尔雅释宫文云立近塾者已与主君交礼将有出命俟之于此者对在大门外时未与主君交礼直使摈传命故去门七十步五十步三十步此将与君交礼故近门也云于此介在币南北面西上者以上文入竟展币时布幕宾西面介北面东上统于宾今此陈币宾在门西北面明介北面西上统于宾也云上摈随公入门东东上少进于士者案下几筵既设摈者出请命更不见上摈别入之文明随公入可知也知门东有士者案公食云士立于门东北面西上郑云统于门者非其正位也故知此亦然以摈者是卿又相君故知进于士在士前也
　　大聘觐礼有几筵以庙受依神
　　几筵既设摈者出请命　释曰云有几筵者以其庙受宜依神也者此对不在庙受不几筵故下云聘遭丧入竟则遂也不郊劳不几筵注云致命不于庙就尸柩于殡宫又不神之下小聘不几筵注云记贬于聘是以记云唯大聘有几筵觐礼不云几筵文不具也又案曲礼注春夏受摰于朝受享于庙秋冬一受之于庙诸侯无此法四时皆在于庙亦无四时朝觐之别名同皆曰朝
　　宾至庙门设筵几与公食先设后迎
　　云宾至庙门司宫乃于依前设之神尊不豫事也者此对公食宰夫设筵加席几而后迎宾彼食礼与此异
　　天子诸侯设几筵皆在依前
　　知在扆前者案司几筵云大朝觐大飨射王位依前南乡设筵几觐礼亦云依前诸侯亦然尔雅释宫云牖户之间谓之扆但天子以屏风设于扆诸侯无屏风为异席亦不同
　　此常祭祀之席与周礼诸侯祀席异
　　云周礼诸侯祭祀席蒲筵续纯右雕几者周礼司几筵文彼诸侯祭祀席三重上更有加莞筵纷纯不引之者文略可知引之者证此所设者设常祭祀之席也
　　宾袭执圭以盛礼不尽饰以蔽敬
　　宾袭执圭　释曰云执圭盛礼者玉藻云执玉袭注重寳瑞也若然云盛礼者以其圭瑞以行礼故为盛礼也云又尽饰为其相蔽敬也者玉藻又云君在则禓尽饰也注云臣于君所今聘宾于主君亦是臣于君所合禓以尽饰今既执圭以瑞为敬若又尽饰而禓则掩蔽玉之敬故不得禓也云服之袭也充美也者彼注云充犹覆也是故尸袭者为尸尊故去饰也不裼云执玉龟袭也者彼注云重寳瑞也以龟玉为寳瑞若禓则尽饰为蔽敬故引之证不裼也
　　上摈出辞玉以圭贽之重者
　　摈者入告出辞玉　释曰知摈是上摈者案上相礼者皆上摈故知此亦据上摈云圭贽之重者大宗伯云以玉作六瑞君之所执又云以禽作六贽臣之所执总而言之皆是贽故左氏传云男贽不过玉帛禽鸟但君之所执为贽之重者也文公十二年左氏传云秦伯使西乞术来聘襄仲辞玉宾对曰不腆敝器不足辞也彼主人无三辞者文不具亦当三辞也
　　公先揖入此宾独入而云三揖
　　三揖　释曰前云公揖入立于中庭三分庭一在南宾后独入得云入门将曲揖者谓公先在庭南面宾既入门至碑曲揖宾既曲北面宾又揖主君揖主君二者皆向宾揖之再揖讫亦主君东面向堂涂北行当碑乃得宾主相向而揖是以得君行一臣行二
　　不必尽如晏子君行一臣行二之言
　　公升二等　释曰诸侯阶有七等公升二等在上仍有五等而得云君行一臣行二者但君行少臣行多大判而言非谓即君行一臣行二此文出齐语晏子辞
　　凡公拜宾辟此不言辟将进授圭
　　摈者进公当楣再拜注拜贶也賔三退负序　释曰案上文宾入门公再拜宾辟不答拜又下文云宾讶受几于筵前公一拜送宾以几辟皆言辟此不言辟故决之也案司仪云诸公之臣相为国客及将币客登拜客三辟授币注云客三辟三退负序也者彼诸公之臣相聘之礼与侯伯之卿聘于邻国之礼少异故也
　　公侧袭受玉言独为之见尊宾
　　公侧袭受玉于中堂与东楹之间注侧犹独也言侧见其尊宾　释曰凡袭于隐者案士丧礼小敛主人袒于户内袭于序东丧礼遽于事尚袭于序东况吉事乎明知袭于隐者也云公序坫之间可也者士丧袭于序东谓于堂东地上此则公在堂上堂东南角为坫郑以意斟酌隐处无过于序东坫北可也无正文故云可也云中堂南北之中也入堂深尊宾事也者凡庙之室堂皆五架栋南北皆有两架栋北一架下有壁开户栋南一架谓之楣则楣北有二架楣南有一架今于当楣北面拜讫乃更前北侵半架于南北之中乃受玉故云南北之中乃入堂深尊宾事故也云东楹之间亦以君行一臣行二者两楹之间为宾主处中今乃于东楹之间更侵东半间故云君行一臣行二也
　　袒而有衣曰裼谓袒衿前上服见裼衣
　　裼降立　释曰云裼者免上衣见裼衣者案玉藻云君衣狐白裘锦衣以裼之注云君衣狐白毛之裘则以素锦衣覆之使可裼也袒而有衣曰裼必覆之者裘防也诗云衣锦防衣裳锦防裳然则锦衣复有上衣明矣天子狐白之上衣皮弁服与凡裼衣象裘色也若然凡服四时不同假令冬有裘衬身禈衫又有襦袴襦袴之上有裘裘上有裼衣裼衣之上又有上服皮弁祭服之等若夏则以絺绤絺绤之上则有中衣中衣之上复有上服皮弁祭服之等若春秋二时则衣袷褶袷褶之上加以中衣中衣之上加以上服也言见裼衣者谓袒衿前上服见裼衣也故玉藻云裘之裼也见美也袭者掩之故玉藻云袭充美是也云凡当盛礼者以充美为敬非盛礼者以见美为敬礼尚相变也者玉藻云执龟玉袭是礼之盛者充美为敬玉藻又云君在则裼尽饰也是非盛礼者以见美为敬据此二者是礼尚有相变也引玉藻者证礼不盛者以裼见美也
　　诸侯与其臣视朔行聘裘裼有同者
　　曰麛裘青豻褎绞衣以裼之引论语素衣麛裘又云皮弁时或素衣其裘同可知也郑并引二文者欲见诸侯与其臣视朔与行聘礼皆服麛裘但君则麛裘还用麛褎臣则不敢纯如君麛裘则青豻褎裼衣君臣亦有异时若在国视朔君臣同素衣为裼故乡党云素衣麛裘彼一篇是孔子行事郑兼见君臣视朔之服是其君臣同用素裼可知若聘礼亦君臣同用麛裘但主君则用素衣为裼使臣则用绞衣为裼是以郑总云皮弁或素衣其裘同可知也言或素衣者在国则君臣同素衣聘时主君亦素衣唯臣用绞衣为裼也案杂记云朝服十五升布皮弁亦天子朝服与诸侯朝服同用十五升布亦同素积以为裳白舄臣用白屦也云裘者为温表之为防者案月令云孟冬天子始裘是裘为温云表之者则裼衣是也裼衣象裘色复与上服色同也
　　吉凶皆袒左惟受刑袒右
　　云凡襢裼者左者吉凶皆袒左是也是以士丧礼主人左袒檀弓云吴季札左袒右还其封大射亦左袒若受刑则袒右故觐礼侯氏袒右受刑是也















　　仪礼要义卷二十
<经部,礼类,仪礼之属,仪礼要义>
　　钦定四库全书
　　仪礼要义卷二十一
　　宋　魏了翁　撰
　　聘礼三
　　束帛加璧设皮聘使为主君行享
　　摈者出请賔裼奉束帛加璧享摈者云云庭实皮则摄之　释曰自此尽以束帛如享礼论享礼之事知皮是虎豹皮者郑云毛在内不欲文之豫见是有文之皮郊特牲云虎豹之皮示服猛也束帛加璧往徳也文无所属则天子诸侯皆得用之此聘使为君行之故知皮是虎豹之皮也齐语云桓公知诸侯归已令诸侯轻其币用麋鹿皮非其正也云摄之者右手并执前足左手并执后足者下云皮右首故云右手执前两足知入设参分庭一在南者见昬礼记纳徴执皮摄之内文兼执足左首随入西上参分庭一在南故知此亦然但此右首彼左首者昬礼象生云凡君于臣臣于君麋鹿皮可也者云凡君于臣谓使者归若使卿赠如觌币及食飨以侑币酬币庭实皆有皮故云凡也臣于君谓私觌庭实设四皮及介用俪皮此皆有麋鹿皮故亦云凡也若然大宗伯云孤执皮帛郑云天子之孤用虎皮诸侯之孤用豹皮得用虎豹者所执以为贽与庭实不同
　　若有言如告籴乞师则束帛如享无庭实
　　若有言则以束帛如享礼云有言有所吿请若有所问也者言有所告即告籴之类是也请乞师之类是也问即言汶阳之田之类是也郑据而言有此三事皆是有言有言即记云有故一也云有言即有书致之故记云有故则束帛加书以将命也云春秋臧孙辰吿籴者事在庄公二十八年也云公子遂如楚乞师者事在僖二十六年也云晋侯使韩穿来言汶阳之田事在成公八年也此三者皆见春秋经引之者证此有言以束帛加书之事也云无庭实也者以经直束帛如享礼则除束帛之外更无所有故知无庭实也国语云臧孙辰以鬯圭者是告籴之物服注云无庭实者又哀七年左传云邾茅夷鸿以乗韦束帛自请救于吴求救非法故有乗韦为庭实也
　　公事毕宾请私觌主人辞
　　宾奉束锦以请觌注觌见也云云摈者入告出辞注云云　释曰自此尽从者讶受马论宾将私觌主人不许而行礼宾之事云乡将公事者聘享是也云是欲交其欢敬也者聘是公礼非是交欢此行私礼为交欢敬也案郊特牲云为人臣者无外交郑注私觌是外交也者彼谓臣为君介而行私觌是外交若特行聘则得私觌非外交也故彼上经云大夫执圭而使所以申信也注云其君亲来其臣不敢私见于主国君也以君命聘则有私见是也云不用羔因使而见非特来者谓因为君聘使而行私见故用束锦非特来若特来则卿用羔也若然案士相见卿初仕见己君及卿皆见以羔见他君得有羔者案尚书有三帛二生二生卿执羔大夫执鴈彼见天子法从朝君而见得有羔若诸侯相朝其臣从君亦得执羔见主君可知其为君聘则不得执羔见主君也故郑云因使而见非特来案定公八年经书公会晋师于瓦左传云范献子执羔赵简子中行文子皆执鴈亦是从君见主君法也
　　天子孤卿大夫与诸侯之臣几筵同
　　宰夫彻几改筵　释曰云宰夫又主酒食者也者对上宰夫设飱今又主酒食以礼宾也云宾席东上者对前为神而西上也云公食大夫礼曰蒲筵及萑席此筵上下大夫也者以公食蒲筵萑席二者是为上下大夫法又引周礼者郑欲推出上下大夫用漆几也案司几筵云诸侯酢席莞筵纷纯加缫席画纯筵国宾于牖前亦如之左彤几注云国宾诸侯来朝孤卿大夫来聘后言几者使不如也朝者雕几聘者彤几但司几筵是天子之官几筵又是诸侯之法又郑云国宾诸侯来朝孤卿大夫来聘是诸侯与朝聘天子法则孤卿大夫是诸侯之臣也以此言之则天子孤卿大夫几筵与诸侯之臣同可知若然公食大夫筵上下大夫礼同用蒲筵莞席与此席不同郑注此国宾中卿大夫得与孤同者郑欲广国宾之义其实此国宾中唯有诸侯与孤无卿大夫也郑必知卿大夫漆几者司几筵有五几从上向下序之天子玉几诸侯雕几孤彤几卿大夫漆几下有素几丧事所用差次然也无正文故云与以疑之
　　醴自东箱来不面擸不讶授
　　宰夫实觯以醴加柶于觯面枋云以醴自东箱来者下记云醴尊于东箱瓦泰一有豊是也云不面擸不讶授也者公西面向宾宰夫自东箱来在公傍侧并授与公是以下云公侧受醴不讶授故不面擸也
　　此篇宾皆再拜稽首惟受醴一拜
　　公侧受醴注将以饮賔賔不降壹拜进筵前受醴复位公拜送醴注壹拜者醴质以少为贵宾于上下皆再拜稽首独此一拜故郑据大古之醴质无酒配之故壹拜以少为贵也
　　束帛言用尊宾
　　公用束帛　释曰上文郊劳宾用束锦傧劳者下文归饔饩于上介云大夫用束帛致之皆亦云用独于此言用尊于下者傧劳者及归饔饩皆是宾敬君之使者自尊之可知今君亲用束帛礼宾故用尊于下也云亦受之于序端者上公侧受几于序端则知此
　　栗阶趋君命尚疾不连步
　　注栗阶至连步　释曰凡栗阶不过二等今云不连步者谓不从下向上皆连步其始升连步则有之也
　　前公皆一拜今事毕送币再拜
　　云公再拜者事毕成礼也者前受几及醴公送皆一拜注云公尊也今事毕成礼不可亦自尊亢故送币亦再拜也
　　宾执左马以出郑云受尊者礼宜亲
　　宾执左马以出　释曰案下归饔饩于宾宾傧大夫庭实设乗马宾用束锦乗马大夫降执左马以出觐礼侯氏至郊王使人用璧劳讫侯氏用束帛乗马傧使者使者受币降以左骖出二者皆是尊国宾故也唯上文郊劳宾傧劳执币揖皮者皮是死物异于马故也云效马者并左右靮授之者曲礼云效马效羊者右牵之效犹呈见故谓牵马人为效马者也云余三马主人牵者从出也者以是主人庭实出门乃有从者讶受马明主人牵者从出可知
　　诸文从者与士郑注各异
　　上介受宾币从者讶受马郑云从者士介下记文案公食云上介受宾币从者讶受皮郑注从者府史之属不为士者彼公食是子男之大夫小聘一介其余皆府史以下故知从者是府史之属也既夕云赗马两士受马郑云此士谓胥徒之长有勇力者受马彼据一庙下士不应更有其属士故以为胥徒之长言之也昏礼记云士受皮郑注士谓若中士下士不命者以其主人为官长据上士而言之
　　宾觌用束锦辟享币入门右非公事
　　宾觌奉束锦緫乗马二人賛入门右北面奠币云云云觌用束锦辟享币也者以上文享主君用束帛享夫人用纁束帛以今用束锦是辟享币也云总者至扣马也者宾总八辔在前牵之二人賛者各居两马间各用左右手手扣一匹故云在马间扣马也云入门而右私事自闑右者玉藻云公事自闑西郑注云聘享也又云私事自闑东注云觌面也此行觌礼故引之
　　凡授由右受由左今受马由右
　　士受马者自前还牵者后适其右受此庭实之马四匹在庭北面西上牵马者亦四人各在马西以右手执马而立士受马者从东方来由马前各适牵马者之前还绕其后适牵马者之东马西而受之牵马者自前行而出之云此亦并授者不自前左由便也者乡饮酒之等于西阶之上皆授由其右受由其左今乃受马者不自左而由其右受者使受马者授讫右廽其身于出时为便
　　郑以玉锦为锦之文纎
　　上介奉束锦士介四人皆奉玉锦束请觌　释曰自此尽举皮以东论上介众介行私觌之事云玉锦锦之文纎缛者也案聘义孔子论玉而云缜宻以栗知也是玉有宻致锦之纎缛似玉之宻致者
　　主人归上介众介觌币
　　执币者西面北上摈者请受　释曰上文摈者执上币注云请受请于上介也此虽众介所请亦请上介上介尊故也云上言其次此言其位互约文也者上云摈者执上币士执众币有司二人举皮从其币出请受是其次也此言委皮南面执币者西面北上是其位言互者此言西面北上则上当有北面东上之文下云士介觌币时士三人东上坐取币立是也此宜有士执案币立于南面之文如是者互文也言约者虽见其文文犹不备若欲备文当上取归宾币之文下取归士介币之文以理推约之乃备也若然上当言摈者执币士四人北面东上坐取币从有司二人坐举皮从其币出随立于门中摈者出门西面于东塾南请受士执币者进立摈南西面北上执皮者南面委皮于门中北上如是乃为文备也
　　摈者授介币介皆讶
　　介礼辞听命皆进讶受其币【连上文】　释曰此言皆讶受者嫌摈者一一授之者案上受享皮及宾私觌之马并不云皆此独云皆者嫌摈者独请上介请先授上介币故言皆明不一一授同时讶受可知也享币无门外授先后之法故不言皆
　　庭实当使人执之今奠皮不敢授
　　上介奉币皮先入门左奠皮云执皮者奠皮以有不敢授之义者案享时庭实使人执之昏礼庭实亦使人执之亦皆东不奠于地以其得亲授主人有司此奠之不敢授故下云坐举皮
　　上介众介觌讫又纳士介
　　摈者又纳士介　释曰自此尽序从之论士介行私觌之事云纳者出道入也者谓若燕礼大射小臣纳卿大夫出道入之也
　　事毕众介逆道宾而出
　　摈者出请宾告事毕　释曰自此尽不顾论事毕送宾之事云众介逆道宾而出也者介为首宾为尾谓进道也必知有逆出者上文聘讫云宾降介逆出又聘夫人私觌亦介逆出诸聘礼之等皆逆出
　　公拜客趋辟上摈送宾反告
　　及大门内公问君云云宾出公再拜送宾不顾云宾不顾据上摈送宾复廻谓君云宾不顾矣故引孔子事为证若然此送宾是上摈则卿为上摈孔子为下大夫得为上摈者以孔子有德君命使摄上摈若定十年夹谷之会令孔子为相同也
　　宾请问大夫讫即馆卿大夫劳宾介
　　宾请有事于大夫宾即馆卿大夫劳宾宾不见　释曰自此尽亦如之论宾请问大夫讫即馆卿大夫劳宾介之事云不言问聘聘亦问也嫌近君也者对文大聘曰聘小聘曰问总而言之问聘一也不得云问卿若言问近君矣故云有事于大夫也郑云摈者反命因告之者但从朝以来行聘享行礼宾之事事已烦矣今日即请未可即行故云反命因告之告之使知而已是以宾至馆行劳宾介及受饔饩终日有事明日乃行问卿之礼
　　主国卿见朝君执羔见聘客用鴈
　　大夫奠鴈再拜上介受云周礼者案周礼秋官掌客云凡诸侯之礼上公五积卿皆见以羔侯伯四积卿皆见以羔是主国之卿见朝君皆执羔引之证主国卿见聘客不得执羔与大夫同用鴈不见朝君故也
　　行聘享皆皮弁归饔饩韦弁
　　君使卿韦弁归饔饩五牢　释曰自此尽无傧论主君使卿归饔饩于宾介之事云变皮弁服韦弁敬也者案周礼春官司服王之吉服有九祭服之下先云兵事韦弁服后云视朝皮弁服则韦弁尊于皮弁今行聘享之事等皆皮弁至归饔饩则韦弁故云敬也案司服注郑引春秋传曰晋郤至衣韎韦之跗注又云今时五伯缇衣古兵服之遗色故知用韎韦也韎即赤色以赤韦为弁也有毛则曰皮去毛熟治则曰韦本是一物有毛无毛为异故云取相近耳云其服盖韎布以为衣而素裳者此无正文但正服则郑注司服云韦弁以韎韦为弁又以为衣裳又晋郤至衣韎韦之跗注郑志解此跗注以跗为幅以注为属谓制韦如布帛之幅而连属为衣及裳今此郑云以韎布为衣而素裳全与兵服异者郑以意量之此为宾馆于大夫士之庙既为入庙之服不可纯如兵服故为韎布为衣而素裳郑志兵服以其与皮弁同白舄故以素裳解之此言素裳又与郑志同若然唯变其衣耳以无正文故云盖以疑之
　　朝聘使有正客馆有馆于大夫士庙
　　有司入陈　释曰案上文直云致馆及即馆不辨庙与正客馆之名案下记云卿馆于大夫大夫馆于士皆是大夫士之庙下文云揖入及庙郑据此言明陈之于庙也曾子问孔子云自卿大夫士之家曰私馆即卿大夫士之庙一也孔子又云公馆与公所为曰公馆郑注云公馆若今县官宫也彼是正客馆彼此两言之者若朝聘使少则皆于正客馆若使多则有在大夫庙多少不定两言之案大行人及掌客积与饔饩各别此注以饔饩为陈其积者对文饔饩与积别散文总是委积
　　陪鼎当内亷辟堂涂以非正馔
　　饪一牢鼎九设于西阶前陪鼎当内亷云云　释曰案公食大夫庶羞也以非正馔故在正鼎后而言加也云当内亷辟堂涂也者正鼎九虽大判继阶而言其云于阶前则阶东稍逺故陪鼎犹当内亷也而辟堂涂堂涂之内也云肠胃次腊以其出牛羊也郑言此者以其肤是豕肉肠胃是腹内之物而在肉前者以其肠胃出于牛羊故在肤前列之也云肤豕肉也唯燖者有肤者君子不食圂腴大豕曰圂若然牛羊有肠胃而无肤豕则有肤而无肠胃也且豕则有肤豚则无肤故士丧礼豚皆无肤以其皮薄故也纵豕以四解亦无肤故既夕大遣奠少牢无肤以其豚解故也云此馔先陈其位后言其次重大礼详其事也者先陈其位者南陈已上是也后言其次者牛羊豕已下是也案设飱时直云饪一牢在西鼎九羞鼎三腥一牢在东鼎七直言西九东七不言次陈位飱是小礼轻之
</div>
    <div class="pagination">
<a href="仪礼要义_page16.html">上一页</a><span>...</span><a href="仪礼要义_page12.html">12</a><a href="仪礼要义_page13.html">13</a><a href="仪礼要义_page14.html">14</a><a href="仪礼要义_page15.html">15</a><a href="仪礼要义_page16.html">16</a><span class="current-page">17</span><a href="仪礼要义_page18.html">18</a><a href="仪礼要义_page19.html">19</a><a href="仪礼要义_page20.html">20</a><a href="仪礼要义_page21.html">21</a><a href="仪礼要义_page22.html">22</a><span>...</span><a href="仪礼要义_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
