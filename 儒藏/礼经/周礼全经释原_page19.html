<!DOCTYPE html>
<html>
<head>
    <meta charset="UTF-8">
    <title>周礼全经释原 - 第 19 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼全经释原 - 第 19 页/共 27 页</h1>
    <div class="content">　　释曰祭祀谓郊禘之事王必亲射牲示诚敬之至也而射人则賛之灋仪谓射灋射仪也作使也防同朝觐用大夫为介以相礼与士之有爵者为介则射人作而使之也倅车王之副车也大师令有爵者乗之不敢虚其位以在师中也作卿大夫从者选使从王见宾客也戒太史及大夫介者谓王有命使三公命诸侯及衣服就馆赐之时则射人戒太史及大夫为介于诸公者也太史与事者以大史主协礼事故也仆人太仆也仆人与射人俱掌王之朝位也迁尸大敛之后迁于室堂作卿大夫掌事者使之各掌王丧之事也王丧亲于贵者居庐则比其服之亲疎贵贱也居庐而不敬者则苛而诘问之罚而究治之也
　　服不氏掌养猛兽而教扰之凡祭祀共猛兽賔客之事则抗皮射则賛张侯以旌居乏而待获
　　释曰猛兽熊罴虎豹之属教而扰之使驯服而不抟噬也祭祀共猛兽以充膳羞也賔客来朝陈虎豹之皮毕则举而藏之射侯张于射人则賛助之乏即容也举旌而居于容待获待射中而举旌以唱获也
　　射鸟氏掌射鸟祭祀以弓矢敺乌鸢凡賔客防同军旅亦如之射则取矢矢在侯髙则以并夹取之
　　释曰射鸟供膳羞其本职也祭祀主洁净敺乌鸢虑其汚秽也宾客防同军旅主严肃敺乌鸢虑其喧聒也王射主取矢以司射鸟之事若矢着侯髙手不能及则以并夹取之并鍼箭具也司弓矢共并夹
　　罗氏掌罗乌鸟蜡则作罗襦中春罗春鸟献鸠以养国老行羽物【襦汝俱反】
　　释曰以网系鸟谓之罗鸟谓卑居鹊属也蜡谓腊月大祭万物也襦与繻同网之细宻者春鸟蛰而始出者鸠鹰所化者鸠同春鸟宜养老　郑氏曰蜡则作罗襦者谓十二月此时火蛰者毕矣豺既祭兽可以罗网围取禽兽也王制曰豺祭兽然后田又曰昆虫已蛰可以火田今俗放火张罗其遗教也献鸠以养国老者陈氏曰天子之于老者其所养有三国老也庶老也死政之老也夫贵胄谓之国子则贵而老者谓之国老贱者谓之庶人则贱而老者谓之庶老国子与庶人之俊者同其学所以一道徳国老与庶老异其养所以别分义记之所言四代养老是已而又有死政之老焉故罗氏鸠以养之者国老司徒以保息养之者庶老也司门以财养之者死政之老也若夫外饔酒正所谓老者总三老言之也
　　掌畜掌养鸟而阜蕃教扰之祭祀共卯鸟岁时贡鸟物共膳献之鸟
　　释曰禽鸟可食者非一种掌畜敛而养之阜犹盛也蕃蕃息也阜蕃使各遂其生教扰使各驯其性也卯鸟鹅鸭鸡鹜之属其卯可荐者以祭祀共之鸟物鳬鴈之属以时而来者岁时贡之鹑雀鹆雉之类非一品也故于膳献共之先王设此官以供祭祀备膳羞共器用无弃物者也亦可谓能使禽兽昆虫各得其所者矣而岂徒哉
　　郑氏锷曰先王置官欲其简而不冗自服不氏以下或教猛兽或射飞鸟或罗或畜盖一官可以兼数职也兹四官其事虽防然所掌者供神之祭祀者有之供人君之膳羞者有之供宾客之禽兽者有之设官以备物物备而礼举凡所以严国体而尊天王也孰谓冗而且滥耶



　　周礼全经释原巻九
<经部,礼类,周礼之属,周礼全经释原>
　　钦定四库全书
　　周礼全经释原卷十
　　明　柯尚迁　撰
　　夏官下
　　司士掌羣臣之版以治其政令岁登下其损益之数辨其年岁与其贵贱周知邦国都家县鄙之数卿大夫士庶子之数以诏王治
　　释曰版方板名籍也羣臣之版凡在位在职之名籍也治其政令以诏王治盖辨贤否高下以诏王爲废置之举此其政令也贤而上其籍谓之益而登之也不贤退废去其籍谓损而下之也岁一更其籍三年而后进退之辨其年则以知其齿之壮老辨其岁则以知其任之久近贵谓大夫以上及世代仕宦者贱谓士以下及世代庶人者或曰以有德加爵爲贵以任职不加爵与降爵爲贱亦通邦国列国诸侯也都家卿大夫食采者也县鄙大夫士之禄在六遂之外也庶子卿大夫士之支子众子也周知诸侯之数考畿外诸侯所承袭之人也周知都家县鄙之数考国中任职之人也周知卿大夫士庶子之数禄其贤者将用之余以卫王宫也诏王治贤否必以告王而使王废置之也王制曰司马辨论官材论进士之贤者以告于王而定其论论定然后官之任官而后爵之位定而后禄之则司士之职也
　　以德诏爵以功诏禄以能诏事以久奠食唯赐无常释曰凡公侯伯子男五等通于天下公孤卿即上大夫三大夫三士六等施于国中皆爵也爵以授德则贤者在位之选也故有德则告于王而爵之自诸侯之士下王朝之士一等下士视上农倍至君十卿禄皆所谓禄也禄以酬功故有功者告于王而禄之故有德则有爵有才则有功爵禄必相须德其本也禄亦以赋贤者在位之爵也事者职之事也职有大小能之大小称之故有才能者则告于王使各任以职事此能者在职之选也食者任职之廪俸也食有多寡治之大小称之事成于久任则有成绩然后廪饩可称其事也不诏王者乃所当得之稍食也故以德诏爵所以贵之以功诏禄所以富之以能诏事所以任之以久定食所以养之先王治官之灋亦尽于此矣书曰德懋懋官功懋懋赏建官惟贤位事惟能此之谓也唯赐无常者赐出于王之特恩八柄王所执也恩有轻重则赐有厚薄何常之有谓不可以有司之灋制绳之也
　　正朝仪之位辨其贵贱之等王南乡三公北面东上孤东面北上卿大夫西面北上王族故士虎士在路门之右南面东上大仆大右大仆从者在路门之左南面西上司士摈孤卿特揖大夫以其等旅揖士旁三揖王还揖门左揖门右太仆前王入内朝皆退
　　释曰人君之眡治朝也自公孤卿大夫以至宿卫之士仆从之臣皆有常位正其位使不差辨其等使不乱司士之职也乡明以听天下者王故王南乡乡王而答之者三公故三公北面孤佑王者也故东面卿大夫佐王者也故西面王族故士虎士太仆大右大仆从者则从王者也顺王所向故南面三公东上则北面以东爲右故也自孤以下则皆近尊爲上公以上皆言面王独言乡其体尊故也郑氏曰王族故士故爲士晚退留宿卫者也未尝仕虽王族不得在王宫大右司右也太仆从者小臣祭仆御仆仆是也司士摈诏王出揖公卿以下朝者也卿大夫士皆君之所揖礼春秋传所谓三揖在下者也特揖一一揖之旅众也大夫爵同者众揖之公及孤卿大夫始入门右皆北面东上王揖之乃就位三孤六卿尊故特揖之大夫卑于孤故中大夫下大夫各以等而众揖之士又卑于大夫故上士中士下士旁三揖焉王还揖门左揖门右则在门左右者皆南向故也大仆前正王位故也王入内朝皆退王视事于治朝既毕而入内朝则事官皆退也内朝在路门内亦谓之燕朝
　　掌国中之士治凡其戒令掌摈士者膳其挚凡祭祀掌士之戒令诏相其灋事及赐爵呼昭穆而进之帅其属而割牲羞爼豆凡防同作士从宾客亦如之作士适四方使爲介
　　释曰士治士之仕于王国者治其进退损益也与其告戒命令皆掌于司士焉摈士者告见初爲士者于王也膳其挚所执羔雁之挚入于王之膳人以示纳用其德也祭祀羣臣之有事者皆掌其戒令也灋祭祀之灋度事行礼之事也皆司士诏相之赐爵神惠及下也谓祭祀未旅酬无算爵之时皆有酒赐及王之子姓兄弟司士呼昭穆而进之祭统曰凡赐爵昭爲一穆爲一昭与昭齿穆与穆齿凡羣有司皆以齿此之谓也凡有割牲及进爼豆之事皆帅其属以爲之防同作士从者选其行艺而进之以从王也迎待宾客亦司士选士焉若王选士使适四方司士则使士爲之介如上卿使则大夫爲之介大夫使士爲之介盖命使者王之事选介则司士揖之焉
　　大丧作士掌事作六军之士执披凡士之有守者令哭无去守国有故则致士而颁其守
　　释曰大丧掌奠敛及各执事皆司士选其士使任之披柩车所以持棺者有纽以结之谓之戴披六军之士大司马所掌亦司士作之守丧事之官守也又令有执于丧者虽哭不得去守官不可空也国有故兵与灾也亦司士召致诸士颁其执事之守也故选任之权皆掌于司士所谓以能诏事也是理财用人二者治天下之要务也生财在司空理财在冡宰教人在司徒用人在司马司士司马之属也此意之不明久矣
　　凡邦国三岁则稽其士任而进退其爵禄
　　释曰自颁其守以上皆言王国之中者故曰掌国中之士治此则言掌侯国之士治也故曰凡邦国然王国无时不稽士任而考课之权在冡宰邦国则三岁稽其士任而考课之权在司马盖司马专掌诸侯故也邦国之臣进退爵禄皆司士掌之则岂如后世封建一任其君所治而天子不与闻耶　王昭禹曰邦国之士皆命于王其仕有勤惰爵禄有进退者则司士有三载而稽考之此黜陟劝沮之灋所以皆本于王朝而国无异政也春秋之时列国之爵位名号皆自巳出故孔子讥之
　　叶氏曰司士以久奠食又曰凡邦国三岁则稽士任而进退其爵禄以三年爲任官之定制而升降黜陟之灋乃视此爲进退与是灋也不惟行于王畿而通行于邦国都鄙矣盖古人爵人以德不观其暂而观其常禄人以功不观其骤而观其素任事以能不揆其始而揆其终议论要诸久而后定功效要诸久而后成此先王所以久于任人而不骤迁也唐虞任人之灋必三载而后考绩三考而后黜陟何也唐虞之官简故九载而黜陟成周之官众故三年而诛赏大宰虽曰岁终诏王废置而羣吏之灋亦必待三年然后大计而诛赏之孔子曰如有用我者三年有成子路亦以及三年而可有勇皆以三年而观政也此其爲中制而可爲贤能迁转之叙明矣然司士所稽者士任尔大臣如公侯伯之有功德者又岂可以例迁乎内而周公爲太师召公爲太保外而康叔之治殷民君陈之正周郊苟称其职终其身而任之也岂若后世铢功劳以计进守岁月而希迁哉
　　诸子掌国子之倅掌其戒令与其教治辨其等正其位国有大事则帅国子而致于大子唯所用之若有兵甲之事则授之车甲合其卒伍置其有司以军灋治之司马弗正凡国正弗及【倅七内反】
　　释曰倅贰也国子王庶子公卿大夫元士之子皆谓之国子其适子则受业于师氏保氏其成材受业于大司乐其庶而介于适子者则爲国子之倅诸子掌之以宿卫王宫者也而宫正亦领之焉戒令告戒命令也若致于太子之事教治脩德学道也辨其等以父之爵爲等明贵贱也位朝位次序也郑氏曰凡入学以齿则叙其齿以爲之位也大事军旅之事也国子即其倅贰也致于太子者公卿大夫士则听于王其子则听于太子休戚同之所以同心一体无异虑也唯所用听天子之驱使也兵甲之事则或防戎侵及郊畿也授以车则马可知授以甲则兵可知合其卒伍百人爲卒伍人爲伍置其有司谓伍长两司马卒正之数临时聨合其卒伍立其长帅以行征伐也可见乡遂之卒伍亦必临时简稽而聨合之以军灋治之其造作进退一如军旅之事司马弗征以爲国之贵防故司马不得以兵赋征之也国征谓乡遂起甸徒力役之事皆弗及也　李氏曰大哉王者之师其备矣乎非直兴于闾里而又取诸世族彼以父祖贵富宜有报上之心况学习德行道艺孰不知忠孝之羙任之以金革与夫干赏而蹈利庸徒鬻卖者盖有间矣且太子将爲君国子将爲臣君臣之分未定而恩义固已接于今日之逰倅未必不爲嗣王之将帅也文王世子曰公若有出疆之政庶子以公族之无事者守于公宫正室守太庙诸父守贵宫贵室诸子诸孙守下宫下室此诸侯礼也岂天子之事而有不用力者乎
　　大祭祀正六牲之体凡乐事正舞位授舞器大丧正羣子之服位防同宾客作羣子从凡国之政事国子存游倅使之脩德学道春合诸学秋合诸射以攷其艺而进退之
　　释曰刘氏曰诸子学礼乐诗书将世其父而未之用也割牲体羞爼豆则已仕者爲之而司士掌之诸子则涖而观之朝践而豚解必腥以献也酳尸而体解必熟以献也至于犬豕牛羊则升首荐血六牲之体必叙以献苟失其叙有不中礼则诸子正而叙之故曰正六牲之体习之以其行也位佾处也正舞位谓国子之在舞位也授舞器则国子之用舞器也盖先王之教国子成之以乐而大司乐教之也国子亦谓之羣子者凡庶子居而众者名之也从从王也服位丧服之次哭泣之位也国之政事若征役兵甲之事存者凡人皆役之独存国子不役使之在学以养之也游倅谓介子副贰适子未仕而逰暇无事者德德行道道艺学学宫射射宫也国子存而不役者使之自脩其三德六行习学其道术艺业以成其德逹其材也春合诸学教以诗书秋合诸射教以礼乐必合之者所以攷其才艺长者进而用之短者退之使习业也
　　原曰古者国子游倅不入于师保二氏不入于司徒之教故特设诸子以统治教诲之其成材者则进之太学叙用之其未有贤行可名者则属之宫伯以宿卫王宫至于掌固亦用庶子焉其又下者耳可以见古人待世族庶子之意矣后世大夫士之庶子列于下民而宿卫者又专用武人天子诸侯之庶子无问贤愚槩以爵位骄其肥遯之志废其向用之心乌乎可哉
　　司右掌羣右之政令凡军旅防同合其车之卒伍而比其乘属其右凡国之勇力之士能用五兵者属焉掌其政令
　　释曰车有五等右者三右下文戎右齐右道右也戎右兼田右齐右兼玉路之右车之卒伍所谓兵车也合比属者使之次第相安习也左氏称其君之戎分爲二广广有一卒卒偏之两司马灋曰二十五乘爲偏百二十五乘爲伍故车有卒伍者周之遗灋也比其乗者比其所乘之马使之齐力属其右者属其爲右之人使之同心车右必任勇力之士故凡有勇力者习之以五兵选之爲右也司马灋曰弓矢围殳矛守戈防助凡五兵长以卫短短以救长则防同而卒伍其车者有文事者必有武备也　王介甫曰先王既合万民之卒伍以时习之皆使知战矣又属勇力之士能用五兵者于司右而使掌其政令则军旅之事有选锋以待敌齐民得免死焉无事之时武夫皆制于官府无所奋其私鬭矣
　　虎贲氏掌先后王而趋以卒伍军旅防同亦如之舍则守王闲王在国则守王宫国有大故则守王门大丧亦如之及葬从遣车而哭适四方使则从士大夫若道路不通有征事则奉书以使于四方【贲音奔先悉荐反】
　　释曰虎贲主于卫王故王车之行拥卫前后虽趋而不失行列也舍王所止宿处闲梐枑也守王宫爲周卫也守王门非常之难要在门也故王出而舍于外则以虎士守梐枑王入而在于国则以虎士守王宫国有灾兵则以虎士守王门所谓掌先后王者也遣车王之魂魄所依故从之而哭士大夫使于四方则以虎士从之护王命也道路不通有兵防之故也有征事征师役之事也必以虎士谓其勇猛有力可爲使用以征兵于四方也
　　吕氏曰周人戒成王曰王左右常伯常任准人缀衣虎贲任人牧夫准人固是系天下安危所当戒缀衣虎贲只是侍御仆臣何故与任牧准人同说而无轻重此最是周公养成君德深厚处大抵外朝之人人君临朝方得入觐而人君又见其望高德厚待之尊严不敢防近惟侍御仆从朝夕与它亲比若得正人动作起居隂化黙移须到圣贤地位若防謟面谀之人朝夕与之相处便到失德处故缀衣虎贲位最贱职最亲所以不特是常伯常任准人要得人而虎贲缀衣亦要得人
　　旅贲氏掌执戈盾夹王车而趋左八人右八人车止则持轮凡祭祀防同宾客则服而趋丧纪则衰葛执戈盾军旅则介而趋
　　释曰夹王车者其下士也下士十有六人中士爲之帅焉此王卫之犹亲者也以膂力刚强之士爲之车止持轮使王车安固也服而趋夹王车而趋也王斋服服衮冕则此士之齐服服端也臣爲王服斩衰麻绖至葬乃服葛绖也介甲也既卫王之行则从王之服而已王吉服则亦吉服王凶服则亦凶服王戎服则亦戎服也
　　节服氏掌祭祀朝觐衮冕六人维王之大常诸侯则四人其服亦如之郊祀裘冕二人执戈送逆尸从车释曰服衮冕者从王服也维持之也祭祀朝觐王建太常之旗其旗十二斿两两以缕缀连旁三人持之诸侯杀于王故建交龙之旗而四人持之其服亦如诸侯之服也裘大裘也裘冕者亦从尸服也逆尸送尸皆执戈而从尸车之后郊祀亦用尸也
　　方相氏掌蒙熊皮黄金四目衣朱裳执戈盾帅百隷而时难以索室疫大丧先匶及墓入圹以戈撃四隅方良【难乃多反起俱反先音荐方音罔良音两】
　　释曰蒙冐也冐熊皮取其毅而致果足以惊疫疠之鬼也黄金四目取其视无不见也黄者中之色金则刚而明刚中而明足以察见隂慝也执戈盾所以致其威也帅百隷夷隷罪隷之属也时傩以时而傩也月令于季春之傩曰毕春气仲秋之傩曰逹秋气季冬则命有司大傩是也以索室则疫入室中索厉鬼而逐之也先匶爲之前导也圹穿地爲穴以葬也方良罔两也罔两以安王神也天子之椁栢黄肠爲里而表以石焉国语曰木石之怪曰防罔两
　　大仆掌正王之服位出入王之大命掌诸侯之复逆王眡朝则前正位而退入亦如之建路鼓于大寝之门外而掌其政以待逹穷者与遽令闻鼓声则速逆御仆与御庶子
　　释曰仆侍御于尊者之称是亲近王所之官故王之衣服及位处恐其不正故皆正之也出大命王之教令也入大命羣臣承意而复命也复有所报白也逆有所陈奏也　王氏曰有诸侯之复逆有公孤卿之复逆有吏民之复逆皆所以通上下之情诸侯复逆掌之大仆诸臣复逆掌之小臣吏民复逆掌之御仆皆以位之尊卑爲之次第也若宰夫则曰诸臣之复万民之逆夫复者虽爲诸臣言之而民亦未始不复虽爲万民言之而吏亦未始不逆是以御仆又云诸臣之逆庶民之复是知复逆者通于上下也王眡朝眡治朝也大仆本位在路门之左今进前正王位而退复本位也王退入路寝大仆亦前正其位也大寝路寝也其门外则内朝之中路鼓四面示欲四方无所不逹也其政鼓节之早晏也穷谓穷寃失职无所控诉也遽令谓急遽之令二者欲其闻之速也故使之鸣鼓焉大仆闻有鸣鼓者则速逆御仆与御庶子当受其事以闻盖此二官皆直事鼓所者
　　祭祀宾客丧纪正王之服位诏灋仪赞王牲事王出入则自左驭而前驱凡军旅田役赞王鼓救日月亦如之大丧始崩戒鼓传逹于四方窆亦如之县丧首服之灋于宫门
　　释曰诏告也诏王之灋仪正其容貌威仪使中于礼也王之牲事以事鬼神也大臣众矣莫尊于大宰近臣众矣莫亲于大仆故赞牲事以此两官也前驱道引也道而居左自驭不参乘避王也亦有车右焉军旅田役王皆亲执鼓路鼓四面大仆佐击其余面也日月薄蚀则击鼓以祛隂慝大仆亦赞其事戒鼓击鼓以警众也传逹于四方递击以相传报也窆葬下棺也首服之灋谓免髽筓总长短之数也县其灋于宫门示四方以爲灋戒也
　　掌三公孤卿之吊劳王燕饮则相其灋王射则赞弓矢王眡燕朝则正位掌摈相王不眡朝则辞于三公及孤卿
　　释曰吊劳王使往也王与诸侯及羣臣有燕所以示慈惠其饮虽无酌数然亦有灋故大仆相之也王之大射燕射大仆赞弓矢授之受之也燕朝内朝王与族人燕处大仆皆正其位摈则助宾相则助王大仆掌之辞谓以不眡朝之意而告之也
　　小臣掌王之小命诏相王之小灋仪掌三公及孤卿之复逆正王之燕服位王之燕出入则前驱大祭祀朝觐沃王盥小祭祀宾客飨食宾射掌事如大仆之灋掌士大夫之吊劳凡大事佐大仆
　　释曰小臣大仆之小者小命时事所勑问也小灋仪趋行拱揖之容太仆掌诸侯之复逆故小臣掌三公孤卿之复逆也燕服位朝退而适燕寝则正其服位也燕出入燕私之出入若今游幸诸观苑则驭而前驱也沃王盥者以水灌王手所以致洁也祭祀以接神朝觐以接人盥手所以爲敬宾射与诸侯来朝者射三公孤卿之吊劳大仆掌之故小臣掌士大夫之吊劳也大事佐大仆所以爲副贰也
　　王氏曰夏官大仆小臣之于王天官内小臣内竖之于后其职一也内小臣掌王后之命正其服位出入则前驱而太仆掌正王之服位出入王之大命王出入则前驱是太仆之职与小臣同内竖云掌内外之通令凡小事小臣云掌王之小命是小臣之职与内竖同然大者掌其大小者掌其小此太仆小臣之职所以分也至于内小臣之所掌宜若掌后之小命也今乃曰掌王后之命而其通令凡小事则内竖掌之所以见后之次于王也况后言命不言大命后只有好令于卿大夫曾何大命之有是知大命皆出于王也周之时后且不预王之大命况他人乎后世陪臣执国命岂不可叹哉
　　祭仆掌受命于王以眡祭祀而警戒祭祀有司纠百官之戒具既祭帅羣有司而反命以王命劳之诛其不敬者大丧复于小庙凡祭祀王之所不与则赐之禽都家亦如之凡祭祀致福者展而受之
　　释曰谓王有故不亲祭也祭祀有司有事于祭祀者纠谓校录所当共之牲物　刘氏曰王之于祭祀也冡宰正其纲宗伯正其职六官之属各抵其事先期誓戒择贤执事斋戒涤濯可谓尽其诚敬备乎礼文矣而具脩之初王不得以躬眡之也乃设祭仆之职专受王命以眡祭祀而警戒祭祀有司纠百官之戒具是代王躬眡其事也圣人之于神尽心如此故以祭则飨帝而受福也巳祭帅羣有司复命凡与祭有司敬其事者以王命劳之有不敬者以王命责之也小庙高祖以下庙也祭仆复于小庙夏采复于大庙始祖曰大庙祭祀王同姓有先王之庙者有故不与祭则赐之禽使自祭也都家亦如之同姓在都家者必不得与祭亦赐之禽也祭祀致福者谓臣有祭祀必致祭肉于君所谓归胙也展录视其牲体之数以胙自外至受而膳王故敬慎如此
　　御仆掌羣吏之逆及庶民之复与其吊劳大祭祀相盥而豋大丧持翣掌王之燕令以序守路鼓【翣所甲反】
　　释曰小臣掌三公孤卿之复逆士大夫之吊劳故御仆掌羣吏之逆庶民之复与吊劳也庶民之复即大司防所谓逺近惸独老防欲有复于上者也故太仆言建路鼓以待逹穷者闻鼓声则速逆御仆是也小臣沃盥则御仆相盥者捧盘授巾也登爲王登牲体于爼也翣饰棺也燕令燕居时之令也序更御仆下士十有二人以序更守路鼓以待逹穷与遽令也
　　隷仆掌五寝之扫除粪洒之事祭祀脩寝王行洗乘石掌跸宫中之事大丧复于小寝大寝
　　释曰宫人掌王宫六寝之脩则王宫之事隷仆掌五寝之扫除则宗庙之事也王者七庙而云五寝者二祧无寝故也可见王者之庙亦二昭二穆与太祖之庙而五二祧无寝可见无三昭三穆之说矣祭祀脩寝或有事焉月令凡新物先荐寝庙是也乘石王所登上车之石也跸止行人者宫中有事则跸是故脩之所以治壊洗之所以致洁跸之所以警备仆之所有事也始祖庙之寝曰大寝高祖以下之寝曰小寝叶氏曰周有三朝一曰燕朝在路门之内王国宗人嘉事之朝也太仆小臣掌焉一曰治朝在路门之外王日听治之朝也宰夫司士掌焉一曰外朝在库门之外询万民听政之朝也小司防朝士掌焉外朝之位朝士所掌朝灋乡大夫以大询之时帅六乡之众庶而致于朝百姓众庶得与公卿侯伯羣士羣吏相先后于阶陛之间其政诚爲平易近民矣治朝之位司士所正之朝仪而宰夫掌其灋太仆掌建路鼓于大寝门外以待逹穷与遽令宰夫掌庶民之逆得与宾客治诸臣之复同彻于天子之前则又未尝以禁严爲限矣燕朝之灋虽在太仆然诸侯复逆掌于太仆三公孤卿复逆掌于小臣羣吏庶民之复逆又掌于御仆是庶民之复得与诸侯公卿羣吏逹于燕处之时则亦未尝以邃深爲隔矣观三朝之灋则知成周盛时戸庭无壅其疎通洞逹何如哉然外朝虽掌于秋官之属而三公孤卿在焉则太宰与闻外朝之政矣治朝虽曰司士正之属于夏官而宰夫掌其禁令王眡治朝冡宰赞之则太宰实闻治朝之事矣燕朝亦夏官之属也然则羣臣之复逆实与宰夫相关焉况建鼓在路门外王眡治朝则太仆正位王不眡朝则辞于三公及孤卿是燕朝之臣实与治朝相通则太宰亦与闻乎燕朝之政矣以此见周人之治宫中府中实爲一体而无内外之分矣
　　弁师掌王之五冕皆冕朱里延纽五采缫十有二就皆五采玉十有二玉筓朱纮诸侯之缫斿九就瑉玉三采其余如王之事缫斿皆就玉瑱玉笄【缫音早】
　　释曰王冕有六大裘冕衮冕鷩冕毳冕希冕冕而此云五冕者祀昊天上帝服大裘则服衮可知矣故大裘与衮同一冕也冕以版爲之广八寸长六寸上以下以朱覆之延即冕之覆而在上者纽小鼻也自下而视则延长故谓之延纽缀于武上四旁以笄贯之使其牢固也缫杂文之名也合五采丝爲之绳贯五采玉垂于延之前后各十二旒所谓前后邃延也就成也以五采玉相间用五采缫贯而垂之每就各十有二旒也故五采备色也就十有二备数也玉十有二备物也玉笄以玉爲笄横贯于纽以朱爲纮缀于笄之两旁而属两端于武也侯当爲公字之误也盖诸公以九爲节每缫九成则九旒旒各九玉公之冕用玉百六十二瑉玉石之似玉者三采朱白苍也德之杀异乎王之全矣其余延纽皆覆朱里与玉同也缫斿皆就者总言侯伯子男之冕也侯伯七命则七就子男五命则五就玉瑱以玉爲瑱所以塞耳也故玉塡塞耳以示反听也前旒蔽明以示其内视也
　　王之皮弁防五采玉璂象邸玉笄王之弁经弁而加环绖诸侯及孤卿大夫之冕韦弁皮弁弁绖各以其等爲之而掌其禁令
　　释曰皮弁者王视朝之服防缝中也璂结也皮弁之缝中每贯结五采十二以爲饰谓之綦诗云防弁如星又曰其弁伊綦是也象邸以象骨饰弁内项上之祗又贯之以玉笄则爲王之皮弁也璂作綦弁绖王吊所服也其弁如爵弁而素所谓素冠也环绖大如缌之麻绖纒而不纠冕吉服韦弁戎服也皮弁朝服也弁绖吊服也各以其等各依其命数也侯伯冕则缫七就用玉九十八子男缫五就用玉五十玉皆三采孤缫四就用玉三十二三命之卿缫三就用玉十八再命之大夫缫再就用玉八藻玉皆朱绿韦弁皮弁则侯伯璂饰七子男璂饰五玉亦三采孤则璂饰四三命之卿璂饰三再命之大夫璂饰二玉亦二采弁绖之弁其辟积如冕缫之就禁令者不得相逾僭也是故尊卑贵贱由乎冕弁定等差也卑不可逾于尊贱不可逾于贵弁师掌其禁令则礼行乎九服之诸侯矣此弁师所以在司马也
　　司甲【阙其职】
　　【王氏曰书之费誓言敹乃甲胄敿乃十无敢不吊而后言备乃弓矢鍜乃戈矛砺乃锋刃无敢不善盖甲胄干所以自保弓矢与矛所以讨敌戎事先自保而后讨敌故周官先司甲而后言兵也】
　　司兵掌五兵五盾各辨其物与其等以待军事及授兵从司马之灋以颁之及其受兵输亦如之及其用兵亦如之祭祀授舞者兵大丧廞五兵军事建车之五兵防同亦如之【廞虚金反】
　　释曰五兵戈殳防酋矛夷矛此乃车之五兵也五盾谓贰车之盾乘车之盾旅贲之盾虎士之盾与藩盾也辨其物者则以其用各有宜也与其等者则以其制各有长短大小也以待军事行军则用之除戎器戒不虞之意也师旅卒两之众合颁干戈矛防之属皆从司马之灋以颁之也兵输谓师旅还有司还兵也用兵谓出给卫守也　甸出革车一乘凡甲戈楯旗物鼓铎悉备焉乡遂之官简其兵器是也调发则各以其具行而官府不与知也司兵司戈盾司弓矢掌授兵器非授之民也授之乡大夫从军防同者也故司兵曰及其受兵亦如之是乡大夫毕事则归之也若民兵则自藏之民间耳　东莱吕氏曰古者藏兵于庙大夫家不藏甲凡用兵必取之庙而后授之兵者国之重事出必告于庙归而必饮至以见其不敢轻举之意如用命赏于祖不用命戮于社亦此意如郑庄公将伐许授兵于大宫此见春秋之初其制尚存舞者兵朱干玉戚之属车之五兵见上步卒之五兵则无夷矛而有弓矢
　　司戈盾掌戈盾之物而颁之祭祀授旅贲殳故士戈盾授舞者兵亦如之军旅防同授贰车戈盾建乘车之戈盾授旅贲及虎士戈盾及舎设藩盾行则敛之
　　释曰司戈盾者戈所以克敌盾所以卫身戎备之最急者也颁之谓祭祀军旅防同之时颁之以给用也故士王族故士也与旅贲虎士则卫王也殳如杖长寻有四尺贰车副贰之车也乘车王所乘之车也军旅则革路防同则金路当祭祀之时旅贲夹王车者则使执殳故士从王者则授之戈盾以爲卫有军旅防同之事副贰之车以戈盾授其仆王所乘之车则逹戈盾于其上旅贲虎士趋而卫王故亦授戈盾王所止宿则设盾以爲藩卫王行则无所用故敛而收之
　　司弓矢掌六弓四弩八矢之灋辨其名物而掌其守藏与其出入中春献弓弩中秋献矢箙【藏才浪反中音仲箙音服】释曰六弓四弩八矢见下文灋曲直长短之数名物六弓八矢等各有名号物色也守则有人藏则有府出则颁之入则受之也中春阳气方和之时弓弩之所成也故献之箙盛矢器也以兽皮爲之矢与箙成于隂气方坚之时故中秋献之盖四时有明灋万物有成理先王以道制器固不违乎时之序物之理而与造化同其功矣是以器之成也既完且羙而天下之利用于是乎出矣
　　及其颁之王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者使者劳者其矢箙皆从其弓
　　释曰王弧夹庾唐大弓体之异名所谓六弓也考工记曰往体寡来体多谓之王弧之属往体多来体寡谓之夹庾之属往体来体若一谓之唐大之属或曰王弧雕弓也唐大彤弓也夹庾卢弓也甲革以革爲甲椹质植椹爲正射甲与椹试弓习武也王弧弓强故以授之豻侯五十歩鸟兽又近而后射夹庾弓弱故授之射侯与弋学射者先用弱而后习强也唐大强弱适中之弓故以授学射者与爲使者与勤劳王事者矢箙从其弓从弓数也每弓一箙一箙百矢
　　凡弩夹庾利攻守唐大利车战野战凡矢枉矢絜矢利火射用诸守城车战杀矢鍭矢用诸近射田猎矰矢茀矢用诸弋射恒矢庳矢用诸散射【鍭音侯茀音弗庳方二反】
　　释曰凡弩夹庾利攻守攻城垒者与其自守者相廹近弱发疾也唐大利车战野战连战进退非强不及也弩无王弧恒服往体少者发矢不疾也凡八矢者弓弩各有四焉枉杀矰恒弓所用也絜鍭茀庳弩所用也枉矢取变星絜有结约之义五分二在前三在后其铁比鍭杀爲差小前较重后微轻其行则疾故利火射用诸守城车战杀矢前鐡最重中之必死故曰杀矢鍭矢象焉三分一在前二在后其前尤重故中深而不可逺用诸近射田猎爲宜结缴于矢谓之矰矰髙也茀矢象焉茀之言刜也七分三在前四在后其鐡比枉絜又差小其行不低故用诸弋射盖弋飞鸟刜罗之也恒矢以其可常用也庳矢象焉以其矢行而卑也八分四在前四在后订其行平也故可用诸散射谓礼射及习射也
　　天子之弓合九而成规诸侯合七而成规大夫合五而成规士合三而成规句者谓之弊弓【句音钩弊音婢】
　　释曰规者正圎之器谓之规则圆之至也弓强则往体寡来体多合多而圎弓弱则往体多来体寡合少而圆天子之弓王弧也其体不甚曲故合九弓而成一规诸侯之弓唐大也其体稍曲故合七弓而成一规士之弓斗力也故合三弓而成一规句曲也弊恶也弓以强爲上以弱爲下则直者爲善而句者爲恶矣故谓之弊弓
　　凡祭祀共射牲之弓矢泽共射椹质之弓矢大射燕射共弓矢如数并夹大丧共明弓矢凡师役防同颁弓弩各以其物从授兵甲之仪田弋充笼箙矢共矰矢凡亡矢者弗用则更
　　释曰祭祀射牲示亲杀也杀牲非尊者所亲唯射爲可国语曰禘郊之事天子必亲射其牲是已泽泽宫也所以习射选士之处也质正也椹以爲射正而共其弓矢也如数如当射之数每人一弓乘矢并夹所以取矢之高者射鸟氏用之明弓矢明器之用器也物弓弩矢箙之属笼皆所以盛矢笼以竹爲之箙以皮爲之田弋之时则共矣而以其矢充实于笼箙之中也矰矢矢之有缴者不在笼箙之中也爲其相绕乱于田弋则共而已更谓偿也用于射而亡则不偿弗用而亡者则偿也
　　缮人掌王之用弓弩矢箙矰弋抉拾掌诏王射赞王弓矢之事凡乘车充其笼箙载其弓弩既射则敛之无防计
　　释曰此缮人所掌王之用弓弩者谓司弓矢选择大善者入缮人以共王之用也抉挟矢时所以持饰也着右手大指拾韝扞着左臂以遂以韦爲之诏王射告王所当射之节也赞王弓矢之事授之受之也乘车王所乘之车也充其笼箙皆以矢实其中也载其弓弩载之于车也行时备其具以壮武容也既射敛之谓收藏之也尚文德也无防计至尊所用不可以有司之灋拘之也
　　槀人掌受财于职金以赍其工弓六物爲三等弩四物亦如之矢八物皆三等箙亦如之春献素秋献成书其等以飨工乘其事试其弓弩以上下其食而诛赏而入功于司弓矢及缮人【赍音咨】
　　释曰财货财也赍其工者给市财用之直也皆三等者弓弩矢箙皆有上中下之制也六物四物八物皆见上槀人掌受财于职金以赍其工而攷其造作之灋也形灋定爲素饰治毕爲成刘氏曰春献素秋献成谓弓弩之胎素必备四时之气而后成也弓人曰凡弓冬折干而春液角夏治筋秋合三材冬奠体体定则成而可献矣矢箙亦春作秋成书其工拙之等以试其享食之差乘计也计其事之成功也试考也考其弓弩良否善则上其禄甚则赏之不善则下其禄甚则诛之既考其功乃入之于司弓矢以待颁赐入之于缮人以共王之用也
　　凡赍财与其出入皆在槀人以待防而攷之亡者阙之释曰所赍工之财及弓弩矢箙出入其簿书槀人藏之以待防而攷之也阙犹除也弓弩矢箙弃亡者除之计今见在者
　　原曰国家非兵无以卫国兵非器无以利用观槀人之职工有三等食有上下非直计其事而必试其物非唯飨之以厚薄又临之以诛赏则造作安敢不慎器用安得不精孔子九经之政亦曰日省月试既廪称事劝百工亦王政之大者考工记弓人爲弓矢人爲矢函人爲甲其灋度精审非后世可及也或曰圣人以道治天下无事于兵今司马之兵政于器械之官既有司甲司兵矣又有司戈盾司弓矢既有缮人掌弓弩矢箙矣又有槀人以乘事试工岂圣人亦有取胜于天下之心哉曰易之萃曰君子以除戎器戒不虞除也者治也治其戎器以戒不虞所以保其萃也圣王能保已之必能治天下不能必天下之必治故思患预防戎器可无慎乎故曰兵不完利与空手同甲不坚密与袒禓同弩不及逺与短兵同射不穿札与亡镞同苟有不虞驱空手袒裼之人与战可乎楚之鐡劔利而秦王色忧谓劔利则士勇焉耳爲国家者苟不留聪明有司以常事处之郡国之贡姑备名数武库之藏唯谨簿书乌乎可哉
　　戎右掌戎车之兵革使诏賛王鼓传王命于陈中防同充革车盟则以玉敦辟盟遂役之賛牛耳桃茢【使色吏反传直宣反敦音对茢音列】
　　释曰戎车革车也王乘戎车以征伐则戎右骖乘与君同车执戈盾以备非常并充军中役使也诏賛王鼓者两军相当王鼔以作士气既告王当鼓之节又助击其余面也军声嚣杂惧有不闻则大言于陈中以传王命也防同之际王虽乘金路而革车从行戎右则充革车之左而不敢旷也曲礼曰乘君之乘车不敢旷左是也有盟约之事则以玉敦共歃血辟开也将歃血先执其器陈载书之辞以开众心也役之谓持敦血以授当歃者牛耳割以取血又以示顺听尸盟者所执而戎右賛之桃鬼所畏也茢苕帚所以扫不祥盟血在敦以桃茢拂之又助之也
　　齐右掌祭祀防同宾客前齐车王乘则持马行则陪乘凡有牲事则前马【齐侧皆反乘绳证反】
　　释曰祭祀王乘玉路防同宾客王乘金路前齐车者王乘车之时则立在马前以备惊奔曲礼曰君车将驾则仆执策立于马前是也王既登车则持马以备骇舆之患也既乘而行则陪乘在车右爲骖乘也凡牲事王见牲则拱而式曲礼曰国君式齐牛齐右则居马前却行备惊奔也
　　道右掌前道车王出入则持马陪乘如齐车之仪自车上谕命于从车诏王之车仪王式则下前马王下则以盖从【从才用反】
　　释曰道车象路王所常行大道之车以王燕出入无非道之故也王之出入乘则持马行则陪乘皆如齐右之仪也王行则以车从王有命焉则道右宣王之命而谕之也诏王之车仪若记曰不广欬则口之仪也不妄指则手之仪也立视五式视马尾则目之仪也顾不过毂则首之仪也以至升车必正立执绥不内顾不疾言无非车之仪也王式则下前马与齐右凡有牲事前马同王下则以盖从者以仪辅王也
　　大驭掌驭玉路以祀及犯軷王自左驭驭下祝登受辔犯軷遂驱之及祭酌仆仆左执辔右祭两轵祭軓乃饮【軷蒲末反祝之又反轵音只軓音范】
　　释曰王出郊以祀则有犯軷之事行山曰軷犯之者封土爲山象以菩刍棘栢爲神主祭之以车轹之而去喻无险难也王自左驭者大驭下而爲祝则王当左代之驭也既祭则登受王手之辔犯軷遂驱之谓驱马登其山而去之所谓犯軷也仆即大驭轵谓毂末轨谓轼前将犯軷之时王以祭余之酒酌大驭大驭则左并辔以右手酌酒祭左右两毂之末又祭轼前軓三处乃饮始轹軷而去也曲礼曰其在车则左执辔右受爵祭左右轨范乃饮是也
　　凡驭路行以肆夏趋以采荠凡驭路仪以鸾和爲节释曰凡驭路总言驭五路也尔雅曰堂上谓之歩门外谓之趋则驭路之仪其疾徐进止固有节矣盖行则欲其舒则歌肆夏以节其行也趋则欲其齐则歌采荠以节其趋也驭路仪者总言驭五路之仪也和鸾皆金铃也鸾在衡而和在轼凡车升则马动马动则鸾鸣鸾鸣则和应节者谓舒疾之灋也然则王之行趋固有环佩之声锵鸣于左右车之行趋又有和鸾之声相应于衡轼是以伦清而听聪心虚而气和非僻之心无自而入矣
　　戎仆掌驭戎车掌王倅车之政正其服犯軷如玉路之仪凡廵守及兵车之防亦如之掌凡戎车之仪
　　释曰戎车革路也王乘以出则戎仆驭马故曰驭戎车倅车副车也掌其政令车仆也正其服则正乘戎车者之服盖兵事则韦弁服也犯軷如玉路之仪者王以兵出皆有犯軷之仪田路不言犯軷则以戎路见之廵守谓廵诸侯之所守兵车之防谓盟防用兵车二者皆乘革路也戎车之仪戎以威爲主甲胄则有不可犯之色则戎车之仪可知矣
　　齐仆掌驭金路以宾朝觐宗遇飨食皆乘金路其灋仪各以其等爲车送迎之节
　　释曰以宾以待宾客也节谓王乘车送迎宾客各以其爵命尊卑之等而爲逺近之节行人所谓上公九十步子男五十步与司仪所掌有车逆拜辱及出车送之灋仪也
　　道仆掌驭象路以朝夕燕出入其灋仪如齐车掌贰车之政令
</div>
    <div class="pagination">
<a href="周礼全经释原_page18.html">上一页</a><span>...</span><a href="周礼全经释原_page14.html">14</a><a href="周礼全经释原_page15.html">15</a><a href="周礼全经释原_page16.html">16</a><a href="周礼全经释原_page17.html">17</a><a href="周礼全经释原_page18.html">18</a><span class="current-page">19</span><a href="周礼全经释原_page20.html">20</a><a href="周礼全经释原_page21.html">21</a><a href="周礼全经释原_page22.html">22</a><a href="周礼全经释原_page23.html">23</a><a href="周礼全经释原_page24.html">24</a><span>...</span><a href="周礼全经释原_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
