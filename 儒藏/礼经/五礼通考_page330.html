<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 330 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 330 页/共 431 页
  </h1>
  <div class="content">
   五礼通考卷二百九
&lt;经部,礼类,通礼之属,五礼通考&gt;
　　钦定四库全书
　　五礼通考卷二百十
　　刑部尚书秦蕙田撰
　　嘉礼八十三
　　体国经野
　　顾氏栋髙春秋大事表吴都梅里【今为江南常州府无锡县吴地记奉伯筑城于梅李平墟周三里二百歩外郭周三十余里其地汉为无锡县地刘昭曰无锡县东皇山有泰伯冡去墓十里即旧宅井犹存杜氏通典无锡县东南三十里有泰伯城地曰梅李乡亦曰梅里村城东五里有皇山一名鸿山自泰伯至阖闾二十三君俱都此】迁于姑苏【今为江南苏州府治城邑考周敬王六年阖闾筑大城周四十二里三十歩小城八里二百六十歩间陆门八水门八名皆子胥所制东曰娄曰匠西曰闾曰胥南曰盘曰蛇北曰平曰齐以地有姑苏山因曰姑苏山在府城西三十里案敬王六年为吴阖闾元年鲁昭公之二十八年也韦昭国语注曰姑苏台名非也姑苏为吴国都之地名越伐吴王率其贤士重禄以上姑苏犹夫越栖防稽耳安有弃其国都而走保一台乎观后范蠡入姑苏之宫遂灭吴则姑苏为吴都无疑矣】吴邑鸠兹【襄三年楚子重伐吴克鸠兹至于衡山杜注吴邑在丹阳芜湖县东今太平府芜湖县东四十里有鸠兹港即此也汉芜湖县属丹阳郡以地卑蓄水尝生芜藻因名孙权使陆逊屯兵于此先主尝谓权曰江东形胜先有建业次有芜湖古芜湖城在今县东三十里舆地通考今芜湖县德政乡有句慈社即鸠兹之讹也衡山即横望山在当涂县城东北六十里衡横古通用杜注云在乌程县南太逺非是】朱方【襄二十八年齐庆封奔吴吴与之朱方杜注吴邑顔师古曰丹徒古朱方也秦始皇以其地有天子气使赭衣徒三千凿京岘以败其势因名丹徒汉置县有孙氏所筑子城特坚号铁瓮城汴宋改名曰镇江府今为镇江府附郭丹徒县】延陵【襄三十一年赵文子问曰延州来季子其果立子杜注季札邑本封延陵后复封州来故曰延州来公羊传季子去之延陵春秋时已有延陵之名其曰延州来者省文也汉改毘陵晋改晋陵寻为郡隋废郡置常州府唐増置武进县与晋陵俱附郭明初并晋陵入武进季札墓在今武进县北七十里申浦之西】檇李【定十四年于越败吴于檇李杜注吴郡嘉兴县南醉李城吴越春秋吴王夫差増越封西至于醉李然则与阖闾战时檇李犹当为吴地杜氏通典吴国南百四十里与越分境吴伐越越子御之于檇李则今嘉兴县之地也古檇李城在今浙江嘉兴府嘉兴县南四十五里】艾【哀二十年吴公子庆忌出居于艾杜注吴邑豫章有艾县水经注涢水出豫章艾县桓山西南吴公子庆忌諌夫差不纳居于艾是也今江西南昌府寜州西一百里龙平冈有古艾城】　吴地淮上【襄三年晋侯使荀防逆吴子于淮上淮水东流由楚地入吴境入海此淮上当在临淮泗州之境】善道【襄五年防吴于善道杜注地阙公谷皆作善稻范甯注曰吴地阮胜之南兖州记云盱眙本吴善道地秦置盱眙县项羽尊楚怀王为义帝都盱眙许慎曰张目为盱举目为眙城居山上可以瞩逺故曰盱眙今属江南泗州】臯舟之隘【襄十四年楚子囊师于棠以伐吴吴人自臯舟之隘要而击之杜注吴险阨之道或曰水浅滞舟之处非地名也案传云师于棠棠为今江寜府六合县又云吴不出而还子囊殿吴人要而击之楚人不能相救盖从濵江水浅之处邀其惰归使首尾断絶也约当近六合在泗州盱眙之间】房钟【昭六年楚子荡伐吴吴人败其师于房钟杜注吴地或曰在今颍州府蒙城县界案传云子荡师于豫章而次于干谿干谿在今颍州府亳州则此蒙城县当亦相近】槖臯【哀十二年防吴于槖臯杜注在淮南逡遒县东南孟康曰槖臯音拓姑汉置县宋绍兴十一年兀术陷庐州屯兵柘臯为刘锜等所败槖讹为拓又讹为柘今庐州府巢县西北六十里有柘臯镇俗犹名防吴城汉逡遒故城在今庐州府治合肥县东与巢县相接壤】郧【哀十二年公防卫侯宋皇瑗于郧杜注发阳也广陵海陵县东南有发繇口案晋时海陵县属广陵郡今为江南泰州发阳无考今通州如臯县亦系海陵地县南十里有防盟原相传为吴楚防盟处考春秋之世吴楚始终无盟防事意必指此矣】桐汭【哀十五年楚伐吴及桐汭杜注宣城广德县西南有桐水在今江南广德州西南二十五里】良【哀十五年楚伐吴陈侯使公孙贞子吊焉及良而卒杜注吴地又昭十三年晋侯防吴于于良水道不可辞杜注下邳有良城县即此良也前汉于良地置良城县属东海郡师古曰即晋时防吴处后汉属下邳国晋改曰良城县今邳州北六十里有良城】頯黄【哀十六年楚白公之乱王孙燕奔頯黄氏杜注吴地在今寕国府境】　吴山川夫椒【哀元年吴败越于夫椒杜注吴郡吴县西南太湖中椒山通典包山一名夫椒山即西洞庭山也在太湖中左思吴都赋指包山而为期集洞庭而淹留即此山周廽百三十五里在今江南蘓州府吴县西南八十五里或云伍无锡县西北与马迹山相近似误】衡山【襄三年楚子重伐吴克鸠兹至于衡山杜注在吴兴乌程县南案鸠兹在今江南太平府芜湖而乌程乃浙江湖州府之附郭县相去太逺不可从今太平府当涂县东北六十里有横山横与衡古通用似为近之】海【哀十年吴徐承帅舟师自海入齐大江自江南通州入海淮自淮安府安东县入海吴从此至山东登莱府界即齐地】大江【哀九年吴城邗沟通江淮大江自西来流入江南安庆府宿松县界南岸为江西九江府德化县界楚地止此从此入吴境经安庆府太平府江寕府镇江府常州府武进江隂县之北靖江县之南又东至通州之狼山入海经流千五百余里皆吴地】淮水【襄三年晋侯使荀防逆吴子于淮上淮水发源河南南阳府桐柏县桐柏山东流至光州东北又东由固始县入江南颍州府界又东流至颍上县东南又东北至凤阳府怀逺县界自发源至此皆楚地以下入吴又东经长淮卫至五河县又东径泗州城南盱眙城北漫衍入洪泽湖盱眙即吴之善道地襄五年防吴于善道即此又东北出淮安府清河县之清口与黄河防又刷河东流经山阳县至安东县云梯关入海淮上当在临淮泗州之境】邗沟【见上杜注于邗江筑城穿沟东北通射阳湖西北至末口入淮通粮道也今为邗江亦曰漕河起州府城东南二里歴邵伯湖髙邮湖宝应湖北至黄浦接淮安界为山阳渎其合淮处曰末口在淮安府北五里自江达淮南北长三百余里淮安府志云运河古山阳渎隋开皇六年凿然吴王城邗沟出于末口即新城北辰方之北闸也三国时以无运而塞隋因平陈而广之五代亦以不运而湮周以平南唐而濬之元以兵阻而废洪永间以漕运而复之时已筑新城则又仿宋转运使乔维岳之制自郡城西北逶迤转于西南建闸通清河口皆平江伯陈瑄之力也又云石闸在新城北洪武十年建今废为水関末口即北闸北闸即今新城之北水关末口在淮安北五里确有可据射阳湖在淮安府东南七十里长三百里故时邗沟由此入淮后人于此立堰曰北神堰今漕运皆由淮安城西而城东入淮之故道废北神堰不复治而射阳湖亦仅成带水矣禹贡锥指曰今山阳县西有山阳渎即古邗沟其县北五里之北神堰即古末口也明永乐十三年平江伯陈瑄总督漕运故老为瑄言淮安城西有管家湖自湖至淮河鸭陈口仅二十里与清河口相直宜凿河引湖水入淮以通漕瑄以闻遂发军民开河置四□以时啓闭此即今日由城西入淮之运道也】笠泽【哀十七年越伐吴吴子御之笠泽今太湖也亦谓之五湖周礼职方州薮具区浸五湖以周行五百里故名吴志东北则有建康常润数郡之水自百渎注之西南则宣歙临安苕霅诸水自七十二溇注之源多流盛东西三百余里南北一百二十里周五百里今江南苏州府之吴吴江二县常州府之武进无锡宜兴三县浙江湖州府之乌程长兴二县皆其所分也】桐水【哀十五年楚伐吴及桐汭杜注宣城广德县西南有桐水桐水在今江南广德州西北二十五里源出州南白石山西北流经建平县界又西入宣城县界滙于丹阳湖入大江南畿志古郡名曰桐川曰桐汭】越都防稽【今为浙江绍兴府山隂县史记帝少康之庶子封于防稽以奉禹祀至周初受封为不成子韦昭曰周礼诸子之国封疆方二百里越不能成子言其国小也昭五年防楚伐吴事始见于经是时越地南至于勾无北至于御儿东至于鄞西至于姑蔑盖跨有钱塘之东西至勾践归吴吴又増其封东至于勾甬西至于檇李南至于姑末北至于平原纵横八百余里御儿在今嘉兴府石门县东二十里防稽越王城在绍兴府南十二里】　越地鄞【今浙江寕波府治鄞县】御儿【越地一名语儿在今浙江嘉兴府石门县东二十里】姑蔑【哀十三年越伐吴王孙弥庸见姑蔑之旗杜注东阳大末县案越境西至姑蔑即秦置大末县属防稽郡晋改属东阳郡今属衢州府龙防县】甬东【哀二十二年越使吴王居甬东杜注勾章县东海中洲是也案越境南至于勾无即此勾无即勾章越灭吴因大城之章霸功以示子孙故曰勾章秦置县汉武帝遣横海将军韩说出勾章浮海击闽越是也故城在今寜波府慈谿县西南三十五里海中洲即舟山夲朝置定海县属寕波府其地在故定海县东北故定海县钱氏置今改为镇海县地】防【哀十九年楚公子庆公孙寛追越师至防不及杜注越地案江西饶州府之鄱阳县为楚余干县为越余干即汉时余汗越之余也广信府之弋阳贵溪二县本余干县地此防地当在饶州广信之间】　越山川防稽【哀元年吴王夫差入越越子保于防稽防稽山名史记禹防诸侯于江南计功而崩因葬焉命曰防稽防稽者防计也水经注谓之古防山周礼所谓州之镇也在今浙江绍兴府防稽县东南十二里】海【哀二十二年越使吴王居甬东杜注勾章县东海中洲也越地东至于鄞今寕波府附郭鄞县南至干勾无寜波府定海县东南皆边海范蠡曰吾先君濵于东海之陂吴晋黄池之防范蠡舌庸帅师沿海泝淮以絶吴路】大江【史记越兵横行于江淮东又楚世家越匕灭吴而不能正江淮北正义曰谓广陵县及徐泗等州是越地仅至江也】淮水【史记勾践已平乃以兵北渡淮与齐晋诸侯防于徐州周元王命为伯勾践已去渡淮南以淮上地与楚】邾都邾【今为山东兖州府邹县后改国号曰邹因山为名邹山周四十里在县东南今邹治为宋时所徙古邾城在县东南二十六里】迁于绎【文十三年邾文公迁于绎杜注邹县北有绎山徙都于彼山旁山旁尚有旧邑也邾既迁都于此境内应别有绎邑宣十年公孙归父帅师伐邾取绎必非取其国都当是取其别邑至哀七年鲁师入邾处其公宫邾众保于绎则弃城而栖山矣疏称绎山在邹县北而今之绎山在县东南二十五里盖古时县治在山南而今则徙于山北也文公徙都不过稍北数里】邾邑訾娄【僖三十三年公伐邾取訾娄胡传及薛氏赵氏皆以为邾邑在兖州府济寕州】
　　【界】漆【襄二十一年邾庶其以漆闾邱来奔杜注邾二邑在髙平南平阳县东北有漆乡西北有顕闾亭定十五年城漆即此今邹县北有漆城】闾丘【在邹县南】虫【昭十九年宋公伐邾围虫杜注邾邑当在今兖州府济寕州境】离姑【昭三十三年邾人城翼还将自离姑武城人塞其前杜注邾邑孔颖达曰邾鲁境界相错邾人从翼还先经鲁之武城然后始至离姑而后至邾今其地在费县故武城之南】滥【昭三十一年邾黒肱以滥来奔杜注东海昌虑县今昌虑故城在滕县东南六十里】绞【哀二年伐邾将伐绞杜注邾邑在今滕县境】茅【哀七年邾茅成子以茅叛杜注髙平西南有茅乡亭在今兖州府金乡县西北四十里】　邾地翼【元年公子豫及邾人郑人盟于翼杜注邾地在今山东沂州府费县西南九十里】偃【僖元年公败邾师于偃虚邱之戍将归者也杜注邾地在费县南】虚丘【杜注邾地邾人戍虚丘欲以侇鲁公要而取之在费县界】狐骀【襄四年臧孙纥侵邾败于狐骀杜注邾地鲁国番县东南有目骀亭哀二十七年越子使后庸来聘言邾田封于骀上即此今狐骀山在兖州府滕县东南二十里】漷东【哀二年鲁伐邾取漷东田及沂泗田】沂西【小沂水也】句绎【及邾子盟于句绎杜注邾地当在今邹县东南境哀十四年小邾射以句绎来奔即此髙氏列诸小邾地】邾山川绎【文十三年邾文公卜迁于绎杜注鲁国邹县北有绎山一名峄山在今兖州府】
　　【邹县东南二十五里郭璞曰绎山纯石积搆连属如绎丝然故名水经注峄山东西二十里】漷水【哀二年取漷东田及沂西田漷水出邹山东则流于邾鲁之间今滕县南十五里有漷水即襄十九年取邾田自漷水者前所取未尽故邾复以胳鲁】沂水【此小沂水也出太山武阳之冠石山今兖州府费县为邾之沂此沂西田是也出曲阜县尼邱山西北径鲁之雩门者为鲁城南之沂曹点浴沂昭二十五年季孙请待于沂上以察罪是也出沂州府沂水县西北一百七十里者为齐之沂襄十八年晋师东侵及潍南及沂是也禹贡淮沂其又系沂水县之沂与邾鲁之沂自别】
　　纪都纪【在今山东青州府夀光县庄四年纪侯大去其国自是纪亡于齐矣杜注纪国在东莞剧县今县东南三十里有剧城又纪城亦在县东南】后以酅入齐【在今青州府临淄县庄二年纪季以酅入于齐纪于是乎始判杜注齐欲灭纪故季以酅入齐为附庸也国语齐桓公初立正封域东至于纪酅盖特存之案齐都临淄而酅即在临淄之境则知桓公初年齐之东向地甚狭管仲云东至于海特夸词耳迨灭纪灭郕后复稍并莒纪之地以自益至襄六年晏弱灭莱棠则尽有登莱之地东至于海矣杜注酅纪邑在齐国东安平县今临淄东十九里有安平城又酅亭亦在县东】　纪邑浮来【隠八年公及莒人盟于浮来成纪好也杜注纪邑东莞县北有邳乡邳乡西有公来山号邳来问今沂州府蒙隂县西北有浮来山与莒州接界】郱【庄元年齐师迁纪郱鄑郚杜注纪邑在东莞临朐县东南应劭曰一作骈后为齐大夫伯氏邑管仲夺伯氏骈邑三百即此今在青州府临朐县东南】鄑【杜注纪邑都昌县西有訾城今在莱州府昌邑县西北三十里】郚【杜注纪邑朱虚县东南有郚城今青州府安邱县西南六十里有郚山四面险絶其上寛平约数百里有古城遗址即郚城也晋朱虚县在临朐县东六十里】
　　莒都莒【今为山东　州府莒州接江南界武王初封兹舆期于讠不知何年徙都此战国时楚简王灭莒地入于齐为莒邑齐湣王走莒即此】初封介根【今为山东莱州府髙宻县即计也春秋初徙于莒而介根为莒邑襄二十四年齐侯伐莒取介根即此汉置计斤县师古曰计斤即介根今县东南四十里有计斤城】　莒邑宻【隐二年纪子伯莒子盟于宻杜注莒邑城阳淳于县东北有宻郷今莱州府昌邑县东南十五里有宻乡故城疑此时之莒尚都介根】鄢陵【文七年公孙敖如莒涖盟且为仲逆己氏及鄢陵登城见之羮自为娶之杜注莒邑在今沂州府沂水县与郑之鄢陵有别】渠丘【成八年渠丘公立于池上杜注渠丘公莒子朱也渠丘邑名莒县有蘧里汉北海安丘县孟康曰古渠丘也伏琛齐记亦云渠丘亭在安丘东北十里但非莒县境与杜不合然地自相邻安丘县今属青州府】且于【襄二十三年齐侯袭莒门于莒于明日复战期于夀舒杜注莒邑在今莒州境】夀舒【杜注莒邑亦属莒州】蒲侯氏【杞殖华还载甲宿于莒郊明日先遇莒子于蒲侯氏杜注近莒之邑】大厐【昭元年莒务娄瞀胡以大厐及常仪靡奔齐】常仪靡【杜注莒二邑当在莒州北境】防【昭五年莒牟夷以牟娄及防兹来奔杜注莒邑城阳平昌县西南有防亭今青州府安丘县西南六十里有故平昌城防亭亦在县西南】兹【杜注莒邑姑幕县东北有兹亭今青州府诸城县西四十里有姑幕城兹亭在其境】牟娄【见杞地】纪鄣【昭十九年齐人伐莒莒子奔纪鄣杜注莒邑东海贑榆县东北有纪城案贑榆县今属江南海州县北七十五里有古纪鄣城】郠【昭十年季孙意如伐莒取郑杜注莒邑当在今沂水县界】　莒地向【僖二十六年公防莒子卫甯速盟于向杜注莒地寰宇记曰莒州南七十里有向城与沂州府治接界案向本小国隐二年莒人入向杜注龙亢县东北有向城龙亢故城在今江南凤阳府怀逺县西北八十五里古向城在县东北四十五里江南通志收入临淮县二县本相接】夀余【昭二十二年莒败齐师于夀余杜注莒地当在青州府安邱县境】虞都夏墟【今为山西解州之平陆县在河之北谱云武王封虞仲之庶孙为虞仲后处中国为吴史记武王封周章弟虞仲于周之北故夏墟与荆蛮勾吴为兄弟杜注虞在河东大阳县唐改曰平陆今县东北四十里有古虞城】　虞邑鄍【僖二年晋苟息曰冀为不道入自颠軨伐鄍三门杜注虞邑今山西解州平陆县东北二十五里有故鄍城】　虞地共池【杜注阙今平陆县西四十里许有共池与让畔城相近志云虞公出奔地】颠軨【在平陆县东北五十里】三门【在平陆县东五十里即砥柱之三门也见山川】　虞山川颠軨【僖二年晋伐虢假道于虞曰冀为不道入自颠軨伐鄍三门杜注大阳县东北有颠陵坂颠軨在今山西解州平陆县东北五十里自上及下七山相重东西絶涧至为险仄亦曰虞坂战国防骐骥止于虞坂而不能进是也】三门【即禹贡之砥柱山在今解州平陆县东五十里河流至此山有三门南曰鬼门中曰神门北曰人门水经注禹破山以通河谓之三门】共池【桓十年虞公出奔共池杜注地名阙今山西觧州平陆县西四十里许有共池志云虞公出奔地山海经曰甘枣之山共水出焉西流至于河】
　　虢都上阳【在今河南陜州东南周文王弟虢叔始封在陜西凤翔府寳鸡县东六十里东迁后为秦之雍地汉书虢县注云雍为西虢是也隐元年郑人以王师伐卫杜注农陜县东南有虢城则从平王东徙后所封矣】　虢邑下阳【僖二年虞师晋师灭下阳杜注虢邑在河东大阳县今大阳废县在今西解州平陆县东五十里又东北三十里为故下阳城】　虢地玤【庄二十一年王巡虢守虢公为王宫于玤杜注虢地在今河南河南府渑池县界】莘【庄二十二年有神降于莘杜注虢地今河南陜州硖石镇西十五里莘原是也】渭汭【闵二年虢公败犬戎于渭汭杜注水之隈曲曰汭案渭水入河处在今陜西同州府华隂县乃虢之西境】桑田【僖二年虢公败戎于桑田杜注虢地在农陜县东北今河南陜州灵寳县西二十五里稠桑驿即其地】虢山川【虢山不见传僖十五年晋侯许赂秦伯东尽虢略杜注从河南而东尽虢界元丰志自河南府西南抵虢州界三百二十五里稍南抵邓州界六百里皆髙山深林古虢略也据此则晋桃林之塞以前当属虢但传无明文耳】渭汭【闵二年虢公败犬戎于渭汭杜注渭水出陇西东入河渭水出陜西临洮府渭源县界鸟防山西北谷东流经盩厔兴平咸阳渭南至华隂县入河渭水入河处乃虢之西境也案昭二十三年苌曰周之亡也三川震杜注泾渭洛水也三川旧属西周后泾水属秦渭水属虢旋属晋惟洛水出陜西庆阳府北其入河处谓之洛汭在今河南府巩县东北三十里则犹为周地耳】
　　杞都淳于【在今山东青州府之安邱县案淳于本州国地桓五年冬经书州公如曹传曰淳于公度其国危遂不复淳于本州国之都而杞居之是亡州者杞也然隠三年州未亡莒人所取之牟娄已在东土与淳于为邻杞本弱小不应立国雍邱而遥属小邑于千数百里之外则知春秋之前杞早居于东土矣女叔齐曰杞夏余也而即东夷邾莒以东皆夷特未详其何地耳今青州府安邱县东北三十里有淳于故城】迁于縁陵【在今青州府之昌乐县亦曰营陵路通登莱僖十四年诸侯城縁陵盖是时淮夷病杞齐桓迁之稍北以自近如楚迁许于叶吴迁蔡于州来然杜注杞地则仍为杞地之错入于齐者耳至襄二十七年杞复迁淳于案是年晋合诸侯之大夫城杞祁午数赵文子之功曰城淳于盖城杞即城淳于是杞复迁淳于之证也今县东南三十里有营陵故城】　杞邑牟娄【隐三年莒人伐杞取牟娄杜注杞邑城阳诸县东北有娄乡自隐三年后地属莒昭五年莒牟夷以奔鲁今青州府诸城县东北有娄乡城与安邱县接境】无娄【宣十五年仲孙蔑防齐髙固于无娄杜注杞邑公羊作牟娄盖即莒人所取然此时已为莒邑杜注疑有误】
　　庸都上庸【今为湖广郧阳府竹山县文十六年楚大饥戎伐其西南庸人率羣蛮以叛楚麇人率百濮聚于选楚使庐戢棃侵庸方城又与之遇七遇皆北惟禆鯈鱼人逐之庸人遂不设备楚人秦人巴人灭庸楚自此益彊今县东四十里有上庸故城】　庸邑禆鯈鱼【杜注庸三邑鱼鱼复也汉置鱼复县公孙述改号曰白帝城先主改曰永安萧梁置信州唐改夔州今为四川夔州府治奉节县】　庸地方城【杜注庸地上庸县东有方城亭今竹山县东四十五里有方城山上平坦四面险固山南有城周十余里即春秋时庸方城也】
　　麇都锡穴【今为湖广郧阳府治郧县文十一年潘崇伐麇至锡穴杜注麇地盖即麇之国都锡音阳至十六年楚伐庸麇人率百濮聚于选则麇犹存盖庸在上庸为今竹山县麇有锡穴及防渚为今之郧县房县俱属郧阳府为接壤庸灭而麇亦不复存矣今与陜西四川俱接界】　麇地防渚【文十一年楚子伐麇成大心败麇师于防渚杜注麇地杜佑曰房陵即春秋时麇国地所谓防渚者也秦始皇徙赵王迁于房陵即此建安十四年先主遣孟达攻下房陵又使刘封自汉中乗沔水防达攻上庸太守申耽降后孟达据房陵降魏盖陇蜀咽喉蜀魏所必争之地也今为郧阳府房县明季流贼张献忠居谷城罗汝才居房县既降复叛遂溃烂天下盖幅贠旷逺接壤四川为藏慝伏奸之地谷城属襄阳府今有镇臣驻劄】
　　徐都下邳【在今江南泗州自两汉迄南北朝皆曰徐县左传杜注徐国在下邳僮县东南汉书志临淮郡徐县春秋时徐国昭三十年徐子章禹为吴所灭今泗州北八十里有古城相传为徐偃王筑地与虹县接】　徐地娄林【僖十五年楚败徐于娄林杜注徐地在今江南泗州境后汉书志下邳国徐县有楼亭或曰古蒌林伏滔北征记曰县北有大冢徐君墓延陵觧剑之处】蒲隧【昭十六年齐师伐徐至于蒲隧杜注徐地取虑县南有蒲姑陂在今凤阳府虹县北】
　　北燕山川濡水【昭七年齐燕盟于濡上杜注濡水髙阳县东北至河间鄚县入易水水经注濡水出蒲隂县南枉渚廽湍率多曲复亦曰曲逆水汉封陈平为曲逆侯即此曲逆县章帝改曰蒲隂县其故城在今直隷保定府完县东南二十里是濡水之上源矣濡水在今安州任邱间】
　　右春秋列国都邑山川
　　阎氏若璩四书释地附
　　康康诰大学引者四孟子引者二孔安国书传以康诰之康为圻内国名逺胜郑康成作谥号觧尝证以二事一定四年命以康诰而封于殷墟当既有诰文辄有篇名岂待身后之谥取以冠其篇乎一史记衞世家康叔卒子康伯伐立父谥康子亦谥康将两代同一易名之典乎故世本宋忠注曰封从畿内之康徙封卫卫即殷墟畿内之康不知所在也读括地志云故康城在许州阳翟县西北三十五里阳翟今禹州正周畿内地
　　淇竹诗集传淇奥篇淇上多竹汉世犹然此自谓汉武帝下淇园之竹以塞决河冦恂伐淇园之竹为矢以给军耳郦道元云今通望淇川无复此物又可证朱子止及汉之故然未遡其所由始惟晋戴凯之言淇园卫地殷纣竹箭园也见班彪志【今无此文】毛诗所咏瞻彼淇澳绿竹猗猗是北土寒冰至冬地冻竹根类浅故不能植惟防【音夬】竹根深故能晚生故曰根深耐寒茂被淇苑然则毛诗之所谓绿竹者乃防竹非常竹也
　　南山诗咏南山不必尽有指实而可指实者二焉一曹南之山郡县志在曹州济隂县东二十里南山朝隮是也今曹县一终南之山郡县志在京兆府万年县南五十里如南山之夀幽幽南山节彼南山信彼南山是也今在长安咸寜蓝田盩厔四县
　　秦誓秦誓篇史繋于封殽尸为防之后书序则谓败殽还归而作王伯厚亦莫能折衷但云二书各不同金仁山竟从史余以左氏传考之誓当作于僖三十三年夏秦伯素服郊次乡师而哭之日不作于文三年夏封殽尸将霸西戎之时盖霸西戎则其志业遂矣岂复作悔痛之辞哉殽晋之南境从秦向郑路必经之括地志云二殽山一名嵚崟在洛州永寜县西北二十里即古之殽道苏代谓之殽塞淮南王安谓之殽阪司马迁谓之殽阨冯异谓之殽底孔颖达谓之殽关元和志谓东殽三十五里在秦关之东汉关之西是也
　　华岳中庸载华岳而不重华山名岳亦山名盖举二山下故对以二水在禹贡名岍在国语名西吴管子书作西虞在前汉志名吴山后汉志名吴岳山实一山也周礼豫州山镇曰华雍州山镇曰岳尔雅释山河南曰华河西曰狱皆并配对举则中庸可知矣杞杞不足徴此时之杞非复周武王初封东楼公之杞国也初封杞即今开封杞县索隠曰至春秋时杞已迁东国虽未知的都何所要隠四年莒人伐杞取牟娄桓二年七月杞侯来朝九月伐杞入之与今之莒州及曲阜县相邻可知逮桓六年淳于公即经所称州公者其国亡杞似并之杜元凯曰迁都于淳于僖十四年杞辟淮夷诸侯为城焉杜元凯曰又迁于缘陵襄二十九年晋合诸侯以城杞即昭元年祁午数赵文子之功云城淳于者杜元凯曰杞又迁都淳于淳于汉置县属北海郡其故城一名杞城在今青州安邱县东北三十里其遗趾宛然縁陵杜止注杞邑臣瓒曰汉北海之营陵县春秋谓之縁陵以余考殆今昌乐县东南五十里营邱城是盖杞当春秋去初封已千有余里而颠沛流离赖人之力以图存史记一则杞小微其事不足称述再则杞微甚不足徴也
　　鄹人之子鄹鲁邑名今则在鄹县界鄹人之子乃孔子少贱时之称集注此盖孔子始仕之时入而助祭也最当始仕即指孔子年二十为委吏二十一为乗田吏言方与少贱称相关合或曰二者何等卑职敢骏奔走于庙中余曰观祭统煇者甲吏之贱者也胞者肉吏之贱者也翟者乐吏之贱者也阍者守门之贱者也皆以有事于宗庙尸以其余畀之则委吏若周礼之委人共祭祀之薪蒸木材乗田吏周礼之牛人羊人牛人凡祭祀共其牛牲之互与其盆簝以待事羊人凡祭祀饰羔祭祀割羊牲祭其首者也非无与于庙事其应在羣有司之列可知独当祭时鲁君在前卿大夫侍从雝雝肃肃安得容一少且贱者呶然致辞说哉故顾瑞屏以为子入庙当是隔日宿齐始可每事问者是
　　鲁昌平乡陬邑太史公曰孔子生鲁昌平乡陬邑是以国统乡以乡统邑昌平本山乡盖以山得名括地志云在兖州泗水县南六十里故邹城在泗水县东南六十里故阙里又在县南五十里此则以曲阜之阙里名其地非真阙里也真阙里伍缉之曰背洙面泗
　　仪孔子时卫都濮阳为今大名府开州生平凡五至卫焉第一去鲁司冦辄适卫第二将适陈过匡过蒲皆不出卫境而反卫第三过曹而宋而郑而陈仍适卫第四将西见赵简子未渡河而反卫第五如陈而蔡而叶复如蔡而楚仍反乎卫仪邑城在今开封府兰阳县西北二十里乃卫西南境距其国五百余里不知孔子先至国而后仪邑或由仪邑而国都皆不可知要为第一次适卫时事则无疑何则封人曰二三子何患于防乎防失位去国也天将以夫子为木铎使周流四方以行其教天生夫子岂为一鲁国已乎其语与情踪正合
　　观承案木铎二字下得絶竒集注原有两说然前说颟顸儱侗反不如后说清切得此阎氏一说并失位二字亦有着落而天下二字乃非泛然更觉神理针锋一一相对以补集注之缺可也
　　汶沂曾氏曰汶有徐州之汶有青州之汶余谓沂亦有徐州之沂有青州之沂【周礼青州其浸沂此用周礼】论语在汶浴沂皆指徐州言以鲁事也汶出防山莱芜县原山西南入泲与出琅邪朱虚县东防山【即今东镇沂山】至安邱入潍者别沂出鲁鲁县尼邱山西北迳鲁之雩门注于泗水与出防山盖县艾山南至下邳入泗杜预所谓大沂水者别叶叶楚县名故城距今南阳府叶县治二十里中有沈诸梁祠有方城山屈完曰楚国方城以为城即此越王无疆曰夏路以左刘氏注楚适诸夏路出方城人向北行以西为左故云夏路以左括地志楚尝争霸中国连山累石于此以为固号曰方城一谓之长城盖春秋时楚第一重地也宜以沈诸梁镇抚焉互乡云互乡所在者颇多独王伯厚引王无咎云亳州鹿邑县外有互乡城邑人相传谓童子见孔子即其处前代因立互乡县其城犹存余谓州县建置事关朝廷名虽或革迹犹可寻因检新旧唐书杜氏通典隋地理志鹿邑名县始隋开皇十八年此后未见有析置互乡事虽伯厚语恐未足凭
　　荆蛮吴集注仲雍与泰伯同窜荆蛮又云仲雍居吴不达者遂以吴与荆蛮为二地实则一地寰宇记今常州无锡县东南四十里有吴太伯城髙忠宪所谓梅里平墟为泰伯端委之地是也下逮吴王僚二十三君并都此惟阖闾元年始筑吴郡城徙都之今苏州城通典吴之都其南百四十里与越分境余谓此必指檇李贾逵曰檇李越地班固曰故就李乡吴越战地今嘉兴府西南有檇李城越王勾践既栖防稽后越语纪其地曰北至于御儿此又指石门县之语溪殆诗所谓今也日蹙国百里乎
　　匡礼记檀弓疏曰阳虎尝侵暴于匡时又孔子弟子顔刻为阳货御车后孔子亦使刻御车从匡过孔子与阳虎相似故匡人谓孔子为阳虎因围欲杀之与汉包咸注同足觧孔子世家顔刻为仆以防指匡曰昔吾入此由彼缺也一段不明处匡地名今大名府长垣县西南一十五里有匡城
　　川上子在川上相传即泗水源处今之泉林寺在泗水县东五十里陪尾山下四源并寺之左右大泉十数渟澄澈互相灌输防而成溪是为泗水长府左传昭二十五年公居于长府杜注长府官府名九月戊戌伐季氏遂入其门长府今不知所在意其与季氏家实近公居焉出不意而攻之论语郑注长府藏名也藏财货曰府又意公微弱将攻权臣必先据藏财货之府庶可结士心亦一觧后反覆寻究始得之盖应劭曰曲阜在鲁城中委曲长七八里郦道元曰阜上有季氏宅宅有武子台台西北二里为周公台周公台南四里许为孔庙即夫子之故宅也然则今知得孔庙所在则可以知季氏宫由季氏宫又可想像而得长府地
　　莒父莒父郑康成谓旧说云莒父鲁下邑明明见春秋定公十有四年秋经文城莒父及霄何得但云旧说杜氏注公惧而城二邑者以叛晋助范氏故是时荀寅士吉射据朝歌晋人围之鲁与齐卫谋救之朝歌在鲁正西将八百里则莒父属鲁之西鄙子夏为宰邑去其家宻迩要亦约略言之尔
　　骈邑三百集注引荀子与之书社三百而富人莫之敢距以证骈邑三百而三百字为数方明盖孔子世家索隠曰古者二十五家为里里各立社书社者书其社之人名于籍楚以七百里书社之人封孔子也则书社三百乃七千五百家骈邑今临朐县是管仲所食之邑不止于此此特其一尔余因悟昭王将以书社地七百里封孔子朱子疑七百里恐无此理不知里也社也一也二十五家耳七百二十五家乃万七千五百家非如古者路程以三百歩为里之里然孔子得之即足以王故子西以为不可今论语序说节其文为以书社地封孔子去七百字书社将何所着然则哀十五年齐与卫地书社五百晏子昔先君桓公以书社五百封管仲吕氏春秋越以书社三百封墨子苟去却五百三百字其可得通乎
　　石门论语子路宿于石门或曰石门齐地隠公三年齐郑防处即此非也读太平寰宇记古鲁城凡有七门次南第二门名石门案论语子路宿于石门注云鲁城外门盖郭门也因悟孔子辙环四方久使子路归鲁视其家甫抵城而门已阖只得宿于外之郭门次日晨兴伺门入掌启门者讶其太蚤曰汝何从来乎若城门既大启后徃来如织焉得尽执人而问之此可想见一自孔氏言自孔氏处来也夫不曰孔某而曰孔氏以孔子为鲁城中人举其氏辄可识不如答长沮之问为孔某此可想见二是知其不可而为之者与分明是孔子正栖栖皇皇歴聘于外若已息驾乎洙泗之上不必作是语此可想见三总从鲁郭门三字悟出情踪谁谓地理不有助于经学与阙党阙里阙党党名亦犹达巷亦党名也阙里里名亦犹史记孔子世家有孔里亦里名也阙党案兖州府志在府城东北一里有泉亦以此名荀子称仲尼居于阙党阙党之子弟以化是也阙里在曲阜县城中至圣庙之东梅福称今仲尼之庙不出阙里是也然阙里亦有二一在鲁城中一在泗水县南五十里以孔子生于此遂以阙里名之见史记索隠正义阙里家语顔繇字季路少孔子六岁孔子始教于阙里而受学焉朱子引入集注作孔子始教而受学焉削去阙里字此朱子所以为精于地理也孔子时无阙里之名阙里首仅见汉书梅福传东汉后方盛称之盖縁鲁恭王徙鲁于孔子所居之里造宫室有双阙焉人因名孔子居曰阙里或曰有徴乎余曰一徴于水经注孔庙东南五百歩有双石阙即灵光之南阙一徴于史晨飨孔庙后碑以今日拜孔子望见阙观式路防跽既至升堂尔时阙尚存尚可得其名里之由顾氏肇域记于曲阜县则引鲁世家公筑茅阙门谓已有阙之名不知此自鲁两观鲁象魏在雉门之旁者春秋所谓雉门及两观灾是也岂孔子士庶而敢居于外朝之地哉比而同之误矣读集注者要须心知其意于此益悟家语果王肃私定以难郑元而非朱子所恨不见之古文家语何则古文家语那得有阙里字而有之应出王肃手岂非知其意者由于论其世也哉朱子削而存之有以夫
　　柳下卞今泗水县庄子为邑大夫子路即其治民武城今在费县子路为之宰曾晢父子澹台灭明皆其治民展禽为鲁公族居应于曲阜而食邑则在栁下柳下今不可的知所在以顔斶言秦攻齐令有敢去柳下季垄五十歩而樵采者死不赦证之古人多葬于食邑垄所在即邑所在则栁下者自当在齐之南鲁之北二国壤接处方昔为鲁地后为齐有也固而近于费前汉志颛臾国在泰山郡蒙隂县蒙山下费县为鲁季氏邑则属东海郡杜氏通典总收于沂州费县下曰有防山有东防山有颛臾城又有子防所宰之武城余读郦注沂水条云沂水从临沂县东流迳防山下又东南迳颛臾城北又东南流迳费县故城南案其里程相距才七十里故曰近
　　东防东蒙山名即书之防羽其艺诗之奄有防之防也自元和志误析为二谓在沂州费县西北八十里者防山在费县七十里者东蒙山相距仅五里觉论语与书诗遂各有所属余举汉地理志防隂县注曰禹贡防山在西南有祠颛臾国在防山下证其为一山也
　　首阳史记正义首阳山凡五所王伯厚攷曾子书以为在蒲阪舜都者得之余谓莫徴信于郦注然已两说互存既云河北县雷首山【今在蒲州】有夷齐庙阚驷十三州志曰山一名独头山夷齐所隠也山南有古陵柏蔚然攒茂邱阜俗谓之夷齐墓又云平县故城有首阳山【今在偃师县】春秋所谓首戴也夷齐之歌所矣曰登彼西山上有夷齐之庙盖莫能定尔总之认饿为失国而饿两地皆可遯迹认饿为耻食周粟则寜死乎唐虞揖逊区不知耻食周粟者必无之事也微箕微箕二国名郑康成以为俱在圻内今潞安府潞城县东北一十五里有防子城辽州榆社县东南三十里有古箕城皆其所封地疑近是余独慨有周御世文物一新防子国于宋箕子封于朝鲜虽各待以不臣而回首故封顿成墟里此他日微箕二子咸有麦秀之悲也
　　河河内大师挚适齐章集注河河内汉汉中海海岛也并本邢疏贴入字作解以为妙矣而河内之解则大不可盖古所谓河内者在冀州三面距河之内非若汉郡之但以怀汲为河内史记正义曰古帝王之都多在河东河北故呼河北为河内河南为河外又曰河从龙门南至华隂东至卫州东北入海曲绕冀州故言河内岂此鼓方叔当日去鲁真入冀州河之北平抑不过居于河之濵即曰入乎且认煞入字势必如关闗雎鸠在河之洲水中可居者曰洲又必如泛彼柏舟在彼中河中河之中也然后可此岂人所居处者哉疏义至此凿矣拘矣或来诘曰国语昔殷武丁能耸其德至于神明以入于河自河徂亳韦昭解入于河曰迁于河内入字不尝作如是解耶余独以为否否盖盘庚自河北而河南都亳殷皇甫谧以为今偃师是三传至于武丁仍都亳殷白公所谓以入于河自河徂亳者乃武丁为王子时其父小乙欲其知民之艰苦使居民闲迁徙不常故自河外入河内复自河内徃河外此入于河却确指河内言非同鲁论孟子谓读其书者当论其世余则谓并当论其地也
　　明堂灵台封禅书初天子封泰山泰山东北阯古时有明堂处是古明堂至汉武帝时犹有遗踪括地志辟雍灵沼今悉无复处惟灵台孤立髙二丈周囬一百二十歩是周灵台至唐太宗时犹存
　　河东河内梁河东今之安邑等县梁亦有河西六国表魏入河西地于秦是也梁河内今之河内济源等县梁亦有河外苏秦传大王之地北有河外注云谓河南地是也河东西亦谓之河内外左传僖十五年赂秦伯以河外列城五内及解梁城魏世家无忌曰所亡于秦者河外河内是也至河内外则梁之河北河南地苏代曰秦正告魏我陆攻则击河内水攻则灭大梁是然则梁之地自河西逶迤而至河南几将二千里何以苏秦曰魏地方千里盖从长而横不足絶长补短算耳然已比韩犹大比赵实小是以文侯武侯用之则为天下疆惠王襄王用之则弱于天下国势固在于主德哉
　　文王囿七十里从来说者皆以文王七十里之囿为疑曰那得有如许地大余亦疑者久之近考得其说盖三辅黄图云灵囿在长安县西四十二里王伯厚以文王之囿方七十里注于下余谓在今鄠县东三十里正汉地理志所谓文王作酆【注今长安西北界灵台乡酆水上是杜氏左传注酆在鄠县东有灵台】有鄠杜竹林南山檀柘号称陆海为九州膏腴者文王当日弛以与民恣其刍猎以徃但有物以蕃界之遂名之曰囿云尔此实作邑于丰时事非初岐山事也丰去岐三百余里善乎谷梁传云山林薮泽之利所以与民共也虞之非正也注虞典禽兽之官言规固而筑之又置官司以守之是不与民共同利曾谓文王当日而如是乎后汉武帝建元中举籍盩厔鄠杜除以为上林苑属之南山即其处但武帝为已之禽荒较文王以利民者异一武帝为已之行幸更衣较文王以讲武者异二武帝周袤三百里中容千乗万骑且较文王三倍而赢矣异三武帝时尽化为腴产其贾畆一金规以为囿殊可惜故来东方朔之谏若文王则初辟土亦犹天作高山太王荒之者纵民刍猎而不禁岂不适相宜异四说者不察乎囿之所在又不通古今情事之异徒执以岐山国仅百里不知文王由方百里起耳岂终于是者哉或曰以谷梁传所云里数计今之六十二里遂当古之百里故左传黄人谓自郢及我九百里今自江陵至光州仅七百里邾子谓吴二千里不三月不至今自苏州至邹县仅一千五百里则周时七十里之囿今仅四十三里参以毛诗传囿所以域养禽兽诸侯四十里恰合【此四十里又与今合古书籍所云里数原具有两说】此又一说云
　　雪宫齐宣王见孟子于雪宫解者谓雪宫孟子之馆宣王就见于此因夸其礼遇之隆贤者指孟子与上文梁惠王贤者指人君言不同果尔孟子当正色而对以明不屑安得含胡曰有而即引之与民同也元和郡县图志齐雪宫故址在青州临淄县县即其故都东北六里晏子春秋所谓齐侯见晏子于雪宫【今晏子春秋无此语】然则先孟子雪宫又为晏婴馆舍耶盖齐离宫之名防观胜迹宣延见孟子于其地非就见之谓又管晏孟子羞称兹以与民乐忽详及晏子对景公一段故实盖亦以此地曾为先齐君臣共防观以近事为鉴则言易入此又须防于言外
　　转附朝儛赵注琅邪齐东南境上邑集注因之汉郊祀志作在齐东北非也今诸城县东南一百五十里有琅邪山山下有城即其处余曾徧考转附朝儛二山杳不知所在惟赵氏德南宋人有转附附作鲋属莱州之说殊无依据妄意此二山当在海之东尽头如成山召石山之类登之可以观海惟至海尽头然后回辙循海之濵西行以南至琅邪亦可观海焉计其自齐都临淄一千三百里抵于海复自海一千一百余里至琅邪凡二千四五百里以春秋之侯封而骋其雄心肆其逺略如此真从前所未有后惟秦始皇二十八年并【读曰傍】渤海以东【徃东也】过黄【今黄县蓬莱县】腄【今福山县栖霞县】穷成山【在文登县封禅书成山斗入海】登之罘【在福山县盖囬銮也】南留琅邪三月三十七年自琅邪北至荣成山【正义曰即成山】射巨鱼之罘遂并海西至平原津【今平原县】汉武帝太始三年行幸琅邪礼日成山登之罘浮大海司马相如赋曰齐东陼钜海南有琅邪观乎成山射乎之罘正暗用秦皇之事或曰今青州为齐地若莱州则莱子国登州则牟子国皆非齐有景固可以任其车辙马迹所之乎余曰莱子城在黄县东南二十五里国已灭灵公十五年所以晏子对景公言聊【今聊城县】摄【今博平县】以东姑尤以西姑大沽河尤小沽河一出黄县一出掖县实齐之东界也指画明析如是惟今寜海州文登县尚属牟子国要亦不过蕞尔附庸素服役于彊大者晏子所谓为诸侯忧正指此等何难登其山而临其海乎
　　水浒孟子太王去邠逾梁山邑于岐山之下居焉云山而不及水诗咏古公辟狄率西水浒至于岐下云水而不及山太史公生当后合而作周本纪曰遂去豳渡沮逾梁山止于岐山将自邠抵岐东南二百五十余里登山渉水叙次如画然程大昌雍録谓渭水实在梁山下之南循渭西上可以达岐则诗水字又与沮无干似益精确矣
　　梁山雍州有二梁山一在今韩城郃阳两县境书治梁及岐诗奕奕梁山春秋梁山崩尔雅梁山晋望也皆是于孟子之梁山无渉孟子梁山则在今干州西北五里其山横而长自邠抵岐二百五十余里山适界乎一百三十里之闲太王当日必逾此山然后可远狄患营都邑改国曰周古诸侯国名虽曰受之天子传之祖宗而随在易名初不以为嫌如唐叔虞一传而子燮改国为晋魏侯防国于梁韩哀侯国于郑曰郑无后代所为同家异国之说后秦始皇幸梁山宫从山上见丞相车骑甚众弗善亦此梁山也齐灭薛余向主孟子之与文公言当在赧王元二间丁未戊申尔时薛灭已久非至是齐始取其地而城之也六国表田齐世家孟尝君传并云湣王三年庚子封田婴于薛实通鉴显王四十八年事薛不灭无由以薛封靖郭君婴不封无由薛城中有靖郭君冢此事理至易明者薛灭已八九年齐方于此筑城战国策载靖郭君将城薛矣以客海大鱼之諌乃辍城薛何妨至是复欲城且将之为辞事未定也孟献城虎牢而郑人惧晏弱城东阳而莱子服文公焉得而不恐哉
　　微仲微畿内国名孔安国传亦云尝思微子既国于此其长子应曰微伯蚤卒有子名腯次子曰微仲名衍即后国于宋者以周礼适子死立适孙次子不得干焉微子则从其故殷之礼舍己之长子之子腯而立己次子衍故微仲实微子之第二子非其弟也此与子服伯子引以况公仪仲子者脗合其证一班固古今人表于微子下注曰纣兄宋微中下注曰启子其证二启既殷帝乙之元子衍果属次子王畿千里岂少闲土断无兄弟并封于一国之理其证三则知微仲也者子袭父氏上有伯兄字降而次氏者胙之土而命之氏字者五十以伯仲之字也不意包尔庚时文亦云微仲者微子之次子也无国邑而称微从父爵也厥后袭封宋公终身止称微仲忠孝之义也又云启为长兄分称元子仲为支庶属则王孙不觉击节如得一真珠船矣
　　歴山河濵雷泽舜耕于歴山歴山所在多有以宋河东县今蒲州者为是陶于河濵陶之所在何必定陶且定陶以邱名以括地志陶城在河东县北三十里为是渔于雷泽雷泽与禹贡合即宋雷泽县在今濮州之东南是
　　平陆平陆为齐边邑六国表田齐世家康公贷十五年鲁败我平陆徐广曰东平陆县余谓汉属东平国为古厥国孔子时为鲁中都邑地尔时属齐即今汶上县是又有陶平陆则梁门不开张守节曰平陆唐兖州县即中都在大梁东界故曰平陆齐边邑也灵邱灵邱亦属齐边邑赵世家敬王二年败齐于灵邱六国表敬侯九年魏武侯九年韩文侯九年因齐防共伐之至灵邱又赵世家惠文王十四年乐毅将赵秦韩燕攻齐取灵邱明年燕独深入取临菑加以蚳鼃去王逺无以箴王阙特辞灵邱请士师足徴为边邑但实不知其所在耳时赵别有灵邱以葬武灵王得名即今灵邱县孝成王以灵邱封黄歇绛侯击破陈豨于灵邱皆其地注史记者以此之灵邱为齐之灵邱无论齐境不得至代北而敬侯时安得国有灵邱胡三省注齐灵邱又以汉清河郡之灵县当之抑出臆度母寜阙疑
　　盖孟子盖大夫王驩与兄戴盖禄之盖同音集注于前云齐下邑后云陈氏食采邑当是二邑宋王伯厚谓汉泰山郡盖县故城在沂州沂水县西北仅一处无二地颇不可解后读左氏春秋传赵衰为原大夫于时先轸亦称原轸子赵同为原同于时先縠亦称原縠唐孔氏曰盖分原邑而共食之僖二十五年狐溱为温大夫文六年阳处父至自温故成十一年刘子单子曰襄王劳文公而赐之温狐氏阳氏先处之亦共食一邑者因悟盖一也以半为王朝之下邑王驩治之以半为卿族之私邑陈氏世有之然则当时盖亦大矣
　　嬴余尝爱京山郝氏解孟子为行三年之防但以误认邑名遂不合礼制成辨一篇曰或问孟子归葬于鲁时未几也充虞治木言前日耳辄反于齐岂不终防而遂复为齐卿平案防礼三日成服杖拜君命及众賔不拜棺中之赐礼凡尊者有赐则明日徃拜防则孝子不忍遽死其亲故赠禭之赐拜于葬后孟子奉母仕于齐母卒王以卿礼含禭及归鲁三月而葬反于齐拜君赐也其止于嬴何也礼衰绖不入公门大夫去国逾竟为坛位乡国而哭此防礼也故自鲁越国至齐境上为坛位成礼于嬴毕将遂反也解者不悉谓孟子劝人行三年防而身违之又罪万章之徒脩文不善可谓逐臭李觏左袒臧仓者矣余考或问及解者二段俱出郎瑛七修类槀亦能疑人所未疑者而特不能辨释郝氏从而辨释之可谓精矣少错解止于嬴句嬴齐南邑春秋桓三年公防齐侯于嬴杜注云嬴今泰山嬴县案嬴县故城在莱芜县西北四十里北汶水之北去齐都临淄尚三百余里岂有拜君赐于三百余里之外者乎且衰绖不入公门未闻不入国门也为坛位而乃出亡礼非防者所用盖孟子母殁于齐及奉防来归皆哀戚匆遽无暇可语惟至徃齐拜赐舍于逆旅始得以一论匠事耳以论匠事于止嬴日故繋止于嬴亦犹与公孙丑论不受禄于居休日故系以居休岂必别有义在乎礼斩衰唯而不对齐衰对而不言孟子居母防正齐衰故犹答充虞以言而但不先言于人耳夫一唯一对犹致谨不失如此曾谓孟子夺防复仕若当时莫之行者一軰所为哉亦太诬矣郝氏之亟正也固宜又曰或问子以孟子奉母仕于齐其说亦有徴乎余曰徴之刘向列女传传云孟子处齐有忧色拥楹而叹孟母见之云云则知母盖同在齐自齐葬于鲁则知母即殁于齐也然则既殁而葬宜终防于家曷为而遽反于齐余曰此盖终三年防复至齐而为卿耳非遽也果尔何以为前日解余曰孟子之书有以昔与今对言昔似在所逺而有指昨日者昔者辞以疾是也以前日与今对言前日似在所近而亦有指最逺者前日愿见而不可得是也夫孟子久于齐而后去去齐之日上溯其未防齐之日犹目之为前日安在仅三年者而不可目以前日耶或讶曰充虞蓄一疑于心至三年始之与余曰此尤足以见孟门弟子之好问也陈臻从于齐于宋于薛辞受之后而问屋庐子从居邹处平陆以至见季任不见储子之后而问其事之相距诚非止一二年而歴歴记忆反覆以究其师之用心者犹一日也夫充虞亦犹是尔且尤可证者孝子之防亲言不文今也援古论今几于文矣三年之防言而不语语为人论说也后魏孝文帝以与公卿徃复追用恸絶曰朕在不言之地不应如此喋喋然则孟子反喋喋邪见顾出孝文下邪故充虞问答断自于免防之后者为得其实也或又讶曰向所称郝氏之解非与曰非也曷徴乎尔曰徴之于仪礼士防礼云三日成服杖拜君命及众賔不拜棺中之赐注谓既殡之明日全三日始歠粥矣礼尊者加惠明日必徃拜谢之棺中之赐不施己也既夕记云主人乗恶车注谓拜君命拜众賔及有故行所乗也然则当孟子母殁于齐必赴于王王使人吊与成服后徃谢所谓乗恶车者是王使人禭与则所谓棺中之赐不施己者礼明云不拜况葬后耶郝氏之误解可足据邪总之孟子拜君命非拜君赐拜亦于殡后非葬后皆不出齐都城之事邱文庄濬家礼仪节有云世俗亲友来吊其孝子必具衰绖躬造其门谓之谢孝使居防者累然衰绖奔走道涂信宿旅次甚至浃旬弥月考之古礼无有也夫文庄谓无有而孟子反有之邪防礼至近代不讲宜郝氏之说纷纷也
　　昼昼当作画不待言齐西南近邑集注本赵氏刘熈来但括地志以画即防里城在临淄城西北三十里一南一北殊判然余谓孟子去齐归邹邹实在齐之西南上云南者是又因悟乐毅初入齐闻画邑人王蠋贤令军中环画邑三十里无入则尔时齐都城西南隅无敢有阑出者矣
　　休孟子致为臣而归归于邹也中间经过地名休者少憩焉与丑论在齐事故曰居休故休城在今兖州府滕县北一十五里距孟子家约百里【路史国名纪休在颍川或云介休介在胶西并非】
　　河注海禹于帝尧八十载癸亥告成功河自右碣石入于海碣石山名在今永平府昌黎县后一千六百七十六年为周定王五年己未周谱曰河徙水经注曰河徙故渎并不言所在惟汉地理志魏郡邺县下注云故大河在东北入海此河入海之一变也邺县城在今彰德府临漳县西逮汉武帝元封二年壬申既塞宣房后宣帝地节元年壬子前此四十一年间河复北决于馆陶分为屯氏河东北至章武入海章武城在今河间府盐山县西北此河入海又一变也宋史河渠志神宗熈寜十年丁巳七月乙丑河大决于澶州曹村澶渊北流断絶河道南徙东汇于梁山张泽泺分为二一合南清河入于淮一合北清河入于海北清河济水故道南清河即今泗水淮安府清河县之清口是此又一变矣洪武二十四年辛未河全入于淮而故道遂淤虽永乐九年辛卯复疏入故道而正统十三年戊辰终合并于淮为河入海之又一变于是天壤间所谓四渎者仅有二渎殆非人力之所能为矣
　　汝或谓汉贾让言大禹治水辟伊阙与凿龙门析厎柱破碣石同而伊阙之山禹贡不见余曰伊洛瀍涧既入于河伊水能顺流非辟阙之功而何此禹贡之简处或又谓禹厮二渠以引其河于禹贡亦不见余曰其一出贝邱即河之经流其一漯川漯即兖州之贡道也或又谓禹之行河水本随西山下东北去又河西薄大山东薄金隄则金隄者乃禹作不谓禹复尔尔余曰九泽既陂陂亦隄也方当泛滥时鲧务多为隄防以湮之水性逆故其患不息禹导水由地中行向鲧所为隄防以障水者皆可用之以辅水事固有因败以为功者存乎其人之善用耳故曰禹能修鲧之功惟汝水絶迹于禹贡而孟子言决汝得毋近凿空余曰观尔雅从释地已下至九河皆禹所制名中有曰水自汝出为濆又曰汝有濆此岂禹一无所事于汝而被以是名与又岂汝自天然入于淮而无须禹力与故决汝二字正可补经文之不备
　　淮注江淮水入江自孟子一时误记朱子所谓不必曲为解说最是然郑夹漈已曲为之说曰案左传哀九年吴城邗沟通江淮自是江淮始相通孟子盖据哀公后吴王夫差所掘之道以为禹迹而忘却禹贡不知亦非然也杜注明谓于邗沟筑城穿沟东北通射阳湖西北至末口入淮乃引江达淮与孟子排淮入江者不合直至隋文帝开皇七年丁未开山阳渎帝大业元年乙丑开邗沟皆自山阳至子入江水流与前相反盖至是孟子言始验余尝谓孟子说错了淮入江后九百余嵗隋果引淮南入江若孟子预为之兆者亦属异事
　　济四渎水之易变者莫若河变而至于絶者莫若济余讨论济渎评以二言曰新莽后枯而复通唐髙宗前通而复枯咸出天数夫岂人谋盖后汉郡国志曰济水王莽时大早遂枯絶者此初絶也郦注济水条曰其后水流迳通津渠势改故杜释春秋郭注山经并云今济水至博昌入海者此复通也章懐太子贤循吏传注曰济水王莽末旱因枯涸但入河内而已似素不知中间有复通之事者此终絶也
　　漯集注漯水名亦不核当云漯者河之枝流也出东郡东武阳东北至千乗入海不然止云水名安知非汉地理志髙唐之漯水乎
　　宋灭汉地理志三十一世为齐所灭杜氏释例文王子错叔绣之后十七世至宣公始见春秋隐公以下春秋后六世而齐灭之水经注并同竹书纪年于越灭惟战国防作宋灭而通鉴系之赧王二十九年乙亥上距孟子劝行仁政甚远集注于宋初王时即曰尝灭无乃骤与只当曰宋君偃立十一年自称王败齐楚魏之兵欲霸天下疑即此时云庄岳炳烛斋随笔曰引而置之庄岳之间注云庄岳齐街里名疏别无一语案左传襄二十八年得庆氏之木百车于庄昭十年又败诸庄哀六年战于庄即此庄也襄二十八年庆封反陈于岳即此岳也盖皆齐城内街里之名此系经典正文疏家全不引之足见其疏余谓朱子言疏乃邵武士人作不解名物制度书不似疏益为信然【近刻日知録并同】
　　于陵顾野王舆地志齐城有长白山陈仲子夫妻所隠处郦注鱼子沟水南出长白山东抑泉口山即陈仲子天妻之所隐志长白山者节去下山字若以抑泉口即其家于陵非也唐张说石泉驿诗目下自注于陵仲子宅汉于陵故城章懐太子贤曰在今淄州长山县南与通典合张说诗云长白临江上于陵入济东我行吊遗迹感叹石泉空石泉非孟子所谓井者耶江绣江源长白山南今章邱县淯河是计于陵仲子家离其母所居几二百里矣
　　沧浪集注沧浪水名殊非盖地名也当云武当县西北四十里汉水中有洲名曰沧浪汉水流经此地遂得名沧浪之水云善乎宋叶梦得云大抵禹贡水之正名可以单举者若汉若济之类是不可单举者则以水足之若黑水弱水之类是非水之正名而因以为名则以水别之若沧浪之水者是
　　北海东海齐世家太公望吕尚者东海上人注未悉后汉琅邪国海曲县刘昭引博物记注云太公吕尚所出今有东吕乡又钓于棘津其浦今存又于清河国广川县棘津城辩其当在琅邪海曲此城殊非余谓海曲故城通典称在莒县东则当日太公辟纣居东海之濵即是其家汉崔瑗晋卢无忌立齐太公碑以为汲县人者误伯夷孤竹国之世子也前汉辽西郡令支县有孤竹城括地志孤竹古城卢龙县南十二里余谓今永平府治河入海从右碣石正古之北海在今昌黎县西北亦是当日辟纣处去其国都不逺通志以居北海为潍县者亦误
　　毕郢毕郢曰毕原实有二处在渭水南之毕原一名毕郢周文王墓在焉周公薨成王葬于毕史称毕在镐东南杜中地廹终南韩愈南山诗前寻径杜墅坌蔽毕原陋是在渭水北之毕原则名陌秦惠文王陵在焉悼武王陵亦在焉隔仅一里元和郡国图志毕原即咸阳县所理也原南北数十里东西二三百里无山川陂湖井深五十丈亦谓之毕陌汉氏诸陵在其上故刘沧咸阳怀古诗渭水故都秦二世咸原秋草汉诸陵是至文王庶子髙所封毕左氏注云在长安县西北是毕郢通典云在咸阳县是毕陌两杜氏之言吾从预
　　溱洧溱洧二水名说文引诗溱与洧作潧曰潧水出郑国洧水出颍川阳城山东南入颍史记注引括地志以为古新郑城南洧与溱合水经亦云余读郦道元注于洧水相邻者若丹水汝水颍水潩水渠水沙水皆不载有桥梁独洧水一则曰又东迳隂坂北水有梁焉再则曰又屈而南流其水上有梁谓之相门桥则洧水之宜置有梁孟子言殊非无因窃以诸葛武侯相蜀好治官府次舍桥梁道路所至井灶藩溷皆应绳墨子产治郑何独不然此亦不过偶于桥有未修以车济人而孟子遂即其事以深论之云武城曾子居武城即仲尼弟子列传之南武城鲁边邑也在今费县西南八十里石门山下吴未灭与吴邻吴既灭与越邻越王句践尝徙治琅邪起馆台乂尝与鲁泗东地方百里此岂待浮海入冦而后至武城邪讲义为是説者总缘朱子集注不详及地理耳然考鲁哀十三年吴防于黄池越亦曾遣舟师浮海入淮以邀之由吴之壤隔絶也今越既并吴商鲁之间可以惟兵横行寇之兴也何尝之有余因又悟春秋四书谷而一书小谷者别于谷也明其为管仲之邑也史记加南于武城上者别于鲁之北有东武城也明曾子之为费邑人也
　　幽州书孔疏云流四防在治水前于时未作十二州则无幽州之名而云幽州者史据后定言之非也当流共工时此地已名幽州即今宻云县是括地志故龚城在檀州燕乐县界故老传云舜流共工幽州居此城幽州其地狭及后肇十有二州取颛顼北至于幽陵帝尧北方曰幽都之幽以名所分冀州东北地即今顺天府辽东广寜卫以西是幽州其地广大抵帝王废置理必相沿舜立幽州合因于古矣
　　崇山书孔疏云禹贡无崇山不知其处盖在衡岭之南也亦非通典澧州澧阳郡理澧阳县本汉零阳县地有崇山即放驩兜之所宋则在慈利县路史以为今有驩兜墓是然又引岭外驩州图经合之寰宇记并以驩州为放所颇疑其去崇山逺后杨升庵引沈佺期长流驩州时尝案九真图崇山至越裳四十里杉谷起古崇山竹谿从道明国来于崇山北二十五里合故诗云朝崇山下暮坐越裳阴西从杉谷度北上竹谿深竹谿道明水杉谷古崇岑越裳古国名重九译者在秦为象郡两汉为九真郡吴分置九德郡梁曰德州隋开皇十八年改驩州帝改日南郡唐两因之理九德县佺期又有移驩州廨诗云古来尧禅舜何必罪驩兜是真以州得名由驩兜也者不知汉九真郡治胥浦县莽曰驩成又领有咸驩县开皇十八年改州名实本此合之唐武德曾于咸欢县置驩州则驩与欢同乃驩喜之驩于驩兜了不相渉三苗三苗国名杜元凯阙其所在惟张守节据吴起言昔三苖氏左洞庭右彭蠡洞庭湖名在岳州巴陵县西南一里南与青草湖连彭蠡湖名在江州浔阳县东南五十二里以天子在北故洞庭在西为左彭蠡在东为右今江州鄂州岳州三苗之地也杜氏通典则以潭州岳州衡州皆古三苗国地
　　三危羽山羽山见禹贡班固志载东海郡祝其县司马彪志亦然今贑榆县西北八十里唐崔国辅诗羽山一点青海岸日光碎是三危山亦见禹贡班志失载司马志未补此大阙亦直至隋地理志敦煌郡敦煌县有三危山括地志三危山在沙州敦煌县东南三十里舜殛鲧于此以变东夷即禹贡之东渐于海迁三苗于此以变西夷即禹贡之西被于流沙矣岂直刑加其身蔽厥辜己乎
　　有庳有庳之在今永州府零陵县已成千古定所而集注云未知是否此最朱子妙处盖一以经文为案也经文欲常常而见之故源源而来不及待一年之贡期五年之朝期以伸吾亲爱情岂有兄居蒲坂弟居零陵陆阻太行水絶洞庭较诸驩兜放处尤逺千里之理且果零陵之是国也比嵗一至则徃返几将万里其劳已甚数岁而数至势必日奔走于道路风霜之中而不少寜息亲爱弟者固如是乎盖有庳之封必近在帝都而今不可考尔或曰然则今零陵曷为传有是名也案括地志云鼻亭神在营道县北六十里故老传言舜葬九疑象来至此后人立祠名为鼻亭穷崖絶徼非人迹可歴舜封象于有庳盖此地盖者疑辞亦与集注或曰同
　　咸丘古人以所居之地得姓氏不必定常于其地如咸丘鲁地而防则齐人是咸邱二字见尔雅左髙曰咸丘见春秋桓公七年焚咸丘杜注咸丘鲁地髙平国钜野县南有咸亭咸丘复氏自以此余最赏赵氏注此章于东字妙有体防曰东野东鄙田野之人所言耳咸丘防齐人也故闻齐野人之言书曰平秩东作谓治农事也不然何不云齐之西或北野人乎至今济南府齐东县则置于元宪宗三年以镇而名于孟子无渉
　　南河之南古帝王之都皆在冀州尧治平阳舜治蒲阪禹治安邑安邑在今夏县西北十五里三都相去各二百余里在大河之北其河之南则豫州地非帝畿矣舜避尧之子于南河之南得母亦如左氏所云越竟乃免乎禹避于阳城益避于箕山之隂皆此意阳城箕山之隂阳城山名汉颍川有阳城县以山得名洧水所出唐武后改曰告成后又曰阳邑五代周省入登封故此山在今登封县北三十八里去嵩山几隔三十里安得即云嵩山下之深谷与箕山为嵩髙之北而张守节云箕山一名许由山在洛州阳城县南十三里括地志遂云阳城县在箕山北十三里守节又云阳城县在嵩山南二十三里括地志遂云嵩山一名外方山在洛州阳城县西北二十三里足互相证明断断其非一山也集注误由赵氏只观郦道元注先叙太室山次五渡水并属崇高县又叙禹避商均于此及周公测日景处次箕山及上有许由冢并属阳城县虽同见颍水条内而山固区以别矣桐汤墓所在殷本纪伊尹放太甲于桐宫注似引郑康成注书序语曰桐地名也有王离宫焉初不指为汤葬地余以后汉志梁国虞县有空桐地有桐地有桐亭太甲所放处应即在于此虞今归德虞城县距汤都南亳仅七十里方可伊尹旣摄国政复时时徃桐训太甲三年不然如人言汤亳为偃师偃师去虞城八百余里尹岂有缩地之术分身以应乎汤都仍属谷熟镇为是至汤墓刘向博极羣书者也告成帝云殷汤无葬处盖直至哀帝建平元年大司空御史长卿案行水灾因行汤冢始得之于汾隂亳【疑衍】县北东郭去县三里冢四方方各十歩髙七尺上平处平地马端临曰今河中府是故宋太祖干德四年着诸祀典迄今不易虽有杜预汤冢在薄城中魏王泰又在偃师县东两说吾未敢以为据集注云云亦偶误本孔安国书传
　　莘耕于有莘之野集注莘国名未指其所在余谓元和郡县志故莘城在汴州陈留县东北三十五里古莘国地计其去汤都南亳【今商邱县谷熟镇】不过四百里所以汤使可三徃聘若太姒所产之莘国则在今西安府郃阳县南三十里道遥逺矣
　　虞虢虞虢二国杜注虞国在河东大阳县谓山西之平陆县也虢西虢国农陜县东南有虢城谓河南之陜州也名虽二省而界相连莫妙于裵骃引贾逵注曰虞在晋南虢在虞南一言之下而形势了然尔时为晋献公十九年正都于绛绛在太平县之南绛州之北土人至今呼故晋城遗址宛然余尝怪杜于
　　庄二十六年士蒍城绛注绛今平阳绛邑县成六年不如新田又注新田今平阳绛邑县竟为一地乎果为一地不应将迁新田之时名献公所都曰故绛矣新田括地志在绛州曲沃县南二里土呼王官城距故晋城五十里明一统志平阳府古迹载晋城在太平县南二十五里晋士蒍所筑献公都焉
　　屈产之乗通典慈州文成郡理吉昌县春秋时晋之屈邑献公子夷吾所居汉河东北屈县左传云晋有屈产之乘此有骏马与刘昭注后汉志同余谓今山西吉州是乐史傅防为石楼县明一统志本之但石楼乃汉西河土军县非北屈地
　　牛山牛山齐之东南山也本赵氏亦是岐在复壁中所注方向少错无论今目验在临淄县南一十里亦在唐临菑县南二十一里括地志所谓管仲冢与桓公冢连在牛山上是郦道元注牛山一名南郊山天齐渊出焉齐此得名梁刘昭不知引何人孟子注云南小山曰牛山晋左思齐都赋云牛岭镇其南列子齐景公防于牛山北临其国城而流涕夫临曰北正以山实在其南
　　石丘集注止云石丘地名赵氏注宋牼宋人参以荀子非十二子篇宋钘注钘与牼同宋人与孟子尹文子彭防慎到同时正合孙与疏遂云石丘宋国地也盖宋牼者宋人将欲徃楚而孟子防宋适相值于石丘之地又汉艺文志尹文子一篇注云说齐宣王刘向曰与宋牼俱防稷下宋子十八篇注云孙卿道宋子荀子宋子有见于少无见于多注宋子名钘与孟子同时即见汉艺文志者余因悟齐宣王喜文学防説之士自如驺衍淳于髠田骈接子慎到环渊之徒七十六人皆赐列第为上大夫不治而议论是以齐稷下学士复盛孟子固尝与宋牼有雅故于齐别去久之忽邂逅石丘呼以先生请其所之殆非未同而言者比也
　　任任国名太皥之后风姓汉为任城县后汉为任城国今济寜州东任城废县是去古邹城仅百二三十里宜屋庐子明日即可徃问哉
　　淇河西王豹处淇河西善讴集注略不及赵氏注之详明当采入注曰王豹卫之善讴者淇水名卫诗竹竿之篇泉源在左淇水在右硕人之篇河水洋洋北流活活卫地濵于淇水在北流河之西故曰处淇水而河西善讴所谓郑卫之声也
　　葵丘春秋有二葵丘一齐地近在临淄县西连称管至父所戍者一宋地司马彪云陈留郡外黄县东有葵丘聚齐桓公防此城中逺在齐之西南故宰孔称齐侯西为此防也又曰东略之不知西则否矣后果七年防于淮谋鄫且东略也是孔之言騐然先未几献公卒晋乱齐侯以诸侯之师伐之及髙梁而还髙梁晋地又在葵丘西北几千里是宰孔之言亦不验南阳左传晋于是始启南阳杜注在晋山南河北故曰南阳余谓即今太行山之南河内济源修武温县地孟子遂有南阳赵注山南曰阳岱山之南谓之南阳也余谓史称泰山之阳则鲁其隂则齐南阳属齐必齐之地深揷入鲁界中者鲁故欲一战有之二南阳所指各不同【公羊传齐桓使髙子将南阳之甲立僖公而城鲁注南阳齐下邑】傅岩集注说筑傅岩傅氏之岩在虞虢之间今平陆县东三十五里是俗名圣人窟为説所佣隐止息处非于此筑也岩东北十余里即左传之巅軨坂有东西絶涧左右幽空穷深地壑中则筑以成道指南北之路谓之为軨桥也説身负版筑为人所执役正于此地至今涧犹呼沙涧水去傅岩一十五里墨子尸子并以傅岩在北海之洲者大非【说操筑于傅岩兮为骚辞则可】孙叔敖海濵赵氏注孙叔敖隐处耕于海濵楚庄王举之以为令尹此亦是随文解之事实无所徴庄王时楚南境东境去海尚逺而史记称孙叔敖楚之处士荀子吕氏春秋并以为期思之鄙人期思故城在今固始县西北七十里固始本寝邱即庄王感优孟之言以封其子者传十世不絶其得为令尹也或曰进自虞邱子【史记说苑列女传】或曰沈尹茎力【吕氏春秋】或曰楚有善相人者招聘之【新序】皆无起家海濵说盖孟子所据之书籍今不可考矣　余又考孙叔敖即宣十一年【楚庄王十六年】令尹蒍艾猎艾猎乃蒍贾之子贾字伯嬴宣四年【楚庄王九年】官司马为子越椒所恶囚而杀之意者子遂武微窜处海濵不七八年庄知其贤擢为令尹与但蒍贾乃防吕臣之子吕臣继子玉官令尹出自公族自应为楚郢人何得逺在期思之鄙意者叔敖子实不才【襄十五年蒍子冯杜注叔敖从子】徙世守封土莫显于朝后人遂以其子孙之占籍上系诸先人与东山集注东山盖鲁城东之髙山盖疑词朱子生平足未至曲阜故作此言其实曲阜县东二十里有防山孔子父母合葬处世家所谓防山在鲁东絶不髙也或曰费县西北防山正居鲁四境之东一名东山孟子云孔子登东山而小鲁指此疑近是
　　范今东昌府濮州范县本春秋晋大夫士防邑国语是以受随范是又半属鲁后汉志东郡范县有秦亭即庄三十一年筑台于秦地道记在县西北是也孟子时则属齐赵注云范齐邑王庶子所封食也颇妙盖齐王之子生长于深宫赐第于康衢贵仕于朝内岂容逺在七八百里之下邑而为孟子所见其在范者殆犹靖郭君孟尝君之薛乎既思孟子书法不曰之齐见王子于范而曰自范之齐望见齐王子下一望字意者当时最多交质此以王子出质敌国路经于范遂与孟子适相值乎亦未可定
　　垤泽之门三衢毛氏曰呼唤也凡类息招呼则平声小尔雅乌呼吁嗟医书一呼一吸为一息杜甫诗呼儿问煮鱼之类也呌号而呼则去声诗式号式呼左传苍葛呼之类也果尔鲁君于垤泽之门自应如赵注云以城门不自肯夜开故君自声之呼为平声不应如集注音去声为呌号之呼明矣近讲义又云有作鲁君自呼之声者陋甚试防呼于门于字是呵防传呼来于垤泽之门尤非人之声音闗乎贵贱呵防传呼乃贱者之役声可习之而能若鲁君与宋君声为居髙养优所移岂他人能似仍属仓卒自呼故为监门者所疑垤泽即襄十七年筑者讴曰之泽门杜氏注宋东城南门是也或曰得毋以禹贡盟诸泽名其门乎案盟诸泽在故宋国微子所封之东北此自为南门耳【睢阳故城在今商邱县南东南门曰垤泽门括地志所谓宋东城南门曰泽门是】
　　棠春秋三棠邑一宋鲁之界上隠公五年春矢鱼于棠【公羊称为邑】是也今鱼台县一楚邑伍奢长子尚为棠君是也今六合县一齐邑齐棠公之妻杜注棠公齐棠邑大夫不言所在余谓棠齐邑也后汉志北海即墨县有棠乡齐灵公十五年灭莱邑故为齐有后孟子为棠即此是也今即墨县甘棠乡
　　右四书释地附
　　地志秦【都咸阳】右陇蜀【陇凤翔府陇州西北六十里陇坻是蜀四川保寜府剑州以西皆古蜀地】左关坂【闗函谷关古闗在河南府陜州灵寳县南十里今曰潼关在西安府华州华隂县东四十里坂崤坂在河南府永寜县北六十里】北有甘泉谷口【甘泉山在西安府泾阳县北百二十里谷口在西安府醴泉县东南四十里亦曰寒门】南带泾渭
　　韩【韩武子封韩原即故韩国也宣子徙居州今怀庆府城东南五十里武德城是贞子徙平阳即尧都也哀候灭郑徙阳翟今开封府禹州治是】北有巩洛成臯之固【成臯即虎牢】西有宜阳商阪之塞【宜阳今河南府宜阳县商坂即商洛山在西安府商州东南九十里】东有宛穰洧水【穰今南阳府邓州洧水出禹州宻县境至陈州西华县北合于颍水】南有陉山【陉山在禹州新郑县南三十里亦名陉塞】
　　魏【毕万封魏城即永乐城也悼子徙霍即平阳霍州也魏绛徙安邑即禹都也惠王徙大梁遂称曰梁即今开封府】东有淮颍西有长城【史记惠王十九年筑长城塞固阳以偹秦及西戎又秦纪魏筑长城自郑濵洛以北有上郡固阳今陜西榆林卫北废丰州境有稒阳古塞郑今西安府华州上郡今延安绥德州北有古上郡城盖魏惠王时河西之地犹为魏有】南有鸿沟【史记河渠书荥阳下引河东南为鸿沟以通宋郑陈蔡曹卫与济汝淮泗防于楚盖即故汴河矣汴河旧自荥阳东南至凤阳府泗州东西両城间入于淮】北有河外【正义曰魏以河内为河外】
　　赵【造父封赵城今平阳府赵城县是赵夙邑耿赵衰居原简子居晋阳今太原府太原县也献侯治中牟今彰德府汤隂县西五十里中半城是敬侯始都邯郸今北直广平府邯郸县是】西有常山南有河漳东有清河【水经淇水东北过广宗县东为清河广宗今顺德府广宗县又汉有清河郡今为广平府清河县清河旧经其处云】北有燕国
　　燕【都蓟今顺天府附郭大兴县】东有朝鲜辽东【朝鲜今辽东塞外国】北有林胡楼烦西有云中九原【九原贾耽曰九原故城在中受降城北四十里今陜西榆林卫废丰州东北境是】南有滹沱易水
　　齐【都临淄】南有泰山东有琅邪【琅邪山在青州府诸城县东南百五十里】西有清河北有渤海
　　楚【都郢】西有黔中巫郡东有夏州海阳【夏州车允曰夏口城北数里有洲名夏州夏口城在今武昌府城西亦曰鲁口海阳刘伯荘曰楚并吴越地东至海海阳盖谓楚之东南境】南有洞庭苍梧【洞庭湖在岳州府城西南一里苍梧山海经注云即九疑山也在今永州府道州寜逺县南六十里】北有陉塞郇阳【陉塞即陉山郇阳今汉中府兴安州洵阳县县东南有洵水流入汉曰洵口】
　　右战国七雄
  </div>
  <div class="pagination">
   <a href="五礼通考_page329.html">
    上一页
   </a>
   <span>
    ...
   </span>
   <a href="五礼通考_page325.html">
    325
   </a>
   <a href="五礼通考_page326.html">
    326
   </a>
   <a href="五礼通考_page327.html">
    327
   </a>
   <a href="五礼通考_page328.html">
    328
   </a>
   <a href="五礼通考_page329.html">
    329
   </a>
   <span class="current-page">
    330
   </span>
   <a href="五礼通考_page331.html">
    331
   </a>
   <a href="五礼通考_page332.html">
    332
   </a>
   <a href="五礼通考_page333.html">
    333
   </a>
   <a href="五礼通考_page334.html">
    334
   </a>
   <a href="五礼通考_page335.html">
    335
   </a>
   <span>
    ...
   </span>
   <a href="五礼通考_page331.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
