<!DOCTYPE html>
<html>
<head>
    <meta charset="UTF-8">
    <title>周礼传 - 第 7 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼传 - 第 7 页/共 46 页</h1>
    <div class="content">　　【族字以射中而举旌以唱获为文故有聚义大凡人之所居生齿日繁则宗姓日广聚于一方故谓宗为族周礼百家为族正此义也夫比闾族防主教训其民也而必兼夫合其卒伍与聨其什伍之灋者盖一族之民简稽虽百家而实则有千余家平时则教之以俎豆耒耜师田则教之以行伍战陈居守与征行各有所司追胥与耕耘同其秩叙且比闾之灋主守御教训人人皆与若师田行役则有弛舍而不尽用故族师必合之而后可补数即乡师所谓修其卒伍也其差择器使各当其材斟酌配合务得其所皆族师之职故比伍之聨与卒伍之合并属之族师也】
　　嵗终则会政致事【致于党正】
　　闾胥各掌其闾之征令【闾胥中士所统二十五家各掌其徴发政令如下文所言】以嵗时各数其闾之众寡辨其施舍【数上声下同○数辨即小司徒比灋也嵗时者随国比之灋行之无常时也】○凡春秋之祭祀役政丧纪之数聚众庶既比则读灋【数上声○祭祀州社党禜族酺也役田役也政州射党饮酒也丧纪若州之大丧也数即比也数聚谓比较而聚集之也读灋无常但众庶比聚之时即读之】书其敬敏任恤者
　　【尝观人之常态唯知有已稍执事则骄慢而自恃己长一与人共事即推奸而不肯致力己事则尽心而人之事则唯虚应故事己身则知爱而党类则不相顾恤所以谓之小人也故敬谨而不放勤敏而不惰尽忠而可托和爱而不争虽若小善一闾中无大善可书以此为劝即能破己私为大同自一闾达于四海而天下治矣】
　　凡事掌其比觵挞罚之事【觵教横反○凡事谓乡州党族之行礼及师田行役之事也比攷其勤惰敬肆觵罚爵挞朴作教刑罚即族师所谓刑罚定罪由于上施罚各自其闾胥为之盖惩过而未入于五刑故不入司冦之属也】
　　比长各掌其比之治【比长下士所统虽少亦有治灋凡教训徴令皆是也】
　　五家相受相和亲有辠竒衺则相及【辠古罪字】
　　【大司徒比使相比闾使相受此言相受亦谓五家中使相保任皆良民也盖莫切于比居之民有善恶纎微皆知故必使之相保为善不容奸非有事顷刻相与故必使相和亲不得鬬防一家犯灋或有竒衺五家中不举发则皆有辠所以惧之必不敢相容隠以为恶而被举首者亦无怨矣】
　　徙于国中及郊则从而授之若徙于他则为之旌节而行之若无授无节则唯圜土内之【圜古圆字】
　　【徙谓不便其居自郊徙国中自国中徙郊不出一乡旧比长送新比长明无辠恶徙于他谓从狭徙寛出居异乡也乡大夫与之旌节乃得行无授无节亡命者也所在不得相容内之圜土叩其所扺鞫其辠恶正之以灋】
　　【按大小司徒乡遂等官其职分见而杂出然总而言之不过数事间见而互文耳地官司徒主土与民故土地之图人民之数治天下之大纲也土会以知地生地宜土均以平土土圭以制地此皆治地之灋也十二职以植民生本俗以安之保息以养之荒政以聚之十二教以达民性三物以兴之八刑以惩之此皆治民之灋也比闾邻里之吏立之长以施教化也伍两卒旅师军立其帅以制兵也遂沟洫浍川正疆界通水利以治田也井邑丘甸县都稽车马兵器以出兵也夫民富则可以责其贡赋于是而有征令之事不省则事不成于是而有校比之灋但乡遂去王畿冇近逺其风教所被有亲疎故其俗尚不能无国中郊野之异故司徒之职曰乡饮乡射乡三物乡八刑及夫丧祭读灋之礼为尤详而任民之事则皆掌于闾师遂人之职曰兴耡时器疆予土宜及夫潴防沟浍趋其耕耨稽其女工为尤详而庠序之教则于郷大夫而互见此其详畧之稍异而其大要则统于大司徒而无不同者也至于正嵗乡之羣吏攷灋而宪之于所治之国三年大比而小司徒受邦国之比要此以大司徒兼都鄙邦国之教也夫司徒曰地官地也者以博厚含为徳者也易着君子灋坤之道曰厚德载物舜命契曰敬敷五教在寛故周礼地官庠序田里卒伍市廛虞衡之制寛裕温柔广博易良宁多其教训而不使一夫之不获宁迟以嵗月而不徼一时之近利故其培植深厚利泽无穷而非后世之所能及也善乎我师之言曰天下之治必从其根扺是故民制起于比闾邻里田制起于井邑丘甸兵制起于伍两卒旅学校贡举之制起于乡举里选苟治无根柢而求天下太平是累九层之台而弗为基也可乎】
　　封人中士四人下士八人府二人史四人胥六人徒六十人【聚土曰封内而王国外而侯国小而都邑必有社稷之壝疆界之封皆此官主其事故以封人命官】封人掌设王之社壝为畿封而树之【壝音回○据大司徒云设王社稷之壝此设王之社壝缺一稷字之字当在稷字下】凡封国设其社稷之壝封其四疆造都邑之封域者亦如之
　　【地官主土故大司徒于王国制其畿疆设其社稷小司徒于邦国正其畿疆立其社稷然但辨其方位定其程式而已亲其事者封人也设王社稷之壝者社稷有坛坛外起土为壝为畿封者四疆封土以为界树之林以为阻固佐大司徒也封国已下佐小司徒也都邑亦必封其四疆与社稷之壝则乡师所自执事也】
　　令社稷之职【祭社稷之时令诸有事者】
　　【郊特牲曰唯为社事单出里唯为社田国人毕作唯为社丘乘共粢盛所以报本反始也】
　　凡祭祀饰其牛牲设其楅衡置其絼共其水稾【楅福逼二音絼承引反稾音杲○饰其牛牲谓刷治洁清之也楅衡施于牛角以防触楅以不得逼人立义衡以横木立名也旧说以衡设于鼻误矣絼牵牛纼着于鼻端水稾者杀牲所用以稾借之以水洗之皆封人共其事】歌舞牲及毛炮之豚【炮音袍○君牵牲入时封人随而且歌且舞言其博硕肥腯及杀豚爓去其毛而炮之时亦封人歌舞其事此与举豕尾告充同意皆所以歆神也】○凡丧纪賔客军旅大盟则饰其牛牲【四者国家大事故牛牲共于牛人而封人复饰之敬其事也按此职主封土而兼牲事者人君能得人和保其社稷然后鬼神长享其祭故以主社稷封土之人而赞牲事言孝在于能守土而物次之周公垂教后王之意至深切矣】
　　鼓人中士六人府二人史二人徒二十人【教民鼔者之师】舞师下士二人胥四人舞徒四十人【教民舞者之师】
　　鼔人掌教六鼓四金之音声【民间学金鼔者皆鼓人教之六鼓雷灵路鼖鼛晋也四金錞镯铙铎也】以节声乐【鼔无当于五声五声不得不和盖凡作乐必以鼓为节而钟又与鼔相应和者也】以和军旅以正田役【大司马灋所辨路鼖晋提鼙及錞铙铎镯以为坐作进退疾徐之节治安则用之于田役有冦戎则用之于军旅也田役曰正者使其耳目服习无不止其所之意军旅曰和者听金鼔以从将命无敢乖逆以干纪律也○音并见下】
　　教为鼔而辨其声用【工造金鼓者亦鼓人教之故云教为鼔辨其声与其用使为之有灋则司金鼔者与万民听之者俱不忒也】以雷鼔鼔神祀以灵鼔鼓祀祭以路鼓鼓鬼享以鼖鼓鼔军事以鼛鼓鼔役事以晋鼓鼓金奏【鼖音奔鼛音髙○路大也凡王所用皆以路名若寝门车马皆然故王所执曰路而享先王用之鼖字从贲省盛气之意鼛字从咎古文□臯通用臯者声长而逺闻之意晋与进通取疾进之意攷工记防人支鼖鼓长八尺鼛鼓长丈二尺晋鼓长六尺凡鼓短则声疾而短闻长则声舒而逺闻军事尚威壮故以鼖战事贵武猛故以晋役事贵节其力故以鼛即诗经始勿亟之意也雷灵二鼓旧说八面鼓为雷六面鼓为灵既无意义且制造攷系并难施工愚谓古人制器必有灋象雷鼔取灋于天灵鼔取灋于地或择其时日如防人所谓冒鼓以啓蛰之日或用其数如广长几尺今无所攷不可强为之説也天神大小之祀皆用雷鼔地只大小之祀皆用灵鼓各从其类也秋官防氏攻猛兽亦用灵鼓○防音运】○以金錞和鼓【錞音淳○郑氏曰錞圜如碓头大上小下乐作鸣之与鼓相和愚谓即钟之类也盖钟鼔皆所以节乐诗贲鼓维镛钟师以钟鼔奏九夏之谓也】以金镯节鼓以金铙止鼓以金铎通鼓【镯音浊铙宁髙反○郑氏曰镯钲也形如小钟铙如铃无舌有柄执而鸣之铎大铃也司马职两司马执铎鼓人皆三鼔司马振铎所谓通鼓也公司马执镯鼓行鼔进皆鸣镯所谓节鼔也卒长执铙鼓进鸣铙且却所谓止鼔也已上鼔之制用及用金之灋】
　　凡祭祀百物之神鼓兵舞帗舞者【帗音弗○兵舞帗舞见下舞师】○凡军旅夜鼓鼜军动则鼓其众田役亦如之【鼜音戚夜戒守鼔也凡祭百物之神能捍蔽近于山川者舞以兵能发育近于社稷者舞以帗所以形容其功德司马灋曰昏鼔四通为大鼜夜半三通为晨戒旦明五通为发昫军动谓临陈对敌时也鼔之以作士气所谓援桴鼓之则忘其身也田猎合围之时击鼔亦如对敌灋司马职所谓鼓遂围禁也大役则鼔以一众志诗所谓鼛鼔弗胜也○已上皆鼓人亲鼓之事○桴枹通】
　　救日月则诏王鼓○大丧则诏大防鼓
　　【日食者日月合朔时日为月魄所掩隂干阳也月食者日月相朢时月为日暗虚所食隂不避阳也皆君德昏弱故谪见于天王亲鼓助阳且声其辠鼓人诏之大丧大仆戒鼓传达于四方亦鼔人诏之右鼓人诏鼓之事大司乐一官专掌乐舞之事矣而鼓舞又属之地官者大司乐所教乃国之子弟其乐舞为大司徒掌邦教则国中乡遂之民于军旅田役祭祀丧祀之用乐者其事尤多故复有鼔人舞师以教之与春官聨事而各司也书曰劝之以九歌俾勿壊盖鼔舞圣人所以动民而兴起教化之至神者司徒特为之设官有以哉】
　　舞师掌教兵舞帅而舞山川之祭祀教帗舞帅而舞社稷之祭祀教羽舞帅而舞四方之祭祀教皇舞帅而舞旱暵之祭祀○凡野舞则皆教之○凡小祭祀则不兴舞【帗绂同皇古文作防即凤凰之皇字暵音汉小祭祀祀字一本作事字一本无则字】
　　【兵舞以干戚所以御患祭山川用之者以其险固取捍御之义也帗舞以采缯人所常服祭社稷用之者以土谷人之所天取功德广被之义也羽舞以白羽祭四方用之取屏翰之义也凰舞凤凰备五色和气所生染羽象之取其隂阳之气不偏旱暵阳过盛故舞以防取相济之义也野舞野人为乐之善者记之缦乐旄人所谓散乐又谓之燕乐也祭祀賔客用之元取于野人故舞师教之艺既成而后入于旄人以舞之也旧说舞徒四十人之外野人欲学舞者皆教之以待缺也羣小祀若五祀之属功徳小难于形容故不兴舞】
　　【按山川社稷四方旱暵四者之祭切于民事故四者之舞为民间通用舞师所教止此而已若大司乐所教国子之舞六有云门咸池大防大夏大濩大武皆郊庙之舞汉灋卑者之子不得舞宗庙之酎古之遗灋舞师所教郊野之民无与于此故不及六乐又乐师所教国子小舞亦六此四舞之外有旄舞人舞旄舞者四夷之舞人舞者东方韎乐皆大祀大享用以备宇内之和者亦非野人之事故舞师所教不及于旄舞人舞也○防韶通濩音户酎音宙韎音妹】
　　牧人下士六人府一人史二人徒六十人【六牲每牲一士徒十人】牧人掌牧六牲而阜蕃其物以共祭祀之牲牷【牷音全六牲掌于五官然事不可以无统故又特设牧人一官凡祭祀之牲皆掌牧之盖选择其可为牲者入于牧人其大祀者则授充人其次者则留于牧人而养之故曰阜蕃其物也凡畜始养曰畜选择而将用之者曰牲纯色曰牺体完具无伤败曰牷充人所谓展牲则告牷也亦为毛纯无杂之称下文云必用牷物是也】
　　凡阳祀用骍牲毛之隂祀用黝牲毛之朢祀各以其方之色牲毛之凡时事之牲必用牷物凡外祭毁事用尨可也【骍恤云反黝英九反尨明光反○尨字从犬从彡毛不纯之象借凡杂色不纯之称】
　　【牧人主择牲故统述用牲之灋阳祀祭天神及宗庙也骍赤色属阳隂祀祭社稷也黝黒色属隂望祀四海五岳四渎也各以其方之色东青南赤西白北黒中央黄已上三者俱毛之谓毛之纯色者也时事若祀五帝之各以其时四时迎气及五祀之祭也其牲春青夏赤秋白冬黒必用牷物纯色无杂者也外祭表貉及王巡守所过之山川也毁祭谓招梗禬禳毁除殃咎也外祭其事遽毁祭其事畧若有牷则用之无则用尨亦无害】
　　凡祭祀共其牺牲以授充人系之凡牲不系者共奉之【牛牲曰牺左传是生三牺皆用之矣授于充人而系之者大祭祀也不系者小祀或非时而祭者】
　　牛人中士二人下士四人府二人史四人胥二十人徒二百人【牧人兼六牲而官为下士以其职止刍牧之事故与鸡人羊人犬人等同爵牛人虽主牛之一牲然其用非止于牲事其掌财赋为大故官为中士若马则尤重于牛故校人为下大夫也】
　　牛人掌养国之公牛以待国之政令【养于官者曰公牛政令者凡国之用牛或牢为牲或驾于车各有所需如下文所云也】
　　凡祭祀共其享牛求牛以授职人而刍之【享牛飨神之牛求牛绎祭求神之牛职人犹言有司指牧人充人监门者而言春官肆师亦云颁于职人皆谓是也】凡賔客之事共其牢礼积膳之牛飨食賔射共其膳羞之牛【积去声○牢礼饔飱也积生馈之所以给賔之用若司仪主国五积也膳熟而进之所以问礼賔客若掌客殷膳大牢也飨礼烹大牢以饮賔献依命数食烹大牢以食賔有九举七举五举亦依命数皆速賔行于庙中大射于泽及与賔客射于朝必先行燕礼而有殽俎故云膳羞之牛】军事共其犒牛【犒坤告反所以劳军】丧事共其奠牛【朔朢殷奠及祖奠遣奠也已上皆牛之用于牲者】
　　凡会同军旅行役共其兵车之牛与其牵徬以载公任器【徬旁去声○行役天子巡守则六师从也兵车行兵任载之重车非牛不能挽人御之者居其前曰牵居其旁曰徬也公任器公家辎重其士卒辎重则出于司马灋之大车已上牛之用于驾者】
　　凡祭祀共其牛牲之互与其盆簝以待事【簝音老○互杀牛具牛多力杀之有灋交互制之盆瓦器以盛血簝竹器以受肉乃牛人之所有事故凡祭祀杀牲时共之以待事也】充人下士二人史二人胥四人徒四十人
　　【牧人既掌祭祀之牲矣又特设充人一官专系享帝祀先之牺牲者觐礼称享帝用犊国君下齐牛皆指牛言盖牛为大物祭品之至重故特致其诚敬之至也】
　　充人掌系祭祀之牲牷祀五帝则系于牢刍之三月享先王亦如之【牢养兽之防也牛羊曰刍大豕则豢三月一时节气成也】○凡散祭祀之牲系于国门使养之【散祭祀司中司命山川五祀之属其牲系于国门逺则三月近则浃旬司门所谓祭祀之牛牲系焉监门养之也】
　　展牲则告牷硕牲则赞【展牲夕而省牲也】
　　【大夫祭礼宗人告充举兽尾告备此云牷者亦充备之意硕牲者春秋传曰奉牲以告博硕肥腯充人为之赞助以歆神与封人歌舞牲同意盖封人主守土充人养牺牲故交神之始用以告神也按周礼于六牲有所以养之者初时畜之也有所以共之者将用而以其牲入陈也有所以奉之者既杀而荐之也干为马天官总赞王牲故马畜于夏官之圉人共于校人而大司马奉之坤为牛故牛畜于地官之牛人共之者亦牛人而大司徒奉之鸡春畜大宗伯总掌礼事故春官鸡人共之而养于夏官之掌畜者以其所养扰畜之类也羊火畜养于夏官之羊人大司马主奉马牲故特设小子共而羞之犬为金畜共于秋官之犬人而大司冦奉之养于地官之稾人者以其谷食之宜也豕水畜其养而共奉之者则在于冬官矣盖养之者善于知物性而得其饮啄居处孕字之宜者也共之者稍知礼仪者也奉之者则大人君子而以交于神明大賔客者也小不可以侵大大不可以司小初时生养于各官而使有蕃息之媺至将为牲合之于牧人充人以尽孝诚之至及祭则共奉之于五官而各伸其忠敬之心畜牧一事曲尽其道如此】
　　【又按六畜不言王之膳羞盖日供有数所谓唯王不会者欤】
　　载师上士二人中士四人府二人史四人胥六人徒六十人【载事也任民以职事而征其赋】
　　闾师中士二人史二人徒二十人【主六乡近地之赋者财入大府谷入仓人】旅师中士四人下士八人府二人史四人胥八人徒八十人【原属遂师主六遂之赋者旅众也言爲六遂里宰等之师也】
　　县师上士二人中士四人府二人史四人胥八人徒八十人
　　稍人下士四人史二人徒十有二人【原属遂师○稍即家削也字当用削今作稍者岂以兵莫重于委积故以稍秣命名欤】
　　遗人中士二人下士四人府二人史四人胥四人徒四十人【主禾谷积余遗者物余剰之称廪人仓人计五谷之数足以给邦中式用存其余于遗人以待用也】委人中士二人下士四人府二人史四人徒四十人【原属遂师○以遗人例缺胥四人委人所掌主于刍薪古文委字从禾从女在后谓收禾之余诗云彼有不获穉此有不敛穧伊寡妇之利是也又禾末去谷收于田间小堆古之冠似之故以委皃名谓之委人者谓疏材刍薪等皆遗弃之物故取遗弃义若遗人之所谓委则以其存于田间取存余意也○穧音济】
　　均人中士二人下士四人府二人史四人胥四人徒四十人
　　土均上士二人中士四人下士八人府二人史四人胥四人徒四十人【原属遂师】
　　【按载师主任土者也旅师闾师主征九式之赋县师稍人主兵赋遗人委人主刍秣均人土均主平土其职分掌乡遂以及畿外而其官分属于载师与遂师今以其聨职语多互相发故并着于此】
　　载师掌任土之灋以物地事授地职而待其政令【任土之灋即下文自国中至于畺七等之地征赋之轻重也物地事者即大司徒所谓以土宜之灋辨十有二土之名物十有二壤之物也授地职九职任万民也载师主任土而必兼授地职可以见九赋不外于九职也待政令者征敛之时与其等皆受灋于司会而行之】
　　【师曰何以聚人曰财敛散之灋司徒所以养民也设载师以为之长载之为言事也因民所利而利之各任以事取其税以供官教化在其中矣后世听民自生乃惟聚敛是急而不恤其困穷岂父母斯民之心哉】
　　以廛里任国中之地以场圃任园地【廛丞言反○廛之名有四其一廛里者国中四民所居及逺方百族所集王城内外之地也其二市廛者专指国之后市交易之肆也其三园廛者国中隙地为场圃以树菜菓樊之为园即园地之廛也其四夫一廛者凡民受百亩之田必有五亩之宅以居之或在都邑中或兼公田之地也郑氏曰任者地之形实不方平如图受田邑者逺近不得尽如制其所生育赋贡取正于是耳】
　　以宅田士田贾田任近郊之地以官田牛田赏田牧田任逺郊之地【宅田六乡田窄或不能井授民居宅于田中者士田乡大夫嵗攷其行艺而为儒者其家所受之田贾田商贾之家所受田也三等之田为近郊即六乡官田以给庶人在官者所食禄之田牛田牧田养牛牧马之家所受田赏田赏有功者使牧其赋之田四等之田为逺郊即六遂九赋四郊之赋以待稍秣皆虞书所谓百里赋纳总者也】以公邑之田任甸地【公邑自六遂之外二百里邦甸之地虞之二百里纳铚者其余稍县都五百里内凡有余地皆天子使吏治之者并同于甸也】以家邑之田任稍地以小都之田任县地以大都之田任畺地【稍字当作□○旧说王之亲子弟与公同处于大都次亲子弟与卿同处于小都次疏子弟与大夫同处于家邑夫公治其大都卿治其小都大夫治其家邑此固理势之自然若子弟之受地则唯其才徳是眂苟以亲疎为大小在后世之私情则有之岂可以是而释先王之制哉家邑小故曰稍虞之三百里纳秸也小都间都邑之中故曰县虞之四百里粟也大都在王畿之界故曰畺虞之五百里米也】
　　凡任地国宅无征【此任地字即乡大夫辨其可任之任征字即国中自七尺以及六十野自六尺以及六十有五皆征之之征指每嵗简稽兵数用为力役之征也观乡大夫之以嵗时登其夫家之众寡辨其可任者而下即云国中自七尺等皆征之是也国宅无征者民于邱甸中各有征赋此不可重凡邑居皆然其市廛之民则孟子所谓廛而不征法而不廛也故并无征】园廛二十而一近郊十一逺郊二十而三甸稍县都皆无过十二唯其漆林之征二十而五【漆音七○园廛二十而一者其民亦农类但用力四时不息故寛之用其一而休其十九近郊十一者六乡守御尤重故用其一而休其九逺郊二十而三者六遂征役亦颇烦用其一而休其六甸稍县都皆无过十二者用其一而休其四漆林树漆之园其利独厚用其一而休其三意当时植之者多征之独重惇本抑末之意也】
　　【此经画王畿之内从近及逺以为征赋之等也按王畿千里之地丘甸出车之灋当有十六万乘而每嵗简稽兵数止于万乘故合千里之内量其劳佚而均之大约天子之用民近数而逺疎故载师之任民逺多而近寡有此轻重之等差耳旧误解征役字为征税字以谓有此数等致学礼者之疑夫十一天下之中正但使民助耕以为九式之用而已苟十而取二民将何以堪尚得为圣王之政哉】
　　凡宅不毛者有里布凡田不耕者出屋粟凡民无职事者出夫家之征以时征其赋
　　【旧説宅不毛者谓不种桑麻也罚以一里二十五家之泉布空田者罚以三家之税粟以共吉凶二服及丧器也民无职事者犹出夫税家税夫税者百亩之税家税者出士徒车辇给繇役欲劝之宅树桑麻民就田业也但周礼国宅无征里本无布百亩助而不税家本无税况民之惰游者必多贫乏使一家而出二十五家之布一民而出百亩之税一家力役之征虽刑罚日施何能强其所无哉且先王制其田里教之树畜任之以职岂容有宅而不种桑麻田而不树五谷民而游手好闲者乃定为常职而以时征之乎愚谓此皆为工商杂流言也盖均授之以宅里彼则专于别业家富丁众构屋皆满而不毛其差役与众同故有里布以宅里得名非出二十五家之布也均授以夫田彼则惟事别业不暇于耕而他人耕之居夫三之屋而不助耕公田故出屋粟亦如一夫助耕公田之粟以屋室得名非出三夫之粟也同一民也闲民转移执事而无专职出夫家之征谓辨其夫家之众寡而起力役之征也盖民之受地有上中下三等而施力役之众寡闲民虽不受地亦当计其家之众寡而施以政役以当十一十二等之征也大扺先王于不农之民必少授之田俾知稼穑艰难又罚其礼使不得同于本业之人以愧其心然习之成俗为之获利终或不能强之以移其服习故即其居与身而定为征赋以等于务本力穑之人一则欲使之务本二则使众不得仿效以趋于末三则使民知服事其上非若后世多隠匿之民致赋役之不均也或曰有田则有粟米有家则有力役有身则有布缕孟子所谓布缕粟米力役之征而后世用之以为租庸调此古今之通道乃谓里本无布何也盖周礼任民无不耕者其妇人无不织者有粟则贡粟无粟则贡他物以当邦赋唯闲民无常职者则使出夫布其一家专务干织者则以布缕为赋耳战国时因此遂有布缕之征又与粟米力役一并取之故孟子权时而言君子用其一缓其二后世仍习既乆遂安然不废其实先王非九职之民皆有征布也或者又曰夫三为屋旅师掌聚屋粟今曰屋本无粟何也盖此明言田不耕者出屋粟则田耕者不出屋粟明矣战国时宅廛有征而有所谓里布并夫布而征之故孟子言廛无夫里之布此周家旧灋也苟里而有布屋而有粟是凡宅皆有征即税间架矣夫而有布是凡民皆有征即口率出钱矣尚得为盛世之事哉　以时征其赋者闾师敛六乡之赋遂师旅师敛六遂之赋此则复以时而征之】
　　载师闾师相胥图
　　闾师掌国中及四郊之人民六畜之数以任其力以待其政令以时征其赋【政令征赋受灋于载师】
　　【载师任土自国中以及畺掌其大纲闾师任民自三农以至无常职掌其细目相为经纬六畜者农事之本周知其数者欲令鸡豚犬羊牛马之畜毋失其时也】
　　【师曰命官曰闾师者以其周知闾阎细民之情伪闾胥所取灋也善于抚字催科自以不烦后世聚敛之臣上以为能吏乃古之所谓民贼耳】
　　凡任民任农以耕事贡九谷任圃以树事贡草木任工以饬材事贡器物任商以市事贡货贿任牧以畜事贡鸟兽任嫔以女事贡布帛任衡以山事贡其物任虞以泽事贡其物凡无职者出夫布
　　【任农以下九等之民自国中至畺七等之地皆有之任之使各有所职即以其职之所有以当邦赋非九赋之外别有九贡也説见司防任嫔以女事贡布帛者女工虽妇人所为然非男子辅助之不能成民间率多一家专务于织者故任之以贡布帛然要以女工为主故云任嫔而以女事称非凡妇女皆有贡也山虞泽虞为中士林衡川衡为下士而此云任衡以山事任虞以泽事者互言之也大宰九职有臣妾闲民臣妾无匹偶故不责其贡但任之而已无职谓闲民无常职而以转移为事者故使之出一夫之布也此布字盖钱布】
　　凡庶民不畜者祭无牲不耕者祭无盛不树者无椁不蚕者不帛不绩者不衰
　　【凡民之事有一定而不易者九职是也有兼为而不费者树畜是也故先王之世虽士工商之家靡不受田务使人知稼穑之艰难妇女各务蚕丝纺绩则业日起而善心生至于梧槚桑柘之植鸡豚狗彘之畜尤取之天地自然之利而无所费但在乎爱养之而已此皆富民之本而为善之资也不勤于树畜者则有五者之罚使不得备礼载师以其不务本业故征其财闾师以其不能兼职故罚其礼上之人非利其财也将驱之以务本耳非靳于礼也将愧之而使勤耳】
　　旅师掌聚野之耡粟屋粟间粟而用之
　　【旅师掌征六遂之赋故曰野耡粟者即兴耡合耦于耡之耡也凡受田者或贡或助十一而赋此耡粟也屋粟者载师田不耕者出屋粟非夫三为屋皆有粟也闲粟者旅师凡无职者出夫布闲民无常职以转移为事者使出一夫之布或无布则出粟故谓之闲粟非既有夫布又有闲粟也三等粟供四郊正赋以当稍秣而有所余者旅师各随道里之逺近而聚于田里无得耗费因以济民所谓用之也】
　　以质剂致民平颁其兴积施其惠散其利而均其政令【用之之灋有三一则常年以陈易新而责其偿故必用质以为征若泉府之与其有司辨而受之复刻木以为信盖无质则有冒妄之人无剂则无数目期日此致民复还之灋也兴者发散之名官贷陈粟与民即诗之我取其陈食我农人也积者贮峙之义民输新粟还官也平颁者出入均平无入多出寡之病所谓责其偿者如此二则天患民病或耕敛之不足者司救以王命施惠此则恩有所及而不泛故曰施其惠三则凶嵗大发其积即荒政之散利人人咸受其利故曰散其利三者之政旅师必欲其均也】
　　凡用粟春颁而秋敛之
　　【专以兴积言颁于春则谷不至于腾踊以伤百姓敛于秋则谷不至于太贱以伤农后世常平灋正与此意暗合也】
　　凡新甿之治皆听之使无征役以地之媺恶为之等【甿音萌】
　　【生齿日蕃余夫日衍不徙则无所容每徙民而使与地相得故有新甿之治无征役者王制将徙于诸侯三月不从政欲啓行而为备也自诸侯来徙期不从政初至而未集也古之保民曲尽其道如此为之等者不易一易再易三等之制以居之】
　　【旅师主六遂之赋犹闾师之于六乡闾师言任九职以征其赋旅师言聚其余粟以散于民征散各指其一事又闾师罚惰民之礼旅师听新甿之治此皆乡遂之不可少者盖互文也】
　　县师掌邦国都鄙稍甸郊里之地域而辨其夫家人民田莱之数及其六畜车辇之稽
　　【大司徒掌天下之图数矣此复掌其地域盖必辨其夫家人民田莱之多寡及稽其六畜车辇之备乏然后可以为征伐调遣之用也凡治必详内而畧外此叙地域先邦国而后及于郊里以县师调兵通于天下且载师王畿征役逺重近轻故其序如此】
　　三年大比则以攷羣吏而以诏废置
　　【小司徒大比则受邦国之比要此则佐小司徒攷之以土地之荒辟户口之盈耗为吏治之殿最畿内则有诛赏畿外则更易其参甚则有庆让县师诏王及冢宰行之】
　　若将有军旅会同田役之戒则受灋于司马以作其众庶及马牛车辇会其车人之卒伍使皆备旗鼓兵器以帅而至
　　【军旅会同田役皆主用众调发虽出于司徒其多寡迟速地分一听司马之戒令节制作者号召之使至车人各有卒伍以相安旅师合民之卒伍司右合车之卒伍此则总而会之旗鼓军之耳目兵器军所致用使无不备费誓所谓敹乃甲胄备乃弓矢锻乃戈矛无敢不善也帅之以致于司马皆县师之事○敹礼胶反】
　　凡造都邑量其地辨其物而制其域【量其地者谓度其大小郑氏云家邑二十五里小都五十里大都百里此亦以意度之有山林川泽之限盖亦不可拘也辨其物者辨其地之媺恶以施贡分职制其地域之界以为守】
　　【量人量其地邍师辨其名物司空营其工司徒主地故县师与焉】
　　以嵗时征野之赋贡【野甸稍县都也闾师征国中四郊之赋以待賔客稍秣县师征野赋以当匪颁工事币帛祭祀存其余于旅师以济民】
　　【师曰县师主天下兵赋不属之司马而属之司徒者古者寓兵于农无事则属之司徒此经制也有事而后属之司马此权制也是故司马调兵必檄司徒之属先王所以防微也】
　　稍人掌令丘乘之政令若有会同师田行役之事则以县师之灋作其同徒輂辇帅而以至治其政令以听于司马
　　【井邑丘甸县都出兵之灋此但言丘乘者以邱出马一匹四丘出车一乘井邑之兵自此成县都之兵由此始故举以为名令之者治其兵赋也会同师田行役县师受灋于司马稍人受灋于县师作之帅之并同县师故云以县师之灋也同徒輂辇者每同除更休之外合有车十乘徒千人据司马调兵之灋通计一同合出车徒若干于是就丘甸内更畨调遣使劳逸递焉即使其吏帅之以至治其政令不易人而治则其民素相安也】
　　大丧帅车与其役以至掌其政令以听于司徒【郑氏曰蜃车及役遂人共之稍人者野监是以帅而致之既夕礼曰既正柩賔出遂人匠人纳车于阶间则天子与士柩路皆从匠人来既至则遂人掌其政令而听于司徒也】
　　【县师掌六乡通天下之兵赋稍人掌六遂以及于甸稍县都之兵赋县师六畜车辇之稽即稍人丘乘之政令也卒徒皆司徒所掌司马征兵于司徒司徒帅之以往或乡遂或都鄙或邦国岂散乱而无统耶观稍人受灋于县师则知邦国亦如之此周礼设官所以有统驭提挈之美也】
　　遗人掌邦之委积以待施惠【积去声】乡里之委积以恤民之囏阨【里不属乡当作闾囏古艰字】门关之委积以养老孤郊里之委积以待賔客野鄙之委积以待羁旅县都之委积以待凶荒
　　【委者禾未去谷之名积露积以贮米者邦之委积国中所积也以待施惠即委人之余聚以待颁赐也乡里之委积六郷所积也恤民之艰阨者司救职嵗时有天患民病巡国中及郊野而以王命施惠司稼之均万民之食而赒其急也门关职云凡财物犯禁与不出于关者举之以其财养死政之老与其孤郊里逺郊之地遂人邻里之所积也賔客至此与主国使者交接即与之廪饩野鄙甸稍之地賔客羁留于旅寓而不得行者于此加惠使无失所委人言以稍聚待賔客以甸聚待军旅大扺逺郊甸稍在郊内外賔客行旅止舍之所故互言之县都地广所积尤厚凶荒事大所费不赀故以县都委积待之仓人职云用有余则藏之以待凶而颁之也】
　　凡賔客会同师役掌其道路之委积凡国野之道十里有庐庐有饮食三十里有宿宿有路室路室有委五十里有市市有侯馆侯馆有积
　　【十里有庐以为置邮野侯徒之所憩息庐有饮食者徒行劳苦饥渇即饮食之也三十里则有可止宿之地路室有委者所以饲牛马五十里有市以便货买侯馆有积所以供饔饩古者军行三十里吉行五十里故以是为节盖军行则人马众多起止迟顿又恐为敌人所乘或祈寒暑雨故眂吉为反迟然使地利得天道顺人马轻捷则或经二宿或经二市盖亦不必拘也】
　　凡委积之事廵而比之以时颁之
　　【凡委积之入各有贮峙之数待用之灋饬除之宜典守之人遗人总监临之廵而比之者察其侵牟攷其足否以时颁之者不足则补之有用则赒之使皆充牣而无废事也○牣音刄满也】
　　【自国中以至县都既供王九式正用然后以待赈施道路凶荒军旅之用盖自王国以及于乡闾恩由近以及逺次及于郊里野鄙先百姓而后賔客次及于凶荒师役先常而后变故其序如此】
　　【按防同师役道路之委积此国之大用而大府不言者盖大府九式皆主邦中所用甸稍县都之赋式用之余所存甚多也故廪人凡邦有会同师役之事则治其粮与其食仓人凡国之大事共道路之谷积食饮之具与此所谓会同师役掌其道路之委积互相督领使无失悮盖平日以式灋之余各随道里之便收贮其地卒然有用所以无餽饷刍挽之劳畿外邦国之灋亦当如此是以虽千里征伐若袵席上过兵也】
　　委人掌敛野之赋敛薪刍凡疏材木材凡畜聚之物【委人所掌皆草木之事野地之产故云掌敛野之赋敛盖臣妾聚敛疏材其适用者委人敛之以共杂用三农生五谷其稾秸则委人敛之以饲牛马虞衡作山泽之材其木材则委人敛之以为薪蒸园圃毓草木其畜聚之物则委人敛之以为御冬防蓄也】
　　以稍聚待賔客以甸聚待羁旅【稍当作□○家□邦甸自国至畺之中賔客行旅至此两无所依故致委积者必于此】凡其余聚以待颁赐【余余通○自乡遂及县都之聚凡有余者以待王颁赐羣臣○已上颁畜聚之灋】
　　以式灋共祭祀之薪蒸木材【式灋即所谓刍秣之式也郑氏曰祭祀薪蒸给炊及燎粗曰薪细曰蒸木材给张次及幕之事】賔客共其刍薪【委积之物非一委人共其刍薪也】丧纪共其薪蒸木材军旅共其委积薪刍凡疏材【薪刍之外又有疏材者草木根实亦可饲牛马以助禾粟也】共野委兵器【野委谓賔客军旅夜止于三十里五十里之地而共其薪刍也兵器賔客夜宿守卫陈兵之器也】与其野囿财用【凡大田在泽则有囿在山则有苑共其藩罗以遮禽兽○已上共委积薪刍之事】
　　凡军旅之賔客馆焉【军旅賔客邦国奉王命征调而至者○此委人兼职】
　　均人掌均地政【均人所掌自国中以至于四郊均地政谓以地土而均其财赋力役职事守固等之政也】均地守均地职【地守守固之事地职谓农圃虞衡薮牧工商嫔妇等所职旧以山林川泽之职皆有守禁平守之云故以地守为虞衡之属然虞衡自属地职小司徒云分地域而辨其守盖地官有守土之责故门关之守皆其所司而险固之守皆当与闻也】均人民牛马车辇之力政【人民以治城郭涂巷沟渠牛马车辇以转委积故曰力政也】
　　凡均力政以嵗上下丰年则公旬用三日焉中年则公旬用二日焉无年则公旬用一日焉
　　【礼记王制云用民之力嵗不过三日旬均也盖以家计之则戸口有多寡而不均若以人役之则无不均矣无年即人二鬴之嵗民无以为食必不得已每人但用一日荒政所谓弛力也】
</div>
    <div class="pagination">
<a href="周礼传_page6.html">上一页</a><span>...</span><a href="周礼传_page2.html">2</a><a href="周礼传_page3.html">3</a><a href="周礼传_page4.html">4</a><a href="周礼传_page5.html">5</a><a href="周礼传_page6.html">6</a><span class="current-page">7</span><a href="周礼传_page8.html">8</a><a href="周礼传_page9.html">9</a><a href="周礼传_page10.html">10</a><a href="周礼传_page11.html">11</a><a href="周礼传_page12.html">12</a><span>...</span><a href="周礼传_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
