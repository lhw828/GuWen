<!DOCTYPE html>
<html>
<head>
    <meta charset="UTF-8">
    <title>日讲礼记解义 - 第 38 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲礼记解义 - 第 38 页/共 45 页</h1>
    <div class="content">













　　日讲礼记解义卷五十三
<经部,礼类,礼记之属,日讲礼记解义>
　　钦定四库全书
　　曰讲礼记觧义卷五十四
　　仲尼燕居
　　此与孔子闲居俱取篇首四字为名家语合燕居闲居为一篇篇名谓之论礼其词小有异同陆氏佃曰退朝曰燕退燕曰闲言礼燕居之事也言诗闲居之事也
　　仲尼燕居子张子贡言游侍纵言至于礼子曰居女三人者吾语女礼使女以礼周流无不徧也子贡越席而对曰敢问何如子曰敬而不中礼谓之野恭而不中礼谓之给勇而不中礼谓之逆子曰给夺慈仁
　　此孔子啓羣贤以学礼而因示以当学之意也纵言谓泛言诸事仲尼当燕居之时有子张子贡言游侍于侧纵言而至于礼子曰居女三人者吾试语女以礼使女以礼随遇而施周旋流转而无所不徧也子贡越席而对曰敢问何如子曰敬存于心而不中礼
　　则简畧而谓之野恭见于貌而不中礼则致饰而谓之给勇于气而不中礼则好胜而谓之逆野与逆犹为直情径行惟便给则徇外忘内实有害于慈仁而不可不重以为戒也郑氏注曰感子贡也子贡辨近于给
　　子曰师尔过而商也不及子产犹众人之母也能食之不能教也子贡越席而对曰敢问将何以为此中者也子曰礼乎礼夫礼所以制中也
　　此言道贵于中而示以制中之要也卜子夏名商子曰师尔失之过而商也则又不及子产犹之众人之母也能食之而不能教也子贡越席而先对曰过不及皆非中敢问将何以为此中者也子曰其惟礼乎殆莫有如礼者夫礼称情而立文乃所以制中也盖中者性之徳也礼以节性故曰所以制中
　　子贡退言游进曰敢问礼也者领恶而全好者与子曰然然则何如子曰郊社之义所以仁鬼神也尝禘之礼所以仁昭穆也馈奠之礼所以仁死丧也射乡之礼所以仁乡党也食飨之礼所以仁賔客也
　　此言尽礼即以尽仁也领犹治也馈奠丧奠也子贡既退言游进而问曰夫子言礼以制中敢问礼也者殆所以管领其恶而成全其好者与子曰然然则所谓礼者何如子曰郊天社地之义所以反始而仁鬼神也秋尝夏禘之礼所以追逺而仁昭穆也馈奠之礼所以致哀而仁死丧也乡射乡饮之礼所以致譲而仁乡党也食飨之礼所以合欢而仁宾客也仁之发而礼行焉固非徒外之文而已也
　　子曰眀乎郊社之义尝禘之礼治国其如指诸掌而已乎
　　此申言郊社之礼之重也子曰人诚眀乎郊社之义与尝禘之礼则推以治国有不犹指诸掌之易见者乎盖惟仁人为能飨帝孝子为能飨亲以天地祖宗之心为心则民吾同胞物吾与也而天下不难治矣
　　是故以之居处有礼故长幼辨也以之闺门之内有礼故三族和也以之朝廷有礼故官爵序也以之田猎有礼故戎事闲也以之军旅有礼故武功成也
　　此言礼之周流无不徧也父子孙为三族礼无乎不在是故以之居处有礼则长幼以序而无不辨也以之闺门之内有礼则三族以睦而无不和也以之朝廷有礼则官爵以列而无不序也以之田猎有礼则搜狩以时而戎事闲也以之军旅有礼则果毅以昭而武功成也
　　是故宫室得其度量鼎得其象味得其时乐得其节车得其式鬼神得其飨防纪得其哀辨说得其党官得其体政事得其施加于身而错于前凡众之动得其宜此承上意而广言之也惟礼寓于事是故宫室所以居身而有以得其度有所居不可无所养故量与鼎有以得其象味亦有以得其时有所养不可无所安故乐以安乎心而有以得其节车以安乎行而有以得其式由是幽而事鬼神则有以受福而得其飨明而治防纪则有以自致而得其哀出而从辨说则有以察伦而得其党居官则称职而有以得其体政事则从善而有以得其施以至加于身而措于前凡众之动盖未有不得其宜者方氏慤曰宫室得其度如奥为尊者所居阼为主人所立寝则无侵房则有方之类量得其象如左为升以象阳升右为合以象隂合仰为斛以象显而承覆为斗以象隐而庇鼎得其象如口象有所安乎上足象有所立乎下足竒其数而参天耳偶其数而两地味得其时如春多酸夏多苦秋多辛冬多咸之类乐得其节若阳而不散隂而不密刚气不怒柔气不慑之类鬼神得其飨如天神皆降地祗皆出人鬼皆格之类丧纪得其哀如于容体发于声音言语于饮食居处衣服之类辨说得其党如在官言官在府言府之类官得其体如天官掌邦治地官掌邦敎之类政事得其施如施典于邦国施则于都鄙施法于官府之类刘氏曰礼以制中无过不及故凡众之动无不得其时中之宜经礼三百曲礼三千无一事之非仁也
　　子曰礼者何也即事之治也君子有其事必有其治治国而无礼譬犹瞽之无相与伥伥乎其何之譬如终夜有求于幽室之中非烛何见若无礼则手足无所措耳目无所加进退揖让无所制是故以之居处长幼失其别闺门三族失其和朝廷官爵失其序田猎戎事失其策军旅武功失其制宫室失其度量鼎失其象味失其时乐失其节车失其式鬼神失其飨防纪失其哀辨说失其党官失其体政事失其施加于身而错于前凡众之动失其宜如此则无以祖洽于众也
　　此反言以结上文见治国不可无礼也伥伥无定向之貌祖之言始倡率之意也洽合也子曰礼者何也即事之所由治也君子有其事必有礼以为治治国而无礼譬犹瞽者无人为之相歩伥伥乎其何之譬如终夜有所求于幽室之中非烛何见若果无礼则手足将无所措耳目将无所加进退揖让将无所制是故以之居处则长幼失其别闺门则三族失其和朝廷则官爵失其序田猎则戎事失其策军旅则武功失其制以至于宫室则失其度量鼎则失其象味则失其时乐则失其节车则失其式鬼神则失其飨防纪则失其哀辨说则失其党官则失其体政事则失其施与夫加于身而措于前凡众之动未有不失其宜者如此而为君则必无以倡率而和其众也
　　子曰慎听之女三人者吾语女礼犹有九焉大飨有四焉苟知此矣虽在畎亩之中事之圣人已两君相见揖让而入门入门而县兴揖让而升堂升堂而乐阕下管象武夏籥序兴陈其荐俎序其礼乐备其百官如此而后君子知仁焉行中规还中矩和鸾中采齐客出以雍彻以振羽是故君子无物而不在礼矣入门而金作示情也升歌清庙示徳也下而象管示事也是故古之君子不必亲相与言也以礼乐相示而已
　　此合语三子以礼而即飨礼之大者推之也事之习其仪也县乐器之县于笋簴者兴作阕止也下管象武之上缺升歌清庙一句采齐乐章名振羽振鹭之诗也孔子有见于礼之当学呼三子而教之曰敬听之女三人者吾语女礼礼之通行犹有九焉大飨有四焉人苟知此矣虽在畎亩之中躬行实践可进于圣人之礼乐矣当两君相见始揖让而入门入门而乐之县者以作复揖让而升堂升堂则主献賔賔卒爵而乐止賔酢主主卒爵而乐又止乐工于是升堂而歌文王清庙之诗堂下以管吹文王之象武王之大武而又以籥吹禹之大夏依次而兴于是陈其荐俎序其礼乐备其百官如此则蔼然亲爱之意见于节文而后君子于礼之行即知其仁焉行而周旋中乎规折旋中乎矩登车则和鸾之声与采齐相应送宾之出而歌雍诗礼毕彻器而歌振鹭是可以见君子相与无一物而不在乎礼矣入门而金作欲其以情相接也升歌清庙欲其以徳相让也下而管象欲其以事相成也是故古之君子不必亲相与言也但以礼乐相示而意其可知也已呉氏澄曰九者大飨有四幷前仁鬼神以下之五者而为九也大飨之礼大节有四初迎宾一也次献宾二也次乐宾三也终送賔四也案诸儒释此经其说不一惟呉氏为得经意
　　子曰礼也者理也乐也者节也君子无理不动无节不作不能诗于礼缪不能乐于礼素薄于徳于礼虚此申言礼乐之义也子曰礼也者事得其理也乐也者情得其节也君子惟无理不动而无节不作此礼乐所以皆得也而行礼又有资焉不能诗则于礼无辨而失之缪不能乐则于礼无文而失之素薄于徳则于礼无实而失之虚案礼以治人之情而其用以和为贵故通于诗与乐也徳者行礼之质如云道不虚行矣
　　子曰制度在礼文为在礼行之其在人乎子贡越席而对曰敢问夔其穷与子曰古之人与古之人也逹于礼而不逹于乐谓之素逹于乐而不逹于礼谓之偏夫夔逹于乐而不逹于礼是以传于此名也古之人也此言礼在人行又因答问以申上文之意也制度俎豆几筵之属文为登降献酢之属穷犹塞也子曰凡制度之可遵者在礼文为之可见者在礼推而行之其在于人乎子贡越席而对曰敢问防之但以乐称意者其穷于礼与子曰是乃古之人与盖古之人而未可轻议也夫礼乐之道相为表里若逹于礼而不逹于乐则质而无文是谓之素逹于乐而不逹于礼则和而无节是谓之偏惟夔为典乐之官职在逹于乐而不必其逹于礼是以流传于此名也盖洵乎其为古之人而未可轻议也徐氏师曾曰伯夷典礼尝让于夔此岂不逹于礼者夫子之答可谓婉而章矣
　　子张问政子曰师乎前吾语女乎君子眀于礼乐举而错之而已
　　此言政不外于礼乐也前犹昔也子张因论礼而问政盖疑其有二道也子曰师乎前吾不尝语女以礼乐乎君子既眀于礼乐则由是举而措之而政不外焉矣案政者正也礼以正人之身乐以正人之心欧阳氏所谓三代而上治出于一而礼乐逹于天下也
　　子张复问子曰师尔以为必铺几筵升降酌献酬酢然后谓之礼乎尔以为必行缀兆兴羽籥作钟鼔然后谓之乐乎言而履之礼也行而乐之乐也君子力此二者以南面而立夫是以天下太平也诸侯朝万物服体而百官莫敢不承事矣
　　此言礼乐不外于吾身也筵席也缀兆舞列也物事也体犹理也子张复问意以政事多端若必眀礼乐以错之则礼乐当有不止如前所云者子曰师尔以为必铺几筵备升降酌献酬酢之文然后谓之礼乎尔以为必行缀兆兴作夫羽籥钟鼔之器然后谓之乐乎夫礼乐不在繁文而在实徳言而履之则顺乎当然之序是即礼也行而乐之则得乎自然之和是即乐也君子致力于此二者南面而立以施于有政夫是以天下太平也外则诸侯来朝内则万事皆从其理而百官莫敢有不承事而尽职者矣
　　礼之所兴众之所治也礼之所废众之所乱也目巧之室则有奥阼席则有上下车则有左右行则有随立则有序古之义也
　　此言礼必有义以见兴与治之相因也目巧谓不由法度但据目力之巧也惟礼可错诸政故礼之所兴乃众之所由治也礼之所废即众之所由乱也先王制礼虽甚苟简而为目巧之室则必隅有奥而阶有阼席之设则或以南方为上或以西方为上乘车之法则君在左而勇士在右行之次则父之齿随行五年以长则肩随之立之位则天子南面公侯而下各有其序此皆古人制礼之义也
　　室而无奥阼则乱于堂室也席而无上下则乱于席上也车而无左右则乱于车也行而无随则乱于涂也立而无序则乱于位也昔圣帝眀王诸侯辨贵贱长幼远近男女外内莫敢相逾越皆由此涂出也三子者既得闻此言也于夫子昭然若蒙矣
　　此言废与乱之相因也此涂谓礼也礼以义起如此是故室若无奥阼则乱于堂室也席若无上下则乱于席上也车若无左右则乱于车中也行若无随则乱于涂间也立若无序则乱于位次也昔圣帝眀王诸侯所为辨爵之贵贱齿之长幼地之远近人之男女位之外内而莫敢相逾越者皆由此涂以出信乎礼之不可以弗兴也三子者既得闻此言也于夫子而昧者以眀有昭然若发其蒙者矣呉氏澄曰蒙谓以巾幂其目者彻而去之石梁王氏谓此篇虽有首尾然词多散漫未必孔子之言也
　　孔子闲居
　　此篇言诗先以为民父母而后继以三王之徳洪范曰天子作民父母以为天下王故其序如此
　　孔子闲居子夏侍子夏曰敢问诗云凯弟君子民之父母何如斯可谓民之父母矣孔子曰夫民之父母乎必逹于礼乐之原以致五至而行三无以横于天下四方有败必先知之此之谓民之父母矣
　　此言为民父母之实不外于礼乐也诗大雅泂酌之篇凯弟乐易也孔子当闲居之时有子夏侍于侧子夏曰敢问诗云凯弟君子民之父母果何如斯可谓民之父母矣孔子曰夫欲为民之父母乎是必通达乎礼乐之本原有以致五至而行三无以其道广被于天下而忧其民者无不至凡四方有祸败之衅必先知而豫防之此之谓民之父母矣
　　子夏曰民之父母既得而闻之矣敢问何谓五至孔子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生是故正眀目而视之不可得而见也倾耳而听之不可得而闻也志气塞乎天地此之谓五至
　　此详言五至之目而及其妙也目正视则眀全耳倾听则聪审子夏曰所谓民之父母者既得而闻之矣敢问何以谓之五至子曰君子既逹礼乐之原则真切为民而志以至夫在心为志言为诗故志之所至而诗亦至焉兴于诗而履之即为礼故诗之所至而礼亦至焉立于礼而乐之即为乐故礼之所至而乐亦至焉乐民之生则必哀民之死故乐之所至而哀亦至焉哀乐相生应感无迹是故正眀目而视之且不可得而见也倾耳而听之且不可得而闻也志气塞乎天地而上下同流夫是之谓五至郑氏注曰凡言至者至于民也志谓恩意也诗谓好恶之情也云耳不能闻目不能见行之在心也案五至虽列言之而实不外于礼乐二者志与诗所以原其始哀则所以推其终也
　　子夏曰五至既得而闻之矣敢问何谓三无孔子曰无声之乐无体之礼无服之防此之谓三无子夏曰三无既得略而闻之矣敢问何诗近之孔子曰夙夜其命宥密无声之乐也威仪逮逮不可选也无体之礼也凡民有防匍匐救之无服之防也
　　此言三无之实而证以诗也其当依诗作基始也宥寛也密静也逮逮诗作棣棣盛也选择也手行为匍伏地为匐子夏曰所谓五至者既得而闻之矣敢问何以谓之三无孔子曰凡乐皆有声而和之至则为无声之乐凡礼皆有体而敬之至则为无体之礼凡防皆有服而哀之至则为无服之防此之谓三无子夏曰三无既得略而闻之矣若求其类于诗敢问何诗近之孔子曰周颂昊天有成命篇言文王夙夜积徳以基天命者宏深静谧此无时而不和无声之乐也邶风栢舟之篇言威仪各极其盛斯简择可以不施此无动而不节无体之礼也邶风谷风之篇言凡民有死防之祸即急遽以助之此哀不必见于服无服之防也案无声者乐之至无体者礼之至无服者哀之至不言志至而诗至者以志未形于诗乃所谓礼乐之原也
　　子夏曰言则大矣美矣盛矣言尽于此而已乎孔子曰何为其然也君子之服之也犹有五起焉子夏曰何如孔子曰无声之乐气志不违无体之礼威仪迟迟无服之防内恕孔悲无声之乐气志既得无体之礼威仪翼翼无服之防施于四国无声之乐气志既从无体之礼上下和同无服之防以畜万邦无声之乐日闻四方无体之礼日就月将无服之防纯徳孔眀无声之乐气志既起无体之礼施及四海无服之防施于孙子
　　此言五起而及其效也起犹棱也恕视人犹己也施延畜养就成将大也子夏曰三无之道而诗与相近如此言则大矣美矣盛矣岂言尽于此而已更无可以形容之者乎孔子曰何为如是而遂尽也君子之服行此三无也抑犹有五者以起发其义焉子夏曰所谓五起者何如孔子曰无声之乐乃天下之至和故觉气志之不违无体之礼乃天下之至序故觉威仪之迟迟无服之防乃天下之至哀故觉内恕之孔悲而不违又非强合之谓故无声之乐而气志于是乎既得迟迟又非怠缓之谓故无体之礼而威仪于是乎翼翼孔悲又非偏爱之谓故无服之防而直施及于四国有所得于己必能无所失于人故无声之乐而又见其气志之既从有所凛于中必能无所乖于外故无体之礼而又见其上下之和同有所施于近必能无所遗于逺故无服之防而又见其畜及乎万邦信从者多则声名益着故无声之乐而又见其日闻于四方和同者众则徳业益臻故无体之礼而又见其日就而月将畜养者广则功化益彰故无服之防而又见其纯徳之孔眀至于日闻四方而吾之心尤有方兴未艾者故无声之乐而终见其气志之既起至于日就月将而吾之徳尤有久而愈大者故无体之礼而终见其施及于四海至于纯徳孔眀而吾之泽尤有被于无穷者故无服之防而终见其施于孙子焉呉氏澄曰五起不大相逺只是一节稍进一节而已
　　子夏曰三王之徳参于天地敢问何如斯可谓参于天地矣孔子曰奉三无私以劳天下子夏曰敢问何谓三无私孔子曰天无私覆地无私载日月无私照奉斯三者以劳天下此之谓三无私其在诗曰帝命不违至于汤齐汤降不迟圣敬日齐昭假迟迟上帝是祗帝命式于九围是汤之徳也
　　此言三王合徳于天地而引诗以为汤证也劳者勤恤之意诗商颂长之篇齐防也合也言至汤而王业成与天命防也日齐诗作日跻九围九州之界也子夏曰古有云三王之徳参于天地敢问徳何如斯可谓参于天地矣孔子曰三王之王也未尝以位为乐唯奉三无私以劳天下子夏曰敢问何谓三无私孔子曰唯天至髙而无私覆地至厚而无私载日月至眀而无私照三王能奉斯三者以劳天下此之谓三无私其在诗曰商自契以来己为天命所向而未尝有违至汤而后与天齐成此王业盖汤应期而降适当其时其圣敬又日以齐升昭假于天久而不息唯上帝是敬帝故命之以为法于九州此汤无私之徳也案此由为民父母而进言之即易所谓与天地合其徳与日月合其明者也
　　天有四时春秋冬夏风雨霜露无非教也地载神气神气风霆风霆流形庶物露生无非教也
　　此言天地之无私也形犹迹也露犹发也天运无穷有四时而天道着矣凡夫春秋冬夏之递嬗风雨以为舒霜露以为敛无非至教之所在也地气皆天气也天之神气地实载之神气莫着于风霆风霆流造化之形而庶物于以露生焉无非至教之所在也案天地之所以生物者神气也地载神气与大传乃顺承天同义圣人父天母地而必曰小心翼翼昭事上帝者犹斯指也夫
　　清明在躬气志如神耆欲将至有开必先天降时雨山川出云其在诗曰嵩髙维岳峻极于天惟岳降神生甫及申惟申及甫惟周之翰四国于蕃四方于宣此文武之徳也
　　此言文武无私之徳参于天地也耆欲家语作有物有开作其兆或以为字之讹也诗大雅嵩髙之篇嵩诗作崧岳谓五岳峻诗作骏甫甫侯此谓宣王时人盖作吕刑者之子孙也申申伯也翰干也圣人唯无私故清明之天徳在躬则其气志自有如神之应凡所愿欲之事将至天必有开发朕兆而豫示其防者若时雨将降而山川先出云也其在诗曰嵩然而髙之岳其峻上至于天由是降其神灵生甫侯及申伯而皆为周之桢干于四国之患难则蕃蔽之于四方之德泽则宣布之此由文武有无私之德故天为之生贤佐以兴周也案此诗本美宣王得人之盛而归徳于文武者推所自而言之也
　　三代之王也必先其令闻诗云明明天子令闻不已三代之徳也弛其文徳恊此四国大王之徳也子夏蹶然而起负墙而立曰弟子敢不承乎
　　此言三代固以无私之徳王天下而又本于先徳也诗大雅江汉之篇弛犹施也诗作矢陈也协诗作洽负墙见文王世子三代之王也于未王之先其祖宗必先有实徳以着令善之声闻诗云明明天子令闻不已此三代之徳也施其文徳洽此四国此大王之徳也子夏闻夫子之言蹶然而起负墙而立曰父母斯民徳参天地之道如此弟子虽不敏敢不奉顺而勿失乎案此亦宣王之诗而取类明之文徳亦凯弟之意洽此四国即为民父母可知矣















　　日讲礼记解义卷五十四
　　钦定四库全书
　　日讲礼记解义卷五十五
　　坊记
　　坊与防同水隄也篇中杂引孔子及六经之言皆以礼防民之义礼禁乱之所由生犹防止水之所自来也
　　子言之君子之道辟则坊与坊民之所不足者也大为之坊民犹逾之故君子礼以坊徳刑以坊淫命以坊欲此言君子以道坊民乃一篇之纲也辟读为譬子孔子也子言之君子之以道治民也譬则水之有坊与夫人情易流而仁义每苦于不足道则坊民之所不足者也大为之坊而民犹且逾之故君子有礼以坊其徳有刑以坊其淫有命以坊其欲案命者天之教令也命以坊欲即孟子性也有命焉之意
　　子云小人贫斯约富斯骄约斯盗骄斯乱礼者因人之情而为之节文以为民坊者也故圣人之制富贵也使
　　民富不足以骄贫不至于约贵不慊于上故乱益亡此言为民贫富之坊也约犹穷也慊恨不满之貌也子云小人无道以安贫贫斯气歉而约无徳以守富富斯气盈而骄约斯苟得而为盗骄斯犯上而为乱此皆人之情而礼则因人情而为之节文以为民坊者也故圣人之制富贵也使民虽富而不足以骄虽贫而不至于约虽贵而不慊于上故乱于是乎益亡案先王之法田里有制等威有辨所以杜乱萌者豫矣
　　子云贫而好乐富而好礼众而以宁者天下其防矣诗云民之贪乱宁为荼毒故制国不过千乗都城不过百雉家富不过百乗以此坊民诸侯犹有畔者
　　此亦言坊民贫富之情也贫而好乐论语无好字众谓家族众盛诗大雅桑柔之篇贪犹欲也荼苦菜毒螫虫也都城都邑之城雉度名也髙一丈长三丈为一雉子云人有贫而能乐富而能好礼众而能安宁者天下其不多见矣诗云民之欲乱有宁为荼毒之行而不恤者故先王之制大国出车不过千乗卿大夫之都城不过百雉其家之富不过百乗以此坊民可谓严矣然其弊也诸侯犹有倍畔者案古人引诗多断章取义今第依文解之
　　子云夫礼者所以章疑别微以为民坊者也故贵贱有等衣服有别朝廷有位则民有所让
　　此言礼之坊民也子云夫礼也者所以章其似同而异之疑别其似明而隐之微以为斯民坊者也故贵贱有等而不相陵衣服有别而不相淆朝廷有位而不相越则民兴于让而靡所争矣盖礼达而分定故民有逊心易曰履和而至即此意也
　　子云天无二日土无二王家无二主尊无二上示民有君臣之别也春秋不称楚越之王丧礼君不称天大夫不称君恐民之惑也诗云相彼盍旦尚犹患之子云君不与同姓同车与异姓同车不同服示民不嫌也以此坊民民犹得同姓以弑其君
　　此亦言章疑别微之道也诗逸诗也盍旦即鹖旦夜鸣求旦之鸟患犹恶也子云臣之于君未有不统于一者是故天无二日则土无二王家无二主则尊无二上示民有君臣之别也春秋于楚越之王则外之书卒而不书葬礼君不称天以避天子大夫不称君而称主以避国君恐滋民之惑也诗云相彼盍旦之鸟欲反昼夜之常人且犹恶之又况于臣之欲犯上者乎子云乗车之法君在左仆在中央勇士在右君之不与同姓同车与异姓同车而亦不同服者示民无混淆之嫌也以此坊民而民犹或有以同姓而弑其君者
　　子云君子辞贵不辞贱辞富不辞贫则乱益亡故君子与其使食浮于人也宁使人浮于食
　　此言辞受之坊也食禄也浮溢也子云君子于爵也辞贵而不辞贱于禄也辞富而不辞贫则能廉且让而乱于是乎益亡故君子与其过乎分而使食浮于人也宁不及乎分而使人浮于食案人浮于食即辞富居贫之意言贫富则贵贱可知盖古人之处富贵恒有惧心焉故每食无余不失为贤者而素餐之诫诗人所为咏歌以见志也
　　子云觞酒豆肉让而受恶民犹犯齿衽席之上让而坐下民犹犯贵朝廷之位让而就贱民犹犯君诗云民之无良相怨一方受爵不让至于己斯亡
　　此言人情之难坊而上之不可不让也诗小雅角弓之篇已终也子云下之争应化于上之让而有未易言者如觞酒豆肉让其美而受恶所以老老也而民犹至于犯齿衽席之上让其上而坐下所以贵贵也而民犹至于犯贵朝廷之位让其贵而就贱所以尊君也而民犹至于犯君况又可不率之以让乎诗云凡人之不善者相怨各在一方不相往来始于受爵不让而终至于亡其身此可以为戒也方氏慤曰礼六十以上笾豆有加故酒肉以犯齿言三命不齿席于尊东故衽席以犯贵言
　　子云君子贵人而贱己先人而后己则民作让故称人之君曰君自称其君曰寡君
　　此言教让之道也子云君子惟不骄能贵人而贱己惟不争能先人而后己则民于是乎作让故称人之君尊之曰君自称其君谦言曰寡徳之君陆氏佃曰引此者着于君尚如此其他可知
　　子云利禄先死者而后生者则民不偝先亡者而后存者则民可以托诗云先君之思以畜寡人以此坊民民犹偝死而号无告
</div>
    <div class="pagination">
<a href="日讲礼记解义_page37.html">上一页</a><span>...</span><a href="日讲礼记解义_page33.html">33</a><a href="日讲礼记解义_page34.html">34</a><a href="日讲礼记解义_page35.html">35</a><a href="日讲礼记解义_page36.html">36</a><a href="日讲礼记解义_page37.html">37</a><span class="current-page">38</span><a href="日讲礼记解义_page39.html">39</a><a href="日讲礼记解义_page40.html">40</a><a href="日讲礼记解义_page41.html">41</a><a href="日讲礼记解义_page42.html">42</a><a href="日讲礼记解义_page43.html">43</a><span>...</span><a href="日讲礼记解义_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
