<!DOCTYPE html>
<html>
<head>
    <meta charset="UTF-8">
    <title>仪礼述注 - 第 25 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼述注 - 第 25 页/共 71 页</h1>
    <div class="content">　　遂命三耦各与其耦拾取矢皆袒决遂执弓右挟之注曰此命入次之事也司射既命而反位不言之者上射出当作取矢事未讫○疏曰司射命讫当反位不言者以其三耦入次出乃当作取矢待作取矢即是事未讫故不言反位也仍未知令入次之后未出之间且在西方位且在阶下位二者虽无文以事缓急言之三耦入次出则作之宜在阶下于义可也
　　一耦出西面揖当楅北面揖及楅揖
　　注曰三耦同入次其出也一上射出西面立司射作之乃揖行也当楅楅正南之东西
　　上射东面下射西面上射揖进坐横弓却手自弓下取一个兼诸弣兴顺羽且左还毋周反面揖
　　注曰横弓者南□弓也却手自弓下取矢者以左手在弓表右手从里取之便也兼并也并矢于弣当顺羽既又当执顺羽者手放而下备不整理也左还反其位母周右还而反东面也君在阼还周则下射将背之○疏曰上射左还已还背君而据下射而言者上射去君逺故据下射而言以其下射若又还周为背君若左还向东覆即右还西面是不背君周即背故也
　　下射进坐横弓覆手自弓上取一个兼诸弣兴顺羽且左还毋周反面揖
　　注曰横弓亦南踣弓也人东西向以南北为横覆手自弓上取矢以左手在弓里右手从表取之便也
　　既拾取矢梱之
　　注曰梱等之也
　　兼挟乗矢皆内还南面揖
　　注曰内还者上射左下射右不皆右还亦以君在阼嫌下射故左还而背之也上以阳为内下以阴为内因其宜可也
　　适楅南皆左还北面揖搢三挟一个
　　注曰楅南乡当楅之位也
　　揖以耦左还上射于左
　　注曰以犹与也言以者耦之事成于此意相人耦也上射转居左便其反位也上射少北乃东面
　　疏曰云上射转居左便其反位也者位在次北西面是以上射居左至次北右还西面便也
　　退者与进者相左相揖还退释弓矢于次説决拾袭反位二耦拾取矢亦如之后者遂取诱射之矢兼乗矢而取之以授有司于次中皆袭反位
　　注曰有司纳射器因留主授受之
　　司射作射如初一耦揖升如初司马命去侯负侯许诺如初司马降释弓反位司射犹挟一个去扑与司马交于阶前适阼阶下北面请释获于公公许反搢朴遂命释获者设中以弓为毕北面
　　注曰北面立于所设中之南当视之也乡射礼曰设中南当楅西当西序
　　太史释获小臣师执中先首坐设之东面退太史实八算于中横委其余于中西兴共而俟
　　注曰先犹前也命大史而小臣师设之国君官多也小臣私退反东堂下位乡射记曰横委其余于中西南末○疏曰乡射臣礼官少释获者自执中设之尚使人执算况国君官多大史不自执中岂得自执算眀亦使人执之
　　司射西面命曰中离维纲触梱复公则释获众则不与
　　注曰离犹过也猎也侯有上下纲其邪制躬舌之角者为维或曰维当为绢绢纲耳触者谓矢中他物而触侯也梱复谓矢至侯不着而还复复反也公则释获优君也众当中鹄而着○疏曰离维纲离犹过也猎也谓矢过猎因着维与纲也维者谓上躬上舌下躬下舌两头皆有角以小绳缀角而系之于纲纲者上纲下纲皆出舌八尺亦用绳为之所以系侯于植者然则纲与维皆用绳为之故矢或离纲或离维也或曰维当为绢绢耳者郑更为一义谓非是缀角之绳乃止下纲之耳也
　　唯公所中中三侯皆获
　　注曰值中一侯则释获
　　释获者命小史小史命获者
　　注曰传告服不使知此司射所命
　　司射遂进由堂下北面上视上射命曰不贯不释上射揖司射退反位
　　注曰贯犹中也射不中鹄不释算
　　释获者坐取中之八算改实八算
　　注曰执所取算
　　乃射若中则释获者每一个释一算上射于右下射于左若有余算则反委之
　　注曰委余算礼贵异
　　又取中之八算改实八算于中兴执而俟三耦卒射賔降取弓矢于堂西
　　注曰不敢与君并俟告取之以升俟君事毕
　　疏曰君得告乃取弓矢賔不敢与君并俟告也然此但取之以俟不即袒决遂者去射时逺故不即袒
　　诸公卿则适次继三耦以南
　　注曰言继三耦明在大夫北
　　公将射则司马师命负侯皆执其旌以负其侯而俟注曰君尊若始焉
　　司马师反位仆人埽侯道
　　注曰新之
　　司射去扑适阼阶下告射于公公许适西阶东告于賔
　　注曰告当射也
　　遂搢扑反位小射正一人取公之决拾于东坫上一小射正授弓拂弓皆以俟于东堂
　　注曰授弓当授大射正拂弓去尘○疏曰大射正一人为上司射次之司射或谓之小射正但大射正与司射各一人小射正不止一人此既云小射正一人又云一小射正则小射正二人也
　　公将射则賔降适堂西袒决遂执弓搢三挟一个升自西阶先待于物北北一笴东面立
　　注曰不敢与君并笴矢干东面立乡君也○疏曰前文賔降无升堂之文但文不具其实即升矣是以此文云賔降
　　司马升命去侯如初还右乃降释弓反位
　　注曰还右还君之右也犹出下射之南还其后也
　　公就物小射正奉决拾以笥大射正执弓皆以从于物注曰笥萑苇器大射正舍司正亲其职
　　小射正坐奠笥于物南遂拂以巾取决兴赞设决朱极三
　　注曰极犹放也所以韬指利放也以朱韦为之三者食指将指无名指无极放契于此指多则痛小指短不用
　　小臣正赞袒公袒朱襦卒袒小臣正退俟于东堂小射正又坐取拾兴赞设拾以笥退奠于坫上复位
　　注曰既袒乃设拾拾当以韛上
　　大射正执弓以袂顺左右隈上再下壹左执弣右执箫以授公公亲揉之
　　注曰顺放之也隈弓渊也揉宛之观其安危也
　　小臣师以巾内拂矢而授矢于公稍属
　　注曰内拂恐尘及君也稍属不搢矢
　　大射正立于公后以矢行告于公
　　注曰若不中使君当知而改其度
　　下曰留上曰左右曰方
　　注曰留不至也过去也方出旁也
　　公既发大射正受弓而俟拾发以将乗矢
　　注曰公下射也而先发不留尊也
　　公卒射小臣师以巾退反位大射正受弓
　　注曰受弓以授有司于东堂
　　小射正以笥受决拾退奠于坫上复位大射正退反司正之位小臣正赞袭公还而后賔降释弓于堂西反位于阶西东面
　　注曰阶西东面賔降位
　　公即席司正以命升賔賔升复筵而后卿大夫继射诸公卿取弓矢于次中袒决遂执弓搢三挟一个出西面揖揖如三耦升射卒射降如三耦适次释弓説决拾袭反位众皆继射释获皆如初
　　注曰诸公卿言取弓矢众言释获互言也
　　卒射释获者遂以所执余获适阼阶下北面告于公曰左右卒射
　　杨氏曰此后注多与乡射同更不重出其不同者着之
　　反位坐委余获于中西兴共而俟
　　司马袒执弓升命取矢如初负侯许诺以旌负侯如初司马降释弓如初小臣委矢于楅如初
　　注曰司马司马正于是司马师亦坐乗矢
　　賔诸公卿大夫之矢皆异束之以茅卒正坐左右抚之进束反位
　　注曰异束大夫矢尊殊之也正司马正也进前也又言束整结之示亲也○疏曰公卿皆异束但大夫或与士耦则士矢不束大夫束之故特言大夫尊殊之也
　　賔之矢则以授矢人于西堂下
　　注曰是言矢人则纳射器之有司各以其器名官职不言君矢小臣以授矢人于东堂下可知
　　司马释弓反位而后卿大夫升就席
　　注曰此言其升前小臣委矢于楅○疏曰据上文则升席当在司马释弓之后小臣委矢之前故注言其次苐也
　　司射适阶西释弓去扑袭进由中东立于中南北面视算释获者东面于中西坐先数右获二算为纯一纯以取实于左手十纯则缩而委之每委异之有余纯则横诸下一算为竒竒则又缩诸纯下兴自前适左东面坐坐兼敛算实于左手一纯以委十则异之其余如右获司射复位释获者遂进取贤获执之由阼阶下北面告于公若右胜则曰右贤于左若左胜则曰左贤于右以纯数告若有竒者亦曰竒若左右钧则左右各执一算以告曰左右钧还复位坐兼敛算实八算于中委其余于中西兴共而俟
　　司射命设丰司宫士奉丰由西阶升北面坐设于西楹西降复位胜者之弟子洗觯升酌散南面坐奠于丰上降反位
　　注曰弟子其少者也不授者射爵犹罚爵略之○疏曰按献酬之爵皆手授也罚爵不手授此饮射爵亦不手授故云犹罚爵略之也若然士以下饮罚爵者取于丰大夫已上皆手授尊之其三耦之内虽大夫亦取于丰者以其作三耦与众耦同事不复殊之
　　司射袒执弓挟一个搢朴东面于三耦之西命三耦及众射者胜者皆袒决遂执张弓
　　注曰执张弓言能用之也
　　不胜者皆袭説决拾却左手右加弛弓于其上遂以执弣
　　注曰固袭説决拾矣复言之者起胜者也不胜者执弛弓言不能用之也两手执弣无所挟也
　　司射先反位
　　注曰居前俟所命入次而来饮
　　三耦及众射者皆升饮射爵于西阶上
　　注曰不胜之党无不饮○疏曰大射者所以择士以助祭今若罚爵在于不胜之党虽数中亦受罚及其助祭虽饮射爵亦得助祭但在胜党虽不饮罚爵若不数中亦不得助祭以其饮罚据一党而言其助祭取一身之义义故不
　　同也
　　小射正作升饮射爵者如作射一耦出揖如升射及阶胜者先升升堂少右不胜者进北面坐取丰上之觯兴少退立卒觯进坐奠于丰下兴揖
　　注曰右手执觯左手执弓
　　不胜者先降
　　注曰后升先降略之不由次也降而少右复并行
　　与升饮者相左交于阶前相揖适次释弓袭反位仆人师继酌射爵取觯实之反奠于丰上退俟于序端注曰仆人师酌者君使之代弟子也自此以下辩为之酌
　　升饮者如初三耦卒饮
</div>
    <div class="pagination">
<a href="仪礼述注_page24.html">上一页</a><span>...</span><a href="仪礼述注_page20.html">20</a><a href="仪礼述注_page21.html">21</a><a href="仪礼述注_page22.html">22</a><a href="仪礼述注_page23.html">23</a><a href="仪礼述注_page24.html">24</a><span class="current-page">25</span><a href="仪礼述注_page26.html">26</a><a href="仪礼述注_page27.html">27</a><a href="仪礼述注_page28.html">28</a><a href="仪礼述注_page29.html">29</a><a href="仪礼述注_page30.html">30</a><span>...</span><a href="仪礼述注_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
