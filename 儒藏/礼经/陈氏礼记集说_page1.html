<!DOCTYPE html>
<html>
<head>
    <meta charset="UTF-8">
    <title>陈氏礼记集说 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陈氏礼记集说 - 第 1 页/共 4 页</h1>
    <div class="content">　　钦定四库全书　　　　　经部四
　　礼记集説　　　　　　　礼类三【礼记之属】提要
　　【臣】等谨案礼记集説十卷元陈澔撰澔字可大都昌人宋亡不仕教授乡里学者称云庄先生其书衍绎旧闻附以已见欲以坦明之説取便初学而于度数品节择焉不精语焉不详后人病之葢自汉以来治戴记者百数十家惟卫湜集説徴引极审颇为学者所推许澔是书虽袭其名而用意不侔博约亦异观其自序谓郑氏祖防纬孔疏惟郑之从为可恨又以应镛纂义于杂记等篇阙而不释为非亦不为无见第述其家学称其父师事双峯以是经三领乡书为名进士则其志趣固专为帖括之助耳明初与注疏并颁学官用以取士后乃专用是书迄今因之朱睦防授经图作十六卷朱彛尊经义考作三十卷殆本各不同今卷葢仍明时监板之旧云乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　礼记集说序
　　前圣继天立极之道莫大于礼后圣垂世立教之书亦莫先于礼礼仪三百威仪三千孰非精神心术之所寓故能与天地同其节四代损益世逺经残其详不可得闻矣仪礼十七篇戴记四十九篇先儒表章学庸遂为千万世道学之渊源其四十七篇之文虽纯驳不同然义之浅深同异诚未易言也郑氏祖谶纬孔疏惟郑之从虽有他说不复收载固为可恨然其灼然可据者不可易也近世应氏集解于杂记大小记等篇皆阙而不释噫慎终追逺其闗于人伦世道非细故而可略哉先君子师事双峰先生十有四年以是经三领乡书为开庆名进士所得于师门讲论甚多中罹煨烬只字不遗不肖孤僭不自量防萃衍绎而附以臆见之言名曰礼记集说葢欲以坦明之说使初学读之即了其义庶几章句通则蕴奥自见正不必髙为议论而卑视训诂之辞也书成甚欲就正于四方有道之士而衰年多疾逰歴良艰姑藏巾笥以俟来哲治教方兴知礼者或有取焉亦愚者千虑之一尔至治壬戌良月既望后学东汇泽陈澔序













　　钦定四库全书
　　礼记集説卷一　　　　　元　陈澔　撰
　　曲礼上第一
　　【经曰曲礼三千言节目之委曲其多如是也此即古礼经之篇名后人以编简多故分为上下张子曰物我两尽自曲礼入】
　　曲礼曰毋不敬俨若思安定辞安民哉【毋禁止辞朱子曰首章言君子修身其要在此三者而其效足以安民乃礼之本故以冠篇　范氏曰经礼三百曲礼三千可以一言蔽之曰毋不敬　程子曰心定者其言安以舒不定者其辞轻以疾　刘氏曰篇首三句如曾子所谓君子所贵乎道者三而笾豆之事则有司存之意盖先立乎其大者也毋不敬则动容貌斯逺暴慢矣俨若思则正顔色斯近信矣安定辞则出辞气斯逺鄙倍矣三者修身之要为政之本此君子修己以敬而其效至于安人安百姓也　毋与无通下同冠去声逺去声】敖不可长欲不可从志不可满乐不可极【朱子曰此篇杂取诸书精要之语集以成篇虽大意相似而文不连属如首章四句乃曲礼古经之言敖不可长以下四句不知何书语又自为一节皆禁戒之辞　应氏曰敬之反为敖情之动为欲志满则溢乐极则反　敖去声长上声从音纵乐音洛】贤者狎而敬之畏而爱之爱而知其恶憎而知其善积而能散安安而能迁【朱子曰此言贤者于其所狎能敬之于其所畏能爱之于其所爱能知其恶于其所憎能知其善虽积财而能散施虽安安而能徙义可以为法与上下文禁戒之辞不同　应氏曰安安者随所安而安也安者仁之顺迁者义之浃　施去声】临财毋苟得临难毋苟免狠毋求胜分毋求多【毋苟得见利思义也毋苟免守死善道也狠无求胜忿思难也分无求多不患寡而患不均也况求胜者未必能胜求多者未必能多徒为失已也难分并去声】疑事毋质直而勿有【朱子曰两句连説为是疑事无质即少仪所谓毋身质言语也直而勿有谓陈我所见听彼决择不可据而有之专务强辩不然则是以身质言语矣　少去声】若夫坐如尸立如齐【疏曰尸居神位坐必矜庄坐法必当如尸之坐人之倚立多慢不恭虽不齐亦当如祭前之齐　朱子曰刘原父云此乃大戴礼曽子事父母篇之辞曰孝子惟巧变故父母安之若夫坐如尸立如齐弗讯不言言必齐色此成人之善者也未得为人子之道也此篇葢取彼文而若夫二字失于删去郑氏不知其然乃谓此二句为丈夫之事误矣　夫音扶后俱仿此齐音斋疏去声后亦仿此齐色之齐如字】礼从宜使从俗【郑氏曰事不可常也　吕氏曰敬者礼之常礼时为大时者礼之变体常尽变则达之天下周旋无穷　应氏曰大而百王百世质文损益之时小而一事一物泛应酬酢之节又曰五方皆有性千里不同风所以入国而必问俗也　使去声泛应之应去声】夫礼者所以定亲疏决嫌疑别同异明是非也【疏曰五服之内大功以上服麤者为亲小功以下服精者为疏若妾为女君期女君为妾若服之则太重降之则有舅姑为妇之嫌故全不服是决嫌也孔子之丧门人疑所服子贡请若丧父而无服是决疑也本同今异姑姊妹是也本异今同世母叔母及子妇是也得礼为是失礼为非若主人未小敛子防禓裘而吊得礼是也曾子袭裘而吊失礼非也　别必列切为女为妾为妇之为去声期音基敛去声】礼不妄説人不辞费【求以悦人已失处心之正况妄乎不妄悦人则知礼矣躁人之醉多君子之辞逹意则止言者烦聴者必厌　就音悦处上声】礼不逾节不侵侮不好狎【逾节则招辱侵侮则忘让好狎则忘敬三者皆叛礼之事不如是则有以持其庄敬纯实之诚而逺于耻辱矣　好去声逺去声】修身践言谓之善行行修言道礼之质也【人之所以为人言行而已忠信之人可以学礼故曰礼之质也郑氏曰言道言合于道也　行去声】礼闻取于人不闻取人礼闻来学
　　不闻往教【朱子曰此与孟子治人治于人食人食于人语意相类取于人者为人所取法也取人者人不来而我引取之也来学往教即其事也　治平声食音嗣】道徳仁义非礼不成【道犹路也事物当然之理人所共由故谓之道行道而有得于身故谓之徳仁者心之徳爱之理义者心之制事之宜四者皆由礼而入以礼而成葢礼以敬为本敬者徳之聚也】教训正俗非礼不备【立教于上示训于下皆所以正民俗然非齐之以礼则或有教训所不及者故非礼不备】分争辩讼非礼不决【朱氏曰争见于事而有曲直分争则曲直不相交讼形于言而有是非辩讼侧是非不相敌礼所以正曲直明是非故此二者非礼则不能决　见音现】君臣上下父子兄弟非礼不定【一主于义一主于恩恩义非礼则不能定】宦学事师非礼不亲【宦仕也仕与学皆有师事师所以明道也而非礼则不相亲爱】班朝治军涖官行法非礼威严不行【班朝廷上下之位治军旅左右之局分职以涖官谨守以行法威则人不敢犯严则人不敢违四者非礼则威严不行朝治并平声】祷祠祭祀供给鬼神非礼不诚不庄【祷以求为意祠以文为主祭以养为事祀以安为道四者皆以供给鬼神诚出于心庄形于貌四者非礼则不诚不庄　今按供给者谓奉荐牲币器皿之类也】是以君子恭敬撙节退让以明礼【是以承上文而言撙裁抑也礼主其减　撙祖本切】鹦鹉能言不离飞鸟猩猩能言不离禽兽今人而无礼虽能言不亦禽兽之心乎夫惟禽兽无礼故父子聚麀【鹦鹉鸟之慧者陇蜀岭南皆有之猩猩人面豕身出交趾封谿等处禽者鸟兽之总名鸟不可曰兽兽亦可曰禽故鹦鹉不曰兽而猩猩则通曰禽也聚犹共也兽之牝者曰麀　离去声猩音生坊本音星】是故圣人作【句】为礼以教人使人以有礼知自别于禽兽【朱子曰圣人作絶句　别必列切】大上贵徳其次务施报礼尚往来往而不来非礼也来而不往亦非礼也【大上帝皇之世但贵其徳足以及人不贵其报其次三王之世礼至三王而备故以施报为尚　施去声下同大音泰】人有礼则安无礼则危故曰礼者不可不学也【礼者安危之所系自天子至于庶人未有无礼而安者也】夫礼者自卑而尊人虽负贩者必有尊也而况富贵乎【负者事于力贩者事于利虽卑贱不可以无礼也贩方万切】富贵而知好礼则不骄不淫贫贱而知好礼则志不慑【马氏曰富贵之所以骄淫贫贱之所以慑怯以内无素定之分而与物为轻重也好礼则有得于内而在外者莫能夺矣　好去声慑之涉切分音问】人生十年曰幼学二十曰弱冠三十曰壮有室四十曰强而仕五十曰艾服官政六十曰耆指使七十曰老而传八十九十曰耄七年曰悼悼与耄虽有罪不加刑焉百年曰期颐【朱子曰十年曰幼为句絶学字自为一句下至百年曰期皆然　吕氏曰五十曰艾髪之苍白者如艾之色也古者四十始命之仕五十始命之服官政仕者为士以事人治官府之小事也服官政者为大夫以长人与闻邦国之大事者也才可用则使之仕徳成乃命为大夫也者者稽久之称不自用力惟以指意使令人故曰指使传谓传家事于子也耄惛忘也悼怜爱也耄者老而知已衰悼者幼而知未及虽或有罪情不出于故故不加刑人夀以百年为期故曰期饮食居处动作无不待于养故曰颐冠去声治平声长上声与去声令平声知音智】大夫七十而致事【致还其职事于君也】若不得谢则必赐之几杖【不得谢谓君不许其致事也如辞谢代谢亦皆却而退去之义几所以冯杖所以倚赐之使自安适也　冯与凭同】行以妇人适四方乗安车【疏曰妇人能养人故许自随古者四马之车立乗安车者一马小车坐乗也】自称曰老夫于其国则称名【吕氏曰老夫长老者之称己国称名者父母之邦不敢以尊者自居也】越国而问焉必告之以其制【应氏曰一国有贤众国所仰故越国而来问文献不足则言礼无证故必告之以其制言举国之故事以答之也】谋于长者必操几杖以从之长者问不辞让而对非礼也【谋于长者谓往就长者而谋议所为也长者之前当执谦虚不辞让非事长之礼　应氏曰操几杖以从非谓长者所无也执子弟之其礼然耳　长上声操平声】凡为人子之礼冬温而夏凊昏定而晨省在丑夷不争【温以御其寒凊以致其凉定其衽席省其安否丑同类也夷平等也一朝之忿忘其身则害及其亲故在羣众侪辈之中壹于逊让　凊七性切省悉井切】夫为人子者三赐不及车马故州闾乡党称其孝也兄弟亲戚称其慈也友称其弟也执友称其仁也交逰称其信也【言为人子谓父在时也古之仕者一命而受爵再命而受衣服三命而受车马有车马则尊贵之体貌备矣今但受三赐之命而不与车马同受故言不及车马也君之有赐所以礼其臣子之不受不敢并于亲也二十五家为闾四闾为族五百家为党二千五百家为州一万二千五百家为鄊孝之所该者大故其称最广曰慈曰弟曰仁曰信皆孝之事也友官同者执友志同者同师之友其执志同故曰执友交逰则泛言逺近之往来者　弟去声】见父之执不谓之进不敢进不谓之退不敢退不问不敢对此孝子之行也【父之执父同志之友也谓之命之也敬之同于父　行去声】夫为人子者出必告反必面所逰必有常所习必有业【出则告违反则告归又以自外来欲省顔色故言面游有常身不他往也习有业心不他用也　告音梏】恒言不称老【恒言平常言语之间也自以老称则尊同于父母而父母为过于老矣古人所以斑衣娱戏者欲安父母之心也】年长以倍则父事之十年以长则兄事之五年以长则肩随之【肩随并行而差退也此泛言长少之序非谓亲者　长上声差椘宜切少去声】羣居五人则长者必异席【古者地敷横席而容四人长者居席端若五人会则长者一人异席也】为人子者居不主奥坐不中席行不中道立不中门【室西南隅为奥主奥中席皆尊者之道也行道则或左或右立门则避枨闑之中皆不敢迹尊者之所行也古者男女异路路各有中门中央有闑闑之两旁有枨也闑鱼列切】食飨不为槩【食飨如奉亲延客及祭祀之类皆是不为槩量顺亲之心而不敢自为限节也　食音嗣槩丘葢切又音葢】祭祀不为尸【吕氏曰尸取主人之子行而已若主人之子是使父北面而事之人子所不安故不为也　行音杭】聴于无声视于无形【先意承志也疏曰虽聴而不闻父母之声虽视而不见父母之形然常于心想像似见形闻声谓父母将有教使已然】不登髙不临深不苟訾不苟笑孝子不服闇不登危惧辱亲也【疏曰不服闇者不行事于暗中一则为卒有非常二则生物嫌故孝子戒之　吕氏曰苟訾近于谗苟笑近于谄服闇者欺人所不见登危者行险以儌幸是忘亲也非特忘之不令之名且将加之皆辱道也訾音紫闇音暗为去声卒苍没切】父母存不许友以死不有私财【不许友以死谓不为其友报仇也亲在而以身许人是有忘亲之心亲在而以财专已是有离亲之志　为离并去声】为人子者父母存冠衣不纯素【疏曰冠纯冠饰也衣纯深衣领缘也　纯音准下同缘去声】孤子当室冠衣不纯采【吕氏曰当室谓为父后者问丧曰童子不缌唯当室缌亦指为父后者所谓不纯采者虽除丧犹纯素也惟当室者行之非当室者不然也】幼子常视毋诳【视与示同常示之以不可欺诳所以习其诚】童子不衣裘裳立必正方不倾聴【吕氏曰裘之温非童子所宜裳之饰非童子所便立必正所向之力或东或西或南或北不偏有所向士相见礼云凡燕见于君必辨君之南面若不得则正方不疑君疑谓邪向之也　衣去声燕见见音现】长者与之提携则两手奉长者之手负剑辟咡诏之则掩口而对【刘氏曰长者或从童子背后而俯首与之语则童子如负长者然长者以手挟童子于胁下则如带剑然葢长者俯与童子语有负剑之状非真负剑也辟偏也咡口旁诏告语也掩口而对谓童子当以手障口气而应对不敢使气触长者也　奉上声辟音僻咡音二应去声】从于先生不越路而与人言遭先生于道趋而进正立拱手先生与之言则对不与之言则趋而退【吕氏曰先生者父兄之称有徳齿可为人师者犹父兄也故亦称先生以师为父兄则学者自比于子弟故称弟子　从去声】从长者而上丘陵则必乡长者所视登城不指城上不呼【髙而有向背者为丘平而人可陵者为陵乡长者所视恐有问则即所见以对也城人所恃以为安固者有所指则惑见者有所呼则骇闻者　石梁王氏曰先生年徳俱髙又能教道人者长者则直以年为称也　从去声上上声乡呼并去声背音佩道去声】将适舍求毋固【戴氏曰就馆者诚不能无求于主人然执平日之所欲而必求于人则非为客之义】将上堂声必戸外有二屦言闻则入言不闻则不入【上堂升主人之堂也其声者使内人知之也古人脱屦在戸外客虽众脱屦于戸内者惟长者一人言有二屦则并戸内一屦为三人矣三人而所言不闻于外必是密谋故不入也　上上声屦音据俗混作上声闻去声】将入戸视必下入戸奉扃视瞻毋回戸开亦开戸阖亦阖有后入者阖而勿遂【入户入主人之戸也视下不举目也扃门闗木也入戸之时两手当心如奉扃然虽视瞻而不为回转嫌于干人之私也开阖皆如前不违主人之意也遂阖之尽也嫌于拒后来者故勿遂　奉工声】毋践屦毋踖席抠衣趋隅必慎唯诺【复下曰舄单下曰屦毋践屦谓后来者不可蹋先入者所脱之屦也踖犹躐也玉藻曰登席不由前为躐席是登席当由前也抠提也抠衣与论语摄齐同欲便于坐故抠之趋隅由席角而升坐也唯诺皆应辞既坐定又当谨于应对也　踖音迹抠苦侯切唯上声齐音咨应去声】大夫士出入君门由闑右不践阈【闑门橛也当门之中闑东为右主人入门而右客入门而左大夫士由右者以臣从君不敢以宾敌主也　闑鱼列切】凡与客入者每门让于客客至于寝门则主人请入为席然后出迎客客固辞主人肃客而入【让于客欲客先入也为犹布也　疏曰天子五门诸侯三门大夫二门礼有三辞初曰礼辞再曰固辞三曰终辞　吕氏曰肃客者俯手以揖之所谓肃拜也】主人入门而右客入门而左主人就东阶客就西阶客若降等则就主人之阶主人固辞然后客复就西阶【入右所以趋东阶入左所以趋西阶降等者其等列卑于主人也主人固辞者不敢当客之尊已也】主人与客让登主人先登客从之拾级聚足连步以上上于东阶则先右足上于西阶则先左足【让登欲客先升也客不敢当故主人先而客继之拾级涉阶之级也聚足后足与前足相合也连步步相继也先右先左各顺入门之左右也　拾音涉上并上声】帷薄之外不趋堂上不趋执玉不趋堂上接武堂下布武室中不翔【疏曰帷幔也薄也接武足迹相接也　陈氏曰文者上之道武者下之道故足在体之下曰武卷在冠之下亦曰武执玉不趋不敢趋也室中不翔不可翔也行而张拱曰翔　朱氏曰帷薄之外无人不必趋以示敬堂上地迫室中地尤迫故不趋不翔也】并坐不横肱授立不跪授坐不立【横肱则妨并坐者不跪不立皆谓不便于受者】凡为长者粪之礼必加帚于箕上以袂拘而退其尘不及长者以箕自乡而扱之【粪除秽也少仪云埽席前曰拚义与粪同吕氏读扱为挿音然凡气之出入嘘则散吸则聚今以收敛为义则吸音为是　疏曰初持箕往时帚置箕上两手举箕当扫时一手捉帚举一手衣袂以拘障于帚前且扫且迁故云拘而退扱敛取也以箕自向敛取粪秽不以箕向尊者　为去声帚之手切拘音沟又如字乡去声下同扱音吸扫去声】奉席如桥衡【如桥之髙如衡之平乃奉席之仪也　奉上声桥如字】请席何乡请袵何趾【设坐席则问面向何方设卧席则问足向何方疏曰坐为阳面亦阳也卧为阴足亦阴也故所请不同】席南乡北乡以西方为上东乡西乡以南方为上【朱子曰东向南向之席皆尚右西向北向之席皆尚左也】若非饮食之客则布席席闲函丈【非饮食之客则是讲说之客也　疏曰古者饮食燕享则宾位在室外牖前列席南向不相对相对者惟讲説之客席之制三尺三寸三分寸之一则两席并中间空地共一丈也　闲从月俗从日误函音咸空去声】主人跪正席客跪抚席而辞客彻重席主人固辞客践席乃坐【跪而正席敬客也抚以手按止之也客不敢居重席故欲彻之主人固辞则止客践席将坐主人乃坐也　重平声】主人不问客不先举【席坐既定主人以客自外至当先有所问客乃答之客不当先举言也】将即席容无怍两手抠衣去齐尺衣毋拨足毋蹶【刘氏曰将就席须详缓而谨容仪毋使有失而可愧怍也仍以两手抠揭衣之两旁使下齐离地一尺而坐以便起居免有蹑踬失容也坐后更须整叠前面衣衽毋使拨开又占人以膝坐久则膝不安而易以蹶动坐而足动亦为失容故戒以无动也管宁坐席嵗久惟两膝着处穿是足不动故然耳　齐音咨拨半末切离易并去声着直略切】先生书防琴瑟在前坐而迁之戒勿越【疏曰坐亦跪也弟子将行若遇师诸物或当已前则跪而迁移之戒慎不得逾越】虚坐尽后食坐尽前坐必安执尔顔长者不及毋儳言【古者席地而俎豆在其前尽后谦也尽前恐污席也儳暂也亦参错不齐之貌长者言事未竟未及其他少者不可举他事为言暂然错杂长者之説　尽子忍切儳仕鉴切】正尔容聴必恭毋勦説毋雷同必则古昔称先王【上言执尔顔谓顔色无或变异此言正尔容则正其一身之客貌也聴必恭亦谓聼长者之言也擥取他人之説以为己説谓之説闻人之言而附和之谓之雷同如雷之发声而物同应之也惟法则古昔称述先王乃为善耳　初交切擥揽同和去声】侍坐于先生先生问焉终则对【问终而后对欲尽闻所问之防且不敢杂乱尊者之言也】请业则起请益则起【请业者求当习之事请益者再问未尽之蕴起所以致敬也】父召无诺先生召无诺唯而起【父以恩师以道故所敬同　吕氏曰诺者许而木行也　唯上声】侍坐于所尊敬毋余席见同等不起【所尊敬谓先生长者及有徳有位之人也毋余席谓己之席与尊者之席相近则坐于其端不使有空余处近则应对审也同等之人与己无尊卑故不为之起空去声】烛至起食至起上客起【烛至而起以时之变也食至而起以礼之行也上客至而起以其非同等也】烛不见跋【跋本也古者未有蜡烛以火炬照夜将尽则藏其所余之残本恐客见之以夜久欲辞退也　见音现跋音钹】尊客之前不叱狗【方氏曰不以至贱骇尊者之聼】让食不唾【嫌于似鄙恶主人之馔也　唾吐卧切恶去声】侍坐于君子君子欠伸撰杖屦视日蚤莫侍坐者请出矣【气乏则欠体疲则伸撰犹持也此四者皆厌倦之容恐妨君子就安故请退　撰须兖切莫音暮】侍坐于君子君子问更端则起而对【吕氏曰问更端则起而对者因事有所变而起敬也　更平声】侍坐于君子若有告者曰少闲愿有复也则左右屏而待【居左则屏于左居右则屏于右　郑氏曰复白也言欲须少空闲有所白也屏犹退也　吕氏曰屏而待不敢干其私也闲音闲屏音丙空去声】毋侧聼毋噭应毋淫视毋怠荒【上言聴必恭侧耳以】
　　【聼非恭也应答之声宜和平髙急者悖戾之所发也淫视流动邪眄也怠荒谓容止纵慢　噭音呌应去声】游毋倨立毋跛坐毋箕寝毋伏【游行也倨傲慢也立当两足整齐不可偏任一足箕谓两展其足状如箕舌也伏覆也　倨音据跛彼义切】敛髪母髢【疏曰髢髲也垂如髲也古人重髪以纚韬之不使垂　髢音替髲音避】冠毋免劳毋袒暑毋褰裳【丧有丧冠吉有吉冠非当免之时不可免有袒而露其裼衣者有袒而割牲者因劳事而袒则为防褰揭也涉浅而揭则可暑而揭其裳亦为防】侍坐于长者屦不上于堂解屦不敢当阶【侍长者之坐于堂故不敢以屦升若长者在室则屦得上堂而不得入室戸外有二屦是也解脱也屦有綦系解而脱之不敢当阶为妨后升者】就屦跪而举之屏于侧【疏曰此侍者或独暂退时取屦法也就犹着也初升时解置阶侧今下着之先往阶侧跪举取之故云就屦跪而举之也屏于侧者屏退不当阶也　屏音丙着入声】乡长者而屦跪而迁屦俯而纳屦【疏曰此明少者礼毕退去为长者所送则于阶侧跪取屦稍移之面向长者而着之迁徙也就阶侧跪取稍移近前也俯而纳者既取因俯身向长者而纳足着之不跪者跪则足向后不便故俯也虽不并跪亦坐左纳右坐右纳左】离坐离立毋往参焉离立者不出中闲【方氏曰两相丽之谓离三相成之谓参　应氏曰出其中闲则立者必散而不成列矣故君子谨之　离平声】男女不杂坐不同椸枷不同巾栉不亲授【内则注云植者曰楎横者曰椸枷与架同置衣服之具也中以涚洁栉以理髪此四者皆所以逺私防之嫌　椸音移枷音架楎戸昆切音同浑逺去声】嫂叔不通问诸母不漱裳【不通问无问遗之往来也诸母父妾之有子者潄浣也裳贱服不使潄裳亦敬父之道也潄平声遗去声】　外言不入于梱内言不出于梱【梱门限也内外有限故男不言内女不言外】女子许嫁缨非有大故不入其门【许嫁则系以缨示有所系属也此与幼所佩香缨不同大故大事也　属音烛】姑姊妹女子子已嫁而反兄弟弗与同席而坐弗与同器而食【女子子重言子者别于男子也专言足弟者逺同等之嫌　逺去声】父子不同席【尊卑之等异也】男女非有行媒不相知名非受币不交不亲【行媒谓媒氏之往来也名谓男女之名也受币然后亲交之礼分定　分音问】故日月以告君齐戒以告鬼神为酒食以召乡党友以厚其别也【日月娶妇之期也媒氏书之以告于君厚其别者慎重男女之伦也　别彼列切】取妻不取同姓【郑氏曰为其近禽兽取去声下取妻同】故买妾不知其姓则卜之【卜其吉凶】寡妇之子非有见焉弗与为友【有见才能卓异也若非有好徳之实则难以避好色之嫌故取友者谨之　见音现好去声】贺取妻者曰某子使某闻子有客使某羞【吕氏曰贺者以物遗人而有所庆也着代以为先祖后人子之所不得已故不用乐且不贺也然为酒食以召乡党友则遗问不可废也故其辞曰闻子有客使某羞舍曰昏礼而谓之有客则所以羞者佐其供具之废而已非贺也作记者因俗之名称贺】贫者不以货财为礼老者不以筋力为礼【应氏曰无财不可以为悦而财非贫者之所能办非强有力者不足以行礼而强有力非老者之所能勉】名子者不以国不以日月不以隠疾不以山川【常语易及则避讳为难故名子者不之用】男女异长【各为伯仲示不相干杂之义也　长上声】男子二十冠而字【冠而字之敬其名也　冠去声】父前子名君前臣名【吕氏曰事父者家无二尊虽母不敢以抗之故无长幼皆名不敢致私敬于其长也事君者国无二尊虽父不可以抗之故无贵贱尊卑皆名不敢致私敬于其所尊贵也春秋鄢陵之战栾书欲载晋侯其子鍼曰书退此君前臣名虽父亦不敢抗也】女子许嫁笄而字【许嫁则十五而笄未许嫁则二十而笄亦成人之道也故字之】凡进食之礼左殽右胾食居人之左羮居人之右脍炙处外醯酱处内葱防处末酒浆处右以脯脩置者左朐右末【肉带骨曰殽纯肉切曰胾骨刚故左肉柔故右饭左羮右分燥湿也脍炙异馔故在殽胾之外醯酱食之主故在殽胾之内葱防烝葱亦菹类加豆也故处末酒浆或酒或浆也处羮之右若兼设则左酒右浆　疏曰脯训始始作即成也脩亦脯脩训治治之乃成薄析曰脯捶而施姜桂曰腵脩朐谓中屈也左朐朐置左也脯脩处酒左以燥为阳也　吕氏曰其末在右便于食也食脯脩者先末胾侧吏切食音嗣炙音柘处上防音裔朐音劬腵音段】客若降等执食兴辞主人兴辞于客然后客坐【降等谓爵齿卑于主人也不敢当主宾之礼故食至则执之以起而致辞于主人主人见客起辞故亦起而致辞于客客乃复就其坐也】主人延客祭祭食祭所先进殽之序徧祭之【古人不忘本毎食必毎品出少许置于豆间之地以报先代始为饮食之人谓之祭延导之也祭食之礼主人所先进者则先祭之后进者后祭各以殽之次序而祭之徧也朱子曰古人祭酒于地祭食于豆闲有板盛之卒食彻去　盛平声】三饭主人延客食胾然后辩殽【疏曰三饭谓三食也礼食三飧而告饱须劝乃更食三饭竟而主人乃导客食胾也公食大夫礼云宾三饭以湆酱郑云每饭歠湆以殽儒酱食正馔也所以至三饭后乃食胾者以胾为加故三飱前未食食胾之后乃可徧食殽也　饭上声辩音徧湆音泣檽音碝】主人未辩客不虚口【疏曰虚口谓食竟而饮酒荡口使清洁及安食也用浆曰漱以洁清为义用酒曰酳酳训演演养其气也】侍食于长者主人亲馈则拜而食主人不亲馈则不拜而食【馈进馔也　方氏曰凡以称礼之施而已　称去声】共食不饱共饭不泽手【吕氏曰共食者所食非一品共饭者止饭而已共食而求饱非让道也不泽手者古之饭者以手与人共饭摩手而有汗泽人将恶之而难言　之饭饭上声恶去声】毋搏饭毋放饭毋流歠【毋抟者疏云若取饭作抟则易得多是欲争饱也　朱氏曰放谓食之放肆而无所节也流谓饮之流行而不知止也　抟徒丸切上饭如字下饭上声易去声】毋咤食毋齧骨毋反鱼肉毋投与狗骨毋固获【咤食谓当食而叱咤疏谓以舌口中作声毋咤恐似于气之怒也毋齧嫌其声之闻也毋反鱼肉不以所余反于器郑云谓已歴口人所秽也毋投与狗骨不敢贱主人之物也求之坚曰固得之难曰获固获谓必欲取之也　咤陟嫁切】毋饭饭黍毋以箸【谓以手散其热气嫌于欲食之急也毋以箸贵其匕之便也　下饭上声箸音筯】毋嚃羮毋絮羮毋刺齿毋歠醢客絮羮主人辞不能亨客歠醢主人辞以窭【羮之有菜宜用挟不宜以口嚃取食之也絮就器中调和也口容止不宜以物刺于齿也醢宜醎歠之以其味淡也客或有絮羮者则主人以不能烹饪为辞客或有歠醢者则主人以贫窭乏味为辞　嚃音防絮摛据切刺七迹切亨音烹窭其羽切】濡肉齿决干肉不齿决毋嘬炙【濡肉殽胾之类干肉脯脩之类决断也不齿决则当治之以手也　疏曰火灼曰炙若食炙不一举而并食并食之曰嘬是贪食也　干音干嘬楚怪切炙音柘断上声】卒食客自前跪彻饭齐以授相者主人兴辞于客然后客坐【自从也齐酱属也饭齐皆主人所亲设故客欲亲彻此亦谓降等之客耳敌者不亲彻也　饭如字齐牋西切相去声】侍饮于长者酒进则起拜受于尊所长者辞少者反席而饮长者举未釂少者不敢饮【尊所置尊之所也饮尽爵曰釂　吕氏曰古之饮酒贵贱长幼无不及乡饮之礼堂下之宾乐工及笙无不与献特牲馈食礼宾兄弟弟子公有司私臣无不与献其献也皆主人亲酌授之此侍饮者亦长者亲酌授之所以有拜受于尊所之节也惟燕礼以宰夫为献主故君不亲酌乡饮射馈食礼皆尊于房戸之间宾主共之也燕礼大射皆尊于两楹之西尊面向君君专之也燕礼乡饮礼皆不云拜受于尊所以礼与侍饮异也　釂子妙切与去声】长者赐少者贱者不敢辞【辞而后受宾主平交之礼非少贱事尊贵之道】赐果于君前其有核者怀其核【敬君赐故不敢弃核】御食于君君赐余器之溉者不写其余皆写【御食于君者君食而臣为之劝侑也君以食之余者赐之若陶器或木器可以洗涤者则即食之或其器是萑竹所织不可洗涤者则传写于他器而食之不欲口泽之渎也】馂余不祭父不祭子夫不祭妻【尸馂鬼神之余臣馂君之余贱馂贵之余下馂上之余皆馂也此谓助祭执事或为尸而所得余之余肉以归则不可以之祭其先虽父之尊亦不以祭其子夫之尊亦不以祭其妻以食余之物防也一説此祭是毎食必祭之祭食人之余及子进馔于父妻进馔于夫皆不祭而食葢敬主人之馔故祭而后食食人之余而祭则防施于卑者则非尊者之道　馂音俊】御同于长者虽贰不辞偶坐不辞【御侍也贰益物也侍食者虽获殽馔之重而不辞其多者以此馔本为长者设耳偶者配偶之义因其有宾而已亦偶配于坐亦以此席不专为己设故不辞也　重平声】羮之有菜者用梜其无菜者不用梜【梜箸也无菜者汁而已直歠之可也　梜音颊】为天子削者副之巾以絺为国君者华之巾以绤为大夫累之士疐之庶人龁之【疏曰削刋也副析也絺细葛也刋其皮而析为四解又横解而以细葛巾覆之而进也华半破也绤麤葛也诸侯礼降故破而不四析亦横断之用麤葛中覆之而进也尔雅爪曰华之郭璞云食啖治择之名累倮也不中覆也疐谓脱花处疐之者去疐而已龁齧也龁之不横断也此等级不同非谓平常之日当是公庭礼防之时　刘氏曰大夫以上皆曰为者有司为之也士庶人不曰为者自为之也　方氏曰巾以絺绤者当暑以凉为贵也为去声副普逼切絺音摛绤音隙累力果切疐音帝龁恨没切覆去声断上声】父母有疾冠者不栉行不翔言不惰琴瑟不御食肉不至变味饮酒不至变貌笑不至矧怒不至詈疾正复故【此言养父母疾之礼不栉不为饰也不翔不为容也不惰不及他事也疏谓惰讹不正之言琴瑟不御以无乐意也犹可食肉但不至厌饫而口味变耳犹可饮酒但不至醺酣而顔色变耳齿本曰矧笑而见矧是大笑也怒骂曰詈怒而至詈是甚怒也皆为忘忧故戒之复故复常也　冠去声惰徒禾切养去声乐音洛见音现】有忧者侧席而坐有丧者专席而坐【有忧谓亲疾或他祸患侧独也独坐一席不设待宾之席为有忧也一説侧席谓偏设之变于正席也亦通专单也贵贱之席各有重数居丧则否　吕氏曰专席不与人共坐也】水潦降不献鱼鼈【水涸鱼鼈易得不足贵故不献】献鸟者佛其首畜鸟者则勿佛也【佛谓捩转其首恐其喙之害人也畜者不然顺其性也佛符勿切畜许六切】献车马者执防绥【疏曰策是马杖绥是上车之绳车马不上于堂但执策绥皇之则知有车马】献甲者执胄献仗者执末【疏曰甲铠也胄兜鍪也铠大兜鍪小小者易举执以呈之耳杖末拄地不净故执以自向】献民虏者操右袂【民虏征伐所俘获之人口也持其右袂所以防异心　操平声篇内并同】献粟者执右契献米者操量鼔【疏曰契者两书一札同而别之右者先书为尊鼔量器名也米云量则粟亦量粟云契则米亦书但米可即食为急故言量粟可久储为缓故云书书比量为缓也】献孰食者操酱齐【疏曰酱齐为食之主执主来则食可知如见芥酱必知献鱼脍之类　齐牋西切】献田宅者操书致【书致谓详书其多寡之数而致之于人也吕氏曰古者田宅皆属于公非民所得而有而此云献者或上所赐予可为己有者如采地之属故可献欤　予上声采去声】凡遗人弓者张弓尚筋弛弓尚角右手执箫左手承弣尊卑垂帨若主人拜则客还辟辟拜【弓之体角内而筋外尚使之在上也皆取其势之顺也箫梢末也疏云剡之差斜似箫故名弣中央把处也帨佩巾也客主尊卑相等则授受之际皆稍磬折而见其帨之垂也此时弓尚在客手故不客答主人之拜而少逡巡迁延以辟之辟犹开也谓离其所立之处　吕氏曰下于上曰献上于下曰赐敌者曰遗　遗去声弣音抚帨音税还音旋上辟音辟下辟音避离去声】主人自受由客之左接下承弣乡与客并然后受【自受者以敌客不当使人受也由从也从客左边而受则客在右矣于是主人郤左手以接客之下而承其弣又覆右手以捉弓之下头而受之此时则主客并立而俱向南也　方氏曰宾主异等则授受异向此宾主敌故乡与客并也　乡去声】进剑者左首【疏曰进亦遗也首剑拊环也客在右主人在左剑首为尊以尊处与主人也假令对授则亦左首首尊左亦尊为宜也　令平声】进戈者前其鐏后其刃【疏曰戈钩子防也刃当头而利鐏在尾而钝不以刃授敬也　鐏在困切】进矛防者前其镦【疏曰矛如铤而三廉防今之防也镦为矛防柄尾平底以平向人敬也亦应并授不云左右而云前后者互文也若相对则前后也若并授则左右也　镦音队】进几杖者拂之【拭去尘也】效马效羊者右牵之【效陈献也以右手牵之为便】效犬者左牵之【以右手防其齧噬】执禽者左首【禽鸟也首尊主人在左故横捧而以首授主人】饰羔雁者以缋【饰覆之也画布为云气以覆羔与鴈为相见之贽也　缋音防覆去声】受珠玉者以掬【谓以两手共承之也】受弓剑者以袂【谓以衣袂承接之不露手也】饮玉爵者弗挥【谓不可振去余沥恐失坠】凡以弓剑苞苴箪笥问人者操以受命如使之容【苞者苞裹鱼肉之属苴者以草借器而贮物也箪圆笥方皆竹器问遗之也使者受命之时操持诸物即习其威仪进退如至彼国之容仪也操平声使去声下二节同】凡为君使者已受命君言不宿于家【受命即行】君言至则主人出拜君言之辱使者归则必拜送于门外【至则拜命归则拜送皆敬君也】若使人于君所则必朝服而命之使者反则必下堂而受命【吕氏曰使人于君所不下堂反则下堂受命者始以已命往终以君命归故使者反而后致其敬往则否也　上使如字下使去声】博闻强识而让敦善行而不怠谓之君子【博闻强识而让所谓有若无实若虚者敦善行而不怠所谓孳孳为善者皆君子之道也　陈氏曰闻识自外入善行由中出自外入者易实故处之以虚由中出者易倦故济之以勤　行去声易去声处上声】君子不尽人之欢不竭人之忠以全交也【吕氏曰尽人之欢竭人之忠皆责人厚者也责人厚而莫之应此交所以难全也欢谓好于我也忠谓尽心于我也好于我者望之不深尽心于我者不要其必致则不至于虽□也　应好并去声要平声】礼曰君子抱孙不抱子此言孙可以为王父尸子不可以为父尸为君尸者大夫士见之则下之君知所以为尸者则自下之尸必式乗必以几【疏曰祭天地社稷山川四方百物及七祀之属皆有尸外神不问同姓异姓但卜之吉则可为尸祭胜国之社稷则士师为尸惟祭殇无尸　吕氏曰抱孙不抱子古礼经语也曾子问曰孙幼则使人抱之抱孙之为言生于孙幼且明尸必以孙以昭穆之同也古之祭祀必有尸尸神象也主人之事尸以子事父也尸必筮求诸神而不敢专也在散齐之日或道遇之故有为尸下之礼大夫士言见君言知者葢君或不能尽识有以告则下之致其敬也尸不下君而式之者庙门之外尸尊未全不敢亢礼而答之故式之而已亢礼而答则下之矣如在庙中主人拜无不答也古者车中以式为敬式专前横木也冯之以礼人首必小俛以是为敬式视马尾俯首之节也凡尊者所冯以养安也故尸之乗车用之　散工声为尸为去声亢苦浪切冯音凭】齐者不乐不吊【吕氏曰古之有敬事者必齐齐者致精明之徳也乐则散哀则动皆有害于齐也不乐不吊者全其齐之志也齐音斋乐音洛】居丧之礼毁瘠不形视聴不衰升降不由阼
　　阶出入不当门隧【门隧门之中道也　疏曰居丧许嬴瘦不许骨露见骨为形之主故谓骨为形　吕氏曰先王制礼毁不灭性毁瘠形视聴衰几于灭性送死之大事且将废而莫之行则罪莫大焉不由阼阶不当门隧执人子之礼而未忍废也　见音现几平声】居丧之礼头有创则沐身有疡则浴有疾则饮酒食肉疾止复初不胜丧乃比于不慈不孝【沐浴与饮酒食肉以权制者也故疾止则复初　朱氏曰下不足以传后故比于不慈上不足以奉先故比于不孝　创平声疡音羊胜音升】五十不致毁六十不毁七十唯衰麻在身饮酒食肉处于内【五十始衰故不极毁六十则又衰矣故不可毁七十之年去死不逺略其居丧之礼者所以全其易尽之期也　衰音催处上声易去声】生与来日死与往日【与犹数也成服杖生者之事也数死之明日为三日敛殡死者之事也从死日数之为三日是三日成服者乃死之第四日也　数上声】知生者吊知死者伤知生而不知死吊而不伤知死而不知生伤而不吊【方氏曰不知生而吊之则其吊也近于谄不知死而伤之则其伤也近于伪　应氏曰吊者礼之恤乎外伤者情之痛于中】吊丧弗能赙不问其所费问疾弗能遗不问其所欲见人弗能馆不问其所舍【以货财助丧事曰赙此三事不能则皆不问者以徒问为可愧也赙音附遗去声】赐人者不曰来取与人者不问其所欲【赐者君子与者小人　朱氏曰君子有守必将之以礼故不曰来取小人无厌必节之以礼故不问其所欲】适墓不登垄助葬必执绋【垄坟堆也登之为不敬绋引棺索执之致力也】临丧不笑【以哀为主】揖人必违其位【出位而揖礼以变为敬也】望柩不歌入临不翔当食不叹【不歌与不笑义同临哭也不翔不为容也唯食忘忧非叹所也　临去声】邻有丧舂不相【五家为邻相者以音声相劝相葢舂人歌以助舂也　相去声相劝之相如字】里有殡不巷歌适墓不歌哭日不歌【二十五家为里巷歌歌于巷也】送丧不由径送葬不辟涂潦临丧则必有哀色执绋不笑【不由径不苟取其速也不避泥潦嫌于惮劳也　辟音避】临乐不叹【亦为非叹所也】介胄则有不可犯之色故君子戒慎不失色于人【此章自揖人必违其位当食不叹临乐不叹介胄则有不可犯之色四句之外皆是凶事之礼节记者详之如此毎事戒慎则无失礼之愧不但不可失介胄之色而已】国君抚式大夫下之大夫抚式士下之礼不下庶人【君与大夫或同途而出君过宗庙而式则大夫下车士于大夫犹大夫与君也庶人卑贱且贫富不同故经不言庶人之礼古之制礼者皆自士而始也先儒云其有事则假士礼而行之一説此为相遇于途君抚式以礼大夫则大夫下车大夫抚式以礼士则士下车庶人则否故云礼不下庶人也】刑不上大夫【大夫或有罪以八议定之议所不赦则受刑周官掌囚凡有爵者与王之同族奉而适甸师氏以待刑杀而此云不上大夫者言不制大夫之刑犹不制庶人之礼也】刑人不在君侧【人君当近有徳者又以应其怨恨而为变也阍杀余祭刑人在侧之祸也　祭侧界切】兵车不式武车绥旌徳车结旌【疏曰兵车革路也尚武猛无推让故不式武车亦革路也取其建戈刀即云兵车取其威猛即云武车也旌车上旌旛也尚威武故舒散若垂绥然玉金象木四路不用兵故曰徳车徳美在内不尚赫奕故纒结其旌于竿也　绥而追切】史载笔士载言【疏曰不言简牍而曰笔是书之主则余载可知言谓盟会之辞旧事也　方氏曰史国史也载笔将以书未然之事载言欲以阅已然之事】前有水则载青旌【疏曰王行宜警备故前有变异则举类示之青旌者青雀也是水鸟　载音戴】前有尘埃则载鸣鸢【鸢鸱也鸱鸣则风生风生则尘埃起】前有车骑则载飞鸿【鸿鴈也鴈飞有行列与车骑相似　骑去声行音抗】前有士师则载虎皮【虎威猛亦士师之象士师非所当警备者而亦举类以示众或者禁止暴横之意欤】前有挚兽则载貔貅【挚兽虎狼之属貔貅亦有威猛举此使众知为备但不知为载其皮为画其形耳】行前朱鸟而后武左青龙而右白虎招摇在上急缮其怒【行军旅之出也采乌武青龙白虎四方宿名也以为旗章其旅数皆放之龙旗则九旒雀则七旒虎则六旒龟蛇则四旒也招摇北斗七星也居四方宿之中军行法之作此举之于上以指正四方使戎阵整肃也旧读缮为劲今从吕氏説读如字其怒士卒之怒也　吕氏曰急迫之也缮言作而致其怒先儒以缮为劲不必改也　宿去声】进退有度左右有局各司其局【疏曰进退有度者牧誓云不愆于六步七步乃止齐焉四伐五伐乃止齐焉一击一刺为一伐少者四伐多者五伐又当止而齐正行列也左右有局者局部分也军之左右各有部分不相滥也各司其局者军行须监领也　行音抗分音问监平声】父之雠弗与共戴天兄弟之雠不反兵交逰之雠不同国【不反兵谓常以杀之之兵器自随也　吕氏曰杀人者死古今之逹刑也杀之而义则无罪故令勿雠调人之职是也杀而不义则杀者当死宜告于有司而杀之士师之职是也二者皆无事乎复雠也然复雠之文杂见于经传考其所以必其人势感绥则不能执故遇则杀之不暇告有司也父者子之天不能复父雠仰无以视乎皇天矣报之之意誓不与雠俱生此所以弗共戴天也】四郊多垒此卿大夫之辱也地广大荒而不治此亦士之辱也【四郊者王城之外四面近郊五十里逺郊百里侯国亦各有四郊里数则各随其地之广狭而为逺近也垒者屯军之壁卿大夫不能谋国数见侵伐故多垒土广人稀荒秽不理此二者固皆卿大夫之责士卑不与谋国而田里之事则其职也故言亦士之辱数音朔与去声】临祭不惰祭服敝则焚之祭器敝则埋之龟防敝则埋之牲死则埋之【吕氏曰人所用则焚之焚之阳也鬼神所用则埋之埋之阴也防夹劫防三音】凡祭于公者必自彻其俎【疏曰此谓士助君祭也若大夫以上】
　　【则君使人归其俎若大夫以下自祭其庙则使人归宾俎　吕氏曰执臣子之敬毋敢视宾客故自彻其俎以出也】卒哭乃讳礼不讳嫌名二名不偏讳【葬而虞虞而卒哭凡卒哭之前犹用事生之礼故卒哭乃讳其名嫌名音同者不偏讳谓可单言】逮事父母则讳王父母不逮事父母则不讳王父母【逮及也庶人父母早死不闻父之讳其祖故亦不讳其祖有庙以事祖者则不然也】君所无私讳大夫之所有公讳【私讳不避于公朝大夫则讳其先君也】诗书不讳临文不讳【不因避讳而易诗书之文改行事之语葢恐有惑于学者有误于承用也】庙中不讳【庙中之讳以卑避尊女有事于髙祖则不讳曾祖以下也】夫人之讳虽质君之前臣不讳也妇讳不出门大功小功不讳【质犹对也夫人之讳与妇之讳皆谓其家先世门者其所居之宫门也大功以下恩轻服杀故亦不讳】入竟而问禁入国而问俗入门而问讳【马氏曰问禁虑得罪于君也问俗虑得罪于众也问讳虑得罪于主人也　竟上声与境同篇内并同】外事以刚日内事以柔日【甲丙戊庚壬为刚乙丁己辛癸为柔先儒以外事为治兵然巡狩朝聘盟防之类皆外事也内事如宗庙之祭冠昏之礼皆是】凡卜筮日旬之外曰逺某日旬之内曰近某日丧事先逺日吉事先近日【疏曰今月下旬筮来月上旬是旬之外日也主人告筮者云欲用逺某日此大夫礼士贱职防时至事暇可以祭则于旬初即筮句内之日主人告筮者云用近某日天子诸侯有杂祭或用旬内或用旬外其辞皆与此同丧事谓葬与二祥是夺哀之义非孝子所欲但不获已故先从逺日而起示不宜急徴仲孝心也吉事谓祭祀冠昏之属少牢云若不吉则及逺日是先近日也　冠少并去声】曰为日假尔泰有常假尔泰筮有常卜筮不过三卜筮不相袭【曰命辞也为字去声读为卜吉日故曰为日卜则命龟曰为日假尔泰有常筮则命着曰为日假尔泰筮有常假因也托也泰者尊上之辞有常言其吉凶常可凭信也此命着之辞不过三者一不吉至再至三终不吉则止而不行袭因也卜不吉则止不可因而更筮筮不吉则止不可因而更卜也】为卜防为筮卜筮者先圣王之所以使民信时日敬鬼神畏法令也所以使民决嫌疑定犹与也故曰疑而筮之则弗非也日而行事则必践之【防着也旧説读践为善文义甚迂疏引王氏説践履也必履而行之当读如字　疏曰説文犹兽名与亦兽名二物皆进退多疑人之多疑惑者似之故谓之犹与吕氏曰凡常事卜不吉则不筮筮不吉则不卜献公卜纳骊姫不吉公曰筮之此相袭也若大事则先筮而后卜洪范有龟从筮从或龟从筮逆龟筮并用也晋卜纳襄王得黄帝防阪泉之兆又筮之遇大有之暌亦龟筮并用也故知不相袭者非大事也信时日者卜筮而用之不敢改也敬鬼神者人谋非不足而犹求于鬼神知有所尊而不敢必也畏法令者人君法令有疑者决之卜筮则君且不敢专况下民乎嫌疑者物有二而相似也犹与者事有二而不决也如建都邑某地可都某地亦可都此嫌疑也如战或曰可战或曰不可战此犹与也卜筮以决之定之此先圣王以神道设教也有疑而筮既筮而不信诹日而卜既卜而弗践是为不诚不诚之人不能得之于人况可得于鬼神乎　与去声】君车将驾则仆执策立于马前【此下言乗车之礼防马杖也仆者执之立于马前所以防奔逸也】已驾仆展軨效驾【已驾驾马毕也軨车之辖头车行由辖仆者展视軨偏即入而效白于君言车驾竟　軨音零】奋衣由右上取贰绥跪乗【疏曰仆先出就车于车后自振其衣以去尘从右边升上必从右者君位在左避君空位也贰副也绥登车索也正绥拟君之升副绥拟仆右之升仆先试车时君犹未出未敢依常而立所以跪而乗之以为敬　上上声】执策分辔驱之五步而立【疏曰辔驭马索也车一辕而四马驾之中央两马夹辕者名服马两边名騑马亦曰骖马诗云两服上襄两骖鴈行鴈行者言与中服相次序也毎一马有两辔四马八辔以骖马内辔系于轼前其骖马外辔并两服马各二辔六辔在手右手执杖以三辔置空手中以三辔置杖手中故云执策分辔也驱之者试驱行之也五步而立者跪而驱马以行五步即止而倚立以待君出　行音杭并去声】君出就车则仆并辔授绥左右攘辟【疏曰君出就车则仆并六辔及策置一手中以一手取正绥授于君令登车于是左右侍驾陪位诸臣见车欲进行皆迁郤以避车使不妨车之行也　并去声辟音避】车驱而驺至于大门君抚仆之手而顾命车右就车门闾沟渠必步【疏曰车上君在左仆人中央勇士在右既至大门恐有非常故囘命车右上车至门闾沟渠而必下车者一则君子不诬十室过门闾必式君式则臣当下也二则沟渠险阻恐有倾覆亦须下扶持之也仆不下者车行由仆仆下则车无御故不下也　驺音骤】凡仆人之礼必授人绥若仆者降等则受不然则否【兄为车之仆者必以正绥授人不但臣于君为然也若仆之等级卑下如士于大夫之类则授绥之时直受之而已无辞让也非降等者则不受】若仆者降等则抚仆之手不然则自下拘之【降等者虽当受其绥然犹抚止其手如不欲其亲授然然后受之亦谦让之道也不降等者已虽不欲受而彼必授则郤手从仆之手下而自拘取之也　枸音沟】客车不入大门妇人不立乗犬马不上于堂【马氏曰客车不入大门所以敬主主人出大门迎之所以敬客故觐礼偏驾不入王门公食大夫礼宾乗车在大门外西方若诸侯不以客礼见王则墨车龙旂可以入大门故觐礼墨车龙旂以朝妇人乗安车故不立乗犬马充庭实故不上堂以犬马献人则执緤靮而已以马合币则逹圭而已奉马而觐则授人而已皆不上堂之谓也　靮音的】故君子式黄髪下卿位入国不驰入里必式【式黄髪敬老也下卿位敬大臣也礼君出则过卿位而登车入则未到卿位而下车入国不驰恐车马躏轹人也十室犹有忠信二十五家之中岂无可敬之人故入里门必式所谓不诬十室也　郑氏曰发句言故明此众篇杂辞也　躏音吝】君命召虽贱人大夫士必自御之【御读为述迎也自迎之所以敬君命　御音迓】介者不拜为其拜而蓌拜【介甲也朱子曰蓌犹言有所枝拄不利屈伸也　为去声蓌子卧切】祥车旷左乗君之乗车不敢旷左左必式【疏曰祥犹吉也吉车谓生时所乗葬时用为魂车车上贵左仆在右空左以拟神也王者五路玉金象木革王自乗一余四从行臣乗此车不敢空左空左则似祥车凶也左必式者不敢自安故恒凭式乗车君皆在左若兵戎革路则君在中　乗去声空去声】仆御妇人则进左手后右手【疏曰仆在中妇人在左进左手持辔使身微相背逺嫌也　背音佩逺去声】御国君则进右手后左手而俯【疏曰御君者礼以相向为敬故进右手既御不得常式故但俯俛而为敬】国君不乗竒车车上不广欬不妄指【竒车竒邪不正之车也　方氏曰不广欬者虑声容之骇人聴不妄指者虑手容之骇人视也　竒居宜切】立视五巂式视马尾顾不过毂【立谓立于车上也　疏曰旧规也车轮一周为一规乗车之轮髙六尺六寸径一围三得一丈九尺八寸五规为九十九尺六尺为步总为十六步半在车上所视则前十六步半也马引车其尾近车阑车上凭式下头时不得逺曯但瞻视马尾毂车毂也若转头不得过毂论语云车中不内顾是也巂音携】国中以策彗防勿驱尘不出轨【疏曰入国不驰故不用鞭策但取竹带叶者为杖形如埽帚故云策彗微近马体搔摩之防勿搔摩也轨车辙也行缓故尘埃不飞出轨外也　朱子曰策彗疑谓策之彗若今鞭末韦带耳　彗音遂防苏没切勿音没埽去声】国君下齐牛式宗庙大夫士下公门式路马【下谓下车也疏引熊氏説此文误当云国君下宗庙式齐牛　齐音斋】乘路马必朝服载鞭策不敢授绥左必式【此言人臣习仪之节路马君驾路车之马也既衣朝服又鞭策则但载之而不用皆敬也君升车则仆者授绥今臣以习仪而居左则自驭以行不敢吏车右以绥授己也左必式者既在尊位当式以示敬　朝音潮衣去声】步路马必中道以足蹙路马刍有诛齿路马有诛【步谓行步而调习之也必当路之中者以边侧卑袭不敬或倾跌也蹙与蹴同刍草也齿评量年数也诛罚也　马氏曰察马之力必以平数马之年必以齿凡此戒其慢君物也先王制礼图虽于其易为大于其细凡以止邪于未形而已耳】
　　曲礼下第二
　　凡奉者当心提者当带【疏曰物有宜奉持者有宜提挈者奉者仰手当心提者屈臂当带深衣之带也古人常服深衣　奉上声】执天子之器则上衡国君则平衡大夫则绥之士则提之【疏曰上髙也衡平也平正当心天子器不宜下故臣为擎奉皆髙于心诸侯降于天子故臣为奉持器与心平大夫降于诸侯故其臣奉器下于心绥下也士提之则又在绥下　上上声绥音妥为去声】凡执主器执轻如不克执主器操币圭璧则尚左手行不举足车轮曳踵【大夫称主此则通上下贵贱言之如不克似不能胜也聘礼曰上介执玉如重尚左手谓左手在上左阳尊也踵脚后也执器而行但起其前而曳引其踵如车轮之运于地故曰车轮曵踵　方氏曰左手不如右强尚左手所以为客下右手所以致力】立则磬折垂佩主佩倚则臣佩垂主佩垂则臣佩委【偻折如磬之背而玉佩从两边悬垂此立容之常然臣之于君尊卑殊等则当视其髙下之节而倍致其恭敬之容可也征俛则倚于身小俛则垂大俛则委于地皆于佩见其节】执玉其有借者则裼无借者则袭【古人之衣近体有袍襗之属其外有裘夏月则衣葛或裘或葛其上皆有裼衣裼衣上有袭衣袭衣之上有常着之服则皮并服及深衣之属是也掩而不开谓之袭若开而见出其裼衣则谓之裼也　又聘礼注云曲礼云执玉其有借者则裼无借者则袭所谓无借谓圭璋特逹不加束帛当执圭璋之时其人则袭也有借者谓璧琮加于束帛之上当执璧琮时其人则裼也曲礼所云专主圭璋特而袭璧琮加束帛而裼一条言之先儒乃以执圭而垂缫为有借执主而屈缫为无借此则不然窃详经文裼袭是一事垂缫屈缫又别是一事不容混合为一説　裼音锡襗音铎袴也衣去声见音现】国君不名卿老世妇大夫不名世臣侄娣士不名家相长妾【不名不以名呼之也　疏曰上卿贵故曰卿老世妇两媵也次于夫人而贵于诸妾也世臣父在时老臣也侄是妻之兄女娣是妻之妹从妻来为妾也大夫不世爵此有世臣者子贤袭父爵也家相助知家事者长妾妾之有子者　侄音迭相去声长上声】君大夫之子不敢自称曰余小子大夫士之子不敢自称曰嗣子某不敢与世子同名【列国之君与天子之大夫其子皆不敢自称余小子避嗣天子之称也列国之大夫与士之子不敢自称嗣子某避嗣诸侯之称也　吕氏曰世子君之适子也诸臣之子不敢与之同名亦避君也若名之在世子之前则世子为君亦不避谷梁传曰衞齐恶衞侯恶何为君臣同名也君子不夺人名不夺人亲之所名　适音的传去声】君使士射不能则辞以疾言曰某有负薪之忧【吕氏曰射者男子之所有事不能可以疾辞不可以不能辞也负薪贱役士之所亲事者疾则不能矣故曰负薪之忧也】侍于君子不顾望而对非礼也【吕氏曰顾望而后对者不敢先他人而言也　应氏曰有察言观色之意】君子行礼不求变俗祭祀之礼居丧之服哭泣之位皆如其国之故谨修其法而审行之【言卿大夫士有徙居他国者行礼之事不可变其故国之俗皆当谨修其典法而审慎以行之】去国三世爵禄有列于朝出入有诏于国若兄弟宗族犹存则反告于宗后去国三世爵禄无列于朝出入无诏于国唯兴之日从新国之法【去本国虽已三世而旧君犹仕其族人于朝以承祖祀此人往来出入他国仍诏告于本国之君其宗族兄弟犹存则必有宗子凡冠娶妻必告死必赴不忘亲也若去国三世朝无仕宦之列出入与旧君不相闻其时已久其义已絶可以改其国之故矣然犹必待兴起而为卿大夫乃从新国之法厚之至也】君子已孤不更名【名者始生三月之时父所命也父没而改之孝子所不忍也　更平声】已孤暴贵不为父作諡【文王虽为西伯不为古公公季作諡周公成文武之徳亦不敢加太王王季以諡也　吕氏曰父为士子为天子诸侯则祭以天子诸侯其尸服以士服是可以己之禄养其亲不敢以己之爵加其亲也父之爵卑不当諡而以已爵当谥而作之是以已爵加其父欲尊而反卑之非所以敬其亲也　为去声养去声】居丧未葬读丧礼既葬读祭礼丧复常读乐章居丧不言乐祭事不言凶公庭不言妇女【复常除服之后也乐章歌之诗也　吕氏曰读是书非肄业也当是时不知是事不以礼事其亲者也吉凶之事不相干哀乐之情不可以貮故丧凶事也不言乐祭吉事也不言凶公私之事不可相干私事不可言于公庭故公庭不言妇女　哀乐音洛】振书端书于君前有诛倒防侧于君前有诛【人臣以职分内事事君毎事当谨之于素文书簿领已至君前乃始振拂其尘埃而端整之卜筮之官龟防其所奉以周旋者于君前而有颠倒反侧之状此皆不敬其职业而慢上者故皆有罚　分音问奉上声】龟防几杖席葢重素袗絺绤不入公门【龟防所以问吉凶嫌豫谋也几杖所以优髙年嫌自尊也席所以坐卧葢所以蔽日与两絺绤所以凉体袗单也单则见体而防此三者宴安之具也重素衣裳皆素也以非吉服故亦不可以入公门重平声袗音轸见音现】苞屦扱衽厌冠不入公门【苞读为藨以藨蒯之草为齐衰丧屦也扱衽以深衣前衽扱之于带也葢亲初死时孝子以号踊履践为妨故扱之也厌冠丧冠也吉冠有纚有梁丧冠无之故厌帖然也此皆凶服故不可以入公门　苞白表切扱音挿厌入声号平声纚音徙】书方衰凶器不以告不入公门【方板也书方者条录送死物件于方板之上也衰五服之衰也凶器若棺椁墙翣明器之属不以告不入公门谓告则可入者葢臣妾有死于宫中者君亦许其殡而成丧然必先告乃得将入也　衰音催翣音防】公事不私议【马氏曰季孙使冉有访田赋于仲尼仲尼不对而私于冉有何也季氏用田赋非孔子所能止其私于冉有岂得已哉】君子将营宫室宗庙为先廐库为次居室为后【君子有位者也宗庙所以奉先故先迎之廐以养马库以藏物欲其不之用也故次之居室则安身而已故人次之】凡家造祭器为先犠赋为次养器为后【犠赋亦以造言者如周官牛人供牛牲之互与盆簝之类郑注互若今屠家悬肉格盆以盛血簝受肉笼也　疏曰家造谓大夫始造家事也诸侯大夫少牢此言牺牛也天子之大夫祭祀赋敛邑民供出牲牢故曰牺赋　养去声簝音僚盛平声少去声】无田禄者不謏祭器有田禄者先为祭服君子虽贫不粥祭器虽寒不衣祭服为宫室不斩于丘木【吕氏曰祭器可假服不可假也丘木所以庇宅兆为宫室而斩之是慢其先而济吾私也　粥音育衣去声】大夫士去国祭器不逾竟大夫寓祭器于大夫士寓祭器于士【吕氏曰臣之所以有宗庙祭器以事其先者君之禄也今去位矣乃挈器以行是窃君之禄以辱其先此祭器所以不逾竟也寓寄于爵等之同者使之可用也　马氏曰微子抱祭器而之周何也君子为己不重为人不轻抱君之祭器可也抱己之祭器不可也】大夫士去国逾竟为坛位乡国而哭素衣素裳素冠彻缘鞮屦素簚乗髦马不蚤鬋不祭食不説人以无罪妇人不当御三月而复服【坛位除地而为位也乡国向其本国也彻缘去中衣之采缘而纯素也鞮屦革屦也周礼注云四夷舞者所扉素簚素白狗皮也簚车覆阑也既夕礼云主人乗恶车白狗幦是也髦马不翦剔马之髦鬛以为饰也蚤治手足爪也鬋剔治须发也祭食食盛馔则祭先代为食之人也不説人以无罪者己虽遭放逐而出不自以无罪解説于人过则称己也御侍御寝宿也凡此皆为去父母之邦捐亲戚去坟墓失禄位亦一家之变故也故以凶丧之礼自处三月为一时天气小变故必待三月而后复其吉服也　坛音善乡去声缘去声鞮音低簚莫歴切蚤音爪髯音翦去上声纯音准扉音肺】大夫士见于国君君若劳之则还辟再拜稽首【此言大夫士出聘他国见于主君君若问劳其道路之勤苦则旋转退避乃再拜稽首也　见音现劳去声还音旋辟音辟下节同稽上声】君若迎拜则还辟不敢答拜【聘宾初至主国大门外主君迎而拜之宾则退郤不敢答拜而抗宾主之礼也】大夫士相见虽贵贱不敌主人敬客则先拜客客敬主人则先拜主人【敬而先拜谓大夫士聘于他国而见其卿大夫士也同国则否】凡非吊丧非见国君无不答拜者【吊丧而不答主人之拜者以为助执丧事之凡役而来非行宾主之礼也故士丧礼有宾则拜之宾不答拜是也士见本国之君尊卑辽絶故君不答拜此二者之外无不答拜也】大夫见于国君国君拜其辱士见于大夫大夫拜其辱同国始相见主人拜其辱【君拜大夫之辱大夫拜士之辱皆谓初为大夫初为士而来见也此后朝见则有常礼矣士相见礼士见国君君答拜者亦以其初为士而敬之也主人拜辱拜其先施也此谓尊卑相等者言同国则异国亦当然矣】君于士不答拜也非其臣则答拜之大夫于其臣虽贱必答拜之【君于士虽不答拜然不以施之他国之士者以其非己之臣也大夫答贱臣之拜避国君之体也】男女相答拜也【男女嫌疑之避亦多端矣然拜而相答所以为礼岂以行礼为嫌哉故记者明言之】国君春田不围泽大夫不掩羣士不取麛卵【春田搜猎也泽广故曰围羣聚故曰掩麛鹿子凡兽子亦通名之麛卵微故曰取君大夫士位有等降故所取各有限制此与王制文异　方氏曰用大者取愈广位卑者禁愈严　麛音迷】嵗凶年谷不登君膳不祭肺马不食谷驰道不除祭事不县大夫不食粱士饮酒不乐【膳者美食之名肺为气主周人所重故食必先祭肺言不祭肺示不杀牲为盛馔也驰道人君驱驰车马之路不除不埽除也祭必有钟磬之悬今不悬言不作乐也大夫食黍稷以粱为加公食大夫礼设正馔之后乃设稻粱所谓加也自君至士各举一事尊者举其大者卑者举其小者其实互相通耳　县音下节同埽去声公食食音嗣】君无故玉不去身大夫无故不彻县士无故不彻琴瑟【故谓灾变丧疾之类】士有献于国君他日君问之曰安取彼再拜稽首而后对【安取彼犹言何所得彼物也】大夫私行出疆必请反必有献士私行出疆必请反必告君劳之则拜问其行拜而后对【大夫士以私事出疆皆请于君其反也大夫有献而士不献不以卑者之物渎尊上也故但告遂而已劳之者慰劳其道路之劳苦问其行者询其防歴之所至也先拜后答急谢见问之宠也　劳去声劳苦如字】国君去其国止之曰奈何去社稷也大夫曰奈何去宗庙也士曰奈何去坟墓也国君死社稷大夫死众士死制【死社稷谓国亡与亡也死众谓讨罪御敌败则死之也死制受命于君难毋苟免也　方氏曰国君曰死社稷而大夫士不曰死宗庙坟墓何也葢止其去者存乎私情死其事者止乎公义也　赵氏曰社所以祭五土之神稷所以祭五谷之神稷非土无以生土非稷无以见生生之效故祭社必及稷以其同功均利以养人故也周礼大司徒设社稷之壝壝者累土以为髙也不屋而坛社坛在东稷坛在西　壝遗伟谓三音累工声】君天下曰天子朝诸侯分职授政任功曰予一人【天子者君临天下之总称臣民通得称之予一人则所自称也】践阼临祭祀内事曰孝王某外事曰嗣王某【践履也阼主阶也履主阶而行事故曰践阼也宗庙之事为内郊社之事为外祝辞称孝王某者事亲之辞嗣王某者事神之辞也】临诸侯畛于鬼神曰有天王某甫【天子巡狩而至诸侯之国必使祝史致鬼神当祭者之祭以不亲往故祝辞称字曰某甫甫者丈夫之美称也　吕氏曰畛犹畦畛之相接然与交际之际同义　方氏曰望秩之礼必于野外故以畛言之畛田间道也祭于畛而谓之畛犹祭于郊而谓之郊也天子适诸侯非其常葢有时矣故于是特言有焉　畛音轸】崩曰天王崩复曰天子复矣告丧曰天王登假措之庙立之主曰帝【自上坠下曰崩亦壊败之称王者卒则史书于策曰天王崩复者人死则形神离古人持死者之衣升屋北面招呼死者之魂令还复体魄冀其再生也故谓之复天子复者升屋招呼之辞臣子不可名君故呼曰天子复也疏云以例言之则王后死亦呼王后复也告丧赴告侯国也吕氏读假为格音引王假有庙与来假来享言其精神升至于天愚谓遐乃逺邈之义登遐言其所升髙逺犹汉书称大行行乃循行之行去声以其往而不反故曰大行也措置也立之主者始死则凿木为重以依神既虞而埋之乃作主以依神也　吕氏曰考之礼经未有以帝名者史记夏殷之王皆以帝名疑殷人祔庙称帝迁据世本当有所考至周有諡始不名帝欤　假音遐王假来假音格大行之行去声】天子未除丧曰予小子生名之死亦名之【郑氏曰生名之曰小子王死亦曰小子王也晋有小子侯是僭号也　吕氏曰春秋书王子猛卒不言小子者臣下之称与史防之辞异也】天子有后有夫人有世妇有嫔有妻有妾【三夫人九嫔二十七世妇八十一御妻自后而下皆三因而増其数妾之数未闻】天子建天官先六大曰大宰大宗大史大祝大士大卜典司六典【此六大者天官之属也以其所掌重于他职故曰先　大并音泰】天子之五官曰司徒司马司空司士司寇典司五众【此五官与天官列而为六五众者五官属吏之羣众也】天子之六府曰司土司木司水司草司器司货典司六职【府者藏物之所此府主藏六物之税】天子之六工曰土工金工石工木工兽工草工典制六材【此六材者六工之所用也故不曰典司而曰典制已上四条旧説皆为殷制其实无所考证皆臆説耳】五官致贡曰享【吕氏曰嵗终则司徒以下五官五官各致其功献于王故谓之享贡功也享献也】五官之长曰伯是职方其摈于天子也曰天子之吏天子同姓谓之伯父异姓谓之伯舅自称于诸侯曰天子之老于外曰公于其国曰君【司徒以下五官之长者天子之三公也伯者长大之名三公无异职即六卿中三人兼之任左右之职谓之相九命而作伯则分主畿外诸侯如公羊云自陜而东者周公主之自陜而西者召公主之是也是职方者言二伯于是职主其所治之方也天子之吏摈者之辞也此伯若是天子同姓则天子称之为伯父若异姓则称为伯舅皆亲之之辞也此伯皆有采地在天子畿内自称于私土采地之外则曰公自称于采地之内则曰君也】九州之长入天子之国曰牧天子同姓谓之叔父异姓谓之叔舅于外曰侯于其国曰君【天下九州天子于毎州之中择诸侯之贤者一人加之一命使主一州内之列国取牧养下民之义故曰牧叔父叔舅降于伯父伯舅也自称于所封国之外则曰侯若与国内臣民言则自称曰君也】其在东夷北狄西戎南蛮虽大曰子于内自称曰不谷于外自称曰王老【九州之外不过子男之国天子亦选贤以为牧但以卑且逺故不以牧称亦不称父舅朝见之时槟辞惟曰子虽或有功益地至侯伯之数其爵亦不过子故云虽大曰子也如楚在春秋虽大国而其爵则称子也谷善也于内与其臣民言也外谓夷狄之境也自称王老言天子之老臣也】庶方小侯入天子之国曰某人于外曰子自称曰孤【四夷之君其来荒逺故以庶方名之庶众也某人若牟人介人之类　疏曰于外曰子者此君在其本国外四夷之中自称依其本爵若男亦称男也若自与臣民言则称孤孤者特立无徳之称也】天子当依而立诸侯北面而见天子曰觐天子当宁而立诸公东面诸侯西面曰朝【郑氏曰春朝受挚于朝受享于庙秋觐一受之于庙朝者位于内庙而序进觐者位于庙门外而序入　疏曰依状如屏风以绛为质髙八尺东西当户牖之间绣为斧文亦曰斧依天子见诸侯则依而立负之而南面以对诸侯也宁者尔雅云门屏之间谓之宁人君视朝所宁立处葢竚立以待诸侯之至故云当宁而立也诸侯春见曰朝秋见曰觐又曰凡天子三朝一在路门内谓之燕朝太仆掌之二是路门外之朝谓之治朝司士掌之其三是臯门之内库门之外谓之外朝朝士掌之诸侯亦有此三朝依工声见音现宁珍吕切屏音丙】　诸侯未及期相见曰遇相见于郤地曰会【未及期在期日之前也郤地闲隙之地也下言相见及期日也遇有遇礼会有防礼　郤隙同与却字异却音却从卩此从阝】诸侯使大夫问于诸侯曰聘【比年小聘三年大聘小聘大夫往大聘则卿往　比音畀】约信曰誓涖牲曰盟【约信者以言语相要约为信也用誓礼涖临也春秋所书遇会盟聘皆有之惟无誓耳疏云盟之为法先凿地为方坎杀牲于坎上割牲左耳盛以珠盘又取血盛以玉敦用血为盟书成乃防血而读书置牲坎中加书于上而埋之谓之载书也　敦音对】诸侯见天子曰臣某侯某其与民言自称曰寡人其在凶服曰适子孤【臣某侯某如云臣齐侯小白臣晋侯重耳之类摈者告天子之辞也凡自称皆曰寡人不独与民言也此略言之耳适子孤亦摈者告宾之辞也　见音现适音的】临祭祀内事曰孝子某侯某外事曰曾孙某侯某死曰薨复曰某甫复矣【内外事见前章曾孙犹晋平公祷河而称曽臣彪之类天子徳厚流光故外事称嗣王某诸侯不敢言继嗣推始封之君而祖之故称曾孙也薨之为言瞢也幽晦之义本国史书之辞复称字臣不名君也】既葬见天子曰类见言諡曰类【吕氏曰继先君之徳乃得受国而见天子故曰类见诔先君之善而请諡于天子故亦曰类　见音现】诸侯使人使于诸侯使者自称曰寡君之老【寡君之老惟上大夫可称见玉藻　下二使并去声】天子穆穆诸侯皇皇大夫济济士跄跄庶人僬僬【吕氏曰穆穆幽深和敬之貌皇皇壮盛显明之貌济济修饰齐一之貌跄跄翔举舒之貌庶人见乎君不为容进退趋走僬僬虽无所考大抵趋走促数不为容之貌也　济上声跄七羊切僬子妙切见音现数音朔】天子之妃曰后诸侯曰夫人大夫曰孺人士曰妇人庶人曰妻【郑氏曰妃配也后之言后也夫之言扶孺之言属妇之言服妻之言齐】公侯有夫人有世妇有妻有妾夫人自称于天子曰老妇【畿内诸侯之妻因助祭于王后或因献茧之属故得以见天子　陈氏曰不以老称不足以任其事不以妇称非所以能事人故称老妇　应氏曰年髙者固可称老妇其始嫁者宜如何称则亦曰妇而配之以卑小之名耳】自称于诸侯曰寡小君【疏曰此诸侯谓他国君也古者诸侯相飨夫人亦出故得自称也坊记云阳侯杀缪侯而窃其夫人故大飨废夫人之礼君之妻曰小君而云寡者亦从君为谦也】自称于其君曰小童自世妇以下自称曰婢子【小童未成人之称婢之言卑也】子于父母则自名也【自称其名】列国之大夫入天子之国曰某士自称曰陪臣某于外曰子于其国曰寡君之老使者自称曰某【某士摈者称其人曰某国之士也晋韩起聘于周摈者曰晋士起葢列国卿大夫其命数与天子之士等也陪重也诸侯为天子之臣已又为诸侯之臣也于外曰子者亦摈者辞在他国则摈者称其姓而曰子春秋闵二年齐髙子来盟髙傒是也于其国曰寡君之老谓在己国与人语则以此自称也使者自称曰某某名也若为使在他国与彼君语则称名也　使去声重平声】天子不言出诸侯不生名君子不亲恶诸侯失地名灭同姓名【疏曰君子不亲恶者谓孔子书经见天子大恶书出以絶之诸侯大恶书名以絶之君子不亲此恶故书出名以絶之也　吕氏曰贤者贵者皆谓之君子天子无外安得而言出然而言出者徳不足以君天下而位号存焉耳诸侯不生名惟死而告终然后名之然有生名者徳不足以名君子而位号存焉耳故天子不言出诸侯不生名皆谓君子不亲恶故也　陈氏曰言出所以外之生名所以贱之春秋书天王出居于郑讥之也书以蔡侯献舞归以其失地也书卫侯燬灭邢以其灭同姓也夫天子之言出诸侯之生名皆有大恶在所弃焉君子所以不亲也然春秋书天王居于某地者二而不言出诸侯失地而奔者十五灭同姓者三而有不生名者莫非出居而事有异同莫非失地灭同姓而罪有轻重故也盖诸侯义莫大于保国仁莫大于亲亲不能保国而至于失地不能亲亲而至于灭同姓其名之也宜矣】为人臣之礼不显谏三谏而不聴则逃之【陈氏曰孔子之于鲁百里奚之于秦未尝谏而去龙逢之于夏比干之于殷则死于諌而不去何也葢事有轻重势有可否君子以礼为守以义为行迹虽不同其趋一也】子之事亲也三谏而不聴则号泣而随之【吕氏曰君臣义合也父子天合也君臣其合也与父子同其不合也去之与父子异也　号平声】君有疾饮药臣先尝之亲有疾饮药子先尝之医不三世不服其药【吕氏曰医三世治人多用物熟矣功已试而无疑然后服之亦谨疾之道也】儗人必于其伦【疏曰不得以贵比贱为不敬也　方氏曰禹稷顔回时不同矣孔子俱以为贤儗之以道也夷惠伊尹迹不同矣孟子俱以为圣儗之以心也子夏以有若似孔子徒儗之以貌而已不知圣贤之徳不伦也公孙丑以管仲比孟子徒儗之以位而已不知王霸之道不伦也　儗与拟同音又疑义二音比也僭也俗本混作拟拟像也揣度也与儗小异】问天子之年对曰闻之始服衣若干尺矣【若如也未定之辞数始于一而成于十干字从一从十故言若干谓或如一或如十凡数之未定者皆可言顔注食货志云干个也谓当如此个数意亦近之】问国君之年长曰能从宗庙社稷之事矣幼曰未能从宗庙社稷之事也【为国以礼而礼莫重于祭宗庙社稷事无有先于此者能则知其长未能则知其幼】问大夫之子长曰能御矣幼曰未能御也【古者五十命为大夫故不问其年而问其子之长幼御谓御车也御者六艺之一幼则未能　疏曰御谓主事也官有世功子学父业故有御事之因】问士之子长曰能典谒矣幼曰未能典谒也【谒请也典谒者主宾客告请之事士贱无臣下自典告也】问庶人之子长曰能负薪矣幼曰未能负薪也【负薪者庶人力役之事长则能】问国君之富数地以对山泽之所出【数地举其土地之广狄如百里七十里五十里各言之也山泽所出如鱼盐蜃蛤金玉锡石之类也　数上声】问大夫之富曰有宰食力祭器衣服不假【宰邑宰也有宰则有采地矣食力谓食下民赋税之力衣服祭服也　采去声】问士之富以车数对【上士三命得赐车马故问士富则以车数封也】问庶人之富数畜以对【庶人受田有定制惟畜牧之多寡在乎人故数畜以对也　数上声畜许又切】天子祭天地祭四方祭山川祭五祀嵗徧诸侯方祀祭山川祭五祀嵗徧大夫祭五祀嵗徧士祭其先【吕氏曰此章泛论祭祀之法冬日至祭天夏日至祭地四时各祭其方以迎气又各望祭其方之山川五祀则春祭户夏祭灶季夏祭中霤秋祭门冬祭行此所谓嵗徧诸侯有国国必有方祭其所居之方而已非所居之方及山川不在境内者皆不得祭故曰方祀祭法天子立七祀加以司命泰厉诸侯五祀有司命公厉而无戸灶大夫三祀有族厉而无中霤户灶士二祀则门行而已是法考于经皆不合曽子问天子未殡五祀之祭不行士丧礼祷于五祀则自天子至士皆祭五祀祭法言涉恠妄不经至于所称庙制亦不与诸经合　论去声】凡祭有其废之莫敢举也有其举之莫敢废也非其所祭而祭之名曰淫祀淫祀无福【吕氏曰废之莫敢举如已毁之宗庙变置之社稷不可复祀也举之莫敢废如已修之坛墠而辄毁已正之昭穆而辄变也非所祭而祭之如法不得祭与不当祭而祭之者也鲁立武宫立宫举其废也跻僖公废其举也鲁之郊禘与祀文王祀爰居祭所不当祭也淫过也以过事神神弗享也故无福　方氏曰可废而废可举而举者存乎义因所废而莫敢举因所举而莫敢废者存乎礼葢礼有经义有权也】天子以牺牛诸侯以肥牛大夫以索牛士以羊豕【毛色纯而不杂曰犠养于涤者曰肥求得而用之曰索　疏曰此谓天子大夫士也若诸侯大夫即用少牢士则用特牲其丧祭则大夫亦得用牛士亦用羊豕故杂记云上大夫之虞也少牢卒哭成事祔皆太牢下大夫之虞也特牲卒哭成事祔皆少牢是也　索音色取也求也本音昔各切绳也荒也尽也与此不同俗混读少去声大牢之大音泰】支子不祭祭必告于宗子【疏曰支子庶子也祖祢庙在适子之家庶子贱不敢辄祭若宗子有疾不堪当祭则庶子代摄可也犹必告于宗子然后祭　吕氏曰别子为祖继别为宗百世不迁者大宗也继祢继祖继曾祖继髙祖五世则迁者小宗也宗子上继祖祢族人兄弟皆宗之冠娶妻必告死必赴况于祭乎所宗乎宗子者皆支子也支子不敢祭也如诸侯不敢祖天子大夫不敢祖诸侯尊者之祭非卑者所敢尸也故宗子为士庶子为大夫以上牲祭于宗子之家祝曰孝子某为介子某荐其常事则支子虽贵可以用其禄而不敢専其事也宗子去在他国则支子摄主以祭其礼有杀　别必列切冠为介之为杀并去声】凡祭宗庙之礼牛曰一元大武【此以下凡二十一物元头也武足迹也牛肥则迹大】豕曰刚鬛【豕肥则鬛刚】豚曰腯肥【腯者充满之貌　腯音突】羊曰柔毛【羊肥则毛细而柔弱】鸡曰翰音【翰长也鸡肥则鸣声长】犬曰羮献【犬肥则可为羮以献凡煮肉皆谓之羮特牲礼云羮饪颖考叔曰未尝君之羮是也】雉曰疏趾【雉肥则两足闲张故曰疏趾疏音疎】　曰明视【肥则目开而视明故曰明视】脯曰尹祭【尹正也脯欲旉割方正　旉音敷铺为花貌谓之旉】槀鱼曰商祭【槀干也商度也商度其燥湿之宜　槀音考干音干度入声】鲜鱼曰脡祭【脡直也鱼之鲜者不馁败则脡然而直　鲜平声脡音挺】水曰清涤【水酒也水可溉濯故曰清涤】酒曰清酌【古之酒醴皆有清有糟未泲者为糟既泲者为清也　泲音挤莤泲酾酒也】黍曰芗合【黍熟则黏聚不散其气又香故曰芗合　芗音香】粱曰芗萁【梁谷之强者其茎叶亦香故曰芗萁　萁音基】稷曰明粢【稷粢也明则足以交神祭祀之饭谓之粢盛粢音咨盛平声】稻曰嘉蔬【蔬与疏同立苗疏则茂盛嘉美也】韭曰丰本【其根本丰盛也】盐曰咸鹾【咸鹾盐味之厚也　鹾才何切】玉曰嘉玉【无瑕之玉也】币曰量币【中广狭长短之度也　疏曰此等诸号若一祭并有则举其大者或惟有大鸡惟有鱼则各举其号故经备载其名　中去声】天子死曰崩诸侯曰薨大夫曰卒士曰不禄庶人曰死在牀曰尸在棺曰柩羽鸟曰降四足曰渍死寇曰兵【疏曰卒终竟也士禄以代耕不禄不终其禄也死者澌也消尽无余之谓尸陈也古人病困气未絶之时下置在地气絶之后更还牀上所以如此者凡人初生在地病将死故下复其初生冀得脱死重生也若其不生复反本牀既未殡敛陈列在牀故曰尸也　吕氏曰柩久也比化者无使土亲肤故在棺欲其久也羽鸟飞翔之物降而下则死矣兽能动之物腐败则死矣渍谓其体腐败渐渍也兵者死于寇难之称也　渍音自】祭王父曰皇祖考王母曰皇祖妣父曰皇考母曰皇妣夫曰皇辟【曰皇曰王皆以君之称尊之也考成妣嫓辟法也妻所法式也为之宗庙以鬼享之不得不异其称谓也　辟音璧】生曰父曰母曰妻死曰考曰妣曰嫔夀考曰防短折曰不禄【嫔者妇人之美称嫔犹宾也夫所宾敬也短折夭横而死也此言卒与不禄与上文大夫士之称同者彼以位之尊卑言此以数之修短言也又按吕氏説死寇曰兵之下当以此二句承之葢错简也　谢氏曰易曰有子考无咎又曰意承考也又书言事厥考厥长之类皆非死而后称葢古者通称后世乃异之耳　折市设切横去声】天子视不上于袷不下于带国君绥视大夫衡视士视五步【天子视谓视天子也袷朝服祭服之曲领也绥頽下之貌视国君者目不得平看于面当视其面之下袷之上也衡平也大夫之臣视大夫平看其面也士视五步者士之属吏视士亦不得髙面下带而得旁视左右五步之间也　祫音刧绥音妥】凡视上于面则敖下于带则忧倾则奸【吕氏曰上于面者其气骄知其不能以下人矣下于带者其神夺知其忧在乎心矣视流则客侧必有不正之心存乎胷中矣此君子之所以慎也　敖音傲】君命大夫与士肄在官言官在府言府在库言库在朝言朝【人君有命令则大夫士相与肆习之其事或在官或在府或在库或在朝随其所在而谋议之官者职守司存之总名府库者货器藏贮之异号朝则君臣会见之公庭也　肄音异朝音潮下并同】朝言不及犬马【犬马微贱不当言之于朝】辍朝而顾不有异事必有异虑故辍朝而顾君子谓之固【朝仪当肃不宜为左右之顾异犹他也敬心不存则形诸外此所以知其有他事他虑也固谓鄙野不达于礼也】在朝言礼问礼对以礼【朝廷之上凡所当言者皆礼也一问一对必稽于礼孔子在宗庙朝廷便便言唯谨尔尽此道也便平声】大享不问卜不饶富【吕氏曰冬至祀天夏至祭地日月素定故不问卜至敬不坛扫地而祭牲用犊酌用陶匏席用藁秸视天下之物无以称其徳以少为贵焉故不饶富　称去声】凡挚天子鬯诸侯圭卿羔大夫鴈士雉庶人之挚匹童子委挚而退野外军中无挚以缨拾矢可也【挚与贽同执物以为相见之礼也鬯酿秬黍为酒曰秬鬯和以郁金之草则曰郁鬯不以郁和则直谓之鬯言其芬香条畅于上下也天子无客礼而言挚者用以礼见于神而已圭命圭也公桓圭侯信圭伯躬圭子谷璧男蒲璧此不言璧略也羔取其羣而不失类且洁素也鴈取其知时且飞有行列也雉取其性之耿介且文饰也匹读为鹜野鸭曰凫家鸭曰鹜不能飞腾如庶人之终守耕稼也童子不敢与成人为礼或见师友而执贽则奠委于地而自退避之也缨马之繁缨即马鞅也拾射韛也天箭也或野外或军中随所有用之也　匹音木和去声见音现信音申行音杭繁音般】妇人之挚椇榛脯脩枣栗【椇形似珊瑚味甜美一名石李榛似栗而小脯即今之脯也脩用肉煅治加姜桂干之脯形方正脩形稍长并枣栗六物妇初见舅姑以此为挚也左女贽不过榛栗枣脩以告防也　椇音矩干音干】纳女于天子曰备百姓于国君曰备酒浆于大夫曰备埽洒【吕氏曰不敢以伉俪自期愿备妾媵之数而已皆自卑之辞也　埽去声洒所买切】














　　礼记集説卷一
<经部,礼类,礼记之属,陈氏礼记集说>
　　钦定四库全书
　　礼记集説卷二　　　　　元　陈澔　撰
　　檀弓上第三
　　【刘氏曰檀弓篇首言子游及篇内多言之疑是其门人所记】
　　公仪仲子之丧檀弓免焉仲子舍其孙而立其子檀弓曰何居我未之前闻也趋而就子服伯子于门右【公仪氏仲子字鲁之同姓也檀弓鲁人之知礼者袒免本五世之服而朋友之死于他邦而无主者亦为之免其制以布广一寸从项中而前交于额又却向后而绕于髻也适子死立适孙为后礼也弓以仲子舍孙而立庻子故为过礼之免以吊而讥之何居怪之之辞犹言何故也此时未小敛主人未居阼阶下犹在西阶下受其吊故弓吊毕而就子服伯子于门右而问之也　免音问居音姬亦为为去声适音的舍上声敛去声】曰仲子舍其孙而立其子何也伯子曰仲子亦犹行古之道也昔者文王舍伯邑考而立武王微子舍其孙腯而立衍也夫仲子亦犹行古之道也子游问诸孔子孔子曰否立孙【曰弓之问也犹尚也亦犹拟议未定之辞伯邑考文王长子微子舍孙立衍或是殷礼文王之立武王先儒以为权或亦以为遵殷制皆未可知否则以徳不以长亦如大王位季歴之意欤　应氏曰檀弓黙而不复言子游疑而复求正非夫子明辨以示之孰知舍孙立子之为非乎　舍上声腯徒本切长上声大音泰复扶又切】事亲有隐而无犯左右就养无方服勤至死致丧三年事君有犯而无隐左右就养有方服勤至死方丧三年事师无犯无隐左右就养无方服勤至死心丧三年【饶氏曰左右音佐佑非也左右即是方养不止饮食之养言或左或右无一定之方子之于亲不分职守事事皆当理会无可推托事师如事父故皆无方有方言左不得越右右不得越左有一定之方臣之事君当各尽职守故曰有方　朱氏曰亲者仁之所在故有隐而无犯君者义之所在故有犯而无隐师者道之所在故无犯无隐也　刘氏曰隐皆以諌言父子主恩犯则为责善而伤恩故几諌而不可犯顔君臣主义隐则是畏威阿容而害义故匡救其恶勿欺也而犯之师生处恩义之闲而师者道之所在谏必不见拒不必犯也过则当疑问不必隐也隐非掩恶之谓若掩恶而不可于人则三者皆当然也惟秉史笔者不在此限就养近就而奉养之也致丧极其哀毁之节也方丧比方于亲丧而以义并恩也心丧身无衰麻之服而心有哀戚之情所谓若丧父而无服也】季武子成寝杜氏之葬在西阶之下请合葬焉许之入宫而不敢哭武子曰合葬非古也自周公以来未之有改也吾许其大而不许其细何居命之哭【刘氏曰成寝而夷人之墓不仁也不改葬而又请合焉亦非孝也许其合而又命之哭焉矫伪以文过也且寝者所以安其家乃处其家于人之冢上于汝安乎墓者所以安其先乃处其先于人之阶下其能安乎皆不近人情非礼明矣葬才浪切文去声】子上之母死而不丧门人问诸子思曰昔者子之先君子丧出母乎曰然子之不使白也丧之何也子思曰昔者吾先君子无所失道道隆则从而隆道汚则从而汚伋则安能爲伋也妻者是爲白也母不为伋也妻者是不为白也母故孔氏之不丧出母自子思始也【子上之母子思出妻也礼为出母齐衰杖期而为父后者无服心丧而已伯鱼子上皆为父后礼当不服者而伯鱼乃期而犹哭夫子闻之曰甚而后除之此贤者过之之事也子思不使白丧出母正欲用礼耳而门人以先君子之事为问则子思难乎言伯鱼之过礼也故以圣人无所失道为对谓圣人之聴伯鱼丧出母者以道揆礼而为之隆杀也惟圣人能于道之所当加隆者则从而隆之于道之所当降杀者则从而杀之汚犹杀也是于先王之礼有所斟酌而随时隆杀以从于中道也我则安能如是哉但为我妻则白当为母服今旣不为我妻则白为父后而不当服矣子思是欲守常礼而不欲使如伯鱼之加隆也　礼为为去声杀去声】孔子曰拜而后稽颡頽乎其顺也稽颡而后拜颀乎其至也三年之丧吾从其至者【此言丧拜之次序也拜拜賔也稽颡者以头触地哀痛之至也拜以礼賔稽颡以自致谓之顺者以其先加敬于人而后尽哀于己为得其序也颀者恻隐之也谓之至者以其哀常在于亲而敬暂施于人为极自尽之道也夫子从其至者亦与其易也宁戚之意　朱子曰拜而后稽颡先以两手伏地如常然后引首向前叩地也稽颡而后拜者开两手而先以首叩地却交手如常也　颀音恳易去声】孔子旣得合葬于防曰吾闻之古也墓而不坟今丘也东西南北之人也不可以弗识也于是封之崇四尺【孔子父墓在防故奉母丧以合葬墓茔域也封土为垄曰坟东西南北之人言其宦游无定居也识记也为垄所以为记识一则恐人不知而误犯一则恐己或忘而难寻故封之髙四尺也识音志】孔子先反门人后雨甚【句】至【句】孔子问焉曰尔来何迟也曰防墓崩孔子不应三孔子然流涕曰吾闻之古不脩墓【雨甚而墓崩门人脩筑而后反孔子流涕者自伤其不能谨之于封筑之时以致崩圯且言古人所以不脩墓者敬谨之至无事于脩也　应三并去声胡犬切】孔子哭子路于中庭有人吊者而夫子拜之旣哭进使者而问故使者曰醢之矣遂命覆醢【子路死于孔悝之难遂为卫人所醢孔子哭之中庭师友之礼也闻使者之言而覆弃家醢葢痛子路之祸而不忍食其似也　朱子曰子路仕卫之失前軰论之多矣然子路却是见不到非知其非义而茍为也　使去声覆入声难论并去声】曽子曰朋友之墓有宿草而不哭焉【草根陈宿是期年之外可无哭矣】子思曰丧三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣【附于身者袭敛衣衾之具附于棺者明器用器之属也　方氏曰必诚谓于死者无所欺必信谓于生者无所疑】丧三年以为极【句】亡则弗之忘矣故君子有终身之忧而无一朝之患故忌日不乐【丧莫重于三年旣葬曰亡中庸曰事亡如事存虽已葬而不忘其亲所以为终身之忧而忌日不乐也祭义曰君子有终身之丧忌日之谓也冢宅崩毁出于不意所谓一朝之患惟其必诚必信故无一朝之患也或曰殡葬皆一时事于此一时而不谨则有悔惟其诚信故无此一时不谨之患乐音洛】孔子少孤不知其墓殡于五父之衢人之见之者
　　皆以为葬也其慎也葢殡也问于郰曼父之母然后得合葬于防【不知其墓者不知父墓所在也殡于五父之衢者殡母丧也礼无殡于外者今乃在衢先儒谓欲致人疑问或有知者告之也人见柩行于路皆以为葬然以引观之殡引饰棺以輤葬引饰棺以柳翣此则殡引耳按家语孔子生三嵗而叔梁纥死是少孤也然顔氏之死夫子成立久矣圣人人伦之至岂有终母之世不寻求父葬之地至母殡而犹不知父墓乎且母死而殡于衢路必无室庐而死于道路者不得已之为耳圣人礼法之宗主而忍为之乎马迁为野合之诬谓顔氏讳而不告郑注因之以滋后世之惑且如尧舜瞽瞍之事世俗不胜异论非孟子辞而辟之后世谓何此经杂出诸子所记其闲不可据以为实者多矣孟子曰主痈疽与侍人瘠环何以为孔子愚亦谓终身不知父墓何以为孔子乎其不然审矣此非细故不得不辨少去声父音甫慎引去声郰音邹曼音万】邻有丧舂不相里有殡不巷歌
　　【説见曲礼　相去声见音现后凡见某书仿此】丧冠不緌【冠必有筓以贯之以纮繋筓顺颐而下结之曰缨垂其余于前者谓之緌丧冠不緌葢去饰也　緌如追切与蕤音同】有虞氏瓦棺夏后氏堲周殷人棺椁周人墙置翣【瓦棺始不衣薪也堲周或谓之土周堲者火之余烬葢治土为甎而四周于棺之坎也殷世始为棺椁周人又为饰棺之具葢弥文矣墙柳衣也栁者聚也诸饰之所聚也以此障柩犹垣墙之障家故谓之墙翣如扇之状有画为黼者有画为黻者有画云气者多寡之数随贵贱之等　凡夏后华夏肆夏之夏上声唯春夏之夏如字堲音稷翣音歃】周人以殷人之棺椁葬长殇以夏后氏之堲周葬中殇下殇以有虞氏之瓦棺葬无服之丧【十六至十九为长殇十二至十五为中殇八嵗至十一为下殇七嵗以下为无服之殇生未三月不为殇　长上声】夏后氏尚黒大事敛用昏戎事乘骊牲用殷人尚白大事敛用日中戎事乘翰牲用白周人尚赤大事敛用日出戎事乘騵牲用骍【禹以治水之功得天下故尚水之色汤以征伐得天下故尚金之色周之尚赤取火之胜金也大事丧事也骊黒色翰白色易曰白马翰如騵赤马而黒鬛尾也　騵音元】穆公之母卒使人问于曾子曰如之何对曰申也闻诸申之父曰哭泣之哀齐斩之情饘粥之食自天子达布幕卫也縿幕鲁也【穆公鲁君申参之子也厚曰饘稀曰粥幕所以覆于殡棺之上卫以布为幕诸侯之礼也鲁以縿为幕葢僭天子之礼矣　齐音咨饘音旃縿音绡】晋献公杀其世子申生公子重耳谓之曰子盖言子之志于公乎世子曰不可君安骊姬是我伤公之心也【此事详见左传重耳申生异母弟即文公也盖何不也明其谗则姬必诛是使君失所安而伤其心也　重平声盖音盍下节同传去声】曰然则盖行乎世子曰不可君谓我欲弑君也天下岂有无父之国哉吾何行如之【重耳又劝其奔他国而申生不从也何行如之言行将何往也】使人辞于狐突曰申生有罪不念伯氏之言也以至于死申生不敢爱其死虽然吾君老矣子少国家多难伯氏不出而图吾君伯氏茍出而图吾君申生受赐而死再拜稽首乃卒是以为恭世子也【狐突申生之辞犹去而告违葢与之永诀也申生自经而死陷父于不义不得为孝但得諡恭而已疏曰注云伯氏狐突别氏者狐是总氏伯仲是兄弟之字字伯者谓之伯氏字仲者谓之仲氏故传云叔氏】
　　【其忘诸乎又此下文云叔氏专以礼许人是一人之身字则别为氏也　少难并去声传去声】鲁人有朝祥而莫歌者子路笑之夫子曰由尔责于人终无已夫三年之丧亦已久矣夫子路出夫子曰又多乎哉逾月则其善也【朝祥旦行祥祭之礼也朝祥莫歌固为非礼特以礼教衰废之时而此人独能行三年之丧故夫子抑子路之笑然终非正礼恐学者致疑故俟子路出乃正言之其意若曰名为三年之丧实则二十五月今已至二十四月矣此去可歌之日又岂多有日月乎哉但更逾月而歌则为善矣葢圣人于此虽不责之以备礼亦未尝许之以变礼也　莫音暮】鲁荘公及宋人战于乗丘县贲父御卜国为右马惊败绩公队佐车授绥公曰末之卜也县贲父曰他日不败绩而今败绩是无勇也遂死之圉人浴马有流矢在白肉公曰非其罪也遂诔之士之有诔自此始也【乗丘鲁地战在荘公十年县卜皆氏也凡车右以勇力者为之大崩曰败绩公堕车而佐车授之绥以登是登佐车也佐车副车也绥挽以升车之索也末之卜者言卜国微未无勇也二人遂赴鬬而死圉人掌马者及浴马方见流矢中马股闲之肉则知非二子之罪矣生无爵则死无諡殷大夫以上为爵士虽周爵卑不应諡荘公以义起遂诔其赴敌之功以为諡焉　方氏曰诔之为义逹善之实而不欲饰者也諡则因诔之言而别之有诔则有諡矣乘去声县音贲音奔父音甫队音坠中去声别必列切】曽子寝疾病乐正子春坐于牀下曽元曽申坐于足童子隅坐而执烛【病者疾之甚也子春曽子弟子元与申曽子子也】童子曰华而睆大夫之箦与子春曰止曽子闻之瞿然曰呼曰华而睆大夫之箦与曾子曰然斯季孙之赐也我未之能易也元起易箦曾元曰夫子之病革矣不可以变幸而至于旦请敬易之曽子曰尔之爱我也不如彼君子之爱人也以徳细人之爱人也以姑息吾何求哉吾得正而毙焉斯已矣举扶而易之反席未安而没【华者画饰之美好睆者节目之平莹箦箪也止使童子勿言也瞿然如有所惊也呼者叹而嘘气之声曰童子再言也革急也变动也彼谓童子也童子知礼以为曽子未尝为大夫岂可卧大夫之箦曽子识其意故然之且言此鲁大夫季孙之赐耳于是必欲易之易之而没可谓毙于正矣　朱子曰易箦结缨未须论优劣但看古人谨于礼法不以死生之变易其所守如此便使人有行一不义杀一不辜而得天下不为之心此是紧要处又曰季孙之赐曾子之受皆为非礼或者因仍习俗尝有是事而未能正耳但及其疾病不可以变之时一闻人言而必举扶以易之则非大贤不能矣此事切要处正在此毫厘顷刻之闲　睆呼板切箦音责瞿音屦呼音吁革音亟论去声】始死充充如有穷旣殡瞿瞿如有求而弗得旣葬皇皇如有望而弗至练而慨然祥而廓然【疏曰事尽理屈为穷亲始死孝子匍匐而哭之心形充屈如急行道极无所复去穷急之容也瞿瞿眼目速瞻之貌如有所失而求觅之不得然也皇皇犹栖栖也亲归草土孝子心无所依托如有望彼来而彼不至也至小祥但慨叹曰月若驰之速也至大祥则情意寥廓不乐而已　方氏曰下篇述顔丁之居丧则言皇皇于始死言慨焉于旣葬问丧则言皇皇于反哭所言不同者葢君子有终身之丧思亲之心岂有隆杀哉先王制礼略为之节而已故其所言不必同　瞿音屦乐音洛杀去声】邾娄复之以矢葢自战于升陉始也【鲁僖公二十一年与邾人战于升陉鲁地也邾师虽胜而死伤者多军中无衣复者用矢释云邾人呼邾声曰娄故曰邾娄夫以尽爱之道祷祠之心孝子不能自已冀其复生也疾而死行之可也兵刃之下肝脑涂地岂有再生之理复之用矢不亦诬乎　娄音闾陉音形】鲁妇人之髽而吊也自败于台鲐始也【吉时以纚韬发凶则去纚而露其髻故谓之髽狐鲐之战在鲁襄公四年葢为邾人所败也髽不以吊时家家有丧故髽而相吊也　方氏曰矢所以施于射非所以施于复髽所以施于丧非所以施于吊因之而弗改则非矣　髽荘华切台音狐鲐音苔】南宫縚之妻之姑之丧夫子诲之髽曰尔毋从从尔尔毋扈扈尔葢榛以为筓长尺而总八寸【縚妻夫子兄女也姑死夫子教之为髽从从高也扈扈广也言尔髽不可太高不可太广又教以筓总之法筓即簪也吉筓尺二寸丧筓一尺斩衰之筓用箭竹竹之小者也妇为舅姑皆齐衰不杖则当用榛木为筓也束发谓之总以布为之旣束其本末而总之余者垂于髻后其长八寸也　縚音叨从音总扈音户长音仗妇为为去声】孟献子禫县而不乐比御而不入夫子曰献子加于人一等矣【孟献子鲁大夫仲孙蔑也禫祭名禫者澹澹然平安之意大祥后闲一月而禫故云中月而禫或云祥月之中者非小记云中一以上而祔亦谓闲一世也礼大夫判县县而不乐者但县之而不作也比御而不入者虽比次妇人之当御者而犹不复寝也一説比及也亲丧外除故夫子美之　禫大感切县音比音畀闲去声】孔子旣祥五日弹琴而不成声十日而成笙歌有子葢旣祥而丝屦组缨【有子孔子弟子有若也礼旣祥白屦无絇缟冠素纰组之文五采今方祥即以丝为屦之饰以组为冠之缨服之吉者也此二者皆讥其变吉之速然葢者疑辞恐记者亦是得于传闻故疑其辞也引孔子之事者以见余哀未忘也　絇音句又音拘】死而不吊者三畏厌溺【方氏曰战陈无勇非孝也其有畏而死者乎君子不立岩墙之下其有厌而死者乎孝子舟而不游其有溺而死者乎三者皆非正命故先王制礼在所不吊　应氏曰情之厚者岂容不吊但其辞未易致耳若为国而死于兵亦无不吊之理若齐荘公于梁之妻未尝不吊也愚闻先儒言明理可以治惧见理不明者畏惧而不知所出多自经于沟渎此真为死于畏矣似难专指战】
　　【陈无勇也或谓鬭很亡命曰畏　厌音压陈音阵】子路有姊之丧可以除之矣而弗除也孔子曰何弗除也子路曰吾寡兄弟而弗忍也孔子曰先王制礼行道之人皆弗忍也子路闻之遂除之【行道之人皆有不忍于亲之心然而遂除之者以先王之制不敢违也】太公封于营丘比及五世皆反葬于周君子曰乐乐其所自生礼不忘其本古之人有言曰狐死正丘首仁也【太公虽封于齐而畱周为太师故死而遂葬于周子孙不敢忘其本故亦自齐而反葬于周以从先人之兆五世亲尽而后止也乐生而敦本礼乐之道也生而乐于此岂可死而倍于此哉狐虽微兽丘其所窟藏之地是亦生而乐于此矣故及死而犹正其首以向丘不忘其本也倍本忘初非仁者之用心故以仁目之　疏曰周公封鲁其子孙不反葬于周者以有次子在周世守其采地春秋周公是也　比音畀下乐音洛首去声】伯鱼之母死期而犹哭夫子闻之曰谁与哭者门人曰鲤也夫子曰嘻其甚也伯鱼闻之遂除之【伯鱼之母出而死父在为母期而有禫出母则无禫伯鱼乃夫子为后之子则于礼无服期可无哭矣犹哭夫子所以叹其甚　期音基与平声嘻音希为母为去声】舜葬于苍梧之野葢三妃未之从也季武子曰周公葢祔【天子以四海为家南巡而崩故遂葬苍梧之野疏云舜长妃娥皇无子次妃女英生商均次妃癸比生二女霄明烛光三妃后皆不从舜之葬此记者言合葬之事古人未有因引季武子之言谓自周公以来始祔葬也书陟方乃死蔡氏曰史记舜崩于苍梧之野孟子言卒于鸣条未知孰是今零陵九嶷有舜冢云】曽子之丧浴于爨室【士丧礼浴于适室无浴爨室之文旧説曽子以曽元辞易箦矫之以谦俭然反席未安而没未必有言及此使果曽子之命为人子者亦岂忍从非礼而贱其亲乎此难以臆说断之当阙之以俟知者　适音的断丁玩切】大功废业或曰大功诵可也【业者身所习如学舞学射学琴瑟之类废之者恐其忘哀也诵者口所习稍暂为之亦可然称或曰亦未定之辞也】子张病召申详而语之曰君子曰终小人曰死吾今日其庶几乎【申详子张子也终者对始而言死则澌尽无余之谓也君子行成徳立有始有卒故曰终小人与羣物同朽腐故曰死疾没世而名不称为是也子张至此亦自信其近于君子也　语去声几平声行为并去声】曾子曰始死之奠其余阁也与【始死以脯醢醴酒就尸牀而奠于尸东当死者之肩使神有所依也阁所以庋置饮食葢以生时庋阁上所余脯醢为奠也　庋音已又音诡】曽子曰小功不为位也者是委巷之礼也子思之哭嫂也为位妇人倡踊申详之哭言思也亦然【委曲也曲巷犹言陋巷细民居于陋巷不见礼仪而鄙朴无节文故讥小功不为位是曲巷中之礼也言思子游之子申详妻之昆弟也　马氏曰凡哭必为位者所以叙亲疎恩纪之差嫂叔疑于无服而不为位故曰无服而为位者帷嫂叔葢无服者所以逺男女近似之嫌而为位者所以笃兄弟内丧之亲子思哭嫂为位妇人倡踊以妇人有相为娣姒之义而不敢以己之无服先之也至于申详之哭言思亦如子思葢非礼矣妻之昆弟外丧也而旣无服则不得为哭位之主矣记曰妻之昆弟为父后者死哭之适室子为主袒免哭踊夫入门右由是言之哭妻之昆弟以子为主异于嫂叔之丧也以子为主则妇人不当倡踊矣差楚宜切逺去声为娣为去声先去声】　古者冠缩缝今也衡缝故丧冠之反吉非古也【疏曰缩直也殷尚质吉凶冠皆直缝直缝者辟积襵少故一一前后直缝之衡横也周尚文冠多辟积不一一直缝但多作襵而并横缝之若丧冠质犹疎辟而直缝是与吉冠相反时人因言古丧冠与吉冠反故记者释之云非古也止是周世如此耳古则吉凶冠同直缝也　衡音横辟襞也音璧襵音辄并去声】曽子谓子思曰伋吾执亲之丧也水浆不入于口者七日子思曰先王之制礼也过之者俯而就之不至焉者跂而及之故君子之执亲之丧也水浆不入于口者三日杖而后能起【三日中制也七日则几于灭性矣有扶而起者有杖而起者有面垢而已者　跂音弃几平声】曽子曰小功不税则是逺兄弟终无服也而可乎【税者日月已过始闻其死追而为之服也大功以上则然小功轻故不税曽子据礼而言谓若是小功之服不税则再从兄弟之死在逺地者闻之恒后时则终无服矣其可乎　疏曰此据正服小功也小记曰降而在缌小功者则税之其余则否　税他外切】伯高之丧孔氏之使者未至冉子摄束帛乗马而将之孔子曰异哉徒使我不诚于伯高【摄贷也十个为束每束五两葢以四十尺帛从两头吾卷至中则每卷二丈为一个束帛是十个二丈今之五匹也乗马四马也徒空也伯高不知何人意必与孔子厚者冉子知以财而行礼不知圣人之心则于其诚不于其物也虽若自责之言而实则深责冉子矣　使乗并去声卷音卷】伯高死于卫赴于孔子孔子曰吾恶乎哭诸兄弟吾哭诸庙父之友吾哭诸庙门之外师吾哭诸寝朋友吾哭诸寝门之外所知吾哭诸野于野则已疏于寝则已重夫由赐也见我吾哭诸赐氏遂命子贡为之主曰为尔哭也来者【句】拜之知伯高而来者勿拜也【告死曰赴与讣同已太也　马氏曰兄弟出于祖而内所亲者故哭之庙父友聨于父而外所亲者故哭之庙门外师以成己之徳而其亲视父故哭诸寝友以辅己之仁而其亲视兄弟故哭诸寝门之外至于所知又非朋友之比有相趋者有相揖者有相问者有相见者皆泛交之者也孔子哭伯高以野为太疏而以子贡为主君子行礼其审详于哭泣之位如此者是其所以表微者欤方氏曰伯高之于孔子非特所知而已由子贡而见故哭于子贡之家且使之为主以明恩之有所由也为子贡而来则吊生之礼在子贡知伯高而来则伤死之礼在伯高或拜或不拜凡以称其情耳故夫子诲之如此　石梁王氏曰为尔哭也来者一句　恶音乌为尔为去声称去声】曽子曰丧有疾食肉饮酒必有草木之滋焉以为姜桂之谓也【丧有疾居丧而遇疾也以其不嗜故加草木之味以为姜桂之谓一句乃记者释草木之滋亦或曽子称礼书之言而自释之欤】子夏丧其子而丧其明曽子吊之曰吾闻之也朋友丧明则哭之曽子哭子夏亦哭曰天乎予之无罪也曽子怒曰商女何无罪也吾与女事夫子于洙泗之闲退而老于西河之上使西河之民疑女于夫子尔罪一也丧尔亲使民未有闻焉尔罪二也丧尔子丧尔明尔罪三也而曰尔何无罪与子夏投其杖而拜曰吾过矣吾过矣吾离羣而索居亦已久矣【以哭甚故丧明也洙泗鲁二水名西河子夏所居索散也久不亲友故有罪而不自知　张子曰子夏丧明必是亲丧之时尚强壮其子之丧气渐衰故丧明然而曽子之责安得辞也疑女于夫子者子夏不推尊夫子使人疑夫子无以异于子夏非如曽子推尊夫子使人知尊圣人也　方氏曰子夏不尊于师而尊于己不隆于亲而隆于子犹以为无罪此曽子所以怒之也然君子以友辅仁子夏之至于三罪者亦由离朋友之羣而散居之久耳以离羣故散居也　而丧丧明丧尔之丧去声余如字女音汝离去声】夫昼居于内问其疾可也夜居于外吊之可也是故君子非有大故不宿于外非致齐也非疾也不昼夜居于内【内者正寝之中外谓中门外也昼而居内似有疾夜而居外似有丧　应氏曰致齐居内非在房闼之中葢亦端居深处于宎奥之内耳齐音斋宎音窈】高子臯之执亲之丧也泣血三年未尝见齿
　　君子以为难【子臯名柴孔子弟子　疏曰人涕泪必因悲声而出血出则不由声也子臯悲无声其涕亦出如血之出故云泣血人大笑则露齿本中笑则露齿微笑则不见齿　见音现】衰与其不当物也宁无衰齐衰不以边坐大功不以服勤【疏曰物谓升缕及法制长短幅数也边坐偏倚也丧服宜敬坐起必正不可着衰而偏倚也齐衰轻旣不倚斩重不言可知大功虽轻亦不可着衰服而为勤劳之事也　马氏曰衰不当物则乱先王之制而后世疑其传无衰则礼虽不行而其制度定于一犹可以识之故曰与其不当物也宁无衰　衰音催当去声齐音咨着音勺】孔子之卫遇旧馆人之丧入而哭之哀出使子贡说骖而赙之子贡曰于门人之丧未有所説骖说骖于旧馆无乃已重乎夫子曰予乡者入而哭之遇于一哀而出涕予恶夫涕之无从也小子行之【旧馆人旧时舍馆之主人也驾车者中两马为服马两旁各一马为骖马遇一哀而出涕情亦厚矣情厚者礼不可薄故解脱骖马以为之赙凡以称情而已客行无他财货故也恶夫涕之无从者从自也今若不赙则是于死者无故旧之情而此涕为无自而出矣恶其如此所以必当行赙礼也旧説孔子遇主人一哀而出涕谓主人见孔子来而哀甚是以厚恩待孔子故孔子为之赙然上文旣曰入而哭之哀则又何必迂其说而以为遇主人之哀乎　説音脱乡去声恶去声称去声为之为去声】孔子在卫有送葬者而夫子观之曰善哉为丧乎足以为法矣小子识之子贡曰夫子何善尔也曰其往也如慕其反也如疑子贡曰岂若速反而虞乎子曰小子识之我未之能行也【往如慕反如疑此孝子不死其亲之至情也子贡以为如疑则反迟不若速反而行虞祭之礼是知其礼之常而不察其情之至矣夫子申言小子识之且曰我未之能行则此岂易言哉　识音志易去声】顔渊之丧馈祥肉孔子出受之入弹琴而后食之【弹琴而后食者葢以和平之声散感伤之情也】孔子与门人立拱而尚右二三子亦皆尚右孔子曰二三子之嗜学也我则有姊之丧故也二三子皆尚左【吉事尚左阳也凶事尚右隂也此葢拱立而右手在上也】孔子蚤作负手曳杖消摇于门歌曰泰山其頽乎梁木其坏乎哲人其萎乎旣歌而入当户而坐子贡闻之曰泰山其頽则吾将安仰梁木其坏哲人其萎则吾安放夫子殆病也遂趋而入【作起也负手曳杖反手却后以曳其杖也消摇寛纵自适之貌泰山为众山所仰梁木亦众木所仰而放者犹哲人为众人所仰望而放效也　放上声】夫子曰赐尔来何迟也夏后氏殡于东阶之上则犹在阼也殷人殡于两楹之闲则与賔主夹之也周人殡于西阶之上则犹賔之也而丘也殷人也予畴昔之夜梦坐奠于两楹之闲夫明王不兴而天下其孰能宗予予殆将死也葢寝疾七日而没【犹在阼犹賔之者孝子不忍死其亲殡之于此示犹在阼阶以为主犹在西阶以为賔客也在两楹闲则是主与賔夹之故言与而不言犹也孔子其先宋人成汤之后故自谓殷人畴语之辞昔之夜犹言昨夜也梦坐于两楹之闲而见馈奠之事知是凶征者以殷礼殡在两楹闲孔子以殷人而享殷礼故知将死也又自觧梦奠之占云今日明王不作天下谁能尊己而使南面坐于尊位乎此必殡之兆也自今观之万世王祀亦其应矣】孔子之丧门人疑所服子贡曰昔者夫子之丧顔渊若丧子而无服丧子路亦然请丧夫子若丧父而无服【以后章二三子绖而出言之此所谓无服盖谓吊服加麻也疏云士吊服疑衰麻谓环绖也五服绖皆两股惟环绖一股后章从母之夫疏云凡吊服不得称服方氏曰若丧父而无服所谓心丧也　从去声】孔子之丧公西赤为志焉饰棺墙置翣设披周也设崇殷也绸练设旐夏也【公西氏赤名字子华孔子弟子也　疏曰孔子之丧公西赤以饰棺荣夫子故为盛礼备三王之制以章明志识焉于是以素为禇禇外加墙车邉置翣恐柩车倾亏而以防左右维持之此皆周之制也其送葬乘车所建旌旗刻缯为崇牙之饰此则殷制又绸盛旌旗之竿以素锦于杠首设长寻之旐此则夏礼也　诗虡业维枞疏云悬钟磬之处以采色为大牙其状隆然谓之崇牙练素锦也缁布广终幅长八尺旐之制也　披彼义切绸音叨旐直小切识音志虡音巨枞音踪】子张之丧公明仪为志焉褚幕丹质蚁结于四隅殷士也【疏曰褚者覆棺之物若大夫以上其形似幄士则无褚公明仪尊其师故特为褚不得为幄但似幕形故云褚幕以丹质之布而为之也又于褚之四角畵蚍蜉之形交结往来故云蚁结于四隅此殷礼士葬饰也　覆云声】子夏问于孔子曰居父母之仇如之何夫子曰寝苫枕干不仕弗与共天下也遇诸市朝不反兵而鬭【不反兵者不反而求兵言恒以兵器自随　苫诗占切枕去声朝音潮】曰请问居昆弟之仇如之何曰仕弗与共国衔君命而使虽遇之不鬭曰请问居从父昆弟之仇如之何曰不为魁主人能则执兵而陪其后【疏曰朝在宫门之内阍人掌中门之禁兵器但不得入中门耳其大询众庶在臯门之内则得入也设朝或在野外或在县鄙乡遂但有公事之处皆谓之朝兵者亦谓佩刀以上不必要是矛防也　方氏曰市朝犹不反兵则无所往而不执兵矣曲礼云兄弟之雠不反兵此言遇之不鬬者彼据不仕者言之耳　使从并去声】孔子之丧二三子皆绖而出羣居则绖出则否【吊服如麻者出则变之今出外而不免绖所以隆师也羣者诸弟子相为朋友之服也仪礼注云朋友虽无亲有同道之恩相为服缌之绖带亦吊服也故出则免之】易墓非古也【疏曰易谓芟治草木不使荒秽古者殷以前墓而不坟不易治也　易音异】子路曰吾闻诸夫子丧礼与其哀不足而礼有余也不若礼不足而哀有余也祭礼与其敬不足而礼有余也不若礼不足而敬有余也【有其礼而无其财则礼或有所不足哀敬则可自尽也此夫子反本之论亦宁戚之意】曽子吊于负夏主人旣祖填池推柩而反之降妇人而后行礼从者曰礼与曽子曰夫祖者且也且胡为其不可以反宿也【刘氏曰负夏卫地也葬之前一日曽子往吊时主人已祖奠而妇人降在两阶之闲矣曽子至主人荣之遂彻奠推柩而反向内以受吊示死者出行遇賔至而为之暂反也亦事死如事生之意然非礼矣柩旣反则妇人复升堂以避柩至明日乃复还柩向外降妇人于阶闲而反行遣奠之礼故从者见柩初已迁而复推反之妇人已降而又升堂皆非礼故问之而曽子答之云祖者且也是且迁柩为将行之始未是实行又何为不可复反越宿至明日乃还柩遣奠而遂行乎疏谓其见主人荣已不欲指其错失而绐説答从者此以众人之心窥大贤也事之有无不可知其义亦难强解或记者有遗误也所以彻奠者奠在柩西欲推柩反之故必先彻而后可旋转也妇人降阶闲亦以奠在车西故立车后今柩反故亦升避也　填音奠池音彻推他回切从去声与平声复遣并去声】从者又问诸子游曰礼与子游曰饭于牖下小敛于户内大敛于阼殡于客位祖于庭葬于墓所以即逺也故丧事有进而无退曽子闻之曰多矣乎予出祖者【从者疑曽子之言故又请问于子游也饭于牖下者尸沐浴之后以米及贝实尸之口中也时尸在西室牖下南首也士丧礼小敛衣十九称大敛三十称敛者包裹敛藏之也小敛在户之内大敛出在东阶未忍离其为主之位也主人奉尸敛于棺则在西阶矣掘肂于西阶之上肂陈也谓陈尸于坎也置棺于肂中而涂之谓之殡及啓而将葬则设祖奠于祖庙之中庭而后行自牖下而户内而阼而客位而庭而墓皆一节逺于一节此谓有进而往无退而还也岂可推柩而反之乎多矣乎予出祖者多犹胜也曽子闻之方悟已说之非乃言子游所说出祖之事胜于我之所説出祖也　饭上声首称离并去声】曽子袭裘而吊子游裼裘而吊曽子指子游而示人曰夫夫也为习于礼者如之何其裼裘而吊也主人旣小敛袒括髪子游趋而出袭裘带绖而入曽子曰我过矣我过矣夫夫是也【疏曰凡吊丧之礼主人未变服之前吊者吉服吉服者羔裘冠缁衣素裳又袒去上服以露裼衣此裼裘而吊是也主人旣变服之后吊者虽着朝服而加武以绖武吉冠之卷也又掩其上服若是朋友又加带此袭裘带绖而入是也方氏曰曽子徒知丧事为凶而不知始死之时尚从吉此所以始非子游而终善之也　下夫如字下同】子夏旣除丧而见予之琴和之而不和弹之而不成声作而曰哀未忘也先王制礼而弗敢过也子张旣除丧而见予之琴和之而和弹之而成声作而曰先王制礼不敢不至焉【均为除丧而琴有和不和之异者葢子夏是过之者俯而就之出于勉强故余哀未忘而不能成声子张是不至者跂而及之故哀已尽而能成声也　见音现予上声上和去声下和如字下同强上声】司冦惠子之丧子游为之麻衰牡麻绖文子辞曰子辱与弥牟之弟游又辱为之服敢辞子游曰礼也【惠子卫将军文子弥牟之弟惠子废适子虎而立庶子故子游特为非礼之服以讥之亦檀弓免公仪仲子之意也麻衰以吉服之布为衰也牡麻绖以雄麻为绖也麻衰乃吉服十五升之布轻于吊服吊服之绖一股而环之今用牡麻绞绖与齐衰绖同矣郑注云重服指绖而言也文子初言辱为之服敢辞者辞其服也　为去声适嫡同】文子退反哭子游趋而就诸臣之位文子又辞曰子辱与弥牟之弟游又辱为之服又辱临其丧敢辞子游曰固以请文子退扶适子南面而立曰子辱与弥牟之弟游又辱为之服又辱临其丧虎也敢不复位子游趋而就客位【次言敢辞者辞其立于臣位也此时尚未喻子游之意及子游言固以请则文子觉其讥矣于是扶适子正丧主之位焉而子游之志达矣趋就客位礼之正也　疏曰大夫之賔位在门东近北家臣位亦在门东而南近门并皆北向　适嫡同】将军文子之丧旣除丧而后越人来吊主人深衣练冠待于庙垂涕洟子游观之曰将军文氏之子其庶几乎亡于礼者之礼也其动也中【将军文子即弥牟也主人文子之子也礼无吊人于除丧之后者亦无除丧后受人之吊者深衣吉凶可以通用小祥练服之冠不纯吉亦不纯凶庙者神主之所在待而不迎受吊之礼也不哭而垂涕哭之时已过而哀之情未忘也庶几近也子游善其处礼之变故曰文氏之子其近于礼乎虽无此礼而为之礼其举动皆中节矣　疏曰深衣即闲传所言麻衣也制如深衣缘之以布曰麻衣缘之以素曰长衣缘之以采曰深衣练冠者祭前之冠若祥祭则缟冠也始死至练祥来吊是有文之礼祥后来吊是无文之礼言文氏之子庶几堪行乎无于礼文之礼也动举也中当于礼之变节也　亡无通中去声】幼名冠字五十以伯仲死諡周道也【疏曰凡此之事皆周道也又殷以上有生号仍为死后之称更无别諡尧舜禹汤之例是也周则死后别立諡　朱子曰仪礼贾公彦疏云少时便称伯某甫至五十乃去某甫而专称伯仲此说为是如今人于尊者不敢字之而曰几丈之类　冠去声】绖也者实也【麻在首在要皆曰绖分言之则首曰绖要曰带绖之言实明孝子有忠实之心也首绖象缁布冠之缺项要绖象大带又有绞带象革带齐衰以下用布　朱子曰首绖大一搤是拇指与第二指一围要绖较小绞带又小于要绖要绖象大带两头长垂下绞带象革带一头有彄子以一头串于中而束之要平声搤于革切】掘中霤而浴毁灶以缀足【疏曰中霤室中也死而掘室中之地】
　　【作坎以床架坎上尸于牀上浴令浴汁入坎也死人冷强足辟戾不可着屦故用毁灶之甓连缀死人足令直可着屦也缀音拙】及葬毁宗躐行出于大门殷道也学者行之【疏曰毁宗毁庙也殷人殡于庙至葬柩出毁庙门西边墙而出于大门行神之位在庙门西边当所毁宗之外生时出行则为坛币告行神告竟车躐行坛上而出使道中安稳如在坛今向毁宗处出仍得躐行此坛如生时之出也学于孔子者行之效殷礼也】子柳之母死子硕请具子柳曰何以哉子硕曰请粥庶弟之母子柳曰如之何其粥人之母以葬其母也不可旣葬子硕欲以赙布之余具祭器子柳曰不可吾闻之也君子不家于丧请班诸兄弟之贫者【子柳鲁叔仲皮之子子硕之兄也具谓丧事合用之器物也何以哉言何以为用乎谓无其财也郑云粥谓嫁之也妾贱取之曰买布钱也不家于丧恶因死者而为利也班犹分也不粥庶弟之母者义也班兄弟之贫者仁也夫欲粥庶母以治葬则乏于财可知矣而不家于丧之言确然不易古人之安贫守礼葢如此粥音育恶去声】君子曰谋人之军师败则死之谋人之邦邑
　　危则亡之【应氏曰众死而义不忍独生焉得而不死国危而身不可独存焉得而不亡】公叔文子升于瑕丘蘧伯玉从文子曰乐哉斯丘也死则我欲葬焉蘧伯玉曰吾子乐之则瑗请前【二子皆卫大夫文子名拔伯玉名瑗　刘氏曰伯玉之请前葢始从行于文子之后及闻文子之言而恶其将欲夺人之地自为身后计遂讥之曰吾子乐此则我请前行以去子矣示不欲与闻其事也可谓长于风喻者矣　从去声乐音洛瑗于愿切】弁人有其母死而孺子泣者孔子曰哀则哀矣而难为继也夫礼为可传也为可继也故哭踊有节【弁地名孺子泣者其声若孺子无长短高下之节也圣人制礼期于使人可传可继故哭踊皆有其节若无节则不可传而继矣】叔孙武叔之母死旣小敛举者出【句】尸出户【句】袒【句】且投其冠括发子游曰知礼【礼始死将斩衰者筓纚将齐衰者素冠小敛毕而彻帷主人括发袒于房妇人髽于室举者出举尸以出也括发当在小敛之后尸出堂之前主人为将奉尸故袒而括发耳今武叔待尸出户然后袒而去冠括发失礼节矣故注以子游知礼之言为嗤之也　冯氏曰经文作户出户上户字乃尸字之讹也郑注云尸出户乃变服义甚明然注文尸亦讹为户遂解不通　为将为去声奉去并上声】扶君卜人师扶右射人师扶左君薨以是举【君疾时仆人之长扶其右体射人之长扶其左体此二人皆平日赞正服位之人故君旣薨遇迁尸则仍用此人也方氏释师为众应氏以卜人为卜筮之人　卜读为仆】从母之夫舅之妻二夫人相为服君子未之言也或曰同爨缌【从母母之姊妹舅母之兄弟从母夫于舅妻无服所以礼经不载故曰君子未之言时偶有甥至外家见此二人相依同居者有丧而无文可据于是或人为同爨缌之说以处之此亦原其情之不可已而极礼之变焉耳　或问从母之夫舅之妻皆无服何也朱子曰先王制礼父族四故由父而上为族曾祖父缌麻姑之子姊妹之子女子子之子皆由父而推之也母族三母之父母之母母之兄弟恩止于舅故从母之夫舅之妻皆不为服推不去故也妻族二妻之父妻之母乍看似乎杂乱无纪子细看则皆有义存焉　从去声上夫如字下夫音扶为去声处上声为服为去声】丧事欲其纵纵尔吉事欲其折折尔故丧事虽遽不陵节吉事虽止不怠故骚骚尔则野鼎鼎尔则小人君子葢犹犹尔【纵纵给于趋事之貌折折从容中礼之貌丧事虽急遽而不可陵躐其节次吉事虽有立而待事之时而不可失于怠惰若骚骚而太疾则鄙野矣鼎鼎而太舒则小人之为矣犹犹而得缓急之中君子行礼之道也　纵音总折音提遽其据切从平声中去声】丧具君子耻具一日二日而可为也者君子弗为也【丧具棺衣之属君子耻于早为之而毕具者嫌不以久生期其亲也然六十嵗制七十时制八十月制九十日脩葢虑夫仓卒之变也一日二日可办之物则君子不豫为之所谓绞紟衾冒死而后制者也　卒音猝绞音爻紟音琴】丧服兄弟之子犹子也葢引而进之也嫂叔之无服也葢推而逺之也姑姊妹之薄也葢有受我而厚之者也【方氏曰兄弟之子虽异出也然在恩为可亲故引而进之与子同服嫂叔之分虽同居也然在义为可嫌故推而逺之不相为服姑姊妹在室与兄弟侄皆不杖期出适则皆降服大功而从轻者葢有受我者服为之重故也言其夫受之而服为之杖期以厚之故于本宗相为皆降一等也　推他囘切逺去声分音问相为服为为并去声】食于有丧者之侧未尝饱也【应氏曰食字上疑脱孔子字】曽子与客立于门侧其徒趋而出曽子曰尔将何之曰吾父死将出哭于巷曰反哭于尔次曽子北面而吊焉【其徒门弟子也次其人所寓之馆舍也士丧礼主人西面賔在门东北面此曽子所以北面而吊之也】孔子曰之死而致死之不仁而不可为也之死而致生之不知而不可为也是故竹不成用瓦不成味木不成斵琴瑟张而不平竽笙备而不和有钟磬而无簨虡其曰明器神明之也【刘氏曰之往也之死谓以礼往送于死者也往于死者而极以死者之礼待之是无爱亲之心为不仁故不可行也往于死者而极以生者之礼待之是无烛理之明为不知故亦不可行也此所以先王为明器以送死者竹器则无縢缘而不成其用瓦器则麤质而不成其黒光之沫木器则朴而不成其雕斵之文琴瑟则虽张而不平不可弹也竽笙虽备具而不和不可吹也虽有钟磬而无悬挂之簨虡不可击也凡此皆不致死亦不致生而以有知无知之闲待死者故备物而不可用也备物则不致死不可用则亦不致生其谓之明器者葢以神明之道待之也　知去声味音沬簨音笋虡音巨缘去声】有子问于曾子曰问丧于夫子乎曰闻之矣丧欲速贫死欲速朽有子曰是非君子之言也曾子曰参也闻诸夫子也有子又曰是非君子之言也曾子曰参也与子游闻之有子曰然然则夫子有为言之也曾子以斯言告于子游子游曰甚哉有子之言似夫子也昔者夫子居于宋见桓司马自为石椁三年而不成夫子曰若是其靡也死不如速朽之愈也死之欲速朽为桓司马言之也【仕而失位曰丧桓司马即桓魋靡侈也　问音闻丧为并去声】南宫敬叔反必载寳而朝夫子曰若是其货也丧不如速贫之愈也丧之欲速贫为敬叔言之也【敬叔鲁大夫孟僖子之子仲孙阅也尝失位去鲁后得反载寳而朝欲行赂以求复位也】曽子以子游之言告于有子有子曰然吾固曰非夫子之言也曽子曰子何以知之有子曰夫子制于中都四寸之棺五寸之椁以斯知不欲速朽也昔者夫子失鲁司寇将之荆葢先之以子夏又申之以冉有以斯知不欲速贫也【定公九年孔子为中都宰制棺椁之法制也四寸五寸厚薄之度将适楚而先使二子继往者葢欲观楚之可仕与否而谋其可处之位欤】陈荘子死赴于鲁鲁人欲勿哭缪公召县子而问焉县子曰古之大夫束脩之问不出竟虽欲哭之安得而哭之【大夫讣于他国之君曰君之外臣寡大夫某死荘子齐大夫名伯齐强鲁弱不容略其赴县子名知礼故召问之脩脯也十脡为束问遗也为人臣者无外交不敢贰君也故虽束脩微礼亦不以出竟　县音竟音境遗去声】今之大夫交政于中国虽欲勿哭焉得而弗哭且臣闻之哭有二道有爱而哭之有畏而哭之公曰然然则如之何而可县子曰请哭诸异姓之庙于是与哭诸县氏【交政于中国言当时君弱臣强大夫专盟防之事以与国君相交接也此变礼之由也爱之哭出于不能已畏之哭出于不得已哭伯高于赐氏义之所在也哭荘子于县氏势之所迫也】仲宪言于曽子曰夏后氏用明器示民无知也殷人用祭器示民有知也周人兼用之示民疑也曽子曰其不然乎其不然乎夫明器鬼器也祭器人器也夫古之人胡为而死其亲乎【仲宪孔子弟子原宪也示民无知者使民知死者之无知也为其无知故以不堪用之器送之为其有知故以祭器之可用者送之疑者不以为有知亦不以为无知也然周礼惟大夫以上得兼用二器士惟用鬼器也曽子以其言非乃曰其不然乎再言之者甚不然之也葢明器祭器固是人鬼之不同夏殷所用不同者各是时王之制文质之变耳非谓有知无知也若如宪言则夏后氏何为而忍以无知待其亲乎石梁王氏曰三代送葬之具质文相异故所用不同其意不在于无知有知及示民疑也仲宪之言皆非曽】
　　【子非之末独讥其説夏后明器葢举其失之甚者也　为其为去声】公叔木有同母异父之昆弟死问于子游子游曰其大功乎狄仪有同母异父之昆弟死问于子夏子夏曰我未之前闻也鲁人则为之齐衰狄仪行齐衰今之齐衰狄仪之问也【公叔木卫公叔文子之子同父母之兄弟期则此同母而异父者当降而为大功也礼经无文故子游以疑辞答之鲁人齐衰三月之服行之久矣故子夏举以答狄仪而记者云因狄仪此问而今皆行之也此记二子言礼之不同　郑氏曰大功是木式树切】子思之母死于卫柳若谓子思曰子圣人之后也四方于子乎观礼子盖慎诸子思曰吾何慎哉吾闻之有其礼无其财君子弗行也有其礼有其财无其时君子弗行也吾何慎哉【柳若卫人伯鱼卒其妻嫁于卫有其礼谓礼所得为者然无财则不可为礼时为大有礼有财而时不可为则亦不得为之也　盖音盍】县子曰吾闻之古者不降上下各以其亲滕伯文为孟虎齐衰其叔父也为孟皮齐衰其叔父也【县子名　疏曰古者殷时也周礼以贵降贱以适降庶惟不降正耳而殷世以上虽贵不降贱也上下各以其亲不降之事也上谓旁亲族曽祖从祖及伯叔之班下谓从子从孙之流彼虽贱不以己尊降之犹各随本属之亲轻重而服之故云上下各以其亲滕国之伯名文为孟虎着齐衰之服者虎是文之叔父也又为孟皮着齐衰之服者文是皮之叔父也言滕伯上为叔父下为兄弟之子皆着齐衰也　为去声从去声】后木曰丧吾闻诸县子曰夫丧不可不深长思也买棺外内易我死则亦然【后木鲁孝公子惠伯巩之后　冯氏曰此条重在不可不深长思一句买棺之时外内皆要精好此是孝子当为之事非是父母豫所属托而曰我死则亦然记礼者讥失言也　易音异属音烛】曽子曰尸未设饰故帷堂小敛而彻帷仲梁子曰夫妇方乱故帷堂小敛而彻帷【始死去死衣用敛衾覆之以俟浴旣复之后楔齿缀足毕具脯醢之奠事虽小定然尸犹未袭敛也故曰未设饰于是设帷于堂者不欲人亵之也故小敛毕乃彻帷仲梁子谓夫妇方乱者以哭位未定也二子各言礼意郑云敛者动摇尸帷堂为人亵之言方乱非也仲梁子鲁人　去上声覆去声楔音屑为去声】小敛之奠子游曰于东方曽子曰于西方敛斯席矣小敛之奠在西方鲁礼之末失也【疏曰仪礼小敛之奠设于东方奠又无席鲁之衰末奠于西方而又有席曽子见时如此将以为礼故云小敛于西方斯此也其敛之时于此席上而设奠矣故记者正之云小敛之奠所以在西方是鲁人行礼末世失其义也　今按仪礼布席于户内注云有司布敛席也在小敛之前及陈大敛衣奠则云奠席在馔北敛席在其东注云大敛奠而有席弥神之也据此则小敛奠无席】县子曰绤衰繐裳非古也【方氏曰葛之麤而却者谓之绤布之细而疎者谓之繐五服一以麻各有升数若以绤为衰以繐为裳则取其轻凉而已非古制也　绤去逆切繐音嵗】子蒲卒哭者呼灭子臯曰若是野哉哭者改之【灭子蒲之名也复则呼名哭岂可呼名也野哉言其鄙野而不达于礼也子臯孔子弟子高柴】杜桥之母之丧宫中无相以为沽也【疏曰沽麤略也孝子丧亲悲迷不复自知礼节事仪皆须人相导而杜桥家母死宫中不立相侍故时人谓其于礼为麤略也　相去声沽音古丧亲丧去声复去声】夫子曰始死羔裘冠者易之而已羔裘冠夫子不以吊【疏曰养疾者朝服羔裘冠即朝服也始死则去朝服着深衣时有不易者又有小敛后羔裘吊者记者因引孔子行礼之事言之　朝音潮去上声着音勺】子游问丧具夫子曰称家之有亡子游曰有无恶乎齐夫子曰有毋过礼茍亡矣敛首足形还葬县棺而封人岂有非之者哉【丧具送终之仪物也恶乎齐言何以为厚薄之剂量也毋过礼不可以富而逾礼厚葬也还葬谓敛毕即葬不殡而待月日之期也县棺而封谓以手县绳而下之不设碑繂也人不非之者以无财则不可备礼也　称去声亡如字下同恶音乌齐去声还音旋县音封音窆】司士贲告于子游曰请袭于牀子游曰诺县子闻之曰汰哉叔氏专以礼许人【贲司士之名也礼始死废牀而置尸于地及复而不生则尸复登牀袭者敛之以衣也沐浴之后商祝袭祭服褖衣葢布于牀上也饭含之后迁尸于袭上而衣之袭于牀者礼也后世礼失而袭于地则亵矣司士知礼而请于子游子游不称礼而答之以诺所以起县子之讥也汰矜大也言凡有谘问礼事者当据礼答之子游专辄许诺则如礼自己出矣是自矜大也叔氏子游字　贲音奔县音尸复复扶又切褖音彖衣之衣去声】宋襄公葬其夫人醯百瓮曽子曰旣曰明器矣而又实之【夏礼专用明器而实其半虚其半殷人全用祭器亦实其半周人兼用二器则实人器而虚鬼器】孟献子之丧司徒旅归四布夫子曰可也【疏曰送终旣毕赙布有余其家臣司徒承主人之意使旅下士归还四方赙主人之泉布时人皆贪而献子家独能如此故夫子曰可也善其能廉左传叔孙氏之司马鬷戾是家臣亦有司徒司马也　传去声】读赗曽子曰非古也是再告也【车马曰赗赗所以助主人之送葬也旣受则书其人名与其物于方版葬时柩将行主人之史请读此方版所书之赗葢于柩东当前东西面而读之古者奠之而不读周则旣奠而又读焉故曽子以为再告也】成子高寝疾庆遗入请曰子之病革矣如至乎大病则如之何【成子高齐大夫国伯高父諡成也遗庆封之族革与亟同急也大病死也讳之之辞　遗去声革音亟入声】子高曰吾闻之也生有益于人死不害于人吾纵生无益于人吾可以死害于人乎哉我死则择不食之地而葬我焉【不食之地谓不耕垦之土】子夏问诸夫子曰居君之母与妻之丧居处言语饮食衎尔【君母君妻虽皆小君皆服齐衰不杖期然恩义则浅矣故居其丧则自处如此衎尔和适之貌此章以文势推之丧下当有如之何夫子曰字旧説谓记者之略亦或阙文欤又否则问当作闻　处上声衎苦旦切】賔客至无所馆夫子曰生于我乎馆死于我乎殡【生旣馆之死则当殡　应氏曰朋友以义合谓之賔客者以其自逺方而来也】国子高曰葬也者藏也藏也者欲人之弗得见也是故衣足以饰身棺周于衣椁周于棺土周于椁反壤树之哉【国子高即成子高也　疏曰子高之意人死可恶故备饰以衣衾棺椁欲其深邃不使人知今乃反更封壤为坟而种树以标之哉国子意在于俭非周礼】孔子之丧有自燕来观者舍于子夏氏子夏曰圣人之葬人与人之葬圣人也子何观焉【延陵季子之葬其子夫子尚往观之今孔子之葬燕人来观亦其宜也然子夏之意以为圣人葬人则事皆合礼人之葬圣人则未必皆合于礼也故语之曰子以为圣人之葬人乎乃人之葬圣人也又何观焉葢谦辞也燕与并平声语去声】昔者夫子言之曰吾见封之若堂者矣见
　　若坊者矣见若覆夏屋者矣见若斧者矣从若斧者焉马鬛封之谓也今一日而三斩板而已封尚行夫子之志乎哉【此言封土有此四者之形封筑土为坟也若堂者如堂之基四方而髙也坊堤也若坊者上平旁杀而南北长也若覆夏屋者旁广而卑也若斧者上狭如刃较之上三者皆用功力多而难成此则俭而易就故俗谓之马鬛封马鬃鬛之上其肉薄封形似之也今一日者谓今封筑孔子之坟不假多时一日之闲三次斩板即封毕而已止矣其法侧板于坎之两旁而用绳以约板乃内土于内而筑之土与板平则斩断约板之绳而升此板于所筑土之上又实土于其中而筑之如此者三而坟成矣故云三斩板而已封也尚庶几也乎哉疑辞亦谦不敢质言也　坊音防覆方救切去声内土内音纳】妇人不葛带【礼妇人之带牡麻结本卒哭文夫去麻带服葛带而首绖不变妇人以葛为首绖以易去首之麻绖而麻带不变所谓不葛带也旣练则男子除绖妇人除带妇人轻首重要故也然此谓妇人居齐斩之服者如此若大功以下轻者至卒哭则并变为葛与男子同】有荐新如朔奠【朔奠者月朔之奠也未葬之时大夫以上朔望皆有奠士则朔而已如得时新之味或五谷新熟而荐之则其礼亦如朔奠之仪也】旣葬各以其服除【三月而葬葬而虞虞而卒哭亲重而当变麻衰者变之其当除者即自除之不俟主人卒哭之变也】池视重霤【疏曰池者栁车之池也重霤者屋之承霤也以木为之承于屋檐水霤入此木中又从木中而霤于地故云重霤也天子之屋四注四面皆有重霤诸侯四注而重霤去后大夫惟前后二士惟一在前生时屋有重霤故死时栁车亦象宫室而设池于车覆鼈甲之下墙帷之上葢织竹为之形如笼衣以青布以承鼈甲名之曰池以象重霤也方面之数各视生时重霤　重平声】君即位而为椑嵗一漆之藏焉【疏曰君诸侯也人君无论少长体尊物备即位即造为亲尸之棺葢杝棺也漆之坚强甓甓然故名椑每年一漆示如未成也藏焉者其中不欲空虚如急有待故藏物于中一説不欲令人见故藏之　椑音僻论少并去声长上声杝音移】复楔齿缀足饭设饰帷堂并作【始死招魂之后用角柶拄尸之齿令开得饭含时不闭又用燕几拘缀尸之两足令直使着屦时不辟戾也饭者实米与贝于尸口中也设饰尸袭敛也帷堂堂上设帷也作起为也复至帷堂六事一时并起故云并作也仪礼亦总见一图　楔音屑缀音拙】父兄命赴者【疏曰生时与他人有恩识者今死则其家宜使人往相赴告士丧礼孝子自命赴者若大夫以上则父兄命之也】君复于小寝大寝小祖大祖库门四郊【天子之郭门曰臯门明堂位言鲁之库门即天子臯门是库门者郭门也　疏曰君王侯也前曰庙后曰寝室有东西厢曰庙无东西厢有室曰寝小寝者高祖以下寝也王侯同大寝天子始祖之寝诸侯太祖之寝也小祖者高祖以下庙也王侯同大祖者天子始祖之庙诸侯太祖之庙也　马氏曰寝所居处之地祖所有事之地门所出入之地郊所尝至之地君复必于此者葢魂气之往亦未离生时熟习之地也观此则死生之説可知矣　今按马氏以小寝大寝为燕寝正寝与旧説异】丧不剥奠也与祭肉也与【剥者不巾覆也脯醢之奠不恶尘埃故可无巾覆凡覆之者必其有祭肉者也】旣殡旬而布材与明器【材为椁之木也布者分列而暴干之也殡后旬日即治此事礼献材于殡门外注云明器之材此云材与明器者葢二者之材皆干之也　暴入声干音干】朝奠日出夕奠逮日【逮日及日之未落也　方氏曰朝奠以象朝时之食夕奠以象夕时之食孝子事死如事生也】父母之丧哭无时使必知其反也【未殡哭不絶声殡后虽有朝夕哭之时然庐中思忆则哭小祥后哀至则哭此皆哭无时也使者受君之任使也小祥之后君有事使之不得不行然反必祭告俾亲之神灵知其已反亦出必告反必面之义也　必告告音谷】练练衣黄里縓縁【疏曰练小祥也小祥而着练冠练中衣故曰练也练衣者以练为中衣黄里者黄为中衣里也正服不可变中衣非正服但承衰而已縓浅绛色缘谓中衣　领及褎之縁也　縓七眷切缘去声着音勺褎防同】葛要绖绳屦无絇【小祥男子去首之麻绖惟余要葛也故曰葛要绖绳屦者父母初丧菅屦卒哭受齐衰蒯藨屦小祥受大功绳麻屦也无絇谓无屦头饰也朱子曰菅屦疏屦今不可考今略以轻重推之斩衰用今草鞋齐衰用麻鞋可也麻鞋今卒伍所著者　要平声】角瑱【瑱充耳也吉时君大夫士皆有之所以掩于耳君用玉为之初丧去饰故无瑱小祥后防饰故用角为之也　瑱吐练切】鹿裘衡长袪袪裼之可也【疏曰冬时吉凶衣里皆有裘吉则贵贱有异丧则同用鹿皮为之小祥之前裘狭而短袂又无袪小祥稍饰则更易作横广大者又长之又设其袪也裼者裘上之衣吉时皆有丧后凶质未有裼衣小祥后渐向吉故加裼可也按如此文明小祥时外有衰衰内有练中衣中衣内有裼衣裼衣内有鹿裘鹿裘内自有常着襦衣　今按袪者袖口也此所谓袪则是以他物为袖口之缘既祛以为饰故裼之可也　衡音横章内并同】有殡闻逺兄弟之丧虽缌必往非兄弟虽邻不往【三年之丧在殡不得出吊然于兄弟则恩义存焉故虽缌服兄弟之异居而逺者亦当往哭其丧若非兄弟则虽近不往】所识其兄弟不同居者皆吊【冯氏曰上二句既主生者出吊往哭为义则下一句文意当同所识当为句若所知之谓也死者既吾之所知识则其兄弟虽与死者不同居我皆当吊之所以成往来之情义也】天子之棺四重水兕革棺被之其厚三寸杝棺一梓棺二四者皆周【水牛兕牛之革耐湿故以为亲身之棺二革合被为一重杝木亦耐湿故次于革即前章所谓椑也梓木棺二一为属一为大棺杝棺之外有属棺属棺之外又有大棺四者皆周言四重之棺上下四方悉周帀也惟椁不周下有茵上有抗席故也　重平声兕音似杝音移】棺束缩二衡三衽每束一【古者棺不用钉惟以皮条直束之二道横束之三道衽形如今之银则子两端大而中小汉时呼为小要不言何物为之其亦木乎衣之缝合处曰衽以小要连合棺与葢之际故亦名衽先凿木置衽然后束以皮每束处必用一衽故云衽每束一也】柏椁以端长六尺【天子以柏木为椁端犹头也用柏木之头为之其长六尺　长去声】天子之哭诸侯也爵弁绖防衣【诸侯薨而赴于天子天子哭之爵弁防衣本士之祭服爵弁弁之色如爵也防衣丝衣也　郑氏曰绖衍字也周礼王吊诸侯弁绖缌衰　疏曰天子至尊不见尸柩不吊服此遥哭之故不服缌衰而服爵弁防衣也　防音缁】或曰使有司哭之【郑氏曰非也哀戚之事不可虗】为之不以乐食【疏曰此是记者之言非或人之説也　为去声】天子之殡也菆涂龙輴以椁加斧于椁上毕涂屋天子之礼也【疏曰菆丛也菆涂谓用木丛棺而四面涂之也龙輴殡时用輴车载柩而画辕为龙也以椁者此丛木象椁之形也绣覆棺之衣为斧文先菆四面为椁使上与棺齐而上犹开以此棺衣从椁上入覆于棺故云加斧于椁上也毕尽也斧覆旣竟又四注为屋以覆于上而下四面尽涂之也　今按菆涂龙輴是輴车亦在殡中非脱去輴车而殡棺也　菆才官切輴音春覆并去声】唯天子之丧有别姓而哭【诸侯朝觐天子爵同则其位同今丧礼则分别同姓异姓庶姓使各相从而为位以哭也　别必列切】鲁哀公诔孔丘曰天不遗耆老莫相予位焉呜呼哀哉尼父【作諡者先列其生之实行谓之诔大圣之行岂容尽列但言天不畱此老成而无有佐我之位者以寓其伤悼之意而已耳称孔丘者君臣之辞此与左传之言不同　郑氏曰尼父因其字以为之諡也　相去声父音甫行去声】国亡大县邑公卿大夫士皆厌冠哭于大庙三日【句】君不举或曰君举而哭于后土【厌冠丧冠也説见曲礼盛馔而以乐侑食曰举后土社也　应氏曰哭于大庙者伤祖宗基业之亏损哭于后土者伤土地封疆之朘削也不举自贬损也曰君举者非也　厌于叶切大音泰】孔子恶野哭者【所知吾哭诸野夫子尝言之矣葢哭其所知必设位而帷之以成礼此所恶者或郊野之际道路之闲哭非其地又且仓卒行之使人疑骇故恶之也方氏说哭者呼灭子臯曰野哉孔子恶者以此恐未然　恶去声卒音猝】未仕者不敢税人如税人则以父兄之命【税人以物遗人也未仕者身未尊显故内则不可专家财外则不可私恩惠也或有情义之所不得已而当遗者则称尊者之命而行之　遗去声】士备入而后朝夕踊【国君之丧诸臣有朝夕哭踊之礼哭虽依次居位踊必相视为节不容有先后也士卑其入恒后士皆入则无不在者矣故举士入为毕而后踊焉】祥而缟是月禫徙月乐【疏曰祥大祥也缟谓缟冠大祥日着之　马氏曰祥禫之制施于三年之丧则其月同施于期之丧则其月异杂记曰十一月而练十三月而祥十五月而禫此期之丧也父在为母有所屈三年所以为极而至于二十五月者其礼不可过以三年之爱而断于期者其情犹可伸在禫月而乐者聴于人也在徙月而乐者作于己也　为母为去声断音短】君于士有赐帟【帟幕之小者置之殡上以承尘也大夫以上则有司供之士卑又不得自为故君于士之殡以帟赐之也　帟音亦】
　　檀弓下第四
　　君之适长殇车三乗公之庶长殇车一乗大夫之适长殇车一乗【此言送殇遣车之礼君谓国君亦或有地大夫通得称君也公专言五等诸侯也十六至十九为长殇葬此殇时柩朝庙毕将行设遣奠以奠之牲体分折包裹用此车载之以遣送死者故名遣车车制甚小以置之椁内四隅不容大为之也礼中殇从上君适长三乗则中亦三乗下则一乗也公庶长一乗则中亦一乗下则无也大夫适长一乗则中亦一乗下殇及庶殇并无也　适音的长上声乗遣并去声】公之丧诸达官之长杖【方氏曰受命于君者其名达于上故谓之达官若府史而下皆长官自辟除则不可谓之达矣受命于君者其恩厚故公之丧惟达官之长杖　今按凡官皆有长贰此以长言则不及贰也长上声】君于大夫将葬吊于宫及出命引之三步则止如是者三君退【句】朝亦如之哀次亦如之【吊于宫于其殡宫也出柩已行也孝子攀号不忍君命引之夺其情也引者三步即止君又命引之如是者三柩车遂行君即退去君来时不必恒在殡宫或当柩朝庙之时亦如之或已出大门至平日待賔客次舍之处孝子哀而暂停柩车则亦如之】五十无车者不越疆而吊人【始衰之年不可以筋力为礼也】季武子寝疾蟜固不说齐衰而入见曰斯道也将亡矣士唯公门説齐衰武子曰不亦善乎君子表微及其丧也曾防倚其门而歌【季武子鲁大夫季孙夙也蟜固人姓名防字晳曾子父也武子寝疾之时蟜固适有齐衰之服遂衣凶服而问疾且曰大夫之门不当释凶服惟君门乃説耳此礼将亡我之凶服以来欲以救此将亡之礼也武子善之言失礼之显著者人皆可知若失礼之微细者惟君子乃能表明之也武子执政人所尊畏固之为此欲以易时人之观瞻据礼而行武子虽憾不得而罪之也若倚门而歌则非礼矣其亦狂之一端欤记者葢善蟜固之存礼讥曽防之废礼也　蟜音矫説音脱遂衣衣去声】大夫吊当事而至则辞焉吊于人是日不乐妇人不越疆而吊人行吊之日不饮酒食肉焉【大夫吊吊于士也大夫虽尊然当主人有小敛大敛或殡之事而至则殡者以其事告之辞犹告也若非当事之时则孝子下堂迎之妇人无外事故不越疆而吊是日不乐不饮酒食肉皆为余哀未忘也　为去声】吊于葬者必执引若从柩及圹皆执绋【引引柩车之索也绋引棺索也　郑氏曰示助之以力　疏曰吊葬本为助执事故必相助引柩车凡执引用人贵贱有数数足则余人皆散行从柩至下棺窆时则不限人数皆悉执绋也引者长逺之名故在车车行逺也绋是拨举之义故在棺棺惟拨举不长逺也　引去声圹上声为相并去声】丧公吊之必有拜者虽朋友州里舍人可也吊曰寡君承事主人曰临【此谓国君吊其诸臣之丧吊后主人当亲往拜谢丧家若无主后必使以次疏亲往拜若又无疏亲则死者之朋友及同州同里及丧家典舍之人往拜亦可也寡君承事言来承助丧事此君语摈者传命以入之辞主人曰临者谢辱临之重也　临如字】君遇柩于路必使人吊之【蒉尚画宫受吊不如杞梁之妻知礼而此言吊于路何也葢有爵者之丧当以礼吊此谓臣民之微贱者耳礼不下庶人也言必使人吊者是泛言众人之丧也】大夫之丧庶子不受吊【大夫之丧适子为主拜賔或以他故不在则庶子不敢受吊不敢以卑贱为有爵者之丧主也】妻之昆弟为父后者死哭之适室子为主袒免哭踊夫入门右使人立于门外告来者狎则入哭父在哭于妻之室非为父后者哭诸异室【此闻妻兄弟之丧而未往吊时礼也父在己之父也为父后妻之父也门外之人以来吊者告若是交游习狎之人则径入哭之情义然也　疏曰女子子适人者为昆弟之为父后者不降以其正故也故姊妹之夫为之哭于适室之中庭子为主者甥服舅缌故命己子为主受吊拜賔也袒免哭踊者冠尊不居肉袒之上必先去冠而加免故凡哭哀则踊踊必先袒袒必先免故袒免哭踊也夫入门右者谓此子之父即哭妻兄弟者　适音的免音问夫如字为昆弟之为去声】有殡闻逺兄弟之丧哭于侧室无侧室哭于门内之右同国则往哭之【侧室者燕寝之旁室也门内大门之内也上篇言有殡闻逺兄弟之丧虽缌必往其亦谓同国欤　方氏曰哭于侧室欲其逺殡宫也于门内之右者不居主位示为之变也同国则往者以其不逺也　逺殡逺为之为并去声】子张死曾子有母之丧齐衰而往哭之或曰齐衰不以吊曾子曰我吊也与哉【以丧母之服而哭朋友之丧逾礼已甚故或人止之而曽子之意则曰我于子张之死岂常礼之吊而已哉今详此意但以友义隆厚不容不往哭之又不可释服而往但往哭而不行吊礼耳故曰我吊也与哉　刘氏曰曽子尝问三年之丧吊乎夫子曰三年之丧练不羣立不旅行君子礼以饰情三年之丧而吊哭不亦虚乎旣闻此矣而又以母丧吊友必不然也凡经中言曾子失礼之事不可尽信此亦可见与平声】有若之丧悼公吊焉子游摈由左【悼公鲁君哀公之子摈赞相礼事也立者尊右子游由公之左则公在右为尊矣少仪云诏辞自右者谓传君之诏命则诏命为尊故传者居右时相丧礼者亦多由右故子游正之也】齐谷王姬之丧鲁荘公为之大功或曰由鲁嫁故为之服姊妹之服或曰外祖母也故为之服【谷读为告齐襄公夫人王姬卒在鲁荘之二年赴告于鲁其初由鲁而嫁故鲁君为之服出嫁姊妹大功之服礼也或人旣不知此王姬乃荘公舅之妻而以为外祖母又不知外祖母服小功而以大功为外祖母之服其亦妄矣　郑氏曰春秋周女由鲁嫁卒则服之如内女服姊妹是也天子为之无服嫁于王者之后乃服之谷音告为去声】晋献公之丧秦穆公使人吊公子重耳且曰寡人闻之亡国恒于斯得国恒于斯虽吾子俨然在忧服之中丧亦不可久也时亦不可失也孺子其图之【献公薧时重耳避难在狄故穆公使人往吊之吊为正礼故以且曰起下辞寡人闻之者此使者传穆公之言也恒于斯言常在此死生交代之际也俨然端静持守之貌丧失位也丧不可久时不可失者勉其奔丧反国以谋袭位故言孺子其图之也此时秦已有纳之之志矣　重平声丧去声下并同难去声使者使去声】以告舅犯舅犯曰孺子其辞焉丧人无寳仁亲以为宝父死之谓何又因以为利而天下其孰能説之孺子其辞焉【舅犯重耳舅狐偃字子犯也公子既闻使者之言入以告之子犯犯言当辞而不受可也失位去国之人无以为宝惟仁爱思亲乃其宝也父死谓是何事正是凶祸大事岂可又因此凶祸以为反国之利而天下之人孰能觧説我为无罪乎此所以不当受其相勉反国之命也　説如字】公子重耳对客曰君惠吊亡臣重耳身丧父死不得与于哭泣之哀以为君忧父死之谓何或敢有他志以辱君义稽颡而不拜哭而起起而不私【公子既闻子犯之言乃出而答客惠吊亡臣重耳谢其来吊也不得与哭泣之哀言出亡在外不得居丧次也以为君忧者致君忧虑我也他志谓求位之志辱君义者辱君惠吊之义也不私不再与使者私言也　与去声】子显以致命于穆公穆公曰仁夫公子重耳夫稽颡而不拜则未为后也故不成拜哭而起则爱父也起而不私则逺利也【郑注用国语知使者为公子絷字子韅故读显谓韅也丧礼先稽颡后拜谓之成拜为后者成拜所以谢吊礼之重今公子以未为后故不成拜也爱父犹言哀痛其父也不私与使者言是无反国之意是逺利也爱父逺利皆仁者之事故称之曰仁夫公子重耳　显去声逺去声】帷殡非古也自敬姜之哭穆伯始也【礼朝夕哭殡之时必褰开其帷敬姜哭其夫穆伯之殡乃以避嫌而不复褰帷自此以后人皆效之故记者云非古也穆伯鲁大夫季悼子之子公甫靖也】丧礼哀戚之至也节哀顺变也君子念始之者也【孝子之哀于天性之极至岂可止遏圣人制礼以节其哀盖顺以变之也言顺孝子之哀情以渐变而轻减也始犹生也生我者父母也毁而灭性是不念生我者矣】复尽爱之道也有祷祠之心焉望反诸幽求诸鬼神之道也北面求诸幽之义也【行祷五祀而不能回其生又为之复是尽其爱亲之道而祷祠之心犹未忘于复之时也望反诸幽望其自幽而反也鬼神处幽暗北乃幽阴之方故求诸鬼神之幽者必向北也】拜稽颡哀戚之至隠也稽颡隠之甚也【隠痛也稽颡者以头触地无复礼容就拜与稽颡言之皆为至痛而稽颡则尤其痛之甚者也】饭用米贝弗忍虚也不以食道用美焉尔【实米与贝于死者口中不忍其口之虚也此不是用饮食之道但用此美洁之物以实之焉尔】铭明旌也以死者为不可别已故以其旗识之爱之斯録之矣敬之斯尽其道焉耳【士丧礼铭曰某氏某之柩初置于檐下西阶上及为重毕则置于重殡而卒涂始树于肂坎之东疏云士长三尺大夫五尺诸侯七尺天子九尺若不命之士则以缁长半幅防末长终幅广三寸半幅一尺也终幅二尺也是总长三尺夫爱之而録其名敬之而尽其道曰爱曰敬非虚文也　别必列切识式志切重平声肂羊志切防敕贞切】重主道也殷主缀重焉周主重彻焉【礼注云士重木长三尺始死作重以依神虽非主而有主之道故曰主道也殷礼始殡时置重于殡庙之庭曁成虞主则缀此重而悬于新死者所殡之庙周人虞而作主则彻重而埋之也　重平声缀音拙】奠以素器以生者有哀素之心也唯祭祀之礼主人自尽焉尔岂知神之所飨亦以主人有齐敬之心也【郑氏曰哀素言哀痛无饰也凡物无饰曰素哀则以素敬则以饰礼由人心而已　方氏曰士丧礼有素俎士虞礼有素几皆其哀而不文故也丧葬凶礼故若是至于祭祀之吉礼则必自尽以致其文焉故曰唯祭祀之礼主人自尽焉尔然主人之自尽亦岂知神之所享必在于此乎且以表其心而已耳　齐音斋】辟踊哀之至也有算为之节文也【疏曰抚心为辟跳跃为踊是哀痛之至极若不裁限恐伤其性故有算以为之准节每一踊三跳三踊九跳为一节士三日有三次踊大夫四日五踊诸侯六日七踊天子八日九踊故云为之节文也　辟婢亦切】袒括发变也愠哀之变也去饰去美也袒括发去饰之甚也有所袒有所袭哀之节也【疏曰袒衣括发形貌之变也悲哀愠恚哀情之变也去其寻常吉时之服饰是去其华美也去饰虽多端惟袒而括发又去饰之中最甚者也理应常袒何以有袒时有袭时葢哀甚则袒哀轻则袭哀之限节也去上声】弁绖葛而葬与神交之道也有敬心焉周人弁而葬殷人冔而葬【居丧时冠服皆纯凶至葬而吾亲托体地中则当以礼敬之心接于山川之神也于是以绢素为弁如爵弁之制以葛为环绖在首以送葬不敢以纯凶之服交神者示敬也故曰有敬心焉冔火羽切】　歠主人主妇室老为其病也君命食之也【疏曰亲丧歠粥之时主人亡者之子主妇亡者之妻无则主人之妻也室老家之长相此三人并是大夫之家贵者为其歠粥病困之故君必命之食疏饭也若士丧君不命也丧大记言主妇食疏食谓旣殡之后此主妇歠者谓未殡前为去声食音嗣】　反哭升堂反诸其所作也主妇入于室反诸其所养也【此堂与室皆谓庙中也卒窆而归乃反哭于祖庙其二庙者则先祖后祢所作者平生祭祀冠昏所行礼之处也所养者所馈食供养之处也　养去声冠去声】反哭之吊也哀之至也反而亡焉失之矣于是为甚【賔之吊者升自西阶曰如之何主人拜稽颡当此之时亡矣失矣不可复见吾亲矣哀痛于是为甚也賔吊毕而出主人送于门外遂适殡宫即先时所殡正寝之堂也】殷旣封而吊周反哭而吊孔子曰殷己慤吾从周【殷之礼窆毕賔就墓所吊主人周礼则俟主人反哭而后吊孔子谓殷礼太质慤者葢亲之在土固为可哀不若求亲于平生居止之所而不得其哀为尤甚也故吊于墓者不如吊于家者之情文为兼尽故欲从周也　封音窆】葬于北方北首三代之达礼也之幽之故也【北方国之北也殡犹南首未忍以鬼神待其亲也葬则终死事矣故葬而北首三代通用此礼也南方昭明北方幽暗之幽释所以北首之义　首去声】旣封主人赠而祝宿虞尸【柩行至城门公使宰夫赠纁束旣窆则用此纁赠死者于墓之野此时祝先归而肃虞祭之尸矣宿读为肃进也虞犹安也葬毕迎精而反日中祭之于殡宫以安之也男则男子为尸女则女子为尸尸之为言主也不见亲之形容心无所系故立尸而使之着死者之服所以使孝子之心主于此也禫祭以前男女异尸异几祭于庙则无女尸而几亦同矣少牢礼云某妃配是男女共尸　着直略切少去声】旣反哭主人与有司视虞牲有司以几筵舍奠于墓左反日中而虞【士之礼虞牲特豕几所以依神筵坐神之席也席敷陈曰筵孝子先反而视牲别令有司释奠以礼地神为亲之托体于此也舍读为释奠者置也释置此祭馔也墓道向南以东为左待此有司之反即于日中时虞祭也　舍音释敷敷同为亲为去声】葬日虞弗忍一日离也【郑氏曰弗忍其无所归　离去声】是日也以虞易奠卒哭曰成事【始死小敛大敛朝夕朔月朝祖赗遣之类皆丧奠也此日以虞祭代去丧奠故曰以虞易奠也卒哭曰成事者葢祝辞曰哀荐成事也祭以吉为成卒哭之祭乃吉祭故也】是日也以吉祭易丧祭明日祔于祖父【吉祭卒哭之祭也丧祭虞祭也卒哭在虞之后故云以吉祭易丧祭也袝之为言附也祔祭者告其祖父以当迁他庙而告新死者以当入此庙也礼云明日以其班祔明日者卒哭之次日也卒哭时告于新主曰哀子某来日隮祔尔于尔皇祖某甫及时则奉新主入祖之庙而并告之曰适尔皇祖某甫以隮祔尔孙某甫孙必祔祖者昭穆之位同所谓以其班也毕事虞主复于寝三年丧毕遇四时之吉祭而后奉新主入庙也虞祭闲一日而卒哭与祔则不闲日　并闲并去声】其变而之吉祭也比至于祔必于是日也接不忍一日末有所归也【上文所言皆据正礼此言变者以其变易常礼也所以有变者以有他故未及葬期而即葬也据士礼速葬速虞之后卒哭之前其日尚賖不可无祭之往也虞往至吉祭其礼如何曰虞后比至于祔遇刚日而连接其祭若丁日葬则己日再虞后虞改用刚日则庚日三虞也此后遇刚日则祭至祔而后止此孝子不忍使其亲一日无所依归也　比音畀】殷练而祔周卒哭而祔孔子善殷【孝经曰为之宗庙以鬼享之孔子善殷之祔者以不急于鬼其亲也】君临臣丧以巫祝桃茢执戈恶之也所以异于生也丧有死之道焉先王之所难言也【桃性辟恶鬼神畏之王莽恶高庙神灵以桃汤洒其壁茢苕帚也所以除秽巫执桃祝执茢小臣执戈葢为其有凶邪之气可恶故以此三物辟祓之也临生者则惟执戈而已今加以桃茢故曰异于生也君使臣以礼死而恶之岂礼也哉然人死斯恶之矣故丧礼实有恶死之道焉先王之所不忍言也茢音列恶难并去声辟音辟】丧之朝也顺死者之孝心也其哀离其室也故至于祖考之庙而后行殷朝而殡于祖周朝而遂葬【子之事亲出必告反必面今将葬而奉柩以朝祖固为顺死者之孝心然求之死者之心亦必自哀其违离寝处之居而永弃泉壤之下亦欲至祖考之庙而诀别也殷尚质敬鬼神而逺之故大敛之后即奉柩朝祖而遂殡于庙周人则殡于寝及葬则朝庙也】孔子谓为明器者知丧道矣备物而不可用也【此孔子善夏之用明器从葬　从去声】哀哉死者而用生者之器也不殆于用殉乎哉【此孔子非殷人用祭器从葬以人从死曰殉殆几也用其器则近于用人】其曰明器神明之也涂车刍灵自古有之明器之道也孔子谓为刍灵者善谓为俑者不仁不殆于用人乎哉【谓之明器者是以神明之道待之也涂车以泥为车也束草为人形以为死者之从卫谓之刍灵略似人形而已亦明噐之类也中古为木偶人谓之俑则有面目机而太似人矣故孔子恶其不仁知末流必有以人殉葬者　赵氏曰以木人送葬设机而能踊跳故名之曰俑】穆公问于子思曰为旧君反服古与子思曰古之君子进人以礼退人以礼故有旧君反服之礼也今之君子进人若将加诸膝退人若将队诸渊毋为戎首不亦善乎又何反服之礼之有【穆公鲁君哀公之曾孙为旧君服见仪礼齐衰章孟子言三有礼则为之服寇雠何服之有与此章意似队诸渊言置之死地也戎首为寇乱之首也　为旧为去声与平声队音坠】悼公之丧季昭子问于孟敬子曰为君何食敬子曰食粥天下之逹礼也【悼公鲁哀公之子昭子康子之曾孙名强敬子武伯之子名防】吾三臣者之不能居公室也四方莫不闻矣勉而为瘠则吾能毋乃使人疑夫不以情居瘠者乎哉我则食食【三臣仲孙叔孙季孙之三家也敬子言我三家不能居公室而以臣礼事君者四方皆知之矣勉强食粥而为毁瘠之貌我虽能之然岂不使人疑我非以哀戚之眞情而处此瘠乎不若违礼而食食也　应氏曰季子之问有君子补过之心而孟氏之对可谓小人之无忌惮者矣　食上如字下音嗣】卫司徒敬子死子夏吊焉主人未小敛绖而往子游吊焉主人旣小敛子游出绖反哭子夏曰闻之也与曰闻诸夫子主人未改服则不绖【司徒以官为氏也主人未小敛则未改服故吊者不绖子夏绖而往吊非也其时子游亦吊俟其小敛后改服乃出而加绖反哭之则中于礼矣　与平声中去声】曾子曰晏子可谓知礼也已恭敬之有焉有若曰晏子一狐裘三十年遣车一乗及墓而反【晏子齐大夫曽子称其知礼谓礼以恭敬为本也有若之言则曰狐裘贵在轻新乃三十年而不易是俭于己也遣车一乗俭其亲也礼窆后有拜賔送賔等礼晏子窆讫即还俭于賔也此三者皆以其俭而失礼者也　遣乗并去声下节同】国君七个遣车七乗大夫五个遣车五乗晏子焉知礼【遣车之数天子九乗诸侯七乗大夫五乗天子之士三乗诸侯之士无遣车也大夫以上皆太牢士少牢个包也凡包牲皆取下体每一牲取三体前胫折取臂臑后胫折取骼少牢二牲则六体分为三个太牢三牲则九体大夫九体分为十五叚三叚为一包凡五包诸侯分为二十一叚凡七包天子分为二十七叚凡九包每遣车一乗则载一包也】曽子曰国无道君子耻盈礼焉国奢则示之以俭国俭则示之以礼【曽子主权有子主经是以二端之论不合】国昭子之母死问于子张曰葬及墓男子妇人安位子张曰司徒敬子之丧夫子相男子西乡妇人东乡【国昭子齐大夫葬其母以子张相礼故问之夫子孔子也主人家男子皆西乡妇人皆东向而男賔在众主人之南女賔在众妇之南礼也　相乡并去声】曰噫毋曰我丧也斯沾尔专之賔为賔焉主为主焉妇人从男子皆西乡【昭子闻子张之言叹息而止之言我为大夫齐之显家今行丧礼人必尽求觇视当有所更改以示人岂宜一循旧礼尔当专主其事使賔自为賔主自为主可也于是昭子家妇人既与男子同居主位而西乡而女賔亦与男賔同居賔位而东乡矣斯尽也沾读为觇此记礼之变　毋无同斯去声沾觇同更平声】穆伯之丧敬姜昼哭文伯之丧昼夜哭孔子曰知礼矣【哭夫以礼哭子以情中节矣故孔子美之　中去声】文伯之丧敬姜据其牀而不哭曰昔者吾有斯子也吾将以为贤人也吾未尝以就公室今及其死也朋友诸臣未有出涕者而内人皆行哭失声斯子也必多旷于礼矣夫【以为贤人必知礼矣故凡我平日出入公室未尝与俱而观其所行盖信其贤而知礼也至死而觉其旷礼故叹恨之　郑氏曰季氏鲁之宗卿敬姜有防见之礼】季康子之母死陈防衣敬姜曰妇人不饰不敢见舅姑将有四方之賔来防衣何为陈于斯命彻之【敬姜康子之从祖母也　应氏曰敬姜森然法度之语　见音现从去声】有子与子游立见孺子慕者有子谓子游曰予壹不知夫丧之踊也予欲去之久矣情在于斯其是也夫【有子言丧礼之有踊我常不知其何为而然壹者专一之义犹常也我久欲除去之矣今见孺子之号慕若此则哀情之在于此踊亦如此孺子之慕也夫　去上声】子游曰礼有微情者有以故兴物者有直情而径行者戎狄之道也礼道则不然【子游言先王制礼使贤者俯而就之不肖者企而及之虑贤者之过于情也故立为哭踊之节所以杀其情故曰礼有微情者微犹杀也虑不肖者之不及情也故为之兴起衰绖之物使之睹服思哀故曰有以故兴物者此二者皆制礼者酌人情而为之也若直肆己情径率行之或哀或不哀漫无制节则是戎狄之道矣中国礼义之道则不如是也】人喜则斯陶陶斯咏咏斯犹犹斯舞舞斯愠愠斯戚戚斯叹叹斯辟辟斯踊矣品节斯斯之谓礼【此言乐极生哀之情但舞斯愠一句终是可疑今且据疏刘氏欲于犹斯舞之下増一矣字而删舞斯愠三字今亦未敢从疏曰喜者外境会心之谓斯语助也陶谓郁陶心初悦而未畅之意郁陶之情畅则口歌咏之也咏歌不足渐至动摇身体乃至起舞足蹈手乐之极也外境违心之谓愠凡喜怒相对哀乐相生若舞无节形疲厌倦事与心违所以怒生愠怒之生由于舞极故曲礼云乐不可极也此凡九句首末各四句是哀乐相对中间舞斯愠一句是哀乐相生愠斯戚者怒来触心愤恚之余转为忧戚忧戚转深因叹息叹恨不泄遂至抚心抚心不泄乃至跳踊奋击亦哀之极也故夷狄无礼朝殡夕歌童儿任情倐啼歘笑今若品节此二涂使踊舞有数则能久长故云斯之谓礼品阶格也节制断也　孙氏曰当作人喜则斯陶陶斯咏咏斯犹犹斯舞舞斯蹈矣人悲则斯愠愠斯戚戚斯叹叹斯辟辟斯踊矣葢自喜至蹈凡六变自悲至踊亦六变此所谓孺子慕者之直情也舞蹈辟踊皆本此情圣人于是为之节　犹音摇辟婢亦切乐音洛】人死斯恶之矣无能也斯倍之矣是故制绞衾设蒌翣为使人勿恶也【以其死而恶之以其无能而倍之恐太古无礼之时人多如此于是推原圣人所以制礼之初意止为使人勿恶勿倍而已绞衾以饰其体蒌翣以饰其棺则不见死者之可恶矣　恶去声绞音爻蒌音柳为去声】始死脯醢之奠行遣而行之旣葬而食之未有见其飨之者也自上世以来未之有舍也为使人勿倍也故子之所刺于礼者亦非礼之訾也【始死即为脯醢之奠葬则有包裹牲体之遣旣葬则有虞祭之食何尝见死者享之乎然自上世制礼以来未闻有舍而不为者为此则报本反始之思自不能已矣岂复有倍之之意乎先王制礼其深意葢如此今子刺丧之踊而欲去之者亦不足以为礼之疵病也遣去声食去声舍上声为去声刺音次訾音疵复扶又切】吴侵陈斩祀杀厉师还出竟陈大宰嚭使于师夫差谓行人仪曰是夫也多言盍尝问焉师必有名人之称斯师也者则谓之何【鲁哀公元年吴师侵陈斩祀伐祠祀之木也杀厉杀疫病之人也大宰行人皆官名夫差吴子名是夫犹言此人指嚭也多言犹能言也盍何不也尝试也师必有名者言出师伐人必得彼国之罪以显我出师之名也今众人称我此师谓之何名乎　还音旋竟音境大音泰嚭普彼切使去声夫差音扶钗是夫夫如字】大宰嚭曰古之侵伐者不斩祀不杀厉不获二毛今斯师也杀厉与其不谓之杀厉之师与曰反尔地归尔子则谓之何曰君王讨敝邑之罪又矜而赦之师与有无名乎【二毛斑白之人也子谓所获臣民也还其侵略之地纵其俘获之民是矜而赦之矣岂可又以无名之师议之乎此言嚭善于辞令故能救败亡之祸　石梁王氏曰是时吴亦有大宰嚭如何与并平声】顔丁善居丧始死皇皇焉如有求而弗得及殡望望焉如有从而弗及旣葬慨焉如不及其反而息【顔丁鲁人皇皇犹栖栖也望望往而不顾之貌慨感怅之意始死形可见也旣殡柩可见也葬则无所见矣如有从而弗及似有可及之处也葬后则不复如有所从矣故但言如不及其反又云而息者息犹待也不忍决忘其亲犹且行且止以待其亲之反也葢葬者往而不反然孝子于迎精而反之时犹如有所疑也　复去声】子张问曰书云髙宗三年不言言乃讙有诸仲尼曰胡为其不然也古者天子崩王世子听于冢宰三年【言乃讙者命令所布人心喜悦也】知悼子卒未葬平公饮酒师旷李调侍鼓钟杜蒉自外来闻钟声曰安在曰在寝杜蒉入寝歴阶而升酌曰旷饮斯又酌曰调饮斯又酌堂上北面坐饮之降趋而出【知悼子晋大夫名防平公晋侯彪也凡三酌者旣罚二子又自罚也　知去声蒉音快饮去声】平公呼而进之曰蒉曩者尔心或开予是以不与尔言尔饮旷何也曰子卯不乐知悼子在堂斯其为子卯也大矣旷也太师也不以诏是以饮之也【言尔之初入我意尔必有所谏教开发于我我是以不先与尔言乃三酌之后竟不言而出尔之饮旷何説也蒉言桀以乙卯日死纣以甲子日死谓之疾日故君不举乐在堂在殡也况君于卿大夫比葬不食肉比卒哭不举乐悼子在殡而可作乐燕饮乎桀纣异代之君悼子同体之臣故以为大于子卯也诏告也罚其不告之罪也】尔饮调何也曰调也君之亵臣也为一饮一食忘君之疾是以饮之也【言调为近习之臣贪于一饮一食而忘君违礼之疾故罚之也　饮去声】尔饮何也曰蒉也宰夫也非刀匕是共又敢与知防是以饮之也【非犹不也宰夫职在刀匕今乃不专供刀匕之职而敢与知谏争防闲之事是侵官矣故自罚也　共音供与去声争音诤】平公曰寡人亦有过焉酌而饮寡人杜蒉洗而扬觯公谓侍者曰如我死则必毋废斯爵也至于今旣毕献斯扬觯谓之杜举【扬觯举觯也盥洗而后举致洁敬也平公自知其过旣命蒉以酌又欲以此爵为后世戒故记者云至今晋国行燕礼之终必举此觯谓之杜举者言此觯乃昔者杜蒉所举也春秋传作屠蒯文亦不同　觯音志】公叔文子卒其子戍请諡于君曰日月有时将葬矣请所以易其名者【文子卫大夫名抜君灵公也大夫士三月而葬有时犹言有数也死则讳其名故为之諡所以代其名也　戍音庶】君曰昔者卫国凶饥夫子为粥与国之饿者是不亦惠乎昔者卫国有难夫子以其死卫寡人不亦贞乎夫子听卫国之政脩其班制以与四邻交卫国之社稷不辱不亦文乎故谓夫子贞惠文子【鲁昭公二十年盗杀卫侯之兄絷时齐豹作乱公如死鸟此卫国之难也班者尊卑之次制者多寡之节因旧典而脩举之也据先后则惠在前论小大则贞为重故不曰惠贞而曰贞惠也此三字为諡而惟称文子者郑云文足以兼之　难去声】石骀仲卒无适子有庶子六人卜所以为后者曰沐浴佩玉则兆五人者皆沐浴佩玉石祁子曰孰有执亲之丧而沐浴佩玉者乎不沐浴佩玉石祁子兆卫人以龟为有知也【骀仲卫大夫曰沐浴佩玉则兆卜人之言也　方氏曰兆亦有凶卜者以求吉为主故经以兆言吉也　骀音苔适音的】陈子车死于卫其妻与其家大夫谋以殉葬定而后陈子亢至以告曰夫子疾莫养于下请以殉葬【子车齐大夫子亢其兄弟即孔子弟子子禽也疾时不在家家人不得以致其养故云莫养于下也于是欲杀人以殉葬定谓已议定所杀之人也亢音刚养去声】子亢曰以殉葬非礼也虽然则彼疾当养者
　　孰若妻与宰得已则吾欲己不得已则吾欲以二子者之为之也于是弗果用【宰即家大夫也二子谓妻与宰也子亢若但言非礼未必能止之今以当养者为当殉则不期其止而自止矣】子路曰伤哉贫也生无以为养死无以为礼也孔子曰啜菽饮水尽其欢斯之谓孝敛首足形还葬而无椁称其财斯之谓礼【世固有三牲之养而不能欢者亦有厚葬以为观美而不知陷于僭礼之罪者知此则孝与礼可得而尽矣又何必伤其贫乎还葬説见上篇养去声还音旋称去声】卫献公出奔反于卫及郊将班邑于从者
　　而后入柳荘曰如皆守社稷则孰执羁靮而从如皆从则孰守社稷君反其国而有私也毋乃不可乎弗果班【献公以鲁襄十四年奔齐二十六年归卫羁所以络马靮所以鞚马荘之意谓居者行者均之为国不当独赏从者以示私恩从去声靮音的】卫有大史曰栁荘寝疾公曰若疾革虽当祭必告公再拜稽首请于尸曰有臣柳荘也者非寡人之臣社稷之臣也闻之死请往不释服而往遂以襚之与之邑裘氏与县潘氏书而纳诸棺曰世世万子孙毋变也【以衣服赠死者曰禭裘县潘二邑名万子孙谓荘之后世也荘之疾公尝命其家若当疾亟之时我虽在祭事亦必入告及其死也果当公行事之际遂不释祭服而往因释以禭之又赐之二邑此虽见国君尊贤之意然弃祭事而不终以诸侯之命服而襚大夫书封邑之劵而纳诸棺皆非礼矣　大音泰革音亟入声县音】陈干昔寝疾属其兄弟而命其子尊己曰如我死则必大为我棺使吾二婢子夹我陈干昔死其子曰以殉葬非礼也况又同棺乎弗果杀【属如周礼属民读法之属犹合也聚也记者善尊己守正而不从其父之乱命　干音干属音烛】仲遂卒于垂壬午犹绎万入去籥仲尼曰非礼也卿卒不绎【仲遂鲁荘公子东门襄仲也为鲁卿垂齐地名祭宗庙之明日又设祭礼以寻绎昨日之祭谓之绎殷谓之肜言壬午则正祭辛巳日也万舞执干以舞也籥舞吹籥以舞也万入去籥者言此绎祭时以仲遂之卒但用无声之干舞以入去有声之籥舞而不用也　陈氏曰春秋之法当祭而卿卒则不用乐明日则不绎故叔弓之卒昭公去乐卒事君子以为礼仲遂之卒宣公犹绎而万入去籥圣人以为非礼　诗记曰万舞二舞之总名也干舞者武舞之别名籥舞者文舞之别名文舞又谓之羽舞郑氏据公羊以万舞为干舞误也春秋书万入去籥言文武二舞皆入去其有声者故去籥焉公羊乃以万舞为武舞与籥舞对言之失经意矣若万舞止为武舞则此诗何为独言万舞而不及文舞左传考仲子之宫万焉妇人之庙亦不应独用武舞也然则万舞为二舞之总名明矣出诗缉简兮注　愚按左传楚令尹子元欲蛊文夫人为馆于其宫侧而振万焉夫人闻之泣曰先君以是舞也习戎备也今令尹不寻诸仇雠而于未亡人之侧不亦异乎据此则万舞信为武舞矣吕氏岂偶忘之耶　去上声肜音融何为为去声】季康子之母死公输若方小敛般请以机封从之公肩假曰不可夫鲁有初【公输氏若名为匠师方小年尚幼也敛下棺于椁也般若之族素多技巧见若掌敛事而年幼欲代之而试用其巧技也机窆谓以机闗转动之器下棺不用碑与繂也鲁有初言鲁国自有故事也　般音班封音窆敛去声】公室视丰碑三家视桓楹【丰碑天子之制桓楹诸侯之制　疏曰凡言视者比拟之辞丰大也谓用大木为碑穿凿去碑中之木使之空于空闲着鹿卢两头各入碑木以绋之一头系棺缄以一头绕鹿卢旣讫而人各背碑负绋末头聴鼓声以渐却行而下之也桓楹不似碑形如大楹耳通而言之亦曰碑説文桓邮亭表也如今之桥旁表柱也诸侯二碑两柱为一碑而施鹿卢故郑云四植也　下空去声着音勺】般尔以人之母尝巧则岂不得以其母以尝巧者乎则病者乎噫弗果从【疏曰尝试也言尔欲以人母尝试己之巧事谁有强逼于尔而为此乎岂不得休已者哉又语之云其无以人母尝试己巧则于尔病者乎言不得尝巧岂于尔有所病假言毕乃更噫而伤叹于是众人遂止　一説则岂不得以其母以尝巧者乎作一句言尔以他人母试巧而废其当用之礼则亦岂不得自以己母试巧而不用礼乎则于尔心亦有所病而不安乎葢使之反求诸心以己度人而知其不可也　应氏曰周衰礼废而诸侯僭天子故公室之窆棺视丰碑大夫僭诸侯故三家之窆棺视桓楹其陵替承袭之弊有自来矣　强上声】战于郎公叔禺人遇负杖入保者息曰使之虽病也任之虽重也君子不能为谋也士弗能死也不可我则旣言矣与其邻重汪踦往皆死焉鲁人欲勿殇重汪踦问于仲尼仲尼曰能执干戈以卫社稷虽欲勿殇也不亦可乎【战于郎鲁哀公十一年齐伐鲁也禺人昭公子公为也遇鲁人之避齐师而入保城邑者疲倦之余负其杖而息于涂禺人乃叹之曰徭役之烦虽不能堪也税敛之数虽过于厚也若上之人协心以御宼难犹可塞责也今卿大夫不能画谋防士不能捐身以死难岂人臣事君之道哉甚不可也我旣出此言矣可不思践吾言乎于是与其邻之童子汪踦者皆往鬭而死于敌鲁人以踦有成人之行欲以成人之丧礼葬之而孔子善其权礼之当也　禺音遇重通作童踦音纪敛去声数入声】子路去鲁谓顔渊曰何以赠我曰吾闻之也去国则哭于墓而后行反其国不哭展墓而入谓子路曰何以处我子路曰吾闻之也过墓则式过祀则下【哭墓哀墓之无主也不忍丘垄之无主则必有返国之期故为行者言之墓与祀人所易忽也而能加之敬则无往而不用吾敬矣敬则无适而不安故为居者言之也　方氏曰凡物展之则可省而视故省谓之展　处上声为去声省悉井切】工尹商阳与陈弃疾追吴师及之陈弃疾谓工尹商阳曰王事也子手弓而可【句】手弓【句】子射诸射之毙一人韔弓又及谓之又毙二人每毙一人揜其目止其御曰朝不坐燕不与杀三人亦足以反命矣孔子曰杀人之中又有礼焉【工尹楚官名追吴师事在鲁昭公十二年子手弓而可为句使之执弓也手弓商阳之弓在手也韔弓衣也谓之再告之也掩目而不忍视止御而不忍驱有恻隐之心焉商阳自言位卑礼薄如此亦可以称塞矣孔子谓其有礼以败北之师本易穷而商阳乃能节制其纵杀之心是仁意与礼节并行非事君之礼止于是也特取其善于追败者亦非谓临敌未决而不忍杀人也　疏曰朝与燕皆在寝若路门外正朝则大夫以下皆立若燕朝在于路寝则大夫坐于上如孔子摄齐升堂是也升堂则坐矣燕亦在寝燕礼献卿大夫之后西阶上献士无升堂之文是士立于下也郑注射者在左戈盾在右御在中央谓兵车参乘之法此谓凡常战士若是元帅则在中央鼓下御者在左戈盾亦在右若天子诸侯亲亦居鼓下若非元帅则皆在左御者在中若非兵车则尊者在左　射音石韔音畅朝音潮与去声称易并去声齐音咨乗并去声】诸侯伐秦曹桓公卒于防诸侯请含使之袭【曹伯之卒鲁成公十三年也袭贱者之事诸侯从之不知礼也　含去声】襄公朝于荆康王卒荆人曰必请袭鲁人曰非礼也荆人强之巫先拂柩荆人悔之【荆禹贡州名楚立国之本号鲁僖公元年始称楚鲁襄公以二十八年朝楚适遭楚子昭之丧鲁人知袭之非礼而不能违于是以君临臣丧之礼先之及其觉之而悔已无及矣此其适权变之宜足以雪耻　强上声】滕成公之丧使子叔敬叔吊进书子服惠伯为介及郊为懿伯之忌不入惠伯曰政也不可以叔父之私不公事遂入【滕成公之丧在鲁昭公之三年敬叔鲁桓公七世孙惠伯则桓公六世孙也于世次敬叔称惠伯为叔父懿伯则惠伯之叔父而敬叔之五从祖进书奉进鲁君之吊书也介副也刘氏曰左传注云忌怨也敬叔先有怨于懿伯故不欲入滕以惠伯之言而入传言叔弓之有礼也此疏云敬叔尝杀懿伯为其家所怨恐惠伯杀已故不敢先入惠伯知其意而开释之记惠伯之知礼也二説不同而皆可疑如彼注言礼椒为之避仇怨则当自受命之日辞行以礼之不当及郊而后辞入也如此疏言恐惠伯杀已而难之则鲁之遣使而使其仇为之副不恤其相仇以弃命害事亦非善处也且叔弓为正使得仇怨为介而不请易之非计之得也又同使共事而常以仇敌备之而往反于鲁滕之路亦难言也使椒果欲报仇则其言虽善安知非诱我耶而遂入又非通论也按左传云及郊遇懿伯之忌此作为二字虽异而皆先言及郊而后言忌可见是及郊方遇忌也或者忌字只是忌日懿伯是敬叔从祖适及滕郊而遇此日故欲缓至次日乃入故惠伯以礼晓之曰公事有公利无私忌乃先入而叔弓亦遂入焉此説固可通然亦未知然否阙之可也】哀公使人吊蒉尚遇诸道辟于路画宫而受吊焉【哀公鲁君辟于路辟读为辟谓除辟道路以画宫室之位而受吊也　辟音辟画音获】曾子曰蒉尚不如杞梁之妻之知礼也齐庄公袭莒于夺杞梁死焉其妻迎其柩于路而哭之哀【鲁襄公二十三年齐侯袭莒袭者以轻兵掩其不备而攻之也左传言杞殖华还载甲夜入且于之隧且于莒邑名隧狭路也郑云或为兑故读夺为兑梁即殖以战死故妻迎其柩　夺音兑华去声且音雎】荘公使人吊之对曰君之臣不免于罪则肆诸市朝而妻妾执君之臣免于罪则有先人之敝庐在君无所辱命【肆陈尸也妻妾执拘执其妻妾也左传言齐侯吊诸其室】孺子防之丧哀公欲设拨问于有若有若曰其可也君之三臣犹设之顔柳曰天子龙輴而椁帱诸侯輴而设帱为榆沈故设拨三臣者废輴而设拨窃礼之不中者也而君何学焉【防哀公之少子旧説以拨为绋未知是否三臣鲁之三家也顔柳言天子之殡用輴车载柩而画辕为龙椁帱者丛木为椁形而覆帱其上前言加斧于椁上是也诸侯輴而设帱则有輴而无龙有帱而无椁也榆沈以水浸榆白皮之汁以播地取其引车不澁滞也今三家废輴不用而犹设拨是徒有窃礼之罪而非有中用之实者也　方氏曰为輴之重也故为榆沈以滑之欲榆沈之散也故设拨以发之无輴则无所用沈无所用沈则无所用拨三臣旣知輴之可废而不知拨之不必设是窃礼之不中者也拨虽无所经见然以文考之为榆沈故设拨则是以手拨榆沈而洒于道也先儒以为绋失之矣　今按方説如此亦未知其是否阙之可也　防他昆切拨半末切輴音春帱音道为去声榆音于沈音审中去声】悼公之母死哀公为之齐衰有若曰为妾齐衰礼与公曰吾得已乎哉鲁人以妻我【以妻我以为我妻也此哀公溺情之举文过之辞　疏曰天子诸侯絶旁期于妾无服惟大夫为贵戚缌　为去声文去声】季子臯葬其妻犯人之禾申祥以告曰请庚之子臯曰孟氏不以是罪予朋友不以是弃予以吾为邑长于斯也买道而葬后难继也【刘氏曰季子臯孔子弟子髙柴也夫子尝曰柴也愚观家语所称及此经所记泣血三年及成人为衰之事观之贤可知矣此葬妻犯禾亦为成宰时事有无固不可知然曰孟氏不以是罪予朋友不以是弃予者以犯禾之失小而买道之害大也何也以我为邑宰尚买道而葬则后必为例而难乎为继者矣此亦愚而过虑之一端然出于诚心非文饰之辞也郑注谓其恃宠虐民而方氏又加以不仁不恕之説则甚矣岂有贤如子臯而有是哉　文去声】仕而未有禄者君有馈焉曰献使焉曰寡君违而君薨弗为服也【王制云位定然后禄之此盖初试为士未赋廪禄者有馈于君则称献出使他国则称寡君此二事皆与羣臣同独违离之后而君薨则不为旧君服此则与羣臣异所以然者以其未尝食君之禄也　方氏曰汤之于伊尹学焉而后臣之方其学也賔之而弗臣此所谓仕而未有禄者若孟子之在齐是也惟其賔之而弗臣故有馈焉不曰赐而曰献命之使不曰君而曰寡君盖献为贡上之辞而寡则自谦之辞故也以其有賔主之道而无君臣之礼故违而君薨弗为服也其曰违则居其国之时固服之矣　使为并去声】虞而立尸有几筵【未葬之前事以生者之礼葬则亲形已藏故虞祭则立尸以象神也筵席也大敛之奠虽有席而无几此时则设几与筵相配也】卒哭而讳生事毕而鬼事始已【卒哭而讳其名盖事生之礼已毕事鬼之事始矣已语辞】旣卒哭宰夫执木铎以命于宫曰舍故而讳新自寝门至于库门【周礼大丧小丧宰夫掌其戒令故卒哭后使宰夫执金口木舌之铎振之以命令于宫也其令之之辞曰舍故而讳新故谓髙祖之父当迁者讳多则难避故使之舍旧讳而讳新死者之名也以其亲尽故可不讳库门自外入之第一门亦曰臯门　舍上声】二名不偏讳夫子之母名征在言在不称征言征不称在【二名二字为名也此记避讳之礼】军有忧则素服哭于库门之外赴车不载櫜韔【櫜甲衣韔弓衣甲不入櫜弓不入韔示再用也方氏曰战胜而还谓之恺则败谓之忧宜矣素服哭以丧礼处之也必于库门之外者以近庙也师出受命于祖无功则于祖命辱矣赴车告赴于国之车凡告丧曰赴车以告败为名与素服同义　櫜音髙】有焚其先人之室则三日哭故曰新宫火亦三日哭【先人之室宗庙也鲁成公三年焚宣公之庙神主初入故曰新宫春秋书二月甲子新宫灾三日哭注云书其得礼此言故曰者谓春秋文也】孔子过泰山侧有妇人哭于墓者而哀夫子式而聴之使子路问之曰子之哭也壹似重有忧者而曰然昔者吾舅死于虎吾夫又死焉今吾子又死焉夫子曰何为不去也曰无苛政夫子曰小子识之苛政猛于虎也【闻其哭式而聴之与见齐衰者虽狎必变之意同圣人敬心之所葢有不期然而然者壹似重有忧者言甚似重叠有忧苦者也而曰乃曰也虎之杀人出于仓卒之不免苛政之害虽未至死而朝夕有愁思之苦不如速死之为愈此所以猛于虎也为人上者可不知此哉　重平声识音志卒音猝】鲁人有周丰也者哀公执挚请见之而曰不可公曰我其已夫使人问焉曰有虞氏未施信于民而民信之夏后氏未施敬于民而民敬之何施而得斯于民也对曰墟墓之闲未施哀于民而民哀社稷宗庙之中未施敬于民而民敬殷人作誓而民始畔周人作会而民始疑茍无礼义忠信诚慤之心以涖之虽固结之民其不解乎【周丰必贤而隐者故哀公屈己见之乃曰不可者葢古者不为臣不见故不敢当君之临见也我其已夫已止也不强其所不愿也有心之固结不若无心之感孚其言甚正但大禹征苗已尝誓师誓非始于殷也禹防诸侯于涂山防亦不始于周也此言誓之而畔防之而疑则始于殷周耳　挚音至解佳买切强上声】丧不虑居毁不危身丧不虑居为无庙也毁不危身为无后也【刘氏曰丧礼称家之有无不可勉为厚葬而致有败家之虑家废则宗庙不能以独存矣毁不灭性不可过为哀毁而致有亡身之危以死伤生则君子谓之无子矣此二者皆所以防贤者之过礼　为去声称去声】延陵季子适齐于其反也其长子死葬于嬴博之闲孔子曰延陵季子吴之习于礼者也往而观其葬焉【吴公子札让国而居延陵故曰延陵季子嬴博齐二邑名】其坎深不至于泉其敛以时服旣葬而封广轮揜坎其高可隐也旣封左袒右还其封且号者三曰骨肉归复于土命也若魂气则无不之也无不之也而遂行孔子曰延陵季子之于礼也其合矣乎【不至于泉谓得浅深之宜也时服随死时之寒暑所衣也封筑土为坟也横曰广直曰轮下则仅足以揜坎上则才至于可隐皆俭制也左袒以示阳之变右还以示隂之归骨肉之归土隂之降也魂气之无不之阳之升也隂阳气也命者气之所钟也季子以骨肉归复于土为命者此精气为物之有尽谓魂气则无不之者此游魂为变之无方也寿夭得于有生之初可以言命魂气散于旣死之后不可以言命也再言无不之也者愍伤离诀之至情而冀其魂之随己以归也不惟适旅葬之节而又且通幽明之故宜夫子之善之也然为疑辞而不为决辞者葢季子乃随时处中之道称其有无而不尽拘乎礼者也故夫子不直曰季子之于礼也合矣而必加其乎二字使人由辞以得意也读者详之　石梁王氏曰还与环周　深去声封如字广隐并去声号平声处上声称去声】邾娄考公之丧徐君使容居来吊含曰寡君使容居坐含进侯玉其使容居以含【考公之丧徐国君使其臣容居者来吊且致珠玉之含言寡君使我亲坐而行含以进侯玉于邾君侯玉者徐自拟天子以邾君为己之诸侯言进侯氏以玉也其使容居以含者容居求即行含礼也　防曰凡行含礼未敛之前士则主人亲含大夫以上即使人含若敛后至殡葬有来含者亲自致璧于柩及殡上者谓之亲含若但致命以璧授主人主人受之谓之不亲含　石梁王氏曰坐当训跪　娄音闾含去声使去声】有司曰诸侯之来辱敝邑者易则易于则于易于杂者未之有也【邾之有司拒之言诸侯之辱来邾国者人臣来而其事简易则行人臣简易之礼人君来而其事广大则行人君广大之礼于犹迂也有广逺之意今人臣来而欲行人君之礼是易于相杂矣我国未有此也易音异】容居对曰容居闻之事君不敢忘其君亦不敢遗其祖昔我先君驹王西讨济于河无所不用斯言也容居鲁人也不敢忘其祖【容居又答言事君者不敢忘其君我奉命如此今不能行是忘吾君也为人子孙当守先世之训故亦不敢遗吾祖也居葢徐之公族耳且言昔者我之先君驹王济河而西讨无一处不用此称王之言自言其疆土广大久已行王者之礼也又自言我非谲诈者乃鲁钝之人是以不敢忘吾祖欲邾人之信其言也此着徐国君臣之僭且明邾有司不能终正当时之僭也】子思之母死于卫赴于子思子思哭于庙门人至曰庶氏之母死何为哭于孔氏之庙乎子思曰吾过矣吾过矣遂哭于他室【伯鱼卒其妻嫁于卫之庶氏嫁母与庙絶族故不得哭之于庙】天子崩三日祝先服五日官长服七日国中男女服三月天下服【疏曰祝大祝商祝也服服杖也是丧服之数故呼杖为服祝佐含敛先病故先杖也故子亦三日而杖官长大夫士也病在祝后故五日国中男女谓畿内民及庶人在官者服齐衰三月而除必待七日者天子七日而殡殡后嗣王成服故民得成服也三月天下服者谓诸侯之大夫为王繐衰旣葬而除近者亦不待三月今据逺者为言耳何以知其或杖服或衰服按丧大记及丧服四制云云然四制云七日授士杖此云五日士杖者崔氏云此据朝廷之士四制言邑宰之士也　大音泰为王为去声】虞人致百祀之木可以为棺椁者斩之不至者废其祀刎其人【虞人掌山泽之官也天子之棺四重而椁周焉亦奚以多木为哉畿内百县之祀其木可用者悉斩而致之无乃太多乎畿内之美材固不乏矣奚独于祠祀斩之乎废其祀刎其人又何法之峻乎礼制若此未详其説一云必命虞人致木不用命者然后国有常刑虞人非一未必尽命之也】齐大饥黔敖为食于路以待饿者而食之有饿者蒙袂辑屦贸贸然来黔敖左奉食右执饮曰嗟来食其目而视之曰予唯不食嗟来之食以至于斯也从而谢焉终不食而死曾子闻之曰微与其嗟也可去其谢也可食【蒙袂以袂蒙面也辑屦辑敛其足言困惫而行蹇也贸贸垂头丧气之貌嗟来食叹闵之而使来食也从就也微与犹言细故未节谓嗟来之言虽不敬然亦非大过故其嗟虽可去而谢焉则可食矣　食之食音嗣余并如字辑音集贸音茂奉上声与平声丧去声】邾娄定公之时有弑其父者有司以告公瞿然失席曰是寡人之罪也曰寡人尝学断斯狱矣臣弑君凡在官者杀无赦子弑父凡在宫者杀无赦杀其人坏其室洿其宫而猪焉葢君逾月而后举爵【瞿然惊怪之貌在官者诸臣也在宫者家人也天下之恶无大于此者是以人皆得以诛之无赦之之理惟父有此罪则子不可讨之也君不举爵以人伦大变亦教化不明所致故伤悼而自贬耳　疏曰猪是水聚之名　石梁王氏曰注疏本作子弑父凡在宫者杀无赦为是　瞿音屦断丁玩切坏音怪洿音乌】晋献文子成室晋大夫焉张老曰美哉轮焉美哉奂焉歌于斯哭于斯聚国族于斯文子曰武也得歌于斯哭于斯聚国族于斯是全要领以从先大夫于九亰也北面再拜稽首君子谓之善颂善祷【晋献旧说谓晋君献之谓贺也然君有赐于臣岂得言献疑献文二字皆赵武諡如贞惠文子之类诸大夫发礼往贺记者因述张老之言轮轮囷高大也奂奂烂众多也歌祭祀作乐也哭死丧哭泣也聚国族燕集国賔聚会宗族也颂者美其事而祝其福祷者祈以免祸也张老之言善于颂武子所答善于祷也　郑氏曰晋卿大夫之墓地在九原　疏曰领颈也古者罪重腰斩罪轻颈刑先大夫文子父祖也　石梁王氏曰歌于斯谓祭祀歌乐也大夫祭无乐春秋时或有之　要平声亰古原字】仲尼之畜狗死使子贡埋之曰吾闻之也敝帷不弃为埋马也敝盖不弃为埋狗也丘也贫无盖于其封也亦予之席毋使其首陷焉【狗马皆有力于人故特示恩也　畜许六切为去声封音窆予上声】路马死埋之以帷【谓君之乗马死则特以帷埋之不用敝帷也方氏曰鲁昭公乗马堑而死以帷裹之】季孙之母死哀公吊焉曾子与子贡吊焉阍人为君在弗内也曾子与子贡入于其廐而脩容焉子贡先入阍人曰乡者已告矣曾子后入阍人辟之【乡者已告言先已告于主人矣　为去声内入声郷去声辟音避】涉内霤卿大夫皆辟位公降一等而揖之君子言之曰尽饰之道斯其行者逺矣【内霤门屋后檐也行者逺犹言感动之大也　刘氏曰此章可疑二子吊卿母之丧必自尽礼以造门不当待阍者拒而后脩容尽饰也且旣至而阍人辞或当再请于阍若终不得通退可也何必以威仪悚动之以求入耶其入而君卿大夫敬之者以平日知其贤也非素不相知创见其容饰之美而加敬也而君子乃曰尽饰之道斯其行者逺则是二子之徳行不足以行逺惟区区之外饰乃足以行逺耶　辟音避造七到切】阳门之介夫死司城子罕入而哭之哀晋人之觇宋者反报于晋侯曰阳门之介夫死而子罕哭之哀而民説殆不可伐也【阳门宋之国门名介夫甲士之守卫者宋武公讳司空改其官名为司城子罕乐喜也戴公之后觇闚视也　説音悦】孔子闻之曰善哉觇国乎诗云凡民有丧扶服救之虽微晋而已天下其孰能当之【孔子善之以其识治体也诗邶风谷风之篇扶服致力之义微无也夫子引诗而言宋国虽以子罕得人心可无晋忧而已然天下亦孰能当之甚言人心之足恃也一説微弱也虽但弱晋之强使不敢伐而已然推此意则民旣悦服必能亲其上死其长而举天下莫能当之矣前説为是扶服音匍匐】鲁荘公之丧旣葬而绖不入库门士大夫旣卒
　　哭麻不入【荘公为子般所弑而庆父作乱闵公时年八嵗绖葛绖也诸侯弁绖葛而葬葬毕闵公即除凶服于库门之外而以吉服嗣位故云绖不入库门也士大夫则仍麻绖直俟卒哭乃不以麻绖入库门葢闵公旣吉服不与虞与卒哭之祭故羣臣至卒哭而除记祸乱恐迫礼所由废　为去声般音斑父音甫不与与去声】孔子之故人曰原壤其母死夫子助之沐椁原壤登木曰久矣予之不托于音也歌曰貍首之斑然执女手之卷然夫子为弗闻也者而过之从者曰子未可以已乎夫子曰丘闻之亲者毋失其为亲也故者毋失其为故也【或问朱子原壤登木而歌夫子为弗闻而过之待之自好及其夷俟则以杖叩胫莫太过否曰这説却差如壤之歌乃是大恶若要理会不可但已只得且休至其夷俟之时不可不教诲故直责之复叩其胫自当如此若如今説则是不要管他却非朋友之道矣　胡氏曰数其母死而歌则壤当絶叩其夷踞之胫则壤犹故人耳盛徳中礼见乎周旋此亦可见　冯氏曰母死而歌恶有大于此者乎宜絶而不絶葢以平生之素而事有出于一时之不意者如此善乎朱子之言曰若要理防不可但已只得且休其有以深得圣人之处其所难处者矣　刘氏曰原壤母卒夫子助之治椁壤登已治之椁木而言久矣我之不托兴于咏歌之音也如貍首之斑言木文之华也卷与拳同如执女手之拳言沐椁之滑腻也壤之废败礼法甚矣夫子佯为不闻而过去以避之从者见其无礼疑夫子必当已絶其交故问曰子未当已絶之乎夫子言为亲戚者虽有非礼未可遽失其亲戚之情也为故旧者虽有非礼未可遽失其故旧之好也此圣人隐恶全交之意　卷音拳从去声数上声中去声见乎见音现处上声兴去声】赵文子与叔誉观乎九原文子曰死者如可作也吾谁与归【文子晋大夫名武叔誉叔向也言卿大夫之死而葬于此者多矣假令可以再生而起吾于众大夫谁从乎文子葢设此説欲与叔向共论前人贤否也　令平声】叔誉曰其阳处父乎文子曰行并植于晋国不没其身其知不足称也【处父晋襄公之傅并者兼众事于己是专权也植者刚强自立之意所行如此故为狐射姑所杀不得善终其身是不智也　处上声并去声植直吏切知去声射音亦】其舅犯乎文子曰见利不顾其君其仁不足称也【叔誉又称子犯可归文子言子犯从文公十九年于外及反国危疑之时当辅之入以定其事乃及河而授璧以辞此葢为他日高爵重禄之计故以此言要君求利也岂顾其君之安危哉是不仁也　为去声要平声】我则随武子乎利其君不忘其身谋其身不遗其友晋人谓文子知人【文子自言我所愿归者惟随武子乎武子士防也食邑于随左传言夫子之家事治言于晋国无隐情葢不忘其身而谋之知也利其君不遗其友皆仁也】文子其中退然如不胜衣其言呐呐然如不出诸其口【中身也见仪礼乡射记退然谦卑怯弱之貌呐呐声低而语缓也如不出诸其口似不能言者　胜平声呐如劣切】所举于晋国管库之士七十有余家生不交利死不属其子焉【管键也即今之鎻库之藏物以管为开闭之限管库之士贱职也知其贤而举之即不遗友之实虽有举用之恩于其人而生则不与之交利死亦不以其子属托之廉洁之至　属音烛】叔仲皮学子柳叔仲皮死其妻鲁人也衣衰而缪绖叔仲衍以告请繐衰而环绖曰昔者吾丧姑姊妹亦如斯未吾禁也退使其妻繐衰而环绖【缪绞也谓两股相交五服之绖皆然惟吊服之环绖一股　疏曰言叔仲皮教训其子子栁而子栁犹不知礼叔仲皮死子柳妻虽是鲁钝妇人犹知为舅着齐衰而首服缪绖衍是皮之弟子栁之叔见当时妇人好尚轻细告子柳云汝妻何以着非礼之服子柳见时皆如此亦以为然乃请于衍令其妻身着繐衰首服环绖衍又答云昔者吾丧姑姊妹亦如此繐衰环绖无人相禁止也子柳得衍此言退使其妻着繐衰而环绖　学音效衣音咨缪音樛繐音嵗】成人有其兄死而不为衰者闻子臯为成宰遂为衰成人曰蚕则绩而蟹有匡范则冠而蝉有緌兄则死而子臯为之衰【成鲁邑名匡背殻似匡也范蜂也　朱氏曰丝之绩者必由乎匡之所盛然蟹之有匡非为蚕之绩也为背而已首之冠者必资乎緌之所饰然蝉之有緌非为范之冠也为喙而已兄死者必为之服衰然成人之服衰非为兄之死也为子臯而已葢以上二句喻下句也　緌而追切盛平声注中为并去声】乐正子春之母死五日而不食曰吾悔之自吾母而不得吾情吾恶乎用吾情【子春曽子弟子矫为过制之礼而不用其实情于母则他无所用其实情矣此所以悔也】嵗旱穆公召县子而问然曰天久不雨吾欲暴尩而奚若【左传注云尩者瘠病之人其面上向暴之者冀天哀之而雨也　雨去声暴步卜切下二节同尩音汪】曰天则不雨而暴人之疾子【句】虐【句】毋乃不可与【此言酷虐之事非所以感天　与平声】然则吾欲暴巫而奚若【巫能接神冀神闵之而雨】曰天则不雨而望之愚妇人【句】于以求之毋乃已疏乎【于以求之犹言于此求之也已疏言甚迂濶也】徙市则奚若曰天子崩巷市七日诸侯薨巷市三日为之徙市不亦可乎【徙移也言徙市又言巷市者谓徙交易之物于巷也此庶人为国之大丧忧戚罢市而日用所须又不可缺故徙市于巷也今旱而欲徙市者行丧君之礼以自责也县子以其求之已而不求诸人故可其説然岂不闻僖公以大旱欲焚巫尩闻臧文仲之言而止县子不能举其説以对穆公而谓徙市为可则亦已疏矣　为去声】孔子曰卫人之祔也离之鲁人之祔也合之善夫【生旣同室死则同穴故善鲁　疏曰祔合葬也离之谓以一物隔二棺之闲于椁中也鲁人则合并两棺置椁中无别物隔之　朱子曰古者椁合众材为之故大小随人所为今用全木则无许大木可以为椁故合葬者只同穴而各用椁也】













　　礼记集说卷二
<经部,礼类,礼记之属,陈氏礼记集说>
　　钦定四库全书
　　礼记集説卷三　　　　　　元　陈澔　撰王制第五
　　【疏曰王制之作在秦汉之际卢植云文帝令博士诸生作　令平声】
　　王者之制禄爵公侯伯子男凡五等【孟子言天子一位子男同一位】诸侯之上大夫卿下大夫上士中士下士凡五等【孟子言君一位凡六等　疏曰五等虞夏周同殷三等公侯伯也】天子之田方千里公侯田方百里伯七十里子男五十里不能五十里者不合于天子附于诸侯曰附庸【此言天子诸侯田里之广狭不能犹不足也不合于天子者不与王朝之聚会也民功曰庸其功劳附大国而达于天子故曰附庸天子以下皆言田而不言地者以地有山林川泽原隰险夷之不同若限以地里而不计田里则井地不均谷禄不平矣里数有二分田之里以方计如方里而井是也分服之里以袤计如二十五家为里是也后章言方千里者为田九万畆此以方计者也自恒山至于南河千里而近此以袤计者也分服则计道里逺近以为朝贡之节分田则计田畆多寡以为赋禄之制此所以为均平也　与去声袤音茂】天子之三公之田视公侯天子之卿视伯天子之大夫视子男天子之元士视附庸【此言王朝有位者之田亦与孟子不同　方氏曰三公而下食采邑于畿内禄之多少以外诸侯为差元士上士也与元子元侯称元同不言中士下士则视附庸惟上士也　采去声差楚宜切】制农田百亩百亩之分上农夫食九人其次食八人其次食七人其次食六人下农夫食五人庶人在官者其禄以是为差也【此言庶人之田井田之制一夫百亩肥饶者为上农墝瘠者为下农故所养有多寡也府史胥徒之属皆庶人之在官者其禄以农之上下为差多者不得过食九人之禄寡者不得下食五人之禄随其髙下为五等之多寡也　分去声食音嗣差楚宜切】诸侯之下士视上农夫禄足以代其耕也中士倍下士上士倍中士下大夫倍上士卿四大夫禄君十卿禄【此言大国也视上农夫者得食九人之禄也】次国之卿三大夫禄君十卿禄小国之卿倍大夫禄君十卿禄【程子曰孟子之时去先王未逺载籍未经秦火然而班爵禄之制已不闻其详今之礼书皆掇拾于煨烬之余而多出于汉儒一时之傅防奈何欲尽信而句为之解乎然则其事固不可一一追复矣　朱子曰孟子此章之説与周礼王制不同盖不可考阙之可也　方氏曰次国小国不言大夫士者多寡同于大国可知由卿而上三等之国所异由大夫而下三等之国所同者盖卿而上其禄浸厚茍不为之杀则地之所出不足以供大夫而下其禄浸薄茍亦为之杀则臣之所养不能自给此所以多寡或同或异也】次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫【此言三等之国其卿大夫頫聘并防之时尊卑之序如此郑云爵位同则小国在下谓二人同是卿则小国卿在大国卿之下爵异固在上者谓若大国是大夫小国是卿则位于大国大夫之上也　頫音挑】其有中士下士者数各居其上之三分【郑氏曰谓其为介若特行而并会也居犹当也此据大国而言大国之士为上次国之士为中小国之士为下士之数国皆二十七人各三分之上九中九下九　疏曰今大国之士既定在朝会若其有中国之士小国之士者其行位之数各居其上国三分之二谓次国以大国为上而次国上九当大国中九次国中九当大国下九是各当其大国三分之二小国以次国为上小国上九当次国中九小国中九当次国下九亦是居上三分之二也是各居上之三分　行音杭】凡四海之内九州州方千里州建百里之国三十七十里之国六十五十里之国百有二十凡二百一十国名山大泽不以封其余以为附庸闲田八州州二百一十国【九州并王畿而言此但言毎一州所可容者如此凡八州余以例推皆言畿外之制下文始言天子畿内之制也　闲音闲】天子之县内方百里之国九七十里之国二十有一五十里之国六十有三凡九十三国名山大泽不以朌其余以禄士以为闲田【郑注畿内九大国者三为三公之田又三为三公致仕者之田余三待封王之子弟也次国二十一者六为六卿之田又六为六卿致仕者之田又三为三孤之田余六亦待封王子弟也小国六十三者二十七大夫之田并大夫致仕之田共五十四余九亦待封王子弟也三孤无职虽致仕犹可即而谋故不副愚意此无明证皆郑氏臆説况周制六卿兼公孤则所余之田尚多然如周召之支子在周者皆世爵禄则累朝之王子弟未必能尽有所封也　疏曰畿外诸侯有封建之义故云不以封畿内之臣不世位有朌赐之义故云不以朌　朱子曰恐只是诸儒做个如此算法其实不然建国必因山川形势无截然可方之理又曰非惟施之当今有不可行求之昔时亦有难晓　石梁王氏曰天子县内以封者或三分之一或半之又除山川城郭涂巷沟渠则奉上者几何　朌音颁】凡九州千七百七十三国天子之元士诸侯之附庸不与【九州而千七百七十三国者内一州为王圻容九十三国外八州容一千六百八十国并畿内为千七百七十三国也元士附庸不与者以上文所算止五十里而元士附庸皆不能五十里故不与也　石梁王氏曰注引千八百国之説谓夏制要服内七千里与五服五千之言不合　与去声要平声】天子百里之内以共官千里之内以为御【共官谓供给王朝百官府文书之具泛用之需御谓凡天子之服用盖皆取之租税也方氏曰以百里所出之少资百官之所共疑若不足然卑者所称不为不足以千里所出之多为一人之御疑若有余然尊者所称不为有余且以其近者与人则欲其易给而无劳以其逺者奉己则欲其难致而有节百里之内非不以为御也要之以共官为主耳千里之内非不共官也要之以为御为主耳　共音恭要平声】千里之外设方伯五国以为属属有长十国以为连连有帅三十国以为卒卒有正二百一十国以为州州有伯八州八伯五十六正百六十八帅三百三十六长八伯各以其属属于天子之老二人分天下以为左右曰二伯【春秋传曰自陜以东周公主之自陜以西召公主之此即天子之上公分主天下之侯国也八伯为八州之伯二伯则天下之伯也　卒子忽切】千里之内曰甸千里之外曰采曰流【方氏曰甸服四面五百里则为方千里矣王畿千里之外莫近于侯服而采又侯服之最近者莫逺于荒服而流又荒服之最逺者举其最逺最近则绥要之服在其中矣】天子三公九卿二十七大夫八十一元士【石梁王氏曰唐虞稽古建官惟百夏商官倍注独引明堂位谓夏官百非也】大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人【马氏曰天子六卿而二卿一公故有三公而六卿之中又有三孤焉天子六卿而大国三卿乃其统之属也至于大夫士则又三卿之属焉下大夫五人二卿之下下大夫各二人一卿之下下大夫一人周官所谓设其参即三卿也傅其伍即下大夫五人也陈其殷即上士二十七人也有上中下之大夫而独言下大夫者对卿而言也其实大夫有上中下之辨士亦有上中下而独言上士者对府史而言也其实士又有上中下之异　傅音富】天子使其大夫为三监监于方伯之国国三人【监者监临而督察之也自王朝出权亦尊矣一州三人则二十四人也此大夫之在朝必无职守者使有常职岂可遣乎不然则特命也　上监如字去声下监平声】天子之县内诸侯禄也外诸侯嗣也【畿内之地王朝百官食禄之邑在焉畿外乃以封建使其子孙嗣守然内亦谓之诸侯者三公之田视公侯卿视伯大夫视子男元士视附庸也】制三公一命卷若有加则赐也不过九命【制者言三公命服之制也命数止于九天子之三公八命着鷩冕若加一命则为上公与王者之后同而着衮冕故云一命衮若为三公而有加衮者是出于特恩之赐非例当然故云若有加则赐也人臣无过九命者大宗伯再命受服与此不同　马氏曰三公衮服有降龙无升龙　卷音衮鷩音鼈着直畧切】次国之君不过七命小国之君不过五命大国之卿不过三命下卿再命小国之卿与下大夫一命【方氏曰大国之卿不过三命下卿再命则知次国之卿再命一命也小国之卿与下大夫一命则知三等之国其大夫皆一命而已大国对下卿言卿指上中可知小国特言卿则兼二等之卿可知言下大夫而不及上中者盖诸侯无中大夫而卿即上大夫故也前言上中下之所当与此不同者位虽视其命不无详畧之异也】凡官民材必先论之论辨然后使之任事然后爵之位定然后禄之爵人于朝与士共之刑人于市与众弃之【论谓考评其行艺之详也论辨则材之优劣审矣任事则能胜其任矣于是爵之以一命之位而养之以禄焉　疏曰爵人于朝殷法也周则天子假祖庙而拜授之刑人于市亦殷法谓贵贱皆刑于市周则有爵者刑于甸师氏也　论去声朝音潮假音格】是故公家不畜刑人大夫弗养士遇之涂弗与言也屏之四方唯其所之不及以政示弗故生也【公家不畜刑人旧説以为商制以周官墨者守门劓者守闗宫者守内刖者守囿髠者守积也唯其所之者量其罪之所当往适之地而居之如虞书五流有宅五宅三居是也不及以政赋役不与也示弗故生不授之田不赒其乏示不故欲其生也　屏上声积子赐切量去声与去声】诸侯之于天子也比年一小聘三年一大聘五年一朝【比年毎嵗也小聘使大夫大聘使卿朝则君亲行比音畀】天子五年一巡守【舜典曰五载一巡守周官大行人曰十有二嵗王巡守殷国孟子曰巡守者巡所守也　守去声】嵗二月东巡守至于岱宗柴而望祀山川觐诸侯问百年者就见之【嵗二月当巡守之年二月也岱泰山也宗尊也东方之山莫高于此故祀以为东岳而称岱宗也柴本作祡今通用燔燎以祭天而告至也东方山川之当祭者皆于此望而祀之遂接见东方之诸侯问有百嵗之人则即其家而见之以其年高故不召见也】命大师陈诗以观民风命市纳贾以观民之所好恶志淫好辟【大师乐官之长诗以言志采録而观览之则风俗之美恶可见政令之得失可知矣物之供用者皆出于市而价之贵贱则系于人之好恶好质则用物贵好奢则侈物贵志流于奢淫则所好皆邪僻矣　大音泰贾好恶并去声辟音僻】命典礼考时月定日同律礼乐制度衣服正之【典礼掌礼之官也考时月定日即舜典所云协时月正日也考校四时及月之大小时有节气早晚月有望晦朔日有甲乙先后考之使各当其节法律礼乐制度衣服皆王者所定天下一君不容有异异则非正矣故因巡守所至而正其不同者使皆同也当去声】山川神只有不举者为不敬不敬者君削以地【凡祭有其举之莫敢废也故不举者为不敬山川地之望也故削地焉】宗庙有不顺者为不孝不孝者君绌以爵【宗庙不顺如紊昭穆之次失祭祀之时皆不孝也爵者祖宗所故绌爵马　绌音黜】变礼易乐者为不从不从者君流革制度衣服者为畔畔者君讨【不从违戾也流者窜之逺方讨者声罪致戮孟子曰天子讨而不伐此章四君字皆谓国君】有功徳于民者加地进律【应氏曰律者爵命之等加地而进之所以示劝也】五月南巡守至于南岳如东巡守之礼八月西巡守至于西岳如南巡守之礼十有一月北巡守至于北岳如西巡守之礼归假于祖祢用特【假至也归至京师即以特牛告至于祖祢之庙　假音格】天子将出类乎上帝宜乎社造乎祢诸侯将出宜乎社造乎祢【类宜造皆祭名后章言天子将出征则此出为巡守也诸侯则朝觐防同之出欤　造七到切】天子无事与诸侯相见曰朝考礼正刑一徳以尊于天子【无事无死丧宼戎之事也考礼者稽考而是正之使无违僭也正刑者行以公平使无偏枉也一徳无贰心也三者皆尊天子之事　朝音潮】天子赐诸侯乐则以柷将之赐伯子男乐则以鼗将之【柷形如漆桶方二尺四寸深一尺八寸中有椎柄连底撞之令左右击所以合乐之始鼗如鼔而小有柄持而摇之则旁耳自击所以节乐之终将之谓使者执此以将命也　疏曰柷节一曲之始其事寛故以将诸侯之命鼗节一唱之终其事狭故以将伯子男之命　柷昌六切令平声使去声】诸侯赐弓矢然后征赐鈇钺然后杀【鈇莝斫刀也钺斧也　莝麤卧切】赐圭瓒然后为鬯未赐圭瓒则资鬯于天子【圭瓒璋瓒皆酌鬯酒之爵以大圭为瓒之柄者曰圭瓒酿秬鬯为酒芬香条鬯于上下故曰鬯祭酒灌地降神必用鬯故未赐圭瓒则求鬯于天子赐圭瓒然后得自为也】天子命之教然后为学小学在公宫南之左大学在郊天子曰辟雍诸侯曰頖宫【疏曰百里之国国城居中面有五十里二十里置郊郊外仍有三十里七十里之国国城居中面有三十五里九里置郊郊外仍有二十六里五十里之国国城居中面有二十五里三里置郊郊外仍有二十二里此是殷制若周制则畿内千里百里为郊诸侯之郊公五十里侯伯三十里子男十里近郊各半之天子诸侯皆近郊半逺郊此小学大学殷制周则大学在国小学在西郊辟明也雍和也君则尊明雍和于此学中习道艺使天下之人皆明违谐和也頖之言班所以班政教也　张子曰辟雍古无此名盖始于周周有天下遂以名天子之学説文云頖宫诸侯乡射之宫也　旧説辟雍水环如璧泮宫半之盖东西门以南通水北无水也　辟音璧頖音判】天子将出征类乎上帝宜乎社造乎祢祃于所征之地受命于祖受成于学【祃行师之祭也受命于祖卜于庙也受成于学决其谋也　祃马怕切】出征执有罪反释奠于学以讯馘告【获罪人而反则释奠于先圣先师而告讯馘马讯谓其魁首当讯问者馘所截彼人之左耳告者告其多寡之数也　馘古伯切】天子诸侯无事则嵗三田一为干豆二为賔客三为充君之庖【无事无征伐出行丧凶之事也嵗三田者谓毎嵗田猎皆是为此三者之用也干豆腊之以为祭祀之豆实也　疏曰先宗庙次賔客者尊神敬賔之义　干音干】无事而不田曰不敬田不以礼曰暴天物天子不合围诸侯不掩羣【书曰暴殄天物合围四面围之也掩羣者掩袭而举羣取之也】天子杀则下大绥诸侯杀则下小绥大夫杀则止佐车佐车止则百姓田猎【杀获也获所驱之禽兽也绥旌旗之属也下偃仆之也佐车即周礼驱逆之车驱者逐兽使趋于田之地逆者要逆其走而不使之散亡也此言田猎之礼尊卑贵贱之次序　绥音緌要平声】獭祭鱼然后虞人入泽梁豺祭兽然后田猎鸠化为鹰然后设罻罗草木零落然后入山林昆虫未蛰不以火田不麛不卵不杀胎不殀夭不覆巢【梁絶水取鱼者周礼注云水堰也堰水为闗空以笱承其空月令仲春鹰化为鸠此言鸠化为鹰必仲秋也罻罗皆捕鸟之网麛兽子之通称殀断杀之也夭禽兽之稚者此十者皆田之礼顺时序广仁意也　罻音尉麛音迷殀于表切夭乌老切覆芳六切其空空去声断去声】冢宰制国用必于嵗之杪五谷皆入然后制国用用地小大视年之丰耗以三十年之通制国用量入以为出【以三十年之通者通计三十年所入之数使有十年之余也盖毎嵗所入均析为四而用其三毎年余一则三年而余三又足一嵗之用矣此所以三十年而有十年之余也郑注以九年言之盖积三十年内闰月当一嵗也一説二十七年则有九年之余言三十者举成数耳杪弥小切当去声】祭用数之仂【郑注以仂为十一疏以为分散之名大槩是总计一嵗经用之数而用其十分之一以行常祭之礼也　仂音勒】丧三年不祭唯祭天地社稷为越绋而行事丧用三年之仂【丧凶事祭吉礼吉凶异道不得相干故三年不祭唯祭天地社稷者不敢以卑废尊也未葬以前常属绋于輴车以备火灾丧在内而行祭于外是逾越丧绋而往也丧三年而除中间礼事繁难故总计三嵗经用之数而用其十之一也　属音烛】丧祭用不足曰暴有余曰浩祭丰年不奢凶年不俭【暴者残败之义言不齐整也浩者泛滥之义所谓以美没礼也惟其制用有一定之则是以嵗有丰凶而礼无奢俭此记者之言杂记云凶年祀以下牲孔子之言也】国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐【饥而食菜则色病故云菜色杀牲盛馔曰举周礼王日一举鼎十有二物皆有俎以乐侑食又云大荒则不举者盖偶值凶年虽有备亦当贬损耳】天子七日而殡七月而葬诸侯五日而殡五月而葬大夫士庶人三日而殡三月而葬三年之丧自天子达【诸侯降于天子而五月大夫降于诸侯而三月士庶人又降于大夫故逾月也今总云大夫士庶人三日而殡此固所同然皆三月而葬则非也其以上文降杀俱两月在下可知故畧言之欤孔氏引左传大夫三月士逾月者谓大夫除死月为三月士数死月为三月是逾越一月故言逾月耳诚如此则是大夫四月士三月谓大夫逾越一月犹可岂得谓士逾越一月乎此不可通当从左氏説为正　杀去声数上声】庶人县封葬不为雨止不封不树丧不贰事【此言庶人之礼庶人无碑繂县绳下棺故云县窆也不封不为丘垄也大夫士既葬公政入于家庶人则终丧无二事也　县音上封音窆为去声繂音律】自天子达于庶人丧从死者祭从生者【中庸曰父为大夫子为士葬以大夫祭以士父为士子为大夫葬以士祭以大夫盖葬用死者之爵祭用生者之禄与此意同】支子不祭【説见曲礼】天子七庙三昭三穆与大祖之庙而七诸侯五庙二昭二穆与大祖之庙而五大夫三庙一昭一穆与大祖之庙而三士一庙庶人祭于寝【诸侯大祖始封之君也大夫大祖始爵者也士一庙侯国中下士也上士二庙天子诸侯正寝谓之路寝卿大夫士曰适室亦谓之适寝庶人无庙故祭先于寝也　大音泰】天子诸侯宗庙之祭春曰礿夏曰禘秋曰尝冬曰烝【郑氏曰此盖夏殷之祭名周则春曰祠夏曰礿以禘为殷祭　疏曰礿薄也春物未成祭品鲜薄也禘者次第也夏时物虽未成宜依时次第而祭之尝者新谷熟而尝也烝者众也冬时物成者众也郑疑为夏殷祭名者以其与周不司其夏殷之祭又无文故称盖以疑之　礿音药鲜上声夏殷夏上声夏时夏如字去声】天子祭天地诸侯祭社稷大夫祭五祀天子祭天下名山大川五岳视三公四渎视诸侯诸侯祭名山大川之在其地者天子诸侯祭因国之在其地而无主后者【视三公视诸侯谓视其饔饩牢礼之多寡以为牲器之数也因国谓所建国之地因先代所都之故墟也今无主祭之子孙则在王畿者天子祭之在侯邦者诸侯祭之以其昔尝有功徳于民不宜絶其祀也　周官制度云五祀见于周礼礼记仪礼杂出于史传多矣独祭法加为七左传家语以为重该脩熙句龙之五官月令以为门行户灶中霤然则所谓五祀者名虽同而祭各有所主也郑氏以七祀为周制五祀为商制然大宗伯亦云祭社稷五祀仪礼士疾病祷五祀则五祀无尊卑隆杀之辨矣愚意郑氏已是臆説祭法之言亦未可深信　见传并去声重平声句音勾杀去声】天子犆礿祫禘祫尝祫烝【祫合也其礼有二时祭之祫则羣庙之主皆升而合食于大祖之庙而毁庙之主不与三年大祫则毁庙之主亦与焉天子之礼春礿则特祭者各于其庙也禘尝烝皆舍食　石梁王氏曰特礿者春物全未成止一时祭而已于此时不祫也夏物稍成可于此时而祫秋物大成冬物毕成皆可祫故曰祫禘祫尝祫烝而礿则特也犆音特与去声】诸侯礿则不禘禘则不尝尝则不烝烝则不
　　礿【南方诸侯春祭毕则夏来朝故阙禘祭西方诸侯夏祭毕而秋来朝故阙尝祭四方皆然　石梁王氏曰诸侯嵗朝为废一时之祭王事重也　为去声】诸侯礿犆禘一犆一祫尝祫烝祫【犆礿礿犆非有异也变文而已祫尝祫烝与尝祫烝祫亦然诸侯所以降于天子者禘一犆一祫而已言夏祭之禘今嵗犆则来嵗祫祫之明年又犆不如天子毎嵗三时皆祫也　石梁王氏曰物稍成未若大成其成亦未可必故夏禘之时可祫可犆不可尝也秋冬物成可必故此二时必可祫故不云犆而云尝祫烝祫此一节专为祫祭发也　愚按此章先儒以为夏殷之制然禘王者之大祭也今以为四时常祭之名何欤岂周更时祭之名而后禘专为大祭欤又周官制度云先王制礼必象天道故月祭象月时享象时三年之祫五年之禘象闰又云王制之言祫非三年之制也　专为为去声更平声】天子社稷皆太牢诸侯社稷皆少牢大夫士宗庙之祭有田则祭无田则荐庶人春荐韭夏荐麦秋荐黍冬荐稻韭以卵麦以鱼黍以豚稻以鴈【祭有常礼有常时荐非正祭但遇时物即荐然亦不过四时各一举而已注云祭以首时荐以仲月首时者四时之孟月也　少去声】祭天地之牛角茧栗宗庙之牛角握賔客之牛角尺【如茧如栗犊也握谓长不出肤侧手为肤四指也賔客之用则取其肥大而已】诸侯无故不杀牛大夫无故不杀羊士无故不杀犬豕庶人无故不食珍【烹牛羊豕必为鼎实鼎非常用之器有礼事则设所以无故不杀也珍之名物见内则庶人无故亦以非冠昏之礼欤】庶羞不逾牲燕衣不逾祭服寝不逾庙【羞不逾牲者如牲是羊则不以牛肉为庶羞也此三者皆言薄于奉已厚于事神】大夫祭器不假祭器未成不造燕器【此一节旧在庶人耆老不徒食之后今考其序当移在此大夫有田禄则不假借祭器于人无田禄者不设祭器则假之可也凡家造祭器为先养器为后】古者公田借而不税【孟子曰殷人七十而助助者借也但借民力以助耕公田而不取其私田之税　借子夜切】市防而不税【廛市宅也赋其市地之廛而不征其货也】关讥而不征【关之设但主于讥察异服异言之人而不征其往来货物之税也】林麓川泽以时入而不禁【山泽采取之物其入也虽有时然与民共其利即孟子所谓泽梁无禁也】夫圭田无征【圭田者禄外之田所以供祭祀不税所以厚贤也曰圭者洁白之义也周官制度云圭田自卿至士皆五十亩此专主祭祀故无征然王制言大夫士宗庙之祭有田则祭无田则荐孟子亦曰惟士无田则亦不祭既云皆有田何故又云无田则荐以此知赐圭田亦似有功徳则赐圭瓒耳　夫音扶】用民之力嵗不过三日【用民力如治城郭涂巷沟渠宫庙之类周礼丰年三日中年二日无年则一日而已若师旅之事则不拘此制】田里不粥墓地不请【田里公家所授不可得而粥墓地有族葬之序人不得而请求已亦不得以擅与故争墓地者墓大夫听其讼焉　粥音育篇内并同】司空执度度地居民山川沮泽时四时量地逺近兴事任力【书曰司空掌邦土执度度地量地逺近盖定邑井城郭庐舍之区域也山川沮泽有燥湿寒暖之不同以时候其四时知其气候早晚使居者不失寒暖之宜也兴事任力亦谓公家力役之征也　方氏曰小而水所止曰沮大而水所钟曰泽度上如字下待洛切沮将虑切】　凡使民任老者之事食壮者之食【老者食少而功亦少壮者功多而食亦多今之使民虽少壮但责以老者之功程虽老者赤食以少者之饮食寛厚之至也　食壮食音嗣注亦食同少壮少者少去声】凡居民材必因天地寒暖燥湿广谷大川异制民生其间者异俗刚柔轻重迟速异齐五味异和器械异制衣服异宜脩其教不易其俗齐其政不易其宜【居谓储积以备用如懋迁有无化居之居材者夫人日用所须之物如天生五材之材天地之气东南多暖西北多寒地势高者必燥卑者必湿因其地之所宜而为之备如氊裘可以备寒絺绤可以备暑车以行陆舟以行水此皆因天地所宜也广谷大川自天地初分其形制已不同矣民生异俗理有固然其情性之缓急亦气之所禀殊也饮食器械衣服之有异圣王亦岂必强之使同哉惟脩其三纲五典之教齐其礼乐刑政之用而已所谓财成辅相以左右民也　异齐齐去声和去声强上声左右音佐佑】中国戎夷五方之民皆有性也不可推移【冯氏曰五方之民以气禀之不齐兼习俗之异尚是以其性各随气禀之昏明习俗之薄厚而不可推移焉若论其本然之性则一而已矣郑氏亦曰地气使之然】东方曰夷被发文身有不火食者矣南方曰蛮雕题交趾有不火食者矣西方曰戎被发衣皮有不粒食者矣北方曰狄衣羽毛穴居有不粒食者矣【雕刻也题额也刻其额以丹青涅之交趾足拇指相向也东南地气暖故有不火食者西北地寒少五谷故有不粒食者　衣去声】中国夷蛮戎狄皆有安居和味宜服利用备器【俗虽不同亦皆随地以资其生无不足也　和去声】五方之民言语不通嗜欲不同达其志通其欲东方曰寄南方曰象西方曰狄鞮北方曰译【方氏曰以言语之不通也则必达其志以嗜欲之不同也则必通其欲必欲达其志通其欲非寄象鞮译则不可故先王设官以掌之寄言能寓风俗之异于此象言能仿象风俗之异于彼鞮则欲别其服饰之异译则欲辨其言语之异周官通谓之象胥而世俗则通谓之译也　刘氏曰此四者皆主通逺人言语之官寄者寓也以其言之难通如寄托其意于事物而后能通之象像也如以意仿像其形似而通之周官象胥是也狄犹逖也鞮戌狄屦名犹履也逺履其事而知其言意之所在而通之周官鞮屦氏亦以通其声歌而以舞者所履为名译释也犹言誊也谓以彼此言语相誊释而通之也越裳氏重九译而朝是也　鞮音低别必列切重平声】凡居民量地以制邑度地以居民地邑民居必参相得也【九夫为井四井为邑田有常制民有定居则无偏而不举之弊地也邑也居也三者既相得则由小以推之大而通天下皆相得矣此所谓井田之良法也　度待洛反】无旷土无游民食节事时民咸安其居乐事劝功尊君亲上然后兴学【刘氏曰富而后教理势当然若救死恐不赡则必疾视其上而欲与偕亡矣虽欲兴学其可得乎此篇自分田制禄命官论材朝聘巡守行赏罚设国学为田渔制国用广储蓄脩葬祭定赋役安迩人来逺人使中国五方各得其所而养生丧死无憾是王道之始也至此则君道既得而民徳当新然后立乡学以教民而兴其贤能下文司徒脩六礼以下至庶人耆老不徒食皆化民成俗之事是王道之成也后段自方一里者为田九百亩以下至篇终是王制传文　乐音洛论守传并去声】司徒脩六礼以节民性明七教以兴民徳齐八政以防淫一道徳以同俗养耆老以致孝恤孤独以逮不足上贤以崇徳简不肖以绌恶【此乡学教民取士之法而大司徒则总其政令者也六礼七教八政见篇末皆道徳之用也道徳则其体也体既一则俗无不同矣】命乡简不帅教者以告耆老皆朝于庠元日习射上功习乡上齿大司徒帅国之俊士与执事焉【此下言简不肖以绌恶之事乡畿内六乡也在逺郊之内毎乡万二千五百家庠则乡之学也耆老乡中致仕之卿大夫也元日所择之善日也期日定则耆老皆来会聚于是行射礼与乡饮酒之礼射以中为上故曰上功乡饮则序年之高下故曰上齿大司徒教官之长也率其俊秀者与执礼事盖欲使不帅教之人得于观感而改过以从善也帅入声朝音潮与去声中去声长上声】不变命国之右乡简不帅教者移之左命国之左乡简不帅教者移之右如初礼【左右对移以易其藏修游息之所新其师友讲切之方庶几其变也】不变移之郊如初礼不变移之遂如初礼不变屏之逺方终身不齿【四郊去国百里在乡界之外遂又在逺郊之外盖示之以渐逺之意也四次示之以礼教而犹不悛焉则其人终不可与入徳矣于是乃屏弃之　屏音丙】命乡论秀士升之司徒曰选士司徒论选士之秀者而升之学曰俊士【此言上贤崇徳之事刘氏曰论者述其徳艺而保举之也苗之颖出曰秀大司徒命乡大夫论述乡学之士才徳颖出于同辈者】
　　【而礼賔之升其人于司徒司徒考试之量才而用之为乡遂之吏曰选士选者择而用之也其有才徳又頴出于选士不安于小成而愿升国学者司徒论述其美而举升之于国学曰俊士俊者才过千人之名也　论选并去声】升于司徒者不征于乡升于学者不征于司徒曰造士【既升于司徒则免乡之徭役而犹给徭役于司徒也及升国学则并免司徒之役矣造者成也言成就其才徳也并去声】乐正崇四术立四教顺先王诗书礼乐以造士春秋教以礼乐冬夏教以诗书【此以下言国学教国子民俊及取贤才之法乐正掌其教司马则掌选法也术者道路之名言诗书礼乐四者之教乃入徳之路故言术也文王世子言春诵夏弦与此不同者古人之教虽曰四时各有所习其实亦未必截然弃彼而习此恐亦互言耳非春秋不可教诗书冬夏不可教礼乐也旧注隂阳之説似为拘泥　泥去声】王大子王子羣后之大子卿大夫元士之适子国之俊选皆造焉凡入学以齿【皆造皆来受教于乐正也惟次长幼之序不分贵贱之等　大音泰适音的造七到切】将出学小胥大胥小乐正简不帅教者以告于大乐正大乐正以告于王王命三公九卿大夫元士皆入学不变王亲视学不变王三日不举屏之逺方西方曰棘东方曰寄终身不齿【古之教者九年而大成出学九年之期也小胥大胥皆乐官之属郑注以棘为僰又以僰训偪僰本西戎地名愚谓不若读如本字急也欲其迁善之速也寄者寓也暂寓而终归之意盖虽屏之终身不齿然犹为此名以示不忍终弃之意盖国子皆世族之亲与庶人疎贱者异故亲亲而有望焉　方氏曰贱者至于四不变然后屏之贵者止于二不变遂屏之者陈氏谓先王以众庶之家为易治世禄之家为难化以其易治也故乡遂之所考常在三年大比之时以其难化也故国子之出学常在九年大成之后以三年之近而考焉故必四不变而后屛之以九年之逺而简焉则虽二不变屏之可也　疏曰周立四代之学于国而以有虞氏之庠为乡学　僰步黑切音同匐】大乐正论造士之秀者以告于王而升诸司马曰进士【疏曰司马掌爵禄但入仕者皆司马主之】司马辨论官材论进士之贤者以告于王而定其论论定然后官之任官然后爵之位定然后禄之【刘氏曰古者乡学教庶人国学教国子及庶人之俊而其仕进有二道乡学秀者之升曰选士国学秀者之升曰进士其选士者不过用为乡遂之吏而选用之权在司徒也其进士则必命为朝廷之官而爵禄之定其权皆在大司马此乡学国学教选之异所以为世家编户之别然庶人仕进亦是二道可为选士者司徒试用之此其一也司徒升之国学则论选之法与国子弟同矣此其二也任音壬别必列切】大夫废其事终身不仕死以士礼葬之【废其事如战陈无勇而败国殄民或荒淫失行而悖常乱俗生则摈弃死则贬降】有发则命大司徒敎士以车甲【发师旅之役也　方氏曰先王设官未尝不辨亦未尝不通司徒掌教司马掌政是分职而辨之也有发则司徒教士以车甲造士则司马辨论官材是联事而通之也】凡执技论力适四方臝股肱决射御【射御之技四方惟所之然但论力之优劣而已所以擐衣而出其股肱者欲以决胜负而示武勇也　论去声臝力果切】凡执技以事上者祝史射御医卜及百工凡执技以事上者不贰事不移官出乡不与士齿仕于家者出乡不与士齿【不贰事则所业弥至于精不移官恐他职非其所长以技名者贱为大夫之臣赤贱故不得与为士者齿列然必出乡乃尔者于其本乡有族人亲戚之为士者或不忍卑之故也】司冦正刑明辟以听狱讼必三刺有旨无简不听附从轻赦从重【周礼以三刺断庶民狱讼之中一曰讯羣臣二曰讯羣吏三曰讯万民刺杀也有罪当杀者先问之羣臣次问之羣吏又问之庶民然后决其轻重也若有发露之旨意而无简覈之实迹则难于听断矣于是有附有赦焉附而入之则施刑从轻赦而出之则宥罪从重所谓与其杀不辜寜失不经也　辟婢亦切刺音次断丁乱切】凡制五刑必即天论邮罚丽于事【制断也天伦天理也天之理至公而无私断狱者体而用之亦至公而无私邮与尤同责也凡有罪责而当诛罚者必使罚与事相附丽则至公无私而刑当其罪矣　论伦同刑当当去声】凡听五刑之讼必原父子之亲立君臣之义以权之意论轻重之序慎测浅深之量以别之悉其聪明致其忠爱以尽之疑狱泛与众共之众疑赦之必察小大之比以成之【父为子隠子为父隠而直在其中者以其有父子之亲也刑乱国用重典以其无君臣之义也推类可以通其余顾所以权之何如耳父子君臣人伦之重者故特举以言之亦承上文天伦之意所犯虽同而有轻重浅深之殊者不可槩议也故别之所谓权也明视聪听而察之于词色之间忠爱恻怛而体之于言意之表庶可以尽得其情也泛犹广也其或在所可疑则泛然而广询之众见焉众人共谓可疑则宥之矣比犹例也小者有小罪之比大者有大罪之比察而成之无往非公也　论量并去声别必列切比音俾】成狱辞史以狱成告于正正听之正以狱成告于大司寇大司宼听之棘木之下大司宼以狱之成告于王王命三公参听之三公以狱之成告于王王三又然后制刑【成狱词者谓治狱者责取犯者之言辞已成定也史掌文书者正士师之属听察也棘木外朝之卿位也又当作宥周礼壹宥曰不识再宥曰过失三宥曰遗忘谓行刑之时天子犹欲以此三者免其罪也自下而上咸无异説而天子犹必三宥而后有司行刑者在君为爱下之仁在臣有守法之义也】凡作刑罚轻无赦【冯氏曰此言立法制刑之意虽轻无赦所以使人难犯也惟其当刑必刑轻且不赦而况于重者乎故君子不容不尽心焉】刑者侀也侀者成也一成而不可变故君子尽心焉【疏曰侀是形体　马氏曰刑之所以为刑者犹人之有侀也一辞不具不足以为刑一体不备不足以为成人辞之所成则刑有所加而不可变故君子尽心焉君子无所不尽其心至于用刑则尤慎焉者也侀音刑】析言破律乱名改作执左道以乱政杀【剖析言辞破壊法律所谓舞文弄法者也变乱名物更改制度或挟异端邪道以罔惑于人皆足以乱政故在所当杀】作淫声异服竒技奇器以疑众杀行伪而坚言伪而辩学非而博顺非而泽以疑众杀假于鬼神时日卜筮以疑众杀此四诛者不以听【淫声非先王之乐也异服非先王之服也奇技奇器如偃师舞木之类书云纣作奇技淫巧以悦妇人所行虽伪而坚不可攻所言虽伪而辩不可屈如白马非马之类所学虽非正道而涉猎甚广则亦难于穷诘顺非文过也所行虽非而善于文饰其言滑泽无滞众皆疑其为是也至于假托鬼神之祸福时日之吉凶卜筮之休咎皆足以使人惑于见闻而违悖礼法故乱政者一疑众者三皆决然杀之不复审听亦为其害大而辞不可明也】凡执禁以齐众不赦过【立法有典司刑有官虽过失不赦所以齐众人之不齐也若先示之以赦过之令则人将轻于犯禁矣岂能齐之乎】有圭璧金璋不粥于市命服命车不粥于市宗庙之器不粥于市牺牲不粥于市戎器不粥于市【方氏曰此所以禁民之不敬金璋以金饰之考工记大璋中璋黄金勺青金外者见矣】用器不中度不粥于市兵车不中度不粥于市布帛精麤不中数幅广狭不中量不粥于市奸色乱正色不粥于市【此所以禁民之不法用器人生日用之器也数升缕多寡之数也布幅广二尺二寸帛广二尺四寸　中去声】锦文珠玉成器不粥于市衣服饮食不粥于市【此所以禁民之不俭】五谷不时果实未熟不粥于市木不中伐不粥于市禽兽鱼鼈不中杀不粥于市【此所以禁民之不仁凡十有四事皆所以齐其众而使风俗之同也】关执禁以讥禁异服识异言【刘氏曰凡上文所当禁戒之事虽有司刑司市之属以治之然不有以讥察之则犯者众而获者寡矣故令司闗者执禁戒之令以讥察之见异服则禁之闻异言则识之衣服易见故直曰禁言语难知故必曰识关境上门举闗则郊门城门亦在其中矣司徒之属有司门司关者皆其职之大畧也】大史典礼执简记奉讳恶天子齐戒受谏【周官大史典歴代礼仪之籍国有礼事则豫执简策记载所当行之礼仪及所当知之讳恶如庙讳忌日之类奉而进之天子天子重其事故齐戒以受其所教诏谏犹教诏也不言大宗伯者体貌尊惟诏相大礼于临时耳　大音泰恶去声齐音斋相去声】司防以嵗之成质于天子冢宰齐戒受质【司防冢宰之属掌治法之财用会计及王与冢宰废置等事故嵗之将终也质平其一嵗之计要于天子而先之冢宰冢宰重其事而齐戒以受其质质者质于上而考正其当否也　会古外切齐音斋当去声】大乐正大司寇市三官以其成从质于天子大司徒大司马大司空齐戒受质【市司市也周官司市下大夫二人司防所质冢宰既受之矣此三官各以其计要之成从司防而质于天子则司徒司马司空亦齐戒而受之】百官各以其成质于三官大司徒大司马大司空以百官之成质于天子百官齐戒受质然后休老劳农成嵗事制国用【百官位卑不敢専达故但质于三官三官达于司徒司马司空而为之质于天子天子与六卿受而平断毕则还报其平于下故百官齐戒以受上之平报焉君臣上下莫不齐戒以致其敬者以天功天职不敢忽也六官独不言大宗伯者宗伯礼乐事行则天子六卿皆在无可嵗会者惟大乐正教国子及一嵗礼乐之费用当质正之耳然虽不言宗伯而先言大史典礼于前则其尊重礼乐之意可见矣以上并刘氏説　石梁王氏曰大史典礼以下至制国用此一节与周制异与夏殷无考　劳去声为去声】凡养老【养老之礼其目有四养三老五更一也子孙死于国事则养其父祖二也养致仕之老三也养庶人之老四也一嵗之间凡七行之饮养阳气则用春夏食养阴气则用秋冬四时各一也凡大合乐必遂养老谓春入学舎菜合舞秋颁学合声则通前为六又季春大合乐天子视学亦养老凡七也　更平声】有虞氏以燕礼【燕礼者一献之礼既毕皆坐而饮酒以至于醉其牲用狗其礼亦有二一是燕同姓二是燕异姓也】夏后氏以飨礼【飨礼者体荐而不食爵盈而不饮立而不坐依尊卑为献数毕而止然亦有四焉诸侯来朝一也王亲戚及诸侯之臣来聘二也戎狄之君使来三也享宿卫及耆老孤子四也惟宿卫及耆老孤子则以酒醉为度酒正云　使去声】殷人以食礼【食礼者有饭有殽虽设酒而不饮其礼以饭为主故曰食也然亦有二焉大行人云食礼九举及公食大夫之类谓之礼食其臣下自与賔客旦夕共食则谓之燕食也飨食礼之正故行之于庙燕以示慈惠故行之于寝也　食音嗣礼食共食燕食如字】周人脩而兼用之【春夏则用虞之燕夏之飨秋冬则用殷之食周尚文故兼用三代之礼也】五十养于乡六十养于国七十养于学达于诸侯【乡乡学也国国中小学也学大学也达于诸侯者天子养老之礼诸侯通得行之无降杀也】八十拜君命一坐再至瞽亦如之九十使人受【人君有命人臣拜受礼也惟八十之老与无目之人为难备礼故其拜也足一跪而首再至地以备再拜之数九十则又不必亲拜特使又代受此言君致享食之礼于其家而受之之礼如此然他命则亦必然矣】五十异粻六十宿肉七十贰膳八十常珍九十饮食不离寝膳饮从于逰可也【粻粮也异者精粗与少者殊也宿肉谓恒隔日备之不使求而不得也膳食之善者毎有副贰不使阙乏也常珍常食皆珍味也不离寝言寝处之所恒有庋阁之饮食也美善之膳水浆之饮随其常游之处而为之备具可也　粻音张离去声庋音几又音诡】六十嵗制七十时制八十月制九十日脩唯绞紟衾冒死而后制【此言渐老则渐近死期当豫为送终之备也嵗制谓棺也不易可成故嵗制衣物之难得者须三月可办故云时制衣物之易得者则一月可就故云月制至九十则棺衣皆具无事于制作但毎日脩理之恐或有不完整也绞所以收束衣服为坚急者也紟单被也绞与紟皆用十五升布为之凡衾皆五幅士小敛缁衾赪里大敛则二衾冒所以韬尸制如直囊上曰质下曰杀其用之先以杀韬足而上次以质韬首而下齐于手士缁冒赪杀象生时衣纁裳也此四物须死乃制以其易成故也　绞音爻紟其鸩切杀去声】五十始衰六十非肉不饱七十非帛不暖八十非人不暖九十虽得人不暖矣五十杖于家六十杖于乡七十杖于国八十杖于朝九十者天子欲有问焉则就其室以珍从【杖所以扶衰弱五十始衰故杖未五十者不得执也巡守而就见百年者泛言众庶之老也此就见九十者专指有爵者也祭义又言八十君问则就之者亦异礼也珍与常珍之珍同从之以往致尊养之义也　从去声守去声】七十不俟朝八十月告存九十日有秩【不俟朝者谓朝君之时入至朝位君出揖即退不待朝事毕也此谓当致仕之年而不得谢者告犹问也君毎月使人致膳告问存否也秩常也日使人以常膳致之也】五十不从力政六十不与服戎七十不与賔客之事八十齐丧之事弗及也【方氏曰力政力役之政也服戎兵戎之事也力政事之常者故五十已不从矣服戎则事之变者必六十然后不与焉从谓行其事也与则与之而已及则旁有所加之谓以其老甚非特不能从与于事而事固不当及于我矣　与去声齐音斋】五十而爵六十不亲学七十致政唯衰麻为丧【五十而爵命为大夫也不亲学以其不能备弟子之礼也致政事以其不能胜职任之劳也或有死丧之事惟备衰麻之服而已其他礼节皆在所不责也　衰音催胜平声】有虞氏养国老于上庠养庶老于下庠【行养老之礼必于学以其为讲明孝弟礼义之所也国老有爵有徳之老庶老庶人及死事者之父祖也国老尊故于大学庶老卑故于小学上庠大学在西郊下庠小学在国中王宫之东　弟去声】夏后氏养国老于东序养庶老于西序【东序大学在国中王宫之东西序小学在西郊】殷人养国老于右学养庶老于左学【右学大学在西郊左学小学在国中王宫之东】周人养国老于东胶养庶老于虞庠虞庠在国之西郊【东胶大学在国中王宫之东虞庠小学在西郊】有虞氏皇而祭深衣而养老【皇收冔皆冠冕之名然制度详悉则不可考矣深衣白布衣也】夏后氏收而祭燕衣而养老【燕衣黑衣也夏后氏尚黑君与羣臣燕饮之服即诸侯日视朝之服也其冠则冠而缁带素韠白舄也】殷人冔而祭缟衣而养老【缟生绢亦名素此缟衣则谓白布深衣也　冔火羽切】周人冕而祭衣而养老【衣亦朝服也缁衣素裳十五升布为之六入为七入为缁故缁衣亦名衣也又按夏后氏尚黑衣裳皆黑殷尚白则衣裳皆尚白周兼用之故衣而素裳凡诸侯朝服即天　子燕服而诸侯之行燕礼亦此服也】凡三王养老皆引年【四海之内老者众矣安得人人而养之待国老庶老之礼毕即行引户校年之令而恩赐其老者焉】八十者一子不从政九十者其家不从政废疾非人不养者一人不从政父母之丧三年不从政齐衰大功之丧三月不从政将徙于诸侯三月不从政自诸侯来徙家期不从政【从政谓给公家之力役也　方氏曰将徙欲去者来徙已来者夫人莫衰于老莫苦于疾莫忧于丧莫劳于徙此王政之所宜恤者故皆不使之从政焉　旧説将徙于诸侯者谓大夫采地之民徙于诸侯为民自诸侯来徙者谓诸侯之民来徙于大夫之邑以其新徙当复除诸侯地寛役少故惟三月不从政大夫役多地狭欲令人贪慕故期不从政一説谓从大夫家出仕诸侯从诸侯退仕大夫未知孰是　采去声令平声】少而无父者谓之孤老而无子者谓之独老而无妻者谓之矜老而无夫者谓之寡此四者天民之穷而无告者也皆有常饩【左传崔杼生成及彊而寡是无妻者亦可言寡也皆有常饩谓君上养以饩廪有常制也少去声矜音鳏】　瘖聋跛躃断者侏儒百工各以其器食之【瘖者不能言聋者不能听跛者一足废躃者两足俱废断者支节脱絶侏儒身体短小者也百工众杂技艺也器犹能也此六类者因其各有技艺之能足以供官之役使故遂因其能而以廪给食养之疏引国语戚施植镈等六者为证　瘖音音跛彼我切躃音璧断音段食音嗣】道路男子由右妇人由左车从中央【凡男子妇人同出一涂者则男子常由妇人之右妇人常由男子之左为逺别也】父之齿随行兄之齿鴈行朋友不相逾【父之齿兄之齿谓其人年与父等或与兄等也随行随其后也鴈行并行而稍后也朋友年相若则彼此不可相逾越而有先后言并行而齐也】轻任幷重任分斑白者不提挈【幷已独任之也分析而二之也幷去声】君子耆老不徒行庶人耆老不徒食【方氏曰徒行谓无乗而行】
　　【也徒食谓无羞而食也　应氏曰非人皆好徳而士不失职安能使在路无徒行之贤非人各有养而俗尚孝敬安能使在家无徒食之老】方一里者为田九百亩【步百为亩是长一百步阔一步亩百为夫是一顷长阔一百步夫三为屋是三顷阔三百步长一百步屋三为井则九百亩也长阔一里孟子曰方里而井井九百亩】方十里者为方一里者百为田九万亩方百里者为方十里者百为田九十亿亩【一个十里之方既为田九万亩则十个十里之方为田九十万亩一百个十里之方为田九百万亩今云九十亿亩是一亿有十万十亿有一百万九十亿乃九百万亩也】方千里者为方百里者百为田九万亿亩【计千里之方为方百里者百一个百里之方既为九十亿亩则十个百里之方为九百亿亩百个百里之方为九千亿亩今乃云九万亿亩与数不同者若以亿言之当云九千亿亩若以万言之当云九万万亩经文误也　应氏曰自此至篇末皆覆解篇首及中间井田封建地里之界】自恒山至于南河千里而近自南河至于江千里而近自江至于衡山千里而遥自东河至于东海千里而遥自东河至于西河千里而近自西河至于流沙千里而遥西不尽流沙南不尽衡山东不尽东海北不尽恒山【方氏曰不足谓之近有余谓之遥应氏曰此独言东海者东海在中国封疆之内而西南北则夷徼之外也南以江与衡山为限百越未尽开也河举东西南北者河流萦带周绕虽流沙分际亦与河接也自秦而上西北袤而东南蹙秦而下东南展而西北缩先王盛时四方各有不尽之地不劳中国以事外也禹贡东渐西被朔南咸暨特声教所及非贡赋所限也　分音问袤音茂渐平声】凡四海之内断长补短方三千里为田八十万亿一万亿亩方百里者为田九十亿亩山陵林麓川泽沟渎城郭宫室涂巷三分去一其余六十亿亩【为田八十万亿一万亿亩者以一州方千里九州方三千里三三为九为方千里者九一个千里有九万亿亩九个千里九九八十一故有八十一万亿亩于八十整数之下云万亿是八十个万亿又云一万亿言八十个万亿之外更有一万亿是共为八十一万亿亩先儒以万亿二字为衍非也此并疏义然愚按方百里为田九十亿亩则方三千里当云八万一千亿亩如疏义亦承误释之也　断音短去上声】古者以周尺八尺为步今以周尺六尺四寸为步古者百亩当今东田百四十六亩三十步古者百里当今百二十一里六十步四尺二寸二分【疏曰古者八寸为尺以周尺八尺为步则一步有六尺四寸今以周尺六尺四寸为步则一步有五十二寸是今步比古步毎步剰出一十二寸以此计之则古者百亩当今东田百五十二亩七十一步有余与此百四十六亩三十步不相应又今步毎步剩古歩十二寸以此计之则古之百里当今百二十三里一百一十五步二十寸与此百二十一里六十步四尺二寸二分又不相应经文错乱不可用也　愚按疏义所算亦误当云古者八寸为尺以周尺八尺为步则一步有六尺四寸今以周尺六尺四寸为步则一步有五尺一寸二分是今步比古步毎步剰出一尺二寸八分以此计之则古者百亩当今东田百五十六亩二十五步一寸六分十分寸之四与此百四十六亩三十步不相应里亦仿此推之　方氏曰东田者即诗言南东其亩也言南则以庐在其北而向南言东则以庐在其西而向东　严氏説南东其亩云或南其亩或东其亩顺地势及水之所趋也】方千里者为方百里者百【天下九州王畿居中外八州毎州各方千里是一百个百里以开方之法推之合万里也】封方百里者三十国其余方百里者七十【公侯皆方百里封三十个百里剰七十个百里】又封方七十里者六十为方百里者二十九方十里者四十【伯七十里封六十个七十里是占二十九个百里四十个十里于三十个百里内剰六十个十里】其余方百里者四十方十里者六十又封方五十里者百二十为方百里者三十其余方百里者十方十里者六十【除上封二等国共占六十个百里外止剰四十个百里及六十个十里于此地内封子男五十里之国者百二十个每一百里封四个实占三十个百里通三等封止剰十个百里六十个十里　伯国方七十里七七四十九是四十九个十里　子男方五十里五五二十五是二十五个十里】名山大泽不以封其余以为附庸闲田诸侯之有功者取于闲田以禄之其有削地者归之闲田【除名山大泽之外皆为附庸之国及闲田　闲音闲】天子之县内方千里者为方百里者百封方百里者九　其余方百里者九十一又封方七十里者二十一为方百里者十方十里者二十九　其余方百里者八十方十里者七十一又封方五十里者六十三为方百里者十五方十里者七十五　其余方百里者六十四方十里者九十六【此仿上章畿外之法推之可见畿外封国多而余地少广封建之制于天下也畿内封国少而余地多备采邑之分于王朝也　采分并去声】诸侯之下士禄食九人中士食十八人上士食三十六人下大夫食七十二人卿食二百八十八人君食二千八百八十人【此言大国之数】次国之卿食二百一十六人君食二千一百六十人【次国大夫亦食七十二人卿三大夫禄故食二百一十六人】小国之卿食百四十四人君食千四百四十人【小国大夫亦食七十二人卿倍大夫禄故食百四十四人】次国之卿命于其君者如小国之卿【降于天子所命也】天子之大夫为三监监于诸侯之国者其禄视诸侯之卿其爵视次国之君其禄取之于方伯之地【禄视诸侯之卿可食二百八十八人者也　上监如字下监平声】方伯为朝天子皆有汤沐之邑于天子之县内视元士【谓之汤沐者言入至畿内即暂止顿于此齐絜而往也春秋传谓之朝宿之邑惟方伯有之其余否许慎云周千八百诸侯若皆有之则尽京师地亦不能容　为去声】诸侯世子世国大夫不世爵使以徳爵以功未赐爵视天子之元士以君其国诸侯之大夫不世爵禄【世子世国畿外之制也天子大夫不世爵而世禄先王使人爵人必取其有徳有功者列国之君薨其子未得爵赐则其衣服礼数视天子之元士赐爵而后得如先君之旧也诸侯之大夫不世爵禄而有大功徳者亦世之左传言官有世功则有官族】六礼冠昏丧祭乡相见【今所存者士冠士昏士丧特牲少牢馈食乡饮酒士相见　冠去声少去声】七教父子兄弟夫妇君臣长幼朋友賔客八政饮食衣服事为异别度量数制【六礼七教八政皆司徒所掌礼节民性教兴民徳脩则不壊明则不渝然非齐八政以防淫则亦礼教之害也事为者百工之技艺有正有邪异别者五方之械器有同有异度量则不使有长短小大之殊数制则不使有多寡广狭之异若夫饮食衣服尤民生日用之不可阙者所以居八政之首齐之则不使有僣儗诡异之端矣此篇先儒谓杂举歴代之典虽一一分别而不能皆有明证又且多祖纬书岂可谓决然无疑哉朱子有言汉儒説制度有不合者多推从殷礼去此亦疑其无徴矣然只据大纲而言兴学以上脩六礼以下其坦明者亦可为后王之法也　长上声别必列切量去声】
　　月令第六
</div>
    <div class="pagination">
<span class="current-page">1</span><a href="陈氏礼记集说_page2.html">2</a><a href="陈氏礼记集说_page3.html">3</a><a href="陈氏礼记集说_page4.html">4</a><a href="陈氏礼记集说_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
