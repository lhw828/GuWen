<!DOCTYPE html>
<html>
<head>
    <meta charset="UTF-8">
    <title>礼书纲目 - 第 45 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书纲目 - 第 45 页/共 57 页</h1>
    <div class="content">

　　礼书纲目卷五十五
<经部,礼类,通礼之属,礼书纲目>
　　钦定四库全书
　　礼书纲目卷五十六　　　　　婺源江永撰
　　制国　　　　通礼五
　　补
　　昔黄帝方制天下立为万国及少皥氏之衰其后制度无闻若颛顼之所建帝喾受之创制九州雍荆豫梁徐冀青兖扬统领万国至尧遭洪水而天下分絶使禹平水土还为九州如旧制【杜佑通典】　禹敷土随山刋木奠高山大川【敷分也分别土地以为九州也奠定也定高山大川以别州境也若兖之济河青之海岱之淮海雍之黒水西河荆之荆衡徐之海岱淮豫之荆河梁之华阳黒水是也方洪水横流不辨区域禹分九州之地随山之势相其便宜斩木通道以治之又定其山之高者与其川之大者以为之纪纲此三者禹治水之要也】冀州【冀州帝都之地三靣距河兖河之西雍河之东豫河之北周礼职方河内曰冀州是也八州皆言疆界而冀不言者以余州所至可见晁氏曰亦所以尊京师示王者无外之意】济河惟兖州【兖州之域东南据济西北距河】海岱惟青州【青州之域东北至海西南距岱岱泰山也】海岱及淮惟徐州【徐州之域东至海南至淮北至岱而西不言济者岱之阳济东为徐岱之北济东为青言济不足以辨故略之也尔雅济东曰徐州者商无青并青于徐也周礼正东曰青州者周无徐并徐于青也】淮海惟扬州【扬州之域北至淮东南至于海】荆及衡阳惟荆州【荆州之域北距南条荆山南尽衡山之阳唐孔氏曰荆州以衡山之阳为至者盖南方惟衡山为大以衡阳言之见其地不止此山而犹包其南也】荆河惟豫州【豫州之域西南至南条荆山北距大河】华阳黒水惟梁州【梁州之境东距华山之南西据黒水】黒水西河惟雍州【雍州之域西据黒水东距西河谓之西河者主冀都而言也　禹贡】　肇十有二州封十有二山濬川【肇始也十二州冀兖青徐荆扬豫梁雍幽并营也中古之地但为九州曰冀兖青徐荆扬豫梁雍禹治水作贡亦因其旧及舜即位以冀青地广始分冀东恒山之地为并州其东北医无闾之地为幽州又分青之东北辽东等处为营州而冀州止有河内之地今河东一路是也封表也封十二山者毎州封表一山以为一州之鎭如职方氏言扬州其山镇曰防稽之类濬川濬导十二州之川也然舜既分十有二州而至商时又但言九围九有周礼职方氏亦止列为九州有扬荆豫青兖雍幽冀并而无徐梁营也则是为十二州盖不甚久不知其自何时复合为九也　舜典】　两河间曰冀州【自东河至西河】河南曰豫州【自南河至汉】河西曰雍州【自西河至黒水】汉南曰荆州【自汉南至衡山之阳】江南曰扬州【自江南至海】济河间曰兖州【自河东至济】济东曰徐州【自济东至海】燕曰幽州【自易水至北狄】齐曰营州【自岱东至海此盖殷制尔雅】　自恒山至于南河千里而近【冀州域】自南河至于江千里而近【豫州域】自江至于衡山千里而遥【荆州域】自东河至于东海千里而遥【雍州域】自东河至于西河千里而近【亦冀州域】自西河至于流沙千里而遥【雍州域】西不尽流沙南不尽衡山东不尽东海北不尽恒山凡四海之内断长补短方三千里【王制】　职方氏掌天下之图以掌天下之地辨其邦国都鄙四夷八蛮七闽九貉五戎六狄之人民与其财用九谷六畜之数要周知其利害【天下之图如今司空舆地图也郑司农云东方曰夷南方曰蛮西方曰戎北方曰貉狄谓闽蛮之别也国语曰闽芋蛮矣四八七九五六周之所服国数也财用泉谷货贿也利金锡竹箭之属害神奸铸鼎所象百物也尔雅曰九夷八蛮六戎五狄谓之四海】乃辨九州之国使同贯利【贯事也】东南曰扬州其山鎭曰防稽其泽薮曰具区其川三江其浸五湖其利金锡竹箭其民二男五女其畜宜鸟兽其谷宜稲【鎭名山安地德者也防稽在山隂大泽曰薮具区五湖在吴南浸可以为陂灌溉者锡镴也箭篠也鸟兽孔雀鸾防防犀象之属故书箭为晋杜子春曰晋当为箭书亦或为箭】正南曰荆州其山镇曰衡山其泽薮曰云瞢其川江汉其浸颍湛其利丹银齿革其民一男二女其畜宜鸟兽其谷宜稲【衡山在湘南云瞢在华容颍出阳城宜属豫州在此非也湛未闻齿象齿也革犀兕革也杜子春云湛读当为人名湛之湛湛或为淮】河南曰豫州其山鎭曰华山其泽薮曰圃田其川荥雒其浸波溠其利林漆丝枲其民二男三女其畜宜六扰其谷宜五种【华山在华隂圃田在中牟荥兖水也出东垣入于河泆为荥荥在荥阳波读为播禹贡曰荥播既都春秋传曰楚子除道梁溠营军临随则溠宜属荆州在此非也林竹木也六扰马牛羊豕犬鸡五种黍稷菽麦稲】正东曰青州其山鎭曰沂山其泽薮曰望诸其川淮泗其浸沂沭其利蒲鱼其民二男二女其畜宜鸡狗其谷宜稲麦【沂山沂水所出也在盖望诸明都也在雎阳沭出东莞二男二女数等似误也盖当与兖州同二男三女郑司农云淮或为睢沭或为洙】河东曰兖州其山鎭曰岱山其泽薮曰大野其川河泲其浸庐维其利蒲鱼其民二男三女其畜宜六扰其谷宜四种【岱山在博大野在钜野庐维当为雷雍字之误也禹贡曰雷夏既泽雍沮防同雷夏在阳城四种黍稷稲麦】正西曰雍州其山镇曰岳山其泽薮曰蒲其川泾汭其浸渭洛其利玉石其民三男二女其畜宜牛马其谷宜黍稷【岳呉岳也蒲在汧泾出泾阳汭在豳地诗大雅公刘曰芮鞠之即洛出懐德郑司农云或为汧蒲或为浦】　东北曰幽州其山镇曰医无闾其泽薮曰貕养其川河泲其浸菑时其利鱼塩其民一男三女其畜宜四扰其谷宜三种【医无闾在辽东貕养在长广菑出莱芜时出般阳四扰马牛羊豕三种黍稷稲杜子春读貕为奚】河内曰冀州其山镇曰霍山其泽薮曰扬纡其川漳其浸汾潞其利松栢其民五男三女其畜宜牛羊其谷宜黍稷【霍山在彘纡所在未闻漳出长子汾出汾阳潞出归德】正北曰并州其山镇曰恒山其泽薮曰昭余祁其川虖池呕夷其浸涞易其利布帛其民二男三女其畜宜五扰其谷宜五种【恒山在土曲阳昭余祁在邬虖池出卤城呕夷出平舒涞出广昌易出故安五扰马牛羊犬豕五种黍稷菽麦稲也凡九州及山镇泽薮言曰者以其非一曰其大者耳此州界扬荆豫兖雍冀与禹贡略同青州则徐州地也幽并则青冀之北也无徐梁　夏官】　大司徒之职掌建邦之土地之图与其人民之数以佐王安扰邦国【土地之图若今司空郡国舆地图】以天下土地之图周知九州之地域广轮之数辨其山林川泽丘陵坟衍原隰之名物【周犹徧也九州扬荆豫青兖雍幽冀并也轮从也积石曰山竹木曰林注渎曰川水钟曰泽土髙曰丘大阜曰陵水崖曰坟下平曰衍髙平曰原下湿曰隰名物者十等之名与所生之物】而辨其邦国都鄙之数制其畿疆而沟封之【千里曰畿疆犹界也春秋传曰吾子疆理天下沟穿地为阻固也封起土界也】以土防之法辨五地之物生一曰山林其动物宜毛物其植物宜皁物其民毛而方二曰川泽其动物宜鳞物其植物宜膏物其民黒而津三曰丘陵其动物宜羽物其植物宜覈物其民专而长四曰坟衍其动物宜介物其植物宜荚物其民晳而瘠五曰原隰其动物宜臝物其植物宜丛物其民豊肉而庳【防计也以上计贡税之法因别此五者也毛物貂狐貒貉之属缛毛者也鳞物鱼龙之属津润也羽物翟雉之属核物李桃之属专圜也介物鼈之属水居陆生者荚物荠荚王棘之属晳白也瘠也臝物虎豹貔□之属浅毛者丛物萑苇之属豊犹厚也庳犹短也杜子春读生为性郑司农云植物根生之属皁物柞栗之属今世间谓柞实为皁斗膏物谓杨柳之属理致且白如膏谓膏当为櫜字之误也莲芡之实有櫜韬　地官】　量人邦国之地与天下之涂数皆书而藏之【书地谓方圜山川之广狭书涂谓支凑之逺近　夏官】　山师掌山林之名辨其物与其利害而颁之于邦国使致其珍异之物【山林之名与物若岱畎丝枲峄阳孤桐矣利其中人用者害毒物及螫噬之虫兽　同上】　川师掌川泽之名辨其物与其利害而颁之于邦国使致其珍异之物【川泽之物与名若泗濵浮磬淮夷蠙珠暨鱼泽之萑蒲　同上】邍师掌四方之地名辨其丘陵坟衍邍隰之名【地名谓东原大陆之属】物之可以封邑者【物之谓相其土地可以居民立邑　同上】　土训掌道地图以诏地事【道说也説地图九州形势山川所宜告王以施其事也若云荆扬地宜稲幽并地宜麻】道地慝以辨地物而原其生以诏地求【地慝若瘴蛊然也辨其物者别其所有所无原其生生有时也以此二者告王之求也地所无及物未生则不求也郑司农云地慝地所生恶物害人者若虺蝮之属地官】　　诵训掌道方志以诏观事【説四方所识久逺之事以告王观博古所识若鲁有大庭氏之库殽之二陵】掌道方慝以诏辟忌以知地俗【方慝四方言语所恶也不辟其忌则其方以为苟于言语也知地俗博事也郑司农云以诏辟忌不违其俗也曲礼曰君子行礼不求变俗　同上】
　　右分土
　　惟王建国【建立也周公居摄而作六典之职谓之周礼营邑于土中七年致政成王以此礼授之使居雒邑治天下司徒职曰日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉】辨方正位【辨别也郑司农云别四方正君臣之位君南靣臣北靣之属谓考工匠人建国水地以县置以县视以景为规识日出之景与日入之景昼参诸日中之景夜考之极星以正朝夕是别四方召诰曰越三日戊申太保朝至于雒卜宅厥既得卜则经营越三日庚戌太保乃以庻殷攻位于雒汭越五日甲寅位成正位谓此定宫庙】体国经野【体犹分也经谓为之里数郑司农云营国方九里国中九经九纬左祖右社靣朝后市野则九夫为井四井为邑之属是也】设官分职【郑司农云置冡宰司徒宗伯司马司冦司空各有所职而百事举】以为民极【极中也令天下之人各得其中不失其所　五官篇首同】　大司徒以土圭之法测土深正日景以求地中日南则景短多暑日北则景长多寒日东则景夕多风日西则景朝多隂【土圭所以致四时日月之景也云测犹度也不知广深故曰测故书求为救杜子春云当为求郑司农云测土深谓南北东西之深也日南谓立表处大东近日也日北谓立表处大北逺日也景夕谓日昳景乃中立表处大东近日也景朝谓日未中而景中立表处大西逺日也谓昼漏半而置土圭表隂阳审其南北景短于土圭谓之日南是地于日为近南也景长于土圭谓之日北是地于日为近北也东于土圭谓之日东是地于日为近东也西于土圭谓之日西是地于日为近西也如是则寒暑隂风偏而不和是未得其所求凡日景于地千里而差一寸】日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉制其畿方千里而封树之【景尺有五寸者南戴日下万五千里地与星辰四逰升降于三万里之中是以半之得地之中也畿方千里取象于日一寸为正树树木沟上所以表助阻固也郑司农云土圭之长尺有五寸以夏至之日立八尺之表其景适与土圭等谓之地中今颍州阳城地为然地官】　封人为畿封而树之【畿上有封若今时界矣　同上】　匠人建
　　国【立王国若邦国者】水地以县【于四角立植而县以水望其高下髙下既定乃为位而平地】置以县眂以景【故书或作弋杜子春云当为弋读为杙谓古文臬假借字于所平之地中央树八尺之臬以县正之眂之以其景将以正四方也尔雅曰在墙者谓之杙在地者谓之臬】为规识日出之景与日入之景【日出日入之景其端则东西正也又为规以识之者为其难审也自日出而画其景端以至日入既则为规测景两端之内规之规之交乃审也度两交之间中屈之以指臬则南北正】昼参诸日中之景夜考之极星以正朝夕【日中之景最短者也极星谓北辰　考工记】　匠人营国方九里旁三门【营谓丈尺其大小天子十二门通十二子】国中九经九纬经涂九轨【国中城内也经纬谓涂也经纬之涂皆容方九轨轨谓辙广乘车六尺六寸旁加七寸凡八尺是谓辙广九轨积七十二尺则此涂十一歩也旁加七寸者辐内二寸半辐广三寸半绠三分寸之二金辖之间三分寸之一】左祖右社靣朝后市【王宫所居也祖宗庙靣犹乡也王宫当中经之涂也】市朝一夫【方各百歩】夏后氏世室殷人重屋周人明堂【详见名器下篇】室中度以几堂上度以筵宫中度以寻野度以歩涂度以轨【周文者各因物宜为之数室中处谓四壁之内】王宫门阿之制五雉宫隅之制七雉城隅之制九雉【阿栋也宫隅城隅谓角浮思也雉长三丈髙一尺度髙以高度广以广】经涂九轨环涂七轨野涂五轨【度狭之差也故书环或作轘杜子春云当为环环涂谓环城之道同上】　量人掌建国之法以分国为九州营国城郭营后宫量市朝道巷门渠【建立也立国有旧法式若匠人职云分国定天下之国分也后君也言君容王与诸侯　夏官】　内宰凡建国佐后立市【市朝者君所以建国也建国者必靣朝后市王立朝而后立市隂阳相承之义　天官】　邑外谓之郊郊外谓之牧牧外谓之野野外谓之林林外谓之坰【邑国都也假令百里之国五十里之界界各十里也　尔雅】
　　右建国　武王既克商曰我南望三涂北望岳鄙顾詹有河粤詹洛伊毋逺天室营周居于洛邑而后去【史记】　惟二月既望越六日乙未王朝歩自周则至于豊【日月相望谓之望既望十六日也乙未二十一日也周镐京也去豊二十五里文武庙在焉成王至丰以宅洛之事告庙也】惟太保先周公相宅越若来三月惟丙午朏越三日戊申太保朝至于洛卜宅厥既得卜则经营【成王在丰使召公先周公行相视洛邑越若来古语辞言召公于丰迤逦而来也朏孟康曰月出也三日明生之名戊申三月五日也卜宅者用卜宅都之地既得吉卜则经营规度其城郭宗庙郊社朝市之位】越三日庚戌太保乃以庶殷攻位于洛汭越五日甲寅位成【庻殷殷之众庶也用庻殷者意是时殷民已迁于洛故就役之也位成者左祖右社前朝后市之位成也】若翼日乙卯周公朝至于洛则达观于新邑营【周公至则徧观新邑所经营之位】越三日丁巳用牲于郊牛二越翼日戊午乃社于新邑牛一羊一豕一【郊祭天地也故用二牛社祭用太牢礼也皆告以营洛之事】越七日甲子周公乃朝用书命庶殷侯甸男邦伯【书役书也春秋传曰士弥牟营成周计丈数揣高低度厚薄仭沟洫物土方议逺迩量事期计徒庸虑材用书糇粮以令役于诸侯亦此意王氏曰邦伯者侯甸男服之邦伯也庶邦冡君咸在而独命邦伯者公以书命邦伯而邦伯以公命命诸侯也】厥既命殷庶庻殷丕作【丕作者言皆趋事赴功也殷之顽民若未易役使者然召公率以攻位而位成周公用以书命而丕作殷民之难化者犹且如此则其悦以使民可知也　召诰】　周公将致政乃作大邑成周于土中【王城也于天下土为中】城方千七百二十丈郛方七十里南系于洛水北因于郏山以为天下之大凑【郛郭也繋因皆连接也凑防也】制郊甸方六百里国西土为方千里【西土岐周通为圻内】分以百县县有四郡郡有四鄙大县城方王城三之一小县立城方王城九之一【三三九分居其一】都鄙不过百室以便野事【耕桑之事】农居鄙得以庻士士居国家得以诸公大夫【居治也治鄙以农治国家以大夫】凡工贾胥市臣仆州里俾无交为【工贾百胥市人臣仆各异州里而居不相杂交也胥待也】乃设丘兆于南郊【设筑坛城内郊南郭也】诸侯受命于周乃建大社于周中【受封也】乃位五宫太庙宗宫考宫路寝明堂【五宫宫府寺也太庙后稷二宫祖考庙也路寝王所居也明堂在国南者也】咸有四阿反坫重亢重郎常累复格升藻棁设移旅楹惷常畵【咸皆也庙四下曰阿反坫外向室也重亢累栋也重郎累屋也常累系也复格累之櫺也升藻棁畵梁柱也承屋曰移旅列也惷谓藻升之饰也言皆画列柱为之也】内阶阶堤唐山廧【以黒石为堦唐中庭道堤谓为高之也山廧谓畵山云】应门库台阃【门首皆有台于库门见之后可知也又以黒石为门限也　汲冡周书作雒觧】　惟三月哉生魄周公初基作新大邑于东国洛四方民大和防侯甸男邦采卫百工播民和见士于周周公咸勤乃洪大诰治【三月周公摄政七年之三月也始生魄十六日也百工百官也士説文曰事也诗曰勿士行枚苏氏曰此洛诰之文当在周公拜手稽首之上　康诰】周公拜手稽首曰朕复子明辟【此下周公授使者告卜之辞也拜手稽首者史记周公遣使之礼也复如复逆之复成王命周公徃营成周周公得卜复命于王也谓成王为子者亲之也谓成王为明辟者尊之也周公相成王尊则君亲则兄之子也明辟者明君之谓】王如弗敢及天基命定命予乃保大相东土其基作民明辟【凡有造基之而后成成之而后定基命所以成始也定命所以成终也言成王防冲退托如不敢及知天之基命定命予乃继太保而徃大相洛邑其庻几为王始作民明辟之地也洛邑在镐京东故曰东土】予惟乙夘朝至于洛师我卜河朔黎水我乃卜涧水东瀍水西惟洛食我又卜瀍水东亦惟洛食伻来以图及献卜【乙夘即召诰之乙夘也洛师犹言京师也河朔黎水河北黎水交流之内也涧水东瀍水西王城也朝防之地瀍水东下都也处啇民之地王城在涧瀍之间下都在瀍水之外其地皆近洛水故两云惟洛食也食者史先定墨而灼之兆正食之墨也伻使也图洛之地图也献卜献其卜之兆辞也】王拜手稽首曰公不敢不敬天之休来相宅其作周匹休公既定宅伻来视予卜休恒吉我二人共贞公其以予万亿年敬天之休拜手稽首诲言【此王授使者复公之辞也王拜手稽首者成王尊异周公而重其礼也匹配也公不敢不敬天之休命来相宅为周匹休之地言卜洛以配周命于无穷也视示也示我以卜之休美而恒吉者也二人成王周公也贞犹当也十万曰亿言周公宅洛规模宏逺以我万亿年敬天休命故又拜手稽首以谢周公之诲言　洛诰】　王来绍上帝自服于土中旦曰其作大邑其自时配皇天毖祀于上下其自时中乂王厥有成命治民今休【洛邑天地之中故谓之土中王来洛邑继天出治当自服行于土中是时洛邑告成成王始政故召公以自服土中为言又举周公尝言作此大邑自是可以对越上天可以飨答神祗可以宅中图治成命者天之成命也成王而能绍上帝服土中则庶几天有成命治民今即休美也　召诰】　王使富辛与石张如晋请城成周【子朝之乱其余党多在王城敬王畏之徙都成周成周狭小故请城之】天子曰昔成王合诸侯城成周以为东都崇文德焉【作成周迁殷民以为京师之东都所以崇文王之德】今我欲徼福假灵于成王修成周之城俾戍人无勤诸侯用寜蝥贼逺屏晋之力也【蝥贼喻灾害】范献子谓魏献子曰与其戍周不如城之魏献子曰善使伯音对【伯音韩不信】曰天子有命敢不奉承以奔告于诸侯迟速衰序【衰差也序次也】于是焉在【在周所命】冬十一月晋魏舒韩不信如京师合诸侯之大夫于狄泉寻盟且令城成周【寻平丘盟】己丑士弥牟营成周计丈数【计所当城之丈数也】揣高卑【度高曰揣】度厚薄仞沟洫【度深曰仭】物土方议逺迩【物相也相取土之方靣逺近之宜】量事期【如事几时毕】计徒庸【知用几人功】虑材用【知费几材用】书糇粮【知用几粮食】以令役于诸侯属役赋丈【付所当城尺丈】书以授帅【帅诸侯之大夫】而效诸刘子【效致也】韩简子临之以为成命【临履其事以命诸侯经所以不书魏舒　昭三十二年】定公元年春王正月庚寅栽【栽设板筑】城三旬而毕乃归诸侯之戍【左氏传】
　　小司寇掌外朝之政以致万民而询焉二曰询国迁【国迁谓徙都改邑也　秋官】　大卜国大迁则贞龟【正龟于卜位也士防礼曰卜人抱龟燋先奠龟西靣是也又不亲命龟亦太迁轻于大祭祀也　春官】　大史大迁国抱法以前【法司空营国之法也抱之以前当先王至知诸位处　同上】　天府若迁寳则奉之【奉犹送也同上】
　　右迁国　盘庚既迁奠厥攸居乃正厥位绥爰有众【盘庚既迁新邑定其所居正君臣上下之位慰劳臣民迁徙之劳以安有众之情也　盘庚下】笃公刘匪居匪康廼埸廼疆廼积廼仓廼裹糇
　　粮于槖于嚢思戢用光弓矢斯张干戈戚扬爰方启行【赋也笃厚也公刘后稷之曾孙也居安康寕也埸疆田畔也积露积也糇食粮糗也无底曰槖有底曰嚢辑和戚斧扬方始也　旧説召康公以成王将莅政当戒以民事故咏公刘之事以告之曰厚哉公刘之于民也其在西戎不敢寜居治其田畴实其仓廪既富且强于是裹其糇粮思以辑和其民人而光显其国家然后以其弓矢斧钺之备爰始啓行而迁都于豳焉盖亦不出其封内也】笃公刘于胥斯原既庶既繁既顺廼宣而无永叹陟则在巘复降在原何以舟之维玉及瑶鞞琫容刀【赋也胥相也庶繁谓居之者众也顺安宣徧也言居之徧也无永叹得其所不思旧也巘山顶也舟带也鞞刀鞘也琫刀上饰也容刀容饰之刀也或曰容刀如言容臭谓鞞琫之中容此刀耳　言公刘至豳欲相土以居而带此剑佩以上下于山原也东莱吕氏曰以如是之佩服而亲如是之劳苦斯其所以为厚于民也欤】笃公刘逝彼百泉瞻彼溥原廼陟南冈乃觏于京京师之野于时处处于时庐旅于时言言于时语语【赋也溥大觏见也京高丘也师众也京师高丘而众居也董氏曰所谓京师者葢起于此其后世因以所都为京师也时是也处处居室也庐寄也旅賔旅也直言曰言论难曰语　此章言营度邑居也自下观之则徃百泉而望广原自上观之则陟南冈而觏于京于是为之居室于是庐其賔旅于是言其所言于是语其所语无不于斯焉】笃公刘于京斯依跄跄济济俾筵俾几既登乃依乃造其曹执豕于牢酌之用匏食之饮之君之宗之【赋也依安也跄跄济济羣臣有威仪貌俾使也使人为之设筵几也登登筵也依依几也曹羣牧之处也以豕为殽用匏为爵俭以质也宗尊也主也嫡子孙主祭祀而族人尊之以为主也　此章言宫室既成而落之既以饮食劳其羣臣而又为之君为之宗焉东莱吕氏曰既飨燕而定经制以整属其民上则皆统于君下则皆统于宗盖古者建国立宗其事相须楚执戎蛮子而致邑立宗以诱其遗民即其事也】笃公刘既溥既长既景廼冈相其隂阳观其流泉其军三单度其隰原彻田爲粮度其夕阳豳居允荒【赋也溥广也言其芟夷垦辟土地既广而且长也景考日景以正四方也冈登高以望也相视也隂阳向背寒暖之宜也流泉水泉灌溉之利也三单未详彻通也一井之田九百亩八家皆私百亩同养公田耕则通力而作収则计亩而分也周之彻法自此始其后周公葢因而修之耳山西曰夕阳允信也荒大也　此言辨土宜以授所徙之民定其军赋与其税法又度山西之田以广之而豳人之居于此益大矣】笃公刘于豳斯馆渉渭为乱取厉取鍜止基乃理爰众爰有夹其皇涧遡其过涧止旅廼密芮鞠之即【赋也馆客舍也乱舟之截流横渡者也厉砥鍜铁止居基定也理疆理也众人多也有财足也遡乡也皇过二涧名芮水名出呉山西北东入泾周礼职方作芮鞠水外也　此章又总叙其始终言其始来未定居之时渉渭取材而为舟以来徃取厉取鍜而成宫室既止基于此矣乃疆理其田野则日益繁庶富足其居有夹涧者有遡涧者其止居之众日以益密乃复即芮鞠而居之而豳地以广矣　大雅公刘】　古公亶父来朝走马率西水浒至于岐下爰及姜女聿来胥宇【赋也朝早也走马避狄难也浒水厓也漆沮之侧也岐下岐山之下也姜女太王妃也胥相宇宅也】周原膴膴堇荼如饴爰始爰谋爰契我龟曰止曰时筑室于兹【赋也周地名在岐山之南广平曰原膴膴肥美貌堇乌头也荼苦菜蓼属也饴饧也契所以然火而灼龟者也仪礼所谓楚焞是也或曰以刀刻龟甲欲鑚之处也　言周原土地之美虽物之苦者亦甘于是大王始与豳人之从己者谋居之又契龟而卜之既得吉兆乃告其民曰可以止于是而筑室矣或曰时谓土功之时也】廼慰廼止廼左廼右廼疆廼理廼宣廼亩自西徂东周爰执事【赋也慰安止居也左右东西列之也疆谓画其大界理谓别其条理也宣布散而居也或曰导其沟洫也亩治其田畴也自西徂东自西水浒而徂东也周徧也言靡事不为也】乃召司空乃召司徒俾立室家其绳则直缩版以载作庙翼翼【赋也司空掌营国邑司徒掌徒役之事绳所以为直凡营度位处皆先以绳正之既正则束版而筑也缩束也载上下相承也言以索束版投土筑讫则升下而上以相承载也君子将营宫室宗庙为先廏库为次居室为后翼翼严正也】捄之陾陾度之薨薨筑之登登削屡冯冯百堵皆兴鼛鼓弗胜【赋也捄盛土于器也陾陾众也度投土于版也薨薨众声也登登相应声削屡墙成而削治重复也冯冯墙坚声五版为堵兴起也此言治宫室也鼛鼔长一丈二尺以鼓役事弗胜者言其乐事劝功鼔不能止也】廼立臯门皋门有伉廼立应门应门将将廼立土戎丑攸行【赋也传曰王之郭门曰臯门伉高貌王之正门曰应门将将严正也大王之时未有制度特作二门其名如此及周有天下遂尊以为天子之门而诸侯不得立焉土大社也亦大王所立而后因以为天子之制也戎丑大众也起大事动大众必有事乎社而后出谓之宜　大雅緜】　文王受命有此武功既伐于崇作邑于丰文王烝哉【赋也作邑徙都也丰即崇国之地在今鄠县杜陵西南】筑城伊淢作丰伊匹匪棘其欲遹追来孝王后烝哉【赋也淢城沟也方十里为成成间有沟湥广各八尺匹称棘急也王后亦指文王也　言文王营丰邑之城因旧沟为限而筑之其作邑居亦称其城而不侈大皆非急成已之所欲也特追先人之志而来致其孝耳】镐京辟廱自西自东自南自北无思不服皇王烝哉【赋也镐京武王所营也在丰水东去丰邑二十五里张子曰周家自后稷居邰公刘居豳太王邑岐而文王则迁于丰至武王又居于镐当是时民之归者日众其地有不能容不得不迁也　此言武王徙居镐京讲学行礼而天下自服也】考卜维王宅是镐京维正之武王成之武王烝哉【赋也考稽宅居正决也成之作邑居也　大雅文王有声】　周之东迁晋郑焉依【幽王为犬戎所杀平王东徙晋文侯郑武公左右王室故曰晋郑焉依　隐六年左氏传】　邾文公卜迁于绎【绎邾邑鲁国邹县北有绎山】史曰利于民而不利于君邾子曰苟利于民孤之利也天生民而树之君以利之也民既利矣孤必与焉左右曰命可长也君何弗为邾子曰命在养民死之短长时也民苟利矣迁也吉莫如之【左右以一人之命为言文公以百姓之命为主一人之命各有短长不可如何百姓之命乃传世无穷故徙之】遂迁于绎五月邾文公卒君子曰知命【文十三年左氏传】　晋人谋去故绛【晋复命新田为绛故谓此故绛】诸大夫皆曰必居郇瑕氏之地【郇瑕古国名河东觧县西北有郇城】沃饶而近盬【盬塩也猗氏县塩池是】国利君乐不可失也韩献子曰不可郇瑕氏土薄水浅【土薄地下】其恶易觏【恶疾疢觏成也】易觏则民愁民愁则垫隘【垫隘羸困也】于是乎有沈溺重膇之疾【沈溺湿疾重膇足肿】不如新田【今平阳绛邑县是】土厚水深居之不疾【高燥故】有汾浍以流其恶【汾水出太原经绛北西南入河浍水出平阳绛县南西入汾恶垢秽】且民从教【无灾患】十世之利也夫山泽林盬国之寳也国饶则民骄佚【财易致则民骄侈】近寳公室乃贫不可谓乐【近寳则民不务本】公说从之迁于新田【成六年左氏传】














　　礼书纲目卷五十六
　　钦定四库全书
　　礼书纲目卷五十七　　　　　源江永编
　　职官上　　　　通礼六
　　补
　　郯子来朝叔孙昭子问焉曰少皥氏鸟名官何故也【少皥金天氏黄帝之子己姓之祖也问何故以鸟名官】郯子曰吾祖也我知之昔者黄帝氏以云纪故为云师而云名【黄帝轩辕氏姫姓之祖也黄帝受命有云瑞故以云纪事百官师长皆以云为名号缙云氏盖其一官也】炎帝氏以火纪故为火师而火名【炎帝神农氏姜姓之祖也亦有火瑞以火纪事名百官】共工氏以水纪故为水师而水名【共工氏以诸侯霸有九州者在神农前大皥后亦受水瑞以水名官】大皥氏以龙纪故为龙师而龙名【大皥伏羲氏风姓之祖也有龙瑞故以龙命官】我髙祖少皥氏之立也鳯鸟适至故纪于鸟为鸟师而鸟名鳯鸟氏厯正也【鳯鸟知天时故以名厯正之官】鸟氏司分者也【鸟燕也以春分来秋分去】伯赵氏司至者也【伯赵伯劳也以夏至鸣冬至止】青鸟氏司启者也【青鸟鸧鴳也以立春鸣立夏止】丹鸟氏司闭者也【丹鸟鷩雉也以立秋来立冬去入大水为蜃上四鸟皆厯正之属官】祝鸠氏司徒也【祝鸠鹪鸠也鹪鸠孝故为司徒主教民】鴡鸠氏司马也【鴡鸠王鸠也鸷而有别故为司马主法制】鸤鸠氏司空也【鸤鸠鴶鵴也鸤鸠平均故为司空平水土】爽鸠氏司寇也【爽鸠鹰也鸷故为司寇主盗贼】鹘鸠氏司事也【鹘鸠鹘雕也春来冬去故为司事】五鸠鸠民者也【鸠聚也治民生聚故以鸠为正】五雉为五工正【五雉雉有五种西方曰鷷雉东方曰鶅雉南方曰翟雉北方曰鵗雉伊洛之南曰翚雉】利器用正度量夷民者也【夷平也】九扈为九农正【扈有九种也春扈鳻鶞夏扈窃秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鷃鷃以九扈为九农之号各随其宜以教民事】扈民无滛者也【扈止也止氏使不滛放】自颛顼以来不能纪逺乃纪于近为民师而命以民事则不能故也【颛顼氏代少皡氏徳不能致逺瑞而以民事命官　昭十七年左氏传】　蔡墨曰有五行之官是谓五官实列受氏姓封为上公【爵上公】祀为贵神社稷五祀是尊是奉【五官之君长能修其业者死皆配食于五行之神为王者所尊奉】木正曰句芒【正官长也取木生句曲而有芒角也其祀重焉】火正曰祝融【祝融明貌其祀犂焉】金正曰蓐收【秋物槯蓐而可收也其祀该焉】水正曰冥【水正而幽冥其祀修及熈焉】土正曰后土【土为羣物主故称后也其祀句龙焉在家则祀中霤在野则为社昭二十九年左氏传】
　　右上古官　仲尼闻之见于郯子而学之【于是仲尼年二十八】既而告人曰吾闻之天子失官学在四夷犹信【失官官不修其职也传言圣人无常师　昭十七年左氏传】　蔡墨曰少皥氏有四叔【少皥金天氏】曰重曰该曰修曰熈实能金木及水【能治其官】使重为句芒【木正】该为蓐收【金正】修及熈为防【二子相代为水正】世不失职遂济穷桑【穷桑少皥之号也四子能治其官使不失职济成少皥之功死皆为民所祀穷桑地在鲁北】颛顼氏有子曰犂为祝融【犂为火正】共工氏有子曰句龙为后土【共工在大皥后神农前以水名官者其子句龙能平水土故死而见祀】稷田正也【掌播殖也】有烈山氏之子曰柱为稷【烈山氏神农世诸】周弃亦为稷【弃周之始祖　昭二十九年左氏传】观射父曰【观射父楚大夫】古者民神不杂【杂防也谓司民司神之官各异】民之精爽不贰者而又能齐肃正【爽明也离也贰二也齐一也肃敬也中也】其知能上下比义【义宜也】其圣能光逺宣朗【圣通也朗明也】其明能光昭之其聪能聴彻之【彻逹也】如是则神明降之【降下也】在男曰觋在女曰巫【巫觋见鬼者周礼男亦曰巫】是使制神之处位次主【处居也位祭位也次主次其尊卑先后也】而为之牲器时服【牲牲之毛色大小也器所当用也时服四时服色所宜也】而后使先圣之后之有光烈【烈明也】而能知山川之号【号名位也】高祖之主【髙祖庙之先也】宗庙之事昭穆之世【父昭子穆先后之次也春秋齐僖公谓之逆祀】齐敬之勤【齐庄也】礼节之宜威仪之则容貌之崇【崇饰也】忠信之质【质诚也】禋服之服【洁祀曰禋】而敬恭明神者以为之祝【祝太祝也掌其福祥】使名姓之后能知四时之生【名姓谓旧族若伯夷炎帝之后为尧秩宗生嘉谷韭卵之属】牺牲之物玊帛之类采服之仪彝器之量【彞六彞器俎豆量大小也】次主之度【疏数之度】屛摄之位【周氏云屏者并摄主人之位昭谓屏屏风也摄形如今要扇皆所以分别尊卑为祭祀之位近汉亦然】坛之所【除地曰】上下之神氏姓之出【所自出也】而心率旧典者为之宗【宗宗伯也掌祭祀之官】于是乎有天地神民类物之官谓之五官【类物谓别善恶利器用之官】各司其序不相乱也及少皥之衰也九黎乱徳【少皥黄帝之子金天氏也九黎黎氏九人也】民神杂糅不可方物【同位故杂糅方犹别也物名也】颛顼受之【少皥氏没颛顼氏作受承也】乃命南正重司天以属神【南陵位正长也司主也属防也所以防羣神使各有分序不相干乱也周礼则宗伯掌祭祀】命火正黎司地以属民【唐尚书云火当为北北隂位也周礼则司徒掌土地人民也】其后三苗复九黎之徳【其后高卒氏之季年也三苗九黎之后也高辛氏衰三苗为乱行其凶徳如九黎之为也尧兴而诛之】尧复育重黎之后不忘旧者使复典之【育长也尧继高辛氏平三苗之乱继育重黎之后使复典天地之官羲氏和氏是也】以至于夏商故重黎氏世叙天地而别其分主者也【叙次也分位也】其在周程伯休父其后也当宣王时失其官守而为司马氏【程国也伯爵也休父名也失官守谓失天地之官而以诸侯为大司马诗曰王谓尹氏命程伯休父是也　国语楚语】古者大挠作甲子黔如作虑首容成作厯羲和作占日尚仪作占月后益作占嵗胡曹作衣夷羿作弓祝融作市狄仪作酒高元作室虞姁作舟伯益作井赤冀作臼乘雅作驾寒衰作御王冰作服牛史皇作图巫彭作医巫咸作筮此二十官者圣王之所以治天下也圣王不能二十官之事然而使二十官尽其巧毕其能圣王在上故也【圣王在上官使人人故尽毕其巧能也】圣王之所不能也所以能之也【用其人得其任故所以能】其不知也所以知之也【老子曰不知乃知之此之谓也】养其神修其徳而已矣【无所思虑劳神是养神也无状而能化育万物谓之徳】岂必劳形愁弊耳目哉【吕氏春秋】
　　唐虞稽古建官惟百内有百揆四岳外有州牧侯伯【尧舜考古以建百官内置百揆四岳象天之有五行外置州牧十二及五国之长上下相维外内咸治言有法】庶政惟和万国咸寜【官职有序故众政惟和万国皆安所以为至治】夏商官倍亦克用乂【禹汤建官二百亦能用治言不及唐虞之清要　周官】　有虞氏官五十夏后氏官百殷二百周三百【周之六卿其属各六十周三百六十官也此云三百者记时冬官亡矣昏义曰天子立六官三公九卿二十七大夫八十一元士凡百二十盖谓夏时也以夏周推前后之差有虞氏官宜六十夏后氏宜百二十殷宜二百四十不得如此记也　明堂位】　记曰虞夏商周有师保有疑丞【记所云谓天子也取以成记】设四辅及三公不必备唯其人语使能也【语言也得能则用之无则已不必备其官也小人处其位不如且阙文王世子】　　古者天子必有四邻前曰疑后曰丞左曰辅右曰弼天子有问无以对责之疑可志而不志责之丞可正而不正责之辅可而不责之弼其爵视卿其禄视次国之君也【尚书大传】天子三公九卿二十七大夫八十一元士【此夏制也明堂位曰夏后氏之官百举成数也　王制】　古者天子后立六宫三夫人九殡二十七世妇八十一御妻以聴天下之内治天子立六官三公九卿二十七大夫八十一元士以聴天下之外治【天子六寝而六宫在后六官在前所以承副施外内之政也三夫人以下百二十人周制也三公以下百二十人似夏时也合而言之取其相应有象天数也　昏义】天子建天官先六大曰大宰大宗大史大祝大士大卜典司六典【典法也此葢殷时制也周则大宰为天官大宗曰宗伯宗伯为春官大史以下属焉大士以神士者】天子之五官曰司徒司马司空司士司防典司五众【众谓羣臣也此亦殷时制也周则司士属司马大宰司徒宗伯司马司宼司空为六官】天子之六府曰司土司木司水司草司器司货典司六职【府主藏六物之税者此亦殷时制也周则皆属司徒司土土均也司木山虞也司水川衡也司草稻人也司器角人也司货丱人也】天子之六工曰土工金土石工木工兽工草工典制六材【此亦殷时制也周则皆属司空土工陶旊也金工筑冶鳬防鍜桃也石工玉人磬人也木工轮舆弓庐匠车梓也兽工函鲍韗韦裘也唯草工职亡葢谓作萑苇之噐　曲礼】五官之长曰伯【谓为三公者周礼九命作伯】是职方【职主也是伯分主东西者春秋传曰自陜以东周公主之自陜以西召公主之一相处乎内是或为氏同上　详见名器上】　千里之外设方伯八伯各以其属属于天子之老二人分天下以为左右曰二伯【老谓上公周礼曰九命作伯春秋传曰自陜以东周公主之自陜以西召公主之　详见封建】天子使其大夫为三监监于方伯之国国三人【使佐方伯领诸侯　王制】立太师太傅太保兹惟三公论道经邦燮理隂阳【师天子所师法傅傅相天子保保安天子于徳义者此惟三公之任佐王论道以经纬国事和理隂阳言有德乃堪之】官不必备惟其人【三公之官不必备员惟其人有徳乃以处之】少师少傅少保曰三孤【此三官名曰三孤孤特也言卑于公尊于卿特置此三者】贰公化寅亮天地弼予一人【副贰三公大道化敬信天地之教以辅我一人之治】冡宰掌邦治统百官均四海【天官卿称大宰主国政治统理百官均平四海之内邦国言任大】司徒掌邦治敷五典扰兆民【地官卿司徒主国教化布五常之教以安和天下众民使小大恊和】宗伯掌邦礼治神人和上下【春官卿宗庙官长主国礼治天地神祗人鬼之事及国之吉凶军宾嘉五礼以和上下尊卑等列】司马掌邦政统六师平邦国【夏官卿主戎马之事掌国征代统正六军平治王邦四方国之乱者】司宼掌邦禁诘奸慝刑暴乱【秋官卿主宼贼法禁治奸恶刑强暴作乱者夏司马讨恶助长物秋司宼刑奸顺时杀】司空掌邦土居四民时地利【冬官卿主国邦土以居民士农工商四人使顺天时分地利授之土能吐生百谷故曰土】六卿分职各率其属以倡九牧阜成兆民【六卿各率其属官大夫士治其所分之职以倡道九州牧伯为政大成兆民之性命皆能其官则政治　周官】内有九室九嫔居之外有九室九卿朝焉【内路寝之里也外路门之表也九室如今朝堂诸曹治事处九嫔掌妇学之法以教九御六卿三孤为九卿】九分其国以为九分九卿治之【九分其国分国之职也三孤佐三公论道六卿治六官之属　考工记匠人】　大宰乃施法于官府而建其正立其贰设其攷陈其殷置其辅【正谓冡宰司徒宗伯司马司宼司空也贰谓小宰小司徒小宗伯小司马小司宼小司空也考成也佐成事者谓宰夫乡师肆师军司马士师也司空亡未闻其考　　天官】
　　右厯代官制之略　尧命羲和钦若昊天【羲氏和氏主厯象授时之官　尧】命舜以位慎徽五典【慎美也五典五常也此葢使为司徒之官也】纳于百揆【百揆者揆度庶政之官惟唐虞有之犹周之冡宰也】宾于四门【四门四方之门古者以宾礼亲邦国诸侯各以方至而使主焉故曰宾此葢又兼四岳之官也舜典】舜咨十有二牧【牧养民之官十二牧十二州之牧也】咨四岳有
　　能奋庸熈帝之载使宅百揆亮采恵畴佥曰伯禹作司空帝曰俞咨禹汝平水土惟时懋哉【四岳官名一人而聪四岳诸侯之事也舜言有能奋起事功以广帝尧之事者使居百揆之位以明亮庶事而顺成庶类也四岳及诸侯言伯禹作司空可宅百揆舜然其举而咨禹使仍作司空而兼行百揆之事以司空兼百揆如周以六卿兼三公后世以他官平章事知政事者亦此类也】弃汝后稷【后君也有爵土之称稷田正官】契汝作司徒臯陶汝作士【士理官也】咨垂汝共工【共工官名】咨益汝作朕虞【虞掌山泽之官周礼分为虞衡属于地官】咨伯汝作秩宗【秩宗主钗次百神之官而专以秩宗名之者葢以宗庙为主也】防命汝典乐教胄子龙命汝作纳言【纳言官名舜典】大战于甘乃召六卿【六卿六乡之卿也　甘誓】实维阿衡实左右商王【阿衡伊尹官号也　商颂长发】薛之皇祖奚仲居薛以为夏车正【奚仲为夏掌掌车服大夫】仲虺居薛以为汤左相【仲虺奚仲之后定元年左氏传】　成王幼在襁褓之中召公为大保周
　　公为大傅大公为大师保保其身体傅傅之徳义师道之教训所谓三公也于是为置三少皆上大夫也曰少保少傅少师是与大子宴也【详见保】天子三公称公王者之后称公天子三公者何天子之相也【相助也】天子之相则何以三【据经但有祭公周公】自陜而东者周公主之自陜而西者召公主之一相处乎内【陜者葢今农陜县是也礼司马主兵司徒主教司空主土春秋拨乱世以黜陟为本故举绌陟以所主者言之　隐五年公羊传】　古者天子三公毎一公三卿佐之毎一卿三大夫佐之毎一大夫三士佐之故天子三公九卿二十七大夫八十一元士所与为天下者若此而已【自三公至元士凡百二十此夏时之官周之官三百六十礼志曰有虞氏之官五十夏后百殷二百周三百近之未得其实也据夏周推其差则有虞氏之官六十夏后氏百二十殷二百四十周三百六十为有所法　尚书大传】　王者所以立三公九卿何曰天虽至神必因日月之光地虽至灵必有山川之化圣人虽有万人之徳必须俊贤三公九卿二十七大夫八十一元士以顺天成其道司马主兵司徒主人司空主地王者受命为天地人之职故分职以置三公各主其一以効其功一公置三卿故九卿也天道莫不成于三三公九卿二十七大夫八十一元士凡百二十官下应十二子【白虎通】　襄王曰内官不过九御【九御九嫔】外官不过九品【九品九卿周礼内有九室九嫔居之外有九室九卿朝焉】足以供给神只而已【言卿与嫔主祭祀也鲁语曰日入监九御使洁奉禘郊之粢盛　国语周语】　观射父曰民之彻官百【彻逹也自以名逹于上者有百官也】王公之子弟之质能言能聴彻其官者【质有贤质也能言能言其官职也】而物赐之姓以监其官是为百姓【物事也以功事赐之姓官有世功则有官族若司马太史之属是也】姓有彻品十于王谓之千品【谓一官之职其寮属彻于王者有十品百官故有千品也】五物之官陪属万为万官【五物谓天地神民类物之官也臣之臣为陪属谓有寮属转陪贰相佐助复有十等千品故万官也】官有十丑为亿丑【丑类也以十丑承万为十万十万曰亿古数也今人乃以万万为亿】天子之田九畡以食兆民【九畡九州之内有畡数也食兆民耕而食其中也天子曰兆民】王取经入焉以食万官【经常也常入征税也　楚语】芋尹无宇曰天有十日【甲至癸】人有十等【王至台】下
　　所以事上上所以共神也故王臣公公臣大夫大夫臣士士臣皁皁臣舆舆臣隶隶臣僚僚臣仆仆臣台马有圉牛有牧【养马曰围养牛曰牧】以待百事【昭七年左氏传】
　　惟王建国辨方正位体国经野设官分职以为民极【注详见制国】乃立天官冡宰使帅其属而掌邦治以佐王均邦国【掌主也邦治主佐王治邦国也佐犹助也郑司农云邦治谓总六官之职也故大宰职曰掌建邦之六典以佐王治邦国六官皆总属于冡宰故论语曰君薨百官总已以聴于冡宰言冡宰于百官无所不主尔雅曰冡大也冡宰大宰也　天官冡宰郑目録云象天所立之官冡大也宰者官也天者统理万物天子立冡宰使掌邦治亦所以总御众官使不失职不言司者大宰总御众官不主一官之事也】治官之属大宰卿一人小宰中大夫二人宰夫下大夫四人上士八人中士十有六人旅下士三十有二人【变冡言大进退异名也百官总马则谓之冡列职于王则称大冡大之上也山项曰冡旅众也下士治众事者自大宰至旅下士转相副贰皆王臣也王之卿六命其大夫四命士以三命而下为差】府六人史十有二人【府治藏史掌书者凡府史皆其官长所自辟除】胥十有二人徒百有二十人【此民给徭役者若今衞士矣胥读如谞谓其有才知为什长】　宫正上士二人中士四人下士八人府二人史四人胥四人徒四十人【正长也宫正主】【宫中官之长】　宫伯中士二人下士四人府一人史二人胥二人徒二十人【伯长也】　膳夫上士二人中士四人下士八人府二人史四人胥十有二人徒百有二十人【膳之言善也今时美物曰珍膳膳夫食官之长也郑司农以诗说之曰仲允膳夫】　庖人中士四人下士八人府二人史四人贾八人胥四人徒四十人【庖之言苞也裹肉曰苞苴贾主市买知物贾】　内饔中士四人下士八人府二人史四人胥十人徒百人【饔割亨煎和之称内饔所主在内】　外饔中士四人下士八人府二人史四人胥十人徒百人【外饔所主在外】　亨人下士四人府一人史二人胥五人徒五十人【主为外内饔煮肉者】　甸师下士二人府一人史二人胥三十人徒三百人【郊外曰甸师犹长也甸师主共野物官之长】　兽人中士四人下士八人府二人史四人胥四人徒四十人　人中士二人下士四人府二人史四人胥三十人徒三百人　鼈人下士四人府二人史二人徒十有六人　腊人下士四人府二人史二人徒二十人【腊之言夕也】医师上士二人下士四人府二人史二人徒二十人【医师众医之长】　食医中士二人【食有和齐药之类】　疾医中士八人　疡医下士四人【疡创痈也】　兽医下士四人【兽牛马之类】　酒正中士四人下士八人府二人史八人胥八人徒八十人【酒正酒官之长】　酒人奄十人女酒三十人奚三百【奄精气闭藏者今谓之宦人月令仲冬其器闳以奄女洒女奴晓酒者古者从坐男女没入县官为奴其少才知以为奚今之侍史官婢或曰奚宦女】　浆人奄五人女浆十有五人奚百五十人【女浆女奴晓浆者】　凌人下士二人府二人史二人胥八人徒八十人【凌氷室也诗人二之日凿氷冲冲三之日纳于凌隂】笾人奄一人女笾十人奚二十人【竹曰笾女笾女奴之晓笾者】醢人奄一人女醢二十人奚四十人【醢豆实也不谓之豆此主醢豆不尽于醢也女醢女奴晓醢者】　醯人奄二人女醯二十人奚四十人【女醯女奴晓醯者】盐人奄二人女盐二十人奚四十人【女盐女奴晓盐者】　幂人奄一人女幂十人奚二十人【以巾覆物曰幂女幂女奴晓幂者】　宫人中士四人下士八人府二人史四人胥八人徒八十人掌舎下士四人府二人史四人徒四十人【舎行所解止之处】幕人下士一人府二人史二人徒四十人【幕帷覆上者】
　　掌次下士四人府四人史二人徒八十人【次自修止之处】　大府下大夫二人上士四人下士八人府四人史八人贾十有六人胥八人徒八十人【大府为王治藏之长若今司农矣】　玉府上士二人中士四人府二人史二人工八人贾八人胥四人徒四十有八人【工能攻玉者】　内府中士二人府一人史二人徒十人【内府王良货贿藏在内者】　外府中士二人府一人史二人徒十人【外府主泉藏在外者】　司防中大夫二人下大夫四人上士八人中士十有六人府四人史八人胥五人徒五十人【防大计也司会主天下之大计计官之长若今尚书】　司书上士二人中士四人府二人史四人徒八人【司书主计防之簿书】　职内上士二人中士四人府二人史四人徒二十人【职内主入也若今之泉所入谓之少内】　职嵗上士四人中士八人府四人史八人徒二十人【主嵗计以嵗防】　职币上士二人中士四人府二人史四人贾四人胥二人徒二十人　司裘中士二人下士四人府二人史四人徒四十人　掌皮下士四人府二人史四人徒四十人　内宰下大夫二人上士四人中士八人府四人史八人胥八人徒八十人【内宰宫官之长】内小臣奄上士四人史二人徒八人【奄称士者异其贤】　阍人王宫每门四人囿游亦如之【阍人司昏晨以启闭者刑人墨者使守门囿御苑也游离宫也】　寺人王之正内五人【寺之言侍也诗云寺人孟子正内路寝】　内竖倍寺人之数【竖未冠者之官名】　九嫔【嫔妇也昏义曰古者天子后立六宫三夫人九嫔二十七世妇八十一御妻以聴天下之内治以明章妇顺故天下内和而家理也不列夫人于此官者夫人之于后犹三公之于王坐而论妇礼无官职】　世妇【不言数者君子不苟于色有妇徳者充之无则阙】　女御【昏义所谓御妻御犹进也侍也】　女祝四人奚八人【女祝女奴晓祝事者】　女史八人奚十有六人【女史女奴晓书者】　典妇功中士二人下士四人府二人史四人工四人贾四人徒二十人【典主也典妇功者主妇人丝枲功官之长】典丝下士二人府二人史二人贾四人徒十有二人　典枲下士二人府二人史二人徒二十人　内司服奄一人女御二人奚八人【内司服主宫中裁缝官之长有女御者以衣服进或当于王广其礼使无色过】　缝人奄二人女御八人女工八十人奚三十人【女工女奴晓裁缝者】　染人下士二人府二人史二人徒二十人　追师下士二人府一人史二人工二人徒四人【追治玉石之名】　屦人下士二人府一人史一人工八人徒四人　夏采下士四人史一人徒四人【夏采夏翟羽色禹贡徐州贡夏翟之羽有虞氏以为緌后世或无故染鸟羽象而用之谓之夏采】
　　右周礼天官之属
　　惟王建国辨方正位体国经野设官分职以为民极乃立地官司徒使师其属而掌邦教以佐王安扰邦国【教所以亲百姓训五品有虞氏五而周十有二焉扰亦安也言饶衍之　地官司徒郑月录云象地所立之官司徒主众徒地者载养万物天子立司徒掌邦教亦所以安扰万民】教官之属大司徒卿一人小司徒中大夫二人乡师下大夫四人上士八人中士十有六人旅下士三十有二人府六人史十有二人胥十有二人徒百有二十人【师长也司徒掌六乡乡师分而治之二人者共三乡之事相左右也】　乡老二乡则公一人乡大夫每乡卿一人州长每州中大夫一人党正每党下大夫一人族师每族上士一人闾胥每闾中士一人比长五家下士一人【老尊称也王置六卿则公有三人也三公者内与王论道中参六官之事外与六卿之教其要为民是以属之乡焉州党族闾比乡之属别正师胥皆长也正之言政也师之言帅也胥有才知之称载师职曰以官田牛田赏田牧田任逺郊之地司勲职曰掌六乡之掌地六乡地在逺郊之内则居四同郑司农云百里内为六乡外为六遂】　封人中士四人下士八人府二人史四人胥六人徒六十人【聚土曰封谓壝堳埒及小封疆也】　鼔人中士六人府二人史二人徒二十人　舞师下士二人胥四人舞徒四十人【舞徒给繇役能舞者以为之】　牧人下士六人府一人史二人徒六十人【牧人养牲于野田者诗云尔牧来思荷蓑荷笠或负其糇三十维物尔牲则具】　牛人中士二人下士四人府二人史四人胥二十人徒二百人【主牧公家之牛者诗云谁谓尔无牛九十其犉犉者九十其余多矣】　充人下士二人史二人胥四人徒四十人【充犹肥也养繋牲而肥之】　载师上士二人中士四人府二人史四人胥六人徒六十人【载之言事也事民而税之禹贡曰冀州既载载师者闾师县师遗人均人官之长】　闾师中士二人史二人徒二十人【主徴六乡赋贡之税者乡官有州党族闾此止言闾者徴民之税宜督其亲民者凡其赋贡入大府谷入仓人】　县师上士二人中士四人府二人史四人胥八人徒八十人【主天下土地人民已下之数徴野赋贡也名曰县师者自六乡以至邦国县居中焉郑司农云四百里曰县】　遗人中士二人下士四人府二人史四人胥四人徒四十人【郑司农云遗读如诗曰弃予如遗之遗谓以物有所馈遗】　均人中士二人下士四人府二人史四人胥四人徒四十人【均犹平也主平土地之力政者】　　师氏中大夫一人府二人史二人胥十有二人徒百有二十人【师教人以道者之称也保氏司谏司救官之长郑司农云诗云楀维师氏】　保氏下大夫一人中士二人府二人史二人胥六人徒六十人【保安也以道安人者也书叙曰周公为师召公为保相成王为左右圣贤兼此官也】　司谏中士二人史二人徒二十人【谏犹正也以道正人行】　司救中士二人史二人徒二十人【救犹禁也以礼防禁人之过者也】　调人下士二人史二人徒十人【调犹和合也】　媒氏下士二人史二人徒十人【媒之言谋也谋合异类使和成者今齐人名麴麸曰媒】　司市下大夫二人上士四人中士八人下士十有六人府四人史八人胥十有二人徒百有二十人【司市市官之长】　质人中士二人下士四人府二人史四人胥二人徒二十人【质平也主平定物贾者】　廛人中士二人下士四人府二人史四人胥二人徒二十人【故书廛为坛杜子春读坛为廛説云市中空地谓廛民居区域之称】　胥师二十肆则一人皆二史贾师二十肆则一人皆二史司虣十肆则一人司稽五肆则一人胥二肆则一人肆长每肆则一人【自胥师以及司稽皆司市所自辟除也胥及肆长市中给繇役者胥师领羣胥贾师定物贾司暴禁暴乱司稽察留连不时去者】泉府上士四人中士八人下士十有六人府四人史
　　八人贾八人徒八十人【郑司农云故书泉或作钱】　司门下大夫二人上士四人中士八人下士十有六人府二人史四人胥四人徒四十人每门下士二人府一人史二人徒四人【司门若今城门校尉主王城十二门】　司关上士二人中士四人府二人史四人胥八人徒八十人每关下士二人府一人史二人徒四人【关界上之门】　掌节上士二人中士四人府二人史四人胥二人徒二十人【节犹信也行者所执之信】　遂人中大夫二人遂师下大夫四人上士八人中士十有六人旅下士三十有二人府四人史十有二人胥十有二人徒百有二十人【遂人主六遂若司徒之于六乡也六遂之地自逺郊以逹于畿中有公邑家邑小都大都焉郑司农云遂谓王国百里外】遂大夫毎遂中大夫一人县正每县下大夫一人鄙师每鄙上士一人酂长每酂中士一人里宰每里下士一人邻长五家则一人【县鄙酂里邻遂之属别也】旅师中士四人下士八人府二人史四人胥八人徒八十人【主敛县师所征野之赋谷者也旅犹处也六遂之官里宰之师也正用里宰者亦敛民之税宜督其亲民】稍人下士四人史二人徒十有二人【主为县师令都鄙丘甸之政也距王城三百里曰稍家邑小都大都自稍以出焉】　委人中士二人下士四人府二人史四人徒四十人【主敛甸稍刍薪之赋以共委积者也】　土均上士二人中士四人下士八人府二人史四人胥四人徒四十人【均犹平也主平土地之政令者也】　草人下士四人史二人徒十有二人【草除草】　稻人上士二人中士四人下士八人府二人史四人胥十人徒百人　土训中士二人下士四人史二人徒八人【郑司农云训读为驯谓以逺方土地所生异物告道王也尔雅云训道也谓能训说土地善恶之势】　诵训中士二人下士四人史二人徒八人【能训说四方所诵习及人所作为乆时事】　山虞毎大山中士四人下士八人府二人史四人胥八人徒八十人中山下士六人史二人胥六人徒六十人小山下士二人史一人徒二十人【虞度也度知山之大小及所生者】　林衡毎大林麓下士十有二人史四人胥十有二人徒百有二十人中林麓如中山之虞小林麓如小山之虞【衡平也平林麓之大小及所生者竹木生平地曰林山足曰麓】　川衡每大川下士十有二人史四人胥十有二人徒百有二十人中川下士六人史二人胥六人徒六十人小川下士二人史一人徒二十人【川流水也禹贡曰九川涤源】泽虞每大泽大薮中士四人下士八人府二人史四人胥八人徒八十人中泽小薮如中川之衡小泽小薮如小川之衡【泽水所钟也水希曰薮禹贡曰九泽既陂尔雅有八薮】迹人中士四人下士八人史二人徒四十人【迹之言迹知禽兽处】　人中士二人下士四人府二人史二人胥四人徒四十人【人言矿也金玉未成器曰矿】　角人下士二人府一人徒八人　羽人下士二人府一人徒八人　掌葛下士二人府一人史一人胥二人徒二十人　掌染草下士二人府一人史二人徒【染草蓝蒨象斗之属】　掌炭下士二人史二人徒二十人掌荼下士二人府一人史一人徒二十人【荼茅莠】　掌蜃下士二人府一人史一人徒八人【蜃大蛤月令孟冬雉入大水为蜃】囿人中士四人下士八人府二人胥八人徒八十人【囿今之苑】　人每下士二人府一人史一人徒二十人【筑地为墠季秋除囿中为之诗云九月筑圃十月纳禾稼】　廪人下大夫二人上士四人中士八人下士十有六人府八人史十有六人胥三十人徒三百人【藏米曰廪廪人舍人仓人司禄官之长】　舎人上士二人中士四人府二人史四人胥四人徒四十人【舎犹宫也主平宫中用谷者也】　仓人中士四人下士八人府二人史四人胥四人徒四十人　司禄中士四人下士八人府二人史四人徒四十人【主班禄】　司稼下士八人史四人徒四十人【种谷曰稼如嫁女以有所生】　舂人奄二人女舂抌二人奚五人【女舂抌女奴能舂与抌者抌抒臼也诗曰或舂或抌】饎人奄二人女饎八人奚四十人【郑司农云饎人主炊官也特牲馈食礼曰主妇视饎爨故书饎作】槀人奄八人女槀毎奄二人奚五人【郑司农云槀读如犒师之犒主亢食者故谓之犒】
　　右地官之属
　　惟王建国辨方正位体国经野设官分职以为民极乃立春官宗伯使帅其属而掌邦礼以佐王和邦国【礼谓曲礼五吉凶宾军嘉其别三十有六郑司农云宗伯主礼之官故书尧典曰帝曰咨四岳有能典朕三礼佥曰伯夷帝曰俞咨伯汝作秩宗宗官又主鬼神故国语曰使名姓之后能知四时之生牺牲之物玉帛之类采服之宜彝器之量次主之度屏摄之位坛场之所上下之神祗氏姓之所出而率旧典者为之宗春秋禘于大庙跻僖公而传曰夏父弗忌为宗人又曰使宗人衅夏献其礼礼特牲曰宗人升自西阶视壶濯及豆笾然则唐虞厯三代以宗官典国之礼与其祭祀汉之大常是也　春官宗伯郑目录云象春所立之官也宗尊也伯长也春者出生万物天子立宗伯使掌邦礼典礼以事神为上亦所以使天下报本反始不言司者鬼神示人之所尊不敢主之故也】礼官之属大宗伯卿一人小宗伯中大夫二人肆师下大夫四人上士八人中士十有六人旅下士三十有二人府六人史十有二人徒百有二十人【肆犹陈也肆师佐宗伯陈列祭祀之位及牲器粢盛】　鬰人下士二人府二人史一人徒八人【鬰鬰金香草宜以和鬯】　鬯人下士二人府二人史一人徒八人【鬯酿秬为酒芬芳条畅于上下也秬如黑黍一稃二米】　鸡人下士一人史一人徒四人　司尊彝下士二人府四人史二人胥二人徒二十人【彝亦尊也鬰鬯曰彝彝法也言为尊之法也】司几筵下士二人府二人史一人徒八人【筵亦席也铺陈曰筵借之曰席然其言之筵席通矣】　天府上士一人中士二人府四人史二人胥二人徒二十人【府物所藏言天府尊此所藏若天物然】　典瑞中士二人府二人史二人胥一人徒十人【瑞节信也典瑞若今符玺郎】　典命中士二人府二人史二人胥一人徒十人【命谓王迁秩羣臣之书】　司服中士二人府二人史一人胥一人徒十人　典祀中士二人下士四人府二人史二人胥四人徒四十人　守祧奄八人女祧毎庙二人奚四人【逺庙曰祧周为文王武王庙迁主藏焉奄如今之宦者女祧女奴有才知者天子七庙三昭三穆奚女奴也】　世妇毎宫卿二人下大夫四人中士八人女府二人女史二人奚十有六人【世妇后宫官也王后六宫汉使大长秋詹事中】　内宗凡内女之有爵者【内女王同姓之女谓之内宗有爵其嫁于大夫及士者凡无常数之言】　外宗凡外女之爵者【外女王诸姑姊妹之女谓之外宗】　冡人下大夫二人中士四人府二人史四人胥十有二人徒百有二十人【冡封上为丘垅象冡而为之】　墓大夫下大夫二人中士八人府二人史四人胥二十人徒二百人【墓冡茔之地孝子所思慕之处】　职丧上士二人中士四人下士八人府二人史四人胥四人徒四十人【职主也】　大司乐中大夫二人乐师下大夫四人上士八人下士十有六人府四人史八人胥八人徒八十人【大司乐乐官之长】大胥中士四人小胥下士八人府二人史四人徒四十人【胥有才知之称礼记文王世子曰小乐正学干大胥赞之】　大师下大夫二人小师上士四人瞽蒙上瞽四十人中瞽百人下瞽百有六十人眡了三百人府四人史八人胥十有二人徒百有二十人【凡乐之歌必使瞽蒙为焉命其贤知者以为大师小师晋杜蒯云旷也大师也眡读为虎眡之眂了目明者郑司农云无目眹谓之瞽有目眹而无见谓之蒙有目无眸子谓之瞍】　典同中士二人府一人史一胥二人徒二十人【同隂律也不以阳律名官者因其先言耳书曰恊时月正日同律度量衡大师职曰执同律以聴军声】磬师中士四人下士八人府四人史二人胥四人徒四十人　钟师中士四人下士八人府二人史二胥六人徒六十人　笙师中士二人下士四人府二人史二人胥一人徒十人　镈人中士二人下士四人府二人史二人胥二人徒二十人【鏄如钟而大】　韎师下士二人府一人史一人舞者十有六人【郑司农云以明堂位曰韎东夷之乐读如味饮食之味杜子春云韎为菋茎着之菋读谓如韎韐之韎】　旄人下士四人舞者众寡无数府二人史二人胥二人徒二十人【旄旄牛尾舞者所持以指麾】　籥师中士四人府二人史二人胥二人徒二十人【籥舞者所吹春秋宣八年壬午犹绎万入去籥传曰去其有声者废其无声者诗云左手执籥右手秉翟】　籥章中士二人下士四人府一人史一人胥二人徒二十人【籥章吹籥以为诗章】　鞮鞻氏下士四人府一人史一人胥二人徒二十人【鞻读如屦也鞮屦四夷舞者所屝也今时倡蹋鼔沓行者自有屝】　典庸器下士四人府四人史二人胥八人徒八十人【庸功名郑司农云庸器有功者铸器铭其功春秋传曰以所得于齐之兵作林钟而铭鲁功焉】　司干下士二人府二人史二人徒二十人【干舞者所持谓楯也春秋传曰万者何干舞也】　大卜下大夫二人卜师上士四人卜人中士八人下士十有六人府二人史二人胥四人徒四十人【问曰卜大卜卜筮官之长】　人中士二人府二人史二人工四人胥四人徒四十人【工取攻】　菙氏下士二人史一人徒八人【燋焌用荆菙之类】　占人下士八人府一人史二人徒八人【占蓍之卦兆吉凶】　簭人中士二人府一人史二人徒四人【问蓍曰筮其占易】　占梦中士二人史二人徒四人　眂祲中士二人史二人徒四人【祲隂阳彘相侵渐成祥者鲁史梓慎曰吾见赤黒之祲】　大祝下大夫二人上士四人小祝中士八人下士十有六人府二人史四人胥四人徒四十人【大祝祝官之长】　丧祝上士二人中士四人下士八人府二人史二人胥四人徒四十人　甸祝下士二人府一人史一人徒四人【甸之言田也田狩之祝】　诅祝下士二人府一人史一人徒四人【诅谓祝之使沮败也】　司巫中士二人府一人史一人胥一人徒十人【司巫巫官之长】　男巫无数女巫无数其师中士四人府二人史四人胥四人徒四十人【巫能制神之处位次主者】　　大史下大夫二人上士四人小史中士八人下士十有六人府四人史八人
　　胥四人徒四十人【大史史官之长】　冯相氏中士二人下士四人府二人史四人徒八人【冯乘也相视也世登高台以视天文之次序天文属大史月令曰乃命大史守典奉法司天日月星辰之行宿离不贷】　保章氏中士二人下士四人府二人史四人徒八人【保守也世守天文之变】　内史中大夫一人下大夫二人上士四人中士八人下士十有六人府四人史八人胥四人徒四十人　外史上士四人中士八人下士十有六人胥二人徒二十人　御史中士八人下士十有六人其史百有二十人府四人胥四人徒四十人【御犹侍也进也其史百有二十人以掌赞书人多也】　巾车下大夫二人上士四人中士八人下士十有六人府四人史八人工百人胥五人徒五十人【巾犹衣也巾车车官之长】　典路中士二人下士四人府二人史二人胥二人徒二十人【路王之所乘车】　车仆中士二人下士四人府二人史二人胥二人徒二十人　司常中士二人下士四人府二人史二人胥四人徒四十人【司常主王旌旗】　都宗人上士二人中士四人府二人史四人胥四人徒四十人【都谓王子弟所封及公卿所食邑】　家宗人如都宗人之数【家谓大夫所食采邑】　凡以神士者无数以其艺为之贵贱之等【以神士者男巫之后有学问才知者艺谓礼乐射御书数高者为上士次之为中士又次之为下士】
　　右春官之属
　　惟王建国辨方正位体国经野设官分职以为民极乃立夏官司马使帅其属而掌邦政以佐王平邦国【政正也政所以正不正者也孝经説曰政者正也正徳名以行道夏官司马郑日录云象夏所立之官马者武也言为武者也夏整齐万物天子立司马共掌邦政政可以平诸侯正天下故曰统六师平邦国】政官之属大司马卿一人小司马中大夫二人军司马下大夫四人舆司马上士八人行司马中士十有六人旅下士三十有二人府六人史十有六人胥三十有二人徒三百有二十人【屿众也行谓军行列晋作穴军而有三行取名于此】凡制军万有二千五百人为军王六军大国三军次国二军小国一军军将皆命卿二千有五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长【军师旅卒两伍皆众名也伍一比两一闾卒一旅旅一党师一州军一乡家所出一人将帅长司马者其帅吏也言军将皆命卿则凡军帅不特置选于六官六卿之吏自卿以下徳任者使兼官焉郑司农云王六军大国三军次国二军小国一军故春秋传有大国次国小国又曰成国不过半天子之军周为六军诸候之大者三军可也诗大雅常武曰赫赫明明王命卿士南仲大祖大师皇父整我六师以修我戎既敬既戒惠此南国大雅文王曰周王于迈六师及之此周为六经之见于经也春秋传曰王使虢公命曲沃伯以一军为晋侯此小国一军之见于传也百人为卒二十五人为两故春秋传曰广有一卒卒偏之两】一军则二府六史胥十人徒百人　司勲上士二人下士四人府二人史四人胥二人徒二十人【故书勲作勋郑司农云勋读为勲勲功也此官主功赏故曰掌六卿赏地之法以等其功】马质中士二人府一人史二人贾四人徒八人【质平也主买马平其大小之贾直】　量人下士二人府一人史四人徒八人【量犹度也谓以丈尺度地】　小子下士二人史一人徒八人【小子主祭祀之小事】　羊人下士二人史一人贾二人徒八人　司爟下士二人徒六人【故书爟为燋杜子春云燋当为爟书或亦为爟爟为私火谓爟读如予若观火之观今燕俗名汤热为观则爟火谓热火与】　掌固上士二人下士八人府二人史四人胥四人徒四十人【固国所依阻者也国曰固野曰险易曰王公设险以守其国】　司险中士二人下士四人史二人徒四十人　掌疆中士八人史四人胥十有六人徒百有六十人【疆界也】　侯人上士六人下士十有二人史六人徒百有二十人【侯侯迎宾客之来者】　环人下士六人史二人徒十二人【环犹却也以勇力却敌】　挈壶氏下士六人史二人徒十有二人【挈读如絜髪之絜壶盛水器也世主絜壶水以为漏】　射人下大夫二人上士四人下士八人府二人史四人胥二人徒二十人　服不氏下士一人徒四人【服不服不服之兽者】　射鸟氏下士一人徒四人　罗氏下士一人徒八人【能以罗罔搏鸟者郊特牲曰大罗氏天子之掌鸟兽者】　掌畜下士二人史二人胥二人徒二十人【畜谓敛而养之】　司士下大夫二人中士六人下士十有二人府二人史四人胥四人徒四十人　诸子下大夫二人中士四人府二人史二人胥二人徒二十人【诸子主公卿大夫士之子者或及庶子】　司右上士二人下士四人府四人史四人胥八人徒八十人【右谓有勇力之士充王军右】　虎贲氏下大夫二人中士十有二人府二人史八人胥八十人虎士八百人【不言徒曰虎士则虎士徒之选有勇力者】　旅贲氏申士二人下士十有六人史二人徒八人　节服氏下士八人徒四人【世为王节所衣服】　方相氏狂夫四人【方相犹言放想可畏怖之貌】　大仆下大夫二人小臣上士四人祭仆中士六人御仆下士十有二人府二人史四人胥二人徒二十人【仆侍御于尊者之名大仆其长也】隶仆下士二人府一人史二人胥四人徒四十人【此吏而曰隶以其事防】　弁师下士二人工四人史二人徒四人【弁者古冠之大称委貌缁布曰冠】　司甲下大夫二人中士八人府四人史八人胥八人徒八十人【甲今之铠也司甲兵戈盾官之长】　司兵中士四人府二人史四人胥二人徒二十人司戈盾下士二人府一人史二人徒四人【戈今时句子防】　司弓矢下大夫二人中士八人府四人史八人胥八人徒八十人【司弓矢弓弩矢箙官之长】　缮人上士二人下士四人府一人史二人胥二人徒二十人【缮之言劲也善也】　槀人中士四人府二人史四人胥二人徒二十人【郑司农云槀读为刍槀之槀箭干谓之槀此官主弓弩箭矢故谓之槀人】戎右中大夫二人上士二人【右者参乗此充戎路之右田猎亦为之右焉】　齐右
　　下大夫二人【充玉路金路之右】　道右上士二人【充象路之右】　大驭中大夫二人【驭之最尊】　戎仆中大夫二人【驭言仆者此亦侍御于车】　　齐仆下大夫二人【古者王将朝觐会同必齐所以敬宗庙及神明】　道仆上士十有二人【王朝夕在朝主御王以与诸臣行先王之道】　田仆上士十有二人　驭夫中士二十人下士四十人　校人中大夫二人上士四人下士十有六人府四人史八人胥八人徒八十人【校之为言校也主马者必仍校视之校人马官之长】　趣马下士皂一人徒四人【趣马趣养马者也郑司农説以诗曰蹶维趣马】　巫马下士二人医四人府一人史二人贾二人徒二十人【巫马知马祖先牧马社马歩之神者马疾若有犯马则知之是以使与医同职】　牧师下士四人胥四人徒四十人【主牧放马而养之】　廋人下士闲二人史二人徒二十人【廋之言数】　圉师乗一人徒二人圉人良马匹一人驽马丽一人【养马曰圉四马为乘良善也丽耦也】职方氏中大夫四人下大夫八人中士十有六人府四人史十有六人胥十有六人徒百有六十人【职主也主四方之职贡者职方氏主四方官之长】　土方氏上士五人下士十人府二人史五人胥五人徒五十人【土方氏主四方邦国之土地】　怀方氏中士八人府四人史四人胥四人徒四十人【怀来也主来四方之民及其物】　合方氏中士八人府四人史四人胥四人徒四十人【合方氏主合同四方之事】　训方氏中士四人府四人史四人胥四人徒四十人【训道也主教道四方之氏】　形方氏【士察也主察狱讼之事者郑司农説以论语曰桞下惠为士师乡士主六乡之狱】府六人史十有二人胥十有二人徒百有二十人　　遂士中士十有二人府六人史十有二人胥十有二人徒百有二十人【遂士主六遂之狱者】　　县士中士三十有二人府八人史十有六人胥十有六人徒百有六十人【距王城三百里至四百里曰县县士主县之狱者】　　方士中士十有六人府八人史十有六人胥十有六人徒百有六十人【方士主四方都家之狱者】　　讶士中士八人府四人史八人胥八人徒八十人【讶迎也士官之迎四方宾客】　　朝士中士六人府三人史六人胥六人徒六十人【朝士主外朝之法】司民中士六人府三人史六人胥三人徒三十人【司民主氏数】　　司刑中士二人府一人史二人胥二人徒二十人司刺下士二人府一人史二人徒四人【刺杀也三讯罪定则杀之】司约下士二人府一人史二人徒四人【约言语之约束】　司
　　盟下士二人府一人史二人徒四人【盟以约辞告神杀牲防血明着其信也曲礼曰涖牲曰盟】　　职金上士二人下士四人府二人史四人胥八人徒八十人【职主也】　　司厉下士二人史一人徒十有二人【犯政为恶曰厉厉士主盗贼之兵器及其奴者】　犬人下士二人府一人史二人贾四人徒十六人　司圜中士六人下士十有二人府三人史六人胥十有六人徒百有六十人【郑司农云圜谓圜土也圜土谓狱城也今狱城圜司圜职中言凡圜土之刑人也以此知圜谓圜土也又大司冦职曰以圜土聚教罢民故司圜职曰掌收教罢民】　掌囚下士十有二人府六人史十有二人徒百有二十人【囚拘也主拘繋当刑杀之者】　掌戮下士二人史一人徒十有二人【戮犹辱也既斩杀又辱之】　司隶中士二人下士十有二人府五人史十人胥二十人徒二百人【隶给劳辱之役者汉始置司隶亦使将徒治道沟渠之役后稍尊之使主官府及近郡】　罪隶百有二十人【盗贼之家为奴者】　蛮隶百有二十人【征南夷所获】　闽隶百有二十人【闽南蛮之别】　夷隶百有二十人【征东夷所获】貉隶百有二十人【征东北夷所获凡隶众矣此其选以为役员其余谓之隶】　布宪中士二人下士四人府二人史四人胥四人徒四十人【宪表也主表形禁者】　禁杀戮下士二人史一人徒十有二人【禁杀戮者禁民不得相杀戮】　禁暴氏下士六人史三人胥六人徒六十人野庐氏下士六人胥十有二人徒百有二十人【卢宾客行道所舎】　　蜡氏下士四人徒四十人【蜡骨肉腐臭蝇虫所蜡也月令曰揜骼埋骴此官之职也蜡读如狙司之狙】　　雍氏下士二人徒八人【雍谓隄防止水者也】　萍氏下士二人徒八人【郑司农云萍读为蛢或为蓱号起雨之蓱谓今天问蓱号作萍尔雅曰萍蓱其大者苹读如小子言平之平萍氏主水禁萍之草无根而浮取名于其不沈溺】司寤氏下士二人徒八人【寤觉也主夜觉者】　司烜氏下士
　　六人徒十有六人【烜火也读如卫侯燬之燬故书燬为垣郑司农云当为烜】　　条狼氏下士六人胥六人徒六十人【杜子春云条当为涤器之涤谓涤除也狼狼扈道上】　　修闾氏下士二人史一人徒十有二人【闾谓里门】冥氏下士二人徒八人【郑司农云冥读谓冥氏春秋之冥谓冥方之冥以绳縻取禽兽之名】　庶氏下士一人徒四人【庶读如药煮之煮驱除毒蛊之言书不作蛊者字从声】　穴氏下士一人徒四人【穴搏蛰兽所藏者】　翨氏下士二人徒八人【翨鸟翮也郑司农云翨读谓翅翼之翅】　　柞氏下士二人徒八人【柞除木之名除木者必先枝剥之郑司农云柞读为声音唶唶之唶屋笮之笮】　　薙氏下士二人徒二十人【书薙或作夷郑司农云掌杀草故春秋传曰如农夫之务去草芟夷蕴崇之又今俗间谓麦下为夷下言芟夷其麦以其下种禾豆也谓薙读如鬀小儿头之鬀书或作夷此皆剪草也字从类耳月令曰烧薙行水谓烧所芟草乃水之】　　硩蔟氏下士一人徒二人【郑司农云硩读为擿蔟读为爵蔟之蔟谓巢也谓硩古字从石折声】　　剪氏下士一人徒二人【剪断灭之言也主除蛊蠧者诗云实始剪啇】　　赤叐氏下士一人徒二人【赤叐犹言捇防也主除虫豸自埋者】　　蝈氏下士一人徒二人【郑司农云蝈读为蜮蜮虾蟇也月令曰蝼蝈鸣故曰掌去鼁黾鼁黾虾蟇属书或为掌去虾蟇谓蝈今御所食蛙也字从虫国声也蜮乃短狐舆】　　壶涿氏下士一人徒二人【壶谓瓦鼔涿击之也故书涿为独郑司农云独读为浊其源之浊音与涿相近书亦或为浊】　　庭氏下士一人徒二人【庭氏主射妖鸟令国中絜清如庭者也】　　衔枚氏下士二人徒八人【衔枚止言语嚣讙也枚状如箸横衔之为之繣结于项】　　伊耆氏下士一人徒二人【伊耆古王者号始为蜡以息老物此主王者之齿枤使王识伊耆氏之旧徳而以名官与今姓有伊耆氏】大行人中大夫二人小行人下大夫四人司仪上士八人中士十有六人行夫下士三十有二人府四人史八人胥八人徒八十人【行夫主国使之礼】　　环人中士四人史四人胥四人徒四十人【环犹围也主围宾客任器为之守卫】　　象胥毎翟上士一人中士二人下士八人徒二十人【通夷狄之言者曰象胥其有才知者也此类之本名东方曰寄南方曰象西方曰狄鞮北方曰译今总名曰象者周之徳先致南方也】掌客上士二人下士四人府一人史二人胥二人徒二十人　掌讶中士八人府二人史四人胥四人徒四十人【讶迎也宾客来主迎之郑司农云讶读为跛者讶跛者之讶】　　掌交中士八人府二人史四人徒三十有二人【主交通结诸侯之合】　掌察四方中士八人史四人徒十有六人　　掌货贿下士十有六人史四人徒三十有二人　朝大夫每国上士二人下士四人府一人史二人庶子八人徒二十人【此王之士也使主都家之国治而命之朝大夫云】　都则中士一人下士二人府一人史二人庶子四人徒八十人【都则主都家之八则者也当言毎都如朝大夫及都司马云】都士中士二人下士四人府二人史四人胥四人徒
　　四十人家士亦如之【都家之士主治都家吏民之狱讼以告方士者也亦当言毎都】
　　右秋官之属
　　冬官其属六十掌邦事【天官小宰】
　　右冬官【冬官考工记郑目录云象冬所立官也是官名司空者冬闭藏万物天子立司空使掌邦事亦所以富国家使民无空者也司空之篇亡汉兴购求千金不得此前世识其事者记录以备大数古周礼六篇毕矣古周礼六篇者天子所专秉以治天下诸侯不得用焉六官之记可见者尧育重黎之后羲和及其仲叔四子掌天地四时夏书亦云乃召六卿商周虽稍増改其职名六官之数则同矣】　攻木之工轮舆弓庐匠车梓攻金之工筑冶凫防段桃攻皮之工函鲍韗韦裘设色之工画缋钟筐防刮摩之工玉楖雕矢磬搏埴之工陶旊【事官之属六十此识其五材三十工畧记其事耳其曰某人者以其事名官也其曰某氏者官有世功若族有世业以氏名官者也考工记　详见政事上篇工政章】










　　礼书纲目卷五十七
<经部,礼类,通礼之属,礼书纲目>
　　钦定四库全书
　　礼书纲目卷五十八　　　　　婺源江永撰
　　职官下　　　通礼七
　　补
　　大宰乃施典于邦国而建其牧立其监设其参傅其伍陈其殷置其辅【乃者更申勅之以侯伯有功徳者加命作州长谓之牧所谓八命作牧者监谓公侯伯子男各监一国书曰王啓监厥乱为民参谓卿三人伍谓大夫五人郑司农云殷治律辅为民之平也谓殷众也谓众士也王制诸侯上士二十七人其中士下士各居其上之三分辅府史庻人在官者　天官】大国三卿皆命于天子下大夫五人上士二十七人
　　次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人【命于天子者天子选用之如今诏书除吏是矣小国亦三卿一卿命于天子二卿命于其君此文似误脱耳或者欲见畿内之国二卿与　王制】　次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫【此诸侯使卿大夫覜聘并会之序也其位爵同小国在下爵异固在上耳】其有中士下士者数各居其上之三分【谓其为介若特行而并会也居犹当也此据大国而言大国之士为上次国之士为中小国之士为下士之数国皆二十七人各三分之上九中九下九以位相当则次国之上士当大国之中中当其下小国之上士当大国之下凡非命士亦无出会之事春秋传谓士为防　同上】
　　右侯国之官　司徒司马司空亚旅【司徒司马司空三卿也武王是时尚为诸侯故未偤六卿唐孔氏曰司徒主民治徒庶之政令司马主兵治军旅之誓戒司空主土治垒壁以营军亚次旅众也大国三卿下大夫五人士二十七人亚者卿之贰大夫是也旅者卿之属士是也　牧誓】
　　六命赐官【此王六命之卿赐官者使得自置其臣治家邑如诸侯　春官大宗伯】　大宰乃施则于都鄙而建其长立其两设其伍陈其殷置其辅【长谓公卿大夫王子弟食采邑者两谓两卿不言三卿者不足于诸侯郑司农云两谓两丞　天官】仕于家者出乡不与士齿【亦贱王制】
　　右大夫之官　大夫具官非礼也是谓乱国【臣之奢富拟于国君败乱之国也孔子谓管仲官事不摄焉得俭】仕于公曰臣仕于家曰仆与家仆杂居齐齿非礼也是谓君与臣同国【臣与仆相等辈而处是谓君臣共国无尊卑也仆不可与士齿　礼运】　管仲官事不摄焉得俭【摄兼也家臣不能具官一人常兼数事管仲不然皆言其侈　论语】
　　王者之制禄爵公侯伯子男凡五等诸侯之上大夫卿下大夫上士中士下士凡五等【二五象五行刚柔十日禄所受食爵秩次也上大夫曰卿王制】　制三公一命卷若有加则赐也不过九命次国之君不过七命小国之君不过五命【卷俗读也其通则曰衮三公八命矣复加一命则服龙衮与王者之后同多于此则赐非命服也虞夏之制天子服有日月星辰周礼曰诸公之服自衮冕而下如王之服】大国之卿不过三命下卿再命小国之卿与下大夫一命【不着次国之卿者以大国之下互明之此卿命则异大夫皆同周礼公侯伯之卿三命其大夫再命子男之卿再命其大夫一命　同上】　大宗伯以九仪之命正邦国之位【毎命异仪贵贱之位乃正春秋传曰名位不同礼亦异数】壹命受职【始见命为正吏谓列国之士于子男为大夫王之下士亦一命郑司农云受职治职事】再命受服【郑司农云受服受祭衣服为上士谓此受冕之服列国之大夫再命于子男为卿卿大夫自冕而下如孤之服王之中士亦再命则爵弁服】三命受位【郑司农云受下大夫之位谓此列国之卿始有列位于王为王之臣也王之上士亦三命】四命受器【郑司农云受祭器为上大夫谓此公之孤始得有祭器者也礼运曰大夫具官祭器不假声乐皆具非礼也王之下大夫亦四命】五命赐则【郑司农云则者法也出为子男谓则地未成国之名王之下大夫四命出封加一等五命赐之以方百里二百里之地者方三百里以上为成国王莽时以二十五成为则方五十里合今俗説子男之地独刘子骏等识古有此制焉】六命赐官【郑司农云子男入为卿治一官也谓此王六命之卿赐官者使得自置其臣治家邑如诸侯春秋襄十九年冬晋侯以诸侯围齐荀偃为君祷河既陈齐侯之罪而曰曾臣彪将帅诸侯以讨焉其官臣偃实先后之】七命赐国【王之卿六命出封加一等者郑司农云出就侯伯之国】八命作收【谓侯伯有功徳者加命得专征伐于诸侯郑司农云一州之牧王之三公亦八命】九命作伯【上公有功徳者加命为二伯得征五侯九伯者郑司农云长诸侯为方伯　春官】　典命掌诸侯之五仪诸臣之五等之命【五仪公侯伯子男之仪五等谓孤以下四命三命再命一命不命也或言仪或言命互文也故书仪作义郑司农义读为仪】上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节【上公谓王之三公有徳者加命为二伯二王之后亦为上公国家国之所居谓城方也公之城盖方九里宫方九百步侯伯之城盖方七里宫方七百步子男之城盖方五里宫方五百步大行人职则有诸侯圭借冕服建常樊缨贰车介牢礼朝位之数焉】王之三公八命其卿六命其大夫四命及其出封皆加一等其国家宫室车旗衣服礼仪亦如之【四命中下大夫也出封出畿内封于八州之中加一等褒有徳也大夫为子男卿为侯伯其在朝廷则亦如命数耳王之上士三命中士再命下士一命】凡诸侯之适子誓于天子摄其君则下其君之礼一等未誓则以皮帛继子男【誓犹命也言誓者明天子既命以为之嗣树子不易也春秋桓九年曹伯使其世子射姑来朝行国君之礼是也公之子如侯伯而执圭侯伯之子如子男而执璧子男之子与未誓者皆次小国之君执皮帛而朝防焉其宾之皆以上卿之礼焉】公之孤四命以皮帛眡小国之君其卿三命其大夫再命其士壹命其宫室车旗衣服礼仪各眡其命之数侯伯之卿大夫士亦如之子男之卿再命其大夫壹命其士不命其宫室车旗衣服礼仪各眡其命之数【视小国之君者列于卿大夫之位而礼如子男也郑司农云九命上公得置孤卿一人春秋传曰列国之卿当小国之君固周制也谓王制曰大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人　同上】　大宗伯王命诸侯则傧【注见封建】　内史凡命诸侯及孤卿大夫则防命之【郑司农説以春秋传曰王命内史兴父防命晋侯为侯伯防谓以简防书王命其文曰王谓叔父敬服王命以绥四国纠逖王慝晋侯三辞从命受防以出　春官】　小宗伯赐卿大夫士爵则傧【赐犹命也傧之如命诸侯之仪春秋文元年天王使毛伯来锡公命传曰锡者何赐也命者何加我服也同上】　五十而爵【贤者命为大夫　王制】　五十命为大夫服官政【统一官之政也　内则】　天子之田方千里公侯田方百里伯七十里子男五十里不能五十里者不合于天子附于诸侯曰附庸天子之三公之田视公侯天子之卿视伯天子之大夫视子男天子之元士视附庸【注见封建】制农田百亩百亩之分上农夫食九人其次食八人其次食七人其次食六人下农夫食五人庶人在官者其禄以是为差也【农夫皆受田于公田肥墝有五等収入不同也庶人在官谓府史之属官长所除不命于天子国君者分或为粪】诸侯之下士视上农夫禄足以代其耕也中士倍下士上士倍中士下大夫倍上士卿四大夫禄君十卿禄次国之卿三大夫禄君十卿禄小国之卿倍大夫禄君十卿禄【此班禄尊卑之差　王制】　诸侯之下士禄食九人中士食十八人上士食三十六人下大夫食七十二人卿食二百八十八人君食二千八百八十人次国之卿食二百一十六人君食二千一百六十人小国之卿食一百四十四人君食一千四百四十人次国之卿命于其君者如小国之卿天子之大夫为三监监于诸侯之国者其禄视诸侯之卿其爵视次国之君其禄取之于方伯之地方伯为朝天子皆有汤沐之邑于天子之县内视元士【给齐戒自洁清之用浴用汤沐用潘】诸侯世子世国【象贤也】大夫不世爵使以徳爵以功【谓县内及列国诸侯为天子大夫者不世爵而世禄辟贤也】未赐爵视天子之元士以君其国【列国及县内之国也】诸侯之大夫不世爵禄【同上】　内史王制禄则赞为之以方出之【赞为之为之辞也郑司农云以方出之以方版书而出之上农夫食九人其次食八人其次食七人其次食六人下农夫食五人庶人在官者其禄以是为差诸侯之下士视上农夫禄足以代其耕也中士倍下士上士倍中士下大夫倍上士卿四大夫禄君十卿禄杜子春云方直谓今时牍也谓王制曰王之三公视公侯卿视伯大夫视子男元士视附庸】赏赐亦如之【春官】　司禄【阙　地官】　季秋收禄秩之不当者【禄秩之不当恩所加增也　月令】　大宰以八柄诏王驭羣臣一曰爵以驭其贵二曰禄以驭其富【详见下章】　司士以徳诏爵以功诏禄以能诏事以久奠食凡邦国三嵗则稽士任而进退其爵禄【同上】　任官然后爵之位定然后禄之【同上】
　　右爵禄　北宫锜问曰周室班爵禄也如之何【北宫姓锜名卫人班列也】孟子曰其详不可得闻也诸侯恶其害已也而皆去其籍然而轲也尝闻其略也【当时诸侯兼并僭窃故恶周制妨害己之所为也】天子一位公一位侯一位伯一位子男同一位凡五等也君一位卿一位大夫一位上士一位中士一位下士一位凡六等【此班爵之制也五等通于天下六等施于国中】天子之制地方千里公侯皆方百里伯七十里子男五十里凡四等不能五十里不达于天子附于诸侯曰附庸【此以下班禄之制也不能犹不足也小国之地不足五十里者不能自达于天子因大国以姓名通谓之附庸若春秋邾仪父之类是也】天子之卿受地视侯大夫受地视伯元士受地视子男【视比也徐氏曰王畿之内亦制都鄙受地也元士上士也】大国地方百里君十卿禄卿禄四大夫大夫倍上士上士倍中士中士倍下士下士与庶人在官者同禄禄足以代其耕也【十十倍之也四四倍之也倍加一倍也徐氏曰大国君田三万二千亩其入可食二千八百八十人卿田三千二百畆可食二百八十八人大夫田八百畆可食七十二人上士田四百畆可食三十六人中士田二百畆可食十八人下士与庶人在官者田百亩可食九人至五人庶人在官府史胥徒也愚按君以下所食之禄皆助法之公田借农夫之力以耕而収其租士之无田与庶人在官者则但受禄于官如田之入而已】次国地方七十里君十卿禄卿禄三大夫大夫倍上士上士倍中士中士倍下士下士与庶人在官者同禄禄足以代其耕也【三谓三倍之也徐氏曰次国君田二万四千亩可食二千一百六十人卿田二千四百亩可食二百十六人】小国地方五十里君十卿禄卿禄二大夫大夫倍上士上士倍中士中士倍下士下士与庶人在官者同禄禄足以代其耕也【二即倍也徐氏曰小国君田一万六千亩可食千四百四十人卿田一千六百畆可食百四十四人】耕者之所获一夫百畆百畆之粪上农夫食九人上次食八人中食七人中次食六人下食五人庶人在官者其禄以是差【获得也一夫一妇佃田百畆加之以粪粪多而力勤者为上农其所収可供九人其次用力不齐故有此五等庶人在官者其受禄不同亦有此五等也　愚按此章之説与周礼王制不同盖不可考阙之可也程子曰孟子之时去先王未逺载籍未经秦火然而班爵禄之制已不闻其详今之礼书皆掇拾于煨烬之余而多出于汉儒一时之传防奈何欲尽信而句为之解乎然则其事固不可一二追复矣　孟子】　爵人于朝与士共之【必共之者所以审慎之也王制】　古者于禘也发爵赐服顺阳气也【言爵命属阳】
　　【祭统】　古者明君爵有德而禄有功必赐爵禄于大庙示不敢专也故祭之日一献君降立于阼阶之南南乡所命北面史由君右执防命之再拜稽首受书以归而舍奠于其庙此爵赏之施也【一献一酳尸也舍当为释声之误也非时而祭曰奠　同上】　禄爵庆赏成诸宗庙所以示顺也【成诸宗庙于宗庙命之祭统有十伦六曰见爵赏之施焉　祭义】　天子者爵称也爵所以称天子何王者父天母地为天之子也帝王之徳有优劣所以俱称天子者何以其俱命于天而主治五千里内也所以名之为公侯者何公者通也公正无私之意也侯者候也候逆顺也春秋传曰王者之后称公其余大国称侯小国称伯子男也伯者百也子者孳也孳孳无己也男者任也公卿大夫者何谓也公之为言公正无私也卿之为言章善明理也大夫之为言扶进人者也故传曰进贤达能谓之大夫也士者事也任事之称也故传曰通古今辨然否谓之事天子之士独称元士何士贱不得体君之尊故加元以别诸侯之士也王者太子亦称士何举从下升以为人无生得贵者莫不由士起礼士冠经天子之元子士也爵人于朝者示不私人以官与众共之也大夫功成未封而死不得追爵赐之者以其未当股肱也春秋谷梁传曰追赐死者非礼也世子三年丧毕必上受爵命于天子何明爵土者天子之有也臣无自爵之义童子当受父爵命使大夫就其国命之明王者不与童子为礼也【白虎通】　文王之治岐也仕者世禄【世禄者先王之世仕者之子孙皆教之教之而成材则官之如不足用亦使之不失其禄盖其先世尝有功德于民故报之如此忠厚之至也孟子】　武王克殷庶士倍禄【倍禄复其纣时薄者也　乐记】秦后子来仕【避景公仕于晋】其车千乗【从车千乗】楚公子干来仕其车五乗【子干恭王之庶子公子比也鲁昭元年楚公子圉杀郏敖子干奔晋】叔向为太傅实赋禄韩宣子问二公子之禄焉【宣子韩起也代赵文子为政】对曰大国之卿一旅之田【公之孤四命五百人为旅为田五百顷】上大夫一卒之田【上大夫一命百人为卒为田百顷】夫二公子者上大夫也皆一卒可也宣子曰秦公子富若之何其钧之也【钧同也】对曰夫爵以建事【事职事也】禄以食爵【随爵尊卑】徳以赋之功庸以称之【称副也】若何其以富赋禄也夫绛之富商韦藩木楗以过于朝【韦藩韦蔽前后木楗木檐也】唯其功庸少也【言无功庸虽富不得服其尊服过于朝无位爵故也】而能金玉其车文错其服【文文织错错镂也言富商之财足以金玉其车文错其服以其无位爵故不得为耳则止为韦藩木楗是也】能行诸侯之贿【言其财贿足以交于诸侯】而无寻尺之禄无大绩于民故也【绩功也八尺曰寻】乃均其禄【国语晋语　左氏传叔向曰底禄以徳德钓以年年同以尊公子以国不闻以富】
　　三载考绩三考黜陟幽明庶绩咸熙【考核实也三考九载也九载则人之贤否事之得失可见于是陟其明而黜其幽赏罚明信人人力于事功此所以庻绩咸熈也此言舜命二十二人之后立此考绩黜陟之法以时举行而卒言其效如此也　舜典】建官惟贤位事惟能【建官惟贤不肖者不得进位事惟能不才者不能任　武成】　大宰以八灋治官府一曰官属以举邦治二曰官职以辨邦治三曰官联以防官治四曰官常以聴官治五曰官成以经邦治六曰官灋以正邦治七曰官刑以纠邦治八曰官计以弊邦治【百官所居曰府断也郑司农云官属谓六官其属各六十若今博士大史大宰大祝大乐属大常也小宰职曰以官府之六属举邦治一曰天官其属六十是也官职谓六官之职小宰职曰以官府之六职辨邦治官聨谓国有大事一官不能独供则六官共举之聨读为连古书连作聨聨谓连事通职相佐助也小宰职曰以官府之六聨合邦治官常谓各自领其官之常职非连事通职所共也官成谓官府之成事品式也小宰职曰以官府之八成经邦治官法谓职所主之法度官职主祭祀朝觐会同賔客者则皆自有其法度小宰职曰以法掌祭祀朝觐会同賔客之戒其官刑谓司刑所掌墨辠劓辠宫辠刖辠杀辠也官计谓三年则大计羣吏之治而诛赏之谓官刑司冦之职五刑其四曰官刑上能紏职官讣谓小宰之六讣所以断羣吏之治】以八则治都鄙二曰灋则以驭其官三曰废置以驭其吏四曰禄位以驭其士【法则其官之制度废犹退也退其不能者举贤而置之禄若今月奉也位爵次也郑司农云士谓学士　详见封建】以八柄诏王驭羣臣一曰爵以驭其贵二曰禄以驭其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诛以驭其过【柄所秉执以起事者也诏告也助也爵谓公侯伯子男卿大夫士也诗云诲尔序爵言教王以贤否之第次也班禄所以富臣下书曰凡厥正人既富方谷幸谓言行偶合于善则有以赐予之以劝后也生犹养也贤臣之老者王有以养之成王封伯禽于鲁曰生以养周公死以为周公后是也五福一曰寿夺谓臣有大罪没入家财者六极四曰贫废犹放也舜殛鲧于羽山是也诛责让也曲礼曰齿路马有诛凡言驭者所以敺之内之于善　天官】　　小宰以官府之六叙正羣吏一曰以叙正其位二曰以叙进其治三曰以叙作其事四曰以叙制其食五曰以叙受其防六曰以叙聴其情【叙秩次也谓先尊后卑也治功状也食禄之多少情争讼之辞也】以官府之六属举邦治一曰天官其属六十掌邦治大事则从其长小事则专达二曰地官其属六十掌邦教大事则从其长小事则专达三曰春官其属六十掌邦礼大事则从其长小事则专达四曰夏官其属六十掌邦政大事则从其长小事则专达五曰秋官其属六十掌邦刑大事则从其长小事则专达六曰冬官其属六十掌邦事大事则从其长小事则专达【大事从其长若庖人内外饔与膳夫共王之食小事专达若宫人掌舍各为一官六官之属三百六十象天地四时日月星辰之度数天道备焉前此者成王作周官其志有述天授位之义故周公设官分职以法之】以官府之六职辨邦治一曰治职以平邦国以均万民以节财用二曰教职以安邦国以宁万民以懐賔客三曰礼职以和邦国以谐万民以事鬼神四曰政职以服邦国以正万民以聚百物五曰刑职以诘邦国以纠万民以除盗贼六曰事职以富邦国以养万民以生百物【懐亦安也賔客来共其委积所以安之聚百物者司马主九畿职方制其贡各以其所有】以官府之六联合邦治一曰祭祀之联事二曰賔客之联事三曰丧荒之联事四曰军旅之联事五曰田役之联事六曰敛弛之联事凡小事皆有联【郑司农云大祭祀太宰赞玉币司徒奉牛牲宗伯视涤濯涖玉鬯省牲镬奉玉齍司马羞鱼牲奉马牲司冦奉明水火大防大宰赞赠玉含玉司徒帅六卿之众庶属其六纼宗伯为上相司马平士大夫司冦前王此所谓官聨杜子春弛读为施谓荒政弛力役及国中贵者贤者服公事者老者疾者皆舍不以力役之事奉牲者其司空奉豕与】以聴官府之六计弊羣吏之治一曰亷善二曰亷能三曰廉敬四曰廉正五曰廉灋六曰廉辨【聴平治也平治官府之计有六事弊断也既断以六事又以亷为本善善其事有辞誉也能政令行也敬不解于位也正行无倾邪也法守法不失也辨辨然不疑惑也杜子春云亷辨或为亷端】以灋掌祭祀朝觐防同宾客之戒具军旅田役丧荒亦如之【法谓其礼法也戒具戒官有事者所当共】七事者令百官府共其财用治其施舍聴其治讼【七事谓先四如之者三也施舍不给役者七事故书为小事杜子春云当为七事书亦为七事　同上】　宰夫掌百官府之徴令辨其八职一曰正掌官灋以治要二曰师掌官成以治凡三曰司掌官灋以治目四曰旅掌官常以治数五曰府掌官契以治藏六曰史掌官书以赞治七曰胥掌官叙以治叙八曰徒掌官命以徴令【别异诸官之八职以备王之徴召所为正辟于治官则冢宰也治要若嵗讣也师辟小宰宰夫也治凡若月讣也司辟上士中士治目若今日计也旅辟下士也治数毎事多少异也治藏藏文书及器物赞治若今起文书草也治叙次序官中如今侍曹伍伯传吏朝也徴令趋走给召呼　同上】　内史掌王之八枋之灋以诏王治一曰爵二曰禄三曰废四曰置五曰杀六曰生七曰予八曰夺【大宰既以诏王内史又居中贰之　春官】　　御史凡数从政者【自公卿以下至胥徒凡数及其见在空阙者郑司农读言掌賛书数书数者经礼三百曲礼三千法度皆在以为不辞故改之云　同上】　司士掌羣臣之版以治其政令嵗登下其损益之数辨其年嵗与其贵贱周知邦国都家县鄙之数卿大夫士庶子之数【损益谓用功过黜陟者县鄙乡遂之属故书版为班郑司农云班书或为版版名籍】以诏王治【告王所当进退】以徳诏爵以功诏禄以能诏事以久奠食【徳谓贤者食稍食也贤者既爵乃禄之能者事成乃食之王制曰司马辨论官材论进士之贤者以告于王而定其论论定然后官之任官然后爵之位定然后禄之】惟赐无常【赐多少由王不如禄食有常品】掌国中之士治凡其戒令【国中城中】凡邦国三嵗则稽士任而进退其爵禄【任其所掌治　夏官】凡官民材必先论之【论谓考其徳行道艺】论辨然后使之【辨谓考问】
　　【得其定也易曰问以辨之】任事然后爵之【爵谓正其秩次】位定然后禄之【与之以常食王制】　司马辨论官材【辨其论观其材观其所长】论进士之贤者以告于王而定其论【各署其所长】论定然后官之【使之世守】任官然后爵之【命之】位定然后禄之大夫废其事终身不仕死以士礼葬之【以不任大夫也】凡执技论力适四方臝股肱决射御【谓擐衣出其臂胫使之射御决胜负见勇力】凡执技以事上者祝史射御医卜及百工【言技谓此七者】凡执技以事上者不贰事不移官【欲专其事亦为不徳】出乡不与士齿【贱也于其乡中则齿亲亲也】仕于家者出乡不与士齿【亦贱同上】　五官致贡曰享【贡功也享献也致其嵗终之功于王谓之献也周礼大宰嵗终则令百宫府各正其治受其会聴其致事而诏王废置　曲礼】　司防以嵗之成质于天子【司防冢宰之属掌计要者成计要也质平也平其计要】冢宰齐戒受质【赞王受之】　大乐正大司宼市三官以其成从质于天子【大乐正于周宗伯之属市司市也于周司徒之属从从于司防也】大司徒大司马大司空齐戒受质百官各以其成质于三官大司徒大司马大司空以百官之成质于天子【百官此三官之属】百官齐戒受质【受平报也】然后休老劳农【飨养之】成嵗事【断计要也】制国用【王制】　大宰嵗终则令百官府各正其治受其防【正正处也防大讣也】听其致事而诏王废置【平其事来至者之功状而奏白王】三嵗则大计羣吏之治而诛赏之【事久则聴之大无功不徒废必罪之大有功不徒置必赏之郑司农云三载考绩　天官】　小宰月终则以官府之叙受羣吏之要【主每月之小讣】赞冢宰受嵗防嵗终则令羣吏致事【使赍嵗尽文书来至若今上讣】正嵗帅治官之属而观治象之灋徇以木铎曰不用灋者国有常刑【正嵗谓夏之正月得四时之正以出教令者审也古者将有新令必奋木铎以警众使明聴也木铎木舌也文事奋木铎武事奋金铎】乃退以宫刑宪禁于王宫【宪谓表县之若今新有法令云】令于百官府曰各修乃职考乃灋待乃事以听王命其有不共则国有大刑【乃犹女也同上】　　宰夫嵗终则令羣吏正嵗防月终则令正月要旬终则令正日成而以攷其治治不以时举者以告而诛之【嵗终自周季冬正犹定也旬十日也治不时举者谓违时令失期会】正嵗则以灋警戒羣吏令修宫中之职事【警勑戒之言郑司农云正　嵗夏之正月以法戒勑羣吏】书其能者与其良者而以告于上【良犹善也上谓小宰大宰也郑司农云若今时举孝廉贤良方正茂才异等　同上】　司防掌邦之六典八灋八则之贰以逆邦国都鄙官府之治【逆受而钩考之】掌国之官府郊野县都之百物财用凡在书契版图者之贰以逆羣吏之治而听其防计【郊四郊去国百里野甸稍也甸去国二百里稍三百里县四百里都五百里书谓薄书契其最凡也版户籍也图上地形象田地广狭】以参互考日成以月要考月成以嵗防攷嵗成【参互谓司书之要贰与职内之入职嵗之出故书互为巨杜子春读为参互】以周知四国之治以诏王及冢宰废置【周犹徧也言四国者本逆邦国之治亦钩考以告　同上】　大司徒嵗终则令教官正治而致事【嵗终自周季冬也教官其属六十正治明处其文书致事上其计薄】正嵗今于教官曰各共尔职修乃事以听王命其有不正则国有常刑【正嵗夏正月朔日　地官】小司徒嵗终则考其属官之治成而诛赏【治成治事之计】令羣吏正要会而致事正嵗则帅其属而观教象之灋徇以木铎曰不用灋者国有常刑令羣吏宪禁令修灋纠职以侍邦治【宪表县之同上】乡师嵗终则考六乡之治以诏废置若国大比则考教察辞稽器展事以诏诛赏【考教视贤能以知道艺与不察辞视吏言事知其情实不展犹整具　同上】乡大夫嵗终则命六乡之吏皆防政致事【会计也致事言其嵗尽文书　同上】州长嵗终则防其州之政令【同上】　党正嵗终则防其党政帅其吏而致事　族师嵗终则防政致事【同上】遂大夫令为邑者嵗终则防政致事【不言其遂之吏而言为邑者容公邑及公卿大夫王子弟之采邑政令戒禁遂大夫亦施焉】三嵗大比则帅其吏而兴甿明其有功者属其地治者【兴甿举民贤者能者如六乡之为也属犹聚也又因举吏治有功者而聚勅其余以职事】凡为邑者以四达戒其功事而诛赏废兴之【四达者治民之事大通者有四夫家众寡也六畜车辇也稼穑耕耨也旗鼓兵革也　同上】　　鄙师嵗终则防其鄙之政而致事【同上】天府凡官府乡州及都鄙之治中受而藏之以诏王察羣吏之治【察察其当黜陟者郑司农云治中谓其治职薄书之要　春官】　内史执国灋及国令之贰以考政事以逆防计【国法六典八法八则　同上】　　小司宼乃命其属入防乃致事【得其属之计乃令致之于王　秋官】　　士师嵗终则令正要防【定计薄同上】仲冬可以罢官之无事【谓先时权所建者　月令】右任官　帝曰咨汝二十有二人钦哉惟时亮天功【二十二人四岳九官十二牧也周官言内有百揆四岳外有州牧侯伯盖百揆者所以统庶官而四岳者所以统十二牧也既分命之又总告之使之各敬其职以相天事也曾氏曰舜命九官新命者六人命伯禹命伯夷咨四岳而命者也命垂命益泛咨而命者也命防命龙因人之让不咨而命者也夫知道而后可宅百揆知礼而后可典三礼知道知礼非人人所能也故必咨于四岳若予工若上下草木鸟兽则非此之比故泛咨而已礼乐命令其体虽不若百揆之大然其事理精微亦非百工庶物之可比伯夷既以四岳之举而当秩宗之任则其所让之人必其中于典乐纳言之选可知故不咨而命之也若稷契臯陶之不咨者申命其旧职而已又按此以平水土若百工各为一官而周制同领于司空此以士一官兼兵刑之事而周礼分为夏秋两官盖帝王之法随时制宜所谓损益可知者以此　舜典】　昔高阳氏有才子八人【高阳帝颛顼之号八人其苗裔】苍舒隤敳梼戭大临尨降庭坚仲容叔达【此即垂益禹臯陶之伦庭坚即臯陶字】齐圣广渊明允笃诚天下之民谓之八恺【齐中也渊深也允信也笃厚也恺和也】高辛氏有才子八人【高辛帝喾之号八人亦其苗裔】伯奋仲堪叔献季仲伯虎仲熊叔豹季貍【此即稷契朱虎熊罴之伦】忠肃共懿宣慈恵和天下之民谓之八元【肃敬也懿美也宣徧也元善也】此十六族也世济其美不陨其名【济成也陨坠也】以至于尧尧不能举舜臣尧举八恺使主后土【后土地官禹作司空平水土即土地之官】以揆百事莫不时序地平天成【揆度也成亦平也】举八元使布五教于四方【契作司徒五教在寛故知契在八元之中】父义母慈兄友弟共子孝内平外成【内诸夏外夷狄　文十八年左氏传】　臯陶曰都亦行有九德亦言其人有德乃言曰载采采禹曰何臯陶曰寛而栗柔而立愿而恭乱而敬扰而毅直而温简而廉刚而塞彊而义彰厥有常吉哉【亦总也亦行有九德者总言徳之见于行者其凡有九也亦言其人有徳者总言其人之有徳也载行采事也总言其人有徳必言其行某事某事为可信騐也禹曰何者问其九徳之目也寛而栗者寛而庄栗也柔而立者柔顺而植立也愿而恭者谨愿而恭恪也乱治也乱而敬者有治才而敬畏也扰驯也扰而毅者驯扰而果毅也直而温者径直而温和也简而亷者简易而亷隅也刚而塞者刚健而笃实也彊而义者彊勇而好义也而转语辞也正言而反应者所以明其德之不偏皆指其成德之自然非以彼济此之谓彰著也成德着之于身而又始终有常其吉士哉】日宣三徳夙夜浚明有家日严只敬六德亮采有邦翕受敷施九徳咸事俊乂在官百僚师师百工惟时抚于五辰庶绩其凝【宣明也三徳六德者九德之中有其三有其六也浚治也亮亦明也有家大夫也有邦诸侯也浚明亮采皆言家邦政事明治之义气象则有大小之不同三德而为大夫六徳而为诸侯以徳之多寡职之大小槩言之也夫九德有其三必日宣而充广之而使之益以着九德有其六尤必日严而祗敬之而使之益以谨也翕合也德之多寡虽不同人君惟能合而受之布而用之如此则九德之人咸事其事大而千人之俊小而百人之又皆在官使以天下之才任天下之治唐虞之朝下无遗才而上无废事者良以此也师师相师法也言百僚皆相师法而百工皆及时以趋事也百僚百工皆谓百官言其人之相师则曰百僚言其人之趋事则曰百工其实一也抚顺也五辰四时也木火金水旺于四时而土则寄旺于四季也礼运曰播五行于四时者是也凝成也言百工趋时而众功皆成也　臯陶谟】　　周公若曰拜手稽首告嗣天子王矣用咸告于王曰王左右常伯常任准人缀衣虎贲周公曰呜呼休兹知恤鲜哉【周公帅羣臣进戒于王赞之曰拜手稽首告嗣天子王矣羣臣用皆进戒曰王左右之臣有收民之长曰常伯有任事之公卿曰常任有守法之有司曰准人三事之外掌服器者曰缀衣执射御者曰虎贲皆任用之所当谨者周公于是叹自言曰美矣此官然知忧恤者鲜矣言五等官职之美而知忧其得人者少也呉氏曰缀衣虎贲近臣之长也葛氏曰缀衣周礼司服之类虎贲周礼之虎贲氏也】古之人廸惟有夏乃有室大竞吁俊尊上帝迪知忱恂于九徳之行乃敢教厥后曰拜手稽首后矣曰宅乃事宅乃牧宅乃准兹惟后矣谋面用丕训徳则乃宅人兹乃三宅无义民【古之人有行此道者惟有夏之君当王室大强之时而求贤以为事天之实也廸知者蹈知而非苟知也忱恂者诚信而非轻信也言夏之臣蹈知诚信于九徳之行乃敢告教其君曰拜手稽首后矣云者致敬以尊其为君之名也曰宅乃事宅乃牧宅乃凖兹惟后矣云者致告以叙其为君之实也兹者此也言如此而后可以为君也即臯陶与禹言九徳之事谋面者谋人之面貌也言非廸知忱恂于九徳之行而徒谋之面貌用以为大顺于徳乃宅而任之如此则三宅之人岂复有贤者乎苏氏曰事则向所谓常任也牧则向所谓常伯也准则向所谓准人也一篇之中所论宅俊者参差不齐然大要不出此三者其余则皆小臣百执事也】桀徳惟乃弗作往任是惟暴徳罔后【夏桀恶徳弗作徃昔先王任用三宅而作任者乃惟暴德之人故桀以防亡无后】亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊其在商邑用协于厥邑其在四方用丕式见德【亦越者继前之辞也耿光也汤自七十里升为天子典礼命讨昭著于天下所谓陟丕厘上帝之光命也三宅谓居常伯常任准人之位者三俊谓有常伯常任准人之才者克即者言汤所用三宅实能就是位而不旷其职所称三俊实能就是徳而不浮其名也三俊説者谓他日次补三宅者详宅以位言俊以徳者意其储养待用或如説者所云也惟思式法也汤于三宅三俊严思而丕法之故能尽其宅俊之用而宅者得以効其职俊者得以着其才贤智奋庸登于至治其在商邑用协于厥邑近者察之详其情未易齐畿甸之协则纯之至也其在四方用丕式见徳逺者及之难其徳未易徧观法之同则大之至也至纯至大治道无余蕴矣】亦越文王武王克知三有宅心灼见三有俊心以敬事上帝立民长伯【三宅三俊文武克知灼见皆曰心者即所谓廸知忱恂而非谋面也三宅已授之位故曰克知三俊未任以事故曰灼见以是敬事上帝则天职修而上有所承以是立民长伯则体统立而下有所寄人君位天人之两间而俯仰无怍者以是也夏之尊帝商之丕厘周之敬事其义一也长如王制所谓五国以为属属有长伯如王制所谓二百一十国以为州州有伯是也】立政任人准夫牧作三事【言文武立政三宅之官也任人常任也准夫准人也牧常伯也以职言故曰事】虎贲缀衣趣马小尹左右携仆百司庶府【此侍御之官也趣马掌马之官小尹小官之长防仆携持仆御之人百司若司裘司服庶府若内府大府之属也】大都小伯艺人表臣百司太史尹伯庶常吉士【此都邑之官也吕氏曰大都小伯者谓大都之伯小都之伯也大都言都不言伯小伯言伯不言都互见之也艺人者卜祝巫匠执技以事上者表臣百司表外也表对里之词上文百司盖内百司若内府内司服之属所谓里臣也此百司盖外司若外府外司服之属所谓表臣也太史者史官也尹伯者有司之长如庖人内饔膳夫则是数尹之伯也钟师尹钟磬师尹磬太师司乐则是数尹之伯也凡所谓官吏莫不在内外百司之中至于特见其名者则皆有意焉虎贲缀衣趣马小尹左右防仆以扈卫亲近而见庶府以冗贱人所易忽而见艺人恐其或兴滛巧机诈以荡上心而见太史以奉讳恶公天下后世之是非而见尹伯以大小相维体统所系而见若大都小伯则分治郊畿不预有司之数者既条陈厯数文武之众职而总结之曰庶常吉士庶众也言在文武之廷无非常徳吉士也】司徒司马司空亚旅【此诸侯之官也司徒主邦教司马主邦政司空主邦土余见牧誓言诸侯之官莫不得人也诸侯之官独举此者以其名位通于天子欤】夷防卢烝三亳阪尹【此王官之监于诸侯四夷者也防卢见经亳见史三亳蒙为北亳谷熟为南亳偃师为西亳丞或以为众或以夷名阪未详古者险危之地封疆之守或不以封而使王官治之参错于五服之间是之谓尹地志载王官所治非一此时举其重者耳自诸侯三卿以降惟列官名而无他语承上庶常吉士之文以内见外也夫上自王朝内而都邑外而诸侯逺而夷狄莫不皆得人以为官使何其盛欤】文王惟克厥宅心乃克立兹常事司牧人以克俊有徳【文王惟能其三宅之心能者能之也知之至信之笃之谓故能立此常任常伯用能俊有德也不言准人者因上章言文王用人而克申知三有宅心之説故畧之也】文王罔攸兼于庶言庶狱庶慎惟有司之牧夫是训用违【庶言号令也庶狱狱讼也庶慎国之禁戒储备也有司有职主者牧夫牧人也文王不敢下侵庶职惟于有司牧夫训勅用命及违命者而已汉孔氏曰劳于求才逸于用贤】庶狱庶慎文王罔敢知于兹【上言罔攸兼则犹知之时不兼其事耳至此罔敢知则若未尝知有其事盖信任之益专也上言庶言此不及者号令出于君有不容不知者故也】亦越武王率惟敉功不敢替厥义徳率惟谋从容徳以并受此丕丕基【率循也敉功安天下之功义徳义德之人容徳容德之人盖义德者有拨乱反正之才容德者有休休乐善之量皆成徳之人也周公上文言武王率循文王之功而不敢替其所用义徳之人率循文王之谋而不敢违其容徳之士意如虢叔闳夭散宜生太颠南宫括之徒所以辅成王业者文用之于前武任之于后故周公于君奭言五臣克昭文王受有殷命武王惟兹四人尚廸有禄正犹此叙文武用人而言并受此丕丕基也】呜呼孺子王矣继自今我其立政立事准人牧夫我其克灼知厥若丕乃俾乱相我受民和我庶狱庶愼时则勿有间之【我者指王而言若顺也周公既述文武基业之大叹息而言曰孺子今既为王矣继此以徃王其于立政立事准人牧夫之任当能明知其所顺顺者其心之安也孔子曰察其所安人焉庾哉察其所顺者知人之要也夫既明知其所顺采正而不他然后推心而大委任之使展布四体以为治相助左右所受之民和调均齐狱慎之事而又戒其勿以小人间之使得终始其治此任人之要也民而谓之受者言民者乃受之于天受之于祖宗非成王之所自有也　立政】　惟周王抚万邦巡侯甸四征弗庭绥厥兆民六服羣辟罔不承徳归于宗周董正治官【此书之本序也董督也治官凡治事之官也言成王抚临万国巡狩侯甸四方征讨不庭之国以安天下之民六服诸侯之君无不奉承周德成王归于镐京督正治事之官外攘之功举而益严内治之修也】王曰若昔大猷制治于未乱保邦于未危【若昔大道之世制治保邦于未乱未危之前即下文明王立政是也】曰唐虞稽古建官惟百内有百揆四岳外有州牧侯伯庶政惟和万国咸宁夏商官倍亦克用又明王立政不惟其官惟其人【百揆无所不总者四岳总其方岳者州牧各总其州者侯伯次州牧而总诸侯者也百揆四岳总治于内州牧侯伯总治于外内外相承体统不紊故庶政惟和而万国咸安夏商之时世变事繁观其防通制其繁简官数加倍亦能用治明王立政不惟其官之多惟其得人而已】今予小子祗勤于徳夙夜不逮仰惟前代时若训迪厥官【逮及时是若顺也成王祗勤于徳早夜若有所不及然盖修徳者任官之本也】立太师太傅太保兹惟三公论道经邦燮理隂阳官不必备惟其人【立始辞也三公非始于此立为周家定制则始于此也贾谊曰保者保其身体傅者传之道义师道之教训此所谓三公也隂阳以气言道者隂阳之理恒而不变者也易曰一隂一阳之谓道是也论者讲明之谓经者经纶之谓爕理者和调之也非经纶天下之大经参天地之化育者岂足以任此责故官不必备惟其人也】少师少傅少保曰三孤贰公化寅亮天地弼予一人【孤特也三少虽三公之贰而非其属官故曰孤天地以形言化者天地之用运而无迹者也易曰范围天地之化是也者张而大之寅亮者敬而明之也公论道孤化公燮理隂阳孤寅亮天地公论于前孤弼于后公孤之分如此】冢宰掌邦治统百官均四海【冢大宰治也天官卿治官之长是为冡宰内统百官外均四海盖天子之相也百官异职管摄使归于一是之谓统四海异宜调剂使得其平是之谓均】司徒掌邦教敷五典扰兆民【扰驯也地官卿主国教化敷君臣父子夫妇长防朋友五者之教以驯扰兆民之不顺者而使之顺也唐虞司徒之官固已职掌如此】宗伯掌邦礼治神人和上下【春官卿主邦礼治天神地祗人鬼之事和上下尊卑等列春官于四时之序为长故其官谓之宗伯成周合乐于礼官谓之和者盖以乐而言也】司马掌邦政统六师平邦国【夏官卿主戎马之事掌国征伐统御六军平治邦国平谓强不得陵弱众不得暴寡而人皆得其平也军政莫急于马故以司马名官何莫非政独戎政谓之政者用以征伐而正彼之不正王政之大者也】司宼掌邦禁诘奸慝刑暴乱【秋官卿主冦贼法禁羣行攻刼曰冦诘奸慝刑强暴作乱者掌刑不曰刑而曰禁者禁于未然也吕氏曰奸慝隠而难知故谓之诘推鞠穷诘而求其情也暴乱显而易见直刑之而已】司空掌邦土居四民时地利【冬官卿主国邦土以居士农工商四民顺天时以兴地利按周礼冬官则记考工之事与此不同盖本阙冬官汉儒以考工记当之也】六卿分职各率其属以倡九牧阜成兆民【六卿分职各率其属官以倡九州之牧自内达之于外政治明教化洽兆民之众莫不阜厚而化成也按周礼毎卿六十属六卿三百六十属也吕氏曰冡宰相天子统百官则司徒以下无非冢宰所统乃均列一职而并数之为六者纲在网中也乾坤之与六子并列于八方冢宰之与五卿并列于六职也】六年五服一朝又六年王乃时巡考制度于四岳诸侯各朝于方岳大明黜陟【五服侯甸男采卫也六年一朝防京师十二年王一巡狩时巡者犹舜之四仲巡狩也考制度者犹】
　　【舜之协时月正日同律度量衡等事也诸侯各朝方岳者犹舜之肆觐东后也大明黜陟者犹舜之黜陟幽明也疏数异时繁简异制帝王之治因时损益者可见矣】王曰呜呼凡我有官君子钦乃攸司慎乃出令令出惟行弗惟反以公灭私民其允怀【建官之体统前章既训廸之矣此则居守官职者咸在曰凡有官君子者合尊卑小大而同训之也反者令出不可行而壅逆之谓言敬汝所主之职谨汝所出之令令出欲其行不欲其壅逆而不行也以天下之公理灭一己之私情则令行而民莫不敬信懐服矣】学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙靣莅事惟烦【学古学前代之古也制裁度也迷错谬也典常当代之法也周家典常皆文武周公之所讲画至精至备凡莅官者谨师之而已不可喋喋利口更改而纷乱之也积疑不决必败其谋怠惰忽畧必荒其政人而不学其犹正墙面而立必无所见而举错烦扰也】戒尔卿士功崇惟志业广惟勤惟克果断乃罔后艰【此下申戒卿士也王氏曰功以志崇业以仁广断以勇克此三者天下之达道也吕氏曰功者业之成也业者功之积也崇其功者存乎志广其业者存乎勤勤由志而生志待勤而遂虽有二者当几而不能果断则志与勤虚用而终蹈后艰矣】位不期骄禄不期侈恭俭惟徳无载尔伪作徳心逸日休作伪心劳日拙【贵不与骄期而骄自至禄不与侈期而侈自至故居是位当知所以恭飨是禄当知所以俭然恭俭岂可以声音笑貌为哉当有实得于已不可从事于伪作徳则中外惟一故心逸而日休休焉作伪则揜防不暇故心劳而日着其拙矣】居宠思危罔不惟畏弗畏入畏【居宠盛则思危辱当无所不致其祗畏苟不知祗畏则入于可畏之中矣后之患失者与思危相似然思危者以宠利为忧患失者以宠利为乐所存大不同也】推贤让能庶官乃和不和政厐举能其官惟尔之能称匪其人惟尔不任【贤有徳者也能有才者也王氏曰道二义利而已推贤让能所以为义大臣出于义则莫不出于义此庶官所以不争而和蔽贤害能所以为利大臣出于利则莫不出于利此庶官所以争而不和庶官不和则政必杂乱而不理矣称亦举也所举之人能修其官是亦尔之所能举非其人是亦尔不胜任古者大臣以人事君其责如此】王曰呜呼三事暨大夫敬尔百官乱尔有政以佑乃辟永康兆民万邦惟无斁【三事即立政三事也乱治也篇终叹息上自三事下至大夫而申戒勑之也其不及公孤者公孤徳尊位隆非有待于戒勑也　周官　按此篇与今周礼不同如三公三孤周礼皆不载或谓公孤兼官无正职故不载然三公论道经邦三孤贰公化非职乎职任之大无逾此矣或又谓师氏即太师保氏即太保然以师保之尊而反属司徒之职亦无是理也又此言六年五服一朝而周礼六服诸侯有一嵗一见者二嵗一见者三嵗一见者亦与此不合是固可疑然周礼非圣人不能作也意周公方条治事之官而未及师保之职所谓未及者郑重而未及言之也书未成而公亡其间法制有未施用故与此异而冬官亦缺要之周礼首末未备周公未成之书也惜哉读书者参互而考之则周公经制可得而论矣】　王若曰伯冏惟予弗克于徳嗣先人宅丕后怵惕惟厉中夜以兴思免厥愆【伯冏臣名穆王言我不能于徳继前人居大君之位恐惧危厉中夜以兴思所以免其咎过】昔在文武聪明齐圣小大之臣克怀忠良其侍御仆从罔匪正人以旦夕承弼厥辟出入起居罔有不钦发号施令罔有不臧下民祗若万邦咸休【侍给侍左右者御车御之官仆从太仆羣仆凡从王者承承顺之谓弼正救之谓虽文武之君聪明齐圣小大之臣咸懐忠良固无待于侍御仆从之承弼者然其左右奔走皆得正人则承顺正救亦岂小补哉】惟予一人无良实頼左右前后有位之士匡其不及绳愆纠谬格其非心俾克绍先烈【无良言其质之不善也匡辅助也绳直纠正也非心非僻之心也先烈文武也】今予命汝作大正正于羣仆侍御之臣懋乃后徳交修不逮【大正太仆正也周礼太仆下大夫也羣仆谓祭仆隶仆戎仆齐仆之类穆王欲伯冏正其羣仆侍御之臣以勉进君徳而交修其所不及或曰周礼下大夫不得为正汉孔氏以为太御中大夫盖周礼太御最长卞又有羣仆与此所谓正于羣仆者合且与君同车最为亲近也】愼简乃僚无以巧言令色便辟侧媚其惟吉士【巧好令善也好其言善其色外饰而无质实者也便者顺人之所欲辟者避人之所恶侧者奸邪媚者谀説小人也吉士君子也言当谨择汝之僚佐无任小人而惟用君子也又按此言愼简乃僚则成周之时凡为官长者皆得自举其属不特辟除府史胥徒而已】仆臣正厥后克正仆臣谀厥后自圣后徳惟臣不徳惟臣【自圣自以为圣也仆臣之贤否系君徳之轻重如此吕氏曰自古小人之败君徳为昏为虐为侈为縦曷其有极至于自圣犹若浅之为害穆王独以是蔽之者盖小人之蛊其君必使之虚美熏心傲然自圣则谓人莫已若而欲予言莫之违然后法家拂士日逺而快意肆情之事亦莫或龃龉其间自圣之证既见而百疾从之昏虐侈縦皆其枝叶而不足论也】尔无昵于憸人充耳目之官迪上以非先王之典【汝无比近小人充我耳目之官导君上以非先王之典盖穆王自量其执徳未固恐左右以异端进而荡其心也】非人其吉惟货其吉若时瘝厥官惟尔大弗克祗厥辟惟予汝辜【戒其以货贿任羣仆也言不于其人之善而惟以货贿为善则是旷厥官汝大不能敬其君而我亦汝罪矣】王曰呜呼钦哉永弼乃后于彜宪【彜宪常法也吕氏曰穆王卒章之命望于伯冏者深且长矣此心不继造父为御周游天下将必有车辙马迹导其侈者果出于仆御之间抑不知伯冏犹在职乎否也穆王豫知所戒忧思深长犹不免躬自蹈之人心操舍之无常可惧哉　吕氏曰陪仆御之臣后世视为贱品而不之择者曽不知人主朝夕与俱气体移养常必由之潜消黙夺于冥冥之中而明争顕谏于昭昭之际抑末矣白周公作立政而叹缀衣虎贲知恤者鲜则君徳之所繋前此知之者亦罕矣周公表而出之其选始重穆王之用太仆正特作命书至与大司徒略等其知本哉　伯冏】　官盛任使所以劝大臣也忠信重禄所以劝士也【官盛任使谓官属众盛足任使令也盖大臣不当亲细事故所以优之者如此忠信重禄谓待之诚而养之厚盖以身体之而知其所頼乎上者如此也　中庸】　葵丘之防四命曰士无世官官事无摄取士必得无专杀大夫【士世禄而不世官恐其未必贤也官事无摄当广求贤才以充之不可以阙人废事也取士必得必得其人也无专杀大夫有罪则请命于天子而后杀之也　孟子】　尹氏卒尹氏者何天子之大夫也其称尹氏何贬曷为贬讥世卿【世卿者父死子继也贬去名著氏者起其世也若曰世世尹氏也】世卿非礼也【礼公卿大夫士皆选贤而用之卿大夫任重职大不当世为其秉政久恩德广小人居之必夺君之威权故尹氏世立王子朝齐崔氏世弑其君光君子疾其末则正其本见讥于卒者亦不可造次无故驱逐必因其过卒絶之明君案见劳授赏则众誉不能进无功案见恶行诛则众谗不能退无罪　隠三年公羊传】齐崔氏出奔衞称崔氏讥世卿世卿非礼也【复见讥者嫌尹氏王者大夫职重不当世诸侯大夫任轻可世也因齐大国祸着故就可以为法戒明王者尊莫大于周室彊莫大于齐国世卿犹能危之　宣十年公羊传】　晋悼公即位使魏相士鲂魏颉赵武为卿【相魏锜子鲂士防子颉魏颗子武赵朔子此四人其父祖皆有劳于晋国】荀家荀防栾黡韩无忌为公族大夫使训卿之子弟共俭孝弟【无忌韩厥子】使士渥浊为大傅使修范武子之法【渥浊士贞于武子为景公大传】右行辛为司空使修士蒍之法【辛将右行因以为氏士蒍献公司空也】弁纠御戎校正属马【弁纠栾纠也校正主马官】使训诸御知义【戎士尚节义】荀宾为右司士属焉【司士车右之官】使训勇力之士时使【勇力皆车右也勇力多不顺命故训之以供时之使】卿无共御立军尉以摄之【省卿戎御令军尉摄御而已】祁奚为中军尉羊舌职佐之魏绛为司马【魏犨子也】张老为候奄铎遏宼为上军尉籍偃为之司马【偃籍谈父为上军司马】使训卒乗亲以聴命【相亲以聴上命】程郑为乗马御六驺属焉使训羣驺知礼【程郑荀氏别族乘马御乘车之仆也六驺六闲之驺周礼诸侯有六闲马乗车尚礼容故训羣驺使知礼】凡六官之长皆民誉也【大国三卿晋时置六卿为军帅故总举六官则知羣官无非其人】举不失职官不易方【官守其业无相逾易】爵不逾徳【量徳授爵】师不陵正旅不偪帅【正军将命卿也师二千五百人之帅也旅五百人之帅也言上下有礼不相陵偪】民无谤言所以复覇也【此以上通言悼公所行未必皆在即位之年成十八年左氏传】楚公子午为令尹【代子囊】公子罢戎为右尹蒍子冯为大司马【子冯叔敖从子】公子囊师为右司马公子成为左司马屈到为莫敖【屈到屈荡子】公子追舒为箴尹【追舒庄王子子南】屈荡为连尹养由基为宫廏尹以靖国人君子谓楚于是乎能官人官人国之急也能官人则民无觎心【无觊觎以求幸】诗云嗟我怀人寘彼周行能官人也【诗周南也寘置也行列也周徧也诗人嗟叹言我思得贤人置之徧于列位是后妃之志以官人为急】王及公侯伯子男甸采卫大夫各居其列所谓周行也【言自王以下诸侯大夫各任其职则是诗人周行之志也甸采卫五服之名也天子所居千里曰圻其外曰侯服次曰甸服次曰男服次曰采服次曰卫服五百里为一服不言侯男畧举也　防十五年左氏传】













　　礼书纲目卷五十八
</div>
    <div class="pagination">
<a href="礼书纲目_page44.html">上一页</a><span>...</span><a href="礼书纲目_page40.html">40</a><a href="礼书纲目_page41.html">41</a><a href="礼书纲目_page42.html">42</a><a href="礼书纲目_page43.html">43</a><a href="礼书纲目_page44.html">44</a><span class="current-page">45</span><a href="礼书纲目_page46.html">46</a><a href="礼书纲目_page47.html">47</a><a href="礼书纲目_page48.html">48</a><a href="礼书纲目_page49.html">49</a><a href="礼书纲目_page50.html">50</a><span>...</span><a href="礼书纲目_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
