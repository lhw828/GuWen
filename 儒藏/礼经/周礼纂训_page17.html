<!DOCTYPE html>
<html>
<head>
    <meta charset="UTF-8">
    <title>周礼纂训 - 第 17 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼纂训 - 第 17 页/共 54 页</h1>
    <div class="content">　　注书之者以别未成昏礼者入子容媵侄娣不聘之者
　　中春之月令防男女
　　注中春隂阳交以成昏礼顺天时也
　　疏有故者得不用仲春
　　于是时也奔者不禁若无故而不用令者罚之
　　注无故谓无防祸之变也有防祸者娶得用非中春之月
　　疏有防祸者防服月数满虽非中春可以嫁娶
　　司男女之无夫家者而防之
　　注无夫家谓男女之鳏寡者
　　凡嫁子娶妻入币纯帛无过五两
　　注纯实缁字也纳币用缁妇人隂也五两十端也士大夫乃以纁束帛天子加以谷圭诸侯加以大璋杂记曰纳币一束束五两两五寻然则毎端二丈疏嫁子娶妻含尊卑但云缁帛文主庶人耳此昏礼毎端二丈若余行礼则用制币丈八尺
　　禁迁葬者与嫁殇者
　　注迁葬谓生时非夫妇死既葬迁之使相从也殇十九以下未嫁而死者生不以礼相接死而合之是亦乱人伦者也
　　疏迁葬谓成人非夫妇者
　　凡男女之隂讼听之于胜国之社其附于刑者归之于士
　　注亡国之社奄其上而栈其下使无所通就之以听隂讼之情明不当宣露其罪不在赦宥者直归士而刑之不复以听
　　疏云不在赦宥者归于士明赦宥者媒氏听之训媒氏掌万民之判其别有三一是六礼备而成婚者一是礼不备而为妾者一是鳏寡无依许其判合者男女三十而娶二十而嫁此备礼而成婚者娶判妻者鳏寡者也既为鳏寡则男不必三十女不必二十矣娶入子者为妾者也妾媵之属八嵗备数十五从嫡二十承事君子是妾人亦不必待二十也中春命防男女欲无失时使之三十而娶二十而嫁也于时有六礼不备奔而为妾者亦不必如所谓娶入子者也其或男女之无夫家者亦防之所谓娶判妻者也判妻有二或人所出之妻或微贱无志夫死不能自存者举判妻则鳏夫在焉
　　司市掌市之治教政刑量度禁令
　　注量豆区斗斛之属度丈尺也
　　疏云掌市之治者下文听大治小治也教即以次叙分地之等教之处置货物是也政即下文以政令禁物靡是也刑即下文以刑罚禁虣是也量度即下文以量度成贾是也禁令即下文以贾民禁伪是也
　　以次叙分地而经市
　　注次谓吏所治舎思次介次也叙肆行列也经界也
　　以陈肆辨物而平市
　　注陈犹列也辨物物异肆也肆异则市平
　　以政令禁物靡而均市
　　注物靡者易售而无用禁之则市均
　　以商贾阜货而行布
　　注通物曰商居卖物曰贾布谓泉也
　　以量度成贾而征儥【贾音嫁儥刘音育聂氏音笛字林他竺反玉篇余祝切】注征召也儥买也物有定贾则买者来也
　　以质剂结信而止讼
　　注质剂谓两书一札而别之也若今下手书言保物要还矣
　　疏恐民失信有所违负故为券书以结之狱讼本由无信既结信则无讼也
　　以贾民禁伪而除诈
　　注贾民胥师贾师之属必以贾民为之者知物之情伪与实诈
　　疏知贾民是胥师贾师之属者案胥师职云察其诈伪饰行儥慝而诛罚之
　　以刑罚禁虣而去盗
　　注刑罚宪徇扑
　　以泉府同货而敛賖【賖音奢】
　　注同共也同者谓民货不售则为敛而买之民无货则賖贳而予之训以陈肆辨物而平市者美恶别异则物不淆而市情平禁物靡而均市者争尚靡物则其余者滞而市不均故禁之以次叙分地市之经也以下是其纬也辨物则滥恶不作禁物靡则珍异不贵滥恶不作而民厚珍异不贵而俗朴此阜财之本也商贾辐辏则源如流水量度画一则贸易来集此通财之法也利之所在则有鬭争奸诈强暴之事亦盛世所不免者结之以信禁之以令威之以刑此防财之弊也然货有不售而买或不遇则市有时而穷官为法以敛賖之而各得其所此理财之权也
　　大市日昃而市百族为主朝市朝时而市商贾为主夕市夕时而市贩夫贩妇为主【□音侧本又作昃贩方万反】
　　注日昃昳中也市襍聚之处言主者谓其多者也百族必容来去商贾家于市城贩夫贩妇朝资夕卖因其便而分为三时之市所以了物极众郑司农云百族百姓也
　　疏案市朝一夫各方百步就百步分为三市恐不可盖一夫据司市及胥师贾师听事之处若列肆则多矣言主谓其多者盖百族为主则兼有商贾贩夫贩妇商贾为主则兼有百族贩夫贩妇贩夫贩妇为主则兼有百族与商贾也云百族必容来去者百族或在城内或在城外也朝资夕卖者朝买之至夕乃卖也了物极众者分为三市欲以了其所卖众物也此所谓以商贾阜货而行布也
　　凡市入则胥执鞭度守门市之羣吏平肆展成奠贾上旌于思次以令市市师涖焉而听大治大讼胥师贾师涖于介次而听小治小讼【奠音定奠贾之贾音嫁】
　　注凡市入谓三时之市市者入也胥守门察伪诈也执鞭度以威正人众也度谓殳也因刻丈尺耳羣吏胥师以下平肆平卖物者之行列使之正也展之言整也成平也防平成市物者也奠读为定上旌者以为众望也见旌则知当市也思次若今市亭也市师司市也介次市亭之属别小者也思当为司声之误也
　　疏鞭度一物二用以系鞘于上则为鞭以长丈二因刻丈尺则为度训平肆者肆长之事展成定贾者贾师之事皆于市入之时各执其职此所谓以次分地而经市也
　　凡万民之期于市者辟布者量度者刑戮者各于其地之叙
　　注期谓欲卖买期决于市也辟布市之羣吏考实诸泉入及有遗忘量度若今处斗斛及丈尺也
　　疏各于其地之叙谓诸物行肆之所也云及有遗忘者谓羣吏考实泉之处有遗忘者令本主识认之处斗斛及丈尺者谓置斗斛于米粟之肆置丈尺于绢布之肆训列肆谓之叙者盖粟米与粟米为一列布帛与布帛为一列也期谓日昃及朝夕之期期于市买卖者也辟布法所应输布防人所敛是也量度谓卖儥之人恐有多寡长短之不齐而考斗斛丈尺于官以成价如质人所巡而考者是也各于其地之叙如期于市者欲粟米则认某列是粟米之肆余以类推辟布如某肆泉入则掲曰某肆所输布量度如某肆卖儥欲考斗斛丈尺则就本肆肆长考之刑戮如某肆之民犯法则就本肆行之
　　凡得货贿六畜者亦如之三日而举之
　　注得遗物者亦使置其地货于货之肆马于马之肆则主求之易也三日而无识认者举之没入官训此谓凡得遗物者亦掲于官曰某肆所得自万民之期于市至此所谓以叙分地而经市也
　　凡治市之货贿六畜珍异亡者使有利者使阜害者使亡靡者使微
　　注利利于民谓物实厚者害害于民谓物行苦者使有使阜起其贾以征之也使亡使微抑其价以郤之也郑司农云亡者使有无此物则开利其道使之有训使有使阜者用物也使亡使微者异物也此所谓以政令禁物靡而均市也市之中必先来商贾以实之然后设次叙以整之然不贵异物贱用物乃先王之本意故又有政令以风之三者皆市政之大者故司市治之其余则见于质人诸官
　　凡通货贿以玺节出入之
　　注玺节印章如今斗检封矣使人执之以通商以出货贿者王之司市也以内货贿者邦国之司市也疏案汉法斗检封其形方上有封检其内有书则周时印章上书其物识事而已训王畿之内五十里有市盖亦有市官之属在焉出入货贿皆有玺节不必尽侯国之司市而后为入也
　　国凶荒札丧则市无征而作布
　　注有灾害物贵市不税为民乏困也金铜无凶年因物贵大铸泉以饶民
　　凡市伪饰之禁在民者十有二在商者十有二在贾者十有二在工者十有二
　　注郑司农云所以俱十有二者工不得作贾不得粥商不得资民不得畜谓王制曰用器不中度不粥于市兵车不中度不粥于市布帛精麤不中数幅广狭不中量不粥于市奸色乱正色不粥于市五谷不时果实未熟不粥于市木不中伐不粥于市禽兽鱼鼈不中杀不粥于市亦其类也于四十八则未闻数十二焉疏数十二者用器一兵车二布三帛四奸色五五谷六果实七木八禽九兽十鱼十一鼈十二训察而禁之者胥师贾师之事
　　市刑小刑宪罚中刑徇罚大刑扑罚其附于刑者归于士
　　注徇举以示其地之众也扑挞也郑司农云宪罚播其肆也
　　疏附于刑谓五刑市刑轻无五刑训宪而巡之者司虣司稽之事
　　国君过市则刑人赦夫人过市罚一幕世子过市罚一帟命夫过市罚一盖命妇过市罚一帷【幕刘音莫帟音亦】注谓诸侯及夫人世子过其国之市大夫内子过其都之市也市者人所交利而行刑之处君子无故不游观焉若游观则施惠以为説也国君则赦其刑人夫人世子命夫命妇则使之出罚异尊卑也所罚谓宪徇扑也必罚幕帟盖帷市者众也此四物者在众之用也此王国之市而説国君以下过市者诸侯之于其国与王同以其足以互明之
　　凡防同师役市司帅贾师而从治其市政掌其卖儥之事
　　注市司司市也儥买也防同师役必有市者大众所在来物以备之
　　质人掌成市之货贿人民牛马兵器珍异
　　注成平也防者平物价而来主成其平也人民奴婢也珍异四时食物
　　疏防谓市人防聚买卖云珍异四时食物者见下防人云凡珍异之有滞者敛而入于膳府训此与贾师有异贾师主平物价是现前买卖之事质人主治质剂是买卖之后或有负约不信者质人主为平治之
　　凡卖儥者质剂焉大市以质小市以剂
　　注质剂者为之券藏之也大市人民马牛之属用长券小市兵器珍异之物用短券训质剂焉者谓就质人处立质剂
　　掌稽市之书契同其量度壹其淳制巡而攷之犯禁者举而罚之【杜子春云淳当为纯】
　　注稽犹攷也治也书契取予市物之券也其券之象书两札刻其侧淳谓幅广制谓匹长皆当中度量
　　凡治质剂者国中一旬郊二旬野三旬都三月邦国朞期内听期外不听
　　注谓赍券来讼也以期内来则治之后期则不治所以絶民之好讼且息文书也郊逺郊也野甸稍也都小都大都训质人所主即所谓以质剂结信而止讼以度量成价而征儥也卖儥曰质剂取予曰书契治质剂者谓民有争竞使之取其券书为辞以相质也虽国中犹迟至一旬者盖令两下具辞辨答彼此各无悔误而后听之春秋传王叔与伯舆合要王叔不能举其契正义曰谓使两家各为要约言语两相答辨伯舆辞直王叔无以应之故不能举其要契之辞亦此类也
　　廛人掌敛市絘布总布质布罚布廛布而入于泉府【絘音次本或作次总杜音儳郑音摠儳音谗摠音】
　　注郑司农云絘布列肆之税布杜子春云总当为儳谓无肆立持者之税也谓总读如租之布谓守斗斛铨衡者之税也质布质人所罚犯质剂者之泉也罚布犯市令者之泉廛布者货贿诸物邸舎之税
　　凡屠者敛其皮角筋骨入于玉府
　　注以当税给作器物也其无皮角及筋骨不中用亦税之
　　疏云无皮角及筋骨不中用亦税之者如豕之类是不中用亦使出税以当邦赋
　　凡珍异之有滞者敛而入于膳府
　　注珍异四时食物不售而在廛乆则将瘦臞腐败为买之入膳夫之府所以纾民事而官不失实
　　胥师各掌其次之政令而平其货贿宪刑禁焉
　　注宪表县之
　　察其诈伪饰行儥慝者而诛罚之【行下孟反慝他得反】
　　注饰行儥慝谓使人行卖恶物于市巧饰之令欺诳买者训此所谓伪饰之禁
　　听其小治小讼而断之
　　贾师各掌其次之货贿之治辨其物而均平之展其成而奠其贾然后令市【贾音古其贾音嫁奠音定】
　　注辨别也
　　疏云辨其物而均平之与胥师同云展其成而奠其价与胥师异以其知物价故也训凡言辨者皆谓辨其美恶成谓成其卖买物辨而后卖买可成价可定而着为市之令也展谓巡视之
　　凡天患禁贵儥者使有恒贾
　　注谓若贮米谷棺木而睹乆雨疫病者贵卖之疏云米谷棺木者以其天患无过凶荒札丧
　　四时之珍异亦如之
　　注荐宗庙之物
　　凡国之卖儥各帅其属而嗣掌其月
　　注儥买也郑司农云谓官有所斥令卖贾师帅其属更相代直月为官卖之
　　疏帅其属者贾师之下有羣贾亦二肆则一人
　　凡师役防同亦如之
　　司虣掌宪市之禁令禁其鬬嚻者与其虣乱者出入相陵犯者以属游饮食于市者【嚻五羔反又许骄反】
　　注以属游饮食羣饮食者
　　若不可禁则搏而戮之【搏音博】
　　司稽掌巡市而察其犯禁者与其不物者而搏之注不物衣服视占不与众同及所操物不如品式
</div>
    <div class="pagination">
<a href="周礼纂训_page16.html">上一页</a><span>...</span><a href="周礼纂训_page12.html">12</a><a href="周礼纂训_page13.html">13</a><a href="周礼纂训_page14.html">14</a><a href="周礼纂训_page15.html">15</a><a href="周礼纂训_page16.html">16</a><span class="current-page">17</span><a href="周礼纂训_page18.html">18</a><a href="周礼纂训_page19.html">19</a><a href="周礼纂训_page20.html">20</a><a href="周礼纂训_page21.html">21</a><a href="周礼纂训_page22.html">22</a><span>...</span><a href="周礼纂训_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
