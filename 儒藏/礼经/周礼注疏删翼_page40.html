<!DOCTYPE html>
<html>
<head>
    <meta charset="UTF-8">
    <title>周礼注疏删翼 - 第 40 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏删翼 - 第 40 页/共 54 页</h1>
    <div class="content">



　　周礼注疏删翼卷二十一
<经部,礼类,周礼之属,周礼注疏删翼>
　　钦定四库全书
　　周礼注疏删翼卷二十二
　　明　王志长　撰
　　秋官司寇第五
　　疏郑目录云象秋所立之官寇害也秋者遒也如秋义杀害收聚敛藏于万物也天子立司寇使掌邦刑所以驱耻恶纳人于善道也　王氏曰舜命臯陶作士而先戒之曰蛮夷猾夏寇贼奸宄则刑以惩寇为急也刑官而司至于寇则刑官之事无不举矣　龟山杨氏曰孔子曰道之以政齐之以刑民免而无耻道之以徳齐之以礼有耻且格夫礼乐刑政四达而不悖而王道成矣先王非用政刑也书曰徳惟善政则以徳为政伯夷降典析民惟刑则以礼用刑有徳礼则政刑在其中矣兹其所以不悖欤　郑景望曰古之化民纯任徳教刑虽设而圣人常有置而不用之意不幸而施于一人亦迟回惨怆不忍是人之独入吾刑也而况于多乎于是有迁民之法夫其迁之也葢别其顽弗友之民而即之礼义之邦薫之以教化已成之俗而变其朋类污染之习使枉者终以直恶者卒以善以并生于天地之间是圣人之心也舜之分北三苗周毖商顽民相去千余载其道葢出一辙后世任徳之论微不复有此政矣唯峻刀锯厉斧钺熟于民之耳目而奸愈不可胜则益不胜其忿至羣聚而勦之举城邑而屠之其忿犹未平曰是草木鸟兽之不若必将根薙而种狝之斯亦不仁之甚矣夫以一性之善岂有不可化之理天为民而立君亦曰俾无失其性彼防然无知顽然不可训者岂其初固然哉是必有以致之矣君子于天下之恶所以不敢忿疾而致其哀矜善救之方而孟子性善之论亦以救不仁之祸也哉
　　惟王建国辨方正位体国经野设官分职以为民极乃立秋官司寇使帅其属而掌邦禁以佐王刑邦国注禁所以防奸者也刑正人之灋孝经説曰刑者侀也过出罪施
　　疏过误者出之实罪则施刑　东莱吕氏曰司寇掌邦禁凡邦之刑辟皆总焉曰诘奸慝刑暴乱者奸慝隠而难知故谓之诘葢推鞠穷诘而求其情也暴乱显而易见直刑之而已天下罪恶万状不出隠显两端曰诘曰刑既皆有以待之矣　周礼菁华曰小宰言秋官其属六十掌邦刑而此经乃言秋官司寇掌邦禁者何也先王立灋止于禁过而已此司寇所以先言掌邦禁而后言刑邦国也司徒掌邦教则曰以刑教中则民不暴司寇掌邦禁独曰刑邦国又何也葢刑所以弼教也寇则败其教之成者也纵欲败类乃教之所弃而刑之所取故掌刑者谓之司寇亦谓之司败是刑所以惩其败类者也奚独禁哉蒙之初九曰利用刑人以正法也于上九则曰利用御寇上下顺也葢用刑之意本以禁暴惩之于未正犹云可也致寇而后御虽以顺用斯为末矣使不能明威立义俾民不迷防微遏萌逆折其始及陷于罪然后从而刑之岂为民极之意是知禁过于未然者圣人之本心也刑以济其禁之所不及者圣人之不得已也司寇所掌不先言刑而先言禁者其三代本末之序欤　杂説司寇掌刑不言刑而言禁者葢治于已然不若沮于未然刑于己至不若戢于未至先王之立刑法惟恐天下之人入其中而不能自出故为之明示法禁使知有如是之罪必陷如是之刑有如是之恶必丽如是之辟人有愳心易避而难犯者此司寇所以言掌邦禁也　林氏曰以刑教中则民不暴者教官之事也以刑禁暴者刑官之事也教施于未然之前刑施于已然之后二者相为表里而已　王氏曰禁之所以为仁刑之所以为义禁之不止犹有犯焉以义断仁也
　　刑官之属大司寇卿一人小司寇中大夫二人士师下大夫四人乡士上士八人中士十有六人旅下士三十有二人注士察也主察狱讼之事者郑司农云乡士主六乡之狱
　　府六人史十有二人胥十有二人徒百有二十人遂士中士十有二人府六人史十有二人胥十有二人徒百有二十人注遂士主六遂之狱者
　　疏乡士官尊而人少遂士官卑而人多者六遂去王逺故官卑以在逺郊外兼主公邑狱广人众故官多
　　县士中士三十有二人府八人史十有六人胥十有六人徒百有六十人注距王城三百里至四百里曰县县士主县之狱者
　　方士中士十有六人府八人史十有六人胥十有六人徒百有六十人注方士主四方都家之狱者
　　讶士中士八人府四人史八人胥八人徒八十人注讶迎也士官之迎四方宾客
　　疏其职掌四方狱讼兼迎宾客以狱讼为主故亦言士也
　　朝士中士六人府三人史六人胥六人徒六十人注朝士主外朝之灋
　　疏以朝士为询众庶谳疑狱故属秋官天子诸侯皆三朝内朝二路门外与路寝庭是也外朝一在臯门内库门外是也　杂説外朝国大询之朝也亦是聴狱讼古者人君聴刑必清心静虑异于常朝故其处与常朝不同皇帝清问下民是已宣帝斋居决事亦此意　愚按外朝之设询众庶也凡国危国迁立君疑狱之类皆询之朝士掌其法而所以必属秋官者见外朝虽大事无所不询而狱为民命所关先王所慎重无过于谳狱也虽然国危国迁立君之属亦孰非以爱民之故而皇皇也哉知周官三百六十无非为民而设其君臣朝夕孜孜民事之外别无他事而周礼全经之义备矣
　　司民中士六人府三人史六人胥三人徒三十人注司民主民数
　　王先生曰司民为秋官之属何意若论所书生齿之数则与司徒所谓人民之数小司徒所谓夫家之数乡师所谓以时稽其夫家之数乡大夫所谓以嵗时登其夫家众寡一也司民不属地官而属于秋官者説者以为秋之物成非也秋官主刑圣人用刑本于好生耳　国裳舒氏曰呉氏以司民属司空芬谓乡士遂士县士皆有掌民数之文则司民之属司寇未见其有决不然者况秋成物之时也秋官献民数岂无谓哉今按其文有曰及三年大比以万民之数诏司寇司寇及孟冬祀司民之日献民数于王王拜受之登于天府内史司防冡宰贰之彼司寇者见明王之重民数如此于决狱也宁不戚焉动其不忍之心哉后世唯不知重民而司刑者又多凶人暴吏罗织株连就戮者率数十百人噫伤天心勦国命亦独何欤由是言之则司民为刑官之属固周公之深意而非汉儒之见所及也
　　司刑中士二人府一人史二人胥二人徒二十人司刺下士二人府一人史二人徒四人注刺杀也二讯罪定则杀之
　　王氏曰刺者探问廉察之意官主询察而行赦宥故以名官旧解为刺杀非也
　　司约下士二人府一人史二人徒四人注约言语之约束
　　疏掌邦国及万民之约剂亦是禁戒之事故在此
　　司盟下士二人府一人史二人徒四人注盟以约辞告神杀牲防血明着其信也曲礼曰涖牲曰盟
　　疏亦是禁戒之事故在此　陈氏曰先王之时结民以忠信诚慤之心维邦国以比小事大之礼然盟诅之末常不弛于天下使人明则知好恶幽则知信畏然后有同徳而无离心则盟诅之辅于教也其可忽哉后世儒者或以此疑周官亦过矣
　　职金上士二人下士四人府二人史四人胥八人徒八十人注职主也
　　疏掌受金罚货罚亦是刑狱之事故在此　王先生曰周官有四职所掌者财用其三见于天官职内职嵗职币是已特职金在秋官耳然职金之职与天官异而未尝不与天官相为聨事内府云凡四方之金玉入焉玉府云掌王之金玉之藏职金云入其金玉锡石丹青于受藏之府则是与内府玉府通矣若夫为兵器之府则又非兵器之府也葢有兵器之府又有为兵器之府玉府云掌兵器内府云掌兵器此兵器之府也今曰入其金锡于为兵器之府又曰入其金玉丹青于受藏之府府为内府玉府矣则是知为兵器之府非兵器之府也考工记云攻金玉之工筑冶鳬防段桃是已筑氏执上齐冶氏执下齐鳬氏为钟防氏为量段氏为镈器桃氏为刃所谓为兵器之府也抑尝言之职金一官与天地夏冬之官并通为聨事其曰守藏之府是与天官通也入其金于司兵是与夏官通也入其金锡于为兵器之府是与冬官通也它官可知
　　司厉下士二人史一人徒十有二人注犯政为恶曰厉厉士主盗贼之兵器及其奴者
　　犬人下士二人府一人史二人贾四人徒十六人疏犬金畜故五行传云二曰言言之不从则有犬祸故连类在此
　　司圜中士六人下士十有二人府三人史六人胥十有六人徒百有六十人注郑司农云圜谓圜土也圜土狱城也
　　王氏曰天文贯索主贱人之牢九星规圆故以取象又圜还也收敎者期其徃而能反也
　　掌囚下士十有二人府六人史十有二人徒百有二十人注囚拘也主拘繋当刑杀之者
　　掌戮下士二人史一人徒十有二人注戮犹辱也既斩杀又辱之
　　司隶中士二人下士十有二人府五人史十人胥二十人徒二百人注隶给劳辱之役者汉始置司隶亦使将徒治道沟渠之役后稍尊之使主官府及近郡
　　罪隶百有二十人注盗贼之家为奴者
　　疏此中国之隶言罪隶古者身有大罪身既从戮男女縁坐男子入于罪隶女子入于舂藁故注云盗贼之家为奴者蛮隶已下皆百二十人郑云凡隶众矣此其选以为役员者谓隶中选取有才智能役众人者以员数为限其余众者以为隶民故司隶职云帅其民而搏盗贼役国中之辱事之等是百二十人外谓之民者也
　　蛮隶百有二十人注征南夷所获
　　闽隶百有二十人注闽南蛮之别
　　夷隶百有二十人注征东夷所获
　　貉隶百有二十人注征东北夷所获凡隶众矣此其选以为役员其余谓之隶民
　　王明斋氏曰职方氏所掌有四夷八蛮七闽九貉五戎六狄之人民葢皆臣服于中国而此止于蛮夷闽貉者周人世居西土其化先及西北故以服东南为贵旧説以为征夷所获赦其死而役之非也详攷四隶之职唯有养兽与守王宫二事则非俘获可知果为俘获自当属之罪隶若其所生子孙乃可属此耳疏国裳舒氏曰自司隶至此六职呉氏移属司马谓其文皆守御畜牧等事观于役服不氏可见芬谓罪隶之役百官府蛮隶之役挍人闽隶之役牧人貉隶之役服不此皆由司隶掌其政令亦若掌戮之所司墨者使守门劓者使守关宫者使守内刖者使守囿髠者使守积皆为司寇之属无疑也况所谓搏盗贼守野舍凡囚执人之事固司寇诘奸慝之意耶但罪蛮五隶不合列官葢皆以罪而坐之役者当如掌戮之列墨劓髠宫没其官而存其职以统归于司隶则庶几古作者之意矣
　　布宪中士二人下士四人府二人史四人胥四人徒四十人注宪表也主表刑禁者
　　愚按刑非先王之得已也刑者所以弼教也教之不率然后从而刑之又必谆复叮咛今民知法之不贷如水火之不可蹈而犹悍然犯焉于是断肢体毁肌肤执法者可以相忘于无憾矣又愳遐陬愚暗之徒未尽曲晓或蒙雉罹故特设布宪一官今按其职云执旌节以宣布于四方又曰及其都鄙达于四海正所以辅司寇布刑之法于未逮也葢死者不可复生断者不可复属所以诏民者宁恶其详哉舒氏以五官俱不复设县布之官遂以为伪而欲剔之是亦不知先王之用心者矣
　　禁杀戮下士二人史一人徒十有二人注禁杀戮者禁民不得相杀戮
　　杂説自禁杀戮至修闾氏八官皆几防盗贼奸宄者几防严则奸宄絶清刑之原也
　　禁暴氏下士六人史三人胥六人徒六十人
　　疏亦谓禁民不得相陵暴
　　野庐氏下士六人胥十有二人徒百有二十人注庐宾客行道所舎
　　疏遗人云十里有庐掌凡道禁亦是禁戒之事故在此也　王氏曰公刘诗曰于是庐旅又曰于豳斯馆则馆大而庐小也野道之小室谓之庐所以待行旅也先王设官以比国郊及野之道路宿息之类故名官以野庐氏
　　蜡氏下士四人徒四十人注蜡骨肉腐臭蝇虫所蜡也月令曰掩骼埋骴此官之职也
　　疏月令注云骨枯曰骼肉腐曰骴言骼骴者凡人物皆是　愚按后世王政不修掩骼埋骴之事读圣人之书者谓迂腐纤屑而不肻为而缁褐之徒或为之此亦有不忍人之政之责者所宜深耻也
　　雍氏下士二人徒八人注雍谓隄防止水者也
　　疏其职掌沟渎浍池之禁亦是禁戒之事故在此
　　萍氏下士二人徒八人注萍氏主水禁萍草无根而浮取名于其不沈溺
　　王氏曰神农之书言萍能胜酒其为物乂不溺沈故掌国之水禁几酒谨酒禁川游者名官曰萍氏
　　司寤氏下士二人徒八人注寤觉也主夜觉者
　　疏人有夜寐忽觉而漫出门者故谓之夜觉也　王氏曰寐而觉谓之寤使掌夜时非觉而不寐者安能定其刻漏之早晚哉所以谓之司寤氏也以宣王之时去成王之世未逺而君子之趋朝或以夜未央或以夜未艾则司寤氏之职废而不行可知矣此诗人所以箴之也
　　司烜氏下士六人徒十有六人
　　王氏曰爟与烜皆火司爟掌出入火南方之属司烜共明水火司寇所奉故列司爟于夏而司烜在秋官也　舒氏曰吴氏以此条为祭祀之事非刑狱之官所宜与欲归宗伯芬谓王之大祭祀则五官共在皆有执事若谓刑官不足以昭格则书言典狱惟克天徳自作元命配享在下是典狱用刑之极功可以作命配天而顾不可以与祭执事耶况五刑之用实惟天讨故凡王之大事则六官皆与而不可以拘其职若小事则固有官成也亦孰得而紊之哉知命咎繇作士则曰惟明克允是明乃司刑者之第一义也司烜之列明水火之奉设官者于司寇葢有深意矣
　　条狼氏下士六人胥六人徒六十人注杜子春云条当为涤器之涤谓涤除也狼狼扈道上
　　疏狼扈道上者谓不蠲之物在道犹今言狼藉也
　　脩闾氏下士二人史一人徒十有二人注闾谓里门疏二十五家之里门也　王氏曰里有门所以通徃来扞制内外先王立官以修治其事故名修闾氏
　　防氏下士二人徒八人注防以绳縻取禽兽之名王氏曰先王仁民而爱物然猛兽以害其人则伤吾之仁必设官以攻之夫欲攻猛兽必有以使之防然而不觉然后可获所以名官谓之防氏　杂説自防氏至庭氏十二官皆顺天时以去民物之害虽若伤残乃所以仁爱此天之肃杀之意故皆属秋官　王先生曰先王以善政生养天下之民其兴利也详其除害也悉观周礼所载道路一草木一鸟兽一昆虫小小利害或兴或除而秋官地官分矣凡兴利则地官主之凡除害则秋官主之迹人禁麛卵者与其毒矢射者而防氏掌攻猛兽宂氏掌攻蛰兽矣羽人以时征羽翮于山泽之农而翨氏则攻猛鸟矣哲蔟氏掌覆夭鸟之巢庭氏掌射国中之夭鸟矣掌蜃敛互物蜃物以供闉圹之蜃而蝈氏则掌去鼃黾壶涿氏掌攻水虫剪氏掌除蠧物赤犮氏掌除貍虫矣稻人以沟荡水以浍冩水而雍氏则掌沟浍渎池之害于稼者矣山虞云凡窃木者有刑罚而柞氏掌攻草木矣草人云土化之法而薙氏则掌杀草矣遗人云十里有庐庐有饮食而野庐氏则掌令守涂地之人聚柝有相翔者诛之矣
　　庶氏下士一人徒四人注庶读如药煑之煑驱除毒虫之言
　　王氏曰先王以善政养天下既緐且庶故设官以除毒虫之害谓之庶氏也
　　穴氏下士一人徒四人注穴蛰兽所藏者
　　翨氏下士二人徒八人注翨鸟翮也
　　疏掌攻猛鸟亦是除恶之义　王氏曰鸟之飞在翨攻猛鸟者必攻其翨然后可获故名官曰翨氏
　　柞氏下士八人徒二十人注柞除木之名除木者必先挍剥之
　　疏诗云载芟载柞芟是除草明柞是除木
　　薙氏下士二人徒二十人注薙或作夷郑司农云掌杀草故春秋传曰如农夫之务去草芟夷蕴崇之谓薙读如鬀小儿头之鬀翦草也月令曰烧薙行水谓烧所芟草乃水之
　　刘氏曰掌薙五地之草以待耕种
　　硩蔟氏下士一人徒二人注郑司农云硩读为摘蔟读为爵蔟之蔟谓巢也谓硩古字从石折声
　　王氏曰人情莫不欲吉而恶凶先王与民同吉凶之患则凡召凶者皆在所去焉
　　翦氏下士一人徒二人注翦断灭之言也主除虫蠧者诗云实始翦商
　　赤犮氏下士一人徒二人注赤犮犹言捇拔也主除虫豸自埋者
　　疏捇拔除去之也
　　蝈氏下士一人徒二人注谓蝈今御所食蛙也王氏曰蝈鸣声尤聒人耳故以名官
　　壶涿氏下士一人徒二人注壶谓瓦鼓涿击之也王氏曰主以土鼔去水中毒虫也
　　庭氏下士一人徒二人注庭氏主射妖鸟令国中洁清如庭者也
　　衔枚氏下士二人徒八人注衔枚止言语嚣讙也枚状如箸横衔之为之繣结于项
　　疏其职云大祭祀令禁无嚣亦是禁戒之事故在此
　　伊耆氏下士一人徒二人注伊耆古王者号始为蜡以息老物此主王者之齿杖后王识伊耆氏之旧徳而以名官与今姓有伊耆氏
　　陈氏曰伊耆氏其有功于耆老着矣故周公以其姓名官后世以官为姓　王氏曰秋之徳物成而养之伊耆主优老有养意且军旅授有爵者杖亦警戒意故属秋官
　　大行人中大夫二人小行人下大夫四人司仪上士八人中士十有六人行夫下士三十有二人府四人史八人胥八人徒八十人
　　疏此四官在此者皆主宾客严凝之事故也　唐氏曰伯夷降典而继以析民惟刑周礼行人之官而必属之司寇此古者礼刑相表里之意也洪范六曰司寇七曰宾论语齐之以刑齐之以礼亦此意　朱子语类曰周礼最是大行人等官属之司寇难晓葢仪礼觐礼诸侯行礼既毕则降而肉袒请刑于庙门之东王曰伯父无事归宁乃邦然后再拜稽首出自屏此所谓懐诸侯则天下畏之是也所以属之司寇如此等处皆是合着如此初非圣人私意　明斋王氏曰秋官司寇序官曰掌邦刑以佐王刑邦国大宰刑典小宰刑职并先之以诘邦国书周官司寇掌邦禁诘奸慝除暴乱夫所谓奸慝暴乱孰有大于邦国之不道者哉彼其挟崇髙富强之资以为恶诚所谓虎而翼者苟非王国有以制驭之将安所忌惮且法之不行自上犯之苟不此之务而唯小民之过误是诘正犹舍豺狼而逐狐狸也此周礼所以诘之刑之必以邦国为首欤记曰人藏其心不可测度也欲一以穷之舍礼何以哉故刘康公以成子之受脤不敬而知其不反葢失礼则入刑谓之刑邦国者非必加以刑罚谓先正以法则之云耳夫行人之职在虞廷为四岳之官所谓宾于四门也而周公以之属于秋官者主于齐之以礼而雍穆之齐之不从而后有掌交以谕之利害匡人达之法则其又不改而后有司马之法设官之防深哉
　　环人中士四人史四人胥四人徒四十人注环犹围也主围宾客任器为之守卫
　　象胥每翟上士一人中士二人下士八人徒二十人注通夷狄之言者曰象胥其有才知者也东方曰寄南方曰象西方曰狄鞮北方曰译今总名曰象者周之徳先致南方也
　　掌客上士二人下士四人府一人史二人胥二人徒二十人
　　掌讶中士二人府二人史四人胥四人徒四十人注讶迎也宾客来主迎之
　　王氏曰秋官有讶士又有掌讶者葢讶士刑官也兼掌狱讼掌讶唯以讶宾客为主
　　掌交中士八人府二人史四人徒三十有二人注主交通结诸侯之好
　　王氏曰天地不交而万物不生上下不交而功勲不成先王所以设掌交之官
　　掌察四方中士八人史四人徒十有六人
　　疏掌督察邦国之事
</div>
    <div class="pagination">
<a href="周礼注疏删翼_page39.html">上一页</a><span>...</span><a href="周礼注疏删翼_page35.html">35</a><a href="周礼注疏删翼_page36.html">36</a><a href="周礼注疏删翼_page37.html">37</a><a href="周礼注疏删翼_page38.html">38</a><a href="周礼注疏删翼_page39.html">39</a><span class="current-page">40</span><a href="周礼注疏删翼_page41.html">41</a><a href="周礼注疏删翼_page42.html">42</a><a href="周礼注疏删翼_page43.html">43</a><a href="周礼注疏删翼_page44.html">44</a><a href="周礼注疏删翼_page45.html">45</a><span>...</span><a href="周礼注疏删翼_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
