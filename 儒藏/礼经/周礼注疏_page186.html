<!DOCTYPE html>
<html>
<head>
    <meta charset="UTF-8">
    <title>周礼注疏 - 第 186 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 186 页/共 187 页</h1>
    <div class="content">
　　维体防之，引之中参。（体，谓内之於檠中，定其体。防，深浅所止。谓体定张之，弦居一尺，引之又二尺。）

　　[疏]注“体谓”至“二尺”
　　○释曰：云“体谓内之於檠中，定其体”者，此亦谓内之檠中则往来体定，体定然後防之。防之者，郑云“深浅所止”，若王弧之弓，往体寡，来体多，弛之乃有五寸，张之一尺五寸。夹、庾之弓，往体多，来体寡者，弛之一尺五寸，张之得五寸。唐弓、大弓，往来体若一者，弛之一尺，张之亦一尺。是防之深浅所止。云“谓体定张之，弦居一尺，引之又二尺”者，此据唐、大中者而言，馀四者，弛之张之虽多少不同，及其引之皆三尺，以其矢长三尺，须满故也。

　　维角[B12M]之，欲宛而无负弦。引之如环，释之无失体，如环。（负弦，辟戾也。负弦则不如环。如环亦谓无难易。郑司农云：“[B12M]读如[B12N]距之[B12N]，车之[B12N]。”
　　○[B12M]，直庚反，或之亮反，又诗尚反，注同，沈云或音堂，非。辟，刘必亦反，众家皆四亦反。）

　　[疏]注“负弦”至“之[B12N]”
　　○释曰：云“维角[B12M]之”，[B12M]，正也，谓置角於隈中既正。云“欲宛而无负弦”者，引之弓体不辟戾故也。云“引之如环”者，亦由无负弦故也。云“释之无失体，如环”者，谓放矢後无失体，得如环然。先郑云“[B12M]”读如“[B12N]距”之“[B12N]”，[B12N]距，取其正也。“车[B12N]之[B12N]”，谓车奇之木，亦取正也。

　　材美，工巧，为之时，谓之参均。角不胜，不胜筋，谓之参均。量其力有三均。均者三，谓之九和。（有三读为“又参”。量其力又参均者，谓若胜一石，加角而胜二石，被筋而胜三石，引之中三尺。假令弓力胜三石，引之中三尺，弛其弦，以绳缓擐之，每加物一石，则张一尺。故书“胜”或作“称”，郑司农云：“当言‘称’，‘谓之不参均’。”玄谓不胜，无负也。
　　○胜，音升，下注同。被，皮寄反。擐，户串反，刘郭大反。）

　　[疏]注“有三”至“负也”
　　○释曰：云“有三读为又参”者，以经上文已云参均，此云三均，故宜被三为参也。上已二文参均，此文加一参均，当云又参均，故破“有”为“又”也。云“量其力，又参均者，谓若胜一石，加角而胜二石，被筋而胜三石，引之中三尺”者，此言谓弓未成时，未有角，称之胜一石。後又按角，胜二石，後更被筋，称之即胜三石。引之中三尺者，此据、角、筋三者具，总称物三石，得三尺。若据初空时，称物一石，亦三尺。更加角，称物二石，亦三尺。又被筋，称物三石，亦三尺。郑又云“假令弓力胜三石，引之中三尺”者，此即三石力弓也。必知弓力三石者，当“弛其弦，以绳缓擐之”者，谓不张之，别以一条绳系两箫，乃加物一石，张一尺，二石，张二石，三石，张三尺，则与前三角筋力各一石也。先郑从古书为“称”者，欲以不称为不参均。後郑不从者，此胜即彼负，此不胜即彼不负，故为不胜解之。

　　九和之弓，角与权，筋三侔，胶三锊，丝三邸，漆三<臾斗>。上工以有馀，下工以不足。（权，平也。侔，犹等也。角既平，筋三而又与角等也。锊，钅爰也。邸<臾斗>轻重未闻。
　　○侔，本又作牟，亦作牟，同，莫侯反，侔等也。锊，色劣反，又音劣。邸，丁礼反，或丁计反。<臾斗>，羊主反。钅爰，音环，又于卷反。）

　　[疏]注“权平”至“未闻”
　　○释曰：此说上九和之弓，轻重相参，不可妄为加减之事。云“锊，钅爰也”者，《尚书》云“其罚百钅爰”之等，言钅爰，此与《冶氏》言锊，锊与钅爰为一物，皆是六两大半两也。“邸<臾斗>之轻重未闻”，经既无文，故云未闻也。

　　为天子之弓，合九而成规。为诸侯之弓，合七而成规。大夫之弓，合五而成规。士之弓，合三而成规。（材长则句少也。
　　○合，如字，一音ト，下同。）

　　[疏]注“材长则句少也”
　　○释曰：此据角弓形不张而言。按下文及《司弓矢》，六弓为三等，王弓弧弓，往体寡来体多，当此天子弓合九成规。唐弓大弓，往来体若一，当此诸侯弓合七成规。夹弓庾弓，往体多来体寡，当此大夫之弓合五成规。於彼六弓已尽，此别云士合三成规，则六弓之外弊恶之弓。按《大射》与《乡射》，大夫士同射五十步侯，又同用夹庾，无士用合三成规之弓。於此言之者，六弓通弊弓有四等，故弊弓暂记士而言，其实士不用合三成规之弓也。材良则句少，据王、弧及唐、大已上而言也。

　　弓长六尺有六寸，谓之上制，上士服之。弓长六尺有三寸，谓之中制，中士服之。弓长六尺，谓之下制，下士服之。（人各以其形貌大小服此弓。）

　　[疏]“弓长”至“服之”
　　○释曰：此以弓有长短三等，人亦有长短三等，而言取其弓与人相称之事。此上士、中士、下士，以长者为上士，次者为中士，短者为下士，皆非命士者，故郑云“人各以其形貌大小服此弓”也。

　　凡为弓，各因其君之躬志虑血气。（又随其人之情性。）

　　[疏]注“又随”至“情性”
　　○释曰：上文据人形为弓，此据人性，故郑云“又随其人之情性”也。此亦与下文为目，下别以弓与志相配而言也。躬即身也，志虑据在心，血气据言与举动也。

　　丰肉而短，宽缓以荼，若是者为之危弓，危弓为之安矢。骨直以立，忿以奔，若是者为之安弓，安弓为之危矢。（言损嬴济不足。危、奔，犹疾也。骨直谓强毅。荼，古文舒假借字。郑司农云“荼读为舒”。
　　○肉，如字，刘而树反。，音势。）

　　[疏]注“言损”至“为舒”
　　○释曰：此经以下，说君之躬与志虑弓之所宜者也。“危弓”，则夹、庾，弱者为言。“安弓”，谓王、孤之类，强者而言。若然，危矢据桓矢，安矢据杀矢者也。言“损赢济不足”者，言丰肉宽缓是不足，则危弓济之。危弓为赢，则以安矢损之。骨直忿是赢，则安弓损之。安弓是不足，则以危矢济之。

　　其人安，其弓安，其矢安，则莫能以速中，且不深。（故书“速”或作“数”，郑司农云：“字从速。速，疾也。三舒不能疾而中，言矢行短也，中又不能深。”
　　○中，丁仲反，注及下同。数，音朔，同。）

　　[疏]注“故书”至“能深”
　　○释曰：上文以安危损益，即於射事为可。此三安而无损益，故不可。

　　其人危，其弓危，其矢危，则莫能以愿中。（愿，悫也。三疾不能悫而中，言矢行长也。长谓过去。
　　○愿，音原，一音元。悫，苦角反。）

　　[疏]注“愿悫”至“过去”
　　○释曰：此三危亦无损济，故亦不可也。云“三疾不能悫而中，言矢行长也。长谓去”者，危弓危矢，谓夹、庾、恒矢之等，皆射远，兼人且危躁，故矢行长过去也。

　　往体多，来体寡，谓之夹、臾之属，利射侯与弋。（射远者用势。夹、庾之弓，合五而成规。侯非必远，顾执弓者材必薄，薄则弱，弱则矢不深中侯，不落。大夫士射侯，矢落不获。弋，缴射也。故书“与”作“其”，杜子春云：“当为与。”
　　○夹，古洽反，刘古协反。臾，音庾。射，食亦反，注下除“缴射”、“大射”、“小射”、“用射”外皆同。获，相檗反。缴射，诸若反。）

　　[疏]注“射远”至“为与”
　　○释曰：六弓两两相将，下文王弓不言弧弓，唐弓不言大弓，故言“之属”。今此夹、庾并言，亦云“之属”者，夹、庾虽并言，以夹、庾其类非一，故亦云之属也。云“射远者用”者，谓审曲曲势，夹庾反张多，随曲向外，弱则射远，不能深，则近亦不深，故射近侯用之。故郑云“侯非必远，故执弓者材必薄，薄则弱，弱则矢不深中侯，不落”者，谓弓射远，以其材弱，纵射近，亦不深，故近侯矢但不落也。云“大夫士射侯，矢落不获”者，按《大射》云：“中离维纲，扬触捆复，君则释获，众则否。”大夫上矢落侯不获，故不得用，是唐、大之等也。云“弋，缴射也”者，按《司弓矢职》云：“夹弓、庾弓，以授射犴侯、鸟兽者。”犴侯、鸟兽，则射侯与弋也。按彼注：“近射用弱弓，则射大侯者用王、弧，射参侯者用唐、大矣。”如是，君用王、弧射大侯，大夫用唐、大射参侯，士用夹、庾射豹侯。若然，此大夫与士同用夹、庾射近侯者，据天子之臣多，则三公、王子为诸侯者射熊侯，卿大夫士同射豹侯也。若然，射七十步侯用唐、大，其远中侯亦不落也。

　　往体寡，来体多，谓之王弓之属，利射革与质。（射深者用直，此又直焉，於射坚宜也。王弓合九而成规，弧弓亦然。革谓干盾。质，木椹。天子射侯亦用此弓。《大射》曰：“中离，维纲，扬触，困复，君则释获，其馀则否。”
　　○椹，张林反。困，苦本反。）

　　[疏]注“射深”至“则否”
　　○释曰：言“王弓之属”，则之属中，弧弓及王弧之辈类也。云“利射革与质”，此即《司弓矢职》云：“王弓、弧弓以授射甲革椹质者”，亦一也。云“天子射侯亦用此弓”，不言者，举射革与质，有上文“弱弓射近”可参，故不言可知也。“《大射》曰：中离，维纲，扬触，困复”，中谓中侯，离犹过也，丽也。维谓侯射与左右舌一幅，两相反角，亦以纲维持之，而系於柱。纲谓左右舌上畔下畔，以一大纲绳，各系於其柱上，以持侯。其纲皆出布幅一寻，谓之为纲。“扬触，困复”者，矢高扬而过侯。彼注云“扬触”者，谓中他物，扬而触侯也。困复，谓矢至侯，不著而还复。复，反也。如此五者，君则释获，其馀则否。则臣不得获，惟中乃可又获。

　　往体来体若一，谓之唐弓之属，利射深。（射深用直。唐弓合七而成规，大弓亦然。《春秋传》曰：“盗窃宝玉大弓。”）

　　[疏]注“射深”至“大弓”
　　○释曰：唐弓之外仍有大弓，故云“之属”也。按《司弓矢职》云：“唐弓、大弓，以授学射者、使者、劳者。”此不言者，亦各举一边而言，兼有彼事可知。言“射深用直。唐弓合七而成规”者，则王、弧之弓亦射深用直。唐、大合七成规，则王、弧之弓射深可知。引《春秋》者，定八年《公羊传》文。彼以阳虎为盗窃宝玉大弓。彼《公羊》云：“宝者何？璋判，白弓绣质。”引之者，证大弓同也。

　　大和无氵爵，其次筋角皆有氵爵而深，其次有氵爵而疏，其次角无氵爵。（大和，尤良者也。深，谓氵爵在中央，两边无也。角无氵爵，谓隈里。）

　　[疏]“大和”至“无氵爵”
　　○释曰：大和，谓九和之弓，以其六材俱善尤良，故无漆氵爵也。“其次筋角皆有氵爵而深”者，筋在背，角在隈，皆有氵爵。但深在其中央，两边无也。“其次有氵爵而疏”者，以上参之，此谓两边亦有，但疏之，不皆有也。“其次角无氵爵”，谓隈里无氵爵，萧与及背有之。

　　合氵爵若背手文。（弓表里氵爵合处，若人合手背，文相应。郑司农云：“如人手背文理。”
　　○背，补内反，注同。）

　　[疏]注“弓表”至“文理”
　　○释曰：言“合氵爵”者，谓弓表里氵爵漆相合之处，若人合手背上文理相应。

　　角环氵爵，牛筋ナ氵爵，麋筋斥蠖氵爵。（ナ，实也。斥蠖，屈虫也。
　　○环，如字，又户串反。ナ，扶文反，注同。斥，音尺，蠖，枉缚反，又於郭反。，丝子反。）

　　[疏]注“ナ”至“虫也”
　　○释曰：此说弓表及弓里氵爵故也。“角环氵爵”，谓隈里氵爵文如环然。“牛筋ナ氵爵”者，此说弓背用牛筋之漆，如麻子文。若用麋，其氵爵文如斥蠖文。云“ナ，实”者，乃牡麻无实，而云ナ，实，举其类尔，若箪笥然也。“斥蠖，屈虫”者，《易》云“斥蠖之屈，以求信”是也。

　　和弓摩。（和犹调也。，拂也。将用弓，必先调之，拂之，摩之。《大射礼》曰：“小射正授弓，大射正以袂顺左右隈，上再下一。”
　　○上，时掌反。）

　　[疏]注“和犹”至“下一”
　　○释曰：引《大射》云“大射正以袂顺左右隈”者，以左手横执之时，上隈向右，下隈向左，而上再下一，拂去尘，乃授与君。《大射》虽不言调，亦调可知也。

　　覆之而角至，谓之句弓。（句於三体，材敝恶，不用之弓也。覆，犹察也，谓用射而察之。至，犹善也。但角善，则矢虽疾而不能远。
　　○覆，孚服反，下皆同。句，刘力具反，沈音钩。善，本或作[C201]，音善，下同。）
</div>
    <div class="pagination">
<a href="周礼注疏_page185.html">上一页</a><span>...</span><a href="周礼注疏_page181.html">181</a><a href="周礼注疏_page182.html">182</a><a href="周礼注疏_page183.html">183</a><a href="周礼注疏_page184.html">184</a><a href="周礼注疏_page185.html">185</a><span class="current-page">186</span><a href="周礼注疏_page187.html">187</a><a href="周礼注疏_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
