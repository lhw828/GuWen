<!DOCTYPE html>
<html>
<head>
    <meta charset="UTF-8">
    <title>周礼注疏删翼 - 第 51 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏删翼 - 第 51 页/共 54 页</h1>
    <div class="content">　　磬氏为磬倨句一矩有半注必先度一矩为句一矩为股而求其既而以一矩有半触其则磬之倨句也磬之制有大小此假矩以定倨句非用其度耳
　　疏谓两头相望者假令句股各一尺今以一尺五寸触两其句股之形即磬之倨句折杀也○王氏曰诗云依我磬声则磬者八音之所主也葢乐器之中磬声为最清众乐依之以为准先王用磬以其音于乐声中最为难谐夔称舜功徳之敏其言击石拊石则有至于再也然则为磬者其可苟乎此磬氏之职所以立也○俞氏曰古者制磬形垂下以象天倾西北屈而下覆之意倨句一矩有半郑云上曲者为句下直者为倨句即股也倨即鼓也股在上广而短鼓在下狭而长以长掩短则鼓长于股者半矩是倨得一矩有半也以广掩狭则股广于鼓者亦半矩是句亦得一矩有半也
　　其博为一注博谓股博也博广也
　　疏郑知此博是股广在上者以下文因此博而云股为二明此博即股广也此上下云一二三者亦假一二三而为长短广狭故不言尺寸也
　　股为二鼓为三参分其股博去一以为鼓博参分其鼓博以其一为之厚注郑司农云股磬之上大者鼓其下小者所当击者也谓股外面鼓内面也假令磬鼓广四寸半者股长九寸也鼓广三寸长尺三寸半厚一寸窦氏曰黄钟磬前长三律二尺七寸后长二律一尺八寸其博为一股广一律也广九寸股为二股长二律也长一尺八寸谓磬之上大而短者鼓为三其下所当击之处长三律也二尺七寸谓磬之下小而长者三分其股博去一以为鼓博股博九寸三分去一则鼔博六寸矣三分其鼓博以其一为之厚鼓博六寸三分得一则股与鼓同厚二寸矣
　　已上则摩其旁注郑司农云磬声大上则摩鑢其旁谓大上声清也薄而广则浊
　　已下则摩其耑注大下声浊也短而厚则清
　　疏声浊由薄薄不可使厚故摩使短短则形小形小则厚厚则声清也
　　矢人为矢鍭矢参分茀矢参分一在前二在后注参订之而平者前有鐡重也司弓矢职茀当为杀郑司农云一在前谓箭槀中鐡茎居参分杀一以前
　　俞氏曰此以物称笴订平矢物前重后轻各有分数也○前溪陈氏曰若今人以指儛卫停其轻重也
　　兵矢田矢五分二在前三在后注鐡差短小也兵矢谓枉矢絜矢也此二矢亦可以田田矢谓矰矢
　　杀矢七分三在前四在后注鐡又差短小也司弓矢职杀当为茀
　　参分其长而閷其一注矢槀长三尺杀其前一尺令趣镞也
　　五分其长而羽其一注羽者六寸
　　以其笴厚为之羽深注笴读为槀谓矢干
　　王氏曰所以量其力之所受
　　水之以辨其隂阳注辨犹正也隂沈而阳浮
　　疏就其浮沈刻记之
　　夹其隂阳以设其比夹其比以设其羽注夹其隂阳者弓矢比在槀两旁弩矢比在上下设羽于四角郑司农云比谓括也
　　王氏曰比箭括抵处夹之使轻重均也
　　参分其羽以设其刄注刃二寸
　　王氏曰刃居羽三分之一其长二寸
　　则虽有疾风亦弗之能惮矣注谓风不能惊惮箭也刄长寸围寸铤十之重三垸注刃长寸脱二字铤一尺王氏曰刃长寸围寸铤十之其文已见于冶氏葢杀矢之刄铤如此宜从治氏为正
　　前弱则俛后弱则翔中弱则纡中彊则羽丰则迟羽杀则趮注言干羽之病使矢行不正俛低也翔回顾也纡曲也飞也丰大也趮旁掉也
　　是故夹而摇之以眡其丰杀之节也注今人以指夹矢□卫是也
　　桡之以眡其鸿杀之称也注桡搦其干
　　凡相笴欲生而同欲重同重节欲疏同疏欲防注相犹择也生谓无瑕蠧也抟读如黍之谓圜也郑司农云欲防欲其色如防也
　　王氏曰欲眡其丰杀之节宜以指夹矢而摇之以酌其轻重欲眡其鸿杀之称宜以指桡其干而曲之以审其彊弱鸿即上文彊也凡相笴者为矢虽出于工之巧而材苟不美虽工亦不能易其质而为良所谓妢胡之笴者亦以其材美故也以眡而审之欲生而者视其体之圜也同则又欲其材之实故欲重同重则又欲其节之疏以节密则轻重不等也同疏则又欲其缜栗而坚
　　陶人为甗实二鬴厚半寸唇寸盆实二鬴厚半寸唇寸甑实二鬴厚半寸唇寸七穿注量六斗四升曰鬴郑司农云甗无底甑
　　鬲实五觳厚半寸唇寸庾实二觳厚半寸唇寸注郑司农云觳读为斛觳受三斗聘礼记有斛谓豆实三而成觳则觳受斗二升庾读如请益与之庾之庾
　　王氏曰甗盆鬲庾皆烧土为之上古之时世质民淳所用者瓦器而已后世虽易之以金木而其文大备于周先王不忘其本故有陶人甄土以为器焉甗甑用之以烝者也甗无底甑也甑有底而七穿所以通火气而熟物七者火之成数也盆用以盛者也鬲用以烹者也所以通水火之气也十六斗曰庾用以量者也
　　旊人为簋实一觳崇尺厚半寸唇寸豆实三而成觳崇尺注崇髙也豆实四升
　　疏祭宗庙皆用木簋今此用瓦簋据祭天地及外神尚质器用陶匏之类也○王氏曰豆实一斗豆实三而成觳则觳实三斗矣○王氏曰簋盛黍稷器也○万氏曰尔雅曰木豆谓之豆竹豆谓之笾瓦豆谓之豋礼曰器用陶匏象天地之性也
　　凡陶旊之事髺垦薜防不入市注为其不任用也郑司农云髺读为刮薜读为药黄蘖之蘖防读为剥谓髺读为跀
　　疏跀谓器不正敧邪者也
　　垦顿伤也薜破裂也防坟起不坚致也
　　王氏曰髺垦薜防皆刚柔失节而不和者也王制曰用器不中度不粥于市此之谓欤
　　器中膊豆中县注膊读如车辁之辁既拊泥而转其均树膊其侧以儗度端其器也县县绳正豆之柄
　　膊崇四尺方四寸注凡器髙于此则垺不能相胜厚于此则火气不交因取式焉
　　王氏曰崇四尺以正其髙使不过此也方四寸以正其厚使不过此也
　　梓人为笋虡注乐器所县横曰笋植曰虡
　　王氏曰梓材之美可以为礼乐之器故工能治材以为器者谓之梓人诗曰虡业维枞葢虡植于两旁而笋横其中以县乐器焉○陈氏乐书曰乐出于虚而寓于器本于情而见于文寓于器则器异异虡见于文则文同同笋钟虡饰以臝属磬虡饰以羽属器异异虡故也钟磬之笋皆饰以鳞属其文若竹之有笋然文同同笋故也笋则横枝设于崇牙其形高以峻虡则植之设之以业其形直以举是笋之上有业业之上有崇牙笋之两端又有璧翣郑氏谓载璧垂羽是也葢笋虡所以架钟磬崇牙璧翣所以饰笋虡夏后氏饰以龙商饰以崇牙而无璧翣至周则极文而三者具矣故周颂曰设业设虡崇牙植羽是也鬻子谓大禹铭于笋虡曰教寡人以道者击鼓教以义者击钟教以事者振铎语以忧者击磬语以狱讼者挥□其言虽不经见葢彼有所受亦足攷信矣周官典庸器祭祀帅其属设笋虡吉礼也大丧廞笋虡凶礼也丧礼旌旂璧翣与笋虡同者为欲使人勿之有恶焉耳笋亦为簨者以生东南故也虡亦为虚者以乐出虚故也
　　天下之大兽五脂者膏者臝者羽者鳞者注脂牛羊属膏豕属臝者谓虎豹貔为兽浅毛者之属羽鸟属鳞龙蛇之属
　　宗庙之事脂者膏者以为牲注致美味也
　　疏上总言于此已下别言之者欲分别可为笋虡者也
　　臝者羽者鳞者以为笋虡注贵野声也
　　疏此仍总言可为笋虡以别于为牲下文更简别可为笋可为虡
　　外骨内骨却行仄行连行纡行以脰鸣者以注鸣者以旁鸣者以翼鸣者以股鸣者以胸鸣者谓之小虫之属以为雕琢注刻画祭器转庶物也外骨属内骨蟞属却行螾衍之属仄行蟹属连行鱼属纡行蛇属脰鸣鼃黾属
　　疏脰项也
　　注鸣精列属旁鸣蜩蜺属翼鸣皇属股鸣蚣蝑动股属胸鸣荣原属
　　疏上云大鸟兽或为宗庙牲或为笋虡讫今此更别言小虫之属以饰祭器者也
　　厚唇弇口出目短耳大胸燿后大体短脰若是者谓之臝属恒有力而不能走其声大而宏有力而不能走则于任重宜声大而宏则于钟宜若是者以为钟虡是故击其所县而由其虡鸣注燿颀小也郑司农云由若也疏凡猛兽有力者皆前麄后细故云大胸燿后
　　锐喙决吻数目顅脰小体骞腹若是者谓之羽属恒无力而轻其声清而逺闻无力而轻则于任轻宜其声清而逺闻于磬宜若是者以为磬虡故击其所县而由其虡鸣注吻口腃也顅长脰貌
　　疏上既言钟虡此言磬虡磬轻于钟故画鸟为饰○又云此是钟磬之虡不言镈虡与钟同以其镈如钟而大独在一虡为异耳
　　小首而长身而鸿若是者谓之鳞属以为笋注圜也鸿佣也
　　疏上论钟磬之虡用鸟兽不同此论二者之笋同用龙蛇鳞物为之也故直言为笋不别言钟之与磬欲见二者同也○敬仲郑氏曰凡虡之所刻物形皆于其下以载之故有任重任轻之异笋之形欲圜故用鳞属小首而长搏身而鸿乃以为笋○王氏曰先王之徳足以作动物虽庶物之防皆取之以为雕琢之文则乐之一作葢万物无不均被之矣且古之为乐器者笙管之属其音象鸟鼓镛之属其声象兽非特其声也其形制亦然敔为伏虎亦是意也又况笋虡所以垂钟磬者哉则击其钟磬而顾其形焉不由其虡鸣乎
　　凡攫閷援簭之类必深其爪出其目作其鳞之而注谓笋虡之兽也深犹藏也作犹起也之而颊也
　　疏此及下经覆释上文钟虡之兽攫閷者攫着则杀之援簭者援揽则噬之
　　深其爪出其目作其鳞之而则于眡必拨尔而怒茍拨尔而怒则于任重宜且其匪色必似鸣矣注匪采貌也疏此经重解上文之义○仲舆郝氏曰匪斐通犹言光景
　　爪不深目不出鳞之而不作则必穨尔如委矣苟穨尔如委则加任焉则必如将废措其匪色必似不鸣矣注措犹顿也
　　疏此经説脂者膏者止可为牲不可为虡之义也仲舆郝氏曰穨尔犹言委顿○愚按夔颂舜乐庶尹允谐必先以百兽率舞大司乐之六乐天神地示莫不孚致而必先以羽臝鳞毛介象圣人作乐必徴之异类何也天地鬼神之情状不可得而见也太和之义至不易感者而亦致焉则天地之格鬼神之享可据矣圣人惧人援天地鬼神之不可见以自欺且以自恕故必徴之物而及其猛悍不仁尠劣不慧者以见中和之力如此其神且大也易曰豚鱼吉信及豚鱼中孚以利贞乃应乎天葢必信及豚鱼而后可以应天易与虞书六官厥防均也曰鸣曰和曰鼓曰罢皆乐意也至上曰翰音登天则羽物与天一致矣是故中孚以言乐也豫乐之象也先王以作乐崇徳正之也中孚乐之意也君子以议狱缓死先之也太史公作律书推本于文帝之不用兵永嘉陈氏以为得千古作乐之本葢太和之气苟不能薫蒸于旷闲幽渊可以开金石入土木而徒以考击为乐夫谁欺乎是故节以言礼中孚以言乐礼先而乐后则中和之序也
　　梓人为饮器勺一升爵一升觚三升献以爵而酬以觚一献而三酬则一豆矣注勺尊升也觚当为觯豆当为斗
　　王氏曰梓人为笋虡为乐器也为饮器为礼器也○三山林氏曰饮器之设所以为酒具亦所以为酒戒勺容一升爵容一升而觚容三升此所谓为酒具勺实于爵酌以取中爵资于尊盛以防满若夫谓之觚则交物无节乃为孤而已此之谓为酒戒也○陈氏曰仪礼加勺于尊有疏勺有龙勺有满勺焉○薛氏曰爵刻木为之漆其中形如玉爵焉二升曰觚三升曰觯康成改觚为觯理或然也○陈氏曰乡饮乡射言献以爵而酬以觯仪礼亦云献以爵酬以觯○王氏曰饮酒之礼主有献賔酢而主又酬之酬所以致主人之厚意也献以爵则一升矣酬以觚则三升矣一献而三酬则十升矣故为一斗为礼而至于酬礼极而不可有加则不可以无节用觚者言交物无节而其穷为孤所以戒也
　　食一豆肉饮一豆酒中人之食也凡试梓饮器乡衡而实不尽梓师罪之注郑司农云衡谓糜衡也曲礼执君器齐衡谓衡平也平爵乡口酒不尽则梓人之长罪于梓人焉
　　王氏曰先王于饮食虽所以养气充体然亦欲其有节而不可过故以中人为制而已试梓者试以为器之効也○愚按眉间曰衡向衡而酒不尽是饮器太深也麋眉通先郑之説为长
　　梓人为侯广与崇方参分其广而鹄居一焉注崇髙也方犹等也髙广等者谓侯中也天子射礼以九为节侯道九十弓弓二寸以为侯中髙广等则天子侯中丈八尺诸侯于其国亦然鹄所射也以皮为之各如其侯也居侯中参分之一则此鹄方六尺唯大射以皮饰侯大射者将祭之射也其余有宾射燕射
　　疏礼射有三有燕射宾射大射大射射鹄賔射燕射射侯法亦与此同○王氏曰鹄栖侯中以为的者也鹄之为物逺举而难中射以及逺中难为善故的谓之鹄
　　上两个与其身三下两个半之注郑司农云两个谓布可以维持侯者也上方两枚与身三设身广一丈两个各一丈凡为三丈下两个半之傅地故短也谓个读为干上个下个皆谓舌也身躬也乡射礼记曰倍中以为躬倍躬以为左右舌下舌半上舌然则九节之侯身三丈六尺上个七丈二尺下个五丈四尺其制身夹中个夹身在上下各一幅此侯凡用布三十六丈言上个与其身三者明身居一分上个倍之耳亦为下个半上个出也个或谓之舌者取其出而左右也侯制上广下狭葢取象于人也张臂八尺张足六尺是取象率焉疏先郑意身即与中为一谓方丈者其上又加布一幅长三丈为两个后郑不从者侯有中有躬有个三者个先郑唯有身不见中故不従之也此侯是九十弓侯侯中丈八尺则九幅布布长丈八尺九幅九丈幅有八尺为七丈二尺添前为十六丈二尺上下躬各三丈六尺即上下共为七丈二尺其上个七丈二尺下个有五丈四尺添前总用布三十六丈也其七十弓侯侯中一丈四尺其五十弓侯侯中一丈皆倍中以为躬倍躬以为左右个计之皆可知也
　　上纲与下纲出舌寻縜寸焉注纲所以系侯于植者也上下皆出舌一寻者亦人张手之节也郑司农云纲连侯绳也縜笼纲者
　　疏纲以系侯于植者也植则在两旁邪竖之也
　　张皮侯而栖鹄则春以功注皮侯以皮所饰之侯司裘职曰王大射则共虎侯熊侯豹侯设其鹄谓此侯也春读为蠢蠢作也出也天子将祭必与诸侯羣臣射以作其容体出其合于礼乐者与之事鬼神焉
　　疏张皮侯者天子三侯用虎熊豹皮饰侯之侧号曰皮侯而栖鹄者各以其皮为鹄缀于中央似鸟之栖故云而栖鹄也
　　张五采之侯则逺国属注五采之侯谓以五采画正之侯也射人职曰以射法治射仪王以六耦射三侯三获三容乐以驺虞九节五正下曰若王大射则以貍步张三侯明此五正之侯非大射之侯明矣其职又曰诸侯在朝则皆北面逺国属者若诸侯朝防王张此侯与之射所谓賔射也五采者内朱白次之苍次之黄次之黒次之其侯之饰又以五采画云气焉
　　疏此据賔射之侯言五采是九十弓之侯若七十弓者则三正五十弓者则二正也
　　张兽侯则王以息燕注兽侯画兽之侯也乡射记曰凡侯天子熊侯白质诸侯麋侯赤质大夫布侯画以虎豹士布侯画以鹿豕凡画者丹质是兽侯之差也息者休农息老物也燕谓劳使臣若与羣臣闲暇饮酒而射疏此燕射之侯也息老物及劳使臣并无事饮酒三者燕皆有射法其事防天子已下唯有五十步侯而已无尊卑之别也
　　祭侯之礼以酒脯醢注谓司马实爵而献获者于侯荐脯醢折俎获者执以祭侯
　　疏谓司马实爵已下皆依大射而言彼虽诸侯礼天子射亦然又不辨大射賔射燕射则三等射皆同
　　其辞曰惟若宁侯注若犹女也宁安也谓先有功徳其鬼有神
　　疏祭侯者祭先有功徳之侯若射侯则射不宁侯有罪者下文毋或一经是也举有功以示劝又举有罪以惩之故两言之也
　　毋或若女不宁侯不属于王所故抗而射女注或有也若如也属犹朝防也抗举也张也
　　强饮强食诒女曾孙诸侯百福注诒遗也曾孙诸侯谓女后世为诸侯者
　　王氏曰射之制有三有大射賔射燕射方其大射张皮侯而择士助祭取其有中的之功而用之葢诸侯于春而贡士射中多则与于祭则其君为有功而益以地射中少则不得与于祭其君为有罚而削以地诗云大侯既抗弓矢既张射夫既同献尔功是也五采侯则缋以五采用之以賔射所以待诸侯之朝觐五采所以象文徳也夫逺人不服修文徳以来之所以言逺国属也兽侯用以燕射天子熊侯诸侯麋侯大夫布侯画以虎豹士画以鹿豕必画为此象者言能为民除害天下之害既去然后可以休息而安燕故王以息燕也侯而祭之者神无乎不在而圣人无所不用其至也然祭以诚为主以少为贵故以酒醢脯而已而无牲焉夫侯受内扞外有诸侯之象故祭侯之辞曰惟若宁侯而以使之为诸侯者安也乃若不安其为诸侯不属于王所则必抗而射女司马九伐以正邦国是已
　　庐人为庐器戈柲六尺有六寸殳长寻有四尺车戟常酋矛常有四尺夷矛三寻注柲犹柄也八尺曰寻倍寻曰常酋夷长短名酋之言遒也酋近夷长矣
　　疏凡此经所云柄之长短皆通刃为尺数而言八尺曰寻倍寻曰常皆约上文车有六等之数皆以四尺为差而知之也○陈氏曰戈戟皆刺兵也戈二刃戟三刃殳击兵也如杖而无刃矛钩兵也上锐而旁钩酋矛夷矛特因长短而取名尔矛用以勾则宜长于戟然后有及故酋矛长二丈夷矛长二丈四尺酋言就也近而就之也夷言伤也以夷矛极长勾则有及而伤物为易故曰夷矛此矛之辨也○仲舆郝氏曰庐籚通攅竹为兵柄也
　　凡兵无过三其身过三其身弗能用也而无已又以害人注人长八尺与寻齐进退之度三寻用兵力之极也而无已不徒止耳
　　故攻国之兵欲短守国之兵欲长攻国之人众行地逺食饮饥且涉山林之阻是故兵欲短守国之人寡食饮饱行地不逺且不涉山林之阻是故兵欲长注言罢羸宜短兵壮健宜长兵
　　疏司马法云弓矢围殳矛守戈戟助○愚按罢羸壮健亦未尽攻守之埶宜短宜长备诵经文自得
　　凡兵句兵欲无弹刺兵欲无蜎是故句兵椑刺兵抟注句兵戈戟属刺兵矛属郑司农云弹谓掉也蜎谓桡也谓蜎亦掉也谓若井中虫蜎之蜎齐人谓柯斧柄为椑则椑隋圜也抟圜也
　　疏椑隋圜者谓侧方而去楞也○王氏曰矛以句则引之而使来故其柲欲无弹弹谓如弹丸失于太圜也戈戟以刺则中之使深故其柲欲无蜎蜎谓如蜎虫体弱而桡也
　　兵同彊举围欲细细则校刺兵同彊举围欲重重欲傅人傅人则密是故侵之注改句言容殳无刄同彊上下同也
　　疏兵谓殳所以击打人也同彊谓本末及中央皆同坚劲也
　　举谓手所操郑司农云侵之能敌也谓校疾也傅近也密审也正也人手操细以则疾操重以刺则正然则为矜句兵坚者在后刺兵坚者在前
　　疏坚在后以句兵向后牵之故云坚者在后坚在前以刺兵向前推之故云坚者在前言此者欲见句兵手执处欲细细则执之牢刺兵执处得麄而劲则手稳也
　　凡为殳五分其长以其一为之被而围之参分其围去一以为晋围五分其晋围去一以为首围凡为酋矛参分其长二在前一在后而围之五分其围去一以为晋围参分其晋围去一以为刺围注被把中也围之圜之也大小未闻
　　疏殳长丈二尺五分取一则得二尺四寸为把处而圜之也
　　凡矜八觚
　　疏以经二者近手皆云围之名不圜者为八觚也
　　郑司农云晋谓矛戟下铜鐏也
　　疏晋谓柲下铜鐏所以拟捷地竖之得被围三分之二首围在上得晋围五分之四宜稍细之○薛氏曰必细其上者以殳之上人所举而提之所谓举围欲细也
　　刺谓矛刄胸也
</div>
    <div class="pagination">
<a href="周礼注疏删翼_page50.html">上一页</a><span>...</span><a href="周礼注疏删翼_page46.html">46</a><a href="周礼注疏删翼_page47.html">47</a><a href="周礼注疏删翼_page48.html">48</a><a href="周礼注疏删翼_page49.html">49</a><a href="周礼注疏删翼_page50.html">50</a><span class="current-page">51</span><a href="周礼注疏删翼_page52.html">52</a><a href="周礼注疏删翼_page53.html">53</a><a href="周礼注疏删翼_page54.html">54</a><a href="周礼注疏删翼_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
