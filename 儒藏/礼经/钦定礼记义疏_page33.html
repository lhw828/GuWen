<!DOCTYPE html>
<html>
<head>
    <meta charset="UTF-8">
    <title>钦定礼记义疏 - 第 33 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定礼记义疏 - 第 33 页/共 122 页</h1>
    <div class="content">　　月令第六之二
　　仲春之月日在奎昏中旦建星中【奎苦圭反音胡日在奎淮南子作招摇指卯】
　　正义郑氏康成曰仲中也仲春日月会于降娄【孔疏从奎五度至胃六度在戍总曰降娄娄敛也万物降落而敛】而斗建卯之辰也　高氏诱曰奎西方宿鲁之分野在舆南九星近井建六星在斗上　皇氏侃曰当井之十六度建当斗之十度　孔氏頴达曰二月建卯卯冒也律厯志冒茆于卯昏旦中星皆举二十八宿此云建以近井建近斗井三十三度斗二十六度不可的指故举建以定昏旦之中也三统厯二月节日在奎五度昏井二十二度中春分日在娄四度昏桞五度中元嘉厯二月节日在壁一度昏井十度中春分日在奎七度昏井三十度中
　　案此谓惊蛰后三十日也奎西方木宿十六星形如破鞋广十六度月建卯而日在戍卯与戍合也矢九星形如弓矢在井西建六星如舟在斗东唐月令二月节日在营室昏东井中晓箕中斗建卯位之初二月中气日在奎昏东井中晓南斗中斗建卯位之中通书惊蛰日在室八度春分日在壁五度今时宪书惊蛰日在危十四度春分日在室九度降娄古法初奎五度终胃六度今法初室十度终奎十度
　　其日甲乙其帝大皞其神句芒其虫鳞其音角律中夹钟【案其音角以上凡説见孟月者兹不复载下并仿此】
　　正义郑氏康成曰夹钟者夷则之所生三分益一律长七寸二千一百八十七分寸之千七十五仲春气至则夹钟之律应周语曰夹钟出四隙之细【韦昭曰四隙四时之闲气防细者春为阳中万物始生四时之气皆始于春春而出之三时奉而成之　孔疏谓黄钟大吕大蔟夹钟助出四隙之防气令不滞伏于下】　汉志曰言隂夹助夹蔟宣四方之气而出种物也　韦氏昭曰二月夹钟坤六五也夹助阳聚万物　高氏诱曰万物去阳夹隂而生　朱子曰夹钟七寸四分三厘七毫三丝　陈氏祥道曰夹钟建卯之律也阳生于子终于午则卯为阳之中矣故曰夹钟　张氏虙曰夹钟又谓之圜钟以春主规言之也
　　其数八其味酸其羶其祀户祭先脾
　　始雨水桃始华仓庚鸣鹰化为鸠【夏小正二月初俊羔助厥母粥荣堇昆小虫荣芸桃始华埤雅作小桃华吕览作桃李华仓庚鸣夏小正作有鸣仓庚鹰化为鸠小正作鹰则为鸠而见于正月】
　　正义郑氏康成曰皆记时也仓庚骊黄也汉始以雨水为二月节【孔疏汉初惊蛰为正月中雨水为二月节至后人事稍变故律厯志雨水为正月中惊蛰为二月节由气有参差故也】　孔氏頴逹曰尔雅释鸟仓庚商庚郭景纯云即鵹黄也李廵云一名楚雀方言云齐人谓之黍秦人谓之黄离幽冀谓之黄鸟化者反归旧形之谓若为则不复本形矣　高氏诱曰鹰化为鸠其喙正直不复鸷击　马氏睎孟曰始雨水隂阳交而成和也　朱氏申曰鹰以秋杀仲春仁气盛故化为鸠　卢氏翰曰桃五木之精能伏邪气亦有多品其曰花者小于众桃花多实小不堪啗唯堪取仁此正始华之桃埤雅作小桃华是也
　　存异郑氏康成曰鸠谷也　孔氏頴达曰尔雅鸠鴶鵴郭云今之布谷此鸟鸣则布种其谷
　　案陆佃埤雅云鹰鸷鸟也一名鷞鸠左传曰鷞鸠氏司冦盖鹰鸷故为司冦鹰为鷞鸠金眼钩觜铁爪剑翮感秋气则喙钩善攫应阳而变则喙柔仁而不鸷矣
　　天子居青阳大庙乗鸾路驾仓龙载青旂衣青衣服仓玉食麦与羊其噐疏以达
　　正义郑氏康成曰青阳大庙东堂当大室　张氏虙曰当卯上二月位也仲月所居在左右之中不谓之中而谓之庙方氏云以或享神于此尊之曰大天子不敢以为己居此吕氏之制也
　　通论陆氏佃曰尔雅云室有东西厢曰庙所谓青阳眀堂总章堂大庙以其居正有左右厢故也若中央大庙无左右厢故曰大庙大室且以着青阳等皆大庙也
　　案青者木之色阳始于东故谓之青阳高诱曰青阳东向当大庙中央室
　　是月也安萌芽养幼少存诸孤【少诗召反诸孤淮南子作孤独】
　　正义郑氏康成曰皆助生气也　马氏睎孟曰凡植物始茁为萌浸长为芽动物始生为幼未壮为少植物欲无践履故曰安动物欲无殄灭故曰养诸孤天民之穷者欲无夭絶故曰存　方氏慤曰穷民有四止及孤者以为人后存之助阳气尤大也无父何怙有亡之道故以存言之
　　案安萌芽承前禁止伐木而言正月木未萌芽禁止斩伐而已至此则生意动而萌芽见焉故贵安之使渐长也养幼少专指人对后养壮佼养衰老而言春养其幼夏养其壮秋养其衰顺时令也诸孤尤幼少中之宜恤者礼春飨孤子养幼少之实也父死王事者其孤则春飨之其余诸孤则存问以安养之而已
　　择元日命民社
　　正义郑氏康成曰社后土也使民祀焉神其农业也祀社日用甲　方氏慤曰祭法云大夫以下成羣立社曰置社则民固有社矣然非天子命之无敢祭焉故择元日而命之也社土也方春土生之时祭之以祈土事之无不善而已凡祭社而稷必从之止言社举重以明轻尔
　　通论孔氏頴逹曰后土谓五官之后土句龙为配社之人又为后土之官与左传君履后土别郊特牲云日用甲用日之始也召诰戊午乃社于新邑用戊者周公告营洛位成非常祭也
　　余论丘氏光庭曰唐月令注元日近春分前后戊日与郑不同以社祭土土畏木甲属木故不用而用戊日土也
　　存疑马氏睎孟曰日始于甲而社用之地以形成物而肇地事者气也物成于辛而郊用之天以气始物而终天事者形也万物资气于天故郊于孟春资生于地故社于仲春　应氏镛曰元日祈于上帝所以祀天也命民社所以祀地也故皆以元日干始坤生事之如一也载芟之诗曰春借田而祈社稷则借田固已祈矣此复命民社盖借田所祈王自为立之王社也此命民社王所为羣姓立之大社也
　　案社有对郊而言者北郊方泽之祭与南郊圜丘之祭同此禋祀之礼礼之最尊者不置稷也有与庙对举者库门之内左宗庙右社稷祭法所云王为羣姓立社曰王社诸侯为百姓立社曰国社借田之中王自为立社曰王社诸侯自为立社曰侯社此血祭之礼礼之稍轻者皆置稷也置稷则社配句龙名曰后土稷配弃名曰后稷后亦司也尊之故曰后耳至北郊则曰皇地只不可名后土矣天之祭惟天子有之诸侯以下不得与焉地之祭不特诸侯有之而并使大夫以下成羣立社曰置社者盖天父道也地母道也父为后之子惟一人母则庻妾之子亦得母之也北郊之社尽载物之地而祭之天子大社尽中国九州之地而祭之王社尽畿内之地而祭之诸侯国社祭一国之地侯社祭一国自食之地下而州社祭一州之地里社祭一里之地而已此所谓命民社乃一里之社其祭亦里宰主之但民皆得与于此所谓唯为社事单出里也举下而上之春祈皆可知　又案郊特牲言日用甲用日之始也盖敬其事则命以始耳周武王行郊礼以辛未日故后祈糓之祭用辛若南效则断用冬至所谓迎长日之至也马氏以形成气始训辛甲其意似凿　又案羣姓统侯国言之大社尊于王社非民所得与矣应亦误
　　命有司省囹圄去桎梏毋肆掠止狱讼【省悉井切囹音零圄音语掠音亮】
　　正义郑氏康成曰省减也囹圄所以禁守系者桎梏械也掠谓捶治人皆顺阳寛也　蔡氏邕曰囹牢也圄止也所以止出入皆罪人所舍也　焦氏乔曰夏曰均台殷曰羑里周曰圜土秦曰囹圄汉曰若卢魏曰司空【案均平也刑欲其平羑善也犹言福堂欲其迁善以致福或谓羑里乃地名未知孰是】方氏慤曰囹圄不可去故曰省以察之桎梏可脱
　　故曰去以除之肆掠行于吏故曰毋以禁之讼狱作乎下故曰止以息之凡此皆所以消隂事而已　马氏睎孟曰天地作解之时人应之为解之事　应氏镛曰肆纵也肆掠任意笞棰虽轻刑不可纵也　黄氏震曰助生气禁其逆生气者
　　存异郑氏康成曰肆死刑暴尸也周礼曰肆之三日辨正应氏镛曰桎梏且欲去之况敢暴尸乎且陈尸与掠治并言亦轻重不伦矣
　　是月也鸟至至之日以大牢祠于高禖天子亲往后妃率九嫔御乃礼天子所御带以弓韣授以弓矢于高禖之前【禖音媒韣大木反夏小正作来降燕乃睇】
　　正义郑氏康成曰鸟燕也燕以施生时来巢人堂宇而字乳娶嫁之象也媒氏之官以为变媒言禖者神之也御谓从往侍祠天子所御谓今有娠者于祠大祝酌酒饮于高禖之庭以神恵显之也带以弓韣授以弓矢求男之祥也王居明堂礼带以弓韣礼之禖下其子必得天材【案鸟一名鷾鸸一名天女自呼曰乙故名鳦】　徐氏师曾曰此言祈嗣之礼
　　存疑郑氏康成曰天子所御有夫人有嫔有世妇有女御独云帅九嫔举中也　方氏慤曰九嫔御九嫔与九御也女御八十一人毎九人属一嫔故谓之九御言九嫔则包三夫人言九御则世妇矣
　　存异郑氏康成曰高辛之世鸟遗卵有娀简狄吞之而生契后王以为媒官嘉祥而立其祠　孔氏頴逹曰蔡邕以为媒神自古有之高者尊也毛诗姜嫄从帝祠于郊禖狄从帝祈于郊禖是狄前已有禖神矣郑志焦乔云先契之时自有媒氏祓除之祀位在南郊后以狄之祥立高辛为媒神古昔先禖则废之矣又案世本伏羲制伉俪及嫁娶之礼则古先禖当是伏羲也　朱氏申曰后稷生于姜嫄故周人祀之为媒神
　　辨正张氏虙曰商颂言天命鸟降而生商史记因谓狄行浴见鸟堕其卵取呑之而生契其言遂流于诞孔氏诗疏引此谓鸟春分而至气之常诗记其祈福之时耳孔子垂敎怪神不语凡经所言为农有祈为兵有祈与凡水旱有祈皆正也周礼六祈独不见媒官嘉祥之事然则高禖之祥岂容亿度礼有旧典后王守其礼可已
　　是月也日夜分雷乃声始电蛰虫咸动啓户始出【夏小正正月啓蛰雉震呴】
　　正义马氏融曰日夜分昼五十刻夜五十刻　郑氏康成曰又记时犹出也　高氏诱曰日夜分昼夜钧也冬隂闭固阳伏于下是月阳升震气为雷激气为电蛰伏之虫始感阳而蘓开户以出也　孔氏頴达曰雷是阳气之声将上与隂相冲蔡邕云季冬雷在地下则雉应而雊孟春动于地之上则蛰虫应而振出至此升而动于天之下其声扬雷出有渐故云乃声电是阳光阳防则光不见此月阳气渐盛以击于隂其光乃见故云始电户谓穴也蛰虫早者孟春已出晚者二月始出故云咸动明正月未皆动也庾蔚之云先记时候以应节后记时以应二分二至故重记之
　　通论方氏慤曰春秋之分隂阳适中而日夜无长短之差故言日夜分然春分以阳为主故继言雷乃声秋分以隂为主故继言雷始声乃者继事之辞始者肇事之辞终则有始故也
　　案马融説日夜分据日出日入为限于分字甚明若如蔡邕据星见为夜日入后三刻日出前三刻皆为昼则不可言日夜分矣又古法子午时皆十刻余皆八刻故百刻今时宪书时皆八刻故昼夜共九十六刻要之二分之日夜分二至冬之日短夏之日长原未尝不同也
　　先雷三日奋木铎以令兆民曰雷将声有不戒其容止者生子不备必有凶灾【先去声】
　　正义郑氏康成曰主戒妇人有娠者也容止犹动静高氏诱曰铎木铃也金口木舌曰木铎金口金舌
　　曰金铎所以振告兆民者　陈氏澔曰不戒容止谓房室之事亵凟天威也生子不备谓形体有损缺凶灾谓父母　方氏慤曰凡此皆奋铎所令之言其奋之人亦遒人小宰与　彭氏廉夫曰春分后六日其候曰雷乃声则有司之令其春分后四日与案天子既礼所御于高禖又奋木铎以令娠妇诚以嗣续所关綦重贵贱一也隂阳值二分则中中则当葆其和二至则极极则当防其絶而雷电交作尤隂阳昧杂故不可不慎
　　日夜分则同度量钧衡石角斗甬正权概【度音杜量音亮甬音勇概古代反淮南子下有令官市字】
　　正义郑氏康成曰因昼夜等而平所当平也同角正皆谓平之也丈尺曰度斗斛曰量三十斤曰钧称上曰衡百二十斤曰石甬今斛也称锤曰权概平斗斛者　孔氏頴达曰律厯志黑秬一黍为一分十分为一寸十寸为一尺十尺为一丈十丈为一引五度审矣黄钟之管长九寸围九分其实一龠容千二百黍合龠为合十合为升十升为斗十斗为斛五量嘉矣黄钟之龠重十二铢两之为两二十四铢十六两为斤三十斤为钧百二十斤为石五权正矣又云权与物均而生衡衡运生规规圆生矩矩方生绳绳直生准【案律厯志分者自三微而成著可分别也寸者忖也尺者蒦也丈者张也引者信也夫度者别于分忖于寸蒦于尺张于丈信于引引者信天下也龠者黄钟律之实也跃动微气而生物也合者合龠之量也升者登合之量也斗者聚升之量也斛者角斗平多少之量也夫量者跃于龠合于合登于升聚于斗角于斛也以井水准其概铢者物由忽微始着至于成著可殊异也两者两黄钟之重也二十四铢而成两者二十四气之象也斤者明也三百八十四铢易二篇之爻隂阳交动之象也十六两成斤者四时乘四方之象也钧者均也阳施其气隂化其物皆得其成就平均也权与物均重万一千五百二十铢当万物之象也四百八十两者六旬行八节之象也三十斤成钧者一月之象也石者大也权之大者也始于铢两于两明于斤均于钧终于石物终石大也四钧为石者四时之象也重百二十斤者十二月之象也终于十二辰而复于子黄钟之象也千九百二十两者隂阳之数也三百八十四爻五行之象也四万六千八十铢者万一千五百二十物歴四时之象也】　马氏睎孟曰钧石出于衡斗甬出于量权者衡之用概者量之用也
　　通论马氏睎孟曰王者观象于天然后稽器于人上承天之所为下以正其所为同度量权衡盖自舜以来有是法也　陈氏祥道曰防氏以鬴为量法止于三则升豆鬴是也律歴志以斛为量法备于五则龠合升斗斛也法止于三自升而上登之以四则升四而豆豆四而鬴故鬴六斗四升法备于五自合而上登之以十则合十为升升十为斗斗十为斛故斛十斗然鬴深尺内方尺而圜其外其重一钧斛亦方尺而圜其外其重二钧轻重不同何也周礼璧羡之度从十寸横八寸皆为度则外深尺者十寸之尺也内方尺者八寸之尺也自方八寸而八之则方六十四寸汉无八寸之尺斛之内方皆十寸也故言方尺而不言深尺自方十寸十之则为方百寸故不同也鬴之制旁为升臀为斗腹为鬴斛之制左耳为升右耳为合龠臀为斗腹为斛盖内方所以处数外圜所以利用耳高而小臀卑而博因其小者为升合因其博者为斗豆制器尚象岂偶然哉
　　存疑吴氏澄曰钧谓均平之与同角正一义非三十斤之钧也
　　案左传异义云北魏及齐斗称于古二而为一北周及隋斗称于古三而为一又唐六典内外官司皆因隋制大史大常大医用古制故当时有大斗小斗大两小两之名欧公集古録得汉铜甬铭曰容十斗重四十斤以今较之容三斗重十五斤是斗则三而有余斤则三而不足又王莽布长二寸五分今一寸六分有竒广一寸今六分半是后之大于古量为最权又次之度又次之又沈括云秦汉六斗当今一斗七升九合三斤当今十三两是宋之权量大于唐元史云宋一石当今七斗是元斗斛又大于宋
　　是月也耕者少舍乃脩阖扇寝庙毕备毋作大事以妨农之事【阖户腊反夏小正二月往耰黍】
　　正义郑氏康成曰用木曰阖【孔疏左传晋州绰以枚数阖阖是齐城门知用木也】用竹苇曰扇【孔疏庻人荜门故知竹苇与阖为对文也】毕犹皆也凡庙前曰庙后曰寝【孔疏庙接神尊故在前寝藏衣冠对庙为卑故在后但庙制有东西厢有序墙寝制惟有室而已】　高氏诱曰耕者少舍言耕皆出在野少有在都邑者也尙书曰厥民析散布在野传曰震雷出滞土不备垦辟在司冦阖扇门扇也民所由出故治之寝以安身庙以事祖大事兵戈征伐也【案郑以庙之寝言高以人之寝室言二説相兼乃备】
　　存疑郑氏康成曰舍犹止也因蛰虫啓户耕事少闲而治门户也　陆氏佃曰细言阖扇大言寝庙以着其余莫或不脩也此之谓毕备　张氏虙曰当寒之时塞向墐户脩之者去其向之塞阖其户之墐古人虑农事之或妨也谓农之阖扇可乘闲而脩之若国之寝庙既以毕备不必作此大事以妨农之事盖寝庙告成无有亏阙不必脩也
　　案诗言四之日举趾仲春耕作方殷安得谓耕者至此稍休乎恐不若高説之也阖扇兼城郭宫室诸门寝庙举其重者寝庙毕备则他或不求备矣陆谓无不脩张谓寝庙不必脩恐皆未也大事如筑城郭造宫室皆是不止兵戈也
　　是月也毋竭川泽毋漉陂池毋焚山林【漉音鹿陂彼冝反】正义郑氏康成曰顺阳养物也畜水曰陂穿地通水曰池　高氏诱曰为尽天物也　方氏慤曰川泽之物非竭其水不能尽取若陂池则漉以网罟可尽之矣二者主渔者言之毋焚山林主田者言之凡此皆以遂生物之理而已　张氏虙曰周礼春搜火弊献禽因焚莱除草也然惟搜时为然常时固有禁案流曰川潴曰泽皆水之自然者堰曰陂凿曰池皆水之人为者涸泽焚林逆生气为甚故禁之
　　天子乃鲜羔开冰先荐寝庙【鲜读献夏小正颁冰在三月】
　　正义郑氏康成曰鲜当为献声之误也【孔疏据诗献羔祭韭知鲜当为献也】献羔谓祭司寒也【孔疏以下有荐寝庙恐人疑是献羔寝庙故言祭司寒也司寒防水神也】祭司寒而出冰【孔疏以传云祭寒而藏之知出亦祭司寒】荐于宗庙乃后赋之【孔疏乃赋之谓孟夏凌人职夏颁冰】春秋传曰古者日在北陆而藏冰【孔疏北陆虚也十二月日在虚】西陆朝觌而出之【孔疏西陆昴也四月日在昴毕朝见东方】其蔵冰也深山穷谷固隂沍寒于是乎取之【孔疏杜预云沍闭也】其出之也朝之禄位宾食防祭于是乎用之【孔疏禄位谓命夫命妇宾谓接迎宾客食谓寻常饮食丧谓死防祭谓祭祀】其藏之也黑牡秬黍以飨司寒其出之也桃棘矢以除其灾【孔疏桃去不祥棘刺御恶】其出入也时食肉之禄冰皆与焉大夫命妇防浴用冰祭寒而藏之献羔而启之公始用之火出而毕赋【孔疏左传火出于夏为三月于商为四月于周为五月毕赋应得冰之人无论尊卑尽赋与之】自命夫命妇至于老疾无不受冰高氏诱曰春荐韭卵取冰以祭
　　通论孔氏頴达曰此开冰在卯月左传火出为辰月周礼夏颁冰乃巳月不同者建辰火星始见建巳火星渐高早则三月之末晚则四月之初又三月内得有四月节也月令季冬藏冰诗三之日纳于凌隂郑云豳地晚寒所以校迟一月也　方氏慤曰古者凿冰于建丑之月以重隂方固而达阳气也藏于寅以少阳尚栗而闲隂气也开于卯以阳方中而顺中气也颁于己以阳方盛而御暑气也既曰庙又曰寝何也王者于祖祢以人道事之则有寝以神道事之则有庙王者七庙而周官仆止掌五寝以二祧将毁先除其寝去事有渐故也　叶氏曰周官外饔之膳羞必以鉴酒人浆人之酒醴亦以鉴是饮食不可无冰也祭祀共冰宾客共冰大丧共夷槃是宾客丧祭不可无冰也凌人正岁十有二月令斩冰二月将开冰始治鉴夏颁冰秋刷冰室是四时皆治冰政也盖隂阳二气流行一气未至则闭而为灾一气或过则乖而为疾故方隂盛而阳微也则凿冰以达阳而备暑方阳盛而隂消也则出冰以助隂而御暑　董氏应曰冬藏冰以节地下阳气之盛此开冰以节地上阳气之盛
　　存疑陈氏祥道曰先儒谓庙藏神主祭以四时寝藏衣冠祭以新物然国语曰大寒取名鱼祭川禽尝之寝庙月令四时新物皆先荐寝庙盖有寝者荐于寝无寝者荐于庙非谓荐止于庙后之寝也　方氏慤曰开冰阳事也用羊为火畜也不以羊而以羔者方少阳用事而又品物少故也先荐寝庙所以重时物不敢以人之余奉神也
　　案适士以上乃有庙庶人无庙祭于寝礼有田则祭无田则荐先王以孝治天下知人子之心无穷而分则有限其有限者以祭定之其无穷者以荐伸之故于四时之物先荐寝庙见荐者以生人之道事之三年之丧主未入在庙而在寝可荐即无庙而祭于寝者亦可荐也若谓藏衣冠之寝则荐亦以享神也不于主而于衣冠何哉　又案羊为火畜本郑氏説其实开冰非重祭故不用牛司寒天神不可过卑故不用特豚耳
　　存异陆氏佃曰鲜如字击牲曰鲜言鲜者以下祀言不用牺牲嫌于不杀见小祀用牲唯开冰也
　　上丁命乐正习舞释菜天子乃帅三公九卿诸侯大夫亲往视之仲丁又命乐正入学习乐【菜吕氏春秋作采】
　　正义郑氏康成曰乐正乐官之长也命习舞顺万物始出地鼓舞也将舞必释菜于先师以礼之夏小正曰丁亥万用入学亲往视之顺时达物也习乐习歌与八音为季春将合乐也　高氏诱曰上旬丁日命乐官正率卿大夫之子入学习舞也舍犹置也乐谓六代之乐中旬丁日又入学习乐乐所以移风易俗协和民人也　马氏睎孟曰亲往视之为道之存故也用丁为文明故也　董氏应曰仲丁不往视上丁巳视之也　黄氏震曰月令皆用吕氏月纪此以采为菜传冩误尔
　　通论孔氏頴达曰孟春习舞仲春又习皆以春阳既动万物出地王者习舞所以应之大胥春合舞秋合声自是春秋之常事孟春习舞及仲春习舞仲丁习乐并季春合乐皆在大学但仲春习舞季春合乐皆天子亲往余则否孟春习合礼乐为将饮酎事稍轻天子不亲往故但命乐师饮酎在朝天子亲往而不云乐正文不备也仲夏乐师脩鼗鞞为大雩预习之其事亦轻若雩时用盛乐天子亲往亦命乐正也季秋习吹为将享帝亦乐师习之春夏重舞秋冬重吹故各举重言之其实春亦有吹秋亦有舞也孟冬大饮烝亦在大学天子亲往与饮酎同季冬王与族人燕在大寝其事亦轻故大合吹亦命乐师　方氏慤曰此先习舞后释菜以春阳动舞以应之以习舞为主也大胥先释菜后合舞以入学教人必礼先师以舍菜为主也二者不同先儒合之误矣　陆氏佃曰凡春习舞皆月习之至此乃释菜尔　张氏虙曰习乐于乐无所不习不特舞也古人作乐所以导和于天下乃时之常事岂必有所为乃一习之哉
　　存疑高氏诱曰初入学官必礼先师置采帛于前以贽神也周礼春入学舍采合舞秋颁学合声此之谓也
　　案君子礼乐不可斯须去身然而习之亦各有所专所谓时教必有正业也春乐秋礼岂春不用礼秋不用乐哉以隂阳大分言之也而就乐言则又以舞鼓动为阳吹宁静为隂春习舞秋习吹此又隂阳之小分也习礼乐非专为祭与饮而祭与饮必用之君子无适非礼乐况事之大者哉郑于习礼习吹必云为某事固近于拘若夫工瞽舞人于将有事而预习之亦其敬事之道则然必谓不待此时始习亦过也又案郑注菜如字高氏则菜为采高氏盖依吕氏本也然仪礼只有释币而无释采之文高以释采即释币是屈仪礼以从吕也惟是月令原本吕氏説故尚可存之若谓他经释菜皆可作采亦并为释币之説则未可信也
　　是月也祀不用牺牲用圭璧更皮币【祀蔡邕作祈唐月令有是月也祀日于东郊】
　　正义郑氏康成曰为季春将选而合腾之也更犹易也　蔡氏邕曰祈者求之祭也预説水旱疾疫诸事必用圭璧但以皮币更牺牲左传所谓祈以币更也高氏诱曰时尚生育故不用牺牲　孔氏頴逹曰
　　此谓祈祷小祀若大祀自依常法
　　存疑郑氏康成曰当祀者古以玉帛而已　孔氏頴达曰应祀之时用圭璧更易此牺牲非但用圭璧更易又用皮币更之　马氏睎孟曰古之制器者尚其象故圭鋭而璧圜其备物也致其义故皮致其文币致其实其用不同用圭璧更皮币非古也
　　案诸本皆作祀而郑孔説谓用圭璧皮币以更牺牲陆马诸説谓用圭璧以更皮币揆之文义俱未安恐不若蔡本作祈而其説亦明白有据也诗靡神不举靡爱斯牲圭璧既卒盖祈亦用牺牲用圭璧此尚生育故但用圭璧而以皮币更牺牲盖以用兽之皮如用牲也不用牺牲用圭璧为句更皮币三字申上不用牺牲
　　仲春行秋令则其国大水寒气总至寇戎来征行冬令则阳气不胜麦乃不熟民多相掠行夏令则国乃大旱暖气早来虫螟为害【掠音亮淮南子下有二月官仓其树杏】
　　正义郑氏康成曰行秋令则酉气乘之行冬令则子气乘之行夏令则午气乘之也八月宿值昴毕毕好雨故大水寇戎来征金气动也毕又为邉兵【孔疏元命包云毕七星十六度主邉兵】十一月为大隂故阳不胜民多相掠隂奸众也虫螟暑气所生为灾害　高氏诱曰仲春阳中也阳气长养而行杀戮故寒气猥至而寇害之兵来伐其国也冬隂缩杀而行其令隂气乘阳阳气不胜故麦不熟而民饥民饥故相掠夏气炎阳而行其令火气胜故旱暖极阳生隂故虫螟作害　方氏慤曰水之气寒故寒气总至麦以秋稼夏乃穑仲春向于成矣而阳不胜故不熟螟食心夏徳在火而心属焉其害亦以类而已　陈氏澔曰行秋令为酉金所伤冬令为子水所淫夏令为午火所泄也　张氏虙曰麦为寒气所害故不熟　朱氏申曰麦火糓阳不胜故不熟
　　季春之月日在胃昏七星中旦牵牛中【胃音谓日在胃淮南子作招摇指辰夏小正三月参则伏】
　　正义郑氏康成曰季少也季春日月会于大梁【案疏谓在胃七度盖自胃七度至毕十一度也】而斗建辰之辰也　高氏诱曰胃西方宿赵之分野　孔氏頴达曰三月建辰辰振也律歴志振美于辰三统厯三月节日在胃七度昏张二度中旦斗二十六度中清明日在昴八度昏翼四度中旦女三度中元嘉厯三月节日在娄六度昏栁十二度中旦斗十四度中三月中日在胃九度昏七星初度中旦牵牛初度中　徐氏师曾曰七星星也其星亦七故曰七星
　　案此谓清明后三十日也胃西方土宿三星鼎足广十五度月建辰而日在酉辰与酉合也七星南方阳宿七星如钩其广七度牵牛河鼓也牛北方金宿六星二角三腹一尾其广亦七度河鼓三星直建牛上若牵之者故曰牵牛不言牛而言牵牛牛星稍细牵牛明大易见也唐月令三月节日在娄昏栁中晓南斗中斗建辰位之初三月中气日在胃昏张中晓南斗中斗建辰位之中通书清明日在奎十二度谷雨日在娄十度今时宪书清明日在璧八度谷雨日在奎九度大梁古法初胃七度终毕十一度今法初奎十度终昴三度
　　其日甲乙其帝大暤其神句芒其虫鳞其音角律中姑洗【洗苏典反】
　　正义郑氏康成曰姑洗者南吕之所生三分益一律长七寸九分寸之一季春气至则姑洗之律应周语曰姑洗所以脩洁百物考神纳宾【案国语注是月之物脩洁故用之宗庙致神纳宾】　汉志曰洗洁也阳气洗物辜洁之也　班氏固曰洗鲜也万物去故莫不鲜洁也　高氏诱曰姑故洗新也是月阳气养生物皆去故就新也　朱子曰姑洗之律长七寸一分
　　存疑王氏乔桂曰姑洗长七寸二分自夹钟益九分
　　其数八其味酸其臭羶其祀户祭先脾
　　桐始华田鼠化为鴽虹始见蓱始生【鴽音如虹音红见贤遍反蓱歩丁反夏小正有委杨防羊则鸣桐始华作拂桐芭吕氏春秋淮南子唐月令蓱作萍】
　　正义郑氏康成曰皆记时候也鴽鴾母【孔疏尔雅释鸟文郭氏曰谓防也】防蝀谓之虹【孔疏尔雅释天文郭云雌曰蜺雄曰虹虹明盛者蜺暗微者】蓱萍也其大者曰苹【孔疏尔雅释草文郭云蓱水中浮萍】　高氏诱曰桐梧桐也是月始叶鴽青州谓之鴹周雒谓之鴽幽州谓之鹊　孔氏頴逹曰虹者隂阳交会之气纯隂纯阳则虹不见若云薄漏日日照雨滴则虹生　陆氏佃曰蔡邕云桐木之后华者也穉之故曰始　马氏睎孟曰田鼠化为鴽隂类之慝迁乎阳而性和也蓱始生隂气之浮以承阳者也　方氏慤曰虹者天地讧溃之气仲春阳方中隂莫能干焉至于辰则过中矣故隂干之而虹见且气以有所干而交无所干而辨故孟冬隂阳极辨则虹藏　朱子曰虹随日所映故朝西而莫东虹者天地之淫气也　卢氏翰曰蓱无根而浮与水常平故谓之萍杨花入于流水则不生于止水则生一夕生九子江东谓之薸
　　案桐有四种一白桐一青桐一荏桐一冈桐盖木之隂者隂为阳所散故白乳尽乃华尔雅荣木曰桐盖华而不实者其实者谓之梧田鼠嗛鼠夜行贪残鴽一名防鹑夜则羣飞昼则草伏隂为阳所化故走化而飞贪化而善犹有隂焉未离其类故夜飞也日与雨交倐然成质为虹盖雨者隂阳之和而日复以阳奸之故谓之淫气其雄者竟天而明则截雨雌者长丈谓之霓反能致雨故曰大旱之望云霓又莫虹则旱若日出即虹则雨随至故曰朝隮于西崇朝其雨盖隂阳之交气随其所胜而雨不雨分也蓱有三种大者曰苹圆径寸余小者曰萍小如豆三月桞絮入水则化为萍隂弱从阳浮故无根也其一种大而有叉缺根长系水底名荇菜又名接余
　　天子居青阳右个乘鸾路驾仓龙载青旂衣青衣服仓玉食麦与羊其器疏以达
　　正义郑氏康成曰青阳右个东堂南偏　张氏虙曰当辰上三月位也　朱氏申曰右个以其介于右也
　　是月也天子乃荐鞠衣于先帝【鞠居六反又去六反】
　　正义郑氏康成曰为将蚕求福祥之助也鞠衣黄桑之服【孔疏色黄如鞠尘象桑叶始生与桑同色又当桑生时故知桑服】先帝大暤之属【孔疏以不云上故知非天以春祭大暤故知大暤以蚕功大当非一人故云之属】　孔氏頴逹曰据礼祭五帝自服大裘今荐鞠衣与桑同色故知为蚕求福王权贺防熊氏并以为祭之在明堂以大暤祭在明堂也
　　通论陈氏祥道曰将耕也祈糓于上帝所以祈有秋将蚕也荐鞠衣于先帝所以祈有春盖王与后常相资以成者也
　　案黄帝之妃西陵氏始蚕后世祀为先蚕或天子先告黄帝而后乃祀西陵与　又案王后六服有鞠衣服以躬桑则郑训为蚕求福祥非无据也但夲文言先帝不言上帝五帝安见非指宗庙乎礼夫人蚕缫以共衣服则后之服鞠衣以蚕正以供宗庙之祭服也天子先荐鞠衣于先帝以告将蚕亦其冝矣天子南北郊亦服后躬桑之服天尊祖亲后不与于郊且妇人之事近于防故不敢告天也若胡氏谓后妃事非天子当与则不然耕助以供粢盛天子诸侯事也而后夫人主穜稑之种则王与后相资以成必矣
　　命舟牧覆舟五覆五反乃告舟备具于天子焉天子始乘舟荐鲔于寝庙乃为麦祈实【覆芳服反音福鲔于轨反夏小正祭鲔见二月】正义郑氏康成曰舟牧主舟之官也覆反舟者备倾侧也荐鲔进时美物也为麦祈实于含秀求其成也不言所祈承寝庙可知　高氏诱曰天子将乘舟始渔恐有穿漏反覆视之至于五慎之至也鲔似鲤而大诗曰鳣鲔泼泼进此鱼于寝庙祷祈宗祖求麦实也　孔氏頴逹曰鲔似鳣而长鼻口在颔下体无鳞甲大者为王鲔小者为鮛鲔　方氏慤曰覆以视其表反以视其里必至于五至尊所乘不敢不慎之至也礼有告具告备具则苟具而已备则无所不备焉见精粗无不至也必乘舟而后荐鲔示亲渔也先王之飨亲牲必亲牵杀必亲射凡以致其敬而已荐必以鲔为其特大也农将登麦故祈其实虑稼穑之卒痒也
　　存疑董氏应曰荐鲔以荐新也非为麦祈而祈麦则因荐鲔而举
　　存异张氏虙曰天子于是乘舟其春游与惟天子不以无事出因荐鲔于寝庙
　　案言始乘舟不言始渔季冬已命渔师始渔矣此继事故不言始也季冬亲徃视之而不乘舟则乘舟于是始故特言始乘舟危事也不敢不慎故重其词也夏小正祭鲔在二月祈麦实在三月则两事也董説有据矣周颂有潜以荐鱼也礼食麦以鱼鱼者麦之配故荐鱼以祈麦礼亦重矣而张氏以乘舟为春游因荐鲔于寝庙且谓天子不以无事出故因荐鲔是荐鲔乃为春逰借端而垂之为典何以示训与
　　是月也生气方盛阳气泄句者毕出萌者尽达不可以内【句古侯反音钩内入声】
　　正义郑氏康成曰时可宣出不可收敛也句屈生者芒而直曰萌　孔氏頴达曰当顺天散物不可积聚纳之在内　方氏慤曰辰月以前句者亦出而未毕萌者亦达而未尽至此乃毕出尽达矣有终谓之毕无余谓之尽春主散冝出秋主揫敛宜内当此而可以内乎下布徳行惠皆其事也　朱氏申曰动而有所至泄出而有所续天地之化方宣而外达人之政事顾可内之使内入乎　彭氏亷夫曰布于万物曰生气原于造化曰阳气　陈氏澔曰不可以内言当施散恩惠以顺生道之宣泄不可吝啬闭藏也
　　天子布徳行惠命有司仓廪赐贫穷振乏絶开府库出币帛周天下勉诸侯聘名士礼贤者【廪吕氏春秋作窌】正义郑氏康成曰振犹救也勉犹劝也聘问也名士不仕者　高氏诱曰方者为仓穿地曰窌无财曰贫鳏寡孤独曰穷行而无资曰乏居而无食曰絶府库币帛之所藏有名徳之士大贤之人聘而礼之将与兴化致理也　孔氏頴达曰无财曰贫无亲曰穷暂无曰乏不续曰絶皇云长无谓之贫穷暂无谓之乏絶谓王者勉劝诸侯令聘问有名之士礼接徳行之贤者也　方氏慤曰仓廪所以赐贫穷振乏絶而已开府库而出币帛将以聘名士礼贤者故也周天下言聘名士礼贤者之广勉诸侯则又欲诸侯之致力焉名士有实之称贤者有徳之称聘以问之礼以体之贤不止于名礼不止于问此轻重之别也　吴氏澄曰天子既自有所聘所礼已而在诸侯境者又勉诸侯聘礼之欲周于天下而一无所遗也　陈氏澔曰在内则命有司奉行在外则勉诸侯奉行凡此皆天子之徳惠　徐氏师曾曰凡此皆不内之谓也通论陈氏祥道曰孟春生气未盛故命相布徳施恵而已至此生气方盛故天子布徳行恵焉　马氏睎孟曰周礼以乡师赒万民之艰阨以司门养死政之老孤其天患民病则又以司救施恵之邦之委积遗人掌之野之锄粟屋粟旅师聚之则春省耕而补不足所以待贫穷乏絶者此其时矣然古飬士以学驭臣以柄后世不能一于学然后以私恩聘名士不能用其柄然后以私敬礼贤者是其秦风乎
　　存疑郑氏康成曰周谓给不足也　孔氏頴达曰蔡云糓藏曰仓米藏曰廪【案周礼廪人职亦言九谷似未确】又云名士谓徳行贞絶道术通明王者不得而臣者贤者名士之次故于名士加束帛以优之贤则礼之而已案文义命有司领起仓廪开府库对举惟方説最为分明若如郑説则天下之不足者多矣府库之币帛有几能尽天下而周之乎孔谓贤次于名方谓贤不止于名亦方説较胜但名士人所共推如谢安殷浩之类未必尽有其实贤则确见其实矣故聘之以其名礼之以其实也
　　是月也命司空曰时雨将降下水上腾循行国邑周视原野脩利隄防道达沟渎开通道路毋有障塞【上上声行如字隄丁兮反道去声塞入声淮南子塞下有自国始至竟止】
　　正义郑氏康成曰广平曰原【孔疏尔雅释地文】国也邑也平野也【孔疏国邑原野各一物故歴数之】沟渎与道路不得不通所以除水潦便民事也【孔疏不云隄防隄防非可通之物】古者沟上有路【孔疏周礼沟上有畛川上有路此通言之与彼别】　方氏慤曰司空掌土之官方春物生应时而雨谓之时雨然或过淫则趋下之水反腾上而为灾故命以豫备之术也循行行之有序周视视之无遗脩而利之使无害道而达之使无壅开而通之使无阻皆无有障显以为隠塞虚以为实凡此皆豫备水灾之术也　朱氏申曰隄防以捍水者沟渎以行水者道路人所往来
　　案隄以蓄水防以障水沟以通水渎以受水而沟上之路亦田甽之水所由以入沟者内而国邑外而原野皆疏通之无有障塞所以备潦而于疏通之中寓潴蓄之法夏小正言越有小旱则所以备旱亦不外此矣
　　田猎罝罘罗网毕翳餧兽之药毋出九门【罝音嗟子斜反罘音浮翳于计反音曀餧音委又去声于伪反九门吕氏春秋唐月令并作国门】
　　正义郑氏康成曰为鸟兽方字乳伤之逆天时也兽罟曰罝罘【孔疏尔雅兔罟谓之罝郭云罝遮也罘罦通孙炎云两辕网广雅云罘兔罟也】鸟罟曰罗【孔疏尔雅文】网小而柄长谓之毕【孔疏似天上毕星】翳射者所以自隠也凡诸罟及毒药禁其出九门明其常有时不得用耳　陆氏佃曰王城面各三门南北九经东西九纬毋出九门谓毋出此门也　吴氏澄曰南三门王之正门平日此等之物皆不得出余门则出此月则皆禁之　徐氏师曾曰此仁及鸟兽之禁也
　　存疑郑氏康成曰九门路门应门雉门库门皋门城门近郊门逺郊门关门　孔氏頴达曰路门内有者不得出路门应门内有者不得出应门以此虽宫室所在亦有林苑及空闲处得有罗网及毒药所施案田猎之人岂有由天子路门出者孔氏亦知其非故附防为路应门内容有苑囿闲地可弋猎但不得出此门由其説推之则郊门关门之内皆可弋猎特不可出郊关门耳是以地立禁非以时立禁也若谓季春九门内亦不得弋猎则但曰是月也禁弋猎足矣又何必言毋出九门乎
　　是月也命野虞毋伐桑柘鸣鸠拂其羽戴胜降于桑具曲植籧筐后妃齐戒亲东乡躬桑禁妇女毋观省妇使以劝蚕事蚕事既登分茧称丝效功以共郊庙之服毋有敢惰【柘之夜反植音治直吏反籧筥同君吕反或作蘧误筐邱狂反齐斋同乡观并去声省生上声茧古典反共供同吕氏春秋戴胜作载任曲植作挟曲籧作蒙】
　　正义郑氏康成曰野虞主田及山林之官毋伐桑柘爱蚕食也鸣鸠飞且翼相击【孔疏尔雅释鸟鶌鸠鹘鸼郭云似山鹊而小青黒色多声孙云一名鸣鸠】戴胜织纴之鸟【孔疏郭云头上戴胜李廵云一名鸱鸠孙炎云即鸣鸠自关而东谓之戴鵀非也】是时恒在桑言降者若时始自天来重之也此蚕将生之候也曲薄也【孔疏方言云宋魏陈江淮闲谓之曲或曰麹自关而西谓之薄】植槌也【孔疏悬蚕薄柱宋魏陈楚江淮闲谓之植自关而西谓之槌齐谓之牂】皆所以养蚕器也后妃亲采桑示帅先天下也东乡乡时气也明其不常留养蚕也【孔疏暂示法而已若常留则东西南北无定面】留养者所卜夫人与世妇【孔疏据祭义文】妇谓世妇及诸臣之妻也【孔疏知不兼三夫人九嫔者以尊不当在禁限也】内宰职曰仲春诏后帅外内命妇治蚕于北郊【孔疏此在季春者仲春浴种此又浴也熊云蚕为龙精二月值大火始浴】女外内子女也【孔疏外子女甥之女内子女同姓女周礼称内宗外宗未嫁者不与】夏小正曰妾子始蚕执养宫事【孔疏执操养长也谓内外子女执养蚕之事】毋观去容餙也【孔疏志在养蚕无暇容饰】妇使缝线组紃之事【孔疏事专在蚕】登成也敕往蚕者蚕毕转课功以劝戒之　高氏诱曰鸣鸠班鸠是月直刺上飞高数十丈乃复戴胜鶠鸠尔雅云鶠鸠部生于桑是月其子彊飞自桑空中来下故曰戴任降于桑也曲三辅谓之防【案防读朕】关东谓之棏【案棏读摘】青徐谓之曲圆底曰防方底曰筐皆受桑器王亲耕故后妃亲桑以为天下先劝众民也【案防棏横者植直者加曲于上以受蚕非曲异名也】方氏慤曰斋戒以神明其事东乡以迎时气也曲
</div>
    <div class="pagination">
<a href="钦定礼记义疏_page32.html">上一页</a><span>...</span><a href="钦定礼记义疏_page28.html">28</a><a href="钦定礼记义疏_page29.html">29</a><a href="钦定礼记义疏_page30.html">30</a><a href="钦定礼记义疏_page31.html">31</a><a href="钦定礼记义疏_page32.html">32</a><span class="current-page">33</span><a href="钦定礼记义疏_page34.html">34</a><a href="钦定礼记义疏_page35.html">35</a><a href="钦定礼记义疏_page36.html">36</a><a href="钦定礼记义疏_page37.html">37</a><a href="钦定礼记义疏_page38.html">38</a><span>...</span><a href="钦定礼记义疏_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
