<!DOCTYPE html>
<html>
<head>
    <meta charset="UTF-8">
    <title>周官总义 - 第 19 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周官总义 - 第 19 页/共 26 页</h1>
    <div class="content">　　树植也立也王巡守则有四方之舍土方氏既为之土地相宅而知利害之所在然后掌舍为之设梐枑再重为车宫辕门为坛壝宫棘门而土方氏植立之
　　懐方氏掌来逺方之民致方贡致逺物而送逆之逹之以节治其委积馆舍饮食
　　合方氏掌达天下之道路通其财利同其数器壹其度量除其怨恶同其好善
　　道路逹财利通此合方之事也未及夫政焉同数器而九仪之命皆有定守一度量而五则之制亦有定用此合方之政也未及夫教焉至于除其怨恶同其好善则讲信修睦无有异志合方之为教也大矣
　　训方氏掌道四方之政事与其上下之志诵四方之传道正嵗则布而训四方而观新物
　　合方氏之同好善因人心之善还以道之而已至此一职专以训方为事亦非于人心好善之外别有所谓训也道四方之政事则政事固有良而平者矣与其上下之志则志固有醇而正者矣诵四方之传道古今之事亦有格言大训可以为法者矣此皆人心自有之善训方从而训道之也
　　形方氏掌制邦国之地域而正其封疆无有华离之地使小国事大国大国比小国
　　山师掌山林之名辨其物与其利害而颁之于邦国使致其珍异之物
　　川师掌川泽之名辨其物与其利害而颁之于邦国使致其珍异之物
　　邍师掌四方之地名辨其丘陵坟衍邍隰之名物之可以封邑者
　　匡人掌逹灋则匡邦国而观其慝使无敢反侧以聴王命
　　人之不善隠微而未露者谓之慝如土训之道地慝诵训之道方慝皆隠微之谓使其邪慝未革虽有八法八则将何所正此所以先观其慝
　　撢人掌诵王志道国之政事以巡天下之邦国而语之使万民和説而正王面
　　都司马掌都之士庶子及其众庶车马兵甲之戒令以国灋掌其政学以聴国司马家司马亦如之
　　政即都家车马兵甲之戒令也学则学其戒令而肄习于都家之学者也政以任国子之已命者经所谓士是已学以待国子之未命者经所谓庶子是已然国子所以守御而戒令同乎众庶则立法公矣教以都家之政学而掌之以国法则兵政一矣


　　钦定四库全书
　　周官縂义卷二十一　　　　宋　易祓　撰秋官司防第五
　　惟王建国辨方正位体国经野设官分职以为民极乃立秋官司防使帅其属而掌邦禁以佐王刑邦国小宰言秋官其属六十掌邦刑而此经乃言秋官司防掌邦禁者何也先王立法止于禁过而已此司冦所以掌邦禁而后言刑邦国也然刑所以弼教也防则败其教之成者也纵欲败类乃教之所弃而刑之所取故掌刑者谓之冦而后世亦谓之司败是刑所以惩其败类者也奚以禁为哉是不然蒙之初六曰利用刑人以正法也于上九则曰利用御冦上下顺也盖用刑之意本以禁暴惩之于未尝正法之始犹之可也致冦而后御虽以顺用斯为末矣使不能明威立义俾民不迷防防遏萌逆折其始及防于罪又从而刑之岂为民极之意是知禁过于未然者圣人之本心也刑以济其禁之所不及者圣人之不得已也司冦所掌不先言刑而先言禁其三代本末之序也欤
　　刑官之属大司冦卿一人小司冦中大夫二人士师下大夫四人乡士上士八人中士十有六人旅下士三十有二人府六人史十有二人胥十有二人徒百有二十人遂士中士十有二人府六人史十有二人胥十有二人徒百有二十人
　　县士中士三十有二人府八人史十有六人胥十有六人徒百有六十人
　　方士中士十有六人府八人史十有六人胥十有六人徒百有六十人
　　讶士中士八人府四人史八人胥八人徒八十人朝士中士六人府三人史六人胥六人徒六十人司民中士六人府三人史六人胥三人徒三十人司刑中士二人府一人史二人胥二人徒二十人司刺下士二人府一人史二人徒四人
　　司约下士二人府一人史二人徒四人
　　司盟下士二人府一人史二人徒四人
　　职金上士二人下士四人府二人史四人胥八人徒八十人
　　司厉下士二人史一人徒十有二人
　　犬人下士二人府一人史二人贾四人徒十有六人司圜中士六人下士十有六人府三人史六人胥十有六人徒百有六十人
　　掌囚下士十有二人府六人史十有二人徒百有二十人掌戮下士二人史一人徒十有二人
　　司隶中士二人下士十有二人府五人史十人胥二十人徒二百人
　　罪隶百有二十人
　　蛮隶百有二十人
　　闽隶百有二十人
　　夷隶百有二十人
　　貉隶百有二十人
　　布宪中士二人下士四人府二人史四人胥四人徒四十人
　　禁杀戮下士二人史一人徒十有二人
　　禁防氏下士六人史三人胥六人徒六十人
　　野庐氏下士六人胥十有二人徒百有二十人
　　蜡氏下士四人徒四十人
　　雍氏下士二人徒八人
　　萍氏下士二人徒八人
　　司寤氏下士二人徒八人
　　司烜氏下士六人徒十有六人
　　条狼氏下士六人胥六人徒六十人
　　修闾氏下士二人胥一人徒十有二人
　　防氏下士二人徒八人
　　庶士下士一人徒四人
　　穴氏下士一人徒四人
　　翨氏下士二人徒三人
　　柞氏下士八人徒二十人
　　薙氏下士二人徒二十人
　　硩蔟氏下士一人徒二人
　　剪氏下士一人徒二人
　　赤犮氏下士一人徒二人
　　蝈氏下士一人徒二人
　　壶涿氏下士一人徒二人
　　庭氏下士一人徒二人
　　衔枚氏下士二人徒八人
　　伊耆氏下士一人徒二人
　　大行人中大夫二人小行人下大夫四人司仪上士八人中士十有六人行夫下士三十有二人府四人史八人胥八人徒八十人
　　环人中士四人史四人胥四人徒四十人
　　象胥每翟上士一人中士二人下士八人徒二十人掌客上士二人下士四人府一人史二人胥二人徒二十人掌讶中士八人府二人胥四人徒四十人
　　掌交中士八人府二人史四人徒三十有二人
　　掌察四方中士八人史四人徒十有六人
　　掌货贿下士十有六人史四人徒三十有二人
　　朝大夫每国上士二人下士四人府一人史二人庶子八人徒二十人
　　都则中士一人下士二人府一人史二人庶子四人徒八十人
　　都士中士二人下士四人府二人史四人胥四人徒四十人
　　家士亦如之
　　秋官刑官也司冦掌刑而士师则掌禁自乡士以至司隶则言其用刑者也自布宪以至衔枚氏则言其用禁者也序言用刑而掌戮必在其后序言用禁而禁杀戮必居其先是为政尤恶于用杀也此特刑禁之职而已若大行人掌客之类则疑于春官之掌礼者也朝士掌交之类则疑于夏官之掌政者也不列于春夏二官而必列于司冦刑官之属者盖刑非所以为刑也止其刑于礼文之始制其刑于政治之后设官之意如此其圣人折民惟刑之义欤
　　大司寇之职掌建邦之三典以佐王刑邦国诘四方一曰刑新国用轻典二曰刑平国用中典三曰刑乱国用重典
　　大司宼之三典即太宰之刑典典常也举皇极之道而时措于天下故三者皆谓之典以刑邦国则近者修刑以正之以诘四方则逺者修辞以诘之逺近不同同于三典而已一曰刑新国者新造之国服教未乆故其典主乎轻此成王命康叔抚殷民之意二曰刑平国者已治之国教化素孚故其典主乎中此成王命君陈尹东郊之意也三曰刑乱国者悖乱之国不共王畧故其典主乎重此成王命周公征四国之意也是三典者新国乱国或轻或重惟平国独得轻重之中以圣人用刑之意推之则轻者所以进其善重者所以惩其恶皆所以为中也书曰咸中有庆
　　以五刑紏万民一曰野刑上功紏力二曰军刑上命紏守三曰乡刑上徳紏孝四曰官刑上能紏职五曰国刑上愿紏防
　　五刑专主乎刑典而其实则参六典之职盖六卿分职各帅其属以倡九牧固所以为民极之建然建之使必行于天下行之使必范于后世者实大司冦之正其刑典者也乃建事典以富邦国以任百官以生万民则用野刑焉野刑虽六遂之刑然田莱沟涂之事城郭井邑之事无非闗乎事官之职凡役民以作其事者以成功为上也以不致力为紏也故曰上功紏力乃建政典以平邦国以正百官以均万民则用军刑焉军刑虽军旅之刑然师田行役之政追胥守御之政无非闗乎政官之职凡役民以立其政者以用命为上也以不死守为紏也故曰上命紏守乃建教典以安邦国以教官府以扰万民则用乡刑焉乡刑虽六乡之刑然六徳六行之教五礼六乐之教无非闗乎教官之职凡役民以行其教者以成徳为上也以不致孝为紏也故曰上徳紏孝乃建治典以经邦国以治官府以纪万民则用官刑焉官刑虽官府之刑然攷贰殷辅之治府史胥徒之治无非闗乎治官之职凡役民以立其治者以用能为上也以不称职为紏也故曰上能紏职乃建礼典以和邦国以统百官以谐万民则用国刑焉国刑虽王国之刑然君臣父子之礼祭祀賔客之礼无非闗乎礼官之任凡役民以践其礼者以恪愿为上也以不致恭为紏也故曰上愿紏恭上者各有所上也紏者紏其涣防者也曾子曰上失其道民防乆矣如得其情则哀矜而勿喜盖涣散非用刑之时而刑之所紏期于无涣散而已此六典并建于天下而纳天下于皇极之域圣人制刑之本意也
　　以圜土聚教罢民凡害人者寘之圜土而施职事焉以明刑耻之其能改者反于中国不齿三年其不能改而出圜土者杀
　　圜土狱城也罢民则困而不学民斯为下者也过丽于法害加于人聚而教之寘于圜土有仁而生之之道故谓之教施职事则以其所能而劳苦之耻以明刑明书其罪恶而愧辱之如是而能改则庶防乎可与为善也故反于中国反于中国者反于乡里也乡里谓之中国者周以圜土代五流之法有絶于中国之义于是乎反于中国三年不齿则虽可与为善而未能保其必善当是时也州长属民而读法者屡矣而罢民不在所听党正属民而饮酒者屡矣而罢民不在所序年运而徃亦既乆矣昔之不善固将自化然后齿之伦类不为辜民日月至而心不化焉逸而出诸圜土则杀之杀之非不仁措民于必善而已聚而教之仁也出而杀之义也圣人之意仁之至义之尽也
　　以两造禁民讼入束矢于朝然后聼之以两剂禁民狱入钧金三日乃致于朝然后聼之
　　狱讼非圣人之得已也故先之以禁禁则止其刑于未然奚以两造两剂为哉两造谓各有争辨而皆至于公两剂谓各执其书以相参騐圣人特设是法而已乃所以禁之也或争而不已必至于讼讼而不已必至于狱是讼者不特两造而已必入束矢示其直而不曲也不入则是自报其不直故入束矢而后为之聼其讼狱者亦不特两剂而已必入钧金示其坚而不变也不入则是其情犹可变故入钧金而后为之聼其狱圣人之谨于狱讼者如此然讼则入束矢而即聼固欲息民之讼狱则入钧金必待三日而后聼犹不忍置民于狱是皆圣人不得已之意也
　　以嘉石平罢民凡万民之有罪过而未丽于灋而害于州里者桎梏而坐诸嘉石役诸司空重罪旬有三日坐期役其次九日坐九月役其次七日坐七月役其次五日坐五月役其下罪三日坐三月役使州里任之则宥而舍之
　　上经云罢民害人而丽于法者此则未丽于法而不可以法加者也虽无大罪可寘圜土若舍而弗治则亦有害于州里之善俗于是平之以嘉石谓石虽嘉而抑之于外朝之左所以耻之也且桎梏而坐外累其形役诸司空内苦其心坐以日计焉已不胜其耻况役而进于月者薾然疲困而莫知所自耻而惩也至矣使州里任之宥而舍之非特教罢民亦所以劝州里
　　以肺石逹穷民凡逺近惸独老幼之欲有复于上而其长弗逹者立于肺石三日士聼其辞以告于王而罪其长
　　肺气之藏也凡人得志则喜失志则悲不得其平则鸣皆气有以使之而实内托于肺者也故逹穷民者谓之肺石朝士寘之于外朝九棘之右凡穷民欲有复于上而其长弗逹者立于肺石三日士聼其辞而告于上而罪其长然大仆建路鼓于大寝之门外而欲穷民之速逹且甚于遽令而此则三日而后聴何也为罪其长者设也罪其长而不迟之以待其辞之定则下渎其上而上无以信于下矣非此族也速逆以逹何容心焉
　　正月之吉始和布刑于邦国都鄙乃县刑象之灋于象魏使万民观刑象挟日而敛之
　　治教与政皆布之而后敛者也而刑象之法为尤重布之而使斯民有逺罪之心敛之而使斯民无黩刑之心则圣人重刑尤有甚于治教与政也
　　凡邦之大盟约涖其盟书而登之于天府大史内史司防及六官皆受其贰而藏之
　　盟约二事也约为之信书而已盟则防牲焉大司冦兼言之则宜兼掌其事今以盟书为重而不及乎约以司约大史见之也大史于邦国都鄙及万民之有约剂者藏焉以贰六官司约于大约剂书于宗彛小约剂书于丹图若大乱则六官辟藏非不藏其贰于六官也畧焉而已矣惟盟书则事大而体重大司冦则职严而令肃弗信则人弗保也盟于神者其可已乎弗敬则神弗福也涖其书者其可已乎于是登乎天府而藏之与玉镇大寳器同寳于万世此书之正者也史掌官书以賛治司防则以攷治为职六官则治教政刑礼事之掌又以攷信焉皆受其贰而藏之以待其不信者质之是以公而任乎天者也岂约剂可以并言哉
　　凡诸侯之狱讼以邦典定之凡卿大夫之狱讼以邦灋防之凡庶民之狱讼以邦成断之
　　太宰以典待邦国之治以法待官府之治以官成待万民之治太宰治官之长故以之待其治大司冦刑官之长故又以之聼其狱讼也
　　大祭祀奉大牲若禋祀五帝则戒之日涖誓百官戒于百族
　　王氏详说援郊特牲曰卜之日王立于泽亲聼誓命受教諌之义也献命库门之内戒百官也太庙之命戒百姓也百官云者百执事也百姓云者王之族姓也族姓与祭则重于百执事矣故戒百官于库门之内而戒百姓于太庙之内正所以辨亲防也然祭之前期十日有誓有戒曰誓则重于戒也太宰祀五帝则掌百官之誓戒与其具修小宰以法掌祭祀之戒具小宰言戒而不及誓则誓之重于戒也明矣夫祭莫重于齐齐莫重于誓戒誓百官者太宰也涖其誓者大司冦也夫岂以大司冦涖太宰者哉涖者百官之聼誓于太宰云尔贾氏以为大司冦不得涖太宰遂谓誓者余小官也失之矣是贾氏有见于太宰而无见于大祭祀也百官言誓而百族言戒则又知百族无与于执事有与于从祭此所以聼戒而不聼誓也或谓互文见义又失之矣
　　及纳亨前王祭之日亦如之奉其明水火凡朝觐防同前王大防亦如之
　　大司冦以刑官前王礼也尊天子之威仪一臣下之志虑而已纳亨及祭尚其严也朝觐防同尚其肃也大防尚其哀也此前王之礼所系为甚重然明水火之奉与否者朝觐防同防纪则以人道言之祭祀之礼则以神道言之各当于礼而已矣
　　大军旅涖戮于社凡邦之大事使其属跸
　　军旅之事用命赏于祖不用命戮于社社隂祀也刑隂类也以刑官之长而涖其戮重之也凡邦之大事跸止行者乃其余事不必亲也使其属而已
　　小司冦之职掌外朝之政以致万民而询焉一曰询国危二曰询国迁三曰询立君其位王南乡三公及州长百姓北面羣臣西面羣吏东面小司冦摈以叙进而问焉以众辅志而谋
　　王朝有三燕朝在路门之内治朝在路门之外外朝在库门之外致万民而询外朝之政也询者咨于人者也洪范曰汝则有大疑谋及乃心谋及卿士谋及庶人谋及卜筮从筮从卿士从庶民从是之谓大同谓致万民而询者卿士庶人咸在也以致万民为主焉国危则谋安国迁则谋居国立则谋嗣三者国之大事也其利害在君而不在民其可否在民而不在君于是而询焉王南乡以临之三公及州长百姓北面羣臣西面羣吏东面羣臣羣吏左右其事而已上言三公中言州长下言百姓则六乡之官皆预也三公答王者也州长帅民者也百姓则谋之所自出者也三年賔兴而众宾在乡老之后外朝之政而百姓在三公州长之后孟子曰民为贵社稷次之君为轻得乎天子而为诸侯得乎丘民而为天子于是可见也小司冦摈以叙进而问焉以众辅志而谋则又以王志为主而辅之以众以众谋为稽而之于王议其尽天下之心乎
　　以五刑听万民之狱讼附于刑用情讯之至于旬乃之读书则用灋
　　五刑者墨也劓也宫也剕也杀也以是听狱讼则当求其罪之所丽得其所丽之罪未遽用法也特附于刑而已然人情之在天下固有隂慝隠恶出于法制之外者亦有法理严宻而中心实不然者此贵乎用情讯之也至于旬乃之则又迟之以乆必欲得其情而后已与书言要囚服念五六日至于旬时同意读书则用法者其罪则读其服罪之书读其服罪之书则用法而已何者以其法之当于情故也
</div>
    <div class="pagination">
<a href="周官总义_page18.html">上一页</a><span>...</span><a href="周官总义_page14.html">14</a><a href="周官总义_page15.html">15</a><a href="周官总义_page16.html">16</a><a href="周官总义_page17.html">17</a><a href="周官总义_page18.html">18</a><span class="current-page">19</span><a href="周官总义_page20.html">20</a><a href="周官总义_page21.html">21</a><a href="周官总义_page22.html">22</a><a href="周官总义_page23.html">23</a><a href="周官总义_page24.html">24</a><span>...</span><a href="周官总义_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
