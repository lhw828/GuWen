<!DOCTYPE html>
<html>
<head>
    <meta charset="UTF-8">
    <title>礼记纂言 - 第 20 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记纂言 - 第 20 页/共 50 页</h1>
    <div class="content">　　有司告以乐阕王乃命公侯伯子男及羣吏曰反养老幼于东序终之以仁也
　　【郑氏曰阕终也所告者谓无算乐羣吏乡遂之官王于燕之末而命诸侯时朝会在此者各反养老如此礼是终其仁心孝经说所谓诸侯归各帅于国大夫勤于朝州里于邑是也孔氏曰诸侯为畿外羣吏谓畿内王自养老是仁恩也又令诸侯州里养老如王家之礼是终竟其仁心也谓希仰慕行之长乐陈氏曰言养老不及幼及命诸侯羣吏则兼幼言之者耆老孤子先王未尝不兼养然其所重特老者而已】
　　是故圣人之记事也虑之以大爱之以敬行之以礼修之以孝养纪之以义终之以仁是故古之人一举事而众皆知其德之备也古之君子举大事必慎其终始而众安得不喻焉兑命曰念终始典于学【兑音悦】
　　【记事谓叙记故事遵从古人所行而行养老之礼也虑谓图谋之始养老以教孝弟于其始而徴召众士无一不至使知之者广博是不狭少也故曰虑之以大老人者君之所取法先师先圣又老人之所取法爱其道则敬其人将养老而释奠于先师先圣敬所本也故曰爱之以敬适养老之所首祀先老继设席位养老之时行此二者之礼最在先故曰行之以礼修谓整饬无欠缺具滋味以致其爱躬省视以致其敬发咏于其入以悦其耳献醴于其位以悦其口一知人子养亲之孝故曰修之以孝养堂上堂下之乐相继而作使人知君父之贵其乐在上臣子之贱其乐在下由是而众着于上下之义故曰纪之以义养老礼终又命诸侯羣吏各归养老幼于其国邑以广仁恩故曰终之以仁古人举此养老之一事而六者之美德悉备虑之以大者知所先知所重智也敬出于礼孝养出于仁此五常之德也不言信者实有此六德卽信也孔氏曰一举养老之事以示天下而众皆知在上之德备具其备具者卽虑之以大而下是也虑之以大是愼其始终之以仁是愼其终养老之事旣愼其终始一一露见尽以示众则众何得不晓喻焉养老而在下众庶知道徳之备其在学乎郑氏曰喻犹晓也兑当爲说说命书篇名殷高宗之臣傅说所作典常也念事之终始常于学学礼义之府澄按说命所云学习之学此记所引借爲学宫之学葢此章所记自教世子及学士以至养老皆学中之礼也】
　　右记学礼凡九节
　　庶子之正于公族者教之以孝弟睦友子爱明父子之义长幼之序
　　【此总下文七者之目也郑氏曰庶子司马之属掌国子之倅爲政于公族者正者政也长乐刘氏曰立官掌其宗族之政治孔氏曰周礼诸子下大夫二人诸侯谓之庶子职掌与诸子同山隂陆氏曰周官所谓诸子即此庶子燕义曰古者周天子之官有庶子官职诸侯卿大夫士之庶子之倅先儒谓庶子诸侯之官误矣庐陵胡氏曰正谓公族之所取正长乐陈氏曰庶子正公族教之事乎上则以孝弟教之交乎傍则以睦友教之恤乎下则以子爱澄曰善事亲之孝即父子之义也善事兄之弟即长幼之序也睦友子爱皆孝弟之推睦者和于族友者和于弟子者慈于子爱者慈于幼或云子读爲慈】
　　其朝于公内朝则东面北上臣有贵者以齿庶子治之虽有三命不逾父兄其在外朝则以官司士爲之【朝音潮此目之第一条也郑氏曰内朝路寝庭治之治公族之礼也唯于内朝则然其余防聚之事则与庶姓同外朝路寝门外之外庭司士亦司马之属也掌羣臣之班正朝仪之位也孔氏曰公族若朝于公之内朝则西方东面北上皆同姓之人不得逾越父兄谓以昭穆长幼爲齿父兄虽贱而在上子弟虽贵而处下庶子治之谓治此公族朝于内朝之时不计官之大小故虽有三命之贵而列位不得逾越在无爵父兄之上其余非内朝则并计官也此内朝庶子治之其外朝则司士爲之也公族朝于外朝与异姓同处其位次则以官之上下不以齿也按周礼司士掌路寝门外之朝对路寝庭朝爲外朝若对库门外朝朝士所掌三槐九棘之朝则此路门外朝亦爲内朝也其朝位天子之朝三公北面东上卿大夫西面北上其士门西东面北上若诸侯之朝按大射卿西面北上大夫北面东上士门西东面北上与天子不同方氏曰庶子言治之司士言爲之治上道也爲下道也山阴陆氏曰治之者以义爲之者以礼也】
　　其在宗庙之中则如外朝之位宗人授事以爵以官其登馂献受爵则以上嗣
　　【此目之第二条也郑氏曰宗人掌礼及宗庙也以爵贵贱异位也以官官各有所掌也若司徒奉牛司马奉羊司空奉豕上嗣君之嫡长子以特牲馈食礼言之受爵谓上嗣举奠也献谓举奠洗爵酌入也馂谓宗人遣举奠盥祝命之馂也大夫之嗣无此礼辟君也孔氏曰公族若在宗庙之中则其立位如外朝之位宗人授百官之事随爵之尊卑贵者在前贱者在后又以官之职掌各供其事按周礼司徒奉牛牲司马奉羊牲五行传牛属土鸡属木羊属火犬属金豕属水司空冬官位属水故奉豕又按周礼鸡人属宗伯羊人属司马犬人属司冦防诸侯三卿言之故不云鸡犬也其登馂献受爵不用众官唯用上嗣按特牲礼尸食之后主人主妇賔长等献尸三献礼毕主人献賔及献众賔毕主人酬賔賔奠不举主人献长兄弟及献众兄弟内兄弟等讫长兄弟洗觚酌尸爲加爵众賔长又加爵毕嗣子乃举奠奠者初尸未入之前祝酌奠于铏南尸入祭奠不饮至此乃嗣子举之必嗣子举奠者将传重累之也大夫之嗣子不举奠则此举奠唯天子诸侯及士之子礼尔特牲又云嗣举奠盥入北面再拜稽首尸执奠嗣子进受复位再拜稽首尸答拜嗣子卒觯拜尸尸答拜所谓受爵也又云嗣举奠洗酌入尸拜受嗣子答拜所谓献也又无筭爵之后礼毕尸谡而出宗人遣嗣子及长兄弟相对而馂所谓馂也特牲礼之所言先受爵而后献献而后馂今此记先云馂者以馂爲重举重者从后向先逆言之也登谓登堂无事之时嗣子在堂下馂时登堂献时亦登堂受爵之时亦登堂此一登之文包此三事也馂时虽有长兄弟以上嗣爲主】
　　其公大事则以其丧服之精麤爲序虽于公族之丧亦如之以次主人
　　【此目之第三条也郑氏曰大事谓死丧其爲君虽皆斩衰序之必以本亲也主人主丧者次主人明主人恒在上主人虽有父只犹不得下齿孔氏曰此谓君丧而庶子官掌之事也按丧服君爲臣虽皆斩衰其庶子列次之时则以其本服之精麤爲序衰麤者在前衰精者在后精麤谓衰服缕布精麤也非但公丧如此虽于公族之内有死丧之事相爲亦如之爲死者服麤者居前服精者居后虽有庶长父兄尊于主人仍次于主人之下使主人在上居丧主也方氏曰送死足以当大事故谓之大事服轻则于丧者爲防服重则于丧者爲亲以精麤爲序也】
　　若公与族燕则异姓爲賔膳宰爲主人公与父兄齿族食世降一等
　　【此目之第四条也郑氏曰异姓爲賔爲同宗无相賔客之道膳宰爲主人君尊不献酒也与父兄齿亲亲也族食世降一等亲者稠防者希孔氏曰此明公与族人燕食之礼庶子掌之也燕饮必立賔以行礼异姓爲賔必对主人君尊不宜敌賔故使供膳之宰以爲主人使得抗礼酬酢也公旣不爲主族人又不爲賔故列位在父兄之坐上与族人相齿见亲亲也族食谓与族人燕食也族人旣有亲防燕食亦随世降杀假令本是齐衰一年四防食若大功则一年三防食小功则一年二防食缌麻则一年一防食是世降一等也若与异姓燕饮则宰夫爲膳主】
　　其在军则守于公祢公若有出疆之政庶子以公族之无事者守于公宫正室守大庙诸父守贵宫贵室诸子诸孙守下宫下室
　　【此目之第五条也郑氏曰在军谓从军者公祢行主也行以迁主言祢在外亲也出疆谓朝觐防同也正室适子也大庙大祖之庙孔氏曰此明庶子从行在军及公行庶子留守之事公祢谓迁主载在齐车随公行者庶子官旣从在军故守于公齐车之行主也迁主而呼爲祢旣在国外故依亲亲之辞若出军庶子不从公行则掌留守云庶子以公族之无事者守于公宫与下文爲总正室守大庙以下则各言其别无事谓不从行及无职事者正室谓公卿大夫之适子诸父诸子诸孙亦谓卿大夫之诸父子孙也不云兄弟者诸兄从诸父诸弟从诸子也澄曰贵宫贵室下宫下室旧说不通按春秋传诸侯之庙始祖称大庙羣公称宫则此贵宫葢谓羣公之庙下宫谓羣公之下者昭穆四亲庙称贵宫亲庙之外别立庙如鲁仲子之宫之类则称下宫也宫綂言室则以宫之中一室言也贵宫之室曰贵宫贵室下宫之室则曰下宫下室此后申释前文但言贵室下室而不复言贵宫下宫可见宫与室之非二矣郑注以贵宫贵室总爲路寝下宫爲亲庙下室爲燕寝二贵则宫室混爲一二下则宫室分爲二又亲庙贬称下宫而但子孙守之路寝反称贵宫而以诸父守之是尊己所居而卑祖祢也义殊未安方氏以贵宫贵室爲昭庙下宫下室爲穆庙昭穆等尔何乃尊昭而称爲贵卑穆而称爲下乎山阴陆氏以贵宫贵室若鲁公庙下宫下室若羣公庙似矣然鲁公庙寔僣仿周之文世室武世室他国无之又且四亲庙岂可贬之而以下爲称乎庐陵胡氏以贵宫下宫皆人所居贵室下室则亲庙高祖以下亦未爲是葢君出之时庶子官但以族人守宫庙而已若君之所居无容族人守之也公宫是总言大庙贵宫下宫五庙共爲都宫故总谓之公宫也】
　　五庙之孙祖庙未毁虽爲庶人冠取妻必告死必赴练祥则告族之相爲也宜吊不吊宜免不免有司罚之至于赗赙承含皆有正焉【冠取相爲之爲并去声赗芳凤切赙音附承郑读爲赠含胡暗切】
　　【此目之第六条也郑氏曰赴告于君也实四庙孙而言五庙者容显考爲始封子也吊谓六世以往免谓五世承读爲赠声之误也正正礼也孔氏曰祖庙未毁谓同髙祖高祖以下唯有四庙今云五庙容显考爲始封子高祖爲四世其五世祖是始封之君自五世以下其庙不毁故爲五庙也从六世以至百世但有吊礼四世同高祖有缌麻之亲五世则亲尽但有袒免赗车马赙财帛含珠玉禭衣服皆赠丧之物总谓之赠赠送也正谓庶子之官正之以礼使赗赙随其亲防也澄曰按士丧礼含赙赗赠四者各有其礼赠谓赠以币帛在将葬之时孔防谓赗赙含禭总称曰赠非也长乐陈氏承读如字不改爲赠而曰实于口者谓之舍承于身者谓之承凡玉可以爲渠眉防璧者皆承也亦未见其胜于旧说】
　　公族其有死罪则磬于甸人其刑罪则纎剸亦告于甸人狱成有司谳于公其死罪则曰某之罪在大辟其刑罪则曰某之罪在小辟公曰宥之有司又曰在辟公又曰宥之有司又曰在辟及三宥不对走出致刑于甸人公又使人追之曰虽然必赦之有司对曰无及也反命于公公素服不举爲之变如其伦之丧无服亲哭之公族无宫刑【甸大遍切纎读爲殱又之林切又子亷切告读爲鞠谳鱼列切辟婢亦切爲之云僞切此目之第七条也长乐陈氏曰公之于族示之以孝悌睦友子爱之道所以教其善示之以庙朝之礼所以教其敬示之以丧服之礼所以教其哀示之以燕食之礼所以致其亲示之以宫室之守所以教其忠示之以赴告吊免所以教其义教之已尽而犹犯焉然后随之以刑可也其死罪则缢之于甸人其刑罪则纎剸者亦告于甸人不忍与众弃之也必于甸人者以甸人共祭荐之物故也郑氏曰县缢杀之曰磬甸人掌郊野之官不于市朝者隐之也纎读爲殱殱刺也剸割也宫割膑墨劓刖皆以刀锯刺割人体也告读爲鞠读书用法曰鞠成平也谳之言白也辟亦罪也宥寛也欲寛其罪出于刑也又复也对答也先者君毎言宥则答之以将更寛之至于三罪定不复答走徃刑之爲君之恩无己也罪既正不可宥公又使人追之曰必赦之重刑杀其类也反命白已刑杀也素服于凶事爲吉于吉事爲凶非丧服也君虽不服臣卿大夫死则皮弁锡衰以居徃吊当事则弁绖于士葢疑衰同姓则缌麻以吊之今无服者不徃吊也伦谓亲防之比也素服亦皮弁矣亲哭之者不徃吊爲位哭之而已君于臣使有司哭之澄曰鞠穷治也孔氏曰狱成谓狱断旣平定其罪状也公又使人追之谓追止行刑杀之人曰虽重罪如是必更寛宥赦其刑杀也素服不举馔食爲之变其常礼如其亲防伦辈之丧身不徃吊无吊服也此素服衣裳皆素凶事用布今用素爲吉吉时皮弁服白布衣素积裳以采爲领縁今衣裳皆素爲凶非如丧服五服之限云素服不言素冠故知亦皮弁公族虽犯宫刑不行宫刑但髠去其发庐陵胡氏曰有司又曰在辟以示后世臣执法宜坚其君用刑宜寛及三宥不对走出致刑子甸人春秋传曰臣义而行不待命者此也程子曰如其伦之丧无服明无罪者有服也朱子曰此素服下脱居外不聴乐五字亲哭之下脱于异姓之庙五字当补之】
　　公族朝于内朝内亲也虽有贵者以齿明父子也外朝以官体异姓也
　　【长乐刘氏曰作记者旣载文王周公所行之法于前自此至不翦其类也又以其意解释厥义于后孔氏曰内亲欲使亲在其内也故于内朝虽贵犹与贱者计年以爲齿列者欲明父子昭穆之本恩故也若族人在外朝则不复计年以官爲次葢外朝主尊别不得以私恩爲异方氏曰体谓与之爲一体与后体百姓之体同澄曰此覆释目之第一条】
　　宗庙之中以爵爲位崇德也宗人授事以官尊贤也登馂受爵以上嗣尊祖之道也
　　【郑氏曰崇高也授事以官官各有能也上嗣祖之正统孔氏曰庙中行礼是先祖尊严之所所主在徳故列爵爲位是崇有德也官由贤能而兴今欲尊崇此贤故授事以表之也适子先祖之正体故使受爵于尸及升馂尸馔是尊祖之道理也方氏曰宗庙之中序爵以辨贵贱爵不逾德故谓之崇德序事以辨贤否授事以官故谓之尊贤上文言献受爵此止言受爵以上见之也解上文或此略而彼详或此详而彼略义皆放此澄曰德谓有德贤谓优于其事此覆释目之第二条】
　　丧纪以服之轻重爲序不夺人亲也
　　【方氏曰丧在彼也而我以礼数纪之谓之丧纪夺者对予之名不夺则予之使无失其爲亲也孔氏曰不计爵之尊卑以服之本轻者爲下本重者爲上是不夺人本亲之恩澄曰此覆释目之第三条】
　　公与族燕则以齿而孝弟之道达矣其族食世降一等亲亲之杀也【杀色戒切】
　　【郑氏曰以至尊不自异于亲之列杀差也孔氏曰公降己尊而与族人燕防齿列则民有亲属者不相遗弃是使孝弟之道通达于下也近者食稠逺者食希是杀也方氏曰君与族燕以齿则不敢以君之位而加于父兄然亲亲不可以无杀故世降一等焉澄曰此覆释目之第四条】
　　战则守于公祢孝爱之深也正室守大庙尊宗室而君臣之道着矣诸父诸兄守贵室子弟守下室而让道达矣
　　【郑氏曰上言父子孙此言兄弟互相备也行主君父之象孔氏曰在军载主以行示不自专使庶子官主守而尊之此是孝爱之深适子是宗室之正大庙是祖之正使适子守大庙是尊宗庙之室臣下不敢以庶贱之人守君所重是君臣之道着明也贵者守贵贱者守贱贱者让于贵者不相陵犯是让道达也澄曰此覆释目之第五条】
　　五庙之孙祖庙未毁虽及庶人冠取妻必告死必赴不忘亲也亲未絶而列于庶人贱无能也敬吊临赙赗睦友之道也
　　【孔氏曰君不以贵仍统于亲故族人有事告赴是不忘亲也旣与君有亲何得爲庶人葢贱其无能也君敬重吊临赗赙不使阙失者是亲睦和友之道也澄曰此覆释目之第六条】
　　古者庶子之官治而邦国有伦邦国有伦而众乡方矣【乡许亮切】
　　【方氏曰如上所言皆庶子之官所治也凡言邦国者诸侯之国也伦者先后不可乱之谓方者道之方也郑氏曰乡方言知所乡孔氏曰此合结庶子官之义而先结于此者以邦国之功不宜与罪恶相连也澄曰七者之目方释其六而先以此总结之然后别释第七条之目于后者以刑杀其亲非美事故杂而言之也】
　　公族之罪虽亲不以犯有司正术也所以体百姓也刑于隐者不与国人虑兄弟也弗吊弗爲服哭于异姓之庙爲忝祖逺之也素服居外不听乐私丧之也骨肉之亲无絶也公族无宫刑不翦其类也【爲服爲忝祖并云伪切逺之去声郑氏曰犯犹干也术法也孔氏曰国立有司以法齐治一切今不可以私亲之罪而坏有司之正法虽公族之亲犹治之与百姓爲一体故曰所以体百姓也异姓刑之于市同姓刑于甸师隐僻之处者不与国人谋虑兄弟也弗吊弗服哭于异姓之庙爲其犯罪忝辱先祖故逺之也素服居外以其实是己亲私心丧之也所以然者骨肉之亲无断絶之理故也方氏曰有司以正法行故无贵贱亲踈之间苟以公族之故乃欲奸有司使获免焉则法失其正矣故曰虽亲不以犯有司正术也刑于隐则非与众弃之矣故曰不与国人虑兄弟也公族不止于兄弟特举中以该上下尔素服居外不聴乐则以哀未忘也逺之者公义也哀未忘则有私爱存焉故曰私丧之也夫有生所以传类而宫刑则无生之道焉故公族无宫刑澄曰此覆释目之第七条】
　　右记族礼凡一节







　　礼记纂言卷八
　　钦定四库全书
　　礼记纂言卷九　　　　　　元　吴澄　撰明堂位
　　【按大戴记明堂篇云明堂者天子之路寝也又云或以为明堂者文王之庙也按诸家论明堂纷纭不一更无定说虽大戴所记一篇之内自为异同而惟此两节近是故特取之大凡寝庙之制皆前堂后室前堂向明故曰明堂天子有三朝而燕朝在路寝之明堂每日退朝听政之所不于此见诸侯秋冬诸侯来朝天子在大庙之明堂负扆而立若此篇所记诸侯朝位葢周公营洛邑时制爲此礼大朝享则于洛邑文王庙之明堂受之也】
　　昔者周公朝诸侯于明堂之位天子负斧依南乡而立【朝音潮下同依于岂切乡去声】
　　【考之书周公相成王伐奄而归四国多方之诸侯皆至宗庙周公代成王诰诸侯而有多方之书葢成王之三年也及成王七年之三月周公制礼作乐之事备乃防侯甸男采卫五服之诸侯营洛邑其时王不在洛诸侯以侯国防王朝三公之礼见周公而已此外则不见周公代王受诸侯之朝此记言周公朝诸侯于明堂之位葢是周公制作之时定此朝位天子谓王也旧注谓周公摄王位朝诸侯非也郑氏曰负之言背也斧依爲斧文屏风于户牖之间陈氏曰周公之东征也称王命然后往其居东也俟王察已然后复周公事成王如此孰谓代之而受朝乎代之之说始于荀卿成于汉儒误矣】
　　三公中阶之前北面东上诸侯之位阼阶之东西面北上诸伯之国西阶之西东面北上诸子之国门东北面东上诸男之国门西北面东上
　　【此中国五等诸侯朝位在门内马氏曰三公尊故其位立于中阶之前东方阳也尊者居之西方阴也卑者居之侯尊伯卑故侯立阼阶之东西面伯立西阶之西东面俱北上取其近天子也诸子又卑于伯故位于门东北面诸男又次于子故位于门西北面俱东上者其上礼与三公同也陆氏佃曰孟子言周室班爵禄天子一位公一位侯一位伯一位子男同一位凡五等此书谓之明堂位正言其位也天子负斧依南乡而立所谓天子一位也三公中阶之前北面东上所谓公一位也诸侯阼阶之东西面北上诸伯西阶之西东面北上所谓侯一位伯一位也诸子门东北面东上诸男门西北面东上所谓子男同一位也葢子男之位同在国门而乡皆北面东上则其爲位不异矣陈氏曰周礼治朝之位孤东面卿大夫西面外朝之位左孤卿右公侯伯子男射人孤东面卿大夫西面皆尚右东西面者皆尚北路门之左右者皆尚中而明堂位诸侯西面诸伯东面则不尚右在门东西者东上则不尚中在西门之外者东面南上则不尚北】
　　九夷之国东门之外西面北上八蛮之国南门之外北面东上六戎之国西门之外东面南上五狄之国北门之外南面东上九采之国应门之外北面东上四塞世告至【塞先代切又先则切】
　　【此四夷逺国朝位在门外皇氏曰九夷在东门外之南故北上八蛮在南门外之西故东上六戎在西门外之北故南上五狄在北门外之西故东上九采在应门外之西也孔氏曰按职方云四夷八蛮七闽九貉五戎六狄尔雅云九夷八狄七戎六蛮谓之四海数不同者文异尔九州之外夷狄爲四方蕃塞每世一至或新王卽位或己君初卽位皆来朝也陆氏曰九采之国所谓要服荒服欤四塞卽九夷八蛮六戎五狄也郑氏曰周礼侯服岁一见甸服二岁一见男服三岁一见采服四岁一见防服五岁一见要服六岁一见九州之外谓之蕃国世一见九来九州之牧典贡职者二伯帅诸侯而入九牧居外而纠察之四塞谓夷服镇服蕃服在四方爲蔽塞者新君卽位则朝新安王氏曰周官侯服外有甸服男服采服卫服防服外乃有蛮服夷服镇服蕃服周官所谓六年五服一朝者侯甸男采防也作洛之役称侯甸男邦采防见士于周皆不及蛮夷而采服诸侯与焉今夷蛮戎狄之国在宫门外九采之国反在应门外郑说曰九采九州之牧何所据而爲此说也周官职方有蛮服夷服而无戎狄之服大行人之职衞服之外有要服而无蛮服郑曰要服卽蛮服要服之外谓之蕃国世一见又曰蕃国夷服镇服蕃服也今明堂位蛮夷戎狄并在门外而夷服镇服蕃服又在蛮夷戎狄之外谓之四塞记之所言已自可疑郑注其可信乎】
　　此周公明堂之位也明堂也者明诸侯之尊卑也【此总结上文因释明字之义然明者取南乡光明之义曰明诸侯尊卑者非也按以上所言门内门外朝位于他书俱无证据殆难尽信葢此篇意在夸大鲁国得用天子礼乐遂推原其由而夸大周公所言多非其实】
　　右记明堂诸侯朝位
　　昔殷纣乱天下脯鬼侯以飨诸侯是以周公相武王以伐纣【相去声】
　　【郑氏曰脯鬼侯谓以人肉爲荐羞恶之甚也孔氏曰周本纪鬼侯作九侯方氏曰纣之乱不止于脯鬼侯葢举其甚者以明武王之所以伐也陆氏曰孟子言伊尹说汤以伐夏救民而书序谓伊尹相汤伐桀以伊尹主伐事也孟子言周公相武王诛纣而此记谓周公相武王以伐纣以周公主伐事也】
　　武王崩成王幼弱周公践天子之位以治天下六年朝诸侯于明堂制礼作乐颁度量而天下大服七年致政于成王【量去声】
　　【孔氏曰家语云武王崩成王年十三郑康成以爲年十岁陆氏曰成王谅阁百官总己以听周公自其常礼及丧毕成王尚幼是以周公权宜践天子之位制礼作乐也郑氏曰践犹履也颁读爲班度谓丈尺高卑广狭也量谓豆区斗斛筐筥所容受也方氏曰所颁有规矩权衡准绳不止于度量止以二者爲言何也葢分寸丈尺引以度长短谓之五度其形起于璧羡而礼寓之矣龠合升斗斛以量多少谓之五量其声中于黄钟而乐寓之矣度量者主乎礼乐而言也澄曰践天子之位者但谓摄天子之事尔非谓眞居天子之位也六年者葢周公摄政之六年成王之七年也是年营洛邑七年者周公自成王二年之秋始摄政至成王八年则爲七年也葢成王初丧周公时爲冢宰旋遭流言之谤遂出东征而二公在朝行冢宰事成王元年周公居东之二年也殷乱平成王二年周公居东之三年也其秋有风雷之变而成王迎周公以归周公旣归仍以冢宰摄天子事成王丧毕于常礼宜自亲政矣以年尚幼弱故周公摄事如故及制礼作乐之事大备营洛邑以朝诸侯周公乃留治洛邑是年冬成王在洛烝祭八年之初自洛归于宗周始自亲政是爲周公致政于成王之年也】
　　成王以周公爲有勲劳于天下是以封周公于曲阜地方七百里革车千乗【乗绳证切】
　　【考之史记封周公于曲阜者武王也但周公虽已受封而不之国武王崩淮夷徐戎与武庚同叛故周公东征而遣伯禽就国以遏徐戎诗所谓王曰叔父建尔元子俾侯于鲁者葢言成王命伯禽代周公徃侯鲁国尔非谓其时始受封也孟子曰周公之封于鲁也地非不足而俭于百里其后定制诸侯之地方四百里乃是周公制作礼乐时事葢除王所食之外有方百里之国有方百里之鄙并附庸二十六国爲方四百里此记所云地方七百里者夸大之辞非其实也况周公受封在武王克商之后鲁公就国亦在武王初丧之时今此乃云成王以周公爲有勲劳于天下然后封之于曲阜而有方七百里之地妄矣方百里则有轻重车凡千乗】
　　命鲁公世世祀周公以天子之礼乐
　　【此周公旣薨成王思报周公之勲劳而有此命也意在尊崇周公而不知其非礼故夫子叹之曰周公其衰矣而程子亦云成王之赐伯禽之受皆非也作此记者方且夸大之以爲美谈甚矣其昧于礼义矣】
　　是以鲁君孟春乗大路载弧韣旂十有二旒日月之章祀帝于郊配以后稷天子之礼也【韣音独】
　　【郑氏曰大路殷之祭天车也弧旌旗所以张幅也其衣曰韣天子之旌旗画日月孔氏曰祭天尚质大路一就尊敬周公故用先代殷礼牲用殷白牡车乗殷大路也弧以竹爲之其形爲弓以张縿之幅此弓衣谓之韣方氏曰周官司常日月爲常交龙爲旂此言日月之章谓之载常可也乃谓载旂者常谓之旂犹公侯伯子男通谓之诸侯欤且王载大常诸侯载旂鲁公以诸侯而用天子之礼故虽有日月之章而止谓之旂焉亦降杀之微意也新安王氏曰周天子有日至之郊以报本有啓蛰之郊以祈谷其祭天车用玉路旗用日月之常鲁僣天子礼亦不敢尽同是以有祈谷之郊无日至之郊祈谷于孟春郊而后耕则孟春乃建寅之月非建子也不敢乗天子玉路又不肯乗同姓金路故乗殷之大路常画日月天子建之旂画交龙同姓诸侯建之常十有二旒旂则九旒而已今不敢全用天子之旂故于旂上画日月之章缀以十有二旒此皆用天子礼而不敢尽同也】
　　季夏六月以禘礼祀周公于大庙牲用白牡尊用牺象山罍郁尊用黄目灌用玉瓒大圭荐用玉豆雕篹爵用玉琖仍雕加以璧散璧角爼用梡嶡升歌清庙下管象朱干玉戚冕而舞大武皮弁素积裼而舞大夏昧东夷之乐也任南蛮之乐也纳夷蛮之乐于大庙言广鲁于天下也【大庙音泰后同牺如字旧素何切罍音雷瓒才旦切篹祖管切又酸上声梡音欵嶡居衞切任而林切】
　　【郑氏曰禘大祭也周公曰大庙鲁公曰世室羣公称宫白牡殷牲也尊酒器也牺象郁鬯之器也黄彞也灌酌郁尊以献也瓒形如槃容五升以大圭爲柄是谓圭瓒篹笾属也以竹爲之雕刻饰其直者也爵君所进于尸也仍因也因爵之形爲之饰也加加爵也散角皆以璧饰其口也梡始有四足也嶡爲之距清庙周颂也象谓周颂武也以管播之朱干赤大盾也戚斧也冕冠名也诸公之服自衮冕而下如王之服也大武周舞也大夏夏舞也周礼韎师掌教韎乐广大也孔氏曰牲用白牡者尊敬周公不用已代之牲故用殷牲尊用牺象山罍者用天子之尊也牺牺尊也周礼春夏之祭朝践堂上荐血腥时用以盛醴齐君及夫人所酌以献尸也象象尊也周礼春夏之祭堂上荐朝事竟尸入室馈食时用以盛盎齐君及夫人所酌以献尸也山罍谓夏后氏之尊天子于追享朝享之祭再献所用今褒崇周公于禘祭杂用山尊不知何节所用也郁尊用黄目者郁谓郁鬯酒黄目尝烝所用尊崇周公于夏禘用之灌用玉瓒大圭者灌谓酌郁鬯献尸求神也以玉饰瓒故曰玉瓒荐用玉豆者谓所荐菹醢之属以玉饰豆故曰玉豆篹形似筥亦荐时所用篹用竹不可刻饰故雕镂其柄也爵用玉琖仍雕者爵君酌酒献尸杯也琖夏后氏爵名以玉饰故曰玉琖加以璧散璧角者加谓尸入室馈食竟夫人酌盎齐亚献名爲再献又名爲加以其非正献故谓之加于时荐加笾加豆也此时夫人用璧角内宰所谓瑶爵也瑶是玉名璧是玉之形制爵是总号角是爵之所受名异而实一也其璧散者夫人再献讫诸侯爲宾用之以献尸虽非正加是夫人加爵之后故此总称加先散后角便文也爼用梡嶡两代爼也虞爼名梡礼图云梡长二尺四寸广一尺二寸高一尺夏爼名嶡亦如梡直有脚曰梡虞氏尚质未有余饰也加脚中央横木曰嶡夏氏渐文故也升升堂也升乐工于庙堂而歌清庙诗也下堂下也管匏竹在堂下故云下管堂下吹管以播象武之诗也朱干玉戚者赤盾而玉饰斧也冕而舞大武者王着衮冕执赤盾玉斧而舞武王伐纣之乐也上云下管象谓吹大武诗此云舞大武谓爲大武之舞也皮弁三王之服裼见美也大夏夏禹之乐也王又服皮弁裼而舞夏后氏之乐也六冕是周制故用冕而舞周乐皮弁是三王服故用皮弁舞夏乐也周乐是武武质故不裼夏家乐文故裼也若诸侯之祭各服所祭之冕而舞祭綂冕而总干以乐皇尸是也周公德广非唯用四代之乐亦爲蛮夷所归故赐奏蛮夷之乐于庭也唯言夷蛮则戎狄可知或云正乐旣不得六代故蛮夷唯与二方也纳夷蛮之乐皆于大庙奏之者广鲁欲使如天子示于天下也】
　　君卷冕立于阼夫人副袆立于房中君肉袒迎牲于门夫人荐豆笾卿大夫赞君命妇赞夫人各其职百官废职服大刑而天下大服【卷音衮袆音辉】
　　【孔氏曰前明祀周公所用器物此明祀周公之时君与夫人卿大夫命妇行礼之仪尸初入之时君待于阼阶夫人立于东房中副王后首饰以其覆被头首袆衣后服之上者迎牲于门谓祼鬯之后牲入之时迎于门也夫人荐豆笾者朝践及馈孰并酳尸之时也卿大夫助君谓初迎牲币告及终祭也命妇助夫人谓荐豆笾及祭事之属当祭之时命百官各扬举其职如有废职不供服之以大刑以此祭周公文物备具礼仪整肃百官供命而天下大服明周公之德宜合如此郑氏曰副袆王后之服唯鲁及王者之后夫人服之诸侯夫人则自揄翟而下赞佐也命妇于内则世妇也于外则大夫之妻也祭祀世妇以下佐夫人扬举也大刑重罪也天下大服知周公之德宜飨此也澄曰服大刑谓以大刑加于其身也大服者天下之人见周公飨此盛祭皆以爲当然无不心服也辅氏曰周公人臣而用天子礼乐以祭宜人之心有所不服今也执事之臣各举其职而无怠慢之意至于有废职而不举者则亦自服于大刑至此然后知天下大服而不以周公爲不可用天子礼乐也此皆鲁人夸词】
　　是故夏礿秋尝冬烝春社秋省而遂大蜡天子之祭也【礿音药省读爲狝蜡锄稼切】
　　【郑氏曰不言春祠鲁在东方王东廵守以春或阙之省读爲狝狝秋田名也春田祭社秋田祭祊大蜡岁十二月索鬼神而祭之孔氏曰鲁在东方朝常以春当朝之年以朝阙祭廵守在二月不于正月祭者诸侯预前待乎竟故也或曰不言春祠有脱文尔先儒谓王春东廵则鲁阙春祭当朝之年用春则亦阙祭非也祭不可阙陈氏曰春言社则秋狝亦祀方诗曰以社以方是也秋言狝则春社亦搜传曰春搜夏苗秋狝冬狩是也方氏曰礿尝烝春社秋省凡此亦诸侯之所同然特鲁行之礼有所隆尔马氏曰天子大蜡八而鲁以周公之功故得用之澄曰自孟春乗大路以下言鲁之得郊祭郊者祭天于南郊以祈谷而以后稷配也自季夏六月以下言鲁之得禘祭禘者祭文王于周公之庙而以周公配也君卷冕以下爲夏礿秋尝冬烝起文言鲁之君夫人四时得服王之卷冕后之副袆而以天子之礼祭周公于大庙也葢礿祠烝尝祭名虽与诸侯同而用天子祭礼则与诸侯异与夫春搜之祭社秋狝之祀方冬月之八蜡鲁皆得以如天子也】
　　大庙天子明堂库门天子臯门雉门天子应门
　　【郑氏曰庙及门如天子之制天子五门臯库雉应路鲁有库雉路则诸侯三门与孔氏曰周公大庙似天子明堂鲁之库门似天子臯门鲁之雉门似天子应门制度高大如天子不必事事皆同也清江刘氏曰以诗书礼春秋考之天子三门诸侯三门门同而名不同天子有臯应毕无库雉路诸侯有库雉路无臯应毕明堂位所言葢鲁用王礼门制同王门而名不同也】
　　振木铎于朝天子之政也
　　【郑氏曰天子将发号令必以木铎警众陈氏曰古人出一号发一令皆声以警之故振木铎于朝铎以金则取乎义而所用多在乎武事周官鼓人以金铎通鼔司马振铎是已以木则取乎仁而所用多在乎文周官小宰小司徒皆云正岁率其属而振之以徇于市此皆天子之政也方氏曰周官小宰帅治官之属而观治象之法徇以木铎曰不用去者国有常刑以至乡师士师宫正亦莫不用焉此非天子之政乎】
　　山节藻棁复庙重檐刮楹达乡反坫出尊崇坫康圭防屏天子之庙饰也【棁专悦切复音福重平声檐以占切刮君八切达乡去声康音抗屏并经切】
　　【郑氏曰山节刻樽卢爲山也藻棁画侏儒柱爲藻文也复庙重屋也重檐重承壁材也刮刮摩也乡爲夹户窻也毎室八窻爲四达反坫反爵之坫也出尊当尊南也唯两君爲好旣献反爵于其上礼君尊于两楹之间崇高也康读爲亢龙之亢又爲高坫亢所受圭奠于上焉屏谓之树今桴思也刻爲云气虫兽如今阙上孔氏曰此论鲁大庙之饰欂卢今之斗栱也侏儒梁上短柱也重檐者就外檐下壁复安板檐以辟风雨之洒壁楹柱也刮者以密石摩柱乡谓窻牖达者牖户通达坫筑土爲之两君相见饮酒旣献反爵于坫上故谓之反坫尊在两楹间坫在尊南故云出尊崇坫康圭者亢举也爲高坫受宾之圭举于其上也防屏者防刻也天子外屏人臣至屏俯伏思念其事桴思小楼也城隅阙上皆有之然则屏上亦爲屋以覆屏墙故云桴思也此皆天子庙饰反坫亦在庙故合言庙饰也陆氏曰天子之桷斲之砻之加密石焉刮楹其一隅也大庙旅楹徘徊皆有柱达乡若今偷柱使前逹也出尊使尊见焉康圭使圭安焉康读如字方氏曰凡器仰之爲正覆之爲反反坫所以覆爵也故爵坫谓之反坫凡物在内爲入在外爲出坫在尊外故曰出崇坫所以荐圭也故圭坫谓之崇凡物措之则康坫以措圭故曰康辅氏曰反坫出尊言其所在崇坫康圭言其所用互备也马氏曰天子之庙饰不止于此此举其略尔天子用其详而鲁用其略也】
　　鸾车有虞氏之路也钩车夏后氏之路也大路殷路也乗路周路也【钩古侯切乗去声】
　　【郑氏曰鸾有鸾和也钩有曲舆者也大路木路也乗路玉路也汉祭天乗殷之路今谓之桑根车孔氏曰此明鲁有四代车其制各别路即车也钩曲也舆则车牀曲舆谓曲前阑也虞质未有钩矣辅氏曰虞夏言车殷周言辂各随时代所称意者殷周始称车爲路尔自鲁言之故下皆曰路也新安王氏曰舜时始有鸾和故其路谓之鸾车夏始有钩车殷人重木路周天子乗玉路封同姓则有金路封异姓则有象路鲁之乗路葢金路也玉路非鲁所敢僣故郊礼反用殷之大路郑以乗路爲玉路非也】
　　有虞氏之旂夏后氏之绥殷之大白周之大赤【绥注读爲緌郑氏曰四者旌旗之属也绥当爲緌读如冠蕤之蕤有虞氏当言緌夏后氏当言旂此葢错误也緌谓注旄牛尾于杠首所谓大麾书云武王左黄钺右秉白旄以麾周礼王建大旂以宾建大赤以朝建大白以即戎建大麾以田也孔氏曰此论鲁有四代旌旗虞氏之绥但注旄竿首未有旒縿夏后氏之旂渐文旣注旌竿首又有旒縿大白谓白色旗大赤谓赤色旗大白大赤各随代之色无所画也应氏曰子华子曰舜建大常舜惟见旂常尔至夏则复绥之以羽旄绥者旒之系于绳而华者也陈氏曰旂之制始于舜此有虞氏之旂也至于夏则致饰矣故曰绥方氏曰旂卽所谓交龙爲旂也大帛卽杂帛之物也大赤卽通帛之旜也唯麾不在九旂之数故特以绥名之】
　　夏后氏骆马黒鬛殷人白马黒首周人黄马蕃鬛【骆音洛蕃音烦鬛力辄切】
　　【孔氏曰此明鲁有三代之马夏尚黒故用黒鬛骆白黒相间也殷尚白头黒而鬛白从所尚也二代俱以鬛爲所尚蕃赤也周尚赤用黄近赤也方氏曰马以毛物爲主而鬛又毛之长者故三代之马以鬛言之陆氏曰鲁虽兼用四代服器等物皆有所杀也骆马黒鬛卽视乗骊白马黒首卽视乗翰黄马蕃鬛卽视乗騵然骆马黒鬛夏后氏犹以爲黒白马黒首殷人犹以爲白黄马蕃鬛周人犹以爲赤辅氏曰殷周独于此称人者以言马故也】
　　夏后氏牲尚黒殷白牡周骍刚【骍息营切】
　　【孔氏曰鲁用三代牲骍赤色刚牡也骍言刚则白亦刚白言牡则黒亦牡也方氏曰刚公羊氏作犅葢牛也牡言其质刚言其性言二代如此则夏后氏尚黒亦用牡可知故汤用元牡释者以爲未变夏礼也】
　　泰有虞氏之尊也山罍夏后氏之尊也着殷尊也牺象周尊也【着直略切】
　　【孔氏曰此明鲁用四代尊有虞氏尚陶故泰用瓦罍犹云雷也画爲山云之形也着无足而底着地殷尊无足其余泰罍牺象并有足也方氏曰泰司尊彞谓大古之瓦尊山罍卽山尊也礼器亦谓之罍尊非谓诸臣所酢之罍也以山罍爲尊因谓之罍尊亦犹以壶爲尊因谓之壶尊也着附着之着下无所承着地而已殷质故其尊从简如此饰以牺则曰牺尊饰以象则曰象尊周尚文故其尊有饰如此】
　　爵夏后氏以琖殷以斝周以爵【斝音嫁又上声】
　　【孔氏曰此明鲁有三代爵并以爵爲形故并标名于其上琖以玉饰之殷亦爵形而画爲禾稼斝稼也周爵或以玉爲之或饰之以玉方氏曰爵爲爵之形以承之自周始夏殷未承以爵而亦通谓之爵周以前止有爵之名周以后又有爵之形也陆氏曰琖以齐言斝以鬯言爵以酒言知然者盎齐亦或谓之琖酒鬯尊一名斝彞】
　　灌尊夏后氏以鸡夷殷以斝周以黄目
　　【方氏曰灌尊所以实祼鬯之尊也孔氏曰此明鲁有三代灌尊彞法也与余尊爲法故称彞鸡彞者或刻木爲鸡形而画鸡于彞斝画爲禾稼黄目以黄金爲目郑氏曰夷读爲彞周礼春祠夏禴祼用鸡彞鸟彞秋尝冬烝祼用斝彞黄彞】
　　其勺夏后氏以龙勺殷以防勺周以蒲勺【勺市灼切】
　　【方氏曰勺用以酌酒者孔氏曰龙勺勺爲龙头防谓刻镂通刻勺头蒲谓合蒲刻勺爲鳬头其口微开如蒲草本合而末微开也陆氏曰龙勺爲龙头蒲勺爲鳬头防勺爲雉头】
　　土鼓蒉桴苇籥伊耆氏之乐也拊搏玉磬揩击大琴大瑟中琴小瑟四代之乐器也【蒉音块桴音浮苇云鬼切籥音药拊音甫搏音博揩音戞】
　　【孔氏曰此明鲁用古代乐及四代乐器土鼓谓筑土爲鼓蒉桴以土块爲桴苇籥谓截苇爲籥郑氏曰蒉当爲凷籥如笛三孔伊耆氏古天子有天下之号也今有姓伊耆氏者四代虞夏商周也方氏曰古者以土爲鼓未有韗革之声故也以凷爲桴未有斲木之利故也以苇爲籥未有截竹之精故也拊搏揩击与书言戞击鸣球搏拊琴瑟同义玉磬琴瑟皆堂上之乐琴言中不言小瑟言小不言中互相备也陆氏曰拊取声浅取声深揩取声浅击取声深】
　　鲁公之庙文世室也武公之庙武世室也
　　【郑氏曰此二庙象周文王武王之庙也世室者不毁之名也鲁公伯禽也武公伯禽之孙也名敖孔氏曰鲁公伯禽有文德世世不毁其庙象周之文世室武公有武德其庙不毁象周之武世室按成公六年五武宫公羊左氏并讥其不宜立此记美成王褒崇鲁国而已武公之庙立而不毁在成公之时作记之人因成王褒鲁遂连文美之非实辞也辅氏曰观此篇所载成王之赐伯禽未必如是之备亦有鲁君因仍而僭用之者矣新安王氏曰此言尤不可信周公爲鲁大祖而开国实系鲁公然其庙不毁不可援文王爲比若武公乃伯禽孙毁庙复立季氏爲之也且季氏立已毁之庙者有二炀公之庙毁而复立炀公以弟继兄者也武公之庙毁而复立武公舎长立少者也二者皆季氏不臣之心春秋书立武宫立炀宫以罪季氏郑不考其故乃曰世室不毁之庙夫昭穆递迁则毁武公之庙礼也毁而复立非礼也而比之于武之世室甚乖春秋之防】
　　米廪有虞氏之庠也序夏后氏之序也瞽宗殷学也頖宫周学也【頖音判】
　　【孔氏曰此明鲁得立四代之学鲁之米廪是有虞氏之庠鲁有虞庠爲廪以藏粢盛郑氏曰庠序亦学也瞽宗乐师瞽蒙之所宗也古者有道德者使教焉死则以爲乐祖于此祭之方氏曰天子曰辟廱诸侯曰頖宫頖宫者半辟廱之制孟子言殷爲序周爲庠而此以夏后爲序虞爲庠者葢以其养人于此则皆可谓之庠以其习射于此则皆可谓之序也】
　　崇鼎贯鼎大璜封父龟天子之器也越棘大弓天子之戎器也【璜音黄】
　　【郑氏曰崇贯封父皆国名文王伐崇古者伐国迁其重器以分同姓大璜夏后氏之璜越国名也棘防也方氏曰左氏曰周公相王室以君天下于周为睦分鲁公以大路大旂夏后氏之璜封父之繁弱繁弱则大弓也陆氏曰大璜封父龟传所谓夏后氏之璜封父之繁弱是也盖此龟一名繁弱岂以善中名之欤大弓武王之弓也周公受赐藏之鲁以周赐我为夸故曰天子之器也其言天子之礼之祭之政之庙饰之戎器其以为夸一也】
　　夏后氏之鼔足殷楹鼓周县鼓【县音】
</div>
    <div class="pagination">
<a href="礼记纂言_page19.html">上一页</a><span>...</span><a href="礼记纂言_page15.html">15</a><a href="礼记纂言_page16.html">16</a><a href="礼记纂言_page17.html">17</a><a href="礼记纂言_page18.html">18</a><a href="礼记纂言_page19.html">19</a><span class="current-page">20</span><a href="礼记纂言_page21.html">21</a><a href="礼记纂言_page22.html">22</a><a href="礼记纂言_page23.html">23</a><a href="礼记纂言_page24.html">24</a><a href="礼记纂言_page25.html">25</a><span>...</span><a href="礼记纂言_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
