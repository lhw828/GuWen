<!DOCTYPE html>
<html>
<head>
    <meta charset="UTF-8">
    <title>读礼通考 - 第 87 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读礼通考 - 第 87 页/共 166 页</h1>
    <div class="content">　　【胡铨曰咏斯犹解作君子盖犹犹尔之犹郑读为摇动恐非】
　　父母之丧无时使必知其反也【注谓既练或时为君服金革之事反必有祭疏礼哭无时有三种一是初丧未殡之前哭不絶声二是殡后除朝夕之外庐中思忆则哭三是小祥之后哀至而哭或一日二日而无复朝夕之时也此云哭无时谓小祥之后何以知然下云使必知其反是其可使之时也使谓君使之也既小祥哭无时其时可为君所使服金革之事也反还也若为使还家当必设祭告亲之神令知其反亦出必告反必面之义也注谓或时为君服金革之事者礼运云三年之丧期不使公羊传亦言期不使是知期内不使则期外可使也】
　　祭义郊之祭也丧者不敢哭凶服者不敢入国门敬之至也【注祭者吉礼不欲闻见凶人】
　　郊特牲祭之日丧者不哭不敢凶服
　　杂记国禁哭则止朝夕之奠即位自因也
　　【徐师曽曰此记居丧遇禁之礼国有大祭祀而禁哭以敬神也为人臣子不奉禁固不可奉禁而废奠亦不可必止哭以尽奉公之义而于朝夕奠时自为阼阶下之位因仍礼节之故事而行以尽事亲之仁则两全而无害矣】
　　间斩衰之哭若往而不反齐衰之哭若往而反大功之哭三曲而偯小功缌麻哀容可也此哀之发于声音者也【注三曲一举声而三折也偯声余从容也　疏斩衰之哭一举而至气絶如似气往而不却反声也哀容可者言小功缌麻其情既轻哀声从容于理可也】
　　【方慤曰往而不返言气欲絶而不能生也偯则哀之余声也夫哀之所感天性然也孝经言丧亲曰哭不偯故此至大功始有偯也哀容则其哀从容而不迫】
　　檀孔子恶野哭者【注为其变众　疏哭非其地谓之野为变众故恶之也】张子曰为有服者之丧不哭诸家而哭于野是恶凶事也所知自当哭于野又若奔丧者安得不哭于道【方慤曰子蒲卒哭者呼灭子臯曰若是野哉孔子之所恶者以其如此故家语之文则连言之孔子尝言所知吾哭诸野若此所谓野岂其恶之哉】
　　【胡铨曰谓哭不以礼为野】
　　子蒲卒哭者呼灭【注灭盖子蒲名】子臯曰若是野哉哭者改之【疏唯复呼名冀其闻名而反哭则敬鬼神不复呼其名】
　　孟子华周杞梁之妻善哭其夫而变国俗【注华周华旋也杞梁杞殖也二人齐大夫死于戎事者其妻哭之哀城为之崩国俗化之则效其哭】
　　【顔氏家训礼间云斩衰之哭若往而不反齐衰之哭若往而反大功之哭三曲而偯小功缌麻哀容可也孝经云哭不偯皆论哭有轻重质文之声也礼以哭有言者为号然则哭亦有辞也江南丧哭时有哀诉之言尔山东重丧则唯呼苍天期功以下则唯呼痛深便是号而不哭】
　　唐书贞观四年太宗谓侍臣曰比闻京城士庶居父母丧者乃有信巫书之言辰日不哭以此辞于吊问拘忌辍哀败俗伤风极乖人理宜令州县教导齐之以礼典韦挺传时乗隋大乱风俗薄恶人不知教挺上疏曰父母之恩昊天罔极创巨之痛终身何己今衣冠士族辰日不哭谓为重丧亲賔来吊辄不临举又闾里细人每有重丧不即发问先造邑社待营办具乃始发哀至假车乗雇棺椁以荣送葬既葬邻伍防集相与酣醉名曰出孝望一切惩革申明礼宪
　　张公谨公谨卒帝将出次哭之有司奏日在辰不可帝曰君臣犹父子也情感于内安有所避遂哭之吕才世之人为葬巫所惑谓辰日不哭欣然而受吊斁礼伤俗不可为法
　　循吏传陈思忠居父丧诏夺服客往吊思忠辞以辰日不哭薛克构曰事亲者避嫌可也既孤矣则无不哭也服其论
　　开元礼卒哭之后朝一哭夕一哭周而小祥止朝夕之哭哭无时【哀至则哭】大祥之后外无哭者禫之后内无哭者【政和礼同书仪家礼哭泣之节俱率略不备无可考】
　　长编至道三年九月閤门奏每月朔望羣臣赴万歳殿哭临十月朔在壬辰请改用九月晦上问吕端曰此何礼也端曰隂阳家以辰日为哭忌上曰哀疚之情宁有所避乎不许
　　【李济翁资暇録辰日不哭前哲非之切矣国朝又有故事诚为不能明矣今抑有孤辰不哭其何云耶吕柟礼问古者既虞翦屏柱楣疏食水饮朝夕一溢米者何曰节之也人子之心无穷也制礼者曰死者既棺椁而竁不可起矣生者不节是以死伤生矣故节之也故文庙之丧九虞毕唯与朝夕奠也今大夫士既虞遂罢朝夕哭庶人既七遂罢朝夕哭则又厚自撙也　哭昼夜无时伤肾干肝焦肺如中路婴儿失其母也安得复见其形容闻其謦欬哉不可得矣十五举声为臣民设也汉景帝则行之吕坤四礼疑哀极擗踊有哀极而不擗踊者有甚于擗踊者有擗踊而不哀者以文饰情制为节数情乎哉　哀极则擗踊哭者之自然也有哀极而呕血者有几絶复苏者有触头者有卧地者至哀无容何独擗踊为哀而制为多寡之数轻重之节将孝子且哭且数乎人将代为之数乎弱者之擗不能如坏墙将谓之不哀乎妇人擗可也北土妇女裹足将不一踊而仆乎情本自然作而致之使男女相率而矫强必有笑于其旁者王庸之哭母也以手击地右掌血流郭金之哭父也以手爬地十指肉损情之所极流其自然安用文其不及率天下以失真哉此必后进之礼乐孔子曰丧与其易也宁戚盖伤之矣　又代哭何情也能生死乎吾哭而使人代之果于死无裨也安用代为　哭生于哀之不容己非伪为也故礼有哀至则哭不信而致之又云哭尽哀不强而抑之葢哀以一痛而尽则情以一痛而息无以感之茍有可己之哭而况五服以次相递代哭不计其情之戚不戚而唯欲其有声此何为者古有悬壶则伪之甚矣不意圣人以诚教人世道以真为贵而有此不情之礼也　又哭无时哀至则哭此真情也制为哭情乎礼始死不哭既舍乃哭奔丧望其州境县境其城其家皆哭又入门拜兴拜兴而后擗踊皆以礼为情】
　　【最失自然之初意至于奔丧未成服入门再拜而后擗踊既成服四拜而后擗踊尤为无谓愚谓当入门擗踊而后拜拜以四可也　丧有六至感而至思而至见死者之亲知而至见我之亲知而至静而至夕昬而至有六不至气弱甚不至大动后不至见不伤之人不至无感不至朝不至冗不至即不至见吊客不可无哀声哀者以衣拥口哭者两口相向不必以涕泪之有无多寡占孝思之浅深也故临丧者皆宜哀亦不必以无涕泪而不哀也　男女不识面不相哭吊生而已五服之亲无识不识皆哭】
　　饮食
　　仪礼丧服斩衰歠粥朝一溢米夕一溢米既虞食疏食水饮既练始食菜果饭素食【注二十两曰溢为米一升二十四分升之一素犹故也谓复平生时食也　疏孝子遭父母之丧水浆不入口三日之后乃始食朝夕各一溢米而已也未虞以前渴亦饮水而在既虞后与疏食同言水饮者恐虞后饮浆酪之等故云饮水而已也注谓复平生时食者此食为饲读之不得为食读之知者天子以下平常之食皆有牲牢鱼腊练后始食菜果未得食肉饮酒何得平常时食明専据米饭而言也以言初据一溢来而言既虞饮疏食食亦米饭也此既练后复平生时食亦据米饭而言以其古者名饭为食与公食大夫者同音也】
　　【敖继公曰溢未详小尔雅曰一手之盛谓之溢两手谓之掬一升也】
　　【杨梧曰溢一手所握也握容溢必有溢于外者故云溢米】
　　既夕记歠粥朝一溢米夕一溢米不食菜果【注不在于饱与滋味粥糜也实在木曰果在地曰蓏　疏不在于饱者案周礼廪人中歳人食三鬴注云六斗四升曰鬴三鬴为米一斛九斗二升三十日之食则日食米六升四合今日食氷二溢二升有余是不在于饱】
　　干学案郑注以二十两为一溢而王肃刘逵袁凖孔衍葛洪之徒皆云满手曰溢据郑说则朝暮各一溢为米二升有竒古一升大约当今三合为米亦六合有竒以此为朝暮两粥似不为少原古人立言之意自必举其至少者而言岂有日食米六合尚得谓其少乎则王刘诸人之言庶乎可信而贾乃引周礼人食三鬴之说以日食二升为见少何也至陈氏可大集说截去郑注一升二字而直指为二十四分升之一吾不知其何解矣
　　丧大记君之丧子大夫公子众士皆三日不食子大夫公子众士食粥纳财朝一溢米暮一溢米食之无算士疏食水饮食之无算夫人世妇诸妻皆疏食水饮食之无算【注纳财谓食糓也二十两曰溢于粟米之法一溢为米一升二十四分升之一诸妻御妾也同言无算则是皆一溢米或粥或饭　疏谓所食之米也食之无算者言居丧困病不能顿食随须而食故云无算疏麤也食饭也士贱病轻故麄米为饭水为饮妇人质弱恐食粥伤性故亦疏食水饮也】
　　大夫之丧主人室老子姓皆食粥众士疏食水饮妻妾疏食水饮【注室老其贵臣也众士所谓众臣】士亦如之【注如其子食粥妻妾疏食水饮】既葬主人疏食水饮不食菜果妇人亦如之君大夫士一也练而食菜果祥而食肉【注果瓜桃之属　疏熊氏曰既葬哀杀可以疏食不复用一溢米也】
　　食粥于盛不盥食于篹者盥食菜以醯醤始食肉者先食干肉始饮酒者先饮醴酒【注盛谓今时杯杅也篹竹筥也歠者不盥手饭者盥篹或作簨　疏不盥者以歠粥不用手故不盥饭盛于篹以手就篹取饭故盥也食菜以醯醤者谓练而食菜果之时用醯醤也先饮醴酒文承既祥之下谓祥后也然问曰父母之丧大详有醯醤禫而饮醴酒二人不同者庾氏云盖记者所闻之异熊氏云此据病而不能食者练而食醯醤祥而饮酒也】
　　【徐师曽曰干肉味涩醴酒味薄先食饮之不敢遽御醇厚之味也】
　　干学案杜君卿理道要诀曰周人尚以手搏食故记云共饭不泽手岂若后代用匕筯乎此疏云以手就篹取饭正周俗也
　　期之丧三不食食疏食水饮不食菜果三月既葬食肉饮酒期终丧不食肉不饮酒父在为母为妻九月之丧食饮犹期之丧也食肉饮酒不与人乐之【注食肉饮酒亦谓既葬疏三不食者谓义服也其正服则二日不食也故间云齐衰二日不食】
　　【徐师曽曰三不食谓当食时三次不食是一日不食尔非三日不食也不与人乐之不以酒肉与人共食为欢乐也】
　　五月三月之丧壹不食再不食可也比葬食肉饮酒不与人乐之叔母世母故主宗子食肉饮酒【注义服恩轻也故主谓旧君也言故主者关大夫及君也　疏壹不食谓缌麻再不食谓小功并言之也容殇降之缌麻再不食义服小功壹不食故总以壹不食再不食结之间云小功缌麻再不食殇降者也】
　　不能食粥羹之以菜可也【注谓性不能者可食饭菜羹】有疾食肉饮酒可也
　　既葬若君食之则食之大夫父之友食之则食之矣不辟粱肉若有酒醴则辞【注尊者之前可以食美也变于顔色亦不可　疏葬后情杀可从尊者夺也君食之谓君食臣也大夫谓大夫食士也父友谓父同志者也其人并尊若命之食则可从之食也不辞粱肉者虽以粱米之饭及肉食食孝子食之若酒醴饮之则变见顔色故辞而不饮也】
　　士与其执事则敛敛焉则为之壹不食【注士与其执事谓平生曽与亡者共执事令与丧所则助敛若不经共执事则防恶之不使敛也生经有恩死又为之敛故为之废壹食徐师曽曰若士之丧士之友来与其丧事则为之敛其情与执役者不同故不但哭而又为之壹不食义隆而哀胜也】
　　间传斩衰三日不食齐衰二日不食大功三不食小功缌麻再不食士与敛焉则壹不食故父母之丧既殡食粥朝一溢米莫一溢米齐衰之丧疏食水饮不食菜果大功之丧不食醯醤小功缌麻不饮醴酒此哀之于饮食者也【疏齐衰二日不食者皇氏谓正服齐衰也丧大记云三不食者当是义服小功缌麻再不食者大记壹不食再不食则是壹不食谓缌麻再不食谓小功也与此不同熊氏云异人之说故其义别也】父母之丧既虞卒哭疏食水饮不食菜果期而小祥食菜果又期而大祥有醯醤中月而禫禫而饮醴酒始饮酒者先饮醴酒始食肉者先食干肉【注先饮醴酒食干肉者不忍即御厚味　疏大祥之节食醯醤则小祥食菜果之时食盐酪也若不能食者小祥食菜果之时得用醯醤也故丧大记云小祥食菜果以醯醤此云禫而饮醴酒食肉丧大记云祥而食肉者异人之说故不同也醴酒味薄干肉又涩所以先食之以丧初除孝子不忍即御醇厚之味故饮醴酒食干肉也】
　　檀曾子谓子思曰伋吾执亲之丧也水浆不入于口者七日子思曰先王之制礼也过之者俯而就之不至焉者跂而及之故君子之执亲之丧也水浆不入于口者三日杖而后能起【注为曽子言难继以礼抑之】
　　【陈祥道曰先王制为丧亲之礼其服衰止于三年其哭泣止于三月其水醤不入口止于三日盖三日可以怠而食三月可以解而沐三年可以祥而除使过之者俯而就不及者而及若以亲之恩为罔极吾之情为无穷徇其无穷之情而不节之以礼则在已不可在人不可继是戕贼天下之人而祸于孝也此曽子所以不为子思取也乐正子春之母死五日不食既而悔之况七日乎】
　　乐正子春之母死五日而不食曰吾悔之【注勉强过礼子春曽子弟子】自吾母而不得吾情吾恶乎用吾情【注恶乎犹于何也　疏吾悔之者悔其不以实情勉强而至五日吾母死而不得吾之情情矫诈勉强为之更于何处用吾之实情乎黄裳曰礼制虽云三日而曽参丧亲不食七日子春心慕师道执亲之丧五日而后食既而告人曰吾悔之自是吾母之丧不能及于七日是不得尽吾哀痛之情以报罔极之恩更于何处尽用吾哀痛之情欤悔不及七日也】
　　【张氏曰三日不食礼也子春既悔其过而又言情之所至如此所谓贤者过之也】
　　悼公之丧季昭子问于孟敬子曰为君何食敬子曰食粥天下之逹礼也吾三臣者之不能居公室也四方莫不闻矣勉而为瘠则吾能毋乃使人疑夫不以情居瘠者乎哉我则食食【注悼公鲁哀公之子昭子康子之曽孙名强敬子武伯之子名捷三臣谓仲孙叔孙季孙氏君存时不尽忠丧又不尽礼非也】
　　【应镛曰季子之问犹有君子补过之心孟孙之对可谓小人而无忌惮者矣】
　　杂记三年之丧如或遗之酒肉则受之必三辞主人衰绖而受之【注受之必正服明不茍于滋味　疏衰绖而受之者虽受之而不得食也尊者食之乃得食肉犹不得饮酒故丧大记云不辟粱肉若有酒醴则辞是也】如君命则不敢辞受而荐之【注荐于庙贵君之礼】
　　丧者不遗人人遗之虽酒肉受也从父昆弟以下既卒哭遗人可也【注言斩衰之丧重志不在施惠于人】
　　【方慤曰心有所乐然后以物遗人丧以哀为主故不遗人人遗之虽酒肉受者郤之为不恭故也】
　　丧食虽恶必充饥饥而废事非礼也饱而忘哀亦非礼也视不明听不聪行不正不知哀君子病之故有疾饮酒食肉五十不致毁六十不毁七十饮酒食肉皆为疑死【注君子病之病犹忧也疑死疑犹恐也】
　　【方慤曰礼所以制中饥而废事饱而忘哀皆非中道故皆以为非礼然送死所以当大事则饥而废事尤为非礼矣君子病之以其不足以当大事也】
　　有服人召之食不往大功以下既葬适人人食之其党也食之非其党弗食也【注往而见食则可食也为食而往则不可党犹亲也非亲而食则是食于人无数也　疏亲族不多食其食有限若非类而辄食则无复限数必忘哀也】
　　功衰食菜果饮水浆无盐酪不能食食盐酪可也【注功衰齐斩之末也】
　　【吕大临曰功衰亦卒哭之受服间父母之丧既虞卒哭疏食水饮不食菜果与此文正合疏食水饮其饮不加盐酪故曰饮水浆无盐酪也不能食食盐酪可也者丧大记不能食粥羹之以菜可也盖人有所不能亦不可勉也】
　　【陆佃曰郑氏谓功衰齐斩之末末者齐衰既葬斩衰既练之后】
　　问丧亲始死水浆不入口三日不举火故邻里为之糜粥以饮食之【疏不举火者哀痛之甚情在不食也旁亲以下食不可废故邻里为糜粥以饮食之糜厚而粥薄薄者以饮之厚者以食之】
　　大戴礼斩衰蕳屦杖而歠粥者志不在于饮食
　　开元礼斩衰三日不食齐衰二日不食大功一日不食小功缌麻再不食既成服父母之丧食粥朝米四合暮米四合不能食粥则以米为饭妇人皆以米为饭卒哭之后疏食水饮周而小祥始食菜果饭素食饮水浆无盐酪不能食食盐酪可也又周而大祥食有盐浆禫之后始饮醴酒食干肉　三年之丧如遗之酒肉则受之必三辞主人衰绖而受之如君命则不敢辞受之而荐父母之丧不遗人人遗之虽酒肉受也三年之丧既葬尊者遗之食则不避粱肉若酒醴则辞
　　司马氏书仪凡初丧诸子三日不食期九月之丧三不食五月三月之丧再不食或一不食亲戚邻里必为糜粥以饮食之尊长勉之强之亦可少食足以充虚续气而已既敛诸子食粥妻妾及期九月之丧疏食水饮不食菜果五月三月之丧食肉饮酒既葬不与人乐之父母之丧既虞卒哭疏食水饮不食菜果小祥食菜果大祥食肉饮酒期九月之丧既葬食肉饮酒不与人乐之若有疾虽父母之丧食肉饮酒疾止复初五十不极毁瘠六十不毁瘠七十唯衰麻在身饮酒食肉处于内【仪礼礼记言居丧饮食之节详矣今参取其中而用之人食饮多少不同食粥者取饱而已不为限量凡居丧虽以毁瘠为贵然亦须量力而行之孝经三日而食教民无以死伤生毁不灭性此圣人之政也灭性谓毁极失志变其常性也乡里旧俗亲邻有丧以罂贮粥就草土中哺之谓之飱孝粥此乃古礼之尚存者也杂记曰丧食虽恶必充饥饥而废事非礼也饱而忘哀亦非礼也视不明听不聪行不正不知哀君子病之故强忍致疾亦非圣人之所许也人或体羸不能三日不食者量食粥可也粥不能饱者既殡食麄饭可也疏食水饮不能饱者既葬食菜茹醯醤可也丧大记曰不能食粥羹之以菜可也注谓性不能者可食饭菜羹彼应食粥也犹可食菜羹况既葬应疏食者至于饼饵亦无伤但勿食肉饮酒斯可矣古人居丧无敢公然食肉饮酒者汉昌邑王奔昭帝丧道上不素食霍光数其罪而废之晋阮籍居丧无礼何曽面折借于文帝曰籍以重哀饮酒食肉宜摈之四裔宋卢陵王义真居武帝忧于斋内别立厨帐为刘湛所讥楚王马希声葬其父日犹食鸡臛其官属潘起非之然则五代之时居丧食肉者人犹以为异事是流俗之弊犹未甚也今之士大夫居丧食肉饮酒无异平日又相从宴集腼然无愧人亦恬不为怪礼俗之坏习以为常悲夫乃至鄙野之人或初丧未敛亲賔则赍酒馔往劳之主人亦自备酒馔相与饮啜醉饱连日及葬亦如之甚者初丧作乐以娯尸及丧葬殡则以乐导轜车而号哭随之亦有乘丧即嫁娶者噫习俗之难变愚夫之难晓乃至此乎凡居父母之丧者大祥之前皆未可食肉饮酒若有疾暂须食饮疾止亦当复初必若素食不能下咽乆而羸惫恐成疾者可以肉汁及脯醢或肉少许助其滋味不可恣食珍羞盛馔及与人宴乐是则虽被衰麻其实不行丧也唯五十以上气血既衰必资酒肉扶养者则不必然尔其居丧听乐及嫁娶者国有正法此不复论】
　　朱子家礼诸子三日不食期九月之丧三不食五月三月之丧再不食亲戚邻里为糜粥以食之尊长强之食可也成服之日诸子食粥妻妾及期九月疏食饮水不食菜果五月三月者饮酒食肉不与宴乐及葬期九月之丧者饮酒食肉不与宴乐既卒哭主人兄弟疏食水饮不食菜果小祥始食菜果大祥饮酒食肉【家礼原本载大祥饮酒食肉琼山丘氏移于禫后今从之】
　　朱子语类问丧之五服皆有制不知饮食起居亦当终其制否曰合当尽其制但今人不能行然在人斟酌行之　问居丧尊长强之以酒当如何曰若不得辞则勉徇其意亦无害但不可至沾醉食已复初可也问坐客有歌唱者如之何曰当起避　朱子于长子大祥先十日朝暮哭诸子不赴酒食防近祥则举家疏食此日除祔朱子累日顔色忧戚
　　齐东野语凡居丧者举茶不用托虽曰俗礼然莫晓其意或谓昔人托必有朱故有所嫌而然要必有所据宋景文杂记云夏侍中薨于京师子安期他日至馆中同舍谒见举茶托如平日众颇讶之又平园思陵记载阜陵居髙宗丧宣坐赐茶亦不用托始知此事流已乆矣
　　明防典诸子三日不食期九月之丧三不食五月三月之丧再不食既成服丧主及兄弟始食粥妻妾及期九月者疏食水饮不食菜果既卒哭丧主兄弟疏食水饮不食菜果期而小祥始食菜果大祥始饮酒食肉而复寝
　　【叶盛水东日记居丧之礼不可不勉人固有体气素弱不能常去肉食者礼亦许之然亦不得已尔至若寝苫于地东南卑湿决不可行食去盐酪亦非南人所堪如此之类小有出入固有不得已者若夫饮酒及广设殽羞以至招客赴食之类乃可以守礼而不守者亦是近世礼法陵夷遂至于此汝辈各宜勉之若不能人人皆行则行者自有而已兄弟相駮亦无如之何也】
　　【王庭相集居丧见人乎曰记有之疏衰之丧既葬人请见之则见不请见人小功请见人可也大功不以执贽惟父母之丧不避涕泣而见人将吊人乎　曰记亦有之三年之丧虽功衰不吊自诸侯达诸士如有服而将往哭之则服其服而往将遗人乎曰记亦有之丧者不遗人人遗之虽酒肉受也从父昆弟以下既卒哭遗人可将食于人乎曰记亦有之有服人召之食弗往大功以下既葬适人人食之其党也食之非其党弗食也曰父母之丧四者皆不行焉古之道也敢问令之人宜何如曰礼者以情制者也使宜于人情焉亦犹夫行古之道也是故士之居于乡也事有必见人者况庶民乎既葬焉不得已而有为虽见人可也见人而人食之虽食亦可也非以其召而食之也三年之内曽几何必请见人而人食之乎则夫食于人者亦寡矣非有事焉其党亦不得过而食之也礼尚往来人情之相望也乆矣不可以徒受也若曰荅其礼也既葬而遗人亦可也父母之丧既葬焉五服之丧服其服而往哭之权也夫人死也去而不可返之道也果吾之旧与友焉既葬而往哭之可也因以吊其孤亦可也】
　　【贺钦医闾集宪庙丧先生于书舍率子弟门生斋宿有别馆生三人以市无肉买豕杀而食之先生怒而责之】
　　【吕柟礼问三日始食粥三日之前不能粥也朝夕皆溢米溢米之上不能加也曽子水浆不入口者七日后魏孝文帝食饮不入口者五日后周武帝溢米累旬盖创极者痛甚然非所以达众人也于是乎有未葬食肉者矣　食防不甘闻乐不乐此夫子万世之教也近见都城大邑于初葬之时亲朋携酒殽及歌者自昼达旦饮宴谓之伴丧敢问此果成风而难变抑变之者无其人邪先生曰呜呼悲哉俗也唯有以生为忧者矣故有以死为乐者矣又曰民不知生故不知死则岂民之罪哉】
　　【吕坤四礼疑三日不食礼也孝子度身度亲度事人子侍亲病笃之时常几日不遑寝食形神憔悴始哭者盈门三日擗踊无数兼之三日之内棺椁衣衾凡附于身者必诚必信劳心悴体百务应酬而又不食焉恐此身将不胜丧矣故当量其身之强弱强则曽子水浆不入口者七日亦无过分之事若勉强三日至不胜丧甚者血气羸弱之人致疾灭性死者有知于心安否若父在丧母母在丧父父母命之食或期功尊者强之食食可也若力量有余自当守礼　又居丧下瘠故食粥济以菜羮尊赐不避粱肉体死者必至之情而爱其遗体也酒醴则辞无乃伪乎亲吾亲也居丧为吾亲也非以为人非以为礼非以为吾也力能则礼为重不能则身为重重礼非为礼不忍忘亲也重身非为身忧体亲心也故礼有食粥不下者济之以羹尊者之赐虽粱肉不避或强以酒不可至醉此礼中之情也乃有粱肉不避酒醴则辞为见顔色之说岂以粱肉为可欺人乎此非君子之言也故尊赐暂食酒肉食己如初有疾暂食酒肉疾己如初古有拘于节文而固违亲力不胜礼而竟以丧死者君子谓之不孝谓其全已之名而拂亲之心也此非为忘哀者开径窦事死如事生重实不及文尔若弃礼者以此为借口岂能欺君子哉】
　　【华氏虑得集居丧茹素非为亡者作福乃是人子痛哀其亲不忍饮酒食肉衣衣行乐尔俗造素食反奢于荤尤不可也素者淡薄之云尔大槩不问荤素但是美味皆不当入口痛念之至情自不安也唯衰老之人须得滋味适养者少用以资之不纯于枯淡亦不可恣食盛馔及宴乐也】
　　【仇氏家范丧事不得用乐服未阕者不得饮酒食肉违者不孝详见家礼】
　　言语
　　丧服四制三年之丧君不言书云髙宗谅闇三年不言此之谓也然而曰言不文者谓臣下也【注言不文者谓丧事辨不所当共也孝经说曰言不文者指士民也】
　　【徐师曽曰既曰君不言矣而又曰言不文者何也盖不言者谓百官能体君心以具百物不待言而事行者也若臣下不能如此则必言而后行但不文其言辞尔】
　　礼斩衰之丧唯而不对齐衰之丧对而不言大功之丧言而不议缌小功之丧议而不及乐【注此谓与賔客也唯而不对侑者为之应耳言谓先口也　疏礼斩衰之丧但称唯而已不对其所问之事侑者为之对不旁及也齐衰但对其所问之事不余言也大功但言说他事不与人论议相问荅也缌小功得议他事但不能聼及于乐也】丧大记父母之丧非丧事不言既葬与人立君言王事不言国事大夫士言公事不言家事既练君谋国政大夫士谋家事【注此常礼也　疏未葬不与人并立既葬后可与人并立也犹不羣立尔君诸侯也王天子也既可并立则诸侯可得言天子之事而犹不自言己国事也公君也大夫士葬后亦得言君事而未可信私事也庾氏云曽子问三年之丧练不羣立不旅行此言既葬而与人立得为常礼者郑以下经君既葬王政入于国既卒哭而服王事是权礼故以此经不言国事及不言家事大判为常礼也且曽子问据无事之时故不羣立不旅行此有事须言故与人立也】
　　杂记三年之丧言而不语对而不问【注言言己事也为人说为语　疏谓大夫士言而后事行者得言己事不得为人语说也有问者得对而不得自问于人此谓与有服之亲者行事之时若与賔客疏逺者言则间云斩衰唯而不对齐衰对而不言是也】
　　间斩衰唯而不对齐衰对而不言大功言而不议小功缌麻议而不及乐此哀之于言语者也【注议谓陈说非时事也　疏唯而不对者皇氏以为亲始死但唯而已不以言对案杂记云三年之丧对而不问谓在丧稍乆故对也言而不议者大功稍轻得言他事而不议论时事之是非杂记云三年之丧言而不语彼谓言己事故郑彼注云言言己事也为人说为语与此言异也】
　　曲礼居丧不言乐【注非其时也】
　　仪礼既夕记非丧事不言【注不忘所以为亲　疏丧服四制云不言而事行者扶而而起言而后事行者杖而起庶人面垢而已则天子诸侯有臣不言而事得行者丧事亦不言大夫士降于君言而事行此士礼亦言而事行故非丧事不言也孝经云言不文亦据大夫士也】
　　孝经言不文【注不为文饰】
　　白虎通徳论丧礼不言者何思慕尽情也言不文者指谓士民
　　开元礼斩衰唯而不对齐衰对而不言大功言而不议小功缌麻议而不及乐故丧事不言乐【非其时】父母之丧不避涕泣而见人【言重丧不行求见人人来求见己可以见之不避涕泣言至哀无饰也】非丧事不言言而不语对而不问【言者言己事为人说为语】
　　【顾湄谅隂考书说命云王宅嚘谅隂三祀礼记作谅闇论语作谅隂义同而字异郑康成注楣翦屏之说迂回未尽杜元凯以为天子三年丧始服齐斩既葬除丧服亮隂居心丧其意以亮隂是旣释齐斩之服而服心丧之名也虽援引经亦难尽信朱子论语注以为天子居丧之名及见后汉梁太后増封济北王诏曰次躬履孝道次济北孝王名谅闇以来二十八月自诸国有忧未之闻也晋山涛传诏曰山太常虽尚居谅闇情在难夺则是臣下亦得称谅闇也孔安国书亮训信隂训黙二字乃形容其不言之实疑即记所谓三年之丧言而不语对而不问又云斩衰唯而不对齐衰对而不言仪礼非丧事不言孝经言不文皆亮隂之义似可通臣下言之子曰何必髙宗古之人皆然正谓此也晋孙绰表哀诗序敢冒谅闇之讥以申罔极之痛亦一证也】
　　拜稽颡
　　周礼春官大祝辨九一曰稽首二曰顿首三曰空首四曰振动五曰吉六曰凶七曰竒八曰襃九曰肃以享右祭祀【注稽首拜头至地也顿首拜头叩地也空首拜头至手所谓拜手也吉拜拜而后稽颡谓齐衰不杖以下者言吉者此殷之凶拜周以其拜与顿首相近故谓之吉拜云凶拜稽颡而后拜谓三年服者杜子春云振读为振铎之振动读为哀恸之恸竒读为竒偶之竒谓先屈一膝今雅拜是也郑大夫云竒拜谓一拜也襃读为报报拜再拜是也郑司农云肃拜但俯下手今时撎是也介者不拜故曰为事故敢肃使者谓振动战栗变动之拜书曰王动色变一拜荅臣下拜再拜拜神与尸享献也谓朝献馈献也右读为侑侑劝尸食而拜　疏此九拜之中四种是正拜五者逐事生名还依四种正拜而为之也稽首顿首空首三者相因而为之空首者先以两手拱至地乃头至手是为空首也以其头不至地故名空首顿首者谓空首之时引头至地首顿地即举故名顿首稽首稽留之稽头至地多时则为稽首也此三者正拜也稽首拜中最重臣拜君之拜顿首平敌自相拜之拜空首君荅臣下拜知义然者案哀十七年公防齐侯盟于蒙孟武伯相齐侯稽首公则拜齐人怒武伯曰非天子寡君无所稽首公如晋孟献子相公稽首知武伯曰天子在而君辱稽首寡君惧矣孟献子曰以敝邑介在东表密迩仇讐寡君将君是望敢不稽首郊特牲曰大夫之臣不稽首非尊家臣以避君也是诸侯于天子臣于君稽首礼之正也若诸侯相于大夫之臣及凡乎敌者皆当从顿首之拜也如是差之君拜臣下当从空首拜其有敬事亦稽首故大誓云周公曰都懋哉予闻古先哲王之格言太子拜手稽首是其君于臣稽首事洛诰云周公拜手稽首朕复子明辟成王拜手稽首不敢不敬天之休者此即两相尊敬故皆稽首九曰肃拜者拜中最轻唯军中有此妇人亦以肃拜为正其余五者附此四种正拜四曰振动附稽首五曰吉拜附顿首六曰凶拜亦附稽首七曰竒拜附空首八曰襃拜亦附稽首以享侑祭祀者享谓朝践献尸时拜侑侑劝尸食而拜此九拜不専为祭祀而以祭祀结之者祭祀事重故举以言之稽首顿首二种拜俱头至地但稽首至地多时顿首至地则举故以叩地言之谓若以首叩物然空首所谓拜手者即尚书拜手稽首吉拜拜而后稽颡谓齐衰不杖以下丧拜而云吉者对凶拜为轻此拜先作顿首后作稽颡颡还是顿首但触地无容则为之稽颡齐衰不杖以下者以其杖衰入凶拜中故杂记云父在为妻不杖不稽颡明知父没为妻杖而稽颡是以知此吉拜谓齐衰不杖已下也凶拜稽颡而后拜谓三年服者杂记云三年之丧以丧拜非三年丧以其吉拜又檀云稽颡而后拜颀乎其至孔子云三年之丧吾从其至者故知谓三年服也杜子春解振动竒拜之义后郑皆从之郑大夫云竒拜一拜者谓君拜臣下案燕礼大射有一拜之时后郑从之襃读为报谓再拜是也后郑亦从之郑司农云肃拜今时撎者案仪礼乡饮酒賔客入门有撎入门之法推手曰揖引手曰擡为事故敢肃使者左传文案成十六年晋楚战于鄢陵楚子使工尹襄问郤至以郤至见客曰君命之辱为事故敢肃使者三肃使者而退是军中有肃拜法谓振动战栗变动之拜书曰王动色变案中候我膺云季秋七月甲子赤雀衔丹书入酆至昌户再拜稽首受今文大誓得火乌之瑞王动色变虽不见拜文与文王受赤雀之命同为稽首拜也一拜荅臣下拜再拜拜神与尸増郑大夫之义知拜神与尸者案特牲礼祝酌奠于铏南主人再拜祝在左也再拜于尸谓献尸尸拜受主人拜送是也天子诸侯亦当然或解一拜荅臣下亦据祭祀时以其宴礼君荅拜臣或再拜时故也享谓朝献馈献者以祭祀二灌之后唯有朝践馈献称献也侑劝尸食而拜者案特牲尸食祝侑主人拜故知侑尸时有拜也】世妇凡王后有掺事于妇人则诏相【注拜拜谢之也丧大记曰夫人亦拜寄公夫人于堂上　疏上言大丧下言后之拜事则所拜者为大丧而拜故引丧大记为证但丧大记是诸侯之丧以寄公与主人体敌故也明知天子之丧后亦拜二王后夫人于堂上可知左氏僖二十四年宋公过郑郑伯问礼于皇武子武子对曰宋于周为客天子有事膰焉有丧拜焉明二王后夫人来吊后有拜法若然二王后夫人得有赴王丧者或夫人家在畿内来归寜值王丧则吊赴也】
　　檀孔子曰拜而后稽颡頽乎其顺也【注此殷之丧拜也頽顺也先拜賔顺于事也】稽颡而后拜颀乎其至也【注此周之丧拜也颀至也先触地无容之之至也】三年之丧吾从其至者【注重者尚哀戚自期如殷可　疏拜者孝子拜賔也稽颡者触地无容頽然不逆之意拜是为賔稽颡为己前賔后已頽然而顺序也颀恻隠貌先触地无容后乃拜賔是为亲痛深恻隠之至也】
　　【马睎孟曰记曰三年之丧以丧拜非三年之丧以吉拜当周之衰人不知丧拜之仪故孔子及之郑氏以此为殷周丧拜于经无见】
　　【陈澔曰拜以礼賔稽颡以自致谓之顺者以其先加敬于人而后尽哀于己为得其序也颀者恻隠之也谓之至者以其哀常在于亲而敬暂施于人为极自尽之道也夫子从其至者亦与其易也宁戚之意呉澄曰周官九拜之目今约之为三一曰拜先跪两膝着地次拱两手到地乃俯其首不至于地其首悬空但与腰平荀子所谓平衡曰拜是也周官谓之空首尚书谓之拜手与凡经记单言拜字者皆谓此拜也此拜之正也故得専拜之名二曰顿首先两膝着地次两手到地乃俯其首下至于手此拜之加重者三曰稽首两膝着地两手到地乃俯其首下至于地在手之前首下腰髙如衡之头低尾昻荀子所谓下衡曰稽首是也此拜之最重者顿首亦首下腰髙然顿首首但至手稽首首直至地比之顿首其首弥下故下衡二字特于稽首言之稽颡即是稽首以其为凶礼故易首为颡以别于吉礼云尔凡丧之再拜者先作空首一拜后作稽首一拜则曰拜而后稽颡九拜中此名吉拜轻丧之拜用此先作稽首一拜后作空首一拜则曰稽颡而后拜九拜中此名凶拜轻丧之拜用此末世重丧之拜亦如轻丧故夫子正之曰三年之丧吾从其至者吾从二字与论语所言吾从下吾从周吾从先进意同】
　　拜稽颡哀戚之至隠也稽颡隠之甚也【注隠痛也稽颡者触地无容疏孝子拜賔之时先为稽颡而后拜者哀戚之至痛就拜与稽颡二事之中稽颡为痛之甚】
　　【方慤曰孝子哀痛之容有若手之辟足之踊口之哭目之泣鼻之涕固非一类特不若稽颡之为甚尔】
　　杂记为妻父母在不杖不稽颡【注尊者在不敢尽礼于私丧　疏案丧服大夫为适妇为丧主父为己妇之主故父在不敢为妇杖若父没母在不敢为适妇之主为妻虽得杖而不得稽颡以杖与稽颡文连不杖属于父在不稽颡文属母在故云父母在不杖不稽颡】
　　【陈澔曰大夫主适妇之丧故其夫不杖若父没母存母不主丧则子可以杖但不稽颡尔此并言之读者不以辞害意可也】
　　【万斯同曰诸家以不杖不稽颡属之于父以不稽颡属之于母者仪礼不杖期篇言父在则为妻不杖足知母在可杖但不可稽颡故诸家据此立文也然此但主适子而言众子则否】
　　母在不稽颡稽颡者其赠也拜【注言独母在于赠拜得稽颡则父在赠拜不得稽颡　疏父没母在稍降杀于父有他人以物来赠已其恩既重其谢此赠之人时为拜得稽颡故云其赠也拜】
　　【陈澔曰赠谓人以物来赠已助丧事也母在虽不稽颡唯拜谢此赠物之人则可以稽颡故云稽颡者其赠也拜一说赠谓以物送别死者即既夕礼所云赠用制币也】
　　非为人丧问与赐与【注此上灭脱未闻其首云何是言非为人丧而问之与人丧而赠之与问遗也】三年之丧以其丧拜非三年之丧以吉拜【注谓受问受赐者也稽颡而后拜曰丧拜拜而后稽颡曰吉拜　疏平敌则问卑下则赐三年之丧谓父母长子也其实杖期以下皆为丧拜非三年之丧谓不杖期以下】
　　【方慤曰丧拜吉拜皆为拜赐与问也】
　　干学案非为人丧二句郑氏谓上有灭脱方氏谓当在遗人可也之下应氏则解作非为丧而问也又非为丧加赐也乃为己之亲尔不作脱简说愚谓此二句止讹一非字其下文固可解也应氏不主丧说将下丧拜吉拜之文如何连属乎
　　丧服小记为父母长子稽颡【注丧尊者及正体不敢不尽礼】大夫吊之虽缌必稽颡【注尊大夫不敢以轻待之】妇人为夫与长子稽颡其余则否【注恩杀于父母　疏重服先稽颡而后拜父母长子并重其余期以下先拜后稽颡也此谓平等来吊若大夫吊士虽是缌麻之亲亦必先稽颡而后拜也妇人为夫与长子亦先稽颡而后拜其余否者谓父母也以受重他族其恩减杀于父母】
　　【陈祥道曰稽颡犹稽首也礼非至尊不稽首则丧非至重不稽颡矣然有非至重而稽颡者非以其至亲则以吊者之尊也故为妻稽颡以至亲也大夫吊之虽缌必稽颡以吊者之尊也妇人虽父母不稽颡所稽颡者夫与长子而已以所受于此者重则所报于彼者杀也】
　　少仪妇人吉事虽有君赐肃拜为尸坐则不手拜肃拜为丧主则不手拜【注肃拜拜低头也手拜手至地也妇人以肃拜为正凶事乃手拜尔为尸为祖姑之尸也士虞礼曰男男尸女女尸为丧主不手拜者为夫与长子当稽颡也其余亦手拜而已虽或为唯或曰丧为主则不手拜肃拜也　疏妇人吉礼不手拜但肃拜肃拜如今妇人拜也吉事及君赐悉然手拜则周礼空首郑注周礼空首拜头至手此云手至地不同者此手拜之法先以手至地而头来至手两注不同其实一也肃拜是妇人之常而昬礼妇拜扱地以其新来为妇尽礼于舅姑故也左传穆嬴顿首于宣子之门者有求于宣子非礼之正也下云为丧主则不手拜明不为丧主其余丧凶事则手拜也周礼坐尸嫌妇人或异故记者明之坐尸谓虞祭若平常吉祭共以男子一人为尸祭统云设同几是也妇人为尸或荅拜时但肃拜而不手拜也】
　　【陈祥道曰肃拜俯其手而肃之也妇人与介者之拜也手拜者手至地也士昬礼妇拜扱地是也徐师曽曰肃拜今妇人拜也手拜手至地而头在手上如今男子拜也妇人以肃拜为正故有吉事虽君赐之重亦但肃拜而受之或为虞祭祖姑之尸而坐其荅拜时亦不手拜而但肃拜也若有夫与长子之丧而为主则稽颡而不手拜由此言之则妇无手拜之时矣其唯有丧而不为主乎】
　　曲礼凡非吊丧非见国君无不荅拜者【注礼尚往来丧賔不荅拜不自賔客也国君见士不荅其拜士贱　疏吊賔不荅拜者本为助执丧事非行賔主之礼故不荅也士丧礼有賔则拜之賔不荅拜是也士见己君君尊不荅也】
</div>
    <div class="pagination">
<a href="读礼通考_page86.html">上一页</a><span>...</span><a href="读礼通考_page82.html">82</a><a href="读礼通考_page83.html">83</a><a href="读礼通考_page84.html">84</a><a href="读礼通考_page85.html">85</a><a href="读礼通考_page86.html">86</a><span class="current-page">87</span><a href="读礼通考_page88.html">88</a><a href="读礼通考_page89.html">89</a><a href="读礼通考_page90.html">90</a><a href="读礼通考_page91.html">91</a><a href="读礼通考_page92.html">92</a><span>...</span><a href="读礼通考_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
