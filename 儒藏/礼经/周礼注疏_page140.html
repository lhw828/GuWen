<!DOCTYPE html>
<html>
<head>
    <meta charset="UTF-8">
    <title>周礼注疏 - 第 140 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 140 页/共 187 页</h1>
    <div class="content">　　[疏]注“社谓”至“于社”
　　○释曰：郑知“社，谓社主在军者也”者，以其大军旅非在国，故先郑引《书》为证，彼《书》，谓《甘誓》，启与有扈战于甘之野，誓士众辞。社是阴，杀亦阴，赏是阳，祖是迁主亦阳，故各於其所。必於祖社主前者，尊祖严社之义也。

　　凡邦之大事，使其属跸。（属，士师以下也。故书“跸”作“避”，杜子春云：“避当为辟，谓辟除奸人也。”玄谓跸，止行也。
　　○<走毕>，本亦作跸，音毕。）

　　[疏]注“属土”至“行也”
　　○释曰：云“凡邦之大事”者，言“凡”语广，则国有大事，王动行，皆使其属跸。郑知其属是士师以下者，见《士师职》云：“诸侯为宾，则帅其属而跸于王宫。”注云：“诸侯来朝，若飨食时。”《士师》云帅其属，则士师以下上士、中士、下士皆跸。知者，以此注云“士师以下”故也。 

　　●卷三十五

　　小司寇之职，掌外朝之政，以致万民而询焉。一曰询国危，二曰询国迁，三曰询立君。（外朝，朝在雉门之外者也。国危，谓有兵寇之难。国迁，谓徙都改邑也。立君，谓无冢选於庶也。郑司农云：“致万民，聚万民也。询，谋也。《诗》曰‘询于刍荛’，《书》曰‘谋及庶人’。”
　　○难，乃旦反。，丁历反。荛，而招反。）

　　[疏]“小司”至“立君”
　　○释曰：外朝之职，朝士专掌。但小司寇既为副贰长官，亦与朝士同掌之耳，故云“掌外朝之政”。以致万民者，案下文，群吏并在内，而此经独云致万民者，但群吏在朝是常，万民不合在朝，惟在大事及疑狱乃致之，故特言之也。
　　○注“外朝”至“庶人”
　　○释曰：外朝在雉门之外，则亦在库门之外也。云“国危，谓有兵寇之难”者，谓邻国来侵伐，与国为难者也。云“国迁，谓徙都改邑也”者，谓王国迁徙，若殷之盘庚迁殷之类。若迁卿大夫都邑，不在询限。云“立君，谓无冢选於庶也”者，冢双言。案《内则》而言，谓后所生，最长者为冢，若无冢，后所生次冢以下为，则者非一。若无，则於众妾所生择立之。众妾所生非一，是以须与阍人共询可否。此三者皆采众心，众同乃可依用也。先郑引《诗》及《书》者，证致万民之意也。

　　其位：王南乡，三公及州长、百姓北面，群臣西面，群吏东面。（群臣，卿大夫士也。群吏，府史也。其孤不见者，孤从群臣。乡大夫在公後。
　　○乡，许亮反。长，丁丈反。见，贤遍反。）

　　[疏]注“群臣”至“公後”
　　○释曰：案《射人》及《司士》，孤位皆西方东面北上，今此独在东方西面，从群臣之位者，孤无职，尊之如宾，恒在西。但此三询之朝，即朝士所掌之位。案《朝士》外朝云：“左九棘，孤卿大夫位焉，群士在其後。右九棘，公侯伯子男位焉，群吏在其後。面三槐，三公位焉，州长众庶在其後”。以此故知孤从群臣之位。三公北面者，案《郊特牲》：“君之南乡，答阳之义也。臣之北面，答君也。”三公，臣中之尊，北面屈之，答君之意。知乡大夫在公後者，以州长众乡之属在公後，又二乡公一人，明乡大夫亦在公後可知也。每乡大夫皆别命卿为之，六卿别也。

　　小司寇摈以叙进而问焉，以众辅志而弊谋。（摈，谓揖之使前也。叙，更也。辅志者，尊王贤明也。
　　○摈，兵刃反，注同。更，音庚。）

　　[疏]“小司”至“弊谋”
　　○释曰：云“以叙进”者，案《小宰》六叙皆先尊後卑，则此言以叙进，谓先公卿，以次而下。
　　○注“摈谓”至“明也”
　　○释曰：此既在朝立定而问之，明摈者无别相见之礼，故知以次一一揖之使前，问之。云“辅志者，尊王贤明也”者，专欲难成，舍己稽众，圣人无心，以百姓心为心，今能以众辅成己志，是尊王贤明者也。

　　以五刑听万民之狱讼，附于刑，用情讯之。至于旬，乃弊之，读书则用法。（附犹著也。故书“附”作“付”。讯，言也，用情理言之，冀有可以出之者。十日乃断之。《王制》曰：“刑者亻刑也，亻刑者成也，一成而不可变，故君子尽心焉。”郑司农云：“读书则用法，如今时读鞫已乃论之。”
　　○讯，音信。尽，津忍反。鞠，九六反。）

　　[疏]“以五”至“用法”
　　○释曰：云“附于刑，用情讯之”者，以囚所犯罪附於五刑，恐有枉滥，故用情实问之，使得真实。云“至于旬乃弊之”者，缓刑之意，欲其钦慎也。云“读书则用法”者，谓行刑之时，当读刑书罪状，则用法刑之。
　　○注“附犹”至“论之”
　　○释曰：引《王制》云“刑者亻刑也”者，上刑为法，下亻刑为著，谓行法著人身体。又训为“成”者，意取一成不可变，死者不可复生，断者不可更续，是其不可变也。故君子尽心焉，不可滥。此释用情讯之也。汉时“读鞫已乃论之”者，鞫谓劾囚之要辞，行刑之时，读已，乃论其罪也。

　　凡命夫命妇，不躬坐狱讼。（为治狱吏亵尊者也。躬，身也。不身坐者，必使其属若子弟也。《丧服传》曰：“命夫者，其男子之为大夫者。命妇者，其妇人之为大夫之妻者。”《春秋传》曰：“卫侯与元亘讼，甯武子为辅，钅咸严子为坐，土荣为大理。”
　　○为治，于伪反。亘，况阮反。钅咸，其廉反。严，刘音庄，《左传》作庄，案《汉书》明帝名庄，改为严。）

　　[疏]注“为治”至“大理”
　　○释曰：古者取囚要辞皆对坐，治狱之吏皆有严威，恐狱吏亵尊，故不使命夫命妇亲坐。若取辞之时，不得不坐，当使其属或子弟代坐也。引《丧服传》者，《丧服经》有“大夫命妇”，子夏传解之云：“大夫者，其男子之为大夫者也。”今此云“命夫者，其男子之为大夫者”，误，当以彼为正。云《春秋传》者，《左氏》僖二十八年，卫侯坐杀弟叔武，元亘诉於晋，晋使人断之。引之者，证命夫命妇不身坐狱讼之事。若然，元亘、甯子、钅咸庄子皆大夫得坐讼者。大夫身不得与士坐讼，若两大夫，或代君，皆得坐，无嫌，以是卫侯不得坐，使庄子与元旦对坐也。若然，观此文，命夫命妇，惟据大夫，不通士。案《内宰》云：“佐后使治外内命妇”，先郑云：“外命妇，卿大夫之妻。”後郑云：“士妻亦为命妇。”又《阍人》云“凡外内命夫命妇”，注：“内命夫，卿大夫士之在宫中者。”如是，士及士妻亦得为命夫命妇者，彼皆据王臣而言。王之士有三命、二命、一命，皆得王命。此文兼诸侯臣，子男士则不命。以是此文命夫命妇惟据大夫为文，不通士也。

　　凡王之同族有罪，不即市。（郑司农云：“刑诸甸师氏。《礼记》曰：‘刑于隐者，不与国人虑兄弟。’”）

　　[疏]注“郑司”至“兄弟”
　　○释曰：此囚上论断狱之事，故说“王之同族有罪，不即市”者，不与国人虑兄弟也。故先郑云“当刑诸甸师氏”。故《甸师》云“王之同姓有罪，则死刑焉”是也。必於甸师者，甸师掌耕耨王籍，其场上多屋，就隐处刑之。引《礼记》者，《文王世子》文。彼据诸侯法。云“刑于隐者”，谓就屋中。云“不与国人虑兄弟”者，若在市朝刑杀，国人见之，亦谋虑兄弟，是与国人虑兄弟，若不於市朝，是不与也。天子之礼亦然，故引为证也。

　　以五声听狱讼，求民情。

　　[疏]“以五”至“民情”
　　○释曰：案下五事惟辞听一是声，而以五声目之者，四事虽不是声，亦以声为本故也。案《吕刑》云：“惟貌有稽，在狱定之後。”则此五听，亦在要辞定讫，恐其滥失，更以五听观之，以求民情也。

　　一曰辞听，（观其出言，不直则烦。）

　　[疏]注“观其”至“则烦”
　　○释曰：直则言要理深，虚则辞烦义寡，故云“不直则烦”。

　　二曰色听，（观其颜色，不直则赧然。
　　○赧，女板反。）

　　[疏]注“观其”至“赧然”
　　○释曰：理直则颜色有厉，理曲则颜色愧赧。《小尔雅》云：“不直失节，谓之惭愧。面惭曰赧，心惭曰恧，体惭曰悛。

　　三曰气听，（观其气息，不直则喘。
　　○喘，昌兖反。）

　　[疏]注“观其”至“则喘”
　　○释曰：虚本心知，气从内发，理既不直，吐气则喘。

　　四曰耳听，（观其听聆，不直则惑。
　　○聆，音零。）

　　[疏]注“观其”至“则惑”
　　○释曰：《尚书》云：“作德心逸日休，作伪心劳日拙。”观其事直，听物明审，其理不直，听物致疑。

　　五曰目听。（观其眸子视，不直则然。
　　○眸，莫侯反，刘无不反。毛，莫报反，本又作旄同。）

　　[疏]注“观其”至“然”
　　○释曰：目为心视，视由心起，理若直实，视ツ分明，理若虚陈，视乃毛乱。

　　以八辟丽邦法，附刑罚：（辟，法也。杜子春读丽为罗。玄谓丽，附也。《易》曰：“日月丽乎天。”故书附作付，附犹著也。）

　　[疏]“以八”至“刑罚”
　　○释曰：案《曲礼》云“刑不上大夫”，郑注云：“其犯法则在八议。轻重不在刑书。”若然，此八辟为不在刑书，若有罪当议，议得其罪，乃附邦法而附于刑罚也。
　　○注“辟法”至“著也”
　　○释曰：以辟为法，谓八者之法。子春读“丽”为“罗”，後郑不从，谓丽，附也，破子春为罗。若作罗，则入罗网，当在刑书，何须更议之也。後郑以不在刑书，故须议，议讫，乃附邦法。《易》曰：“日月丽于天。”但天自然无形，而得附著者，天者自然之气。日月本在虚空，而附自然之气，故得为附著也。

　　一曰议亲之辟，（郑司农云：“若今时宗室有罪，先请是也。”）

　　[疏]注“郑司”至“是也”
　　○释曰：“亲”，谓五属之内，及外亲有服者，皆是议限。亲不假贵，故亲贤能及功勤。若贵亦不假馀贤能之等，各据一边，则得入议。假令既有亲，兼有馀事，亦不离议限。

　　二曰议故之辟，（故谓旧知也。郑司农云：“故旧不遗，则民不偷。”
　　○偷，他侯反，徐吐豆反。）
</div>
    <div class="pagination">
<a href="周礼注疏_page139.html">上一页</a><span>...</span><a href="周礼注疏_page135.html">135</a><a href="周礼注疏_page136.html">136</a><a href="周礼注疏_page137.html">137</a><a href="周礼注疏_page138.html">138</a><a href="周礼注疏_page139.html">139</a><span class="current-page">140</span><a href="周礼注疏_page141.html">141</a><a href="周礼注疏_page142.html">142</a><a href="周礼注疏_page143.html">143</a><a href="周礼注疏_page144.html">144</a><a href="周礼注疏_page145.html">145</a><span>...</span><a href="周礼注疏_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
