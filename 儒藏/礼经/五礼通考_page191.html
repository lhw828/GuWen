<!DOCTYPE html>
<html>
<head>
    <meta charset="UTF-8">
    <title>五礼通考 - 第 191 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 191 页/共 431 页</h1>
    <div class="content">　　洪熈元年以张玉朱能王真姚广孝配享太庙遣张辅朱勇王通及尚宝少卿姚继各祭其父
　　王圻续通考嘉靖九年中允廖道南言广孝髠徒不宜入庙礼官李时与张璁桂萼亦以为言遂移祀大兴隆寺
　　明史礼志嘉靖十年以刑部郎中李瑜议进刘基位次六王
　　十六年以武定侯郭勋奏进其祖英初二庙功臣位各以爵及进基位公侯上至是复令礼官议合二庙功臣叙爵于是列英于桑世杰上张玉朱能于世杰下王圻续通考武定侯郭勋乞进其祖英侑享髙庙下廷议不可户部侍郎唐胄疏争言庙祀诸臣位次上下且不可易况有无之额敢輙增损乎勋言徃年进刘基祔享以文臣故举朝翕然顺从臣祖英武臣乃纷然阻忌上是勋言进英祀先是二庙侑享功臣位各以爵及进基伯位公侯上帝不喜曰何上基而下英也令礼官考议乃合二庙功臣叙爵于是列英永义侯上河间东平二王黔宁王下基永义侯下初郭英未进侑时礼官夏言言礼有功宗之祀汉祭功臣于庙庭魏祀尚书令荀攸于太祖庙唐髙祖至宪宗庙或六七八人或二三四人宋太祖至光宗亦然如魏徴李沆司马光皆文臣不必皆武功也守成诸君亦各有与享者不必皆创业也我朝二祖开国靖难固有功臣仁宗以无事武功其间相与辅赞治平岂无有如魏征李沆辈者今侑享二祖凡十七人十七人中惟基广孝二人文臣耳自后六庙缺焉无闻乞下廷议考求六朝文武大臣有功在当时泽在后世者请上裁定进侑庙庭帝不允
　　配享功臣十七人中山武宁王徐达开平忠武王常遇春岐阳武靖王李文忠宁河武顺王邓愈东瓯襄武王汤和黔宁昭靖王沐英河间忠武王张玉东平武烈王朱能虢国忠烈公俞通海蔡国忠毅公张德胜越国武庄公胡大海梁国武桓公赵德胜泗国武庄公耿再成营国威襄公郭英宁国公王真永义侯桑世杰诚意伯刘基皆左右叙
　　二十四年进诸配位于新太庙西壁罢分献
　　太常纪神宗万歴九年给事中丁汝谦言诸王世次逺宜罢祭祭于墓亲王之殇无后而近者宜配凡亲王功臣宜列两庑上以汝谦议睿庙谪汝谦遂未行
　　万歴十四年太常卿裴应章言诸王本从祖祔食今四祖之庙已祧而诸王无所于祔宜罢享而祔之祧庙礼部言祧以藏毁庙之主为祖非为孙礼有祧不闻有配祧者请仍遵初制序列东庑为近礼报可
　　又言庙中列后在上异姓之臣礼当别嫌且至尊拜俯于下诸臣之灵亦必不安命改复西庑遣官分献太常纪裴应章言诸王从祖祔食四祖亲尽且祧而诸王得配享百世非所以为杀也夀春等王于太祖为伯为兄太祖南面而伯若兄俯而侑于侧非所以为顺也列后在享诸功臣同坐一堂非所以为别也其以诸王祔祧庙岁祫则祔余则罢功臣移之庑便上下礼官宗伯沈鲤议曰臣考仪礼诸书与前代故事无亲王祔享之仪是太祖以义起者也宗庙之祭祫为重故礼称弥逺而弥尊时享不可预而预于祫其无乃未安乎窃谓诸王坟墓近皇陵则祔皇陵之庙近祖陵则祔祖陵之庙于礼无嫌亦不失太祖遗意但考洪武四年初享十五王之文曰朕念亲亲之道无间存没凡我伯考兄侄悉追封为王伯妣先嫂皆为王夫人列祀宗庙着为常典臣不敢议罢其仍遵初制序列东庑功臣列西庑惟上裁择上曰可于是诸王功臣列两庑遣官分献如国初制矣
　　天启元年太常少卿李宗延言前代文臣皆有从祀我朝不宜独缺下礼部议不行
　　春明梦余录明髙祖定鼎念诸功臣之烈建太庙首以李韩公善长等六人及胡越公大海等从享最后韩公坐嫌死而六公亦间不得与逮永乐而始定自中山开平二王而下距永义侯桑世杰凡六王五公一侯十二人从文皇祀者至洪熈而定文武臣惟河间王玉东平王能宁国公真荣国公广孝凡二王二公至世宗首上太祖徽号后上文皇帝祖号又采礼官言进诚意伯从祀太祖位六王下而以僧故斥广孝使祀大兴隆寺寻用翊国公勋请进其祖营国公英独仁宗而后寥寥无闻论者谓如杨文贞李文达商文毅刘文清杨文忠之贤于辅而不得从蹇忠定王忠肃王端毅马端肃于肃愍之贤于枢而不得从张定兴辅之下南交朱宣平永之八佩将印皆位太师握环卫为心膂牙瓜而不得从髙帝诸功臣而下犹有说焉若李韩公之佐开创不下酂侯虽以嫌死帝尚为之讳若冯宋公胜之佐大将军取中原下秦陇降纳哈出二十万之众傅頴公友徳之从大将军取山东其平蜀功冠彻侯而开滇南二百年之地惜其终于帝之末遘革除之变而未有举也
　　右明









　　五礼通考卷一百二十二
<经部,礼类,通礼之属,五礼通考>
　　钦定四库全书
　　五礼通考卷一百二十三
　　刑部尚书秦蕙田撰
　　吉礼一百二十三
　　贤臣祀典
　　蕙田案祭法曰圣王之制祭祀也法施于民则祀之以死勤事则祀之以劳定国则祀之能御大烖则祀之能捍大患则祀之所以崇德报功劝忠尚义而风励于无穷也自淫祠繁兴贞邪淆乱歴代以来祠宇之在天下者废兴不一或以正而被黜或以滥而见推典籍所垂盖綦溷矣今根据正史旁及记举勲庸德行忠节孝义卓然表见者着于篇其不在祀典及通考所载淫祠俱并削焉
　　礼记祭法圣王之制祭祀也法施于民则祀之以死勤事则祀之以劳定国则祀之能御大烖则祀之能捍大患则祀之
　　【刘氏彛曰法施于民者民赖其法成身者也以死勤事者忠于国者弗顾其生义于君者弗惜其死祀之则忠义劝于天下矣以劳定国者夙夜劳瘁弼成王业如伊尹之相汤升陑如吕望之鹰扬我武如周公之坐以待旦也能御大灾者如洪水为灾而后土氏能平五土怀襄昏垫而夏后氏能涤九源既免民之鱼鳖又敷土以播殖也能捍大患者如玁狁猾夏而宣王斥之管蔡乱国而周公征之杨墨乱教而孟子辟之皆俾大患弗克兴焉】
　　【陈氏祥道曰法施于民所谓民功曰庸也以死勤事以劳定国所谓事功曰劳也能御天之天葘捍人之大患所谓治功曰力也】
　　右秩祀典
　　书武城封比干墓【封益其土　疏周本纪云命闳夭封比干之墓】
　　礼记乐记封王子比干之墓【注积土为封封比干墓宗贤也】
　　蕙田案封墓则有祀事可知庙与墓同
　　吴越春秋夫差帅诸羣臣出国门祀子胥于江滨诸臣并在夫差乃言曰寡人昔不聴相国之言乃用谗佞之辞至令相国逺没江海自亡以来蒙蒙惑惑如雾蔽日莫谁与言泣下沾襟哀不自胜左右羣僚莫不悲伤
　　蕙田案此祀忠臣之始
　　右周
　　汉书昭帝本纪元凤元年三月赐郡国所选有行义者涿郡韩福等五人帛人五十匹遣归诏曰朕闵劳以官职之事其务修孝悌以教乡里令郡县常以正月赐羊酒有不幸者赐衣被一袭祠以中牢
　　日知录汉书万石君石庆为齐相齐人为立石相祠于定国父于公为县狱吏郡中为之立生祠号曰于公祠汉纪栾布为燕相有治绩民为之立生祠此后世立生祠之始
　　后汉书明帝本纪永平二年十一月甲申遣使者以中牢祠萧何霍光帝谒陵园过式其墓
　　章帝本纪建初七年冬十月西廵狩幸长安丙辰遣使者以中牢祠萧何霍光
　　安帝本纪延光三年闰十月乙未遣使者祀太上皇于万年以中牢祀萧何曹参霍光
　　桓帝本纪延熹八年夏四月丁巳壊郡国诸房祀注房谓祠堂也王涣传曰时唯宻县存故太傅卓茂庙洛阳留今王涣祠
　　桓谭传元和中肃宗行东廵狩至沛使使者祀谭塜乡里以为荣
　　杨厚厚年八十二卒于家防书吊祭乡人諡曰文父门人为立庙郡文学掾史春秋飨射常祀之
　　孔融融为北海相郡人甄子然临孝存知名早卒融恨不及之乃命配食县社
　　蕙田案两汉风俗淳茂祀典所及见于史册者萧曹与霍皆有相业功在社稷桓谭以经学博闻名后世卓茂韩福等以行义称至于民间亦立生祠有甘棠之爱焉百世而下犹为兴起况当其时者乎逮汉末诸君子皆以行义风节相矜尚所由来者逺矣
　　右两汉
　　宋书礼志刘禅景燿六年诏为丞相诸葛亮立庙于沔阳先是所居各请立庙不许百姓遂私祭之而言事者或以为可立于京师乃从人意皆不纳歩兵校尉习隆中书侍郎向允等言于禅曰昔周人懐召伯之美甘棠为之不伐越王思范蠡之功铸金以存其像自汉兴以来小善小德而图形立庙者多矣况亮德范遐迩勲盖季世王室之不壊实斯人是赖而烝尝止于私门庙象阙而莫立百姓巷祭戎夷野祀非所以存德念功述追在昔也今若尽从人心则凟而无典建之京师又逼宗庙此圣懐所以惟疑也愚意为因近其墓立之于沔阳使所属以时赐祭凡其故臣欲奉祀者皆限立庙断其私祀以崇正礼于是从之
　　蕙田案孔明为汉季第一人物故当为三国祠祀之冠
　　三国蜀志秦宓传宓同郡王商为治中从事商为严君平李立祠宓与书曰疾病伏匿甫知足下为严李立祠可谓厚党勤类者也观严文章冠冒天下由夷逸操山岳不移使扬子不叹固自昭明如李仲元不遭法言令名必沦其无虎豹之文故也可谓攀龙附凤者矣如扬子云潜心著述有补于世泥蟠不滓行参圣师于今海内谈咏厥辞邦有斯人以耀四逺怪子替之不立祠堂蜀本无学士文翁遣相如东受七经还教吏民于是蜀学比于齐鲁故地里志曰文翁倡其教相如为之师汉家得士盛于其世仲舒之徒不逹封禅相如制其礼夫能制礼造乐移风易俗非礼所秩有益于世者乎虽有王孙之累犹孔子大齐桓之霸公羊贤叔术之让仆亦善长卿之化宜立祠堂速定其铭
　　魏志贾逵逵子充嗣豫州吏民追思之为刻石立祠青龙中帝东征乗辇入逵祠诏曰昨过项见贾逵碑像念之怆然古人有言患名之不立不患年之不长逵存而忠勲没而见思可谓死而不朽者矣其布告天下以劝将来
　　魏畧曰甘露二年车驾东征屯项复入逵祠下诏曰逵没有遗爱歴世见祠追闻夙烈朕甚嘉之昔先帝东征亦幸于此亲发德音褒逵美徘徊之心益有慨然夫礼贤之义或埽其坟墓或修其门闾所以崇敬也其埽除祠堂有穿漏者补之
　　宋书礼志魏武帝少时汉太尉桥元独先礼异焉故建安中遣使祀以太牢文帝黄初六年十二月过梁郡又以太牢祀之
　　右三国
　　晋书元帝本纪太兴元年十二月癸巳诏曰汉髙经大梁美无忌之贤齐师入鲁修柳下惠之墓其呉之髙德名贤或未旌录者其条列以闻
　　蕙田案此后世乡贤孝义旌表之意
　　礼志故事祀臯陶于廷尉寺新礼移祀于律署以同祭先圣于太学也故事祀以社日新礼改以孟秋之月以应秋政挚虞以为案虞书臯陶作士师惟明克允国重其功人思其当是以狱官礼其神系者致其祭功在断狱之成不在律令之始也太学之设义重太常故祭于太学是崇圣而从重也律署之置卑于廷尉移祀于署是去重而就轻也律非正署废兴无常宜如旧祀于廷尉又祭用仲春义取重生改用孟秋以应刑杀理未足以相易宜定新礼皆如旧制可
　　羊祜传祜既卒襄阳百姓于岘山祜平生游憩之所建碑立庙岁时飨祭焉望其碑者莫不流涕杜预因名为堕泪碑
　　宋书傅亮为宋公修张良庙教义熈十二年髙祖北讨军次留城经张良庙下令文选傅亮撰　夫盛德不冺义存祀典防管之叹抚事弥深张子房道亚黄中照邻殆庶风云元感蔚为帝师夷项定汉大拯横流固已参轨伊望冠德如仁若乃神交圯上道契商洛显黙之际窅然难究渊论浩瀁莫测其端矣途次旧沛驻驾留城灵庙荒顿遗像陈昧抚迹懐人永叹实深过大梁者或伫想于夷门游九原者亦流连于随会拟之若人亦足以云可改构栋宇修饰丹青苹蘩行潦以时致荐抒懐古之情存不刋之烈主者施行
　　宋书武帝本纪永初二年夏四月己卯朔诏曰淫祠惑民费财前典所絶可并下在所除诸房庙其先贤及以勲德立祠者不在此例
　　礼志永初二年普禁淫祠由是蒋子文祠以下普皆毁絶
　　刘穆之元嘉二十五年四月车驾行幸江宁经穆之墓诏曰故侍中司徒南康文宣公穆之秉德佐命翼亮景业谋猷经逺元勲克茂功铭鼎彛义彰典策故已嗣徽前哲宣风后代者矣近因游践瞻其茔域九原之想情深悼叹可致祭墓所以申永懐
　　礼志汉时城阳国人以刘章有功于汉为之立祠青州诸郡转相仿效济南尤盛至魏武帝为济南相皆毁絶之及秉大政普加除剪世之淫祀遂絶
　　孝武帝孝建初年更修起蒋山祠
　　文帝本纪元嘉二十六年遣使祭晋故司空忠肃公何无忌之母
　　礼志孝武帝大明三年二月戊申行幸耤田经左光禄大夫袁湛墓遣使致祭
　　五年庚午车驾行幸经司空殷景仁墓遣使致祭王大明五年车驾游幸经墓下诏曰故侍中中书监太保录尚书事扬州刺史华容文昭公德猷光劭鉴识明逺故散骑常侍左光禄大夫太子詹事豫章文侯昙首夙尚恬素理心贞正并绸缪先眷契阔屯夷内亮王道外流徽誉以国图令勋民思茂惠朕薄廵都外瞻览坟茔永言想慨良深于懐便可遣使致祭墓所礼志大明七年十一月南廵乙酉遣使祭晋司马桓温征西将军毛璩墓
　　右晋宋
　　北魏书孝文帝本纪太和十有八年春正月癸亥车驾南廵戊辰经比干之墓祭以太牢　十有九年九月壬辰遣黄门侍郎以太牢祭比干之墓
　　宣武帝本纪正始二年六月戊戍诏立周旦夷齐庙于首阳山
　　北史刘芳芳转太常卿以周公之祀不应太常乃上疏曰周公庙所以别在洛阳者盖缘姬旦创成洛邑故世洛阳崇祠不絶以彰厥庸夷齐庙者亦世为洛阳界内神祠今并移太常恐乖其本诏曰所上乃有明据但先朝置立已久且可仍旧
　　李孝伯孝伯兄子安世出为相州刺史假赵郡公敦农桑断淫祠西门豹史起有功于人者为之修饰庙堂
　　右北魏
　　隋书炀帝本纪太业二年五月乙卯诏曰旌表先哲式存飨祀所以优礼贤能显彰遗爱朕永鉴前修尚想名德何尝不兴叹九原属懐千载其自古来贤人君子有能树声立德佐世匡时博利殊功有益于人者并宜营立祠宇以时致祭坟垄之处不得侵践有司量为条式称朕意焉
　　旧唐书太宗本纪贞观四年九月壬午勅自古贤臣烈士坟墓毋得刍牧令春秋致祭
　　七年十二月丙辰狩于少陵原诏以少牢祭杜如晦杜淹李纲之墓
　　髙宗本纪显庆二年冬十月遣使祭郑大夫国侨汉太邱长陈寔墓
　　文献通考麟德二年车驾将封岱岳至荣阳顿祭纪信墓
　　唐书狄仁杰仁杰入拜冬官侍郎持节江南廵抚使吴楚俗多淫祠仁杰一禁止凡毁千七百房止留季札伍员而已天授二年以地官侍郎同凤阁鸾台平章事会为来俊臣所搆乃贬仁杰彭泽令邑人为置生祠万岁通天中擢仁杰为魏州刺史民爱仰之复为立祠旧唐书元宗本纪开元十九年夏四月丙申令两京及天下诸州各置太公尚父庙以张良配享春秋二时仲月上戊日祭之
　　册府元开元十二年十一月幸东都勅有司所经忠臣烈士墓精意致祭以酒脯时果用代牲牢
　　唐书礼乐志开元十九年始置太公尚父庙牲乐之制如文宣出师命将日引辞于庙仍以古名将十人为十哲配享
　　蕙田案祀尚父可也以古名将为十哲陋矣厥后更有七十二贤异哉
　　册府元诏立太公庙制乾坤冲用隂阳所以运行帝王大业文武所以垂范故四序在乎平分五材资于并用式稽乾坤之意载明文武之道永言嘉章斯典未洽自我而始爰备阙文昔羲皇立弧矢之象黄帝有甲兵之事将以定祸乱济生灵分二柄而齐设配两仪而共乆至若用之以仁义行之以礼乐龙豹卷舒而莫测星辰应变而无方谁其尸之则齐太公之道也故宣尼大圣立文以成化尚父惟师仗武而训齐鲁之道列亲贤之教兴郁为政源崇我王业遂使金石之奏永播于蹲龙之庭烝尝之享不行于非熊之室文武并设斯不然矣岂王风云季礼没于前修将帅是尊庆彰于今日式崇大典垂裕后昆宜令两京及天下诸州各置太公尚父庙一所以张良配享春秋二时取仲月上戊日祭诸州宾贡武举人准明经进士行乡饮酒礼每出师命将辞讫日便就庙引辞仍简取自古为将功业显著康济生人者十人准十哲例预享
　　旧唐书元宗本纪天宝元年冬十月辛丑改骊山为会昌山仍于秦坑儒之所立祠宇以祀遭难诸儒
　　蕙田案诸儒不在祀典明皇此一祭真足千古
　　册府元天宝七载五月诏曰式闾表墓追贤纪善事有劝于当时义无隔于异代其忠臣义士史籍所载德行弥髙者所在置一祠宇量时致祭
　　文献通考殷相傅说【汲郡】殷太师箕子【汲郡】宋公防子【睢阳郡】殷少师比干【汲郡】齐相管夷吾【济南郡】齐相晏平仲【济南郡】晋卿羊舌叔向【绛郡】鲁卿季孙行父【鲁郡】郑卿东里子产【荥阳郡】燕上将军乐毅【上谷郡】赵卿蔺相如【赵郡】楚三闾大夫屈原【长沙郡】汉大将军霍光【平阳郡】汉太傅萧望之【万年县】汉丞相丙吉【鲁郡】蜀丞相诸葛亮【南阳郡】已上忠臣一十六人
　　周太王子吴太伯【吴郡】伯夷叔齐【并河东郡】吴延陵季札【丹阳郡】魏将叚干木【陜郡】齐髙士鲁仲连【济南郡】楚大夫申包胥【富水郡】汉将军纪信【华阳郡】已上义士八人
　　周太王妃太姜【新平郡】周王季妃太任【扶风郡】周文王妃太姒【长安县配享文王庙】鲁大夫妻敬姜【鲁郡】邹孟轲母【鲁郡】陈宣孝妇【睢阳郡】曹世叔妻大家【扶风郡】已上孝妇七人周宣王齐陵【长沙郡】卫太子恭姜【汲郡】楚庄樊姬【富水郡】楚昭王女【富水郡】宋恭伯姬【睢阳郡】梁宣髙行【陈留郡】齐杞梁妻【济南郡】赵将赵括母【赵郡】汉元帝冯昭仪【咸阳郡】成帝班媫妤【扶风郡】汉太傅王陵母【彭城郡】汉御史大夫张汤母【万年县】汉河南尹严延年母【束海郡】汉淳于缇萦【济南郡】已上烈女一十四人右并令郡县长官春秋二时择日准前致祭邱氏濬曰后世祭忠臣义士孝妇烈女始于此
　　唐书肃宗本纪上元元年闰四月乙卯追封太公望为武成王
　　礼乐志上元元年尊太公为武成王祭典与文宣王比以歴代良将为十哲象坐侍秦武安君白起汉淮隂侯韩信蜀丞相诸葛亮尚书右仆射卫国公李靖司空英国公李勣列于左汉太子少傅张良齐大司马田穰苴吴将军孙武魏西河守吴起燕昌国君乐毅列于右后罢中祀遂不祭
　　册府元上元元年诏曰定祸乱者必先于武德拯生灵者谅在于师贞周武创业克宁区夏惟师尚父实佐兴王况德有可师义当禁暴稽诸古昔爰崇典礼其太公望可追封为武成王有司依文宣王置庙享祭之典一同文宣
　　蕙田案尚父之祠必欲以配文宣何哉
　　建中二年五月有司奏定张良穰苴孙武吴起乐毅白起韩信诸葛亮李靖李勣配武成王庙先是开元十九年始于两京置齐太公庙以张良配乾元中追封齐太公为武成王令选歴代名将从祀然未之行祠宇日荒至是宰相卢杞京兆尹卢谋以卢齐之裔乃鸠其裔孙若卢崔丁吕之族合钱以崇饰之请择自古名将如孔门十哲皆配享诏下史官乃定穰苴等至是始奏定焉
　　蕙田案观此则出于奸相之懐私崇饰审矣
　　礼乐志建中二年礼仪使顔真卿奏治武成庙请如月令春秋释奠其追封以王宜用诸侯之数乐奏轩县诏史馆考定可配享者列古今名将凡六十四人图形焉越范蠡齐孙膑赵廉颇秦王翦汉曹参周勃李广霍去病后汉邓禹贾复冦恂马援皇甫嵩魏张辽蜀关羽吴周瑜陆逊晋羊祜王濬东晋谢燕慕容恪宋檀道济梁王僧辩北齐慕容绍宗周宇文宪隋韩擒虎史万嵗唐尉迟敬徳苏定方张仁亶王晙王孝杰齐管仲田单赵赵奢李牧汉彭越周亚夫卫青赵充国后汉吴汉冯异耿弇段颎魏邓艾蜀张飞吴吕蒙陆抗晋杜预陶侃前秦王猛后魏长孙嵩宋王镇恶陈吴明彻北齐斛律光周于谨韦孝寛隋杨素贺若弼唐河间王孝恭裴行俭郭元振张齐丘郭子仪
　　贞元二年刑部尚书关播奏太公古称大贤下乃置亚圣义有未安而仲尼十哲皆当时弟子今以异时名将列之弟子非类也请但用古今名将配享去亚圣十哲之名自是惟享武成王及留侯而诸将不复祭矣贞元四年兵部侍郎李纾言开元中太公庙以张良配以太常卿少卿三献祝文曰皇帝遣某敢昭告至上元元年赠太公以王爵祭典同文宣有司遂以太尉献祝版亲署夫太公周之太师张良汉之少傅今至尊屈礼于臣佐神何敢歆且文宣百世所宗故乐以宫县献以太尉尊师崇道也太公述作止韬畧勲业着一代请祝辞不进署改昭告为敬祭留侯为致祭献官用太常卿以下百官议之多请如纾言左司郎中严恱等议曰案纾援典训尊卑之节当矣抑犹有未尽夫大名徽号不容虚美而太公兵权竒计之人耳当殷之失德诸侯归周遂为佐命祀典不云乎法施于人则祀之如仲尼祖述尧舜宪章文武删诗书定礼乐使君君臣臣父父子子皆宗之法施于人矣贞观中以太公兵家者流始令磻溪立庙开元渐着上戊释奠礼其进不薄矣上元之际执事者苟意于兵遂封王爵号拟文宣彼于圣人非伦也谓宜去武成王号复为太公庙奠享之制如纾请刑部员外郎陆淳议曰武成王殷臣也纣暴不谏而佐周倾之夫尊道者师其人使天下之人入是庙登是堂稽其人思其道则立节死义之士安所奋乎圣人宗尧舜贤夷齐不法桓文不赞伊尹殆谓此也武成之名与文宣偶非不刋之典也臣愚谓罢上元追封立庙复磻溪祠有司以时享斯得矣左领军大将军令狐建等二十四人议曰兵革未靖宜右武以起忠烈今特贬损非劝也且追王爵以祠祀为武教主文武并宗典礼已乆改之非也乃诏以将军为献官余用纾奏自是以上将军大将军将军为三献
</div>
    <div class="pagination">
<a href="五礼通考_page190.html">上一页</a><span>...</span><a href="五礼通考_page186.html">186</a><a href="五礼通考_page187.html">187</a><a href="五礼通考_page188.html">188</a><a href="五礼通考_page189.html">189</a><a href="五礼通考_page190.html">190</a><span class="current-page">191</span><a href="五礼通考_page192.html">192</a><a href="五礼通考_page193.html">193</a><a href="五礼通考_page194.html">194</a><a href="五礼通考_page195.html">195</a><a href="五礼通考_page196.html">196</a><span>...</span><a href="五礼通考_page192.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
