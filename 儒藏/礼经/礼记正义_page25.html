<!DOCTYPE html>
<html>
<head>
    <meta charset="UTF-8">
    <title>礼记正义 - 第 25 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 25 页/共 200 页</h1>
    <div class="content">　　○乡，本又作乡，同，许亮反。治，直吏反。坐，才卧反，又如字。处，昌虑反。盖寝疾七日而没，明圣人知命。 
　　[疏]“孔子”至“而没”。
　　○正义曰：此一节论孔子自说死之意状，各依文解之。
　　○注“欲人之怪己”。
　　○正义曰：杖以扶身，恒在前面用，今乃反手卻后，以曳其杖，示不复杖也。又夫子礼度自守，貌恒矜庄，今乃消摇放荡，以自宽纵，皆是特异寻常。陵且如此，故云“欲人之怪己”。杖曳於后，示不复用。消摇宽纵，示不能以礼自持，并将死之意状。
　　○注“梁木，众木所放”。
　　○正义曰：众木，榱桷之属，依放横梁乃存，立放则依也。故《论语》云：“放於利而行。”孔曰：“放，依也。”
　　○注“以上”至“不萎”。
　　○正义曰：“泰山”、“梁木”，并指他物，“哲人其萎”，指夫子之身，以二物比己，故云“以上二句喻之”。云“《诗》云：“无木不萎”者，此《小雅 谷风》剌幽王之诗，言天下俗薄，朋友道绝。其《诗》云：“无草不死，无木不萎。”证“萎，病”。
　　○注“蚤坐，急见人也”。
　　○正义曰：君子寻常不自当户，已歌而入，即当户而坐，故云“蚤坐”，坐不在隐处，是急欲见人。
　　○“泰山”至“安放”者，上既云“泰山”、“梁木”、“哲人”三句，今子贡所云“泰山其颓”，云“吾将安仰”，“梁木”“哲人”总云“言将安放”者，以泰山、梁木共喻哲人，子贡意在忽遽，不暇句句别言，故直引梁木、哲人相喻，而足总云“吾将安放”。
　　○“夏后”至“之也”者，“夏后氏殡於东阶，则犹在阼”，“周人殡於西阶，则犹宾之”，夏与周并言“犹”者，以其既死，无所知识，孝子不忍，以生礼待之，犹尚阼阶以为主，犹尚西阶以为宾客，故言“犹”也。“殷人殡於两楹之间”，不云“犹”者，庾蔚云：“东阶西阶，平生宾主所行礼之处，故云犹。两楹之间，生无此礼，故不云犹。”然礼：宾主敌者，授受於两楹之间，又是南面听朝之处，庾云“生无此礼”，於义疑也。盖以夫子梦在两楹而见馈食，知是凶象，无听朝之事，不得云“则犹尊之”，以有宾主二事，故云“与”也。郑注《考工记》，宗庙路寝，制如明堂。周之明堂，东西九筵，南北七筵，则五室，每室二筵，则五室之外，堂上窄狭，得容殡者。以路寝广大，故得容之。其上圆下方，五室之属如明堂。日至、明堂具解。
　　○注“言奠者以为凶象”。
　　○正义曰：时夫子梦见馈食，不梦凶奠也。但奠礼既死之后，未葬之前，柩仍在地，未立尸主，唯奠停饮食，故云奠也。
　　○注“孰谁”至“将死”。
　　○正义曰：“孰，谁也”，《释诂》文。礼有大宗小宗，故云“宗，尊也”。知“两楹之间，人君听治正坐之处”者，案《觐礼》：“天子负斧依南面。”又《顾命》云：“牖间南向。”是天子两楹治事之处也。每日视朝虽在路门外，退坐当路寝两楹也。其诸侯视朝亦南面，知者，以诸侯一国之尊，故《论语》云：“雍也可使南面。”郑注：“言在诸侯治也。”则在路寝南面听政。若其燕飨，则在阼阶西面，知《礼 大射》是也。案《庄子》：“圣人无梦。”庄子意在无为，欲令静寂无事，不有思虑，故云“圣人无梦”。但圣人虽异人者神明，同人者五情，五情既同，焉得无梦？故《礼记 文王世子》有九龄之茫罻《尚书》有武王梦协之言。
　　孔子之丧，门人疑所服。无丧师之礼。子贡曰：“昔者夫子之丧颜渊，若丧子而无服，丧子路亦然。请丧夫子若丧父而无服。”无服，不为衰，吊服而加麻，心丧三年。 
　　[疏]“孔子”至“无服”。
　　○正义曰：此一节论弟子为师丧制之礼，各依文解之。
　　○“门人疑所服”者，依礼，丧师无服，其事分明。今夫子之丧，门人疑者，以夫子圣人，与凡师不等，当应特加丧礼，故疑所服。
　　○注“吊服”至“三年”。
　　○正义曰：知为师吊服加麻者，案《丧服》“朋友麻”，其师与朋友同，故知亦加麻也。必知丧师与朋友同者，案下云：“孔子之丧，二三子皆绖而出。群居则绖，出则否。”是弟子相为与为夫子同，但绖出与不出有异，明其服同也。云“吊服而加麻”，麻谓绖与带也，皆以麻为之，故云“加麻”也。又《丧服》緦麻章云：“朋友麻。”郑云“朋友虽无亲而有同道之恩，相为服緦之绖带”是也。郑知“服緦之绖带”者，緦为五服之轻，又与锡衰等同为吊服之限，故知緦之绖带也。论云，为师及朋友皆既葬除之。案《司服》云：“王为三公六卿锡衰，为诸侯緦衰，为大夫士疑衰，其首服皆弁绖。”郑司农云：“锡者十五升去其半，有事其布，无事其缕。”郑康成云：“无事其缕，哀在内。”以服稍重，故但治事其布，不治事其缕。郑司农又云：“緦十五升布去其半，有事其缕，无事其布。郑康成云：“无事其布，哀在外。”以其稍轻，故得治缕也。司农又云：“疑衰十四升。”康成云：“疑之言拟也，拟於吉服。”谓比拟吉服十五升也。“首服弁绖”者，郑注《司服》云：“弁绖如爵弁而素，加环绖。”郑知如爵弁者，见下文云“殷人哻而葬”，又云“弁绖葛而葬，与神交之道”。哻是祭冠也，故知弁绖是爵弁也。知加环绖者，以《杂记》云：“小敛环绖，公大夫士一也。”天子吊诸臣之服，无问当事与不当事，皆弁绖也。诸侯以锡衰为吊服，但首服有异。吊他国皆首服皮弁，故《丧服小记》云“诸侯吊，必皮弁锡衰”是也。若吊已臣，当事则弁绖，故《服问》云：公吊，“当事则弁绖”，於士虽当事亦皮弁。诸侯虽以锡衰为常吊之服，其吊士亦有緦衰、疑衰，故郑注《文王世子》云：“同姓之士则緦衰，异姓之士则疑衰。”卿大夫亦以锡衰为吊服，当事亦弁绖，故郑注《丧服》云：“诸侯及卿大夫亦以锡衰为吊服，当事乃弁绖，否则皮弁，辟天子也。”其士之吊服则疑衰，故郑注《丧服》云：“士以緦衰为丧服，其吊服则疑衰也。”旧说以为士吊服布上素下，郑注云：“此实疑衰也。改其裳以素，辟诸侯也。”当事亦弁绖，故郑注《丧服》云：“士弁绖皮弁之时，如卿大夫。”凡吊服惟有弁绖，皆无带也。知无带者，《周礼 司服》及《服问》但云“弁绖”，不云带，故知然也。其朋友之服，诸侯及大夫等则皆疑衰，故郑注《丧服》云：“朋友之相为服，则士吊服也。”既特云“士吊服”，明诸侯大夫等皆用士之吊服，唯加緦之绖带为异耳。是以《丧服》：“朋友麻。”郑注云：“服緦之绖带。”又下文云：“子游袭裘，带绖而入。”郑注云：“所吊者朋友。”是朋友相为加带。凡朋友相为者，虽不当事，亦弁绖，故下文云“居则绖”是也。其庶人，郑注《丧服》云：“庶人不爵弁，则其吊服素冠委貌。”郑注不显所著之服，文承“疑衰素裳”之下，则庶人亦用疑衰。或者庶人布深衣，当服布深衣，冠素委貌也。
　　孔子之丧，公西赤为志焉。公西赤，孔子弟子，字子华。志谓章识。饰棺墙，墙之障柩，犹垣墙障家。置翣，墙，柳衣。翣，以布衣木，如摄与？
　　○置，知吏反。翣，所甲反。衣，於既反。摄，所甲反，又所治反。与音馀。设披，周也。设崇，殷也。绸练设旐，夏也。夫子虽殷人，兼用茸荃之礼尊之。披，柩行夹引棺者。崇牙，旌旗饰也。绸练，以练绸旌之杠，此旌葬乘车所建也。旌之旒，缁布广充幅，长寻曰旐。《尔雅》说旌旗曰：“素锦绸杠。”
　　○披，彼义反。绸，吐刀反，韬也，徐直留反，注同。旐，直小反。杠音江，竿也。乘，绳证反。广，光浪反，凡度广狭曰广，他皆放此。幅，方木反。 
　　[疏]“孔子”至“夏也”。
　　○正义曰：此一节论孔子之丧，送葬用茸荃之礼，各依文解之。
　　○注“公西”至“子华”。
　　○正义曰：案《仲尼弟子传》云：“公西赤，字子华，少孔子四十二岁。”郑云：“鲁人也。”
　　○“饰棺”至“夏也”。
　　○孔子之丧，公西赤以饰棺荣夫子，故为盛礼，备茸荃之法，以章明志识焉。於是以素为褚，褚外加墙，车边置翣，恐柩车倾亏，而以绳左右维持之，此皆周之法也。其送葬乘车所建旌旗，刻缯为崇牙之饰，此则殷法。又韬盛旌旗之竿以素锦，於杠首设长寻之旐，此则夏礼也。既尊崇夫子，故兼用三代之饰也。
　　○注“墙柳”至“摄与”。
　　○正义曰：“墙之障柩，犹垣墙障家”，故谓障柩之物为墙。障柩之物，即柳也。外旁惟荒，中央材木，总而言之，皆谓之为柳也。《缝人》注云：“柳，聚也。诸饰所聚。”前文注云“墙，柳”者，以经直云“周人墙置翣”，文无所对，故注直云“墙，柳也”。此文为下对“设披”、“设崇”、“设旐”之事，皆委曲备言，故亦委曲解之，故注云“墙，柳衣”也，其实墙则柳也。《杂记》丧从外来，虽非葬节，以裳帷障棺，亦与垣墙相似，故郑注“不毁墙”之下云：“墙，裳帷也。”皆望经为义，故三注不同。云“翣，以布衣木”者，郑注《丧大记》云：“汉礼，翣以木为筐，广三尺，高二尺四寸，方两角高，衣以白布，画云气，柄长五尺。”云“如摄与”者，摄与，汉时之扇。与，疑辞。郑恐人不识翣体，故云如今摄与。
　　○注“披柩”至“绸杠”。
　　○正义曰：案《丧大记》国君熏披六，郑云：“设之於旁，所以备倾亏也。故此云“披，柩行夹引棺者”。云“崇牙，旌旗饰也”者，对下“绸练设旐”，故为旌旗饰也。谓旌旗之旁，刻缯为崇牙。殷必以崇牙为饰者，殷汤以武受命，恒以牙为饰。云“此旌葬乘车所建也”者，案《既夕礼》陈车门内右北面，乘车载旃，“道车载朝服，瑽车载蓑笠”，故知此旌乘车所建也。凡送葬之旌，经文不具。案《既夕》士礼而有二旌，一是铭旌，是初死书名於上，则《士丧礼》“为铭各以其物，书名於末曰，某氏某之柩，置於西阶上”。葬则在柩车之前，至壙与茵，同入於壙也。二是乘车之旌，则《既夕礼》乘车载旃，亦在柩之前。至壙，柩既入壙，乃敛乘车所载之旌，载於柩车而还，故郑注《既夕礼》云：“柩车至壙，祝脱载除饰，乃敛乘车、道车、槁车之服，载之而还，不空以归。送形而往，迎精而反。”此是士之二旌也，其大夫诸侯则无文，其天子亦有铭旌，与士礼同。故《司常》云：“大丧共铭旌。”郑注云：“王则大常也。”《士丧礼》曰，为铭各以其物，初死亦置於西阶，将葬移置於茵，从遣车之后，亦入於壙也，是其一旌也。《司常》又云：“建廞车之旌。”廞，谓兴作之则，明器之车也，其旌则明器之旌。止则陈建於遣车之上，行则执之以从。遣车至壙，从明器而纳之壙中，此二旌也。案士礼既有乘车载旃，摄，孤卿之旃，则天子亦当有乘车载大常，谓以金路载之至壙，载之而归，但礼文不具耳，此其三旌也。然则天子三旌也，士以礼无遣车，故无廞车之旌，但二旌耳。诸侯及大夫无文。熊氏以为大夫以上有遣车，即有廞旌，并有三旌也。云“旌之旒，缁布广充幅，长寻曰旐”者，《尔雅 释天》文。引之者，证经中“设旐，夏也”。案郑注《明堂位》云：“有虞氏当言緌，夏后氏当言旂。”以此差之，古代尚质，有虞氏但注旄竿首，未有缯帛，故云緌也。夏后渐文，故有素锦绸杠，又垂八尺之旐，故夏云旂也。旂是大古名，非交龙之旂。周则文物大备，旂有九等，垂之以縿，系之以旃，又有交龙之旂，龟蛇之旐，与夏不同。夏虽八尺之旐，更无馀饰。又引《尔雅》“素锦绸杠”者，亦《尔雅 释天》文引之者，证经文“绸练”，练则素锦，用以为绸杠也。
　　子张之丧，公明仪为志焉。志亦谓章识。褚幕丹质，以丹布幕为褚，葬覆棺，不墙不翣。
　　○褚，张吕反。幕音莫，褚幕，覆棺者。蚁结于四隅，怀嬉之四角，其文如蚁行往来相交错，蚁，蚍蜉也。殷之蚁结，似今蛇文画。
　　○蚁，鱼绮反，又作蛾。妣，避尸反，徐扶夷反。蜉音浮。殷士也。学於孔子，傚殷礼。 
　　[疏]“子张”至“士也”。
　　○正义曰：此一节论孔子弟子送葬车饰学孔子行殷礼之事，各随文解之。
　　○“子张之丧，公明仪为志焉”。公明仪是其弟子，亦如公西赤为章识焉。此公明仪又为曾子弟子，故《祭义》云“公明仪问於曾子曰：‘夫子可以为孝乎’”是也。
　　○“褚幕丹质”者，褚谓覆棺之物，若大夫以上，其形似幄，士则无褚。今公明仪尊敬其师，故特为褚，不得为幄，但似幕形，故云“褚幕”，以丹质之布而为之也。
　　○“蚁结”者，蚁，蚍蜉也。又於褚之四角画蚍蜉之形，交结往来，故云“蚁结於四隅”。所以不墙不翣者，用殷礼也。所以画蚁者，殷礼士葬之饰也。棺盖亦或取蚍蜉。夫子圣人，虽行殷礼，弟子尊之，故葬兼三代之礼。今公明仪虽尊其师，秪用殷法，不墙不翣，唯特加褚幕而已。上葬夫子用三代之饰，案《士丧礼》既非圣人，亦用夏祝、商祝，彼谓祝习夏礼、商礼，总是周祝也。故郑注《士丧礼》云：夏祝，祝习夏礼者也。夏人教以忠，其於养宜，故主馈食。商祝，祝习商礼者，商人教之以敬，於接神宜，故主衣服袭敛。周人之丧，皆有夏、商二祝，与夫子用三代之礼，其义不同。夫子用三代之礼，不为僣者，用其大夫之礼耳。必用三代者，夫子圣人，德备三代文物故也。
　　子夏问於孔子曰：“居父母之仇，如之何？”夫子曰：“寝苫枕干，不仕，虽除丧，居处犹若丧也。干，盾也。
　　○仇音求，雠也。苫，始占反，草也。枕，之鸩反。楯，本又作盾，食允反，又音允。弗与共天下也。不可以并生。遇诸市朝，不反兵而斗。”言虽適市朝，不释兵。
　　○朝，直遥反，注同。曰：“请问居昆弟之仇，如之何？”曰：“仕弗与共国，衔君命而使，虽遇之，不斗。”为负而废君命。
　　○衔音咸。使，色吏反。为，于伪反，下“为其负”、“相为”同。曰：“请问居从父昆弟之仇，如之何？”曰：“不为魁。魁犹首也。天文北斗，魁为首，杓为末。
　　○从如字，徐才用反。魁，苦回反。杓，必遥反，又匹遥反。主人能，则执兵而陪其后。”为其负当成之。
　　○陪，步回反。 
　　[疏]“子夏”至“其后”。
　　○正义曰：此一节论亲疏报仇之法，各依文解之。
　　○“遇诸市朝”者，上既云“不仕”，得有遇诸朝者，身虽不仕，或有事须入朝，故得有遇诸朝也。“不反兵而斗”者，言执杀之备，身常带兵，虽在市朝，不待反还取兵即当斗也。然朝在公门之内，兵器不入公门，身得持兵入朝者，案《阍人》“掌中门之禁”，但兵器不得入中门耳。其大询众庶，在皋门之内，则得入也。且朝文既广，设朝或在野外，或在县、鄙、乡、遂，但有公事之处，皆谓之朝。兵者，亦谓佩刀已上，不必要是矛戟。皇氏以为市朝正谓市也，市有行肆似朝，故谓市朝。此辞非也。上《曲礼》唯云：“不与共载天。”文不备也。上《曲礼》云：“兄弟之雠不反兵。”此父母之仇云“不反兵”，又此昆弟之仇不云“不反兵”者，父母与昆弟之仇皆不反兵。上《曲礼》昆弟之仇云“不反兵”者，谓非公事，或不仕者，故恒执持杀之备。此文昆弟之仇，据身仕为君命出使，遇之不斗，故不得云“不反兵”也。二文相互乃足。
　　○注“为负而废君命”。
　　○正义曰：负犹不胜也。为其斗而不胜，废君命也。下注云：“为其负当成之，负亦谓不胜也。”
　　○注“天文北斗，魁为首，杓为末”。
　　○正义曰：案《春秋 运斗枢》云：“北斗七星，第一天枢，第二旋，第三机，第四权，第五衡，第六开阳，第七摇光。第一至第四为魁，第五至第七为杓。”是“魁为首，杓为末”。
　　○“主人能，则执兵而陪其后”。
　　○谓从父昆弟之仇，既不为报仇魁首，若主人能自报之，则执兵陪助其后。
　　孔子之丧，二三子皆绖而出。尊师也。出，谓有所之適。然则凡吊服加麻者，出则变服。
　　○绖，大结反。群居则绖，出则否。群谓七十二弟子，相为朋友服。子夏曰：“吾离群而索居。”。 
　　易墓，非古也。易谓芟治草木，不易者，丘陵也。
　　○易，以豉反，注同。芟，所衔反。 
　　[疏]“易墓非古也”。
　　○正义曰：此一节论墓内不合芟治之事。
　　○“易谓”至“陵也”。
　　○正义曰：墓谓冢旁之地，易谓芟治草木，不使荒秽。不易者，使有草木如丘陵然。言“易墓，非古也”，则古者殷以前墓而不坟，是不治易也。
　　子路曰：“吾闻诸夫子：‘丧礼，与其哀不足而礼有馀也，不若礼不足而哀有馀也。丧主哀。祭礼，与其敬不足而礼有馀也，不若礼不足而敬有馀也。’”祭主敬。 
　　[疏]“子路”至“馀也”。
　　○正义曰：此一节论丧主哀，祭主敬之事。
　　○“吾闻诸夫子”者，诸，之也，据所闻事於孔子也。
　　○“丧礼，与其哀不足而礼有馀也”，此所闻事，“丧礼”，居丧之礼也；“与”，及也；“礼有馀”，明器衣衾之属也；言居丧及其哀少而礼物多也。“不若礼不足而哀有馀也”者，若物多而哀少，则不如物少而哀多也。
　　○“祭礼，与其敬不足而礼有馀也”者，“祭礼”谓祭祀之礼也，“而礼有馀”，谓俎豆牲牢之属多也，言敬少而牢多也。“不若礼不足而敬有馀也”者，若牲器多而敬少，则不如牲器少而敬多也。
　　曾子吊於负夏，负夏，卫地，主人既祖，填池，祖谓移柩车去载处，为行始也。填池，当为“奠彻”，声之误也。奠彻谓彻遣奠，设祖奠。
　　○填池，依注音奠彻，卢、王并如字。处，昌虑反，下同。遣奠，弃战反，本或作“迁奠”，非。推柩而反之，反於载处，荣曾子吊，欲更始。
　　○推，昌佳反，又吐回反。柩，其久反。降妇人而后行礼。礼，既祖而妇人降，今反柩，妇人辟之，复升堂矣。柩无反而反之，而又降妇人，盖欲矜宾於此妇人，皆非。
　　○辟音避，下“辟贤”、“辟不怀”并同。复，扶又反，从者曰：“礼与？”怪之。
　　○从音才用反，下同。与音馀，下同。曾子曰：“夫祖者且也，且，未定之辞。
　　○夫音扶。且胡为其不可以反宿也？”给说。从者又问诸子游曰：“礼与？”疑曾子言非。子游曰：“饭於牖下，小敛於户内，大敛於阼，殡於客位，祖於庭，葬於墓，所以即远也。故丧事有进而无退。”明反柩非。
　　○饭，烦晚反。牖，羊久反。敛，力验反，礼家凡“小敛”、“大敛”之字皆同，不重出。阼，才故反。曾子闻之曰：“多矣乎，予出祖者！”善子游言，且服。
　　○且服，本或作“且服过”。 
　　[疏]“曾子”至“祖者”。
　　○正义曰：此一节论负夏氏葬礼所失之事。
　　○“既祖，填池”者，案《既夕礼》启殡之后，“柩迁于祖，重先，奠从，柩从，升自西阶，正柩于两楹间，用夷床”。郑注云：“是时柩北首。”设奠于柩西，此奠谓启殡之奠也。质明彻去启奠，乃设迁祖之奠于柩西。至日侧乃卻下柩，载於阶间。乘蜃车，载讫，降下，迁祖之奠，设於柩车西，当前束。时柩犹北首，前束近北。前束者，谓棺於车束有前后，故云前束。乃饰柩设披属引，彻去迁祖之奠，迁柩向外，而为行始，谓之祖也。妇人降，即位于阶间，乃设祖奠于柩西。至厥明，彻祖奠，又设遣奠於柩车之西，然后彻之，苞牲取下体以载之，遂行。此是启殡之后至柩车出之节也。曾子吊於负夏氏，正当主人祖祭之明旦，既彻祖奠之后、设遣奠之时而来吊，主人荣曾子之来，乃彻去遣奠，更设祖奠。又推柩少退而返之向北，又遣妇人升堂。至明旦，妇人从堂更降，而后乃行遣车礼。从曾子者意以为疑，问曾子云：“此是礼与？”曾子既见主人荣已，不欲指其错失，为之隐讳云：“夫祖者，且也。”“且”是未定之辞，祖是行始，未是实行。且去住二者皆得，既得且住，何为不可以反宿，明日乃去？
　　○注“祖谓”至“祖奠”。
　　○正义曰：“祖谓移柩车去载处，为行始”者，案《既夕礼》注云：“束棺於柩车，宾出，遂匠纳车於阶间。”柩从两楹卻下，载於车，乃回车南出，是为祖也。祖，始也，谓将行之始也。云“奠彻谓彻遣奠，设祖奠”者，案《既夕礼》祖曰“明”。旦彻祖奠，设遣奠。曾子正当设遣奠时来，主人乃彻去遣奠，还设祖奠，似若不为遣奠然。经云“主人既祖”，祖之明日，既彻祖奠之时，故谓之“既祖”。郑云“祖谓移柩车去载处”者，解正祖之名也。皇氏、熊氏皆云，曾子虽今日来吊，遥指昨日为既祖。於文赊缓，其义非也。
　　○注“礼，既祖而妇人降”。
　　○正义曰：《既夕礼》文。以既祖，柩车南出，阶间既空，故妇人得降立阶间。今柩车反还阶间，故妇人辟之升堂。妇人既已升堂，柩车未回南出，则妇人未合降也。今乃降之者，以曾子贤人，欲矜夸宾於此妇人也。言“皆非”者，柩无反而反之，是一非。既反之未回车南出，不合降妇人而降之，是二非也。
　　○注“给说”。
　　○正义曰：《论语》云：“御人以口给。”谓不顾道理，以捷给说於人也。
　　○“曾子”至“祖者”。
　　○多犹胜也。曾子自知已说之非，闻子游之答是，故善服子游也。故言子游所说出祖之事，胜於我所说出祖也。
　　曾子袭裘而吊，子游裼裘而吊。曾子指子游而示人曰：“夫夫也，为习於礼者，如之何其裼裘而吊也？”曾子盖知临丧无饰。夫夫，犹言此丈夫也。子游於时名为习礼。
　　○裼，星历反。夫夫，上音扶，下如字，一读并如字，注及下同。主人既小敛，袒、括发，子游趋而出，袭裘带绖而入。於主人变乃变也，所吊者朋友。
　　○袒括，徒旱反，下古活反。曾子曰：“我过矣，我过矣，夫夫是也。”服是善子游。 
　　[疏]“曾子”至“是也”。
　　○正义曰：此一节论吊礼得失之事，各依文解之。
　　○“子游趍而出，袭裘带绖而入”，凡吊丧之礼，主人未变之前，吊者吉服而吊。吉服谓羔裘、玄冠、缁衣、素裳。又袒去上服，以露裼衣，则此“裼裘而吊”是也。主人既变之后，虽著朝服而加武以绖，又掩其上服，若是朋友又加带，则此“袭裘带绖而入”是也。案《丧大记》云：“吊者袭裘，加武，带绖。”注云：“始死，吊者朝服裼裘，如吉时也。小敛则改袭裘而加武与带绖矣。武，吉冠之卷也。加武者，明不改冠，但加绖於武。”《丧大记》所云亦据朋友，故云“带绖”，带既在腰，郑注“加武与带绖”，似带亦加武者，其实加武唯绖，连言带耳。主人成服之后，吊者大夫则锡衰，士则疑衰，当事皆首服弁绖。此子游之吊，未知主人小敛以否，何因出则有带绖服之而入，但子游既及吊丧，豫备其事，故将带绖行也。
　　子夏既除丧而见，见於孔子。
　　○见，贤遍反，注及下同。予之琴，和之不和，弹之而不成声。乐曲人心。
</div>
    <div class="pagination">
<a href="礼记正义_page24.html">上一页</a><span>...</span><a href="礼记正义_page20.html">20</a><a href="礼记正义_page21.html">21</a><a href="礼记正义_page22.html">22</a><a href="礼记正义_page23.html">23</a><a href="礼记正义_page24.html">24</a><span class="current-page">25</span><a href="礼记正义_page26.html">26</a><a href="礼记正义_page27.html">27</a><a href="礼记正义_page28.html">28</a><a href="礼记正义_page29.html">29</a><a href="礼记正义_page30.html">30</a><span>...</span><a href="礼记正义_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
