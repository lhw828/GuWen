<!DOCTYPE html>
<html>
<head>
    <meta charset="UTF-8">
    <title>仪礼集编 - 第 79 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 79 页/共 159 页</h1>
    <div class="content">　　宾朝服即位于大门外如聘
　　注曰于是朝服则初时端如聘亦入于次俟疏曰如聘者賔主设摈介以相待如聘时也賔在馆拜所戒大夫即端賔遂从大夫至君大门外入次乃去端着朝服出次即位也
　　敖氏曰拜命之时賔固朝服矣于此乃着之者明其与聘服异亦因事而见之如聘谓賔入于次乃即位而主君之摈者亦三人也賔即位亦于西方东面介立于其东南北面西上
　　郝氏曰朝服即皮弁服即位于大门外即次也如聘即位如聘时庙门外接西塾立也
　　姜氏曰注疏之説似有理但细玩经意如聘二字合属下即位具爲句盖宾朝服即位于门外言其与聘礼异而如聘即位具言其与聘礼同也具之言备承即位而言无不即位之谓具谓賔主摈介即位皆如聘礼备具也
　　即位具
　　注曰主人也摈者俟君于大门外卿大夫士序及宰夫具其馔物皆于庙门之外
　　敖氏曰宾即位而主人之有司乃具者节也具如具官馔之具谓具其所当陈设之物也
　　张氏曰即位者待宾之人具者待賔之物
　　世佐案此节句读当以注疏为正如聘者如其位面及设摈介之法也即位谓自公以下也具官各馔其所当供之物也燕礼告具而后即位此则即位乃具者食重于燕也
　　右即位
　　羮定甸人陈鼎七当门南面西上设扃鼏鼏若束若编注曰七鼎一大牢也甸人冡宰之属兼亨人者南面西上以其为宾统于外也扃鼎扛所以举之者也凡鼎鼏盖以茅为之长则束本短则编其中央
　　疏曰聘礼致飱与饔饩皆九鼎此亦一大牢而七鼎者食礼轻无鲜鱼鲜腊
　　敖氏曰甸人掌以薪蒸役外内饔之事故此时为陈鼎也天子则外饔为之大牢而用七鼎以所食者乃下大夫也篇首虽言使大夫戒各以其爵而篇中则实主言下大夫耳陈鼎于庭少北而东西则当门陈鼎当门南面君礼也西上明为宾也设扃鼏在陈鼎之前于此乃言之者亦因而见之也若束若编亦谓七者皆科用其一耳此与若丹若墨之文意同
　　设洗如飨
　　注曰必如飨者先飨后食如其近者也飨礼亡燕礼则设洗于阼阶东南
　　疏曰引燕礼者欲见设洗之法燕与飨食同
　　小臣具槃匜在东堂下
　　注曰爲公盥也公尊不就洗小臣于小宾客飨食掌正君服位
　　疏曰夏官小臣职云小祭祀宾客飨食如大仆之法此诸侯之聘客飨食故亦小臣掌之也
　　敖氏曰匜盛盥水槃盛盥弃水也凡行礼其以槃匜盥而不就洗者尊者一人而已有敌者则否不言箪巾文畧耳祭礼有槃匜必有箪巾
　　宰夫设筵加席几
　　注曰设筵于户西南面而左几公不宾至授几者亲设湆醤可以畧此
　　无尊
　　注曰主于食不献酬
　　敖氏曰言此者嫌酒浆或用尊也
　　饮酒浆饮俟于东房
　　注曰饮酒清酒也浆饮酨浆也其俟奠于丰上也饮酒先言饮明非献酬之酒也浆饮先言浆别于六饮也
　　敖氏曰浆在六饮而曰浆饮亦犹醴在五齐而云醴齐之类也言俟者见其己在觯特俟时而设之耳张氏曰食礼不献酬设清酒以拟酳口故言饮酒浆人共王六饮水浆醴凉医酏此云浆饮明是浆之一种不兼六饮浆亦以酳口也注云浆饮酨浆也疏云酨之言载以其汁滓相载故云酨汉法有此名也
　　凡宰夫之具馔于东房
　　注曰凡非一也饮食之具宰夫所掌也酒浆不在凡中者虽无尊犹嫌在堂
　　敖氏曰此所馔者谓豆簠簋铏也
　　右陈设
　　公如宾服迎宾于大门内大夫纳宾宾入门左公再拜賔辟再拜稽首公揖入賔从
　　敖氏曰此行礼于祢庙亦有每门每曲之揖不言者亦文省此説已在聘礼后不见者放此
　　张氏曰自此至阶上北面再拜稽首言主君迎宾拜至之事
　　及庙门公揖入
　　注曰庙祢庙也
　　防曰仪礼之内单言庙者皆据祢庙若非祢庙则言庙祧又云受聘在祖庙食飨在祢燕礼又在寝是其差次也【从句读节本】
　　宾入三揖至于阶三让公升二等宾升
　　敖氏曰此下大夫与公升阶之仪与卿同然则升阶尊卑之差不过一等此三揖与士冠礼者同与聘礼者异
　　大夫立于东夹南西面北上
　　注曰东夹南东西节也取节于夹明东于堂
　　敖氏曰大夫亦兼上下者言也下大夫西面辟摈者及士位而在此耳东夹南即东堂南舍坫而取节于夹见其去堂逺也羣臣至是方即位于庙则是向者公亦不在庙明矣此其异于臣礼与士冠士昏礼主人皆先待于庙乃出迎宾
　　张氏曰此谓主国卿大夫立位并下文士小臣宰内官等皆从分入立于其位也
　　士立于门东北面西上
　　注曰统于门者非其正位辟宾在此
　　疏曰燕礼大射士在西方东面北上不统于门今统于门者以宾在门西辟宾在此非正位故也【从杨氏图节本】敖氏曰立于门东宜东上而统于君乃西上者顺其本位之列所以见此非正位也西方北上门东西上皆上左也聘时大夫士之位亦宜如是
　　小臣东堂下南面西上
　　敖氏曰小臣者小臣正小臣师与其从者也
　　宰东夹北西面
　　注曰宰宰夫之属也古文无南上
　　敖氏曰宰大宰也东夹北北堂下之东方也宰尊官于此乃见之者位定在后耳宰与羣臣同入以其位在内故后于在外者　郑本此下有南上二字注曰古文无南上继公案经文惟言宰而己是独立于此也南上之文无所用之又以下文证之益可见矣葢传冩今文者因下文而衍此二字也郑氏不察而从之非是宜从古文
　　郝氏曰东夹北大夫立之北也
　　世佐案敖説近是凡经单言宰者皆谓上卿执国枋者也大射仪云宰戒百官有事于射者聘礼云宰命司马戒众介是也东夹北于大夫所立之处为北也宰为大夫之长故立于此以北为上也敖以为北堂下之东方则非矣
　　内官之士在宰东北西面南上
　　注曰夫人之官内宰之属也自卿大夫至此不先即位从君而入者明助君飨食宾自无事
　　敖氏曰内官之士内小臣之属也在宰东北少退于宰也此惟取节于宰则宰独立于此明矣
　　世佐案内官之士周礼所谓奄士也南上明不与卿大夫序也
　　介门西北面西上
　　注曰西上自统于宾也然则承摈以下立于士西少进东上
　　疏曰介统于宾而西上则摈统于君而东上可知承摈是大夫又尊于士故知少进东上不言上摈者上摈有事其位不定故不言
　　敖氏曰介位序于内官之后见其不从宾而入变于聘时也上摈则随公而入立于阶下承摈绍摈亦随入立于士东少进负东塾北面东上
　　右迎宾
　　公当楣北郷至再拜宾降也公再拜
　　疏曰公方一拜宾即降宾降后公又一拜【从集説节本】敖氏曰至再拜言其拜至之数也宾降之上不言公壹拜者文脱耳于公壹拜而賔降者急于答拜亦所以辟之
　　宾西阶东北面答拜
　　注曰西阶东少就主君敬也
　　摈者辞
　　注曰辞拜于下
　　拜也公降一等辞曰寡君从子虽将拜兴也
　　敖氏曰公降一等辞止其又拜也公辞而宾犹欲拜故摈者复释辞以止之而宾终不从命也君于臣乃拜至其礼太崇故答之亦与常礼异
　　世佐案曰上脱摈者二字以聘礼考之可见此辞拜之节皆与彼同唯宾必终拜于下为异
　　宾栗阶升不拜
　　注曰自以已拜也栗实栗也不拾级连歩趋主国君之命不拾级而下曰辵
　　敖氏曰升不拜者以其终拜于公辞之后也栗阶説见燕记
　　命之成拜阶上北面再拜稽首
　　注曰宾降拜主君辞之宾虽终拜于主君之意犹为不成
　　敖氏曰拜下者臣也拜于上者宾也既升而命之成拜所以賔之
　　郝氏曰君命拜不受拜下之礼也北面再拜稽首从君命也
　　右拜至
　　士举鼎去鼏于外次入陈鼎于碑南南面西上右人抽扃坐奠于鼎西南顺出自鼎西左人待载
　　注曰入由东出由西明为宾也今文奠为委
　　敖氏曰去鼏亦右人也次序也次入鼎在西者先在东者后也碑下脱一南字西南之南衍文皆传冩者误也朝位君南面故陈鼎于内外皆顺之鼎西每鼎之西也顺出以次而出也顺出正礼也其或逆出由便耳左人待载盖各立于其鼎之东南面　郑本委作奠注曰今文奠为委继公案后篇皆作委宜从今文
　　郝氏曰士谓有司之属举鼎谓扛鼎入去鼏去鼎葢外大门外次入依门外之次碑在堂下庭中七鼎陈于碑南皆南向如门外之次西上上賔也首牛次羊豕鱼等横陈而东右人左人谓二人共举鼎前者在西为右后者在东为左鼎既陈右一人自西抽扃委于鼎西向南遂西出左一人立鼎东待升肉载俎也张氏曰自此至逆退复位言鼎入载实于俎以待设石本正误云陈鼎于碑南南面西上脱一南字世佐案监本碑下有二南字当从之鼎南面以西为右右人在鼎西故抽扃即奠于其西便也南顺言奠扃之法南北设之顺鼎面也举鼎之时扃横加于鼎上及其奠之直设于鼎旁故云顺出自鼎西谓右人奠扃讫即自鼎西而出也上云次入则出亦以次可知故不须言顺出其或逆出乃着之以其变于初也敖氏分句不审遂以西南之南爲衍字过矣近山隂马駉读南顺二字为句与郝氏节觧合义较优今从其优者
　　雍人以俎入陈于鼎南旅人南面加匕于鼎退
　　注曰旅人雍人之属旅食者也雍人言入旅人言退文互相备也匕俎每器一人诸侯官多也
　　敖氏曰雍人西面于鼎南陈俎俎南顺旅人南面于鼎北加匕匕北枋退盖兼执匕俎者而言旅人其士旅食与
　　郝氏曰雍与饔同俎载鼎肉熟于鼎载于俎故雍人以俎入陈于各鼎南旅人南面立于鼎北匕削木为匙以取肉于鼎也
　　大夫长盥洗东南西面北上
　　敖氏曰当盥者七人皆违其位而立于此也国君设洗当东霤于东夹南为少东洗之东南则又东矣郝氏曰大夫操匕载肉者言长非一人也
　　序进盥退者与进者交于前
　　注曰前洗南
　　疏曰郷饮酒郷射宾盥北面则此大夫亦皆北面可知
　　敖氏曰前者其立处之西也于洗南爲少东交于前不言相右可知也此可见经文之例矣
　　郝氏曰序进谓在北立者先盥盥卒仍退立进者与退者交于所立位之前
　　世佐案序进盥西面盥也凡盥主人于洗北南面宾于洗南北面此大夫于洗东西面盥辟主人也
　　卒盥序进南面匕
　　敖氏曰南面立于鼎后也匕出鼎实也
　　载者西面
</div>
    <div class="pagination">
<a href="仪礼集编_page78.html">上一页</a><span>...</span><a href="仪礼集编_page74.html">74</a><a href="仪礼集编_page75.html">75</a><a href="仪礼集编_page76.html">76</a><a href="仪礼集编_page77.html">77</a><a href="仪礼集编_page78.html">78</a><span class="current-page">79</span><a href="仪礼集编_page80.html">80</a><a href="仪礼集编_page81.html">81</a><a href="仪礼集编_page82.html">82</a><a href="仪礼集编_page83.html">83</a><a href="仪礼集编_page84.html">84</a><span>...</span><a href="仪礼集编_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
