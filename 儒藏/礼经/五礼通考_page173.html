<!DOCTYPE html>
<html>
<head>
    <meta charset="UTF-8">
    <title>五礼通考 - 第 173 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 173 页/共 431 页</h1>
    <div class="content">　　钦定义疏上篇正祭以神道事尸于室故用祝与佐食皆室事也此篇傧尸以賔礼接尸于堂故不用祝与佐食而另立侑以辅尸皆堂事也即于祭日摄酒燅爼而行之与天子诸侯明日绎祭者不同祭统云天子之祭也与天下乐之诸侯之祭也与竟内乐之然则大夫之傧尸也亦率其賔客宗族家臣以乐尸而已
　　少牢下篇以傧尸为正礼不傧尸乃礼之杀者故另起言若不傧尸如士冠礼言若不醴则醮用酒若杀则特豚士昏记云若不亲迎则妇入三月然后壻见一例敖氏以为古今文质异宜或亦五方风俗异尚是也又时祭有四或三时傧尸而一时不傧尸或秋冬傧尸而春夏不傧尸亦惟人酌而行之耳
　　蕙田案注疏分傧尸为上大夫不傧尸为下大夫而郝仲舆则云傧与不傧事故适然或祭有大小礼有损益未可据与注疏异据春秋书犹绎説者以为绎祭礼轻宜废而不废故讥是诸侯有废绎之时则上大夫容有不傧尸之事考家语公父文伯祭其祖悼子康子与焉进爼而不授彻爼而不与燕宗老不与则不绎绎不尽饫则退绎即上大夫傧尸也曰绎僣也宗老不与则不绎即所谓若不傧尸也可为确证注疏未妥
　　有司彻【注彻室中之馈及祝佐食之爼】
　　【敖氏继　曰彻室中之馔及者之豆爵与祝之荐爼也祝不自执以出是未归也其二佐食乃众賔为之室中事毕亦反于賔位然则祝与佐食皆当与傧尸之礼矣】
　　【张氏尔岐曰有司谓司马司士宰夫之属不傧尸者尸出之后设馔于西北隅以厌饫神谓之阳厌此既傧尸有祭象故不设馔西北隅为阳厌也】
　　埽堂【注为傧尸新之少仪曰泛埽曰埽埽席前曰拚】司宫摄酒【注更洗益整顿之】乃燅尸爼【注燅温也温尸爼于防肵亦温焉古文燅皆作寻记或作燖春秋传曰若可燖也亦可寒也敖氏继公曰谓皆示新之祝佐食亦与傧尸之礼其爼不温者以无上位畧之但因其故爼而已】
　　钦定义疏自有司彻以下祝与佐食皆不见于经故注以为祝与佐食不与傧尸之礼然经不见祝与佐食出与归爼之文则是犹在列也且事神事尸祝佐食有上事为最贵而傧尸之礼不与可乎以其傧尸不与尸相接而在堂下众賔众兄弟之班故经文不见之也祝佐食之爼不燅者以他人可用尸之余不可令尸用他人之余也是以因其故爼而设于堂下焉正祭主人主妇不设爼亦以傧尸不便于燅爼故耳上篇宗人遣賔朼而二佐食在焉故敖氏以佐食为众賔也其祝若同姓则在兄弟之列异姓则在众賔之列
　　蕙田案祝佐食以神事尸者也侑以賔事尸者也幽明理殊尸賔事异自不宜相袭
　　卒燅乃升羊豕鱼三鼎无腊与肤乃设扃鼏陈鼎于门外如初【注腊为庶羞肤从豕去其鼎者傧尸之礼杀于初如初者如庙门之外东方北面北上】蕙田案少牢五鼎有腊与肤傧尸礼杀肤附豕爼无専鼎也
　　蕙田案以上燅尸爼新傧礼
　　乃议侑于賔以异姓【注议犹择也择賔之贤者可以侑尸必用异姓广敬也是时主人及賔有司已复内位】
　　【敖氏继公曰与賔长谋议可与为侑者此与乡饮酒就先生而谋賔介之意相类侑之言佑也所以辅助尸者也傧尸而立侑亦示敬尸之意且贵多仪也】
　　钦定义疏主人賔有司皆未出庙门则犹在内位也何复之有上篇者三人兴出注云出降反賔位是也三人中佐食在焉抑可见佐食之与于傧尸礼矣
　　宗人戒侑【注戒犹告也南面告于其位戒曰请子为侑疏知南面告于其位者以賔位在门东北面请以为侑明面向其位可知】侑出俟于庙门之外【注俟待也待于外当与尸更入主人兴礼事尸极敬心也】
　　蕙田案以上立侑
　　司宫筵于户西南面【注为尸席也】又筵于西序东面【注为侑席也】尸与侑北面于庙门之外西上【注言与殊尊卑北面者傧尸而尸益卑西上统于賔客】
　　钦定义疏尸者神之所慿慿之则神离之则人也傧尸者处乎神与人之间始犹疑乎神之终则全乎人之者也士之尸未出庙则疑乎神未离之故尸不与于旅酬尸尊也大夫傧尸尸出庙而复入则疑乎神既离之故尸亦与乎旅酬尸卑也　又案燕礼之賔出东面賔之也大射仪之賔出北面臣之也此尸与侑皆北面故注以为尸益卑而敖氏以为尊大夫也疏谓尸执臣道夫同姓之亲天子诸侯尽臣之大夫则或臣或不臣矣岂可槩乎其臣者如东郭偃臣崔武子是也为尸者则不必其皆臣也
　　主人出迎尸宗人摈【注賔客尸而迎之主人益尊摈赞疏宿尸祝摈此宗人摈正祭主人不迎尸以申尸之尊至此賔客尸而迎之】主人拜尸答拜主人又拜侑侑答拜主人揖先入门右【注道尸】
　　【敖氏继公曰凡主人与客揖而先入皆入门右也经独于此见之】
　　尸入门左侑从亦左揖乃让【注没霤相揖至阶又让疏乡饮酒礼之等入门三揖至阶又让】
　　【敖氏继公曰亦三揖至于阶乃三让也惟云揖乃让文省】
　　主人先升自阼阶尸侑升自西阶西楹西北面东上【注东上统于其席　疏賔席以东为上故也】主人东楹东北面拜至尸答拜主人又拜侑侑答拜【注拜至喜之】
　　【郝氏敬曰自主人出迎及拜至皆用賔礼】
　　蕙田案以上迎尸及侑
　　乃举【注举举鼎也举者不盥杀也】司马举羊鼎司士举豕鼎举鱼鼎以入陈鼎如初【注如初如阼阶下西面北上　疏如初如上经正祭时陈鼎之事也】雍正执一以从雍府执二以从司士合执二爼以从司士赞者亦合执二爼以从皆加于鼎东枋二爼设于羊鼎西西缩二爼皆设于二鼎西亦西缩【注凡三鼎一四爼为尸侑主人主妇其二爼设于豕鼎鱼鼎之西陈之宜具也】
　　【姜氏兆锡曰缩之言直犹顺也凡全经言南陈南肆及南顺之属皆异名而同实肆亦陈也谓其陈之皆直而顺也】
　　雍人合执二爼陈于羊爼西并皆西缩覆二疏于其上皆缩爼西枋【注并并也其南爼司马以羞羊湆羊肉湆其北爼司士以羞豕湆豕肉汁豕脀湆鱼疏柄有刻饰者　疏匕湆谓无肉直汁以其在也肉湆直是肉从湆中来实无汁案下文次賔羞羊湆司马羞羊肉湆此注并云司马不云次賔其实羞羊湆者是次賔也又案下文次賔羞豕湆司士羞豕脀羞湆鱼此并云司士者亦据上经正文司士击豕而言实次賔羞湆也】
　　钦定义疏羞爼者注不见次賔疏以经正之是也其二爼之设注谓南者羞羊北者羞豕鱼似属倒置然即谓北爼羞羊南爼羞豕鱼犹未尽合也盖两爼必相间用之羊湆爼以羞于尸则羊肉湆爼亦当已载而俟则二者不可同用一爼明矣豕湆与豕脀亦然故二爼祗可以与肉分而不可以羊与豕异也
　　蕙田案以上举鼎设爼
　　主人降受宰几尸侑降主人辞尸对【注几所以坐安体周礼大宰掌赞玉几玉爵】宰授几主人受二手横执几揖尸【注独揖尸几礼主于尸】主人升尸侑升复位【注位阼阶賔阶上位】
　　【张氏尔岐曰即上文东楹东西楹西之位】
　　主人西面左手执几缩之以右袂推拂几三二手横执几进授尸于筵前【注衣袖谓之袂推拂去尘示新】
　　【敖氏继公曰推者推手也】
　　尸进二手受于手间【注受从手间谦也】
　　【盛氏世佐曰手间主人二手之间】
　　主人退尸还几缩之右手执外帘北面奠于筵上左之南缩不坐【注左之者异于鬼神生人阳长左鬼神隂长右不坐奠之者几轻　疏尸横受之将欲纵设于席故还之使缩】
　　【敖氏继公曰几稍髙故设之不坐少仪曰取爼设爼不坐其意类此】
　　主人东楹东北面拜【注拜送几也】尸复位尸与侑皆北面答拜【注侑拜者从于尸　疏授几止为尸今侑亦拜以其立侑以辅尸故侑从尸拜也】
　　蕙田案以上授尸几
　　主人降洗尸侑降尸辞洗主人对卒洗揖主人升尸侑升尸西楹西北面拜洗主人东楹东北面奠爵答拜降盥尸侑降主人辞尸对卒盥主人揖升尸侑升主人坐取爵酌献尸尸北面拜受爵主人东楹东北面拜送爵【注降盥者为土汚手不可酌】
　　蕙田案以上主人献尸
　　主妇自东房荐韭菹醢坐奠于筵前菹在西方妇赞者执昌菹醢以授主妇主妇不兴受陪设于南昌在东方兴取笾于房麷蕡坐设于豆西当外列麷在东方妇赞者执白黒以授主妇主妇不兴受设于初笾之南白在西方兴退【注昌昌本也韭菹醓醢昌本麋臡麷熬麦也蕡熬枲实也白熬稻黒熬黍此皆朝事之豆笾大夫无朝事而用之傧尸亦丰大夫之礼主妇取笾兴者以馔异亲之当外列辟铏也退退入房也　疏正祭先荐后献绎祭先献后荐此傧尸礼与天子诸侯绎祭同故亦先献后荐也】
　　蕙田案以上主妇荐豆笾
　　乃升【注升牲体于爼也　疏自乃升尽于其上论司马载爼因歴説十一爼之事】司马朼羊亦司马载载右体肩臂肫骼臑正脊一脡脊一横脊一短胁一正胁一代胁一肠一胃一祭肺一载于一爼【注言燅尸爼复序体者明所举肩骼存焉亦着脊胁皆一骨也臑在下者折分之以为肉湆爼也一爼谓司士所设羊鼎西第一爼】羊肉湆臑折正脊一正胁一肠一胃一哜肺一载于南爼【注肉湆肉在汁中者以増爼寔为尸加也必云臑折明为上所折分者哜肺离肺也南爼雍人所设在南者此以下十一爼俟时而载于此歴説之尔今文湆为汁　疏凡牲体皆出汁不言湆此特得湆名者正祭升牲体皆无湆此湆亦升焉故下注云哜湆是也若然豕亦有湆而名豕脀者互见为文言湆鱼明鱼在湆耳十一爼者即尸之羊肉湆一也豕脀爼二也侑之羊爼三也豕爼四也主人羊爼五也羊肉湆爼六也豕脀七也主妇羊爼八也尸侑主人三者皆有鱼爼是其十一通尸羊正爼为十二爼其四爼尸侑主人主妇载羊体爼皆为正爼其余八爼雍人所执二爼益送往还故有八其寔止二爼也】司士朼豕亦司士载亦右体肩臂肫骼臑正脊一脡脊一横脊一短胁一正胁一代胁一肤五哜肺一载于一爼【注臑在下者顺羊也】侑爼羊左肩左肫正脊一胁一肠一胃一切肺一载于一爼侑爼豕左肩折正脊一胁一肤三切肺一载于一爼【注侑爼用左体侑贱其羊爼过三体有肫尊之加也豕左肩折折分为长兄弟爼也切肺亦祭肺互言之尔无羊肉湆下尸也豕爼与尸同　疏鼎爼数竒今体数四故云加】
　　钦定义疏上经司马羊载于一爼注云司马所设羊鼎西第一爼尸爼第一则侑爼第二第一者在北则第二者在南无疑也此注乃云北爼殊不可晓疑北字乃次字之譌若然则注文本明而录者辗转迷误遂致贾氏亦之耳侑之豕脀爼亦益送者则雍人所设于南者注谓豕爼与尸同是也祭肺贵于哜肺岂其有祭肺而转谓不备礼乎
　　蕙田案肤三杨氏本作肤一盛世佐以为以下注考之当属衍文未详孰是
　　阼爼羊肺一祭肺一载于一爼羊肉湆臂一脊一胁一肠一胃一哜肺一载于一爼豕脀臂一脊一胁一肤三哜肺一载于一爼【注阼爼主人爼无体逺下尸也以肺代之肺尊也加羊肉湆而有体崇尸惠亦尊主人臂左臂也侑用肩主人用臂下之也不言左臂者大夫尊空其文也阼爼司士所设豕鼎西爼也其湆爼与尸爼同豕爼又与尸豕爼同】
　　主妇爼羊左臑脊一胁一肠一胃一肤一哜羊肺一载于一爼【注无豕体而有肤以主人无羊体不敢备也无祭肺有哜肺亦下侑也祭肺尊言哜羊肺者文承肤下嫌也肤在羊肺上则羊豕之体名同相亚也其爼司士所设在鱼鼎西者】
　　【张氏尔岐曰主妇有正爼无加爼】
　　司士朼鱼亦司士载尸爼五鱼横载之侑主人皆一鱼亦横载之皆加膴祭于其上【注横载之者异于牲体膴读如殷冔之冔刳鱼时割其腹以为大脔也可用祭也其爼又与尸豕爼同】
　　【杨氏复曰横载则进尾也祭膴鱼此所谓鱼湆】
　　【姜氏兆锡曰膴只是大脔注疏读如殷冔之冔曲甚矣】
　　钦定义疏主人之与尸也爼并同后此设爼羞爼之人并同主人尊与尸为偶也侑辅尸者杀于尸则无羊湆爼羊肉湆爼豕湆爼矣主妇匹主人者杀于主人又杀于侑则并无豕脀爼豕燔爼湆鱼爼矣且侑与主妇之爼祗令司马设之而不以烦賔长也凡此皆尊卑降杀之差也主人与尸爼虽同而爼实大不同则亦所谓有所屈有所伸者
　　蕙田案以上载爼之法
　　卒升【注卒已也已载尸羊爼　疏此献尸有五节从主人献酒于尸并主妇设笾豆一也賔长设羊爼二也次賔羞羊湆三也司马羞肉湆四也次賔羞羊燔尸乃卒爵五也】賔长设羊爼于豆南賔降尸升筵自西方坐左执爵右取韭菹防于三豆祭于豆间尸取麷蕡宰夫赞者取白黒以授尸尸受兼祭于豆间【注賔长上賔】雍人授次賔疏与爼受于鼎西左手执爼左廉缩之却右手执枋缩于爼上以东面受于羊鼎之西司马在羊鼎之东二手执挑枋以挹湆注于疏若是者三【注挑谓之歃读如或舂或抌之抌字或作挑者秦人语也此二者皆有浅升状如饭掺挑长枋可以抒物于器中者注犹泻也今文挑作抌挹皆为扱　疏浅升对寻常勺升深此浅耳】
　　【郝氏敬曰若是者三三挹三注】
　　尸兴左执爵右取肺坐祭之祭酒兴左执爵【注肺羊祭肺　疏上载尸羊正爼而云祭肺一是也其羊肉湆虽有哜肺一此时未升】次賔缩执爼以升若是以授尸尸却手受枋坐祭哜之兴覆手以授賔賔亦覆手以受缩于爼上以降【注哜湆者明湆肉加耳甞之以其汁尚味疏湆似大特牲大羮不祭不哜以不为神非盛此哜者明湆肉加先进其汁而尝之尚味故也以湆肉】
　　【加在鼎有汁在爼无汁故以进汁】
　　【敖氏继公曰若是者谓执爼之仪无变也祭湆如祭酒然亦注于地他时湆不祭此祭者重其在爼也】蕙田案尸却手受枋賔亦覆手以受两受字石经监本俱误作授今依敖本改正
　　尸席末坐啐酒兴坐奠爵拜告防执爵以兴主人北面于东楹东答拜【注防美也拜告酒美答主人意】
　　司马羞羊肉湆缩执爼尸坐奠爵兴取肺坐絶祭哜之兴反加于爼司马缩奠爼于羊湆爼南乃载于羊爼卒载缩执俎以降【注絶祭絶肺末以祭周礼曰絶祭湆使次賔肉使司马大夫礼多崇敬也疏周礼大祝职辨九祭七曰絶祭注云絶末以祭引之证絶祭与此同也】
　　【杨氏复曰案正爼皆横执横奠加爼皆缩执缩奠羊湆爼湆字衍】
　　观承案卒载爼句爼字疑衍张氏本无之可从
　　尸坐执爵以兴次賔羞羊燔缩执爼缩一燔于爼上盐在右尸左执爵受燔防于盐坐振祭哜之兴加于羊爼賔缩执爼以降【注燔炙】
　　【盛氏世佐曰此羞燔之爼不在上所陈六爼内其先所陈处未闻士虞礼云羞燔爼在内西塾上南顺】
　　尸降筵北面于西楹西坐卒爵执爵以兴坐奠爵拜执爵以兴主人北面于东楹东答拜主人受爵尸升筵立于筵末
　　【杨氏复曰案主人献尸羞羊爼及主妇献尸始羞豕脀及賔作三献之爵始羞湆鱼爼今并述于主人献尸之时者以载爼事同一类故以类相从庶使易见也不惟此也主人献侑羞羊爼主妇献侑奠豕脀又尸酢主人羞羊爼主妇致爵于主人始羞豕脀又主妇羊爼亦尸酢主妇始用之今并述于主人献尸之下者亦欲以类相从也郑注云此以下十一爼俟时而载于此歴説之尔盖谓此也】
　　蕙田案以上主人献尸
　　主人酌献侑侑西楹西北面拜受爵主人在其右北面答拜【注不洗者俱献间无事也主人就右者贱不専阶疏自此尽主人答拜论主人献侑并荐爼从献之事此节内从献有三事主人献时主妇荐笾豆一也司马羞羊爼二也次賔羞羊燔三也侑降于尸二等无羊匕湆又无肉湆凡爵行爵从尊者来向卑者献间无事则不洗爵从卑者来向尊者虽献间无事亦洗】主妇荐韭菹醢坐奠于筵前醢在南方妇赞者执二笾防蕡以授主妇主妇不兴受之奠防于醢南蕡在防东主妇入于房【注醢在南方者立侑为尸使正馔统焉】侑升筵自北方司马横执羊爼以升设于豆东侑坐左执爵右取菹防于醢祭于豆间又取防蕡同祭于豆祭兴左执爵右取肺坐祭之祭酒兴左执爵次賔羞羊燔如尸礼侑降筵自北方北面于西楹西坐卒爵执爵以兴坐奠爵拜主人答拜【注答拜拜于侑之右】
　　蕙田案以上主人献侑
　　尸受侑爵降洗侑降立于西阶西东面主人降自阼阶辞洗尸坐奠爵于篚兴对卒洗主人升尸升自西阶主人拜洗尸北面于西楹西坐奠爵答拜降盥主人降尸辞主人对卒盥主人升尸升坐取爵酌【注酌者将酢主人　疏自此尽就筵论主人受尸酢并荐笾豆及爼之事就此事中亦有五节行事尊主人故与尸同也尸酢主人时主妇亦设笾豆一也賔长设羊俎二也次宾羞羊湆三也司马羞肉湆四也次賔羞羊燔主人乃卒爵五也特牲少牢主人献尸尸即酢主人主人乃献祝及佐食此尸待主人献侑乃酢主人不同者此尸卑达主人之意欲得先进酒于侑乃自饮是以下文賔长献尸致爵主人尸乃酢之遂賔意亦此类也】
　　【敖氏继公曰侑不升辟酢礼也与尸同升则嫌若同酢主人然】
　　司宫设席于东序西面主人东楹东北面拜受爵尸西楹西北面答拜主妇荐韭菹醢坐奠于筵前菹在北方妇赞者执二笾防蕡主妇不兴受设防于菹西北蕡在防西主人升筵自北方主妇入于房【注设笾于菹西北亦辟铏　疏凡执笾豆之法皆两双执之此侑与主人皆二豆二笾故主妇与妇赞者各执其二于事便故主妇不兴受设之】长賔设羊爼于豆西主人坐左执爵祭豆笾如侑之祭兴左执爵右取肺坐祭之祭酒兴次賔羞湆如尸礼席末坐啐酒执爵以兴司马羞羊肉湆缩执爼主人坐奠爵于左兴受肺坐絶祭哜之兴反加于湆爼司马缩奠湆爼于羊爼西乃载之卒载缩执虚爼以降【注奠爵于左者神惠变于常也】
　　蕙田案郝仲舆谓反加于湆爼之湆衍盛世佐以为非衍今以献尸节例之郝説恐是
　　主人坐取爵以兴次賔羞燔主人受如尸礼主人降筵自北方北面于阼阶上坐卒爵执爵以兴坐奠爵拜执爵以兴尸西楹西答拜主人坐奠爵于东序南【注不降奠爵于篚急崇酒　疏燔即羊燔以主人与尸侑皆用羊体主妇献尸以后悉用豕体賔长献尸后悉用鱼从盛氏世佐曰不奠于篚者盖为从献众賔用之】
　　侑升尸侑皆北面于西楹西【注见主人不反位知将与已为礼】
　　【蔡氏徳晋曰侑升者尸酢已终主人将拜崇酒侑乃升陪尸答拜也】
　　主人北面于东楹东再拜崇酒【注崇充也拜谢尸侑以酒薄充满】尸侑皆答再拜主人及尸侑皆升就筵
　　蕙田案以上尸酢主人
　　司宫取爵于篚以授妇赞者于房东以授主妇【注房东房户外之东　疏自此尽主妇答拜论主妇亚献尸并见从献之事上文主人献节凡有三爵有主人献尸献侑并受酢此主妇献内凡有四爵主妇献尸一也献侑二也致爵于主人三也受尸酢四也献尸一节之内从献有五主妇设两铏一也土妇又设糗与脩二也次賔羞豕湆三也司士羞豕脀四也次賔羞豕燔尸乃卒爵五也】主妇洗爵于房中出实爵尊南西面拜献尸尸拜于筵上受【注尊南西面拜由便也　疏筵上受者以妇人所献不得各就其阶】
　　【髙氏愈曰是时尸南面主妇乃西面拜献且尸止拜受于筵上而不降楹西者以男与女不得正行賔主之礼故也】
　　主妇西面于主人之席北拜送爵入于房取一羊铏坐奠于韭菹西主妇赞者执豕铏以从主妇不兴受设于羊铏之西兴入于房取糗与腶脩执以出坐设之糗在蕡西脩在白西兴立于主人席北西面【注饮酒而有铏者祭之余铏无黍稷杀也糗糗饵也腶脩捣肉之脯】
　　【盛氏世佐曰无黍稷傧尸主于饮也】
　　钦定义疏主妇不可拜献尸于阼阶上故为尊南之拜以献之至拜送则就主人之席北东序之内亦主位妇人与男子为礼当依其夫也少牢主妇献尸于主人之北西面拜送爵其所谓北在室中者也此云主妇西面于主人之席北拜送爵则在堂上者也
　　尸坐左执爵祭糗脩同祭于豆祭以羊铏之柶挹羊铏遂以挹豕铏祭于豆祭祭酒次賔羞豕湆如羊湆之礼尸坐啐酒左执爵尝上铏执爵以兴坐奠爵拜主妇答拜执爵以兴司士羞豕脀尸坐奠爵兴受如羊肉湆之礼坐取爵兴次賔羞豕燔尸左执爵受燔如羊燔之礼坐卒爵拜主妇答拜受爵
　　蕙田案以上主妇献尸
　　酌献侑侑拜受爵主妇主人之北西面答拜【注酌献者主妇　疏其同于尸有三等主妇酌献侑主妇羞糗脩一也司士羞豕脀二也次賔羞燔侑乃卒爵三也降于尸二等无铏与豕匕湆也】
　　主妇羞糗脩坐奠糗于防南脩在蕡南侑坐左执爵取糗脩兼祭于豆祭司士缩执豕脀以升侑兴取肺坐祭之司士缩奠豕脀于羊爼之东载于羊爼卒乃缩执爼以降侑兴【注豕脀无湆于侑礼杀】
　　【敖氏继公曰初献无羊湆故此虽有豕脀亦不用湆】
　　次賔羞豕燔侑受如尸礼坐卒爵拜主妇答拜受爵【注降于尸二等无铏与豕湆】
　　蕙田案以上主妇献侑
　　酌以致于主人主人筵上拜受爵主妇北面于阼阶上答拜【注主妇易位拜于阼阶上辟并敬　疏此主妇致爵于主人时从献亦有五节主妇设二铏一也又设糗脩二也豕湆三也豕脀四也豕燔主人卒爵五也】
　　【敖氏继公曰筵上受因尸礼也与主人行礼故亦得独拜于阼阶上】
　　主妇设二铏与糗脩如尸礼主人共祭糗脩祭铏祭酒受豕湆拜啐酒皆如尸礼尝铏不拜【注主人如尸礼尊也其异者不告防　疏前献尸啐酒不拜拜在尝铏下或此拜字衍】
　　钦定义疏啐酒告防则拜此经主人初献尸有之其献侑及主妇献尸侑俱啐酒而不拜为不告防也尝铏告旨则拜特牲始祭有之其少牢始祭尸尝铏不拜亦为不告防也惟主妇献尸尸啐酒尝铏不告防亦拜此因主人献尸尸啐酒拜告防而为之告防虽杀于主人以主妇与主人体敌故犹拜也主妇献尸之尝铏与主人献尸之啐酒其节同故一以为啐酒拜所为尝铏拜耳至致爵于主人承上献侑之义嫌尝铏有拜故经言尝铏不拜以明之啐酒之不拜不待言矣疏谓啐酒之上无拜字者是也又迁就其辞以为尝铏之拜仍为啐酒者非也
　　蕙田案啐酒之上不当有拜疏以为衍是也敖氏本无拜字共祭或作其盛氏世佐云犹言兼祭也坊本作其误
　　其受豕脀受豕燔亦如尸礼坐卒爵拜主妇北面答拜受爵
　　【盛氏世佐曰如尸礼者如其司士羞豕脀以下至受燔如羊燔之礼也】
　　蕙田案以上主妇致爵于主人
</div>
    <div class="pagination">
<a href="五礼通考_page172.html">上一页</a><span>...</span><a href="五礼通考_page168.html">168</a><a href="五礼通考_page169.html">169</a><a href="五礼通考_page170.html">170</a><a href="五礼通考_page171.html">171</a><a href="五礼通考_page172.html">172</a><span class="current-page">173</span><a href="五礼通考_page174.html">174</a><a href="五礼通考_page175.html">175</a><a href="五礼通考_page176.html">176</a><a href="五礼通考_page177.html">177</a><a href="五礼通考_page178.html">178</a><span>...</span><a href="五礼通考_page174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
