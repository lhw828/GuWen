<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 15 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 15 页/共 117 页</h1>
    <div class="content">　　○注“疑读”至“之貌”。
　　○释曰：言“揖让”升，不言一揖一让，从上可知。云“疑，读为疑然从於赵盾之疑。疑，正立自定之貌”者，案宣公六年《公羊传》云：晋灵公欲杀赵盾，“於是伏甲于宫中，召赵盾而食之。赵盾之车右祁弥明者，国之力士也，仡然从乎赵盾而入，放乎堂下而立”。何休云：“仡然，壮勇貌。”郑氏以“仡然从乎赵盾而入，放乎堂下而立”，不取何休注义，以《乡射》注云“疑，止也，有矜庄之色”，自定其义，不殊字义，与何少异也。
　　主人坐取爵，实之宾之席前，西北面献宾。（献，进也，进酒於宾。）
　　[疏]“主人”至“献宾”。
　　○注“献进”至“於宾”。
　　○释曰：云“西北面”者，宾在西阶，北面，将就席受，故西北面向其席故也。宾西阶上拜，主人少退。（少退，少辟。）
　　宾进受爵，以复位。主人阼阶上拜送爵，宾少退。（复位，复西阶上位。）
　　[疏]“宾进”至“少退”。
　　○释曰：云“宾进”者，以宾西阶上疑立，今见主人西北面献於己席前，故宾进，将於席前受之故也。案《乡射》云“宾进，受爵於席前，复位”，此不言席前，文不具也。
　　荐脯醢。（荐，进也。进之者，主人有司。）
　　[疏]“荐脯醢”。
　　○注“荐进”至“有司”。
　　○释曰：知非主人自荐者，案《昏礼》礼宾“赞者荐脯醢”，《周礼膳宰》“荐脯醢”，皆非主人，故知此亦非主人，是有司也。
　　宾升席，自西方。（升由下也，升必中席。）
　　[疏]“宾升席自西方”。
　　○注“升由”至“中席”。
　　○释曰：案《曲礼》云：“席南乡、北乡，以西方为上。”今升席自西方，云“升由下”者，以宾统於主人，以东方为上，故以西方为升由下也。
　　乃设折俎。（牲体枝解节折在俎。）
　　[疏]“乃设折俎”。
　　○注“牲体”至“在俎”。
　　○释曰：凡解牲体之法，有全蒸其豚，解为二十一体。体解，即此折俎是也。是以下有宾俎脊、胁、肩，介俎脊、胁、肫、胳，是体解也。
　　主人阼阶东疑立。宾坐，左执爵，祭脯醢。（坐，坐於席。祭脯醢者以右手。）
　　[疏]“主人”至“脯醢”。
　　○注“坐坐”至“右手”。
　　○释曰：知宾坐坐於席上者，上文宾升席，下文降席，故知此坐在席可知。云“祭脯醢者以右手”者，此经左执爵，明祭用右手，是以《乡射》亦云“右祭脯醢”。
　　奠爵于荐西，兴，右手取肺，却左手执本，坐，弗缭，右绝末以祭，尚左手，哜之。兴，加于俎。（兴，起也。肺离之。本，端厚大者。缭犹纟也。大夫以上，威仪多。纟绝之，尚左手者，明垂纟之，乃绝其末。哜，尝也。）
　　[疏]“奠爵”至“于俎”。
　　○注“兴起”至“尝也”。
　　○释曰：奠爵於荐右者，为取肺奠之将举，故奠於右。《礼记少仪》云“取俎进俎，不坐”，是以取时奠爵兴，至加于俎又兴也。云“肺离之。本，端厚大”者，此是举肺者，於下记文。本谓根本，肺之大端，故云厚大。云“缭，犹纟也”者，弗缭即弗纟，一也。云“大夫以上，威仪多”者，此《乡饮酒》大夫礼，故云缭祭，《乡射》士礼，云绝祭。但云缭必兼绝，言绝不得兼缭，是以此经云缭兼言绝也。言大夫以上，则天子诸侯亦缭绝兼有，但礼篇亡，无以可知也。案《周礼大祝》云：辨九祭，“七曰绝祭，八曰缭祭”，注云：“本同，礼多者缭之，礼略者绝则祭之。”亦据此与《乡射》而言也。大夫已上为缭祭，《燕礼》、《大射》虽诸侯礼，以宾皆大夫为之，臣在君前，故不为缭祭，皆为绝祭也。云“哜，尝也”者，哜至齿则尝之也。
　　坐扌兑手，遂祭酒。（扌兑，拭也。古文扌兑作说。）
　　[疏]“坐扌兑手遂祭酒”。
　　○注“扌兑拭”至“作说”。
　　○释曰：案《内则》事佩之中有，则宾客自有巾以拭手也。坐扌兑手，因事曰遂，因坐祭酒，故云遂也。案《乡射》“坐扌兑手，执爵遂祭”，此不言执爵，省文也。
　　兴，席末坐啐酒。（啐亦尝也。）
　　[疏]“兴席末坐啐酒”。
　　○注“啐亦尝也”。
　　○释曰：言“席末”，谓於席之尾，故云末。《乡饮酒义》云：“祭荐、祭酒，敬礼也。哜肺，尝礼也。啐酒，成礼也。於席末，言是席之正，非专为饮食也。此所以贵礼而贱财也。”注云：“祭荐、祭酒、哜肺於席中，唯啐酒於席末。”是也。啐酒於席末者，酒是财，贱财之义也。云“啐亦尝”者，亦前肺云哜，是至齿为尝。此酒云啐，谓入口为尝，虽至齿，入口不同，皆是尝也。又肺於前用之不得言成礼，酒後乃用，故云成礼，异於肺也。
　　降席，坐奠爵，拜，告旨，执爵，兴。主人阼阶上答拜。（降席，席西也。旨，美也。）
　　[疏]“降席”至“答拜”。
　　○注“降席”至“美也”。
　　○释曰：宾拜告旨，主人拜崇酒，其节同，义即异矣。宾言旨，甘主人之位，啐则拜之。主人云崇者，崇，充也，谢宾以酒恶相充实，饮讫，乃崇酒。先後亦同也。
　　宾西阶上北面坐，卒爵，兴，坐奠爵，遂拜，执爵，兴。主人阼阶上答拜。（卒，尽也。於此尽酒者，明此席非专为饮食起。）
　　[疏]“宾西”至“答拜”。
　　○注“卒尽”至“食起”。
　　○释曰：言“遂拜”者，亦因奠爵不起，因拜也。云“於此尽酒者，明此席非专为饮食起”者，但此席为宾贤能起，故谓在席尽爵，於此西阶上卒之也。云“不专为饮食”者，啐酒於席末，兼为饮食之事，故以不专言之也。
　　●卷九乡饮酒礼第四
　　宾降洗，（将酢主人。）
　　[疏]“宾降洗”。
　　○注“将酢主人”。
　　○释曰：自此已下至“西阶上答拜”，论宾酢主人之事。云“将酢主人”者，案《尔雅》云：“酢，报也。”前得主人之献，今将酌以报之，故降洗而致敬，故云将酢主人也。
　　主人降。（亦从宾也。降，降立阼阶东，西面。）
　　[疏]“主人降”。
　　○注“降立”至“西面”。
　　○释曰：知面位如此者，案下云“主人复阼阶东，西面”，故知此当於阼阶东西面也。
　　宾坐奠爵，兴辞。（西阶前也。）
　　[疏]“宾坐奠爵兴辞”。
　　○注“西阶前也”。
　　○释曰：郑知“西阶前”者，《乡射》云：“宾西阶前东面坐奠爵，兴，辞降。”此亦然，故也。
　　主人对，宾坐取爵，洗南，北面。主人阼阶东，南面辞洗。宾坐奠爵于篚，兴对。主人复阼阶东，西面。宾东北面盥，坐取爵，卒洗，揖让如初，升。主人拜洗，宾答拜，兴，降盥，如主人礼。宾实爵主人之席前，东南面酢主人。主人阼阶上拜，宾少退。主人进受爵，复位，宾西阶上拜送爵，荐脯醢。主人升席自北方，设折俎，祭如宾礼。（祭者，祭荐俎及酒，亦哜啐。）
　　[疏]“主人”至“宾礼”。
　　○注“祭者”至“哜啐”。
　　○释曰：此宾坐取爵，洗南盥，坐取爵，卒洗，以此言之，则宾未盥，主人辞洗。案《乡射礼》盥讫将洗，主人乃辞洗，先後不同者，彼与乡人习礼轻，故盥讫乃辞洗，此乡人将宾举之，故未盥先辞洗，重之故也。若然，《乡射礼》内兼有乡大夫，即尊与州长同於盥後辞洗者，以其盥後辞洗是礼之常故也。但《乡射》“宾坐取爵洗，坐奠爵于篚下”，主人辞洗之时，宾方奠爵于篚下，此不奠爵篚下，便言奠爵于篚者，《乡射》云“宾坐取爵洗”之时，未得主人之命，故得奠於篚下，得主人之命，乃奠于篚。此则宾取爵洗，未奠之时，主人即辞，故奠于篚也。云“揖让如初，升”者，谓前主人卒洗，一揖一让升也。云“降盥，如主人礼”者，谓如主人降盥礼，则此宾降，主人亦降，宾辞降，主人对，一与主人降辞已下同也。云“祭如宾礼”者，如上宾祭时坐，“左执爵，右祭脯醢，奠爵于荐西，兴，右手取肺，左手执本，坐，弗缭，右绝末以祭，尚左手，哜之。兴，加于俎。坐扌兑手，遂祭酒。兴，席末坐，啐酒。”故云祭如宾礼。云“祭者，祭荐俎及酒”者，荐谓脯醢，俎即离肺也。云“亦哜啐”者，直云祭如宾礼。嫌祭不哜啐，故郑明之。云亦哜肺啐酒，是以下文云“不告旨”，明亦啐也。
　　不告旨。（酒，己物也。）
　　自席前阼阶上，北面坐卒爵，兴，坐奠爵，遂拜，执爵兴。宾西阶上答拜。（自席前者，啐酒席末，因从北方降，由便也。）
　　[疏]“自席”至“答拜”。
　　○注“自席”至“便也”。
　　○释曰：案《曲礼》云席“东乡、西乡以南方为上，南乡、北乡以西方为上。”凡升席，必由下，降由上。今主人当降自南方，以啐酒於席末，遂因从席北头降，又从北向南，北面拜，是由便也。若降由上之正，亦是便，故下云主人作相“降席自南方”，不由北方，亦由便也。
　　主人坐奠爵于序端，阼阶上北面再拜崇酒。宾西阶上答拜。（东西墙谓之序。崇，充也，言酒恶，相充实。）
　　[疏]“主人坐奠爵于序端”。
　　○注“东西”至“充实”。
　　○释曰：“奠爵于序端”者，拟後酬宾讫，取此爵以献介也。云“东西墙谓之序”者，《尔雅释宫》文。但彼云“东西厢”，厢即墙，故变言之也。
　　主人坐取觯于篚，降洗。宾降，主人辞降。宾不辞洗，立当西序，东面。（不辞洗者，以其将自饮。）
　　[疏]“主人”至“东面”。
　　○释曰：自此至“复位”，论主人酬宾之事。
　　○注“不辞”至“自饮”。
　　○释曰：酬酒先饮，乃酬宾，故云“将自饮”。若然，既自饮而盥洗者，礼法宜故也。若然，经云“宾降主人辞”，应奠爵，不言者，理在可知，故为文略也。
　　卒洗，揖让升。宾西阶上疑立。主人实觯酬宾，阼阶上北面坐奠觯，遂拜，执觯兴。宾西阶上答拜。（酬，劝酒也。酬之言周，忠信为周。）
　　[疏]“卒洗”至“答拜”。
　　○注“酬劝”至“为周”。
　　○释曰：云“宾西阶上疑立”者，待主人自饮故也。云“酬之言周，忠信为周”者，此解主人将酬宾，先自饮之意。以其酬宾若不自先饮，主人不忠信，恐宾不饮，示忠信之道，故先自饮，乃饮宾为酬也。忠信为周，《国语》文。
　　坐祭，遂饮，卒觯，兴，坐奠觯，遂拜，执觯兴。宾西阶上答拜。主人降洗，宾降，辞如献礼。升，不拜洗。（不拜洗，杀於献。）
　　[疏]“坐祭”至“拜洗”。
　　○注“不拜洗杀於献”。
　　○释曰：云“坐祭，遂饮”者，因坐祭即饮，饮卒觯，因事曰遂，故曰遂。云“辞，如献礼”者，主人辞，宾降，主人为己洗爵，此与献宾时同，故云“辞如献礼”。礼杀升堂，不拜洗，与献时异，故别言之，使不蒙如也。礼杀於献者，献时拜洗，礼初不杀故也。
　　宾西阶上立，主人实觯宾之席前，北面，宾西阶上拜，主人少退，卒拜，进，坐奠觯于荐西。（宾已拜，主人奠其觯。）
　　[疏]“宾西”至“荐西”。
　　○注“宾已”至“其觯”。
　　○释曰：宾已拜，“主人奠其觯”者，非久停，下文宾取之“奠于荐东”是也。
　　宾辞，坐取觯，复位。主人阼阶上拜送，宾北面坐奠觯于荐东，复位。（酬酒不举，君子不尽人之欢，不竭人之忠，以全交也。）
　　[疏]“宾辞”至“复位”。
　　○注“酬酒”至“交也”。
　　○释曰：宾辞，不解所辞之事，案《乡射》：“二人举觯于宾与大夫，进，坐奠于荐右，宾与大夫辞，坐受觯以兴。”注云：“辞，辞其坐奠觯。”以彼云宾与大夫辞，即云坐受觯以兴。若自手受之以举觯，是礼已，故宾与大夫可以当亢答之礼，得云辞其亲奠。此礼初，宾谦卑，不辞其奠，故经不云坐受以兴。然此辞是主人复亲酌已，故《乡射》主人酬宾云宾辞，郑注云“辞主人复亲酌己”是也。云“酬酒不举，君子不尽人之欢，不竭人之忠，以全交也”者，并《曲礼》文。案彼欢谓饮食，忠谓衣服，引之并谓饮食者，郑於彼欢与忠相对解之，故欢为饮食，忠为衣服，通而言之，总为饮食，於义合也。云“全交”者，所有饮食与已已尽之，恐人嫌贫而交绝，故不尽为全交，酬酒不饮亦是全交，故引为证也。此以奠於荐东，为酬酒不举。案《燕礼》二人媵爵于公，“奠于荐南”，彼皆举为旅酬而在左者，郑彼注云：“奠于荐南，不敢必君举也。”案《特牲》主人酬宾，“奠于荐北”，彼举旅而在左者，郑彼云：“行神惠。”故不与此同也。
　　主人揖，降。宾降，立于阶西，当序，东面。（主人将与介为礼，宾谦，不敢居堂上。）
　　[疏]“主人”至“东西”。
　　○注“主人”至“堂上”。
　　○释曰：自此下至“主人介右答拜”，论主人献介之事。
　　主人以介揖让升，拜如宾礼。主人坐取爵于东序端，降洗。介降，主人辞降，介辞洗，如宾礼。升，不拜洗。（介礼杀也。）
　　[疏]“主人”至“拜洗”。
　　○注“介礼杀也”。
　　○释曰：案上主人迎宾之时，介与众宾从入，又主人与客三揖至於阶之时，介与众宾亦随至西阶下东面。今此文云揖让升，如客礼，则唯於升堂时相让，无庭中三揖之事矣。升堂而云拜者，谓拜至亦如宾矣。云“介礼杀也”者，谓不拜洗，是以《乡饮酒义》云“三让以宾升，拜至、献酬、辞让之节繁，及介省矣”是也。
</div>
    <div class="pagination">
<a href="仪礼注疏_page14.html">上一页</a><span>...</span><a href="仪礼注疏_page10.html">10</a><a href="仪礼注疏_page11.html">11</a><a href="仪礼注疏_page12.html">12</a><a href="仪礼注疏_page13.html">13</a><a href="仪礼注疏_page14.html">14</a><span class="current-page">15</span><a href="仪礼注疏_page16.html">16</a><a href="仪礼注疏_page17.html">17</a><a href="仪礼注疏_page18.html">18</a><a href="仪礼注疏_page19.html">19</a><a href="仪礼注疏_page20.html">20</a><span>...</span><a href="仪礼注疏_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
