<!DOCTYPE html>
<html>
<head>
    <meta charset="UTF-8">
    <title>仪礼集说 - 第 47 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 47 页/共 95 页</h1>
    <div class="content">　　主人毕归礼
　　注曰賔所饮食不可废也礼谓饔饩飨食
　　继公谓毕归礼者不可以已之丧而废待賔之礼也礼谓食饔饩飨食
　　賔唯饔饩之受
　　唯受饔饩者以主人虽不遭丧亦归之饔饩故于此受之而不辞不受飨食者则以主人有丧不宜飨食己故虽致之亦不受也受饔饩则飧亦受可知飧饔饩之细也
　　不贿不礼玉不赠
　　贿与礼玉主君以报聘君者也今主君薨难乎其为辞故阙之赠者所以荅私觌遭丧则不觌故主国亦不宜赠
　　遭夫人世子之丧君不受使大夫受于庙其他如遭君丧
　　注曰夫人世子死君为丧主使大夫受聘礼不以凶接吉也其他谓礼所降
　　防曰服问云君所主夫人妻大子适妇
　　继公谓此大夫庿受之礼即记所云者是也遭君丧之礼凡所降者各有其义此亦遭丧也故因其礼而用之耳其义则或合或否而不能尽同
　　遭丧将命于大夫主人长衣练冠以受
　　注曰长衣素纯布衣也去衰易冠不以纯凶接纯吉也吉时在里为中衣中衣长衣继皆掩尺表之曰深衣纯袂寸半耳
　　继公谓此遭丧亦谓遭主君丧也主人即大夫文互见耳亦嗣君使大夫受之不言者可知也长衣练冠凶服变也主君丧而受之之服如此则夫人世子之丧其亦皮弁服以受与
　　右遭丧
　　聘君若薨于后入竟则遂
　　后谓使者旣行之后也云入竟则遂是未入竟则反而奔丧矣君薨则其国使人告使者而不反之以其行或有逺近故也入竟则遂意与上同
　　赴者未至则哭于巷衰于馆【衰七囬反下同】
　　注曰赴走告也此谓赴告主国君也哭于巷者哭于巷门也
　　继公谓赴告丧者之称也哭于巷其变于赴者至之礼与其哭也亦为位奔丧曰诸臣在他国为位而哭亦谓此时也衰于馆有事而出则吉服也
　　受礼
　　注曰受饔饩也
　　不受飨食
　　所以不受之者盖以为主君若飨食已已有君之丧自不宜往故虽归之犹辞而不受是亦原其礼之所由来也
　　赴者至则衰而出
　　但云衰而出则其出也非为聘事矣以此见赴者之至例在聘日之后也
　　唯稍受之【稍所敎反】
　　稍谓浆饮乗禽之属以其稍稍给之故谓之稍浆人职云共賔客之稍礼记云旬而稍宰夫始归乗禽亦可见矣云唯稍受之对不受飨食而言也
　　归执圭复命于殡升自西阶不升堂
　　注曰复命于殡者臣子之于君父存亡同
　　继公谓亦衰而执圭也升自西阶而不升堂告殡之礼然也是时上介亦执璋立于其左　案注云臣子之于君父存亡同者谓此仿君存时致命之礼故云存亡同
　　子即位不哭
　　注曰将有事宜清浄也不言世子者君薨也诸臣待之亦皆如朝夕哭位
　　防曰奔丧云奔父之丧在家者待之皆如朝夕哭位继公谓子者诸侯在丧之称子位在阼阶上不哭者子臣同
　　辩复命如聘子臣皆哭【辩音遍】
　　注曰如聘者自陈币至于上介以公赐告
　　与介入北乡哭【乡许亮反】
　　注曰北乡哭新至别于朝夕
　　继公谓云入者旣复命则出至是乃更入盖复命奔丧宜异其节也此云与介入则复命之时士介不入欤奔丧云奔丧者非主人入门左中庭北面哭然则使介此时之哭亦在西方之中庭而西上与
　　出袒括发
　　袒括发于外臣也
　　入门右即位踊
　　注曰从臣位自哭而踊如奔丧礼
　　右聘君薨
　　若有私丧则哭于馆衰而居不飨食
　　注曰私丧谓其父母也衰而居不敢以私服干君之吉使春秋传曰大夫以君命出闻丧徐行而不反防曰传春秋宣八年公羊传
　　继公谓云哭于馆者嫌其不敢发哀于主人之庿也昔曾子与客立于门侧其徒趋而出曾子曰尔将何之曰吾父死将出哭于巷曾子曰反哭于尔次曾子北面而吊焉正此意也不飨食谓主君飨食己则不往也其致之则斯受之是亦异于其君之丧
　　归使众介先衰而从之
　　注曰其在道路使介居前归请反命君纳之乃朝服旣反命出公门释服哭而归其他如奔丧之礼继公谓此别于有君丧者也经但见其未及郊之礼耳若君旣许其反命则朝服而帅众介以行也
　　右私丧
　　賔入竟而死遂也
　　遂谓遂其聘事者也若未入竟则使告于君止而俟命
　　主人为之具而殡
　　注曰具谓始死至殡所当用
　　继公谓具谓衣物之属殡即其馆而殡之也尸未得归故权殡于此云殡则不以造朝矣
　　介摄其事
　　为致聘享及问大夫之礼也初时必使上介接闻命者其意盖虑此也与
　　君吊介为主人
　　注曰虽有臣子亲姻犹不为主人以介与賔并命于君尊也
　　继公谓君吊之已不视敛异内外臣也凡诸侯吊于异国之臣君为之主此时其君不在故介为主人受主君之吊以此时惟介为尊故也君吊盖皮弁服礼诸侯吊于异国之臣皮弁锡衰主人未丧服则君亦不锡衰不锡衰则惟皮弁服矣此賔死于外虽已殡主人盖未丧服也介为主则袒免丧服记曰朋友皆在他邦袒免谓此类也凡诸侯吊主人必免
　　主人归礼币必以用
　　注曰当中奠赠诸丧具之用不必如賔礼
　　介受賔礼无辞也
　　注曰介受主君賔已之礼无所辞也有賔丧嫌其辞之
　　不飨食
　　与私丧同亦致则受之
　　归介复命柩止于门外
　　注曰门外大门外也必以柩造朝达其忠心
　　介卒复命出奉柩送之君吊卒殡
　　注曰卒殡成节乃去
　　防曰卒复命谓复命讫送之谓送至賔之家殡丧之大节卒殡而后君与介乃去也
　　继公谓卒殡谓旣奠乃去也大夫之丧自外归载柩以輲车举柩由阼阶升即适所殡
　　若大夫介卒亦如之
　　注曰不言上介者小聘上介士也
　　士介死为之棺敛之【敛力艶反下同】
　　敛敛于棺也上云具此云棺文互见也其异者殡与敛耳
　　君不吊焉
　　注曰主国君使人吊不亲往
　　继公谓此降于賔与上介且异内外臣也
　　若賔死未将命则旣敛于棺造于朝介将命【造七到反下同】注曰未将命谓俟闲之后也以柩造朝以己至朝志在达君命
　　继公谓此朝谓大门外也介将命于庿如賔礼旣则归而殡之于馆
　　若介死归复命唯上介造于朝
　　于賔言止于门外于上介造于朝文互见也
　　若介死虽士介賔旣复命往卒殡乃归
　　注曰往谓送柩
　　继公谓賔送上介已见于大夫介卒亦如之之中故惟主士介而言也不言君吊其在旣殡之后乎是亦降于賔与上介也
　　右賔介卒
　　小聘曰问不享有献不及夫人主人不筵几不礼面不升不郊劳
　　注曰记贬于聘所以为小也献私献也面犹觌也防曰面不升者谓私觌庭中受之不升堂
　　继公谓受于庿而不筵几礼差轻也礼亦当作醴凡受礼而设筵几乃醴賔此不筵几故不醴賔亦相因而然也面不升以其为下大夫也其礼如大聘之上介特初觌不与士介同入为异耳郊劳乃使臣之礼故言于君礼之后云献继不享而言谓聘君之献也经记于大聘皆不言聘君有献于主君及夫人而此于小聘乃以有献不及夫人为异亦未详
　　其礼如为介三介
　　注曰如为介如为大聘上介
　　继公谓礼者饔饩飨食之属也
　　右小聘
　　记乆无事则聘焉
　　注曰事谓盟会之属
　　若有故则卒聘束帛加书将命百名以上书于防不及百名书于方
　　注曰将犹致也名书文也今谓之字防简也方板也防曰简是一片防是众简相连
　　继公谓故犹事也有故谓有事可言者也此与经之所谓有言者互见尔卒已也聘者兼享而言或亦通小聘也小聘则不享束帛加书以书加于帛上也将命之时但称言以达其君之书而已未必言及其故
　　主人使人与客读诸门外
</div>
    <div class="pagination">
<a href="仪礼集说_page46.html">上一页</a><span>...</span><a href="仪礼集说_page42.html">42</a><a href="仪礼集说_page43.html">43</a><a href="仪礼集说_page44.html">44</a><a href="仪礼集说_page45.html">45</a><a href="仪礼集说_page46.html">46</a><span class="current-page">47</span><a href="仪礼集说_page48.html">48</a><a href="仪礼集说_page49.html">49</a><a href="仪礼集说_page50.html">50</a><a href="仪礼集说_page51.html">51</a><a href="仪礼集说_page52.html">52</a><span>...</span><a href="仪礼集说_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
