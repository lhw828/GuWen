<!DOCTYPE html>
<html>
 <head>
  <meta charset="utf-8"/>
  <title>
   周礼详解 - 第 16 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼详解 - 第 16 页/共 28 页
  </h1>
  <div class="content">
   【饮食之礼所谓族燕族食之礼也昏冠之礼所谓昏礼冠礼是也宾射之礼所谓行宾燕之礼而与之射也飨燕之礼所谓飨以训恭俭燕以示慈恵也脤膰之礼脤谓祭祀之肉而盛以蜃器者也膰谓熟肉助祭执事因赐之以膰胙者也定十四年天王使石尚来归脤以归诸侯故盛以蜃器使之懐也孟子言孔子不用从而祭膰肉不至不脱冕而行膰盖与祭祀而受胙也左传曰祀有执膰戎有受脤此脤膰之别也贺庆之礼谓因其喜而贺庆之庆则以礼为主贺则以利为主也若行人所谓贺庆以賛诸侯之喜是也饮食以施于宗族兄弟为主致其爱故也昏冠之礼以施于男女为主昏以亲之冠以成之言昏则姻可知也言冠则笄可知也先昏后冠则亲之而后成之也故旧朋友以义相与者也故以宾射为主飨在庙致其敬也燕在寝致其爱也上公三飨三燕侯伯再飨再燕子男一飨一燕聘客一飨一燕则与时赐无数故飨燕之礼以施于四方賔客为主爱而敬之也兄弟之国同姓之诸侯也与之同事先王故亲之以膰与之分守下土故亲之以脤福禄吾之所以为身者也与之同福禄则亲亲之至也虽至归脤以交诸侯之福贺庆以賛诸侯之喜兄弟之国非不与之贺庆也其亲之也以脤膰为主异姓之国非不与之同福禄也其亲之也以贺庆为主以异姓之国不及同姓之厚非亲疎之辨也亲宗族兄弟然后亲成男女以尊及卑也亲故旧朋友然后亲四方賔客以近及逺也四方之宾客以礼来接我者也兄弟异姓之国则我以礼往加焉此嘉礼之序也】
　　以九仪之命正邦国之位壹命受职再命受服三命受位四命受五命赐则六命赐官七命赐国八命作牧九命作伯
　　【莫非命也凡制于上而受于下者皆命也先王之时有定命之数则典命掌之有加命之数则宗伯掌之加命非定命也故谓之九仪之命而已命以徳定其数仪以命制其节位以仪辨其分车旗衣服之类此谓五仪职服位器之类此所谓九仪职服位器之类茍无王命以行之则下不得以聼上不得以使是故九仪有命然后职足以涖事服足以称徳位足以临人器足以行礼则足以治官足以使国足以守牧足以分州伯足以分州然后邦国之位先后之序髙下有等谓之邦国则指诸侯之国言之非王朝诸侯之位也一命受职者公侯伯之士皆一命子男之大夫亦一命固已受职矣子男之士不命则此或加子男之士为之夫所治谓之职未命之士非无职若府掌官器以治藏史掌官书以賛治之类皆其职也然其职非受于王皆其官长所自辟除有所属而已至一命则所受之职受于上矣再命受服者公侯伯之大夫与子男之卿皆再命固已受服矣以公侯伯之士与子男之大夫皆一命则此或加公侯伯之士子男之大夫为之司服曰士之服自皮弁而下惟王之上士三命亦服皮弁则此所谓受服者再命始受皮弁之服矣三命受位者公侯伯之卿固已受位矣则此或加公侯伯之大夫子男之卿为之夫君一位卿一位大夫一位上士一位中士一位下士一位则一命再命者非无位也至三命然后其位受于王矣四命受器者公之孤固已受器矣公侯伯之卿皆三命则加公侯伯之卿为之礼运曰大夫具官祭器不假声乐皆具非礼也假之言至也受器则祭器固已至矣则四命者礼乐之器皆得具而用之五命赐则者或加公之孤或加王之大夫出为县内之诸侯故赐八则以治也六命赐官者或加子男入为王之卿赐之官使得自置其臣治家邑也七命赐国者或加王之卿或加子男为侯伯以卿为侯伯始有其国也以子男而为侯伯则加受其国也故曰赐国八命作牧者或加侯伯而为之九命作伯者或加三公而为之一命之士积加命而至于五则为都鄙之君五命之子男积加命而至于九则为方伯进贤兴功以作邦国也士奋其才徳以求为君诸侯奋其才徳以求为伯九仪之命为之劝耳言受则有义言赐则有礼言作则有道盖君子有行可之仕有际可之士自四命以下言受则容有辞之者矣于其受之然后王命成焉此有义也自五命以上言赐则崇徳报功有受之而已属长连帅卒正者诸侯之所聴也州长者属长连帅卒正之所聴也方伯者天子之老州伯之所聴也州伯各以其属属于天子之老有道以揆有徳以倡者也州伯聴于天子之老而下之于帅正帅正聴于州伯而下之诸侯然则牧伯之仕岂无所作哉】
　　以玉作六瑞以等邦国王执镇圭公执桓圭侯执信圭伯执躬圭子执谷璧男执蒲璧【信音身】
　　【夫六瑞之制其形有圭璧以象天之体用其名有镇桓信躬谷蒲以别君徳之隆杀信躬之名则取诸身而象之也镇桓谷蒲之名则取诸物而象之也天子一位公一位侯一位伯一位子男同一位五等之爵先王以定天下之名分其严而不可犯也然而徒有其位而无其实以为之称焉与夫有其实而人莫之悉也乌能使人尊而贵之哉盖天下之人不可欺者以其皆有良知也不可陵者以其皆有良贵也苟以区区之名分以相制服岂人之情哉先王虑夫天下之人不知吾之为此位也并徳之小大而隆杀之又虑其在此位者以贵自骄而忘其徳焉至贵贱犯分不足相服而又无以服其下焉于是为之六瑞以表着之五位者正其名而等之也六瑞者表其徳而等之也夫天地合而后同道君臣合而后同徳六瑞者先王所以取合焉上极乎天下蟠乎地崇髙广大静以体仁而四方安焉万物育焉此王之所以为徳也故执镇圭上有所承下无所底周疑彊直其立也不孤其用也不殆以归徳于上而无私此公之所以为徳也故执桓圭侯之为徳以体仁而其为仁也尽人道以君民此尊而不屈者也故执信圭伯之为徳亦以体仁而其为仁也尽人道以长民此屈而不信者也故执躬圭子字也字养也语长人之道为未足能飬人而已故执谷璧以谷为信善而能飬人故也男任也任安也语飬人之道为未足能以顺安人而已故执蒲璧以蒲柔顺而能安人故也然则有君道者皆取象于天有臣道者皆效法于地故六瑞君之所以为贽也其象取谓天而已璧圆以象天之体圭鋭以象天之用为君之道非充实之美莫之能致也亲天下之物无以称徳焉惟玉也温润而泽缜宻而栗刚而不屈亷而不刿可谓充实之美矣故六者皆以玉为之充实之谓美充美而有光辉之谓大无美徳无大仁其仁弗大则仁之静弗至焉仁而至静弗至焉仁而至静然后有以安四方其仁弗大则仁之利弗至焉仁之至利然后有以飬肓万物四方万物莫不归往之谓王王之道也镇圭之制以王制其体则比其徳之美以尺有二寸制其数则比其徳之大以四镇之山制其象则其仁至静足以致其安至利足以致其飬夫山有仁之道也四镇之山又有大仁之道者也此王执之所以象其徳也镇圭所以象仁之用也仁之用则显故王执之大圭所以象道之用也道之用则藏故王搢之然镇圭之用非一或守之以定国或执之以正己或用之以接臣至于朝日祀天起师赒阨无不以之凡以王者之仁无适而非是也玉人曰镇圭尺有二寸天子守之此据其定国而言也大宗伯以玉作六瑞而曰王执镇圭此据其正己而言之也小行人成六瑞而曰王用镇圭此据其接臣而言之也典瑞之职曰王执镇圭以朝日此据其祀天而言之也又曰镇圭以徴守以恤凶荒此据其起师赒阨而言之也公执桓圭而射人又谓三公执璧者盖方其在朝而为三公则近于王而有所屈则致君之体而不致其用故执璧及其在外而为上公则逺于王而有所伸则有为君之位而致其用故执桓圭非不同势有屈伸也】
　　以禽作六挚以等诸臣
　　【君道一故六瑞一以玉为之玉者阳物也有君之道焉此玉所以为瑞天子受而复之宝之也臣道二故六挚以众禽为之禽者制驭于人者也为人臣者无以有已此禽所以为挚天子受而不复之臣之也挚之为言至也所执以自致焉大者玉帛小者禽鸟至于野外军中妇人童子皆有以自致焉故先王之时卿効其徳大夫効其智士効其节庶人工商効其职其才有余不敢过其分其实不足不敢执其物且夫鴈雉之类物之无知者且能候时而行守介而死不失其节而况人乎以人而是之不若人之大耻也此固人之所自致者也】
　　执皮帛
　　【太师太傅太保谓之三公少师少傅少保谓之三孤公与王坐而论道爕理隂阳则其道大同于物故公之挚则执璧璧之为物其形圆也则公有天之道焉其名辟也则公有君之道焉孤则贰公化寅亮天地而已于道则不足而于物则未能大同于徳则不羣而于物则足以相被故其挚执皮帛皮帛者束以帛而表虎豹之皮以为饰也大人虎变其文炳也君子豹变其文蔚也其道足以衣被人而饰之以炳蔚之文章此孤之道所以为不羣欤然而其道足以衣被人而人防其衣被则斯亲之矣人仰其道则斯尊之矣亲之斯爱之文取炳蔚以示其爱也尊之斯畏之皮取虎豹以示其可畏也人知爱而畏之则徳之不羣又可见矣非特王之孤为然典命曰公之孤四命以皮帛视小国之君则公之孤其徳亦然矣】
　　卿执羔大夫执鴈士执雉
　　【曲礼曰饰羔鴈者以馈则卿大夫亦能衣被人而有文章也然孤有不孤之徳其文则天也故以虎豹之皮饰之以皮者天为之文也卿之养人大夫之率人其文则人也故饰以缋以缋者人为之文也有徳然后能衣被人徳成然后有文士未成徳者也则无以衣被人故执雉而无所饰然雉之性则耿介而其色则文明以其被文以相质也士非无文也非成徳之文则文足以相质而已】
　　庶人执鹜工商执鸡【鹜音木】
　　【府史胥徒庶人之在官者则庶人非特府史而匕凡民在焉或聨于乡遂相质以生或聨于官府相须以行欲其不散迁故执鹜工者兴事造业以利其上者也商者迁有无以利其人者也欲其趋时而动故执鸡鹜与鸡皆人所畜则庶人工商亦上所畜故也】
　　以玉作六以礼天地四方
　　【物之受命以天而生以地而成五精之君则分位于四方以佐天地之化育者也先王欲报之徳故即地上之图丘报天即泽中之方丘报地兆五帝于四郊报五帝也天地四方未之辨也有物混成无得而礼焉及其既散始有尊卑之位左右之方隂阳之徳生成之序未辨之时犹器之合乎玉犹玉之复乎璞方圆之形黄之色璧琮之名大小多寡之数未之有也道之散为天地四方犹以玉而分为器所以致其礼也】
　　以苍璧礼天以黄琮礼地以青圭礼东方以赤璋礼南方以白琥礼西方以璜礼北方皆有牲币各散其之色
　　【万物亲地而天为之辟故礼天之器其名曰璧以天有辟之道而万物所由以制者也其形圆则取其为圜之干其色苍则象其始事之时万物祖天而地为之宗故礼地之器其名曰琮以地有宗之道而万物所由以收者也其形方则取其直方之坤其色黄则象其终功之时有体斯有用青圭象阳之生物其用也有用斯有事赤阳之盛色章阴之成事赤璋以阳之盛色物之以隂之成事名之是象其事也有事斯有形白琥象阴之成是其形也有形斯有色璜者以阳之正色物之以阴之盛色名之是象其色也阳生于子而终于已隂生于午而终于亥则南北为阴阳之杂故赤璋璜皆杂阴阳焉阳中于夘隂中于酉则东西为阴阳之纯故青圭则成象焉白琥则效法焉道之判于域中天地继道以为体五精之君各继其用而已是故六器之形各以用继体以事继用以色继形不失其序然而璧琮圭璋白琥其物之也同其名之也异于北方之玉其名之其物之皆以色焉何也以色物之则以天职用之时以黄色名之则以地终功之时也北方之幽无得而名焉其得而名者亦见于色而已不以名而黄物之者示地有终功之美而归之天焉然有礼神之王有祀神之玉以苍璧礼天至璜礼北方则所谓玉书书所谓檀璧是也四圭有邸以祀天旅上帝两圭有邸以祀地旅四望则所谓祀玉若书所谓秉圭是也皆有牲币各放其器之色立大祀用玉帛牲牷立次祀用牲币立小祀用牲而帛则人以衣者也牲则人以养者也以其衣食之物而荐之致人事也六器之象神示之徳存焉故牲币之色则各放之而已矣】
　　以天产作阴徳以中礼防之以地产作阳徳以和乐防之
　　【天产动物也地产植物也六牲之属皆味存焉谓之天产以上首而圆五谷之属皆气存焉谓之地产以下首而方精之不足者补之以味形之不足者补之以气先王以气味作之则昼夜之所存平旦之所息无非精形之养也养精之至隂徳生焉养形之至阳徳生焉作之者使之生而无息也阴徳作已而教之以阴礼则民可以无怨阳徳作已而教之以阳礼则民可以无争盖民常勤于用精而怠于用形故先王防以礼乐礼主于减乐主于盈礼减而进以进为文此所以道中乐盈而反以反为文此所以道和隂徳民之所以淫也以中和防之则民不淫矣阳徳民之所怠也以和乐防之则民不怠矣】
　　以礼乐合天地之化百物之产以事鬼神以谐万民以致百物
　　【大道散而天地位天地位而百物生天以阳生地以隂成隂阳相摩鼓之以雷霆润之以风雨动之以四时暖之以日月冬无愆阳夏无伏隂寒署雨旸各适其中则天地之化是谓太和百物资天之阳以有生资地之隂以有成气变而有形形变而有质莫不负隂抱阳冲气以为利则百物之产是以天地之中和而已先王之作礼乐一本于中和则其合天地之化百物之产亦以其自然之和也夫乐由阳来礼由隂作礼减而进以进为文乐盈而反以反为文无过不及也一于中而已无有余不足也一于和而已合生气之和道五常之行使之阳而不散阴而不宻刚气不怒柔气不慑四畅交于中而发作于外其至也极乎天蟠乎地上下与天地同和节则礼乐之大和也其施于物也感动其善心移易其邪行无悖逆诈伪之心无淫佚作乱之事天地防合隂阳相得覆育万物以至于勾萌逹羽翼奋角觡生蛰虫昭苏羽者妪伏毛者孕育胎生者不防而卵生者不殈则礼乐之大和也惟礼乐之大和故能合天地之化惟礼乐之大和故能合百物之产所以与之同流而无问者此也记曰乐者天地之和也礼者天地之序也惟其为天地之和序故能合天地之化也又曰和故百物皆化序故羣物皆别惟其能化别羣物故能合百物之产也夫天物之化百物之产所以合而无间者礼乐之和气也惟其和气也以通乎幽则鬼神之无形可得而事矣以治乎明则万民之至愚可得而谐矣以格乎物则百物之有知可得而致矣能合天地之化百物之产者礼乐之道也可以事鬼神谐万民致百物者礼乐之功也】
　　凡祀大神享大鬼祭大示帅执事而卜日宿眡涤濯涖玉鬯省牲镬奉玉齍诏大号治其大礼诏相王之大礼【朕志先定人鬼协从然后可以致享帅执事则人谋从也而卜日则鬼谋从也即太宰所谓前期十日帅执事而卜曰遂戒是也七日戒三日宿太宰大宗伯帅执事而卜日然而太宰特尊故及执事然后眂涤濯及纳烹然后賛王牲事及祀之日然后賛玉币爵之事大宗伯正掌天神人鬼地示之礼故宿眂涤濯涖玉齍省牲镬奉玉齍太宰不奉齍则亦以齍事卑于牲事也涖玉鬯者玉所以礼神鬯所以求神皆宿眂而涖之也奉玉齍于祭之日盖奉玉与鬯也诏大号则大之之六号是也以牲币齍奉鬼神示以鬼神示建保邦国而不为名号以尊大其美以辨名其类其尽志也略其尽物也凟矣治其大礼凡礼事之大者也诏相王之大礼王礼之大者也】
　　若王不与祭祀则摄位凡大祭祀王后不与则摄而荐豆笾彻大宾客则摄而载果朝觐会同则为上相大丧亦如之王哭诸侯亦如之王命诸侯则傧国有大故则旅上帝及四望【与音预果读为祼】
　　【若王不与则摄位大宗伯掌大祭祀则王之不与祭祀使之摄位也宜矣凡大祭祀王后不与则摄而荐豆笾彻者豆笾有荐谓正祭祀时也豆笾有彻谓祭祀方毕也大宾客则摄而载祼亦谓王后不与而摄其事也载祼者谓祼鬯载于圭瓉也朝觐防同则为上相者相王以行礼也王礼相者非一人而大宗伯则为上相也王命诸侯则傧者傧诸侯以见王也旅者合众人而祭之也国有大故所求者众矣举天之上帝地之四望则众神皆合祭之矣】
　　王大封则先告后土乃颁祀于邦国都家乡邑
　　【大封封诸侯也与诗之赉言大封于庙同意社土神也后土配食于社者也大封以分土而封诸侯则先告后土宜矣颁赐谓颁其祀礼也言邦国而及其都家乡邑者盖诸侯之卿与其子弟食采亦谓之都如书所谓简恤尔都是也诸侯之国其制地也有都家有乡邑而祭祀之礼皆有等降则其颁祀详言之者以典祀所颁先王尤以为重而不可忽也子曰节莫差于僣僣莫僣于祭则先王于此尤致其详者其所防岂不为至哉】

　　周礼详解卷十七
&lt;经部,礼类,周礼之属,周礼详解&gt;
　　钦定四库全书
　　周礼详解卷十八
　　宋　王昭禹　撰
　　小宗伯之职掌建国之神位右社稷左宗庙兆五帝于四郊四望四类亦如之兆山川丘陵坟衍各因其方【王之所体者道也大宗伯所以佐王特道之物而已大宗伯之所建者礼也小宗伯所以佐大宗伯者特礼之物而已道不浑于度数故求之度数而不得也降而生物则度数存焉大宗伯之所建凢明于本数小宗伯之所佐凢系于末度本精而末粗数畧而度详圣人南面而治与万物相见必以祀致餙焉则精粗详畧不可以不备也记曰知礼乐之情者能作识礼乐之文者能述然则大宗伯盖与于知礼之情而作之也小宗伯盖与于识礼之文而述之也别而言之天曰神地曰示人曰鬼合而言之皆可谓之神葢神无方无乎不在然古人所以求诸神者未尝不在焉有在故有方有方故有位右社稷左宗庙国中之神位也兆五帝于四郊与夫四望山川丘陵坟衍国外之神位也尊五帝而逺之则以宗庙为亲賔山陵坟衍而外之则以社稷为主右隂也而地道尊右社稷地类也故右社稷左阳也人道所向君子于其亲事死如生故左宗庙左右各因其所尚而非相为尊卑故此言右社稷而左宗庙而匠人营国亦曰左祖右社言社则见稷言祖则见宗东西隂阳之中南北阴阳之正昊天其君五帝其佐也君王其中而五帝之运与五行同其休王焉故为之兆五帝于四郊五帝也而兆止于四郊则土与火相生以相继者也岂同兆于南郊乎非特五帝之兆如此四类四望亦如之五岳四渎在地而成形故祭谓之望日月风雨司中司命在天而成象故祭谓之类所以聚之非一神也故经于上帝每言类而小宗伯天地之大灾亦类社稷宗庙之位夫国之神位众矣言兆五帝而不言地上之圆丘言山川丘陵坟衍各于其方而不言泽中之方丘言宗庙而不言祧庙则皆举卑以见尊也】
　　掌五礼之禁令与其用等辨庙祧之昭穆辨吉凶之五服车旗宫室之禁掌三族之别以辨亲疎其正室皆谓之门子掌其政令
　　【吉凶军賔嘉之五礼大宗伯既掌其本数矣小宗伯又掌其末度焉禁谓禁其所不得用令谓令其所当用又有等焉葢道通为一则无等矣礼别于五故象天地之大而有髙卑象四时之行而有先后卑髙之陈先后之序而自然之等存乎其间礼之为礼特辅其自然者以等之而已用等之不同有尊卑焉于是有庙祧之昭穆所以辨尊卑有贵贱焉于是有衣服车旗宫室之禁所以辨贵贱有亲踈焉于是有三族之别所以辨亲疎辨庙祧之昭穆合为三昭三穆与大祖之庙而七焉昭穆之序尊卑之杀不可以不辨也小宗伯辨庙祧之昭穆而小史又辨昭穆何也小宗伯所辨其序也小史所辨其书也自昔禹不先鲧汤不先契文武不先不窋葢子虽贤圣不得先其父新鬼虽大不得先其故凢以昭穆所辨其序固如此也而鲁之文公乃至于跻僖公夏父弗忌不能有以辨之而已故君子以为逆祀辨吉凶之五服车旗宫室之禁者吉之五服或以九或以七或以五降杀以两凢以象其徳凶之五服近止于三月逺止于三年凢以称其情车旗宫室必有禁焉则奢不僣俭不偪矣掌三族之别以辨亲踈者人之主也上亲父下亲子而已与之为三以父而亲祖以子而亲孙是之谓以三为五以祖亲髙祖以孙亲孙是之谓以五为九夫亲亲之序自三以至于九而此特言三族之别则由隆以为杀笃近以举逺正所以辨亲踈故也三族之已立则本末斯从焉其正室皆谓之门子掌其政令者尊祖故敬宗敬宗故明嫡正室其嫡矣以其当室故谓之正室以其当门故谓之门子曲礼曰孤子当室文王世子曰正室守大庙皆指嫡而言】
　　毛六牲辨其名物而颁之于五官使共奉之辨六齍之名物与其用使六宫之人共奉之
　　【牲齍尊之名物易知也而以小宗伯辨焉则名之所命物之所色有义存焉为难知也夫祭祀之事王后亲之而五官所以续王之事而终之以成外治六宫之人所以续后之事而终之以成内治者牲天产也其类属乎阳而动然皆生之而后可杀焉是故谓之牲而辨六牲之名物则使续王之事而终之以成外治者共奉之齍地产也其类属乎阴而植然其在器也各有多少之齐焉是故谓之盛而辨六齍之名物则使续后之事而终之以成内治者共奉之内外隂阳各从其类也非特是也颁六牲于五官亦从其类而分之也司徒主牛宗伯主鸡司马主马及羊司冦主犬司空主豕此以其类而分之也至于六齍使六宫之人共奉之而不言颁则无所分矣共言共其物奉言奉其事诗以大夫妻能循法度为可以共祭祀则共之言其物也以夫人可以奉祭祀为不失职则奉之言其事也酒正共后之致饮于賔客之礼使其士奉之酒人为五齐三酒祭祀则共奉之凢此皆其别也】
　　辨六之名物以待果将辨六尊之名物以待祭祀賔客掌衣服车旗宫室之赏赐掌四时祭祀之序事与其礼若国大贞则奉玉帛以诏号
　　【酌以祼求诸隂而已隂有常而无变故为之尊酌以献居其所而爵者从之故谓之尊于言祼将则尊酌以献可知也于尊言祭祀賔客则亦可知也祼将谓祼之时则将瓉以祼也司尊掌六尊六之位诏其爵辨其用与其实则尊彜之名物既不同故其所用亦异此小宗伯所以辨其名物以待其用也幂人先尊后彛彜卑而尊尊故也今此先彛而后尊者以言其用用则先矣掌衣服车旗宫室之赏赐者衣服车旗或以有功而赏或以私恩而赐其赏赐亦有等差此小宗伯所以掌之也掌四时祭祀之序事与其礼者谓天神人鬼地示之祭祀四时有之其祭祀之事则各有先后之常序若卜日省镬示涤濯之类也礼则四时祭祀所当用之常礼若隆杀厚薄之类有度数存焉耳若国大贞则奉玉帛以诏号者大贞谓以事之大者而卜以贞之贞以问问以知吉凶吉凶生乎动者也惟静而正足以胜故易曰吉凶者贞胜者也卜以知吉凶惟静而正为可问焉故洛诰亦曰我二人共贞大卜曰凢国大贞天府曰季冬陈玉以贞来嵗之恶若国大贞则若卜立君卜大封皆大贞也奉玉帛则以卜而礼神诏号则诏大祝之六号玉帛以二精致其物诏号以六号辨其名皆礼之重者故小宗伯奉而诏之】
　　大祭祀省牲眡涤濯祭之日逆齍省镬告时于王告备于王凡祭祀賔客以时将瓒果诏相祭祀之小礼凡大礼佐大宗伯赐卿大夫士爵则傧
　　【祭之物牲重而齍轻故此先省牲而后逆齍祭之序先腥而后熟故此先省牲而后省镬省牲以省充人之所系逆齍以逆人之所共省镬以省烹人之所具至于涤濯则无所不用以致其清而已诗云泂酌彼行潦可以濯溉葢言所贵在此而不在彼涤濯以致其清宜在所畧也此于牲镬则言省于涤濯则言眡而眡又详于省者葢诗所美者道也而此所记者礼也告时于王者时至矣而后告之也告备于王者礼备矣而后告之也凢祭祀賔客以时将瓉祼者以时将之以授于王与后也故欝人凢祭祀賔客之祼事和欝鬯以实彛而陈之此祭祀賔客之礼所以同用祼也典瑞祼圭有瓉以肆先王以祼賔客此祭祀賔客之祼所以同用瓉也王之祼也大宰賛之故大宰祀之日賛玉币爵之事大朝觐防同賛玉帛玉献玉几玉爵后之祼也内宰賛之故内宰大祭祀后祼献则賛瑶爵亦如之凢賔客之祼献瑶爵皆賛小宗伯所谓以时瓉祼所以授王与后也郑氏乃谓祭祀则奉而授王賔客则奉而授宗伯殊不知大宗伯王后不与而后摄载祼也诏相祭祀之小礼者以大礼大宗伯诏相之也故大礼则佐大宗伯而已夫盛徳之至其于礼也动容周旋莫不中焉果何待于诏相乎此则大宗伯诏相祭祀之大礼小宗伯诏相祭祀之小礼者葢以言礼之意则动容周旋莫不中焉以言礼之事则有而为之不敢以易此诏相所以不可已也子入太庙每事问夫岂不知而问哉亦以有而为之不敢以易是所以为知礼也赐卿大夫士爵则傧者王命诸侯则大宗伯傧之也故诸侯虽卑如子男尤以大宗伯以子男虽卑亦君道也故隆之以致其伸诸臣之尊虽如孤卿尤以小宗伯傧以孤卿虽尊亦臣道也故杀之以致其屈】
　　小祭祀掌事如大宗伯之礼大賔客受其将币之赍【大宗伯凢祀大神享大鬼祭大示帅执事而卜日宿眡涤濯涖玉鬯省牲镬奉玉齍诏大号小祭祀则小宗伯之所掌也故其事如大宗伯之礼小宗伯既待賔客以六彜以时将賛祼则王于賔客之礼施之尽矣礼之道施报而已受其将币之赍则邦国享王而报之礼尽矣夫报之尽在于将币之赍则不防于货取者也葢君子虽不可以货取而亦不可以虚拘故成王之识百辟享与不享特于仪物多寡之间此所谓将币之赍则亦以其仪先焉而币之所赍将之而已谓之赍则所享之物莫不有多寡之齐焉】
　　若大师则帅有司而立军社奉主车若军将有事则与祭有司将事于四望
　　【大师之礼用众也故大师则帅有司而立军社奉主车言军社则主军其祖也言奉主车则社亦载于车也古者出师其始必宜乎社造乎祖其必载于车示有所受命也以此用众其有不受命者乎社本义义为隂祖本仁仁为阳先社后祖先义后仁则隂阳事故也然则书用命赏于祖不用命戮于社先祖而后社何也葢书方其誓而抚众则宜先祖以诱之也有司大祝之属也大祝之职亦曰大师设军社祭有司亦大祝之属也军将有事则与战合敌也虽以至仁伐不仁然君子临事而惧故有事于祭焉必祭四望则五岳四渎山川之大者也山川为国阻固四望光絶其类则阻固之大者大兵之象故将战则祭焉】
　　若大甸则帅有司而馌兽于郊遂颁禽大烖及执事祷祠于上下神示【甸音田】
　　【大甸则四时之田也帅有司则帅大司马之属也夫大田之礼简众也故大甸则帅有司而馌兽于郊遂颁禽兽可狩而获者于禽为大故馌之禽可擒而制者于兽为小故颁之葢盍而饷焉谓之馌颁则分之而已且田以简众则众所不欲也田以获取禽兽为得焉则众所同欲也先王以所不欲者寓之于其所欲故其于田也大兽公之小禽之上杀者以为干豆次杀者以为賔客下杀者以充君庖而面伤剪羽毛不成其为禽者不以献还舍于郊馌兽出而颁禽其兽与禽皆不以献者也以此简众则得其所同欲而轻其所不欲矣大烖及执事祷祠于上下神示犹大宗伯大故则旅上帝及四望也故者人所为烖者天所为故祷祠于上下神示则靡神不举求祭曰祷报祭曰祠虽然古之体道者将超于吉凶得失之表人所不能害天所不能烖而于此大故旅上帝及四望大烖祷祠于上下神示者特与民同患而已】
　　王崩大肆以秬鬯渳及执事涖大敛小敛帅异族而佐县衰冠之式于路门之外及执事眂葬献器遂哭之卜葬兆甫竁亦如之旣葬诏相丧祭之礼成葬而祭墓为位【渳亡婢反竁充内反】
　　【陈尸谓之肆大肆以顺魂气之变也以秬鬯渳则死者人之所恶贵于洁馨故也及执事涖大敛小敛以顺其体魄之蔵也县衰冠之式于路门之外则制色宜同故也及执事眡葬献器遂哭之执事梓匠之属献器明器也献明器则将以之反而亡焉始于此小宗伯于其生也以礼诏相之故于其将也则感而哭焉非特是也至于卜兆甫竁亦然也故亦如之防祭之礼虞祔也既而祭谓之虞虞死者精神无所归而祭之也檀弓曰者虞弗忍一日离也虞祭既毕明日祔于祖父故有祔祭者以附祖属于庙也成而祭墓为位者丘已封则谓之成成而祭则祭后土也小宗伯则为坛位】
　　凡王之会同军旅甸役之祷祠肄仪为位国有祸烖则亦如之凡天地之大烖类社稷宗庙则为位凡国之大礼佐大宗伯凡小礼掌事如大宗伯之仪【甸音田】
　　【王之防同军旅田役皆有祷祠者以吉凶生乎动欲吉而避凶者人情所不免也祷以求祠以赛祷祠皆有仪不可以不预习小宗伯于习仪则为位焉国有祸烖于祷祠亦肆仪为位故亦如之天地之大灾若日月食山冡崩皆非常之变也则合聚社稷宗庙之神而祷祠焉故曰类社稷宗庙则为位凢国之大礼佐大宗伯凢小礼掌事如大宗伯之仪者一隂一阳体此以示焉谓之礼仪者着乎末节以列数度宜之谓仪简子之问礼及于揖逊周旋故太叔以谓仪也非礼也】
　　肆师之职掌立国祀之礼以佐大宗伯
　　【礼之义防而难知礼之数粗而可陈大宗伯掌建天神人鬼地示之礼则得于微而难知之义肆师掌立国祀之礼以佐大宗伯则明于粗而可陈之数故肆师之职以展器陈告备为事肆之为言陈也明于可陈之数焉人之所依附此其名官所以谓之肆师神位既定然后国祀之礼可立大宗伯建天神人鬼地示之礼建其意义而已必有玉帛牲牷之物豆簠簋之器然后其礼立焉故掌立国祀之礼以佐大宗伯】
　　立大祀用玉帛牲牷立次祀用牲币立小祀用牲【大祀谓天地宗庙之祀也次祀谓日月星辰社稷五祀五岳之祀也小祀谓司中司命风师雨师山川百物之祀也别而言之则天曰祀地曰祭鬼曰享合而言之均谓之祀也玉帛牲牷以礼神礼之隆也有牲币而无玉帛者礼之杀也独牲而已又其杀也牲之纯者谓之牷上言牲牷下言牲而不言牷则知所谓牲者其牲不必纯也币帛一也自其质而言之则谓之帛制而用之则谓之币夫牲以天产致味玉以地产致徳币帛以人力致礼次祀则去玉小祀则去币而牲以致味礼之近人情者也下至于小祀焉葢行我爱敬而亲鬼神者牲也行我清明而尊鬼神者玉也行我和荘而交鬼神者币也尊而交之患在其情不通则鬼神不可得而祀矣此三祀所以通用牲】
　　以歳时序其祭祀及其祈珥
　　【嵗时之祭祀有先后之别则有序矣序其祭祀则先后必以时也嵗时之祭祀者祀之常也至于祈珥则非若常祀也祈所以求福若大祝之六祈是也珥所以御妖衅若小子珥于社稷是也以祈福祥为先以御妖衅为后故先祈而后珥】
　　大祭祀展牺牲系于牢颁于职人
　　【牲之纯者谓之牷牲之完者谓之牺春秋所谓鲁郊牛口伤周景王时雄鸡自断其尾则不可谓之牺矣大祭祀肆师展牺牲者视其完也系于牢颁于职人者牛人牧人共牲者也充人飬牲者也牛人牧人共牲然后肆师从而展则职人非牛人牧人矣凢防祭祀系于国门则职人非门人矣充人之职曰掌系祭祀之牲牷祀五帝则系于牢刍之三月享先王亦如之则所谓职人者其充人之谓乎充人而曰职人则以充人职其事故也故牛人凢祭祀共其求牛享牛以授职人而刍之亦谓充人也】
　　凡祭祀之卜日宿为期诏相其礼眡涤濯亦如之祭之日表齍盛告洁展器陈告备及果筑防相治小礼诛其慢怠者掌兆中庙中之禁令凢祭祀礼成则告事毕大宾客涖筵几筑防賛果将【果古乱反防音煑】
　　【宿为期卜前之夕也眡涤濯祭前之夕也祭祀必卜日者择日之吉也祭祀必眡涤濯者致其洁也诗所谓吉蠲者于此见矣执事之人与日不能齐则其卜也其眡涤濯也不能以敬与恭交神明矣故皆宿为期焉祭之日表粢盛者簠以盛稲粱簋以盛黍稷簠簋旣陈也则以徽帜而表之盖粢盛王之所自致者也表而出之所以明其自致之尊也告洁则以鬼神所歆者在洁也诗曰吉蠲为饎以黍稷稲梁皆人所舂治而成食者易失于不洁故使肆师告洁马展器陈则器及陈皆展之也告备则礼之备也小宗伯告备于王则肆师告备于小宗伯矣礼有告具有告备具则有所不备焉备则非特具而已及果筑防者则筑香草煑以和秬鬯以泲之而祼也相治小礼则礼之小者在所相而治之也诛其慢怠者慢则不敬怠则不勤祭祀之礼以敬勤为尚慢怠则非特欺于神也又欺人焉故诛之掌兆中庙中之禁令者宗伯兆五帝于四郊四望四类亦如之兆则四帝之兆也庙则七庙及迁庙禁令禁使不得犯者令则令其所当为者也事毕于礼成故礼成则告事毕大賔客涖筵几者筵几所以礼賔客司几筵设之肆师则临而观之也筑防賛果将者见大賔承大祭皆主于敬故其祼賔也犹待其神焉】
　　大朝觐佐傧共设匪罋之礼飨食授祭与祝侯禳于畺及郊
　　【傧所以接賔客之人也有上傧有中傧有末傧佐傧者上傧之佐则中傧是也所以佐宗伯焉大宗伯防同朝觐为上相则肆师为佐傧乃佐小宗伯也小行人将币为承而傧则末傧其小行人与共设匪罋之礼者匪以实币也罋以实醯醢也其物其事掌客人等共之也其所设之礼则肆师共之也飨谓以酒饮賔食谓以食食賔也授祭授賔以祭也记曰祭食祭所先进又曰殽之序徧祭之谓此祭也夫王祭则膳夫授之故賔祭则肆师授之与祝侯禳者侯者候之祭也禳者郤灾之祭也国事之有侯有禳逺或至于五百里之畺近或止于百里之郊小祝之官实主其事而肆师与之偕行也则以掌国祀之官而侯禳又其事之小者故也】
　　大防大渳以鬯则筑防令外内命妇序哭禁外内命男女之衰不中灋者且授之杖【衰七雷反中丁仲反】
　　【小宗伯王崩大肆以秬鬯渳故肆师筑香草煑以为鬯也序哭则以服之轻重为先后小宗伯县衰冠之式于路门之外则衰法既已示之若不中法者肆师又从而禁之则男女之衰无异制矣授杖则王防杖竹后防杖木也】
　　凡师甸用牲于社宗则为位类造上帝封于大神祭兵于山川亦如之凡师不功则助牵主车凡四时之大甸猎祭表貉则为位【甸音田】
　　【师甸用命则赏于祖不用命则戮于社故必载社之石主祖之木主以行焉示民以用命也迁主亦谓之宗者则以其继太祖故也用牲以祭则肆师为所祭之位以位者神所立有位然后可祭也故小宗伯掌建国之神位于军旅甸役之祷祠则为肄仪之位肆师于用牲于社则为位矣类造皆祭名聚其神而祭则谓之类至其所而祭则谓之造记曰类乎上帝宜乎社造乎祢小宗伯类社稷宗庙则为位大祝之六祈一曰类二曰造葢非特祢上帝亦谓之造类非特上帝宗庙社稷亦谓之类也书之舜典曰至于岱宗柴诗之时迈曰巡狩告祭柴望也言封土而告柴则燔燎以逹气焉记曰因天事天因名山升中于天谓此也祭兵于山川则谓兵之所过名山大川则从而祭之也以山川为国阻故有兵之象故因以祭焉类造在行始封及祭兵在行后故其言之序如此然则类造上帝封于大神祭兵于山川方其牲以祭也肆师则为之位而如师甸之事焉故曰亦如之凢师以民用命有功以神依之为助不功则以民不用命神不依助之故掌邦国与立国祀者任其事此大司马所以厌而奉主车肆师则助牵祭貉师祭也表而祭之故谓之祭表貉诗曰是类是也祃貉音通于祃则貉祃同也天子出征则貉祭所征之地而大甸猎以教战也祭表貉肆师则为之位也】
　　尝之日涖卜来嵗之芟狝之日涖卜来嵗之戒社之日涖卜来嵗之稼【芟色御反狝思浅反】
　　【尝尝谷之祭也芟以作田故于尝而卜之欲知来嵗之芟有利否也狝教治兵戒兵之事故于狝而卜之欲知来嵗之戒有备否也社祭土示稼土之事故于社而卜之欲知来嵗之稼有宜否也夫于得也而不忘失于安也而不忘危先王与民同吉凶之患而使掌卜之官掌其卜欲预知其吉凶而为之防也如此则于卜也使肆师涖之不亦宜乎然芟主于除害也戒主于防患也稼主于兴利也能防患害然后利可兴也故其言之序如此】
　　若国有大故则令国人祭嵗时之祭祀亦如之凡卿大夫之丧相其礼凡国之大事治其礼仪以佐宗伯凡国之小事治其礼仪而掌其事如宗伯之礼
　　【令之祭故畧于神者不得不祭令然后祭故蔽神者不得数祭嵗时之祭祀乃其常礼也国有大故而祭则非常礼也礼之常者与其非常者皆待上令则祀事有节而无废礼矣记曰祭有其举之莫敢废也有其废之莫敢举也谓是矣凢卿大夫之防相其礼者相其家人也大事则从其长故以佐宗伯小事则専达故如宗伯之礼】
　　郁人掌祼器凡祭祀賔客之祼事和郁鬯以实而陈之凡祼玉濯之陈之以赞祼事诏祼将之仪与其节凡祼事沃盥大防之渳共其肆器及葬共其祼器遂貍之大祭祀与量人受举斝之卒爵而饮之
　　【郁人掌以郁金香草以和鬯酒者也葢凢祼事则用郁鬯筑而煑之者肆师也掌共秬鬯者鬯人也郁人则和郁鬯用之以祼也掌祼器者以和郁鬯因使之掌彜舟与瓉以祼焉祼之字从示从果者味也能下入地而复生出以致飬马祼者以味灌地求神而出之以致飬马故其字所从如此凢自下以交乎上者以阴中之阳萧隂也臭则为阳自上而交乎下者以阳中之隂鬯阳也味则为隂司尊彛于四时之常祭春夏之祼则用鸡彛鸟彛秋冬之祼则用斝彛黄彛四时之间祀则用虎彛蜼彜所谓祼器者此也郁人掌之而司尊彜则诏其酌辨其用与其实也天地之神不祼凢用祼者惟宗庙而已葢人之死也魂气升于天故萧以求诸阳体魄降于地故祼鬯以求诸隂賔客亦用祼则先王之承賔犹承神也所以致其敬郁人则以所煑之郁金草以和鬯人之秬鬯以实六彜而陈之于祭前故曰凢祭祀賔客之祼事和郁鬯以实彛而陈之凢祼玉则圭璋王用圭璋后用璋瓒故郊特牲曰灌以圭璋用玉器也灌之所以致洁陈之所以备用于用祼则又因以賛其事焉诏祼将之仪与其节者仪谓奉玉送祼之仪节谓时之早晚也凢祼事则王及后与宗伯之行祼事也沃盥者沃水以盥手及洗瓉也沃盥所以致洁敬其事也大防之渳共肆器则小宗伯所谓王崩大肆以秬鬯渳郁人共其陈尸之器也防大记曰君设大槃造氷焉所谓器则大槃是也及共其祼器遂貍之郑氏谓进奠之彜与瓉貍于祖庙之堦间明奠终于此也大祭祀与量人受举斝之卒爵而饮之者举斝礼记所谓举斝角诏妥尸是也卒爵若仪礼所谓皇尸卒爵是也明堂位曰爵夏后氏以琖商以斝周以爵斝先王之爵惟王礼用焉于举斝也量人与郁人受其卒爵而饮之以明祭祀之礼郁人掌賛祼量人制从献之脯燔与之同其事必与同其福也賛祼者主以物之气气阳也制从献之脯燔主以物之形形阴也阳始而隂终阳先而隂后相成之义则郁人与量人受举斝之卒爵而饮之以其相成于祭祀然后能受福也】
　　鬯人掌共秬鬯而饰之凡祭祀社壝用大罍禜门用瓢赍庙用修凢山川四方用蜃凡祼事用概凡疈事用散大丧之大渳设斗共其衅鬯凡王之齐事共其秬鬯凡王吊临共介鬯【禜音咏修音卣】
　　【秬鬯以一稃二米者为之一稃二米天地至和之气所生名之曰鬯则以言和气之条鬯也鬯人共秬鬯而又饰之以巾故曰共秬鬯而饰之幂人以画布巾幂六彛则鬯人设巾以为饰可知矣然则祼之事必以欝和鬯者葢欝香草也以明其徳之馨香也其色则黄以明徳之中而着乎外也鬯取天地至和之气所生以名徳之和而达乎外也先王所以承祀而交神明者其徳如此则其祼用欝鬯者因以致其义故也夫内有以致其徳外又以设饰而致其美神其有不享乎社壝则封人所设王之社壝是也王社之示比于天地之神为近人情则宜交之以人道故有秬鬯言于人道则非鬼故不加欝而不祼大罍瓦罍也社土神用瓦罍则以土气故也故祭祀社壝用大罍禜则党正春秋祭禜是也禜门谓禜于门也庄二十五年秋大水用牲于门是也易以艮为门而八音以艮为匏用瓢赍者此其义也夫雩荣祭水旱也则禜所以除害门者利用出入之所在且以御暴焉此禜所以必即门也夫除害御暴皆所以养人用匏则有飬人之美道以为匏又中虚而善容亦有门之象也则用瓢赍而下修蜃概防皆罍名可知矣庙用修则増饰之以彩色山川四望用蜃则饰之以蜃凢祼事用概谓以朱带为饰而横概以落腹也疈事用散者葢自概以上皆有饰惟疈事之罍则无饰故谓之散焉庙以享人鬼人道尚文故用修山川四方为国阻固扞蔽且以时通气乎天地之间蜃外坚有阻固扞蔽之义且能一阖一辟其通亦有时焉故山川四方罍则饰以蜃凢祼必和欝鬯而多少之齐宜适平焉故其罍以朱带为饰而横概落腹以概落腹能平物也疈事则蜡而疈辜以祭四方百物言疈则辜可知蜡以息老物物终则无饰矣故罍曰散与乐之散者谓之散乐车之散者谓之散车同意然则欝人所和者乃用以祼鬯人所共秬鬯则不和欝者用之以陈而已欝鬯之有秬鬯亦犹三酒五齐之有酒也此亦反本复古不忘其初之意欤凢王之齐事共其秬鬯者葢齐所以致洁以交神明故鬯以浴所以致其香洁也夫王内有洁浄馨香之徳固足以感通于神明而外又资于物之洁浄馨香以助其象体之养此内外所以两偹焉凢王吊临共介鬯曲礼曰天子用鬯葢天子至尊凢有吊临以鬯为挚非以自致使介执之以礼鬼神鬯人则共之而已】
　　鸡人掌共鸡牲辨其物大祭祀夜嘑旦以嘂百官凡国之大賔客防同军旅丧纪亦如之凡国事为期则告之时凡祭祀面禳衅共其鸡牲【嘑火吴反嘂古吊反】
　　【鸡于十二辰则属酉于二十八宿则属昴而反列于春官者葢鸡之为物向隂而伏向阳而噍主于司农日之晨犹嵗之春则鸡正东方之畜也此所以列于春官故庖人用禽献秋行犊麛膳膏腥腥鸡膏也以秋金旺而木衰故膳以鸡膏所以助飬肝也则鸡为木畜可知矣五官各有所共而鸡人共鸡谓之鸡牲则以生之而后杀也物以色之鸡之色既不同则所用亦异故不可以不辨若牧人所谓阳祀用骍牲隂祀用黝牲是也大祭祀夜嘑旦以嘂百官以鸡之为物能知时而其鸣也则知将旦所以儆使夙兴也然于旦言嘑者气分而不背戾隂而有虞其事焉于百官言嘂者则以鸡鸣致警其声四达而非一也其嘑旦嘂百官以祭祀尤当致严而不可缓故于大賔客会同军旅防纪亦如之而已凢国事为期则告之时者所作谓之事言凢国事则其事非一也亦以鸡能知时故使鸡人告之时焉若庭燎宣王曰夜如何其夜未央东方未明刺朝廷兴居无节皆失是矣凢祭祀靣禳衅共其鸡牲者禳以却灾祸衅以厌妖怪靣禳则以所禳非一方也葢古者侯禳于畺郊于四方皆有禳焉故曰面禳与衅用鸡牲则鸡人共之也】
　　司尊掌六尊六之位诏其酌辨其用与其实【尊酌以献居其所而爵者从之故曰尊彜酌以祼求诸隂而有常无辨故曰彜尊彜礼之器而义所寓焉其器虽粗而可陈其义则微而难知义蔵于不变之大法而器则各有司存此司尊彝之官所由设也六尊则自献尊至于山尊之属是也六彜则自鸡彛至于蜼彜之属是也名物既异则所陈之位不同礼运言酒在室醴醆在戸粢醍在堂澄酒在下若此者所陈之位也司尊彜非特掌其器而又掌其位尊酌以献彛酌以祼司尊彜非特掌其位而又诏其酌辨其用则四时祭祀所用不同也辨其实则欝鬯以实彛齐酒以实尊也先言掌六尊而后言掌六彛则尊卑之序也至于祠禴烝尝追享朝享皆先彜后尊则所用之序】
　　春祠夏禴祼用鸡鸟皆有舟其朝践用两献尊其再献用两象尊皆有罍诸臣之所昨也秋尝冬烝祼用斝彛黄彛皆有舟其朝献用两着尊其馈献用两壶尊皆有罍诸臣之所昨也凡四时之间祀追享朝享祼用虎蜼皆有舟其朝践用两大尊其再献用两山尊皆有罍诸臣之所昨也【斝音嫁蜼音诔着直畧反】
　　【宗庙之祭其分于四时者春祠夏禴秋尝冬烝是也其在于四时之间者五年之夏有禘三年之冬有祫是也禘以其追及于祖之所自出故谓之追享祫以自三年之防毕而朝于庙为始故谓之朝享此六祭之名也至于致祭之节则宗庙之礼以献为备始于二祼合王与后为二也次于朝践为二也又次于馈食为二也至于馈食之后又有酳尸之三礼凢九献焉葢人之魂气于其体魄相附则为生相离则为死故人之终也魂气则散而归于天乃有萧以求诸阳体魄则降而归于地乃有祼鬯以求诸隂求诸阳也故用天产而加之以膋求诸隂也故用地产而以臭鬰合鬯而已礼曰臭阳达于墙屋臭隂达于渊泉者此之谓也仁者之求其亲以求诸近为未足复求诸逺以求于下为未尽于是复求乎上故祭祀以祼为始而萧乃在于朝践之后是以礼曰既奠然后萧又曰建设朝事燔燎羶香也祼然后朝践以荐腥礼所谓腥其爼者是已朝践而后馈食以荐熟礼所谓熟其殽者是也且祼者求诸隂也故坐室中而书所谓王入太室祼是也朝践者阳也馈食者隂也馈食虽为隂乃所以致食味之道而已故其莭同在于堂而礼所谓坐尸于堂又曰设祭于堂是也且人之生杂乎芒芴之间变而有气气变而有形形变而有生故礼以朝践主于报气则明馈食之报其形馈食主于报魄则明朝践之报其魂气与魄者神之道天之合也所以教之反始魄与形者鬼之道地之合也所以教之要终反始所以尊而敬之要终所以爱而亲之故礼朝践言教众反始于馈食言教民相爱也然则朝践者用气报气而事之以天道者也馈食者用味报魄而事之以人道者也不能示之以天道则不智不能示之以人道则不仁故命特牲少牢之礼自馈食后而尸有饮食之礼此先王之事其亲制之以死生之间者也然则祭祀之礼终于酳尸之三礼王与后献尸尸献王与后既又诸臣为一献是之谓卒食之三献而诸臣之献乃所以酢尸也故曰诸臣之所昨也葢酢所以报其昨之献故通于昨如司几筵言祀先王昨席与诸侯昨席皆同用昨也酳尸必终于诸臣之所昨则造始者君成终者臣也夫尊彛之所用既不同则其名亦异葢因时与事以致其义焉故鸡彛献尊主于春而夏兼之乌彞象尊主于夏而春兼之夫春者时之始而鸡以其司晨而木之属故用鸡彛献尊牺尊也春耕之时而耕以牛为主故用献尊夏以五行为火而乌火属也故用乌彛夏于时为火象以其火而南方之兽也故用象尊斝彛着尊主于秋而冬兼之黄彛壶尊主于冬而秋兼之斝彛水为禾稼之象秋者稼成而收敛之时故用斝彛着以无足止而着地葢万物于春为出出为行于秋为入入为止而着着有止之象也故用着尊冬于方为辨所谓复小而辨于物也黄彛饰之以目记曰黄者中也目者气之清明者也言酌于中而清明于外则以其小而辨于物也故用黄彛万物防于春而处蔵于冬壶以收蔵为事者也故用壶尊至于四时之间祀则以禘及其祖之所自出故谓之追享追享以尊尊则有义之徳焉故彛以虎虎者义也祫自防除朝庙始而合食于羣庙之主故谓之朝享朝享以亲亲则有智之德焉故彛以蜼蜼者智也太尊太古之瓦尊则有反本复始之意禘以义追及其祖之所自出亦以仁而反本复始也故用太尊山尊畵为山形明堂位曰山罍夏后氏之尊是也山则以仁而兴利致养之意祫则以穷死者之所归而合食于祖庙亦以仁而兴利致养也故用山尊然春夏者用动之时也故皆象以动物秋冬者用静之时也故皆象以静物祫禘则有合四时之义故一以静物也彛皆有舟尊皆有罍为酒戒也葢舟能载物所受过量则有沉溺之祸罍为云之象以雷能作阳气以泽物作而不节则有浸滛之害则先王之寓意防矣非特是也至于醆以言其戋散以言其散觚言交物无节其穷为孤觯言用礼无度其穷为单先王以为以礼饮酒者始乎治常卒乎乱故于用礼每每戒焉后世犹至于饮酒无度沉湎滛佚用乱防徳用燕防威仪亦罔非酒为辜者其不知礼意之甚也可胜痛哉】
　　凡六六尊之酌郁齐献酌醴齐缩酌盎齐涗酌凡酒修酌大丧存奠大旅亦如之【涗舒锐反修直歴反】
　　【宗庙之祭尊彛所酌其节有四祼用郁齐郁齐不缩也酌以献之而已然九献之礼賔始于郁齐故曰郁齐献酌朝践用醴齐则以茅缩之而后酌也故曰醴齐缩酌记曰缩酌用茅明酌也以醴齐尤浊茅之以茅缩去滓也馈食用盎齐盎以酒涗之而后酌也故曰盎齐涗酌记曰凡涗新之也又曰醆酒涗于清以盎其色葱白而尤清故涗以酒也凡酒三酒也三酒人所饮故曰凢酒酒用以酳尸尸饮焉则尤宜修治之以致其味故曰凡酒修酌献用以齐而此言醴盎二齐者葢泛齐从醴齐用于朝践缇齐沈齐从盎齐用于馈食也祭用五齐三酒者五齐最薄所以致其义三酒致味所以致其实以神事焉故用五齐以人养焉故用三祭大防存奠彛者谓大遣时奠者朝奠夕彻不即去焉故谓之存大旅有大故而祭亦以防礼悲哀以祈于神故亦存之而不即彻故曰亦如之】













　　周礼详解卷十八
　　钦定四库全书
　　周礼详解卷十九
　　宋　王昭禹　撰
　　司几筵掌五几五席之名物辨其用与其位
　　【几凭以为安者筵肆于地以为位者几筵之设其意微矣先王设官司其物而已故曰司几筵几有五则玉雕彤漆素之属是也席有五则莞藻次蒲熊之属是也名以命之物以色之辨其用与其位者事有不同则用与位亦殊也司几筵辨之而已其用之异则大朝觐大飨射之类是也其位之异则或在庙之类是也】
　　凡大朝觐大飨射凡封国命诸侯王位设黼依依前南乡设莞筵纷纯加缫席画纯加次席黼纯左右玉几祀先王昨席亦如之【朝直遥反依于岂反乡许亮反昨音酢】
  </div>
  <div class="pagination">
   <a href="周礼详解_page15.html">
    上一页
   </a>
   <span>
    ...
   </span>
   <a href="周礼详解_page11.html">
    11
   </a>
   <a href="周礼详解_page12.html">
    12
   </a>
   <a href="周礼详解_page13.html">
    13
   </a>
   <a href="周礼详解_page14.html">
    14
   </a>
   <a href="周礼详解_page15.html">
    15
   </a>
   <span class="current-page">
    16
   </span>
   <a href="周礼详解_page17.html">
    17
   </a>
   <a href="周礼详解_page18.html">
    18
   </a>
   <a href="周礼详解_page19.html">
    19
   </a>
   <a href="周礼详解_page20.html">
    20
   </a>
   <a href="周礼详解_page21.html">
    21
   </a>
   <span>
    ...
   </span>
   <a href="周礼详解_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
