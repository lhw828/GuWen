<!DOCTYPE html>
<html>
<head>
    <meta charset="UTF-8">
    <title>周礼传 - 第 39 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼传 - 第 39 页/共 46 页</h1>
    <div class="content">






　　诗公刘彻田为粮大田雨我公田遂及我私
　　孟子曰方里而井井九百亩中为公田八家皆私田百亩同养公田公事毕然后敢治私事
　　方一里之中其田九百亩界为井字中为公田八家皆私田百亩借其力以助耕公田故谓之助八家共耕为通力各私田百亩为均平故谓之彻彻者通也均也通力合作则可计亩均收则不可盖各入其田之所收故谓之私田若曰均收则公田外为民田不

　　必分井字不称为私田矣















　　孟子国中十一使自赋又曰贡者校数岁之中以为常千亩之田中为遂九十夫各受田百亩九遂并入于沟以其无公田毎夫各自供其十一之赋故谓之贡
　　小司徒经土地而井牧其田野　春秋传井衍沃牧隰臯
　　寛平之地为井窄狭之田与夫髙下不齐者但可为牧多则十夫少则虽不足一夫皆可补而授之
　　司马法歩百为亩亩百为夫夫三为屋屋三为井歩百为亩谓阔一歩长百歩亩百为夫谓长阔皆百歩也
　　匠人广尺深尺为畎田首倍之广二尺深二尺谓之遂九夫为井井间广四尺深四尺谓之沟
　　遂人夫间有遂遂上有径十夫有沟沟上有畛
　　夫间有遂广深二尺遂上有径高广亦二尺可以通人行十夫有沟广深四尺沟上有畛高广亦四尺可以通牛马
　　旧说以遂人有十夫字因以为乡遂用贡法之沟洫匠人有九夫字因以为都鄙用助法之沟洫愚谓凡耕者皆为横畎以入于遂一歩为三畎立苗方二尺此树植之法井牧皆然也夫间有遂遂上有径十夫有沟沟上有畛大抵田首之水入于沟亦井牧所同也但井限于九夫牧则十夫此微不同然所谓九夫者乃九夫之地非九家也且每井有余夫等受田一井实不止九夫故举成数言岂可因此而遂分乡遂都鄙有二法乎
　　公田二十亩为庐舍
　　春秋谷梁传曰古者方三百歩为里名曰井田井田者九百亩公田居一公田为居井灶葱韭取焉
　　班固曰理民之道地着为本故必建歩立亩正其经界六尺为歩歩百为亩亩百为夫夫三为屋屋三为井井方一里是为九夫八家共之各受私田百亩公田十亩是为八百八十亩余二十亩以为庐舍环庐树桑菜茹有畦瓠果蓏植于疆在野曰庐在邑曰里春则令民毕出在野冬则毕入于邑　何休曰一夫一妇受田百亩公田十亩庐舎二亩半凡为田一顷十二亩半八家而九顷共为一井故曰井田　赵氏曰古者一夫一妇受私田百亩公田十亩八家是为八百八十亩余公田二十亩八家分之得二亩半以为庐舎城邑之居亦各得二亩半庐各在田中而里聚居
　　季氏云公田为庐舍之说起于谷梁诸儒遂以在邑在野各分二亩半以合孟子五亩之说若公田之中去二十亩止存八十亩则制禄之时又当割别井之田以足百亩之数不惟失先王正经界之意而又以邑处农民亦有不便盖一夫一妇食力之小人也就田斯可以治农业而死徙无出乡又同井者之所安也冬则入邑春则出野虽近郊之地住近国中犹以搬运为烦不欲轻动而况逺郊之外必使逺弃田畴徙居国邑人谁乐之先王之立此法果何义邪且孟子言五亩之宅未尝以为庐舍也信南山诗中田有庐者八家各于田中小苫茅舎以为息劳守亩之所耳盖农民所宅必是平原可居之地另以五亩为一处不占公田也然亦取于便农功迩馌饷去田岂宜逺哉其所聚居或止八家或倍八家以上各随便宜合为一邑置堡设城以相守望故举成数言则有十室之邑千室之邑丁男之有妻者为室室亦家也所主在于同井无出乡而已非必都邑然后为邑而都邑亦岂可以寓农民哉故农民之宅与国中之防不同农民之宅乡里也即制里而导其妻子养老者也国中之防市防也但为士旅寄居之所工商懋迁之区而已而农人入居焉则徙业无常非所以为安矣故管子作内政有曰四民杂处则其言哤其事易圣王处士就闲燕处工就官府处商就市井处农就田野少而习焉其心安焉不见异物而迁焉其父兄之教不肃而成其子弟之化不劳而能是故士之子恒为士工之子恒为工商之子恒为商农之子恒为农农则野处而不昵韦昭所谓国都城郭之域惟士工商而已农不在焉此古法之仅存者也诸儒但见后世四民混而为一遂谓人皆有两宅焉此但可以富室逾侈者言耳岂所以语土著之农夫哉
　　应电按谷梁先秦人其言有自班固何休赵岐宗之似于有征但公田去二十亩为庐舎止八十亩诚于制禄有妨而冬邑春郊出入烦扰亦非人情所乐此季氏独见之言辨析甚善然观周礼上地田莱一百五十亩其食者三之二其民可用者家三人中地田莱二百亩其食者半其民可用者二家五人下地田莱三百亩其食者三之一其民可用者家二人乃知画为井田者此定法也而田有上中下则居民之八家不可得而拘中为公田者此定法也而田亦有上中下则百亩之入亦不可得而拘故使田极肥厚而土窄无莱田则一井止于八家此即匠人孟子司马法之常制也田瘠薄而人稀则一井三家而不足此即后世尽民开垦之法也都邑相近则民不野宿而公田之百亩无缺此季氏所疑之言也都邑相逺则民当野宿而公田之百亩不足此谷梁诸儒之所言也盖公田已足则百亩为实而用以制禄公田不足则百亩为虚而当有以益之此犹后世之叙禄者云食封若干而其数多食实封若干而其数少如此则周礼孟子班氏季氏其言皆无窒碍矣况公田皆借民力所收自倍于私田虽八十亩亦足以当百亩也
　　十一说
　　凡十一之制有十之内取其一者贡法是也有十之外取其一者公田二十亩为庐舎民所耕田共一百一十亩是也有九分而取其一者公田无庐舎官皆取之九百亩中取一百亩是也大约不出十之上下故总谓之十一









　　一夫上父母下妻子旁有兄弟为家受百亩之田上地莱五十亩中地莱百亩下地莱二百亩故自七人至五人可任者三人至二人皆食于百亩之内七人至五人外又有弟六尺已上可任男子征役之事乃受余夫田二十五亩如有数弟则各受田二十五亩以养其妻子孟子所谓余夫二十五亩弟虽生子犹同居故兄弟之子为犹子其相谓为同堂兄弟也
　　夫与弟各生孙则夫与弟又为父夫与弟之冡子为夫次子为余夫孙为子各成一家夫之冡子受原田诸弟冡子各受百亩之田遂人所谓夫一防余夫亦如之也世次相降其法皆然
　　余夫疆与受田说
　　易曰父父子子兄兄弟弟夫夫妇妇而家道正盖必三亲具而后成家也周礼大司徒任民之法上自七人下至五人而后谓之家盖必聮于兄弟也故上地足以供七人中地足以供六人下地足以供五人此外别有弟六尺以上可任男子之事百亩不足以供别受余夫田二十五亩当今之十余亩虽有室有子皆食其内亦无不瞻若其长子孙二十五亩不足以供然后如夫之授以防田莱盖自正夫言必人浮于所食田之数方加以余夫田自余夫言必人足以当所食田之数方授以足田也观先王之法父子兄弟永无分居之理骨肉之亲有天伦之乐无离索之忧一善也诸弟各有余夫田寛裕自生礼譲而无迫促畔怨之患二善也有孙则别居受田既以休老又使夫人各私其亲以尽人子之情三善也长子世守田里庐舍支子以次宗之默寓宗法四善也或疑朱子云壮而有室然后受百亩之田与此不同何也夫壮而有室上无父母下无子孙即可谓之单丁也安得与八九人之家同受田此本贾氏疏云年二十九已下未有妻受口田二十五亩三十有妻则受夫田百亩一岁之间因有妻而遂加田七十五亩宁不至于荒芜耶故余夫非丁众防不足以容田不足于食不可授以百亩也以此言之凡有单丁一夫一妇者亦止可受余夫田不当受百亩田经载未尽耳苟凡壮而有室即受防别居受田别耕年少地广零丁孤苦普天之人并无父子兄弟之乐王政乃所以厉民矣或又云土田有限凡创业之时土荒民散则受田之法为可行也承平日久生齿日繁其法将不可通耶是不然天地之化形气逼塞于穹壤间有是土田而后足以生是人有是人必有以足其食自一方言则有寛狭自大块言有民稠之地必有土旷之处唯患上之人不为之裁制耳是故狭乡则徙于寛乡民不病地寡而无争地空地则募民徙实地不病人稀而无旷土此周之先公所以世有迁都之举也岂若后世不为制民之产而有有余不足之处况乘除者理势之自然得气有厚薄则子孙有多寡数世蕃衍则后多无嗣孰谓天下之地不足以养天下之人哉









　　授莱田法
　　凡上地莱田有在一处者则右图是也有美田不可为莱者则当别授之莱田更在他处也凡耕莱田有以百亩而二易一岁曰菑二岁曰畬三岁曰新田是也有莱在别处则当杂植以助正田
　　凡公田之入亦当以上中下三等之田计之故有三井而当一者有二井而当一者有一井而当一者夏官量人云凡班赏地三之一食赏地多闲田故率三井而当一井此可以为证
　　井田夫家总论
　　孟子曰方里而井井九百亩中为公田八家皆私田百亩然周初时辟土分田不尽然者大司徒不易之地家百亩一易之地家二百亩再易之地家三百亩遂人上地夫一防田百亩莱五十亩余夫亦如之中地夫一防田百亩莱百亩余夫亦如之下地夫一防田百亩莱二百亩余夫亦如之小司徒上地家七人可任也者家三人中地家六人可任也者二家五人下地家五人可任也者家二人大司马上地食者三之二中地食者半下地食者三之一三等之地经中四见皆然分土任民侯国与王国乡遂公邑与采地并不容有异夫不易者膏腴上地而必益以莱五十亩者常使地力有余不至耗竭草莱葑淤田益肥美家有余利自生礼让生齿日蕃有田可耕也三分而食其二故曰食者三之二毎一夫田百亩莱五十亩所占夫半之地是一井中实止六夫而不足矣一易者肥瘠平之中地休一岁而种其获与上地等益以莱百亩二分而食其一故曰食者半毎一夫田二百亩所占二夫之地是一井中实止四夫也再易者瘠薄下地休二岁而种其获与上地等益以莱三百亩三分而食其一故曰食者三之一毎一夫田三百亩所占三夫之地是一井中实三夫而不足也井田之界限有定而夫之分受不齐如此夫有休伐之法则田之所收固无不均但不易则用人工少易则费人工多故上地之入食七人而可任者家三人中地之入食六人而可任者二家五人下地之入食五人而可任者家二人正夫足其所食人之数而又有可任者即受余夫田余夫而满其七人六人五人之数者别受正夫田大约以上中下三等之地总而计之毎一井田通融而论止于四家可用之民十人而已若旧泥于一夫百亩然田有髙下口有多寡似均而实不均也唯其以上中下三等之田授之有一百五十亩二百亩三百亩多寡之三等上中下三等农夫可任之民亦有家三人二家五人家二人多寡之三等然后为均平以此知古人云八家同井盖治乆齿繁井田大治之时耳初辟地之时不可为也欲知井田夫家之数当攷于周礼可也
　　程张井地语録
　　二程谓地形不必谓寛平可以画方只可用算法折计地亩授民子厚谓必先正经界经界不正则法终不定地有防垤处不管只观四摽竿中间地虽不平饶与民无害又经界必须正南北假使地形有寛狭尖斜经界则不避山河之曲其田则就得井处为井不能就成处或五七或三四或一夫其实田数则在又或就不成一夫处亦可计百亩之数而授之无不可行者如此则经界随山随河皆不害于画之也苟如此画定虽便使暴君污吏亦数百年坏不得经界之坏亦非专在秦时其来亦逺渐有坏矣或谓井议不可轻示人恐致笑及有议论子厚谓有笑有议论则方有益也又谓若有人闻其说取之以为已功先生云如有能者则已愿受一防而为氓亦幸也伯淳言井田今取民使贫富均则愿者众不愿者寡正叔言亦未可言民情怨怒止论可不可尔须使上下都无些怨怒方可行
　　二程问官戸占田过制者如何如文曽有田极多只消与五十里采地尽多又问其他如何今之公卿非如古之公卿旧有田多者与之采地多防与之则无以别有田者无田者
　　朱子开阡陌辩
　　阡陌者旧说以为田间之道盖因田之疆畔制其广狭与其纵横以通人物之往来即周礼遂上之径沟上之畛洫上之涂浍上之道也盖陌之言百也遂洫纵而径涂亦纵则遂间百亩洫间百夫而径涂为陌矣阡之为言千也沟浍横而畛道亦横则沟间千亩浍间千夫而畛道为阡矣阡陌之名由此而得至于万夫有川而川上之路周其外其与匠人井田之制遂沟洫浍亦皆四周则阡陌之名疑亦因其纵横而命之然遂广一尺浍二寻则丈有六尺径容牛马畛容大车涂容乗车一轨道二轨路三轨则防二丈矣此其水陆占地不得为田者颇多先王非虚弃之所以正经界正侵争时蓄泄备水旱为永乆之计有不得不然者商君以急刻之心行苟且之政尽开阡陌悉除禁限听民兼并买卖以尽人力垦辟弃地悉为田畴而不使有尺寸之遗以尽地利盖一时之害虽除而千古圣贤传授精微之意于此尽矣又曰所谓开者乃破壊刬削之意而非开置建立之名所谓阡陌乃三代井田之旧而非秦之所置矣













　　季氏云孟子耕者之所获一夫百亩百亩之粪上农夫食九人上次食八人中食七人中次食六人下食五人庶人在官者其禄以是为差一夫百亩非谓一夫一妇佃田百亩也盖九夫为井之夫谓百亩之田为一夫之地也一人之力止可以耕二十五亩则百亩者四人之力所耕也上中下农夫皆正夫自公田八分之一外上农夫自受私田百亩中农夫受七十五亩余二十五亩授余夫下农夫受五十亩余五十亩更授一下农夫或授二余夫理皆可通上食九人八人中食七人六人下食五人计其所食之口而耕田之所获适足以供之也庶人在官者事有繁简则人有众寡而禄宜有差故计农夫所食之数以明之岂谓不论人力多寡皆耕百亩听其为惰农而漫无劝督均齐之法哉季氏又云农家受田其实毎人止可耕二十五亩但自受田之长而言则曰匹夫而总谓之一夫百亩耳
　　按孟子之意当如朱子注同授田而以粪力为上下苟以授田有此三等则上次中次说不去矣且经中明言七人六人五人三等则不及人数者不受足田在其中矣以其足以明余夫受田之法故存之











</div>
    <div class="pagination">
<a href="周礼传_page38.html">上一页</a><span>...</span><a href="周礼传_page34.html">34</a><a href="周礼传_page35.html">35</a><a href="周礼传_page36.html">36</a><a href="周礼传_page37.html">37</a><a href="周礼传_page38.html">38</a><span class="current-page">39</span><a href="周礼传_page40.html">40</a><a href="周礼传_page41.html">41</a><a href="周礼传_page42.html">42</a><a href="周礼传_page43.html">43</a><a href="周礼传_page44.html">44</a><span>...</span><a href="周礼传_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
