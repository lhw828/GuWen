<!DOCTYPE html>
<html>
<head>
    <meta charset="UTF-8">
    <title>礼记纂言 - 第 14 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记纂言 - 第 14 页/共 50 页</h1>
    <div class="content">　　日在东井昬亢中旦危中【亢音刚】
　　【郑氏曰日月会于鹑首而斗建午之辰也孔氏曰三统歴五月节日在井十六度昬氐三度中去日一百一十九度旦室三度中五月中日在井三十一度昬房二度中去日一百一十九度旦奎十一度中元嘉厯五月节日在井三度昬角十度中旦危九度中五月中日在井十八度昬氐五度中旦室五度中唐月令曰五月之节日在参昬角中晓危中斗建午位之初五月中气日在东井昬亢中晓营室中斗建午位之中】
　　其日丙丁其帝炎帝其神祝融其虫羽其音征律中蕤宾其数七其味苦其臭焦其祀灶祭先肺【蕤人谁切】
　　【郑氏曰蕤宾者应钟之所生三分益一律长六寸八十一分寸之二十六仲夏气至则蕤宾之律应】
　　○小暑至螳蜋生鵙始鸣反舌无声【鵙工役切】
　　【郑氏曰螳蜋螵蛸母也鵙博劳也反舌百舌鸟皆记时候也孔氏曰博劳五月鸣将寒之候诗七月鸣鵙豳地晚物候从其气反舌鸟春鸣五月稍止其声数转故名反舌方氏曰暑极于季夏则未极之时尚为小故于此言小暑螳蜋鵙皆隂类也故感防隂而生感防隂而鸣焉反舌能反覆其舌而为百鸟语其鸣也感阳中而发故感防隂而无声焉马氏曰是月也一隂生而慝作螳蜋生则慝之有见乎形者也鵙始鸣则慝之有闻乎声者也反舌无声则以阳敷而作者以隂收而息】
　　○天子居明堂大庙乗朱路驾赤駵载赤旂衣朱衣服赤玉食菽与鸡其器髙以粗
　　【郑氏曰明堂大庙南堂当大室也】
　　○是月也命乐师修鼗鞞鼔均琴瑟管箫执干戚戈羽调竽笙竾簧饬钟磬柷敔【鼗大刀切鞞步西切竽音于竾音池柷昌六切敔音语郑氏曰为将大雩帝习乐也修均执调饬者治其器物习其事之言淮南子竾作箎孔氏曰鼗或为鼗鼗如鼔而小持其柄摇之旁耳还自击鞞者雷鼔鼔神祀之属以导乐作鞞禆助鼔节鼓张皮冒之其中空廓琴长三尺六寸六分五弦瑟长八尺一寸二十七弦管长尺围寸并漆之有底管如篴而小并两而吹之箫编二十二管长尺四寸干盾也戚斧也戈钩孑防羽鸟羽周礼羽舞皇舞之属竽三十六簧笙十三簧箎以竹为之长尺四寸围三寸一孔上出寸三分横吹之或云八孔或云箎七空簧者竽笙之名气鼔之而为声钟大钟谓之镛磬以玉石为之所以鼔柷谓之止所以鼓敔谓之籈修者修理旧物均者均平其声执者操持营为调者调和音曲饬者整顿器物方氏曰修之使治饬之使正均之使平调之使和执之以待用鼗鞞鼓之与钟磬柷敔其声质而一故修饬之而已琴瑟管箫竽笙竾簧其声文而杂则必均调之焉干戚戈羽无声特执之以待用可也马氏曰鼗鞞鼔革也兆奏鼓者鼗也应声者鼙也钟金也磬石也琴瑟者丝也柷敔木也管箫竽笙竾簧此皆管也声在中故谓之簧箫植簧于枷竽笙植簧于发干戚戈羽则舞器也】
　　命有司为民祈祀山川百源大雩帝用盛乐乃命百县雩祀百辟卿士有益于民者以祈谷实【辟必亦切】
　　【郑氏曰阳气盛而常旱山川百源能兴云雨者也众水始所出为百源必先祭其本乃雩雩吁嗟求雨之祭也雩帝为坛南郊之旁自鼗鞞至柷敔皆作曰盛乐凡它雩用歌舞而已百辟卿士古者上古若勾龙后稷之类也雩之正当以四月孔氏曰四月纯阳用事故制礼此月为雩将为雩祭故先命有司祈祀山川百源为将雩之渐重民也旱暵则舞雩是用歌舞正雩则非惟歌舞兼有余乐也百辟卿士身为百辟又为王朝卿士者陈氏曰礼有先其大而后其小者亦有先其小而后其大者先其大而后其小者异尊卑也祫而后时祭郊而后三望之类是也先其小而后其大者致敬文也鲁人将有事于上帝必先有事于頖宫晋人将有事于河必先有事于池是也二者之礼虽殊其所以为尊尊则一月令仲夏为民祈祀山川百源然后大雩帝此致敬文之意也大雩帝然后命百县雩祀此异尊卑之意也方氏曰此言大雩帝后言火飨帝雩所以祈也飨所以报也祈必于仲夏者以隂生于午而物成之始也报必于季秋者以阳穷于戌而嵗功之终也雩不皆于帝唯雩于帝为大雩飨不皆于帝唯飨于帝为大飨百辟即诸侯也卿士即六卿也百辟卿士生有益于民者死亦能有益于民故命雩祀之以祈谷实也季春之祈实为麦而已至此又祈实则所祈者众矣故以谷该之天子之雩及于上帝百县之雩止于百辟卿士于百辟卿士言祈谷实则雩帝之所祈又可知矣马氏曰山川百源气之钟也百辟卿士有功烈于民而在祀典者皆与祭焉则所以为民祈谷实者靡神不臻也】
　　○农乃登黍是月也天子乃以雏尝黍羞以含桃先荐寝庙
　　【郑氏曰登进也此尝雏也而云尝黍不以牲主谷也黍火谷气之主也含桃樱桃也孔氏曰黍是火谷于夏时与雏同荐之黍非新成直取旧黍孟秋农乃登谷注云黍稷于是始孰明仲夏未孰也按月令诸月无荐果之文此独羞含桃者以此果先成异于余物故特记之其实诸果亦时荐方氏曰雏盖鸡也以吕氏春秋见之谓之雏者鸡以雏为美也若羊之类则以大为美尔于配菽之食则曰鸡者日之所食为常时之所尝为暂也朱樱受含阳之色故以含言羞者以美物进也】
　　令民毋艾蓝以染毋烧灰毋暴布门闾毋闭关市毋索挺重囚益其食【暴布卜切索所白切挺大顶切】
　　【郑氏曰毋艾蓝为伤长气也此月蓝始可别毋烧灰为伤火气也火之气于是为盛火之灭者为灰毋暴布不以隂功干大阳之事门闾关市顺阳敷纵不难物挺犹寛也孔氏曰种蓝初必丛生此月蓝既长大始可分移布散门谓城门闾谓二十五家为闾关市停物之所商旅或隠藏其物以辟征税是月从长之时故不搜索其物益其食挺重囚连文谓增益囚之饮食也马氏曰毋闭利宣也毋索不恃察以穷民隠也益重囚之食不以其罪废不忍人之政也】
　　游牝别羣则絷腾驹班马政
　　【郑氏曰游牝别羣孕妊之欲止也絷腾驹为其壮气有余相蹄齧也马政谓养马之政教也廋人职曰掌十有二闲之政教以阜马佚特教駣攻驹孔氏曰天子十有二闲诸侯六闲大夫四闲毎闲马有二百一十六匹方氏曰马政者若周官趣马之简其节巫马之治其疾校人之辨其属廋人之掌其闲以至圉师之所教圉人之所养莫不有政焉故班之也班则制而分之之谓欤】
　　○是月也日长至隂阳争死生分君子齐戒处必掩身毋躁止声色毋或进薄滋味毋致和节耆欲定心气百官静事毋刑以定晏隂之所成【和去声耆市志切晏伊见切】
　　【郑氏曰争者阳方盛隂欲起也分犹半也掩犹隠翳也躁犹动也声谓乐也进犹御见也薄滋味毋致和为其气异此时伤人也节耆欲定心气防隂扶精不可散也毋刑谓罪罚之事不可以闻晏安也孔氏曰此月夏至昼漏六十五刻夜漏三十五刻日长之极至也死生分者隂气既起故物半生半死感阳气长者生感隂气成者死也君子谓人君以下至在位士也齐戒所以敬道萌隂也处犹居也隂既始萌君子居处不显露又不躁动恐干隂也歌舞华丽之事为动隂静故止之既止声色故嫔房不得进御侍夕也亦为防隂始动不可动以隂事也从君子齐戒至无刑皆是清静止息之事所以正定身中晏隂之所成就应氏曰晏隂安静之隂也隂徳安静不可有所扰方氏曰君子以隂阳方争故宜洁诚居内退聴以待其定仲冬不言毋躁者暑为躁寒为静故于暑之时特戒之止声色者欲令视聴之专也毋或进者方觧缓之时虑摇其精也齐戒之时苟厚滋味致五味而和之则或昬愦其志意也耆欲发动皆主于心节之所以定心气静事无刑不欲动而有为也刑虽隂事然用刑则动而有为矣故燕息安养以定晏隂之所成也阳造始而为早隂代终而为晏故　晏隂阳始以生之隂终以成之故曰所成列子所谓晏隂之间义同澄曰君子谓在上者齐戒谓如祭祀前之齐戒其居处必掩藏其身而不与物接也毋躁躁又特指身中之一端盖躁动尤为不掩身之甚者也止声色薄滋味节耆欲此掩身之目也声色谓其声音恱耳而色美如李赵之善歌舞止之而不御幸毋令或进也滋味谓有滋液调适而味美滋如必有草木之滋焉之滋薄之而不求详毋令致和也人之所欲男女饮食最大耆欲总上二者而又兼包其余耆欲之小者也声色滋味物也欲而耆之者我也止色而不进薄味而不和所以节我之耆欲节我之耆欲者所以定我之心气也人身之气与天地通而心为之帅心定则气定能齐戒掩身毋躁以定其心斯能定其气矣宛我之心气即是不扰乱天地之气也百官谓在下者不但在上者当掩身而在下者亦当静事静事谓无所作为也毋刑刑又特指事中之一端盖行刑尤为不静事之甚者也晏尔雅云柔也凡内而掩身外而静事皆是顺时保养以安定初生之柔隂使渐至完成而无所亏伤故曰以定晏隂之所成按郑注云声谓乐也易及乐春秋说夏至人主与羣臣从八能之士作乐五日今止之非也朱子曰止声色盖亦处必掩身毋躁之义若以止乐言则拘矣月令之说固多有未安而注文以此为非失其指矣】
　　鹿角解蝉始鸣半夏生木堇荣【解欣买切堇音谨】
　　【郑氏曰又记时候也半夏药草木堇王蒸也方氏曰鹿好羣而相比阳类也故夏至感隂生而角解麋多欲而善迷隂类也故冬至感阳生而角解半夏者盖居夏之半而生故因以为名堇言木堇以别于堇草感防隂而荣故其华朝荣暮陨】
　　○是月也毋用火南方可以居髙明可以逺眺望可以升山陵可以处台榭
　　【郑氏曰阳气盛又用火于其方害防隂也髙明谓楼观阇者谓之台有木者谓之榭居髙明以下皆顺阳在上也孔氏曰台积土为之所以观望有火殿无室名曰榭方氏曰夏为火王之时南方火王之方于王之时而又用于王之方则其气大盛而害防隂之生故戒之居髙明故可以逺眺望欲逺眺望故或升山陵或处台榭也山陵自然髙明之所也台榭人为髙明之所也顺阳在上故居处如此台榭之髙亦必升特不若山陵之尤髙故言处而已髙明言居台榭言处互言之也】
　　○仲夏行冬令则雹冻伤谷道路不通暴兵来至行春令则五谷晚孰百螣时起其国乃饥行秋令则草木零落果实早成民殃于疫【螣音特】
　　【郑氏曰阳为雨隂起胁之凝为雹子之气乗之也盗贼攻刼亦雹之类五谷晚孰生日长夘之气乗之也螣蝗之属言百者明众类并为害草木零落酉之气乗之也八月宿直昴毕为大狱主杀果实早成生日短也民疫大陵之气来为害也孔氏曰雹冻天灾暴兵人灾百塍地灾国饥人灾草木零落果实早成地灾民殃于疫人灾也方氏曰行冬令是以隂包阳也故雹冻伤谷道路不通则冬为闭塞暴兵来至则隂贼之感也春主生夏行春令则生之日长生之日长故孰之时晚螣食苗叶春之气盛于末故虫之为害及叶而已五谷晚孰而又百螣时起故其国乃饥草木零落果实早成皆秋之气候也当盛暑之月而感秋气则相薄而众成疾】
　　右记仲夏凡八节
　　季夏之月
　　【此谓小暑后三十日也唐月令曰小暑之日温风至后五日蟋蟀居壁后五日鹰乃学习大暑之日腐草为萤后五日土润溽暑后五日大雨时行澄曰鹰乃学习之第三日至立秋前凡十八日土王用事】
　　日在栁昬火中旦奎中
　　【郑氏曰日月会于鹑火而斗建未之辰也孔氏曰三统厯六月节日在栁九度昬尾七度中去日一百一十九度旦娄八度中六月中日在张三度昬箕三度中去日一百一十七度旦胃十四度中元嘉厯六月节日在井三十二度昬房四度中旦东壁八度中六月中日在栁十二度昬尾八度中旦奎十二度中唐月令曰六月之节日在东井昬氏中晓柬壁中斗建未位之初六月中日在栁昬尾中晓奎中斗建未位之中】
　　其日丙丁其帝炎帝其神祝融其虫羽其音征律中林钟其数七其味苦其臭焦其祀灶祭先肺
　　【郑氏曰林钟者黄钟之所生三分去一律长六寸季夏气至则林钟之律应】
　　○温风始至蟋蟀居壁鹰乃学习腐草为萤【萤户扃切郑氏曰皆记时候也鹰学习谓攫搏也夏小正曰六月鹰始挚萤飞虫萤火也方氏曰天地温厚之气始于东北而盛于东南故季夏温风始至也八风之气生于八方以应八节今止于孟春言东风季夏言温风孟秋言凉风仲秋言盲风或言其方或言其气或言其时又详畧不同者特记时而已东风即条风温风即景风盲风即阊阖风也然景风至以夏至而此于季夏言温风始至者阳饶之意也蟋蟀居壁则羽翼未成羽翼成则在野矣十月又入牀下顺时而蛰也隂浸长故鸷鸟学习攫搏也孔氏曰蟋蟀蛩也今促织生于土中季夏羽翼稍成未能逺飞但居在壁至七月则能逺飞在野二隂既起鹰感隂气乃有杀心腐草得暑湿之气故为萤萤夜飞腹下如火一名即照应氏曰物得气之先凉气未至而鸣隂之物已居乎壁迎凉气之微也杀气未肃而鸷猛之鸟已习于击迎杀气之防也马氏曰腐草为萤木气之余乗火而化也】
　　○天子居明堂右个乗朱路驾赤駵载赤旂衣朱衣服赤玊食菽与鸡其器髙以粗
　　【郑氏曰明堂右个南堂西偏也】
　　○命渔师伐蛟取鼍登取鼋命泽人纳材苇【鼍大多切鼋音元苇于鬼切】
　　【郑氏曰四者甲类秋乃坚成周礼人职云秋献鱼人又云取鼋用秋时是夏之秋也作月令者以为此秋据周之时周之八月夏之六月因书于此似误也蛟言伐者以其有兵衞也言登者尊之也鼍鼋言取羞物贱也鼍皮又可以冒鼓材苇之属此时柔韧可取作器物也方氏曰四者皆水族故命渔师苇荻之小者其材可纬以为薄生于泽故命泽人纳之】
　　○是月也命四监大合百县之秩刍以养牺牲令民无不咸出其力以共皇天上帝名山大川四方之神以祠宗庙社稷之灵以为民祈福【共音供】
　　【郑氏曰四监主山林川泽之官百县乡遂之属地有山林川泽者也秩常也百县给国养牺牲之刍多少有常民皆当出力为艾之使民艾刍养牲以供祠神灵为民求福明不虚取也孔氏曰周礼有山虞泽虞林衡川衡之官秩刍出于山林郑云百县乡遂之属知非诸侯者以取刍养牲不可大逺故知是畿内乡遂云乡遂不兼公卿大夫之采邑也仲夏命百县雩祀则兼内外诸侯也澄按百县自是秦制凡属秦地皆名为县不可依周制有乡遂采邑及诸侯之分也四监亦不可以周制解之方氏曰谓之神逺而尊之也谓之灵近而亲之也皇天上帝山川四方外事也故以神言宗庙社稷内事也故以灵言】
　　○是月也命妇官染采黼黻文章必以法故无或差贷黒黄仓赤莫不质良毋敢诈伪以给郊庙祭祀之服以为旗章以别贵贱等给之度【贷它得切别彼列切】
　　【郑氏曰妇官染人也采五色质正也良善也所用染者当得真采正善也旗章旌旗及章识也孔氏曰染采染五色之采白与黑谓之黼黑与青谓之黻青与赤谓之文赤与白谓之章染必以旧法故事无得有参差贷变此月暑湿染帛为宜是秦法也周则于夏豫浸治染纁之色至秋乃总染五色染人云夏纁秋染夏是也云黼黻文章云黑黄仓赤互相备也旌旗者周礼司常九旗是也章识者周礼事名号官府象其事州里象其名家象其号是也方氏曰掌染妇功故谓之妇官设色者采蓝以为青采沙以为朱故谓之采衣服旌旗贵者从隆贱者从杀也故言等隆非有余杀非不足故言给有等有给各随宜而度之故言度若天子龙衮诸侯黼之类所以别衣服贵贱等给之度也若王建大常诸侯建旂之类所以别旌旗贵贱等给之度也凡此顺文明之时故染文明之色尔然周官染人春暴练夏纁秋染夏与此不同盖意各有所主也马氏曰上制之而下守之者法也昔以为常而后循焉者故也非其质谓之诈非其良谓之伪】
　　○是月也树木方盛乃命虞人入山行木毋有斩伐不可以兴土功不可以合诸侯不可以起兵动众毋举大事以摇养气毋发令而待以妨神农之事也水潦盛昌神农将持功举大事则有天殃【行下孟切】
　　【郑氏曰树木毋有斩伐为其未坚韧也土将用事气欲静故兴土功合诸侯起兵动众皆不可也大事谓兴徭役以有为发令而待谓出徭役之令以预惊民也民惊则心动是害土神之气土神称曰神农者以其主于稼穑也水潦盛昌神农将持功者言土以受大雨泽安静养物为功动之则致害也孝经说曰地顺受泽谦虚开张含泉任萌滋物归中方氏曰木之生也方盛于夏则哀于秋矣虞人盖山虞也行廵之也毋斩伐虑伤方盛之气也兴土功合诸侯起兵动众皆大事也故继言毋举大事举大事则人不安且摇养气矣摇者振而荡之之谓夫万物作于春而气主生长于夏而气主养故谓之养气发令而待谓预令之以事而使民有所待也以神农将持功于秋发令而待则妨神农之事也神农者农之神夫兴农功而相之于明者人也持农功而主之于幽者神也水潦盛昌则百谷被其泽而向乎成矣故神农将持其功也苟举大事以妨其切则违神逆天而有天殃矣】
　　○是月也土润溽暑大雨时行烧薙行水利以杀草如以热汤可以粪田畴可以美土彊【薙它计切彊其两切】
　　【郑氏曰润溽谓涂湿也薙谓迫地芟草也此谓欲稼菜地先薙其草草干烧之至此月大雨流水潦畜于其中则草死不复生而地美可稼也可以粪田畴美土彊者土润溽膏泽易行也粪美互文尔土彊彊防之地孔氏曰大雨欲其流故云行行犹通被也周礼薙人除田草五月夏至芟杀暴之至六月合烧之故云烧薙其时大雨行于所烧田中仍壅遏蓄之以渍烧薙故曰行水也先芟后烧又蓄水浸渍即草根烂死是利益于杀田中之草也日暴烂草田中之水水浸而沫沸如以热汤渍之粪壅苗之根言烂草粪田可使田肥也彊防磊块难耕之地此月止水渍之乃壅粪之可使田美也方氏曰土为火所蒸故润既润则水胜火火辱焉陆氏曰彊如彊梁之彊土彊言土之不可化者粪言能厚其力羙言能善其性澄曰田畴谓孰耕而其田有界域者土彊谓难耕而其土硗确者】
　　○季夏行春令则谷实鲜落国多风欬民乃迁徙行秋令则丘隰水潦禾稼不孰乃多女灾行冬令则风寒不时鹰隼蚤鸷四鄙入保【鲜音仙又上声欬苦代切隼息允切鸷音至】
　　【郑氏曰谷实鲜落国多风欬辰之气乗之也未属巽辰又在巽位二气相乱为害民迁徙象风转移物也丘隰水潦戍之气乗之也九月宿直奎奎为沟渎与此月大雨并而髙下皆水也禾稼不孰伤于水也女灾含妊之类败也风寒丑之气乗之也鹰隼蚤鸷得疾厉之气也四都入保象鸟雀之走窜也都邑之城曰保孔氏曰谷实鲜少堕落风多故也此地灾风欬是天灾迁徙是人灾丘隰水潦及禾稼不孰地灾也以水气多也乃多女灾人灾也亦为水伤含妊也丑未属巽又建丑之月大寒中故行冬令则多风寒此天灾也鹰隼蚤鸷季夏地气杀害之象地灾也方氏曰鲜落即荘子所谓草木不待黄而落也五气过盛故实有所不胜以多风故人肺受疾而欬也民乃迁徙者以春主发散也丘隰水潦以金生水也曰丘隰以见髙下皆被其害故禾稼不孰也多女灾者以纯隂之气过盛而反伤之也因风而后寒故曰风寒异乎隆冬之无风而寒矣当暑而寒故曰不时鹰隼善击必待秋焉以感疾厉之气故蚤鸷于夏也春夏主出秋冬主入故四鄙入保陆氏曰国多风欬变民言国国通于上若多疾病多疟疾多鼽嚏多疥疠则言民为宜】
　　右记季夏凡九节
　　中央土
　　【此谓小暑第十三日至大暑终凡十八日也嵗三百六十日以四时言则九十日为春九十日为夏九十日为秋九十日为冬以五行言立春至清明之第十二日终凡七十二日木王用事立夏至小暑之第十二日终凡七十二日火王用事立秋至寒露之第十二日终凡七十二日金王用事立冬至小寒之第十二日终凡七十二日水王用事季秋寒露第十三日至霜降终凡十八日季冬小寒第十三日至大寒终凡十八日季春清明第十三日至谷雨终凡十八日及此小暑第十三日至大暑终十八日共七十二日皆为土王用事然土虽分王于四季而其正位则在火金之间以其在一嵗之中故曰中央土也孔氏曰木配春火配夏金配秋水配冬土则毎时寄王十八日虽分寄而位本在未宜处季夏之末金火之间方氏曰木生火火生土土生金金生水土之位与其序适居中央周人兆黄帝于南郊迎土气于季夏亦以是尔厯于立秋以前言土王用事即其时也】
　　其日戊巳
　　【戊巳者土干也四时之末各十八日土王用事故其日属戊巳】
　　其帝黄帝其神后土
　　【郑氏曰此黄精之君土官之神自古以来着徳立功者也黄帝轩辕氏也后土亦颛顼氏之子曰黎兼为上官】
　　其虫倮【倮力果切】
　　【倮人类也人类之贵于羽毛鳞介犹土之尊于木火金水也故以虫之倮者配土孔氏曰大戴记云鳞虫三百六十龙为之长羽虫三百六十鳯为之长毛虫三百六十麟为之长介虫三百六十为之长倮虫三百六十圣人为之长】
　　其音宫
　　【郑氏曰声始于宫宫数八十一属土者以其最浊君之象也季夏之气和则宫声调】
　　律中黄钟之宫
　　【此句可削孔氏曰黄钟候气之管本位在子土无候气之法此是黄钟之宫声与中央土声相应非候气也贺玚云黄钟是十一月管何縁复应此月以土居中故虚设律于其月实不用土寄王四季之末故从四时之管而不别候气也澄按若是言宫声与土应则上文其音宫一句尽之矣何縁再出黄钟律名此句于义不通故曰可削】
　　其数五
　　【郑氏曰土生数五成数十但言五者土以生为本】
　　其味甘其臭香
　　【郑氏曰土之臭味也陆氏曰香牛膏也于春言所生于秋言所尅于中央言其正且木在上燎之则焦在下浸之则朽于夏言焦春在前也于冬言朽春在后也】
　　其祀中霤祭先心【霤力又切】
　　【郑氏曰中霤犹中室地土主中央而神在室古者复穴是以名室为霤祀中霤之礼设主于牖下乃制心及肺肝为爼其祭肉心肺肝各一它皆如祀户之礼孔氏曰古者窟居随地而造若平地则但累土为之谓之复言于地上重复为之也若髙地则凿为坎谓之穴其形皆如陶灶故诗曰陶复陶穴皆开其上取明故雨霤之后世开牖象中霤之取明其地不当栋而在室之中央因名室为中霤也丧礼云浴于中霤饭于牖下明中霤不关牖下也土五行之主故其神在室之中央中霤所祭则土神也郊特牲云家主中霤开牖象霤故设主于庙室牖下五祀皆先席室之奥此不言者前祀户注已备也此别设主当庙室牖内之下而北向也澄按夏祭先肺者谓先祭肺而次祭心又祭肝也此先心者谓先祭心而次祭肺又祭肝也秋先肝者谓先祭肝而次祭肺又祭心也冬先肾者谓先祭肾次祭脾又再祭脾也春先脾者谓先祭脾次祭肾又再祭肾也五时之祭所先不同诸家以五行生尅求其义者皆凿惟曰以四时之位五脏之上下次之者为得孔疏已载于春祭光脾之下今借人身五脏上下之次明之肺最在上心次于肺亦在上故候肺心二脉皆在上部脾在中肝次于脾亦在中故候脾肝二脉皆在中部肾最在下故候肾脉在下部四时之位则夏至日近北极去地最髙肺之位象之故夏祭先肺也夏之后曰渐南夏末比夏至之日防下心之位象之故中央土王之时祭先心也秋分春分日在赤道平分天地之半而当其腰脾肝之位象之故春祭先脾秋祭先肝也冬至日近南极最下肾之位象之故冬祭先肾】
　　○天子居大庙大室乗大路驾黄駵载黄旂衣黄衣服黄玉食稷与牛其器圜以闳【圜于权切闳音宏】
　　【郑氏曰大庙大室中央室也大路殷路也车如殷路之制而饰之以黄稷五谷之长牛土畜也器圜者象土周布于四时闳读如纮闳谓中寛象土含物澄曰郑注释天子毎月所居皆以为大寝而以青阳为东堂明堂为南堂总章为西堂堂为北堂青阳之北偏为左个南偏为右个盖以东面而言也明堂之东偏为左个西偏为右个盖以南面而言也总章之南偏为左个北偏为右个盖以西面而言也堂之西偏为左个东偏为右个盖以北面而言也朱子因之又谓只是九室左个右个随四时所向而易其名春居东室而东向则以北室之右为左个南室之左为右个夏居南室而南向则以东室之右为左个西室之左为右个秋居西室而西向则以南室之右为左个北室之左为右个冬居北室而北向则以西室之右为左个东室之左为右个澄窃谓大寝天子聴政之所户牖之间设黼扆四时皆南面向明而治安得一月各居一处而春秋冬三时皆不南面者况冬寒之时而北面尤不可居又南北偏东西偏其位不正非可聴政之所诸儒所说各殊皆于古制不合事宜不通详此记所谓居非言聴政乃每日释服退息而居之时也按四时所居五处不同礼经别无它文惟天子有五小寝是燕居之处月令所记或是取此而其名异故使人惑也陈氏礼书云王大寝一在前小寝五在后大寝聴政小寝燕息也五小寝一寝居中四寝居四角春居东北夏居东南秋居西南冬居西北土王之月居中此说盖本孔氏曲礼疏若以孔陈之说释月令天子各月之居则古制事宜两不背戾凡居五寝皆南面夏寝秋寝在中寝之前就中寝向前而言故二寝皆以东夹为左个西夹为右个冬寝春寝在中寝之后就中寝向后而言故二寝皆以西夹为左个东夹为右个其左右二字如曲礼所谓客入门而左大夫士出入君门由闑右并是以西为左东为右也此之大庙大室则中寝之室也】
　　右记季月土寄王之日凡二节
　　礼记纂言卷六上
<经部,礼类,礼记之属,礼记纂言>
　　钦定四库全书
　　礼记纂言卷六下　　　　　元　吴澄　撰月令
　　孟秋之月
　　【此谓立秋后三十日也唐月令曰立秋之日凉风至后五日白露降后五日寒蝉鸣处暑之日鹰乃祭鸟后五日天地始肃后五日禾乃登】
　　日在翼昏建星中旦毕中
　　【郑氏曰日月防于鹑尾而斗建申之辰也孔氏曰三统歴七月节日在张十八度昬斗四度中去日一百一十四度旦毕八度中七月中日在翼十五度昬斗十六度中去日一百一十一度旦井初度中元嘉歴七月节日在张五度昬箕二度中旦胃二度中七月中日在翼十度昬斗三度中旦七度中唐月令曰七月之节日在张昬尾中晓娄中斗建申位之初七月中气日在张昬箕中晓中斗建申位之中】
　　其日庚辛
　　【庚辛者金干也立秋以后七十二日金王用事故其日属庚辛】
　　其帝少皥其神蓐收【少诗召切蓐音辱】
　　【郑氏曰此白精之君金官之臣自古以来着徳立功者也少皥金天氏蓐収少皥氏之子曰该为金官】
　　其虫毛
　　【西方奎娄胃毕觜参七宿有虎之象故凡动物之有毛者属金】
　　其音商
　　【郑氏曰三分征益一以生商商数七十二属金者以其浊次宫臣之象也秋气和则商声调】
　　律中夷则
　　【郑氏曰夷则者大吕之所生也三分去一律长五寸七百二十九分寸之四百五十一孟秋气至则夷则之律应】
　　其数九
　　【郑氏曰金生数四成数九但言九者亦举其成数】
　　其味辛其臭腥
　　【郑氏曰金之臭味也】
　　其祀门祭先肝
　　【郑氏曰秋隂气出祀之于门外隂也祭先肝者秋为隂中于藏直肝祀门之礼北面设主于门左枢乃制肝及肺心为俎奠于主南又设盛于俎东其它皆如祭灶之礼】
　　○凉风至白露降寒蝉鸣鹰乃祭鸟用始行戮
　　【陆氏曰西风谓之凉风犹东风谓之温风温凉言其气方氏曰凉未至于寒也特为寒之微而已春露则生秋露则杀白为金之正故也马氏曰凉风至则天地之仁气散矣白露降则隂乗阳而其候交矣寒蝉鸣则物之生于暑者其声变矣鹰乃祭鸟用始行戮则时主杀而物之司杀者应是而动也鹰至不仁也犹祭然后食】
　　○天子居总章左个乘戎路驾白骆载白旂衣白衣服白玊食麻与犬其器亷以深【骆音洛】
　　【郑氏曰緫章左个大寝西堂南隅戎路兵车也制如周革路而饰之以白白马黒鬛曰骆麻实有文理属金犬金畜也噐亷以深象金伤害物入蔵】
　　○是月也以立秋先立秋三日大史谒之天子曰某日立秋盛徳在金天子乃齐立秋之日天子亲帅三公九卿诸侯大夫以迎秋于西郊还反赏军帅武人于朝【先悉荐切帅所类切】
　　【郑氏曰谒告也迎秋者祭白帝于西郊之兆也军帅诸将也武人谓环人之属有勇力者】
　　天子乃命将帅选士厉兵简练桀俊专任有功以征不义诘诛暴慢以明好恶顺彼逺方【诘去吉切好恶并去声】
</div>
    <div class="pagination">
<a href="礼记纂言_page13.html">上一页</a><span>...</span><a href="礼记纂言_page9.html">9</a><a href="礼记纂言_page10.html">10</a><a href="礼记纂言_page11.html">11</a><a href="礼记纂言_page12.html">12</a><a href="礼记纂言_page13.html">13</a><span class="current-page">14</span><a href="礼记纂言_page15.html">15</a><a href="礼记纂言_page16.html">16</a><a href="礼记纂言_page17.html">17</a><a href="礼记纂言_page18.html">18</a><a href="礼记纂言_page19.html">19</a><span>...</span><a href="礼记纂言_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
