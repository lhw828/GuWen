<!DOCTYPE html>
<html>
<head>
    <meta charset="UTF-8">
    <title>周礼集说 - 第 8 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼集说 - 第 8 页/共 23 页</h1>
    <div class="content">　　刘氏曰女史八人掌王后之礼职掌内治之贰以诏后治内政则非有道艺而知礼者不可以为之也郑氏以为女奴晓书者非也此葢择嫔御之贤者为之欤　横渠曰周礼女八人为女史令执彤笔在宫中书王后夫人以佐内治宫女徳之善恶及进御烦碎之事皆书之故宫女惧而修徳
　　掌王后之礼职掌内治之贰以诏后治内政逆内宫书内令凡后之事以礼从
　　王氏曰王后之礼各有所职如祭祀则有荐彻宾客则有献酬之类女史掌之则王后非礼勿动矣　郑氏曰内治之法本在内宰女史书而贰之逆内宫钩考六宫之计书内令后之令也凡后之事以礼从亦如太史之从王
　　典妇功
　　中士二人下士四人府二人史四人工四人贾四人徒二十人
　　郑氏曰典妇功主妇人丝枲功官之长　杂説典妇功以下三官悉用士人先儒以为此人主奢俭所系国家利害所闗非士大夫为之则害国政矣必不得与内官相闗通如女祝女史缝人之类则悉用宦者内人耳
　　掌妇式之法以授嫔妇及内人女功之事赍凡授嫔妇功及秋献功辨其苦良比其小大而贾之物书而揭之以共王及后之用颁之于内府【赍音咨苦音古贾音嫁】
　　王氏曰妇人丝枲之功丝以为帛枲以为布其麄良有常法其多寡皆有常数故曰妇式之法　疏曰大宰九职云嫔妇化治丝枲是国中妇人有嫔妇之称郑氏曰内人女功之事赍谓女功之事来取丝枲
　　凡授当为受字之误也国中嫔妇所作成即贡之不须献功时辨其苦良分别其缣帛与布纻之麄细皆比其小大　王氏曰而贾之计其所直　郑氏曰书其贾数而着其物　疏曰典丝典枲处入于典妇功以待王及后之用故颁于内府而藏之
　　典丝
　　下士二人府二人史二人贾四人徒十有二人
　　掌丝入而辨其物以其贾揭之掌其藏与其出以待兴功之时颁丝于外内工皆以物授之凡上之赐予亦如之及献功则受良功而藏之辨其物而书其数以待有司之政令上之赐予凡祭祀共黼画组就之物丧纪共其丝纩组文之物凡饰邦器者受文织丝组焉嵗终则各以其物防之【纩音旷织昌志反防古外反】
　　王先生曰丝入若兖州厥贡漆丝青州厥篚檿丝及九职之嫔妇所贡及后宫亲蚕者以为祭服　疏曰辨其物丝有麄良善恶不同　王氏曰又以其所直之贾而揭示之者防其以贱贸贵也　郑氏曰丝之贡少藏之出之可同官也兴功之时若温暖宜缣帛清凉宜文绣外工外嫔妇也　王氏曰内工内人也疏曰以物授之则缣帛受以素丝文绣授以防丝
　　王以丝物赐人亦然　王介甫曰典丝受良功而不受苦功典枲受苦功而不受良功则丝之良麻之良皆典妇功所受也且典丝所共则祭祀黼画组就丧纪组文之物是乃王之致美乎黼冕致孝乎鬼神也其受良功不亦宜乎　郑氏曰有司之政令若司服弁师等之政令祭祀共黼画组就之物以给衣服冕旒及依盥巾之类白与黒谓之黼采色一成曰就王先生曰祭祀之用丝者莫急于冕服曰黼画则其服也曰组就则其冕也自衮冕九章鷩冕七章而下皆画衣而绣裳黼之于裳则绣矣此言黼画者葢周人以黼为尚诗曰衮及黼书麻冕黼裳不特此也巾则皆黼依则设黼席用黼纯此典丝之所以黼画必首言也天子缫斿十有二就诸侯缫斿九就以组为冕旒之就曰组就不特此也素丝组之用之于马天子佩白玉而组绶用之于佩组琮七寸则用之于玉知组就之为冕旒者以其用之于祭祀耳　疏曰丧纪共其丝者凡裁缝皆用线缕共其纩者丧大记曰属纩以俟絶气是已共其组者士丧礼握手纁着组系是已青与赤谓之文亦用丝为文绣故连言之　郑氏曰饰邦器茵席屏风之属各以其物防之种别为计也　杂説古之内作不过丝枲缝染以备衣裳冠服耳其黼画组就等乃上以共祭祀饰邦器故官省简而财不蠧后世则不然故贡禹曰故时斋三服官输物不过十笥方今斋三服官作工各数千人一歳费数钜万三工官费五十万东西织室亦然
　　典枲【司里反】
　　下士二人府二人史二人徒二十人
　　掌布缌缕纻之麻草之物以待时颁功而授赍及献功受苦功以其贾揭而蔵之以待时颁颁衣服授之赐予亦如之嵗终则各以其物防之【故书赍作资】
　　刘氏曰缌缕纻皆布名而有精粗之别麻枲麻也草苎葛之属　王氏曰以待时颁功亦以待兴功之时颁之于工授赍则授其所以为功之资也与典妇功同意　郑氏曰典枲受苦功其良功入于典妇功以共王及后之用　王氏曰颁衣服及赐予皆各以其物授之　王氏曰先王之于妇职王后帅之以蚕内宰又教之以二事九嫔又教之至于妇功与丝枲亦皆有官以典之及其献功则后受之而内宰佐之典妇功之属又皆辨其苦良比其小大焉夫尊而王后卑而内人皆相帅以丝枲之事而其详至于如此其严者岂非天下之务唯本之为贵耶男子之务本于农耕女子之务本于蚕丝苟不忘其本而先之于上则男有余粟女有余布而邦之财用所为足也孟子曰无政事则财用不足其庸可忽耶
　　内司服
　　奄一人女御二人奚八人
　　郑氏曰内司服宫中裁缝官之长　王先生曰王有司服而后曰内司服　注疏内司服缝人皆有女御者以衣服进或当于王广其礼使无色过也故得与八十一女御同名欲见百二十人外兼有此女御之礼也
　　掌王后之六服袆衣揄狄阙狄鞠衣展衣縁衣素纱辨外内命妇之服鞠衣展衣縁衣素纱凡祭祀賔客共后之衣服及九嫔世妇凡命妇共其衣服共丧衰亦如之后之丧共其衣服凡内具之物【袆音晖俞音摇鞠居六反展张彦反縁吐乱反衰七雷反】
　　陈氏曰阳数九故王之吉服九隂数六故后之吉服六王之服九而祭服六后之服六而祭服三以妇人不与天地山川社稷之祭故也内宰大祭祀祼献则賛而天地无祼内宗外宗掌宗庙之祭祀佐王后不及外神此可以见　郑氏曰狄并当为翟翟雉名伊洛而南素质五色皆备而成章曰翚江淮而南青质五色皆备而成章曰摇王后之服刻缯以为形而彩画之缀于衣以为文章袆衣画翚者其色揄翟画摇者其色青阙翟阙而不画其色赤此三者皆祭服也从王祭先王则服袆衣祭先公则服揄翟祭羣小祀则服阙翟　王氏曰雉之为物交有时别有伦其性耿介则正直见乎内身备五色则文明见乎外郑氏曰鞠衣黄桑服也色如鞠尘象桑叶始生月令三月荐鞠衣于上帝告桑事焉【陈祥道曰鞠衣其色黄黄者隂之盛色蚕而服之以其帅外内命妇而蚕使天下之嫔妇取中焉以见后事之盛也】展衣其色白以礼见王及宾客之服字当为襢襢之言亶亶诚也诗国风曰玼兮玼兮其之翟也下云胡然而天也胡然而帝也言其徳当神明又曰瑳兮瑳兮其之展也下云展如之人兮邦之媛也言其行配君子二者之义与礼合矣縁衣者禒衣也御于王之服亦以燕居男子之禒衣黒则是亦黒也六服备于此矣妇专尚一徳无所兼连衣裳不异色素纱今之白绢也六服皆袍制以白绢为里使之张显今之有纱縠者其名葢出于此　王氏曰王后之六服皆以素纱为里以示其徳之一也素则取其内之纯白也纱则取其外之疏通也　疏曰外内命妇不得有六服惟得鞠衣已下三服尊卑差次之而已亦皆以素纱为里　郑氏曰内命妇之服鞠衣九嫔也展衣世妇也縁衣女御也外命妇者其夫孤也则服鞠衣其夫卿也则服展衣其夫士也则服縁衣三夫人及三公之妻其阙狄以下乎侯伯之夫人揄狄子男之夫人阙狄唯二王后袆衣　王氏曰记曰夫人副袆此言上公之夫人也葢上公与王同服衮衣则上公之夫人宜与后同服袆衣矣伯降上公一等则侯伯夫人宜服揄狄子男又降一等则子男之夫人宜服阙狄矣三夫人视三公服用阙狄则三公之夫人亦宜服阙狄矣　疏曰后祭祀共三翟賔客共展衣及九嫔世妇谓助后祭祀宾客时　郑氏曰凡命妇女御与外命妇也臣之命者再命以上受服则下士之妻不共也外命妇唯王祭祀宾客以礼佐后得服此上服自于其家则降焉　疏曰后丧所共衣服者谓袭时十二称小敛十九称大敛百二十称　郑氏曰内具帉帨线纩鞶袠之属
　　缝人【缝扶用反】
　　奄二人女御八人女工八十人奚三十人
　　郑氏曰女工女之晓裁缝者
　　掌王宫之缝线之事以役女御以缝王及后之衣服丧缝棺饰焉衣翣栁之材掌凡内之缝事【翣所甲反衣于既反】郑氏曰线缕也　刘氏曰掌王宫缝线之事以役女御共王及后之衣服者奄所以董其工而役之裁缝者也女御所以取其制授之修短者也王及后至尊矣非女工之所度量者也　郑氏曰女御裁缝王及后之衣服则为役助之宫中余裁缝事则专为焉孝子既啓见棺犹见亲之身既载饰而以行遂以葬若存时居于帷幕而加文绣丧记曰饰棺君龙帷三池振容黼荒火三烈黻三列素锦禇加伪荒纁纽六齐五采五贝黼荒三黼翣二黻翣二画翣二皆戴圭鱼跃拂池君纁戴六纁披六此诸侯礼也礼器曰天子八翣诸侯六翣大夫四翣　窦氏曰栁栁车也　郑氏曰必先纒其木乃以张饰也　王氏曰翣如方扇持之所以蔽棺柳隂木为之故丧车谓之柳车翣以木为体用防缯纒之以为饰故曰衣翣栁之材
　　染人【染而险反】
　　下士二人府二人史二人徒二十人
　　掌染丝帛凡染春暴练夏纁秋染夏冬献功掌凡染事
　　王氏曰丝帛之质必待染而后成文　注疏春阳时阳气燥达故暴晒其练练其素而暴之谓之暴练王氏曰防氏冻丝帛皆昼暴诸日是也　疏曰夏暑热润之时以朱湛丹秫易以和释故染纁而为祭服也凡六冕之服皆上而纁下　王氏曰纁黄而兼赤色赤而兼黒色以其隂阳相杂而成文　疏曰秋凉时方可染五色夏五色之总名　刘氏曰禹贡羽畎夏翟羽色自然而成五色者也染夏则染为五色以象之　疏曰纁与夏总染至冬功成并献之
　　追师【追丁回反】
　　下士二人府一人史二人工二人徒四人
　　郑氏曰追治玉之名　疏曰诗曰追琢其璋
　　掌王后之首服为副编次追衡笄为九嫔及外内命妇之首服以待祭祀宾客丧纪共笄绖亦如之【编必先反】疏曰掌后首服对弁师掌男子之首服　郑氏曰副之言覆也所以覆首为之饰也其遗象若今步摇矣服之以从王祭祀诗云副笄六珈又祭统曰夫人副袆立于东房编编列髪为之其遗象若今假紒矣服之以桑也次次第髪长短为之所谓髲髢也服之以见王　王氏曰记曰夫人副袆副配祎衣首饰之上也昬礼女次纯衣则次配纯衣而为之首饰之下也然则编之所配在其中欤故其序如此　疏曰三翟之首服副也鞠衣展衣编也褖衣次也　郑氏曰治玉谓之追王后之衡笄皆以玉为之唯祭服有衡垂于副之两旁当耳其下以紞县瑱诗云玼兮玼兮其之翟也鬒髪如云不屑髢也玉之瑱也是之谓也笄卷髪者　薛氏曰笄长一尺二寸亦谓之簪　郑氏曰外内命妇衣鞠衣襢衣者服编衣褖衣者服次外内命妇非王祭祀宾客佐后之礼自于其家则亦降焉凡诸侯夫人于其国与王后同　王氏曰丧纪笄而又加之以绖九嫔外内命妇所服亦如之
　　屦人
　　下士二人府一人史一人工八人徒四人
　　掌王及后之服屦为赤舄黒舄赤繶黄繶青句素屦葛屦辨外内命夫命妇之命屦功屦散屦凡四时之祭祀以宜服之【繶于立反句姜逾反散素但反】
　　疏曰首服在上尊故追师弁师分掌之屦舄在下卑故男子妇人同于屦人掌之　注疏服屦着服各有屦也凡重底者名舄单底者名屦舄屦有句繶纯者饰也繶者牙底相接处缀绦于其中句当为絇声之误也谓屦头以绦为鼻絇拘也取拘持为行戒纯谓以绦为口縁凡屦舄各象其裳之色士冠礼曰端黒屦青絇繶纯素积白屦缁絇繶纯爵弁纁屦黒絇繶纯是也王吉服有九舄有三等赤舄为上冕服之舄诗云王锡韩侯衮赤舄则诸侯与王同下有白舄黒舄王后吉服六唯祭服有舄舄为上袆衣之舄也下有青舄赤舄鞠衣以下皆屦耳絇繶纯三者同色凡屦舄皆有此三者三者相将此欲互见其舄屦故举一邉而言耳其色则同也凡舄之饰如缋之次赤繶者王黒舄之饰黄繶者王后舄之饰青絇者王白舄之饰王及后之赤舄皆黒饰后之青舄白饰凡屦之饰如绣之次黄屦白饰白屦黒饰黒屦青饰素屦者大祥时所服去饰者葛屦自赤舄已下夏用葛为之冬用皮为之此言葛明有用皮时也　疏曰命夫之命屦则纁屦也大夫以上衣冠则有命舄无命屦命屦中惟士爵弁纁屦而已命妇之命屦则黄屦以下也以其外命妇孤妻以下内命妇九嫔以下不得服舄皆自鞠衣以下故用黄屦也其卿大夫卿妻及二十七世妇则皆以展衣白屦为命屦士妻及女御则皆以褖衣黒屦为命屦也命夫命妇之功屦功屦次于命屦于孤卿大夫则白屦黒屦也案司服孤希冕卿大夫冕皆以赤舄为命舄以下仍有韦弁白屦冠弁黒屦故云次命屦命屦据妇人而言其实孤卿大夫则功屦次命舄也九嫔亦以白屦黒屦为功屦内子亦然葢九嫔与孤妻内子既以黄屦为命屦功屦之中有展衣白屦褖衣黒屦也世妇则以黒屦为功屦世妇之命屦既以襢衣白屦矣其功屦惟有褖衣黒屦也女御士妻则惟有褖衣黒屦为命屦而已此士妻谓再命受服者方得此屦如王之中士已上是也若侯伯之士一命子男之士不命及王之下士皆受职而不受服故其妻亦不得有命屦也　王氏曰命屦则以王命赐之者也　刘氏曰功屦冬之皮屦服功裘者散屦卑者之素屦也　郑氏曰散屦亦云去饰　王氏曰凡四时之祭祀以宜服之者若吉祭则用赤舄黒舄等丧祭则有素屦散屦皆随事之宜
　　夏采
　　下士四人史一人徒四人
　　注疏夏采夏翟羽色禹贡徐州贡夏翟之羽夏五色也尔雅有翚与鹞五采皆备而成章此所谓夏翟也有虞氏以为緌緌者注旄于干首也后世或无故染鸟羽象而用之谓之夏采　王介甫曰夏采掌大丧之复而置一官则其兼掌明矣　王氏曰掌复之官而谓之夏采者采色所以重生之道故也丧则哀素是事死之道也复者所以幸其生故以采色
　　掌大丧以冕服复于大祖以乘车建绥复于四郊【乘防证反绥而谁反】
　　疏曰大丧王丧也复礼行于始死属纩絶气之后以招魂也　郑司农曰士丧礼曰士死于适室复者一人以爵弁服升自东荣中屋北面招以衣曰皋某复三降衣于前受用箧升自阼阶以衣尸丧大记曰复男子称名妇人称字唯哭先复言死而哭哭而复冀其复反故檀弓曰复尽爱之道也望反诸幽求诸鬼神之道也北面求诸幽之义也檀弓又曰君复于小寝大寝小祖大祖库门四郊丧大记又曰复者朝服君以卷夫人以屈狄大夫以赪妇人以襢衣士以爵弁士妻以税衣杂记曰诸侯行而死于舘则其复如于其国如于道则升其乘车之左毂以其绥复大夫死于舘则其复如于家死于道则升其复车之左毂以其绥复丧大记又曰为賔则公舘复私舘不复夏采天子之官故以冕服复于大祖以乘车建绥复于四郊大祖始祖庙也　王氏曰死者人之穷也穷则宜反本太祖子孙之本也故复之于大祖　疏曰冕服者自衮冕以下六冕及皮弁爵弁等复者各依命数天子则十二人各服朝服而复于太祖之庙当升自东霤北面履危西上云皋天子复如是者三乃卷衣投于前有司以箧受之升自阼阶入衣于尸复而不苏乃行死事也　郑氏曰乘车玉路也绥当为緌字之误也以旄牛尾为之缀于橦上所谓注旄于干首者必于大祖四郊求之王平生有事之处也刘氏曰王之衮冕生常服之奉享于大祖之庙者也王之大常生建诸玉路乘于四郊以奉祀者也及其始丧则用以为复而莫测其神魂之奚往也故或以其服或以其乘或以其建或之其所往而致敬者或之其所止而素安者或用其所昵而常侍者皋而复之庶几其神之复而可生也孝子尽爱之道无所不至矣是以夏采复于大庙复于四郊祭仆复于小庙仆复于大寝小寝　王氏曰记曰复尽爱之道也先王所以爱其亲其至诚忠孝以至于此以此而率天下则民徳其有不归于厚者乎曽子曰慎终追逺民徳归厚矣夫治而至于民徳归厚其治之大成欤此夏采之职所以序之于天官之终也



　　周礼集说卷三
<经部,礼类,周礼之属,周礼集说>
　　钦定四库全书
　　周礼集説巻四
　　春官宗伯
　　郑氏曰象春所立之官　中义曰天覆也地载也非四时之和则不能生成万物是故四时者所以左右天地生成万物正其性命者也乃立春官春者纯阳之气法春为德賛乎天地者也　郑氏曰郑司农云宗伯主礼之官宗尊也伯长也不言司者尊之也书尧典曰帝曰咨四岳有能典朕三礼佥曰伯夷帝曰俞咨伯女作秩宗宗官又主鬼神故国语曰使名姓之后能知四时之生牺牲之物玉帛之类采服之宜彛器之量次主之度屏摄之位坛场之所上下之神祗氏姓之所出而率旧典者为之宗春秋禘于太庙跻僖公而曰夏父弗忌为宗人然则唐虞歴三代以宗官典国之礼与其祭祀汉之大常是也　王氏曰正月之吉五官皆布其象特礼官无所布则礼无乎不用矣治非礼不制教非礼不行政非礼不立刑无礼则淫事无礼则乱此礼所以不言司先王之制有族则有祀有祀则有宗而宗则典祀者也礼有五经莫重于祭宗伯掌天神人鬼地示之礼则谓之宗于四时之官为长则谓之伯凡典礼者皆谓之宗若舜命伯夷作秩宗是也夫天地尊亲也四时伯长也天官言冡春官言伯有尊者之称有长者之称也宗伯掌邦礼不独是宗族一件事如何止以宗族名官此盖有深意举四海之广是一家之积举万姓之繁是一宗之积吾从其家其宗而治之辨其昭穆比其亲防而公之百世而不迁而私之以五世则民生而心纯家立而分定孝弟之风不约自成此先王敦俗之要道也此尧之所以始之睦九族而终之黎民于变时雍此所以先之以宗也
　　惟王建国辨方正位体国经野设官分职以为民极乃立春官宗伯使帅其属而掌邦礼以佐王和邦国郑氏曰礼五礼吉凶军賔嘉其别三十有六　疏曰以和邦国者礼之用和为贵也　刘氏曰此所以法春而佐王也　东莱曰礼官之长是为宗伯坛坎昭穆之等聘飨射乡之节贯本末而等文质者所谓礼也神人之所以治上下之所以和者也一失其礼则僭乱謟妄而渎乎神乖争陵犯而悖乎人上下皆失其分安得而和乎成周合礼乐于一官和云者盖亦包乐于其间矣后世礼乐废壊所以治人者不过簿书期防之未至于祀典尤为不经间有一二仅存者不过使先王之文物不废乎吾世而已所谓治神者漫不知其何语矣
　　礼官之属大宗伯卿一人小宗伯中大夫二人肆师下大夫四人上士八人中士十有六人
　　旅下士三十有二人府六人史十有二人胥十有二人徒百有二十人
　　郁人下士二人府二人史一人徒八人【无胥】
　　鬯人下士二人府一人史一人徒八人【无胥】
　　鸡人下士一人史一人徒四人【无府胥】
　　司尊彛下士二人府四人史二人胥二人徒二十人司几筵下士二人府二人史一人徒八人【无胥】
　　天府上士一人中士一人府四人史二人胥二人徒二十人
　　典瑞中士二人府二人史二人胥一人徒十人
　　典命中士二人府二人史二人胥一人徒十人
　　司服中士二人府二人史一人胥一人徒十人
　　典祀中士二人下士四人府二人史二人胥四人徒四十人
　　守祧奄八人女祧毎庙二人奚四人【并奄女奚无员不计】
　　大宗伯止守祧卿一大夫六士百府二十七史二十七胥二十三徒二百五十八人
　　世妇毎宫卿二人下大夫四人中士八人女府二人女史二人奚十有六人【有女奚无府史胥徒】
　　内宗凡内女之有爵者【妇官无员不计】
　　外宗凡外女之有爵者【妇官无员不计】
　　世妇卿十二大夫二十四士四十八女二十四奚九十六人
　　冡人下大夫二人中士四人府二人史四人胥十有二人徒百有二十人
　　墓大夫下大夫二人中士八人府二人史四人胥二十人徒二百人
　　职丧上士二人中士四人下士八人府二人史四人胥四人徒四十人
　　冡人止职丧大夫四士二十六府六史十二胥三十六徒三百六十人
　　大司乐中大夫二人乐师下大夫四人上士八人下士十有六人府四人史八人胥八人徒八十人
　　大胥中士四人小胥下士八人府二人史四人徒四十人【无胥】
　　大师下大夫二人小师上士四人瞽蒙上瞽四十人中瞽百人下瞽百有六十人眡了三百人府四人史八人胥十有二人徒百有二十人【瞽蒙眡了非命士不计】
　　典同中士二人府一人史一人胥二人徒二十人磬师中士四人下士八人府四人史二人胥四人徒四十人
　　钟师中士四人下士八人府二人史二人胥六人徒六十人
　　笙师中士二人下士四人府二人史二人胥一人徒十人
　　鏄师中士二人下士四人府二人史二人胥二人徒二十人
　　韎师下士二人府一人史一人舞者十有六人徒四十人【舞者非命士不计无胥】
　　旄人下士四人舞者众寡无数府二人史二人胥二人徒二十人【舞者无数不计】
　　籥师中士四人府二人史二人胥二人徒二十人籥章中士二人下士四人府一人史一人胥二人徒二十人
　　鞮鞻氏下士四人府一人史一人胥二人徒二十人典庸器下士四人府四人史二人胥八人徒八十人司干下士二人府二人史二人徒二十人　【无胥】大司乐止司干大夫八士百单四府三十四史四十胥五十一徒六十一人
　　大卜下大夫二人卜师上士四人卜人中士八人下士十有六人府二人史二人胥四人徒四十人
　　人中士二人府二人史二人工四人胥四人徒四十人【有工】
　　菙氏下士二人史一人徒八人【无府胥】
　　占人下士八人府一人史二人徒八人【无胥】
　　人中士二人府一人史二人徒四人【无胥】
　　占梦中士二人史二人徒四人【无府胥】
　　眡祲中士二人史二人徒四人【无府胥】
　　大卜止眡祲大夫二士四十六府六史十三工四胥八徒百单八人
　　大祝下大夫二人上士四人小祝中士八人下士十有六人府二人史四人胥四人徒四十人
　　丧祝上士二人中士四人下士八人府二人史二人胥四人徒四十人
　　甸祝下士二人府一人史一人徒四人【无胥】
　　诅祝下士二人府一人史一人徒四人【无胥】
　　司巫中士二人府一人史一人胥一人徒十人
　　男巫无数【无数不计】女巫无数【无数不计】其师中士四人府二人史四人胥四人徒四十人
</div>
    <div class="pagination">
<a href="周礼集说_page7.html">上一页</a><span>...</span><a href="周礼集说_page3.html">3</a><a href="周礼集说_page4.html">4</a><a href="周礼集说_page5.html">5</a><a href="周礼集说_page6.html">6</a><a href="周礼集说_page7.html">7</a><span class="current-page">8</span><a href="周礼集说_page9.html">9</a><a href="周礼集说_page10.html">10</a><a href="周礼集说_page11.html">11</a><a href="周礼集说_page12.html">12</a><a href="周礼集说_page13.html">13</a><span>...</span><a href="周礼集说_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
