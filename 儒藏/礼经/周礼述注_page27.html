<!DOCTYPE html>
<html>
<head>
    <meta charset="UTF-8">
    <title>周礼述注 - 第 27 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 27 页/共 64 页</h1>
    <div class="content">　　凡大朝觐大飨射凡封国命诸侯王位设黼依依前南乡设莞筵纷纯加缫席画纯加次席黼纯左右玉几注曰斧谓之黼其绣白黑采以绛帛为质依其制如屏风然于依前为王设席左右有几优至尊也郑司农云纷读为豳又读为和粉之粉谓白绣也纯读为均服之均纯縁也缫读为藻率之藻次席虎皮为席谓纷如绶有文而狭者缫席削蒲蒻展之编以五采若今合欢矣画谓云气也次席桃枝席有次列成文
　　○祀先王昨席亦如之
　　注曰昨读曰酢谓祭祀及王受酢之席尸卒食王酳之卒爵祝受之又酌授尸尸酢王于是席王于戸内后诸臣致爵乃设席　乡许亮反纯章允反下同缫读藻昨读酢率音律蒻音弱
　　诸侯祭祀席蒲筵缋纯加莞席纷纯右雕几
　　注曰缋画文也不莞席加缫者缫柔嚅不如莞清坚又于鬼神宜
　　○昨席莞筵纷纯加缫席画纯筵国宾于牖前亦如之左彤几
　　注曰昨读亦曰酢国宾诸侯来朝孤卿大夫来聘后言几者使不蒙如也朝者雕几聘者彤几　坡谓国宾之席如尸酢主君昨席而别言左彤几则昨席无几可知也诸侯祭祀席有右雕几则王祀先王有几可知也然则王之祀先王及昨席经虽綂承上文三席左右玉几曰亦如之而祀先王之有左右玉几昨席无左右玉几者可以类得矣郑言朝者雕几然生人几在左鬼神几在右则朝虽如祭祀之雕几亦如彤几之左也　缋胡内反嚅如兖反
　　甸役则设熊席右漆几
　　注曰谓王甸有司祭表貉所设席　甸音田
　　凡丧事设苇席右素几其柏席用萑黼纯诸侯则纷纯每敦一几
　　注曰丧事谓凡奠也萑如苇而细者郑司农云柏席迫地之席苇居其上或曰柏席载黍稷之席谓柏椁字磨灭之余椁席藏中神坐之席也敦读曰焘焘覆也棺在殡则椁焘既窆则加见皆谓覆之周礼虽合葬及同时在殡皆异几体实不同祭于庙同几精气合　萑音丸敦读焘音导
　　凡吉事变几凶事仍几
　　注曰郑司农云变几变更其质谓有饰也仍因也因其质谓无饰也尔雅曰儴仍因也谓吉事王祭宗庙祼于室馈食于堂绎于祊毎事易几神事文示新之也凶事谓凡奠几朝夕相因防礼畧　疏曰凡几之长短阮谌云几长五尺髙二尺广二尺马融以为长三尺旧图以为几两端赤中央黑也　儴如羊反祊补耕反
　　○天府掌祖庙之守藏与其禁令
　　注曰祖庙始祖后稷之庙其宝物世传守之若鲁寳玉大弓者　徐氏曰禁令谓防守及陈蔵之灋　蔵才浪反
　　凡国之玉镇大寳藏焉若有大祭大丧则出而陈之既事藏之
　　注曰禘祫及大丧陈之以华国也郑司农云书顾命曰王崩陈宝此其行事见于经　郑刚中曰玉镇如洪璧琬琰夏后氐之璜之类大宝如崇贯大贝鼖鼓和弓垂矢之类
　　○凡官府乡州及都鄙之治中受而藏之以诏王察羣吏之治
　　注曰察察其当黜陟者郑司农云治中谓其治职簿书之要　疏曰经虽言治中兼有不中在其间中者陟之不中黜之经直言中偏举一边而言也　鼖扶云反
　　上春衅宝镇及宝
　　注曰上春孟春也衅谓杀牲以血血之
　　○凡吉凶之事祖庙之中沃盥执烛
　　注曰吉事四时祭也凶事王后丧朝于祖庙之奠疏曰小祝大祭祀沃尸盥小臣大祭祀沃王盥此二官所沃盥在祖庙中则天府为之执烛若士师祀五帝沃尸盥非祖庙事则不与执烛也
　　○季冬陈玉以贞来嵗之媺恶
　　注曰问事之正曰贞问嵗之美恶谓问于大卜职大贞之属陈玉陈礼神之玉凡卜筮实问于鬼神筮能出其卦兆之占耳有天地四方则玉有六者与言陈者既事蔵之不必貍之也郑司农云贞问也国语曰贞于阳卜
　　若迁宝则奉之
　　疏曰迁寳谓王者迁都则宝亦迁天府奉送之于彼新庙之天府蔵之如故也
　　若祭天之司民司禄而献民数谷数则受而藏之注曰司民轩辕角也司禄文昌第六星或曰下能也禄之言谷也年谷登乃后制禄祭此二星者以孟冬既祭之而上民谷之数于天府　坡谓秋官有司民之职掌民数及大比以诏司寇司寇及孟冬祀司民之日献其数于王登于天府然则地官有司禄之职献谷数者必司徒也司禄文阙凡此一职上下文理相足宝镇宝既蔵之及上春衅之丧祭陈玉而兼陈于贞媺恶受蔵治中而复蔵民数谷数盖互言以尽此官之职王氏曰贤能之书登于天府见于乡大夫而此不见者互文也
　　○典瑞掌玉瑞玉器之藏辨其名物与其用事设其服饰
　　注曰人执以见曰瑞礼神曰器瑞符信也服饰服玉之饰谓缫借　坡谓天府所藏玉乃先王之遗物谓宗也典瑞之玉乃今王所用以有事者疏谓美者入天府平者在典瑞未详
　　王晋大圭执镇圭缫借五采五就以朝日
　　注曰缫有五采文所以荐玉木为中干用韦衣而画之就成也王朝日者示有所尊训民示君也天子常春分朝目秋分夕月觐礼曰拜日于东门之外郑司农云晋谓插于绅带之间若带剑也玉人职曰大圭长三尺杼上终葵首天子服之镇圭尺有二寸天子守之缫读为藻率之藻五就五帀也一帀为一就
　　○公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇防同于王注曰三采朱白苍二采朱绿也郑司农云以圭璧见于王觐礼曰侯氏入门右坐奠圭再拜稽首侯氏见于天子春曰朝夏曰宗秋曰觐冬曰遇时见曰防殷见曰同
　　○诸侯相见亦如之
　　注曰郑司农云亦执圭璧以相见故邾公朝于鲁春秋传曰邾子执玉髙其容仰　帀匝本字
　　瑑圭璋璧琮缫皆二采一就以覜聘
　　注曰璋以聘后夫人以琮享之也大夫众来曰頫寡来曰聘郑司农云瑑有圻鄂瑑起　疏曰此遣臣行聘问之所执者若本君亲自朝所执上文桓圭之等是若遣臣聘不得执君之圭璧无桓信躬与蒲谷之文直瑑之而已此谓公侯伯之臣也若子男之臣岂得过本君用以圭璋乎明子男之臣亦用瑑璧琮也
　　四圭有邸以祀天旅上帝
　　注曰郑司农云于中央为璧圭着其四面一玉俱成尔雅曰邸本也圭本着于璧故四圭有邸圭末四出故也或説四圭有邸有四角也邸读为抵欺之抵王光逺曰祀天谓圜丘之祀大神也
　　○两圭有邸以祀地旅四望
　　注曰两圭者以象地数二也僢而同邸　王光逺曰祀地谓方泽之祭大也　坡谓大宗伯六与六瑞六摰相次则苍璧黄琮疑或初致其神奠玉而礼之如执贽以见者故曰礼天礼地此四圭有邸两圭有邸与祼圭有瓒为类是邸当亦瓒属瓒注郁鬯者然表记曰秬鬯以祀上帝则此邸疑或注秬鬯者虽不以祼而奠以享神故曰祀天祀地推之下文圭璧者是于圭头为如璧璋邸射者是于璋头为如邸而射皆挹鬯爵也以类次之或近郑子见大宗伯有苍璧黄琮之文此官无之而别云四圭有邸两圭有邸遂以苍璧所礼者冬至圜丘之祀四圭则夏正郊天黄璜所礼者昆仑之祭两圭则神州之神或者嫌出于纬书不从又见明有四因合而一之曰苍璧为邸四圭托焉黄琮为邸两圭托焉更无他据今且阙之
　　○祼圭有瓒以肆先王以祼宾客
　　注曰郑司农云于圭头为可以挹鬯祼祭谓之瓒故诗曰防彼玉瓒黄流在中国语谓之鬯圭以肆先王祼先王祭也谓肆解牲体以祭因以为名爵行曰祼汉礼瓒槃大五升口径八寸下有槃口径一尺
　　○圭璧以祀日月星辰
　　注曰圭其邸为璧取杀于上帝
　　○璋邸射以祀山川以造赠宾客
　　注曰璋有邸而射取杀于四望郑司农云射剡也疏曰造赠賔客者谓致稍饩之时造馆赠之言赠则使还之时所赠贿之等亦执以致命耳　肆他歴反射食亦反着直畧反僢昌绢反防音瑟杀色界反
　　土圭以致四时日月封国则以土地
　　注曰以致四时日月者冬夏以致日春秋以致月土地犹度地也
　　○珍圭以徴守以防凶荒
　　注曰杜子春云珍当为镇书亦或为镇以徴守者以徴召守国诸侯若今时徴郡守以竹使符也镇者国之镇诸侯亦一国之镇故以镇圭徴之也凶荒则民有逺志不安其土故以镇圭镇安之谓王使人徴诸侯忧凶荒之国则授之执以往致命王焉防者闿府库振救之凡瑞节归又执以反命　坡谓掌节之节守国行道之用也典瑞之瑞作事之信也司者异官亦各掌谓瑞即节疑于漏矣详见掌节王氏
　　○牙璋以起军旅以治兵守
　　注曰郑司农云牙璋瑑以为牙牙齿兵象故以牙璋兵若今时以铜虎符兵谓兵守用兵以守若齐人戍遂诸侯戍周
　　○璧羡以起度
　　注曰郑司农云羡长也此璧径长尺以起度量玉人职曰璧羡度尺以为度谓羡不圆之貎葢广径八寸袤一尺　李子华曰此璧本径九寸今言羡则旁减一寸以益上下故髙一尺横径八寸十寸尺也八寸亦尺也一纵一横皆可以为尺度
　　○驵圭璋璧琮琥璜之渠眉疏璧琮以敛尸
　　注曰以敛尸者于大敛焉加之也驵读为组与组马同声之误也渠眉玉饰之沟瑑也以组穿聨六玉沟瑑之中以敛尸圭在左璋在首琥在右璜在足璧在背琮在腹葢取象方明神之也疏璧琮者通于天地疏曰此六玉两头皆有孔又于两孔之间为沟渠于沟之两畔稍髙为眉瑑
　　○谷圭以和难以聘女
　　注曰谷善也其饰若粟文然难仇讐和之者若春秋宣公及齐侯平莒及郯晋侯使瑕嘉平戎于王其聘女则以纳徴焉
　　○琬圭以治徳以结好
　　注曰诸侯有徳王命赐之及诸侯使大夫来聘既而为坛会之使大夫执以命事焉大行人职曰时聘以结诸侯之好郑司农云琬圭无锋芒故治徳以结好
　　○琰圭以易行以除慝
　　注曰郑司农云琰圭有锋芒伤害征伐诛讨之象故以易行除慝易恶行令为善者以此圭责让谕告之也谓除慝亦于诸侯使大夫来頫既而使大夫执而命事于坛大行人职曰殷頫以除邦国之慝　驵音祖难乃旦反行下孟反度待洛反闿音开戍伤遇反袤音茂郯音谈
　　大祭祀大旅凡宾客之事共其玉而奉之
　　注曰玉谓四圭祼圭之属
　　大丧共饭玉含玉赠玉
　　注曰饭玉碎玉以杂米也含玉柱左右颠及在口中者杂记曰含者执璧将命则是璧形而小耳赠玉葢璧也赠有束帛六币璧以帛　颠仪礼作齻音颠牙也此作颠疑或通用
　　凡玉出则共奉之
　　郑刚中曰上言共奉主于祭祀賔客嫌其他事之时或不共奉故言此以结之见其无往而不共奉
　　○典命掌诸侯之五仪诸臣之五等之命
　　注曰五仪公侯伯子男之仪五等谓孤以下四命三命再命一命不命也或言仪或言命互文也
　　上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节注曰上公谓王之三公有徳者加命为二伯二王之后亦为上公国家国之所居谓城方也公之城葢方九里宫方九百步侯伯之城葢方七里宫方七百步子男之城葢方五里宫五百歩大行人职则有诸侯圭借冕服建常樊缨贰车介牢礼朝位之数焉
　　王之三公八命其卿六命其大夫四命及其出封皆加一等其国家宫室车旗衣服礼仪亦如之
　　注曰四命中下大夫也出封出畿内封于八州之中加一等褒有徳也大夫为子男卿为侯伯其在朝廷则亦如命数耳王之上士三命中士再命下士一命
　　凡诸侯之适子誓于天子摄其君则下其君之礼一等未誓则以皮帛继子男
　　注曰誓犹命也言誓者明天子既命以为之嗣树子不易也春秋桓九年曹伯使其世子射姑来朝行国君之礼是也公之子如诸侯而执圭侯伯之子如子男而执璧子男之子与未誓者皆次小国之君执皮帛而朝防焉其宾之皆以上卿之礼焉　疏曰若行朝礼摈介依诸侯其饔饩飨一与卿同也此经誓与未誓皆据父在而言若父卒后得誓者皆得与诸侯序以无父得与正君同故也若未誓则亦当执皮帛也　适丁歴反射音亦朝直遥反
　　公之孤四命以皮帛眂小国之君其卿三命其大夫再命其士一命其宫室车旗衣服礼仪各眂其命之数侯伯之卿大夫士亦如之子男之卿再命其大夫一命其士不命其宫室车旗衣服礼仪各眂其命之数
　　注曰眂小国之君者列于卿大夫之位而礼如子男也郑司农云九命上公得置孤卿一人春秋传曰列国之卿当小国之君固周制也谓王制曰大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人
　　○司服掌王之吉凶衣服辨其名物与其用事
　　注曰用事祭祀视朝甸凶吊之事衣服各有所用
　　王之吉服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希冕祭羣小祀则冕
　　注曰六服同冕者首饰尊也先公谓后稷之后大王之前不窋至诸盩飨射飨食賔客与诸侯射也羣小祀林泽坟衍四方百物之属郑司农云大裘羔裘也衮卷龙衣也鷩裨衣也毳罽衣也谓书曰予欲观古古人之象日月星辰山龙华虫作缋宗彝藻火粉米黼黻希绣此古天子冕服十二章舜欲观焉华虫五色之虫缋人职曰鸟兽蛇杂四时五色以章之谓是也希读为絺或作黹字之误也王者相变至周而以日月星辰画于旌旗所谓三辰旂旗昭其明也而冕服九章登龙于山登火于宗彝尊其神明也九章初一曰龙次二曰山次三曰华虫次四曰火次五曰宗彝皆画以为缋次六曰藻次七曰粉米次八曰黼次九曰黻皆希以为绣则衮之衣五章裳四章凡九也鷩画以雉谓华虫也其衣三章裳四章凡七也毳画虎蜼其衣三章裳二章凡五也希刺粉米无画也其衣一章裳二章凡三也者衣无文裳刺黻而已是以谓焉凡冕服皆衣纁裳　黄文叔曰宗伯序社稷五祀先于五岳司服序四望山川先于社稷祭之秩当如宗伯司服自以服为序地祭以社稷见不别出则方丘不服大裘矣诸儒纷纷葢未尝攷先王制祀之义　刘执中曰书称舜曰予欲观古人之象舜而欲观乎古则天子衣裳之章十有二其来逺矣且交龙为旂周之衣不去其龙熊虎为旗周之裳不去其虎蜼何独日月为常而去衣章日月星辰乎典命上公九命以九为节则其衣裳九章推而上之天子衮冕十有二章明矣　鷩必灭反盩直留反居例反黹张里反蜼音诔
　　凡兵事韦弁服
　　注曰韦弁以韎韦为弁又以为衣裳春秋传曰晋郤至衣韎韦之跗注是也　郑刚中曰韦弁服者爵弁也
　　○眂朝则皮弁服
　　注曰眂朝眂内外朝之事皮弁之服十五升白布衣积素以为裳王受诸侯朝觐于庙则衮冕
　　○凡甸冠弁服
　　注曰甸田猎也冠弁委貎其服缁布衣亦积素以为裳诸侯以为眂朝之服诗国风曰缁衣之宜兮谓王服此以田王卒食而居则端　疏曰言凡甸冠弁服者据习兵之时若正四时则当戎服习兵月令之习五戎是也
　　○凡凶事服弁服
　　注曰服弁丧冠也其服斩衰齐衰
　　○凡吊事弁绖服
　　注曰弁绖者如爵弁而素加环绖论语曰羔裘冠不以吊绖大如缌之绖其服锡衰缌衰疑衰
　　凡丧为天王斩衰为王后齐衰
　　注曰王后小君也诸侯为之不杖期
　　王为三公六卿锡衰为诸侯缌衰为大夫士疑衰其
　　首服皆弁绖
　　注曰君为臣服吊服也郑司农云锡麻之滑易者十五升去其半有事其布无事其缕缌亦十五升去其半有事其缕无事其布疑衰十四升衰谓无事其缕衰在内无事其布衰在外疑之言拟也拟于吉疏曰君为臣无服直吊服既葬除之不见三孤者与六卿同又不辨同姓异姓亦以臣故也凡吊皆不见妇人吊服者以妇与夫同故丧服云大夫吊于命妇锡衰命妇吊于大夫锡衰是妇与夫同其首服即郑注丧服云凡妇人吊服吉笄无首素总是也
　　○大札大荒大烖素服
　　注曰大札疫病也大荒饥馑也大烖水火为害君臣素服缟冠若晋伯宗哭梁山之崩
　　公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服其凶服加以大功小功士之服自皮弁而下如大夫之服其凶服亦如之其齐服有端素端
</div>
    <div class="pagination">
<a href="周礼述注_page26.html">上一页</a><span>...</span><a href="周礼述注_page22.html">22</a><a href="周礼述注_page23.html">23</a><a href="周礼述注_page24.html">24</a><a href="周礼述注_page25.html">25</a><a href="周礼述注_page26.html">26</a><span class="current-page">27</span><a href="周礼述注_page28.html">28</a><a href="周礼述注_page29.html">29</a><a href="周礼述注_page30.html">30</a><a href="周礼述注_page31.html">31</a><a href="周礼述注_page32.html">32</a><span>...</span><a href="周礼述注_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
