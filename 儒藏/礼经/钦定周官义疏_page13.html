<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 13 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 13 页/共 118 页</h1>
    <div class="content">　　案既辨外内而禁其非时出入其出入者又必几之曰奇衺者政敎之行人皆良正有独为衺恶者则奇单而无与为偶也　稍食见于宫正内宰廪人三职葢宫正内宰颁之而廪人给之也宫正所会以给士庶子及宫中羣吏之府史胥徒者内宰所会以给内人及奄奚女工者以其俱在宫中贵贱同受米于廪人故不曰禄而曰稍食若六官属士即未得受田亦宜受谷粟于司禄故别异之
　　会其什伍而敎之道艺【会如字】
　　正义郑氏康成曰五人为伍二伍为什会之者使之辈作辈学相劝帅且寄宿衞之令【贾疏会合之者使宿衞时语言相体容服相识是辈作也及其学问又相观而善切磋琢磨是辈学也皆为相劝帅】　郑氏众曰道谓先王所以敎道民者艺谓礼乐射御书数
　　月终则会其稍食嵗终则会其行事【会古外反下凡不音者并同】正义郑氏康成曰行事吏职也
　　案官府羣吏所居次舍士庶子宿衞者所居也自辨外内而时禁至去其淫怠与其竒衺之民谓羣吏也以执事于宫中故辨外内而几其出入以有职守故稽其功绪以有徒隶故去其淫怠竒衺之民会其什伍敎之道艺谓士庶子也以羣萃于周庐故会其什伍以职惟守衞故敎之道艺月终会其稍食嵗终会其行事则羣吏士庶子之所同也均其稍食者时其事之烦简劳逸而上下之也会其稍食者总而计之也于士庶子不言均其稍食者月终则均秩宫伯职见之矣
　　通论易氏祓曰稍食会于月终则小宰受其要行事会于嵗终则冢宰受其会
　　凡邦之大事令于王宫之官府次舍无去守而听政令正义郑氏康成曰使居其处待所为　贾氏公彦曰国之大事在祀与戎【郝氏敬曰此宜兼大丧】
　　春秋以木铎脩火禁
　　正义郑氏康成曰火星以春出以秋入【贾疏火星心星也左传谓之大辰鲁梓慎曰火出于夏为三月于商为四月于周为五月故云以春出季秋昏时伏于戌火星入故云以秋入】因天时以戒【贾疏此火谓陶冶铸铜之火因天出火民则为之因天入火民则休之故云因天时以戒也】　贾氏公彦曰宫中特宜慎火故脩火禁火禁谓用火之处及备风燥也司烜职中春以木铎脩火禁于国中注为季春将出火也是二月预脩之三月申其禁耳【王氏昭禹曰据司爟职则春秋谓季春季秋】　易氏祓曰司烜中春以木铎脩火禁于国中而不及中秋之火禁至王宫则春秋皆脩之以王宫为特重也案脩火禁则凡救火御灾之器具亦存焉以春秋者及闲暇而豫备之脩谓申明疏谓陶冶铸铜之火以左氏所言与此异也陶冶铸铜之火春作秋休未详其说
　　凡邦之事跸宫中庙中则执烛【跸音毕徐音痹跸连下宫中庙中为句】正义郑氏康成曰事祭事也隶仆掌跸止行者宫正则执烛以为明
　　辨正贾氏公彦曰宫正不掌跸事先郑读禁凡邦之事跸句似宫正为王跸非也隶仆跸宫中亦得兼庙中　王氏安石曰郑氏谓事为祭事未安曰凡邦之事何特祭祀乎执烛亦然
　　案云跸宫中庙中则由宫而入庙由庙而返于宫及出入徃来于宫皆是也祭祀而外如朝觐飨大射俱宜有之宫正于隶仆跸时则执烛葢于其昏早也师氏使其属帅隶守王之门外且跸康成谓祭社禝五祀于宫中祭先王先公于庙中亦未安建国之神位右社禝左宗庙皆在宫中雉门之外不得以宫庙分
　　大丧则授庐舍辨其亲疏贵贱之居
　　正义郑氏康成曰庐倚庐也舍垩室也【贾疏庐谓于路门外东壁倚木为庐舍垩室两下为之与庐异也】亲者贵者居倚庐疏者贱者居垩室【贾疏亲谓大功以上贵谓大夫以上疏谓小功缌麻贱谓士】杂记大夫居庐士居垩室
　　宫伯掌王宫之士庶子凡在版者
　　正义王氏安石曰士衞士也庶子国子之倅未为士者也士庶子非王族则功臣之世贤者之类王以自近而衞焉故君臣国家安危一体休戚一心上下亲而内外察也　易氏祓曰宫正以时比宫中之官府次舍之众寡则若官若民若士庶子咸在焉宫伯则掌在版之士庶子而已
　　案夏官司士掌羣臣之版羣臣即士也诸子掌国子之倅则未为士而将升为士者也此王宫之士亦司士所掌庶子亦诸子所掌但司士诸子所掌者广而宫伯则专掌王宫之在版者耳
　　余论吕氏祖谦曰古者执戈戟以宿衞王宫皆士大夫职之无事而奉燕私则从容养徳有承弼之益有事而司御侮则坚明守义无腹心之虞下至秦汉阶楯执防尚余一二此制既废人主接士大夫者仅有视朝数刻而周庐陛枑或环以椎埋嚚悍之徒有志于复古者当深绎也
　　掌其政令行其秩叙作其徒役之事
　　正义郑氏康成曰秩禄禀也叙才等也作徒役之事大子所用　郑氏锷曰秩如常膳常酒之类所得之常赐也叙如下士中士之类所当迁之等级也案政令如更番轮直上班下班之类秩叙如资格嵗月孰先孰后之类作其徒役之事与宫正会其什伍敎之道艺相聫作谓整顿兴起之必作其徒役斯无事可以衞王宫有事则诸子帅而致于大子也通论郑氏锷曰宫伯与里宰皆言行其秩叙里宰之秩叙所以劝农夫此则以励士庶子之宿衞必有叙而后人自知勉
　　授八次八舍之职事
　　正义郑氏康成曰衞王宫者必居四角四中于徼便也次其宿衞所在舍其休沐之处　王氏昭禹曰宫正以时比次舍之众寡而未尝言授之职事以授之职事者宫伯也宫正则比其名数而已
　　若邦有大事作宫众则令之
　　正义郑氏康成曰谓王宫之士庶子于邦有大事或选当行　贾氏公彦曰事谓冦戎之事作起也　王氏昭禹曰诸子国有大事则帅国子而致于大子惟所用之又曰若有甲兵之事则授之车甲合其卒伍置其有司以军灋治之乃此职所令也
　　案注谓选当行则或远或近惟所使也如掌固之颁其士庶子者亦存焉诸子既帅而致于大子大子有所用之则宫伯令之也
　　通论王氏昭禹曰国子在学则隶于大司乐在宫则隶于宫伯在军则隶于诸子
　　案庶子宿衞于王宫其常职也国策赵左师触詟曰补黑衣之数以衞王宫有事而隶于诸子偶然耳事已则仍宿衞其肄于大司乐而致于大胥敎于师氏保氏者国子也国子葢卿大夫士之适子或庶子之俊秀者
　　月终则均秩嵗终则均叙
　　正义王氏安石曰秩酒秩膳之类日月有焉故月终则均之劳逸剧易之叙宜以嵗时更焉故嵗终则均之　王氏应电曰秩谓禄之多寡一事而功有勤惰则为之上下其食叙谓位之等级一官而才有优绌则为之先后其次月终均秩则禄有不同故宫正因而会其稍食嵗终均叙则能有不同故宫正因而会其行事此即所谓行其秩叙
　　案月终均秩宫正即据之以会稍食嵗终均叙即据之以会行事而冢宰亦以是废置焉三嵗大计亦以是诛赏焉五官所以考其属者皆可以是推之
　　以时颁其衣裘掌其诛赏
　　正义郑氏康成曰颁读为班布也衣裘若今赋冬夏衣【贾疏夏颁衣冬颁裘】
　　案宫正兼掌羣吏士庶子故曰官府次舍统宫内之直庐也宫伯掌士庶子之宿衞者故曰八次八舍独宫外之周庐也独宫伯有授职事之文者诸子本无爵位故以宿衞之职事授之若宫中之官府各有常职无俟于授故宫正苐稽其功绪也宫正不行诛赏者羣吏之诛赏则冢宰诏之士庶子之诛赏则宫伯行之而宫正所谓会其行事者正冢宰诛赏之所凭也宫伯专行诛赏者士庶子无官守其为诛赏也微必以逹于冢宰则烦且凟矣古所谓诛多以谴诃责让而言记曰齿路马有诛春秋传诛屦于徒人费是也
　　总论陈氏傅良曰环衞有二等一是公卿大夫之子弟分置八隅宫伯领之其职云掌王宫之士庶子是也一是官府凡在宫庭诸徒役错置于士庶子八次八舍之间周列环衞周于王宫宫正领之其职云掌王宫之戒令纠禁比宫中之官府是也二者皆总于冢宰至人主切身侍御仆从则掌于大仆
　　膳夫掌王之食饮膳羞以养王及后世子【膳市演反食音嗣】正义郑氏康成曰食饭也饮酒浆也膳牲肉也羞有滋味者凡养之具大畧有四　贾氏公彦曰食饮膳羞即下文所陈是也此举其大者珍醤乃馈之小者故畧而不言　毛氏应龙曰食以养隂饮以养阳善牲肉以馔为膳致滋味以进为羞
　　案先举王之食饮膳羞而后言养王及后世子则知后世子之膳羞皆在王所举之牢之内矣
　　凡王之馈食用六谷膳用六牲饮用六清羞用百有二十品珍用八物醤用百有二十罋【食音嗣】
　　正义郑氏康成曰进物于尊者曰馈【贾疏据此文云馈又特牲少牢皆云馈食】六牲马牛羊豕犬鸡也【贾疏此据尔雅】羞出于牲及禽兽以备滋味谓之庶羞公食大夫礼内则下大夫十六豆上大夫二十豆【贾疏案公食大夫礼下大夫十六豆从膷臐膮已下皆出于牲上大夫加以雉鹑鴽则出于禽兽也】其物数备焉天子诸侯有其数而物未得尽闻【贾疏此经云百有二十是天子有其数也掌客职上公食四十侯伯三十二子男二十四是诸侯有其数也天子诸侯皆从上大夫二十豆上加之内则牛脩及爵鷃蜩范芝栭已下三十一物注云皆人君燕食所加庶羞也】珍谓淳熬淳母炮豚炮牂捣珍渍熬肝膋也【贾疏八珍竝见内则又有糁与餰乃羞豆之实非珍故不取】醤谓醯醢也王举则醢人共醢六十罋以五齑七醢七菹三臡实之醯人共齑菹醯物六十罋　郑氏众曰六谷稌黍稷粱麦苽【贾疏此据食醤】苽雕胡也【贾疏南方有苽米】六清水浆醴防医酏【贾疏此据浆人】　王氏应电曰物性各得隂阳之气于人身必有所益备物致味所以助王精气而益其聪明非但为肥甘之适于口也然此特总言馈食之物有是数而已观月令孟春食麦与羊之类则四时错共非必一日尽共之也正如记称四海九州之物皆以备孝飨而笾人醢人止于四笾四豆之实可以类推矣
　　案王安石谓人主当享备物以康成注此经辞不别白而康成之误则因醢人职王举则共醢六十罋醯人职王举则共醯物六十罋遂谓王日一举备用此数不知醯醢二职所共者共于内饔内饔则选之实于豆以俟馈内饔职选百羞醤物珍物以俟馈是也则虽日有百二十罋之醤而馈于王前者固有数矣公食上大夫豆八庶羞二十等而上之大畧可推也葢共之数多馈之数少则未馈者尚在无须日月共之唯膷臐膮胾日易以鲜耳在礼王与后同庖日中而馂不敢暴天物也乃日尽百二十品之羞罄百二十罋之醢与醯物乎
　　王日一举鼎十有二物皆有俎
　　正义郑氏康成曰杀牲盛馔曰举王日一举则朝食也【贾疏案玉藻皮弁以日视朝遂以食日中而馂馂者馂朝之余故以一举为朝食】后与王同庖【贾疏玉藻夫人与君同庖郑注不特杀明后亦与王同庖】鼎十有二牢鼎九陪鼎三物谓牢鼎之实亦九俎【贾疏郊特牲鼎俎竒而笾豆偶谓正鼎九牛一羊一豕一鱼一腊一肠胃一肤一鲜鱼一鲜腊一陪鼎三膷一臐一膮一皆竒数也总十有二物皆有俎亦约畧言之牢鼎各一俎陪鼎之实即庶羞在豆者别无俎也】
　　案大司乐王大食三侑则日一举之为常馔明矣常馔日举大牢则大食何以加焉且玉藻明言天子日食少牢朔月大牢则是天子常食不杀牛也然此经云鼎十有二则正鼎九者之中宜若有牛者岂常食之鼎食不必与祭祀宾客同虽少牢备九鼎而以他物充之与以诸官攷之则鸡人之鸡鼈人之鼈皆俎实也大雅云其殽维何炰鼈鲜鱼
　　通论郑氏锷曰鼎十有二法天之数观天子之冕十有二旒衣十有二章城十有二门马十有二闲则可知矣
　　以乐侑食
　　正义郑氏康成曰侑劝也　贾氏公彦曰王制天子食日举以乐大司乐职王大食皆令奏钟鼓大食朔食也日食之乐不言令奏者文畧也
　　案王食必以乐侑者闻和声则心亿而气行也遇变而不举又所以使王惕然于天时人事而哀乐不失乃能协于天地之性也　陈氏旸谓大司乐职王大食三侑皆令奏钟鼓则恒食无钟鼓非也惟大食之钟鼓大司乐令奏故特着之下经以乐彻于造正朝夕恒食也既以乐侑则有钟鼓可知不言令者以常事畧之耳或以其事相因则宜膳夫令之如大祝之来瞽令臯舞或食上乐人自奏钟鼓而举乐如进禨进羞工乃升歌　论语疏天子诸侯每食作乐乐章乐师各异案左传向魋之乱宋公欲召向巢闻钟声曰夫子将食则国君以上可知
　　膳夫授祭品尝食王乃食卒食以乐彻于造【造昨早反】正义郑氏康成曰祭谓刌肺脊也【贾疏祭肺有二种一为举肺亦名离肺为食而有也一为祭肺亦名刌肺为祭而有也举肺离而不絶祭肺则絶之膳夫授祭为食而授则举肺也而注云刌肺者以优至尊故与祭祀同刌肺也乡饮酒乡射无连言脊者士虞特牲皆言授肺脊故注依之而兼言脊曲礼殽之序徧祭之今徒言祭肺者畧举其所先也】礼饮食必祭示有所先　贾氏公彦曰玉藻凡食火熟者先君子郑注备火齐不得也故膳夫品食皆先尝之卒终也天子祭祀歌雍以彻彻食器之乐章未闻　郑氏众曰造谓造食之故所居处也已食彻置故处
　　案疏谓肺有二种其一离肺离肺小而长午割之不提心祭时絶之而为祭故谓之离肺既祭则哜之故又名哜肺与脊同举则谓之举肺也其一刌肺刌肺即切肺切肺则祭肺也离肺亦祭而刌肺专名祭肺者以其唯主于祭也王食当设举肺然祭离肺之灋必兴右手取肺却左手执本坐弗缭右絶末以祭乃兴加于俎有再兴再坐之劳故直用祭肺膳夫以授王王祭之而已故云优至尊也
　　通论朱子曰古人饮食每种各出少许置之豆闲之地以祭先代始为饮食之人不忘本也　程子曰古人饮食必祭食谷必思始耕者食菜必思始圃者先王无徳不报如此
　　王齐日三举【齐侧皆反】
　　正义郑氏康成曰齐必变食
　　存疑贾氏公彦曰王日一举谓一日一大牢齐必变食故加至三案玉藻朔食加日食一等则当两大牢不言者文不具　毛氏应龙曰日三举者非杀牲以养之谓也备品物之荐举鼎俎如朝食之礼者三盛典礼而薄滋味也【案无牲体则以实鼎俎者何物义亦难通】　王氏应电曰日三二字当作则不齐之日宜冲淡以养其精神故不饮酒不茹荤不听乐举则饮酒侑食齐不举与下文类相从
　　案齐日三举致其敬洁以交神明故日中及夕皆不馂朝食之余也祭祀吉事未必与下文诸凶事同为不举既云举则无不杀牲之礼矣此第谓致齐之三日若散齐则不必然
　　通论王氏安石曰祭祀致齐不御内不听乐不饮酒不膳荤丧者则弗见也刑者则弗见也不蠲则弗见也葢不以哀乐欲恶贰其心又去物之昏愦其志意者所以致精明之至以交神明也
　　大丧则不举大荒则不举大札则不举天地有烖则不举邦有大故则不举【札侧八反】
　　正义贾氏公彦曰臣子一皆为王丧啜粥故大丧不举也　郑氏康成曰大荒凶年大札疫疠也天烖日月晦食地烖崩动也大故寇戎之事　郑氏众曰大故刑杀也【贾疏大丧大荒等下别言大故故后郑以为寇戎引先郑説者见刑杀亦含在内】春秋传司寇行戮君为之不举【贾疏春秋传谓不举乐此经谓不杀牲然含不举乐在内】
　　通论王氏应电曰古者有大臣之丧断大逆之狱皆不举此不尽述文畧也
　　王燕食则奉膳赞祭
　　正义郑氏康成曰燕食谓日中与夕食奉膳奉朝之余膳所祭者牢肉【贾疏玉藻诸侯夕深衣祭牢肉郑注天子言日中诸侯言夕天子言馂诸侯言祭牢肉互见为义则天子诸侯朝皆祭肺日中与夕皆祭牢肉也一牢分为三时故日中与夕奉以朝之余膳也】
　　凡王祭祀宾客食则彻王之胙俎【食如字】
　　正义郑氏康成曰膳夫亲彻胙俎胙俎最尊也其余则其属彻之【贾疏中士已下是也】　贾氏公彦曰胙者酢也王与尸宾相答酢也祭祀有胙俎者若特牲主人受尸酢后主妇致爵于主人席于户内佐食设阼俎有司彻主人受尸酢长宾设阼俎是也王受尸酢礼亦当然
　　案食当作入声读非食礼九举与公食大夫之食也食礼主君不与宾共食则无阼俎此有阼俎者葢燕飨之礼与燕礼惟宾与公有俎宰夫为主人献宾膳宰设折俎宾俎也献公膳宰设折俎阼俎也至彻宾自取俎以出膳宰彻公俎与此膳夫彻王之阼俎正同飨礼无攷然有饮则有献酢有献酢则有阼俎可推矣食谓王食折俎之实犹特牲少牢礼所云食举食胾也注谓王与宾客礼食有阼俎疏谓公食大夫宾前有食君前无食天子异于诸侯故王前亦有食俎臆説无稽
　　凡王之稍事设荐脯醢
　　正义郑氏康成曰稍事有小事而饮酒　王氏安石曰稍事礼之畧者
　　辨正贾氏公彦曰先郑谓非日中大举时而闲食谓之稍事其意旦起日中食牲牢日中后空食脯醢后郑不从者玉藻诸侯夕深衣祭牢肉则天子夕食牢肉可知又脯醢是饮酒肴羞非是食馔
　　案稍事谓不当食时而稍稍饮酒也故直有脯醢而已
　　王燕饮酒则为献主
　　正义郑氏众曰主人当献宾则膳夫代王为主君不敌臣也燕义使宰夫为献主臣莫敢与君亢礼通论王氏昭禹曰飨以训恭俭则以礼为尚燕以示慈惠则以恩为尚
　　案飨乃君臣相接之隆礼几设而不倚爵盈而不饮其礼极严故王与后亲献焉后不与则大宗伯摄也燕主尽欢以君临之则恐拘苦而不舒故膳夫为献主既以浃宾主之情而仍以存君臣之分也食礼君亲设醯醤设大羮设稻粱亦严矣然将食则君退辟于箱欲其安坐而食也饮酒可以倐兴倐坐食而如此则气体为之不宁礼所以曲尽人情也有众飨众燕而无众食者亦以此
　　掌后及世子之膳羞
　　正义郑氏康成曰主其馔之数而不馈【贾疏上文言王之馈则膳夫亲馈之】
　　案记称君与夫人同庖周官虽无王后同庖之文然膳夫庖人内饔三职王与后世子之膳羞文竝相连正以明后世子之膳即王举之牲体耳疏乃谓世子与王别牲何与
　　凡肉脩之颁赐皆掌之凡祭祀之致福者受而膳之以挚见者亦如之
　　正义郑氏众曰脩脯也膳之以给王膳也挚谓羔鴈雉　郑氏康成曰致福谓诸臣祭祀归胙于王【贾疏春秋传子产云祭有受脤归脤注受脤谓君祭以肉赐大夫归脤谓大夫祭归肉于公也王臣亦然】　贾氏公彦曰加姜桂锻治者谓之脩不加姜桂以盐干之者谓之脯散文则脩脯通　王氏详説曰少仪为人祭曰致福为已祭而致于君子曰膳其礼太牢以牛左肩臂臑九个【孔疏自肩至蹄折为九锻】少牢以羊左肩七个犆豕以豕左肩五个　薛氏衡曰都宗人凡都祭祀致福于国家宗人凡祭祀致福祭仆凡祭祀致福者展而受之又司士掌摈士者膳其挚此经曰受而膳之是受之于祭仆及司士而以膳于王也
　　岁终则会唯王及后世子之膳不会
　　正义郑氏康成曰不会计多少优尊者　贾氏公彦曰膳夫所掌膳羞是其正故世子亦不会庖人王及后不会则世子会之彼禽献是加故会　杨氏时曰説者谓有司不得拘制天子故不会计多少然要非荡然无节制也九式掌于冢宰则人主自不得恣其费用而用皆合式不必以有司之法会之
　　案会者分各事各人所食之费而会之膳夫嵗终之会必有都数除余人所食之数则王后世子之膳之数亦可见矣特以尊者所食不指而会之凡言不会者竝同
　　通论易氏祓曰经言不会者五裘与皮事唯王不会服与饮酒膳禽之不会则后与焉膳则世子亦不会葢膳常礼也若裘与服则有华靡之戒膳禽饮酒则有盘游沉湎之戒观有司之会不会而先王教世子之道寓焉矣
　　案王后世子之膳不会非凡用皆不会也葢品味有常不敢以异物共之无所用其会非恣其欲而不为之限度也故王后之服不会饮食不会膳禽不会皆以有常式也世子则服不敢侈多寡唯王命而服会矣饮无常期疏数唯王命而酒会矣食无加献有无唯王命而膳禽会矣唯膳则朝夕有常故与王后同耳比事以观则其义显然矣
　　庖人掌共六畜六兽六禽辨其名物【畜丑六反释文许又反】正义郑氏康成曰六畜六牲也始养之曰畜将用之曰牲春秋传卜日曰牲郑司农云六兽麋鹿熊麕野豕六禽鴈鹑鷃雉鸠鸽某谓兽人冬献狼夏献麋又内则无熊则六兽当有狼而熊不属六禽于禽兽及六挚宜为羔豚犊麛雉鴈凡鸟兽未孕曰禽司马职大兽公之小禽私之【贾疏尔雅四足而毛曰兽两足而羽曰禽是对文例若散文则兽未孕时亦曰禽故名禽献　王氏昭禹曰兽亦可谓之禽易曰即鹿无虞以从禽也】　贾氏公彦曰夏官校人羊人地官牛人春官鸡人秋官犬人冬官豕人各以其畜送与庖人六兽六禽即兽人送之庖人以共与膳夫内外饔故曰掌共　刘氏彞曰辨其名物者物虽可食不辨其毒则能害人内则不食雏鼈狼去肠狗去肾狸去正脊去尻狐去首豚去脑鱼去乙鼈去丑又曰雏尾不盈握弗食舒鴈翠鹄鸮胖舒鳬翠鸡肝鴈肾鸨奥鹿胃皆食之不利于人所当辨者
　　辨正贾氏公彦曰下文禽献取羔豚犊麛大宗伯六挚亦取羔及雉鴈先郑以六禽内有鹑鷃鸠鸽四者于经无据故后郑不从
　　通论邓氏元锡曰庖人辨名物内饔辨体名肉物辨百品味之物辨腥臊羶香之不可食者亨人辨膳羞之物君子既赖其养又致其辨所以审物宜慎颐养也
　　凡其死生鱻薧之物以共王之膳与其荐羞之物及后世子之膳羞【鱻悉然反薧古老反】
　　正义郑氏康成曰凡谓计数之荐亦进也备品物曰荐【贾疏醢人醯人所列是也】致滋味乃为羞王言荐者味以不防为尊　郑氏众曰鱻谓生肉薧谓干肉　王氏安石曰庖人共后世子之膳羞而不共荐者葢荐则后世子之官属共之
　　共祭祀之好羞共丧纪之庶羞宾客之禽献【好呼报反】正义郑氏康成曰好羞若荆州之防鱼青州之蟹胥【陆徳明曰蟹胥蟹醤】虽非常物进之孝也丧纪丧事之祭谓虞祔也【贾疏凡丧未葬以前朝夕奠及大奠皆无荐羞之礼虞祔乃有之】禽献献禽于宾客献古文为兽杜子春云当为献　贾氏公彦曰宾客之禽献若掌客上公乘禽日九十防侯伯七十防子男五十防之类　王氏安石曰丧有礼以纪之故曰丧纪
　　案王氏安石谓先祖先妣平生所好祭祀则特羞之王氏昭禹引文王之菖歜曾晳之羊枣以证之皆非也屈到嗜芰有遗命宗老将荐芰而屈建命去之周公乃用此为祀典乎
　　凡令禽献以灋授之
　　正义郑氏康成曰令令兽人也禽兽不可久处宾客至庖人乃令兽人取之必书所当献之数与之及其来致禽亦以此书校数之至于献宾客又以此书付使者展而行之掌客职乘禽于诸侯各如其命之数【贾疏谓上公九命日九十防之等】聘礼乘禽于客日如其饔饩之数【贾疏聘礼记乘禽日如其饔饩之数此臣礼不依命数公侯伯之卿三命子男之卿再命皆以爵卿也饔饩五牢禽献日五双故言日如其饔饩之数】士中日则二双【贾疏中间也士为介间日则二双】
　　其出入亦如之
　　正义贾氏公彦曰庖人书所共禽献之数令于兽人兽人依数以禽入庖人是入也庖人得禽依数付使者送向客馆是出也　郑氏锷曰其来共也以所授之灋而入之其将用也以所授之灋而出之
　　凡用禽献
　　正义郑氏康成曰用禽兽谓煎和之以献王　王氏昭禹曰先王因时制宜以调品味养形性所以四时有禽献之灋
　　春行羔豚膳膏香【香内则作芗】
　　正义贾氏公彦曰行义与用同　程子曰羔豚羊豕之小者方春品物小故以小而美者为宜　郑氏众曰膏香牛脂也以脂和之　王氏安石曰牛土畜也春木用事宜助养脾
　　夏行腒鱐膳膏臊【腒其居反鱐师优反臊素刀反】
　　正义郑氏众曰腒干雉鱐干鱼【贾疏士相见礼冬用雉夏用腒故知腒是干雉】　程氏曰方夏物馁败故以干者为宜　杜氏子春曰膏臊犬膏也　王氏安石曰犬金畜也夏火用事宜助养肺
　　秋行犊麛膳膏腥【麛音迷】
　　正义王氏应电曰犊牛子麛鹿子　贾氏公彦曰秋时草物实犊麛食之而肥　郑氏康成曰膏腥鸡膏也　王氏安石曰鸡木畜也秋金用事宜助养肝辨正贾氏公彦曰四时所膳皆取死之脂膏春时土死牛属中央土故以之夏时金死犬属西方金秋时木死鸡属东方木冬时火死羊属南方火臊腥俱不得为豕膏故先郑及子春説后郑俱不从
　　冬行鱻羽膳膏羶【羶书然反】
　　正义杜氏子春曰鱻鱼也羽鴈也膏羶羊脂也　王氏安石曰羊火畜也冬水用事宜助养心　郑氏康成曰羔豚物生而肥犊与麛物成而充腒鱐暵热而干鱼鴈水涸而性定此八物者得四时之气尤盛为人食之弗胜是以用休废之脂膏煎和膳之【贾疏用休废之脂膏者五行王相相克春木王火相土死金囚水为休废夏火王土相金死水囚木为休废以下推之可知王所胜者死相所胜者囚新谢者为休废经所云膳膏皆是死之脂膏相对死与休废别散则死亦为休废】牛属司徒土也鸡属宗伯木也犬属司寇金也羊属司马火也
</div>
    <div class="pagination">
<a href="钦定周官义疏_page12.html">上一页</a><span>...</span><a href="钦定周官义疏_page8.html">8</a><a href="钦定周官义疏_page9.html">9</a><a href="钦定周官义疏_page10.html">10</a><a href="钦定周官义疏_page11.html">11</a><a href="钦定周官义疏_page12.html">12</a><span class="current-page">13</span><a href="钦定周官义疏_page14.html">14</a><a href="钦定周官义疏_page15.html">15</a><a href="钦定周官义疏_page16.html">16</a><a href="钦定周官义疏_page17.html">17</a><a href="钦定周官义疏_page18.html">18</a><span>...</span><a href="钦定周官义疏_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
