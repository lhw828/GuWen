<!DOCTYPE html>
<html>
 <head>
  <meta charset="utf-8"/>
  <title>
   礼记注疏 - 第 15 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记注疏 - 第 15 页/共 36 页
  </h1>
  <div class="content">
   孔子曰礼不可不省也礼不同不丰不杀此之谓也盖言称也注省察也不同言异也音义【杀所戒反又所例反下而杀注芟杀皆同】疏【正义曰礼不可不省记者引孔子语证上诸事也省察也礼既有诸事所趣不同不可不察不察则礼道无由可知也礼不同者此是可省之事也不同谓或髙下大小文素之异也不丰者应少不可多是不丰也不杀者应多不可少也是不杀也此之谓也盖言称也者此之谓上诸事也上事各异盖是各言其有称故也此经总说在人称之事也】
　　礼之以多为贵者以其外心者也注外心用心于外其徳在表也徳发扬诩万物注诩犹普也徧也音义【诩况矩反徧音遍】大理物博如此则得不以多为贵乎故君子乐其发也注发犹见也乐多其外见也音义【乐五孝反注同见贤遍反下外见告见皆同】疏【正义曰此一节以上言称作记之人因广明称之事礼之以多为贵者此说礼之所以须多为贵之意以其外心者也谓其用心于外也用心于外谓起自朝廷广及九州四海也王者居四海之上宜为四海所畏服故礼须自多厚显徳于外于外亦以接物也故云以其外心者也隐义云万物在人外非己所有故以多为贵也徳发扬诩万物者此以下解心在外义也诩普也遍也言王者抚有四海宜发扬其徳普遍万物也大理物博者言王者大领理万物之事广博如此则得不以多为贵乎者结上也既有徳发于外徧万物理博事备如此则岂得不贵多乎故贵之也故君子乐其发也者君子则天子也发见也既须外接故所行事乐得其礼迹发见于外也一云君子谓民下识礼道者也庾云王功被于物君子乐其外见也】礼之以少为贵者以其内心者也注内心用心于内其徳在内徳产之致也精微注致致密也音义【致直置反注皆同】观天下之物无可以称其徳者注万物皆天所生孰可奉荐以称也如此则得不以少为贵乎是故君子慎其独也注少其牲物致诚慤音义【殻字又作慤若角反下文同】疏【正义曰此一节亦覆说礼之以少为贵之意以其内心者也内心谓用心于内也用心于内谓行礼不使外迹彰著也徳产之致也精微者此以下解心在内义也徳天地之徳也产生也致密也言天地之徳生于万物深密唯精唯微无所遗忘者也卢云天地之徳所生至精至微也观天下之物无可以称其徳者观犹览视也言视天下万物皆是天地所生若持彼所生以报于彼终非报义故云无可以称其徳者也如此则得不以少为贵乎者既无物可称则宜少外多内也是其外迹岂得不贵少乎王云欲徧取万物以祭天终不能称其徳报其功故以特犊贵诚慤之义也是故君子慎其独也者独少也既外迹应少故君子用少而极敬慎也前云故此云是故者慎之情深故加是也】
　　古之圣人内之为尊外之为乐少之为贵多之为美是故先王之制礼也不可多也不可寡也唯其称也音义【乐音洛】疏【正义曰此一节覆说圣人制礼或内或外或少或多然后为称也古之圣人内之为尊者解内心也天不可外报所以内极敬慎而其理为尊也外之为乐者解外心接物须广大故外极繁富而其事可乐也隐义云乐多其外见者谓衣服万物悉外见物也己有功徳故得使有此物以光辉祀先人为乐也少之为贵者极心于内故外以少为贵也多之为美者极礼迹于表故以外多为美也是故先王之制礼也不可多也不可寡也唯其称也者合结多少乃异而以有称为礼也】
　　是故君子大牢而祭谓之礼匹士大牢而祭谓之攘注君子谓大夫以上攘盗窃也音义【匹士本或作正士攘如羊反上时掌反】疏【正义曰此一节说礼即须称中则得礼僭则盗窃君子大牢而祭谓之礼者君子大夫以上大夫常祭少牢遣奠及卒哭祔用大牢故祭用大牢而谓之礼也匹士大牢而祭谓之攘者匹士士也攘盗也士常祭特豚遣奠卒哭袝加一等少牢若用大牢则是盗窃用君子之礼也然不直言士而言匹士者庾云士言其微贱不得特使为介乃行故谓之匹也白虎通云庶人称匹夫者匹偶也与其妻偶隂阳相成之义也故论语云匹夫匹妇检于礼本时有匹字作正字者有通者云天子大夫常祭亦大牢故此文云大夫大牢谓之礼正也若诸侯大夫自常祭少牢加一等乃大牢耳少牢馈食是诸侯大夫礼也崔氏所用此义然卢王礼本并作匹字矣今定本及诸本并作正字熊氏依此本而为正字恐误也】
　　管仲镂簋朱纮山节藻棁君子以为滥矣注滥亦盗窃也镂簋谓刻而饰之大夫刻为龟耳诸侯饰以象天子饰以玉朱纮天子冕之纮也诸侯青组纮大夫士当缁组纮纁边栭谓之节梁上楹谓之棁宫室之饰士首本大夫达棱诸侯斵而砻之天子加密石焉无画山藻之礼也音义【镂簋力豆反下音轨纮音宏藻棁章恱反依字当作棳梁上侏儒柱栭音而棱力登反斵陟角反砻力工反】疏【正义曰此一节明奢而失礼之事管仲镂簋朱纮者此是不称之人也管仲齐大夫也簋黍稷器也纮冕之饰用组为之以其组从下屈而上属之于两旁垂余为缨此镂簋朱纮是天子之饰而管仲僭滥为之也山节者山节谓刻柱头为斗栱形如山也藻棁者谓画梁上短柱为藻文也此是天子庙饰而管仲僭为之也郑注明堂云山节刻欂栌为山也藻棁画侏儒柱为藻文也君子以为滥矣者君子识礼者也谓管仲行此事是为僭滥也注正义曰镂簋谓刻而饰之镂谓刻镂故知刻而饰之云大夫刻为龟耳者案少牢敦皆南首郑注云敦有首者尊者器饰也饰器象龟周之礼饰器各以其类龟有上下甲也龟簋声相近故知刻为龟也云诸侯饰以象者案燕礼有象觚故知饰以象也云天子饰以玉者案周礼九嫔云赞玉齍玉府云共玉阙　　　朱纮天子冕之纮也诸侯青组纮皆祭义文也云大夫士当缁组纮纁边者案士冠礼缁组纮纁边是士也阙　　　用纯大夫当杂故宜与士同也云栭谓之节梁上楹谓之棁者释宫云其梁上楹谓之棁孙炎云梁上侏儒柱阙　　　谓之节李廵本节作楶谓欂栌一名节皆斗栱也熊氏云栭上着木须檼谓之欂栌即今之防木也以欂栌与栭异物其说非也云宫室之饰士首本大夫达棱诸侯斵而砻之天子加密石焉者此庄二十四年谷梁传文彼云大夫斵之士斵本与此异案礼纬含文嘉云大夫达棱谓斵为四棱以达两端士首本者士斵去木之首本令细与尾头相应晋语及含文嘉并谷梁传虽其文小异大意畧同也此管仲所僭皆天子之礼知者明堂位云山节藻棁天子之庙饰故也】
　　晏平仲祀其先人豚肩不揜豆澣衣濯冠以朝君子以为隘矣注隘犹狭陋也祀不以少牢与无田者同不盈礼也大夫士有田则祭无田则荐澣衣濯冠俭不务新音义【澣又作浣户管反濯直角反朝直遥反隘本又作阨于卖反】是故君子之行礼也不可不慎也众之纪也纪散而众乱注言二大夫皆非也纪丝缕之数有纪疏【正义曰此一节论俭而不中礼非称之事豚肩不揜豆者晏平仲齐大夫也大夫祭用少牢士用特豚而平仲今用豚豚又过小并豚两肩不揜豆也必言肩者周人贵肩也肩在爼今云豆喻其小假豆言之其实在爼不在豆也澣衣濯冠以朝者大夫须鲜华之美而晏氏澣衣濯冠以朝君是不华也君子以为隘矣者隘狭也识礼君子评其大倹褊狭注正义曰与无田者谓与无田之上同不关大夫也无田大夫犹用羔羊也】
　　孔子曰我战则克祭则受福盖得其道矣注我我知礼者也克胜也疏【正义曰此一节论孔子述知礼之人自称战克祭受福之事我战则克祭则受福者又引郊特牲语结称也我谓知礼者克胜也言知礼之人战必胜祭必受福盖得其道矣者解所以战胜而祭受福也战胜祭受福是所谓得道不多不少随而称当也只为二大夫之不称也然此无战事只应云祭受福而此连言战者彼为二句相连故合引之也且彼因祭之田猎而教战选兵祭有战事注正义曰知非孔子自我者君子务在谦光不应自言祭祀受福之事故知述知礼者而言我也】
　　君子曰祭祀不祈注祈求也祭祀不为求福也诗云自求多福福由已耳音义【为于伪反下为母为父母皆同】不麾蚤注麾之言快也祭有时不以先之为快也齐人所善曰麾音义【摩本又作麾毁皮反齐人谓快为麾蚤音早】不乐葆大注谓器币也葆之言褒也音义【葆音保又保毛反本又作保】不善嘉事注嘉事之祭致夫人是也礼宜告见于先祖耳不善之而祭牲不及肥大荐不美多品注以礼之义有以小少为贵也疏【正义曰此一节论祭祀之事依礼而行不乐华美祭祀不祈者祈求也凡祭祀之礼本为感践霜露思亲而宜设祭以存亲耳非谓就亲祈福报也不麾蚤者麾快也蚤谓先时也孝子感霜露应心而思亲思亲而宜祭不以霜露未至而先时早设为快也不乐葆大者葆者褒也褒崇髙之称也祭之器币大小长短自有常宜币通丈八尺豆盛四升不以贵者贪髙大为之也不善嘉事者嘉事冠昏也人年二十成人自宜冠三十嗣世自宜昏若无亲者昏三月祭以告庙冠毕扫地而祭祢并是有为而然非谓善之而设祭牲不及肥大者谓郊牛茧栗宗庙角握社稷尺各有所宜不必须并及肥大也荐不美多品者荐祭品味宜有其定不以多为美故郊特牲而社稷大牢是也注正义曰案郑志答赵商问祭祀不祈商案周礼设六祈之科祷禳而祭无不祈故敢问礼记者何义也郑答云祭祀常礼以序孝敬之心当专一其志而已祷祈有为言之主于求福岂礼之常也又郑发墨守云孝子祭祀惟致其诚信与其忠敬而已不求其为而祝尸嘏主人曰皇尸命工祝承致多福无疆于女孝孙来女孝孙使女受禄于天宜稼于田眉寿万年勿替引之若此祭祀内尽己心外亦有祈福之义也案桓三年齐侯使仲年来聘致夫人于时公取文姜三月庙见故仲年来致夫人于时无祭而云嘉事之祭者当致夫人之时必告庙也故曾子问卿大夫取妻三月有庙见之礼】
　　孔子曰臧文仲安知礼夏父弗綦逆祀而弗止也燔柴于奥注文仲鲁公子彄之曽孙臧孙辰也庄文之间为大夫于时为贤是以非之不正礼也文二年八月丁卯大事于大庙跻僖公始逆祀是夏父弗綦为宗伯之为也奥当为爨字之误也或作灶礼尸卒食而祭饎爨饔爨也时人以为祭火神乃燔柴音义【父音甫不綦音忌不亦作弗燔音烦又芳云反奥依注作爨七乱反下同彄苦侯反大庙音泰下注大平下文大庙并同跻子西反升也本又作隮饎爨昌志反下七乱反】夫奥者老妇之祭也盛于盆尊于瓶注老妇先炊者也盆瓶炊器也明此祭先炊非祭火神燔祭似失之音义【盛音成缾歩丁反】疏【正义曰此以下引仲尼证不得所宜之人也文仲鲁大夫也事庄闵僖文四君时人众尊为知礼故孔子证其不知礼之事以讥时人也夏父弗綦逆祀而弗止也者此非礼之一事也鲁闵公僖公俱是庄公之子闵适而少僖庶而大庄公死而立闵为君僖时为臣闵少而死后乃立僖为君僖死僖公子文公立文二年八月丁卯大事于大庙是时夏父弗綦为宗伯典礼佞文公云吾见新鬼大故鬼小使列昭穆以闵置僖下是臣在君上为逆乱昭穆时臧文仲为卿大夫见有此逆祀之事而不谏使止故云安知礼也燔柴于奥者此又非礼之事奥音爨爨以爨煑为义也礼祭至尸食竟而祭爨神言其有功于人人得饮食故祭报之而夏父弗綦为礼官谓爨神是火神而遂燔柴祭之此是失礼而文仲又不能谏止之又为不知礼也夫奥者老妇之祭也者既讥燔柴于爨又明祭爨不可以燔柴之义爨者是老妇之祭其祭卑唯盛食于盆盛酒于瓶卑贱若此何得燔柴祭之也注正义曰云文仲鲁公子彄之曽孙臧孙辰也者案世本孝公生僖伯彄彄生哀伯达达生伯氏瓶瓶生文仲辰是公子彄曽孙也云庄文之间为大夫者案庄二十八年臧孙辰告籴于齐文二年纵逆祀是庄文之间为大夫云于时为贤者襄二十四年左传云先大夫曰臧文仲既没其言立于后世死犹不朽是于时为贤也云文二年八月丁卯大事于大庙跻僖公始逆祀者案文二年公羊传云大事者何大祫也逆祀奈何先祢而后祖也何休云近取法春秋惠公与庄公当同南面西上隐桓与闵僖亦当同北面西上闵僖为兄弟以继代言之有父子君臣之道此恩义逆顺故云先祢后祖此公羊之义也案外传云跻僖公弗綦云明为昭其次为穆以此言之终文公至惠公七世惠公为昭隐公为穆桓公为昭庄公为穆闵公为昭僖公为穆今跻僖公为昭闵公为穆自此以下昭穆皆逆故定公八年顺祀先公服氏云自跻僖公以来昭穆皆逆是同国语之说与何休义异公羊董仲舒说跻僖公逆祀小恶也左氏说为大恶也许君谨案同左氏说郑駮之云兄弟无相后之道登僖公主于闵公主上不顺为小恶也如郑此意正以僖在闵上谓之为昭非昭穆也云奥当为爨字之误也者下文云老妇之祭盛于盆尊于瓶故知非奥也奥者夏祀灶神其礼尊以老妇配之耳故中霤礼祭灶先荐于奥有主有尸用特牲迎尸以下畧如祭宗庙之礼是其事大也爨者宗庙祭祀尸卒食之后特祭老妇盛于盆尊于瓶是其事小也云或作灶者诸礼记本有作灶字故云或也云礼尸卒食而祭饎爨饔爨也者特牲记注旧说云宗妇祭饎爨烹者祭饔爨用黍肉而已无笾豆爼云时人以为祭火神乃燔柴者依尸卒食而祭饎爨饔爨当时失礼又以此为祭火神遂乃燔柴故文云燔柴于奥明失礼也皇氏云弗綦既以逆祀为是又以燔柴祭爨为是云祭火神乃燔柴者熊氏云宗伯以实柴祀日月星辰有大火之次故祭火神乃燔柴案异义灶神今礼戴说引此燔柴盆瓶之事古周礼说颛顼氏有子曰黎为祝融祀以为灶神许君谨案同周礼郑駮之云祝融乃古火官之长犹后稷为尧司马其尊如是王者祭之但就灶陉一何陋也祝融乃是五祀之神祀于四郊而祭火神于灶陉于礼乖也如郑此言则祝融是五祀之神祀于郊奥者正是灶之神常祀在夏以老妇配之有俎及笾豆设于灶陉又延尸入奥爨者宗庙祭后直祭先炊老妇之神在于爨灶此祝融并奥及爨三者所以不同也】
　　礼也者犹体也注若人身体体不备君子谓之不成人设之不当犹不备也礼有大有小有显有微大者不可损小者不可益显者不可揜微者不可大也故经礼三百曲礼三千其致一也注致之言至也一谓诚也经礼谓周礼也周礼六篇其官有三百六十曲犹事也事礼谓今礼也礼篇多亡本数未闻其中事仪三千音义【当丁浪反】未有入室而不由戸者注三百三千皆由诚也疏【正义曰此一节论因上礼之有称故此以下广明三代之礼皆由诚信乃合亦各依文解之礼也者犹体也者犹若人身体也体不备君子谓之不成人释体也人身体发肤骨肉筋脉备足乃为成人若片许不备便不为成人也设之不当犹不备也者合譬也礼既犹如人之有体体虽备但设之不当则不成人则设礼不当亦不成礼犹人体之不当也所以已祭天地复祭山川社稷己事生人复祭宗庙是备祭之义也礼有大者谓有大及多为贵也有小者谓有小及少为贵也有显者谓有髙及文为贵也有微者谓有素及下为贵也大者不可损小者不可益显者不可揜微者不可大也者各随其体而设礼不得不当也故经礼三百曲礼三千者既设礼大
　　小随阙　　　　　　故周公制礼遂有三千三百之多也其致阙　　　　　　　也虽三千三百之多而
　　行之者皆须至阙　　　　　　　　　揜显大微皆失至诚也周公摄政阙　　　　　　　　　职之法亦名周官有六卿毎卿下阙经秦焚烧之后至汉孝文帝时阙】
　　【博士作考工记补之非上之阙未有入室而不由戸者室犹阙】
　　【礼必由诚故云未有入室而不由戸者】
　　君子之于礼也有所竭情尽慎致其敬而诚若注谓以少小下素为贵也若顺也有美而文而诚若注谓以多大髙文为贵也疏【正义曰此经阙义有所竭情尽慎致其敬而诚阙
　　者当求诸于内有所求竭己情阙　　　　　　　　　　诚和顺故以少小下素为】
　　【贵也阙　　　　　　　此一经明多大髙文为贵之义有美而阙　　　　　　美而文章显著而行至诚
　　和顺者章之于阙　　　　　　也言内行诚顺则以少小下素阙　　　　　　顺则以多大髙文章之外也】
　　君子之于礼也有直而行也注谓若始死哭踊无节也有曲而杀也注谓若父在为母期也音义【期音基】有经而等也注谓若天子以下至士庶人为父母三年有顺而讨也注讨犹去也谓若天子以十二公以九侯伯以七子男以五为节也音义【去起吕反下去之同】有摲而播也注摲之言芟也谓芟杀有所与也若祭者贵贱皆有所得不使虚也音义【摲所监反又所览反芟所咸反】有推而进也注谓若王者之后得用天子之礼有放而文也注谓若天子之服服日月以至黼黻音义【放方往反下有放必放同】有放而不致也注谓若诸侯自山龙以下音义【不致本或作不至】有顺而摭也注谓若君沐粱大夫沐稷士沐粱音义【摭之石反】疏【正义曰此经广明礼意不同有直而行也者君子之于礼一事也直而行谓亲始死孝子哀慼哭踊无节直率已天性而行也有曲而杀也者二事也曲杀谓服父斩衰三年为母齐衰期是曲杀也有经而等也者三事也经常也常而等谓上自天子下至庶人虽尊卑有异而服其父母则贵贱同等也有顺而讨也者四事也顺犹顺序讨犹去也谓天子至尊每十二为节自此以下转相降差公九侯伯七子男五是顺序而稍去之也有摲而播也者五事也摲芟也播布也谓君祭而羣臣助祭得爼而下至胞翟一切悉有所得是芟上贵之分以布徧于下也有推而进也者六事也谓二王之后已防天位而天子必推而进之使用王礼也有放而文也者七事也放法也谓天子画日月星辰于衣服是法天以为文有放而不致也者八事也致极也谓诸侯以下亦有放法而不得极也有顺而摭也者九事也摭犹拾取也谓若君沐粱大夫用稷士用粱士卑不嫌是拾君之礼而用之也】
　　三代之礼一也民共由之或素或青夏造殷因注一也俱趋诚也由用也素尚白青尚黒者也言所尚虽异礼则相因耳孔子曰殷因于夏礼所损益可知也周因于殷礼所损益可知也变白黒言素青者秦二世时赵髙欲作乱或以青为黒黒为黄民言从之至今语犹存也疏【正义曰此一节广明三代损益不同三代之礼一也者谓三代所行之礼虽各别一皆趋于至诚故云一也民共由之者由用也非唯君行礼用诚如一也民亦共用诚如一也或素者前明三代虽异而俱用诚是同此述其迹异也或素尚白也尚白殷世之礼也或青者尚黒夏世之礼也然夏先殷后今先云或素者记是周时今欲见周因于殷殷因于夏礼也夏造者往来之礼虽同而先从夏始故云夏造也殷因者因于夏礼而用之故云殷因也注正义曰一也俱趋诚也文承上经礼三百曲礼三千其致一也一谓至诚故知此一亦至诚也云青尚黒者也者夏以十三月为正于时草之萌牙变白而阙　　正尚黒故知青谓黒也云秦二世时赵髙欲作乱或以青为黒黒为黄民言从之至今语犹存也者案史记秦二世名胡亥于时丞相赵髙欲杀二世未知人从已否乃指鹿为马人畏赵髙皆称鹿为马是其事也其以青为黒以黒为黄鹿为马之类也郑去胡亥既近相传知之此作记之人在阙　　后故或素或青若王肃之说则异于此故家语云夏后以水徳而王色尚黒周以木徳王色尚黄舜以土徳王色尚白阙论王肃以为夏同尧皆尚其紫色舜土徳王尚白阙土以生为功东方生物之始故尚青土既尚青水阙　　　而用白也故殷是水徳而尚白王肃此说与】
　　【檀弓纬候文乖不可用也】



　　礼记注疏卷二十三
　　礼记注疏卷二十三考证
　　礼器诗云匪革其犹聿追来孝疏革棘聿遹字异义同诗主来勤也○诗主当作诗注旧本误脱偏旁
　　诸侯以龟为寳注古者货贝寳龟云云○【臣召南】按郑注非谓是泉货龟贝之龟乃以贝解龟之可贵重耳前疏谓诸侯有保土之重宜须占详吉凶故得以龟为寳此经意也此疏特以注言货贝而详引食货志以明之非正解也
　　大路繁缨一就次路繁缨七就注木路剪繁鹄缨○【臣召南】按翦巾车本文作前注读为缁翦之翦翦浅黒也木路无龙勒以浅黒饰韦为樊鹄色饰韦为缨不言就数与革路同也此疏但引巾车本文证之而未觧明翦繁鹄缨之义
　　此以大为贵也○此自为一节旧本误连下文今分断贵者献以爵贱者献以散注五升曰散○【臣召南】按鬯人疈事用散注谓漆尊也无饰曰散则形制亦异于爵之饰以玉矣
　　此以髙为贵也疏○旧本疏误脱下节之下今移正礼有以文为贵者注疏○旧本与下节相连而疏脱在后又孔子曰节总论前文亦接以文为贵以素为贵二节之下今并提行
　　天子龙衮注疏孤希冕而下○孤下脱卿字希当作絺管仲镂簋朱纮注疏案周礼九嫔云赞玉齍玉府云共玉【阙】○【臣召南】按疏阙四字汲古阁本作共王之服玉非也玉府掌王之服玉佩玉珠玉指服饰言与本文言饰簋无渉以文义推之当作玉府云共玉敦是也而下文朱纮上当有云字又士冠礼缁组纮纁边是士也下阙四字当是天子诸侯四字又孙炎云梁上侏儒柱下阙四字
　　故经礼三百曲礼三千其致一也注经礼谓周礼也云云○【臣召南】按周礼为礼之经仪礼为礼之曲康成说也朱子则谓礼仪三百如仪礼中士冠诸侯冠天子冠之类此其大节也其中如始加再加三加之目是其小目则有三千说异于郑
　　未有入室而不由户者疏○此疏阙文八处又君子之于礼也节阙文七处又或素或青夏造殷因疏阙文五处










　　礼记卷二十三考证
&lt;经部,礼类,礼记之属,礼记注疏&gt;
　　钦定四库全书
　　礼记注疏卷二十四
　　汉郑氏注　唐陆德明音义　孔頴达疏
　　礼器
　　周坐尸诏侑武方其礼亦然其道一也注言此亦周所因于殷也武当为无声之误也方犹常也告尸行节劝尸饮食无常若孝子之为也孝子就养无方诏侑或为诏囿音义【侑音又本或作宥武音无养羊让反诏圜音圆下圜丘同本亦作诏囿】夏立尸而卒祭注夏礼尸有事则坐殷坐尸注无事犹坐周旅酬六尸注使之相酌也后稷之尸发爵不受旅曾子曰周礼其犹醵与注合钱饮酒为醵旅酬相酌似之也王居明堂之礼仲秋乃命国醵音义【醵其庶反又其约反与音余】疏【正义曰此一节论三代尸礼不同周坐尸者此言周之所因于殷也殷人坐尸周因坐之也诏侑武方者亦因殷也诏告也侑劝也方常也子事父母就养无方故在宗庙之中礼主于孝凡预助祭者皆得告尸威仪劝尸饮食无常人也其礼亦然者其于周礼坐尸及诏侑无方之礼亦因于殷礼故云亦然也其道一也者其用至诚之道一也夏立尸而卒祭者此更本殷周所损益之因也夏祭乃有尸但立犹质言尸是人人不可久坐神坐故尸惟饮食蹔坐若不饮食时则尸倚立以至祭竟也殷坐尸者此殷因夏之有立尸而损其不坐之礼益为恒坐之法也是殷转文也言尸本象神神宜安坐不辩有事与无事犹坐也周旅酬六尸者此周又因殷而益之也旅酬六尸谓祫祭时聚羣庙之主于太祖后稷庙中后稷在室西壁东向为发爵之主尊不与子孙为酬酢余自文武二尸就亲庙尸凡六在后稷之东南北对为昭穆更相次序以酬也殷但坐尸未有旅酬之礼而周益之也然大祫多主而唯云六尸者先儒与王肃竝云毁庙无尸但有主也曾子曰周礼其犹醵与者曾子引世事证周礼旅酬之仪象也醵敛钱共饮酒也凡相敌敛钱饮酒必非忘怀之酌得而遽饮必令平徧不偏颇与周礼次序旅酬相似也其王肃礼作遽注云曾子以为使六尸旅酬不三献犹遽而畧注正义曰告尸行节解经诏也劝尸饮食解经侑也案特牲少牢延尸及诏侑相尸之礼皆是祝官则是有常而云无常者熊氏云谓就众祝之中但有祝官皆得为之不常用一祝也案周礼大祝下大夫二人上士四人小祝中士八人下士十有六人是皆得相侑尸也】
　　君子曰礼之近人情者非其至者也注近人情者防而逺之者敬音义【近附近之近注同逺于万反】郊血大飨腥三献爓一献孰注郊祭天也大飨祫祭先王也三献祭社稷五祀一献祭羣小祀也爓沉肉于汤也血腥爓孰逺近备古今也尊者先逺差降而下至小祀孰而已音义【爓似亷反】是故君子之于礼也非作而致其情也注作起也敬非已情也所以下彼音义【下戸嫁反】此有由始也注有所法也是故七介以相见也不然则已慤三辞三让而至不然则已蹙注已犹甚也慤蹙愿貎大愿则辞不见情无由至也音义【蹙本又作感子六反又音促愿音愿大音泰见贤遍反下龙见同】故鲁人将有事于上帝必先有事于頖宫注上帝周所郊祀之帝谓苍帝灵威仰也鲁以周公之故得郊祀上帝与周同先有事于頖宫告后稷也告之者将以配天先仁也頖郊之学也诗所谓頖宫也字或为郊宫音义【頖本或作泮依注音判】晋人将有事于河必先有事于恶池注恶当为呼声之误也呼池呕夷并州川音义【恶依注音呼又音虖好故反池大河反注同呕夷乌侯反】齐人将有事于泰山必先有事于配林注配林林名音义【泰本或作大音同下注放此】三月系七日戒三日宿慎之至也注系系牲于牢也戒散齐也宿致齐也将有祭祀之事必先敬慎如此不敢切也音义【顺之至也顺当作慎散齐悉旦反下侧皆反后放此】故礼有摈诏乐有相步温之至也注皆为温借重礼也摈诏告道賔主者也相步扶工也诏或为绍音义【相息亮反注同温纡运反注同借徐子夜反道音导】疏【正义曰此一节论礼以尊逺为敬近人情为防礼之近人情者谓若一献孰饮食既孰是人情所欲食啗最近人情也非其至者也既近人情非是敬之至极也郊血者以近者为防逺者为敬其事非一今此先从鬼神之事而説也郊用犊犊有血有肉肉于人食啗之事于人情为近血于人食啗最逺天神尊严不可近同人情故荐逺人情者以为极敬也大飨腥者大飨祫祭宗庙也腥生肉也宗庙为私比郊为劣故荐去人情稍近之腥示为敬降于天也三献爓者三献谓祭社稷五祀也其礼三献故因名其祭为三献也爓沉汤肉去人情渐近而社稷五祀降于宗庙故用爓又明其敬劣也一献孰者一献祭羣小祀小祀卑酒一献也其荐用孰肉孰肉是人情所食最为防近小祀神为最轻故以防近人之食祭之表其敬又劣也是故至至也者此一节论君子行礼当降下于彼积渐摈相敬慎之至非作而致其情也者作起也君子行礼本意所为上下前人非是私自专輙徒起而致其已情也此有由始也者既非直任我情而凡有所行皆有由以为始也由谓法天地之道先人后已是故七介以相见也者行敬既非直起己情皆有所由为始故陈七介以相见申宾主之情也此言七介者举中言之也不然则己慤者已甚也慤愿貎若不如是陈摈介相见则甚为愿慤言愿慤太甚也三辞三让而至者依司仪宾至大门外陈摈介交摈三辞毕君迎宾拜辱至大门三让三让入大门主君每门让宾一辞是三辞三让而情意相至也不然则已蹙者谓慤愿急蹙若不为此三辞三让则大急蹙情无由逹也故鲁人将有事于上帝必先有事于頖宫者明相见有积渐之义有事于上帝谓祭天也必先有事于頖宫之中告后稷告以将配天也是先告卑然后祭尊也晋人将有事于河必先有事于恶池者有事于河谓祭河也必先告恶池小川从小而祭也先告从祀者然后祭河也齐人将有事于泰山必先有事于配林者有事于泰山谓祭泰山也先告配林配林是泰山之从祀者也故先告从祀然后祭泰山此得积渐从小至大之义也三月系七日戒三日宿慎之至也者上云先小后大此言事神积渐洁敬之义三月系谓祭前三月系牲于牢也七日戒谓祭前七日齐七日之中散齐戒慎也三日宿者谓祭前三日而严宿以致齐也将祭之时以渐如此谨慎至极也礼须积渐不敢切迫也故礼有摈诏乐有相歩温之至也者礼既不可卒迫故宾主相见有摈相诏告也但作乐之人今既无目有扶相行歩所以摈诏辅相者温借之至极也注正义曰知郊祭天者郊特牲云于郊故谓之郊是郊为祭天也云大飨祫祭先王也者案宗伯以肆献祼飨先王以下宗庙之祭凡有六飨者此云大飨飨中最大故为祫也此大飨之文在郊血之下故知非大飨帝也云三献祭社稷五祀一献祭羣小祀也者以冕服差之案司服祀四望山川则毳冕毳冕子男之服子男五献以下差之祭社稷五祀则絺冕宜三献也祭羣小祀则冕宜一献也云血腥爓孰逺近备古今也者血为逺腥次之爓稍近孰最近逺者为古近者为今一祭之中兼有此事故云备古今也云尊者先逺差降而下至小祀孰而已者郊祭是尊而用血是尊者先逺也案宗伯祭庙以祼鬯为始祭社稷五祀以血为始此云郊血大飨腥三献爓者谓祭祀初始降神之外于正祭之时有此郊血大飨腥之属也凡郊与大飨三献之属正祭之时皆有血有腥有爓有孰此云郊血是郊有血也郊特牲云毛血告幽全是宗庙有血也宗伯云以血祭祭社稷五祀是三献有血也楚语云禘郊之事则有全烝是郊祭天有孰也有孰则有腥可知也宗伯云以肆献祼飨先王是大飨有腥有孰也此云三献爓宗伯云以血祭社稷五祀既有血有爓明有腥有孰可知也然则郊天与大飨三献竝有血腥爓孰今所以各言者皇氏云此据设之先后郊则先设血也后设腥与爓孰虽以郊为主其祭天皆然也大飨之时血与腥同时俱荐当朝事迎尸于戸外荐血腥也虽以大飨为主其宗庙之祭皆然也其三献之祭血腥与爓一时同荐凡荐爓之时皆在荐腥之后但社稷五祀初祭降神之时已埋血宗伯之文是也至正祭荐爓之时又荐血此文是也若羣小祀之属唯有荐孰无血腥爓也以其神卑故耳先荐者设之在前后进者设之居后皆皇氏之説义当然也熊氏云宗庙之祭无血郑注论语云禘祭之礼自血腥始者谓腥肉有血今案诗小雅论宗庙之祭云执其鸾刀以啓其毛取其血膋则是有用血之明文也熊氏云无血其义非也上帝周所郊祀之帝谓苍帝灵威仰也者孝经云郊祀后稷以配天丧服小记云王者禘其祖之所自出以其祖配之周人出自灵威仰则后稷配灵威仰也云鲁以周公之故得郊祀上帝与周同者明堂位云祀帝于郊配以后稷天子之礼故知也云先有事于頖宫告后稷也者鲁人无后稷之庙今将祭天而于頖宫告后稷也云将以配天先仁也者谓将欲以后稷配天先以仁恩存偶之也云頖宫郊之学也者周人立大学于东郊则天子鲁侯大学在公宫东也小学在郊诗云思乐泮水薄采其藻则鲁以小学为頖宫頖宫在郊天子以小学为辟廱故郑駮异义云三灵一廱在郊明矣呼池呕夷并州川者夏官职方之文系牲于牢者充人云祀五帝则系于牢刍之三月是系于牢也云戒散齐也宿致齐也者祭义曰散齐七日致齐三日谓之宿者郑注仪礼云宿是又戒宿之言肃肃敬之义也云不敢切也者以积渐敬慎不敢偪切也皇氏云温谓承借凡玉以物緼裹承借君子亦以威仪摈相以自承借今定本作温字又当云温润相承借也】礼也者反本脩古不忘其初者也故凶事不诏朝事以乐注二者反本也哭泣由中非由人也朝廷养贤以乐乐之也醴酒之用酒之尚割刀之用鸾刀之贵莞簟之安而稾鞂之设注三者脩古穗去实曰鞂禹贡三百里纳鞂服音义【鸾力端反莞音官一音丸簟徒点反稾字亦作藳古老反鞂江八反】是故先王之制礼也必有主也注主谓本与古也故可述而多学也注以本与古求之而已疏【正义曰此一节论礼之所设反本脩古故可述而多学反本谓反其本性脩古谓脩习于古定本及诸本作循字当作脩不忘其初者也由其反本脩古故不忘其初也故凶事不诏者此凶事及朝事是反本也本谓心也凶事丧亲之事也诏告也孝子亲丧痛由心发故啼号哭泣不待外告而哀自至是反本还其孝性之本心也朝事以乐者朝事谓朝廷之事也以乐奏音乐也朝廷是养老尊贤之地为贤所乐也故臣入门必县兴奏乐之事是反本还其乐朝廷之本心醴酒之用酒之尚者此下三事是脩古也醴酒五齐第二酒也酒是水也尚上也言四时祭祀有醴酒之美而陈尊在酒之下以酒之尊置在上此是脩古也割刀之用鸾刀之贵者割刀今之刀也鸾刀古刀也今刀便利可以割物之用古刀迟缓用之为难而宗庙不用今刀而用古刀亦是脩古故也莞簟之安而稾鞂之设者莞簟今之席也诗云下莞上簟乃安斯寝言其细精而可安人也稾鞂除穗粒取秆稾为郊席祭不用莞簟之可安而用设稾鞂之麤席亦脩古也是故先王之制礼也必有主也者主谓本与古也既初不可忘故先王制礼必有反本脩古之法也故可述而多学也者礼既反本而脩古若欲述行学习但用本与古以求之则可得也故云可述而多学也注正义曰案禹贡五百里甸服百里赋纳总谓所刈禾也二百里纳铚谓刈禾穗也三百里纳秸服谓禾去其实唯稾秸也四百里粟五百里米】
　　君子曰无节于内者观物弗之察矣注节犹验也欲察物而不由礼弗之得矣故作事不以礼弗之敬矣出言不以礼弗之信矣故曰礼也者物之致也注致之言至也极也疏【正义曰此一节明作事云为非礼不可无节于内者观物弗之察矣者节犹验也内犹心也物万物也察犹分辩也言若欲外观察万物必先内有识验之明若心内无明则外不能分辩也欲察物而不由礼弗之得矣者心由内所识是可节是礼也言若外欲观察万物而心不由礼则察物不能得也故曰礼也者物之致也者引旧语结察物必须礼也致犹至极也无礼既不为民物敬信故礼所以为万物之至极也】是故昔先王之制礼也因其财物而致其义焉尔故作大事必顺天时注大事祭祀也春秋传曰启蛰而郊龙见而雩始杀而尝闭蛰而烝音义【烝之承反】为朝夕必放于日月注日出东方月生西方为高必因丘陵注谓冬至祭天于圜丘之上为下必因川泽注谓夏至祭地于方泽之中是故天时雨泽君子达亹亹焉注逹犹皆也亹亹勉勉也君子爱物见天雨泽皆勉勉劝乐音义【亹亡匪反徐音尾乐音洛】疏【正义曰此一节论必因其财物之性而事天地因其财物而致其义焉尔者财物犹云才性也礼既为一切万物之至极故圣人制礼因万物之才性而致其义也故作大事必顺天时者自此以下皆因财物之事也但财物大莫过于天故顺天时而起也顺于天时其事在下为朝夕必放于日月者亦顺天时也为朝谓天子春分之旦朝日于东门之外为夕谓天子秋分之夕祀月于西门之外也日是阳故朝旦用事月为隂故夕晚用事也日旦出自东方故于东方而朝之月初生出自西方故于西方而祀之朝祀有东西之异是放法于日月之始为髙必因丘陵者为髙谓冬至祭皇天大帝耀魄寳也丘陵谓圆丘天圆而髙故祭其天神于圆丘之上也是为髙必因丘陵也为下必因川泽者为下谓夏至祭昆仑之神也川泽方泽也地方而下故祭其神于方泽是为下必因川泽也是故天时雨泽君子逹亹亹焉者逹犹皆也亹亹勉勉劝乐之貎也君子谓天子也天以髙圆为质地以下方为体天子爱物为用故天地感祭而降雨泽天子皆爱物生而勉勉劝乐所以与天地合徳也注正义曰案成十三年左传云国之大事在祀与戎故知大事谓祭祀也引春秋传者桓五年左传文云啓蛰而郊者谓夏正建寅之月蛰虫啓户郊祭天也云龙见而雩者谓建巳之月龙星昏而见雩祭天求雨也云始杀而尝者谓建酉之月隂气始杀而尝祭宗庙也云闭蛰而烝者谓建亥之月烝祭宗庙烝众也万物皆成可荐者众】
　　是故昔先王尚有德尊有道任有能举贤而置之聚众而誓之注古者将有大事必选贤誓众重事也是故因天事天注天高因高者以事也因地事地注地下因下者以事也因名山升中于天注名犹大也升上也中犹成也谓巡守至于方岳燔柴祭天告以诸侯之成功也孝经説曰封乎泰山考绩燔燎禅乎梁甫刻石纪号也音义【上时掌反守手又反燎力妙反又力吊反禅善战反梁父音甫本亦作甫】因吉土以飨帝于郊注吉土王者所卜而居之土也飨帝于郊以四时所兆祭于四郊者也今汉亦四时迎气其礼则简升中于天而凤凰降龟龙假注功成而太平隂阳气和而致象物音义【假音格至也】飨帝于郊而风雨节寒暑时注五帝主五行五行之气和而庶征得其序也五行木为雨金为火为燠水为寒土为风音义【音阳燠于六反】是故圣人南面而立而天下大治注南面立者视朝音义【治直吏反及下注同】疏【正义曰上经论作大事必顺天时故此经明举贤任能敬事天地遂致龟龙降集寒暑顺时尚有徳者谓贵尚有德之人尊有道者谓尊崇有道之士任有能者谓使任有能之众举贤而置之聚众而誓之者谓至将祭之时选举贤能置之在于祭位则射以择士是也而又聚集其众而誓戒之则其有不恭则服大刑是也是故因天事天者谓因天体之髙以髙处以事天则上文为髙必因丘陵是也因地事地者地体卑下因卑下之处以事地则前文为下必因川泽是也因名山升中于天者此还因天事天但事天非在一所此谓封禅之时中成也谓天子廵守至方岳之下因此有名之大山升进诸侯成功之事以告于天因吉土以飨帝于郊者此谓祭五方之帝因其所卜吉土以为都飨祭五方之帝于都之四郊升中于天而凤凰降龟龙假者假至也此覆説上文升中于天以天下太平故凤凰随德而降龟龙感化而至飨帝于郊而风雨节寒暑时者覆説前文因吉土以飨帝以隂阳顺序故风雨应节寒暑顺时然上因天事天因地事地是圆丘方泽不有感致者以圆丘方泽等未太平之时未能感致故不云升中于天此是太平之后故致凤凰与龟龙吉土飨帝虽未太平已行此礼但功成之后隂阳弥更顺之故举以言焉若据太平飨帝则致时和自然圆丘方泽太平之时致祥瑞可知是故圣人南靣而立而天下大治者以其尚德尊贤奉天事地隂阳相合嘉瑞并来以是之故圣人但南靣而立朝夕视朝而天下大治注正义曰太山谓方岳也廵守至于方岳燔柴祭天告以诸侯之成功也此谓封禅也太平乃封禅其封禅必因廵守而为之若未太平但廵守而已其未太平廵守之时亦燔柴以告至故王制説天子廵守必先柴若太平廵守之时初到方岳以燔柴告至之后乃考诸侯功绩及封土为坛更燔柴祭天告诸侯之成功也此唯泰山为之余岳则否其廵守则每岳皆至也而皇氏云太平乃廵守案诗颂时迈廵守告祭柴望时迈武王之诗而有廵守之礼武王未太平何得云太平乃廵守其义非也云孝经説曰至刻石纪号皆孝经纬文也封乎泰山者谓封土为坛在于泰山之上考绩燔燎者谓考诸侯功绩燔柴燎牲以告天禅乎梁甫者禅读为墠谓除地为墠在于梁甫以告地也梁甫是泰山之旁小山也刻石纪号也者谓刻石为文纪录当代号諡案白虎通云王者异姓而起必升封泰山何报告之义所以必于泰山何万物之所交代之处也必于其上何因髙告髙顺其类故升封者增髙也下禅梁甫之基广厚也刻石纪号者着己之功迹以自劝也增泰山之髙以报天附梁甫之基以报地或曰封者金泥银绳或曰石泥金绳封之印玺故孔子曰封泰山观易姓而王可得数者七十有余三皇禅于绎绎之山五帝禅于亭亭之山三王禅于梁甫之山绎绎无穷之意禅于有德者而居之无穷已亭亭者制度审谛道德着明梁甫者梁信也甫辅也信辅天地之道今案书説禅者除地为墠而白虎通云禅以让有徳其义非也案史记封禅书齐桓公欲行封禅管仲谏止辞云自古封禅七十二家夷吾所识十有二焉昔有无怀氏封泰山禅云云伏牺氏封泰山禅云云神农炎帝黄帝颛顼帝喾尧舜禹汤周成王皆封泰山唯禹禅防稽成王禅社首其余皆禅云云者亦泰山旁小山名也但白虎通与史记禅处不同未知孰是也白虎通又云王所以廵守何廵者循也守者收也谓循行天下收人道德太平恐逺近不同政化幽隐有不得其所者故必自行之谨敬重民之至也熊氏云太平乃廵守其义非也已难于上飨帝于郊以四时所兆祭于四郊者也谓木帝于东郊火帝于南郊金帝于西郊水帝于北郊土帝亦于南郊又王者各祭感生之帝于南郊故小宗伯云兆五帝于四郊谓此也五帝主五行者即苍帝灵威仰之属分主五行各主七十二日故坤灵图云五帝东方木色苍七十二日云云是也云庶徴得其序也者即尚书洪范八曰念用庶徴庶众也徴验也谓众行得失之验云五行木为雨金为旸火为燠水为寒土为风案洪范曰肃时雨若曰又时旸若曰哲时燠若曰谋时寒若曰圣时风若是五行之气各有所主也郑义五行所主如此也】
　　天道至教圣人至德注目下事也庙堂之上罍尊在阼牺尊在西庙堂之下县鼓在西应鼓在东注礼乐之器尊西也小鼓谓之应牺周礼作献音义【罍音雷牺素河反注及下同县音应应对之应作献本又作戏同素河反下同】君在阼夫人在房注人君尊东也天子诸侯有左右房大明生于东月生于西此隂阳之分夫妇之位也注大明日也音义【分扶问反】君西酌牺象夫人东酌罍尊注象日出东方而西行也月出西方而东行也周礼曰春祠夏禴祼用鸡彜鸟彝皆有舟其朝践用两献尊其再献用两象尊皆有罍诸臣之所酢音义【夏禴戸嫁反下音药祼古乱反彝徐音夷】礼交动乎上乐交应乎下和之至也注言交乃和疏【正义曰此一节明天道用教以示人圣人则放之以为德故君立于阼以象日夫人在西房以象月天道至教者谓天垂日月以示人以至极而为之教圣人至德者圣人法天之至极而为德庙堂之上罍尊在阼牺尊在西者罍尊在阼谓夫人所酌也牺尊在西谓君所酌也庙堂之下县鼓在西应鼓在东者县鼔谓大鼔也在西方而县之应鼓谓小鼓也在东方而县之熊氏云此谓诸侯时祭所用之礼故罍尊夫人所酌也若天子之祭则罍尊在堂下故礼运云澄酒在下酒谓三酒在堂下司尊彝云皆有罍诸臣之所酢则君不酌罍也案大射礼建鼔在阼阶西南靣应鼙在其东一建鼓在南东靣朔鼙在其北一建鼓在西阶之东南靣大射礼是诸侯之法此亦诸侯之礼所以大鼔及应鼔所县不同者熊氏云大射谓射礼也此谓祭礼也是诸侯之法虽同诸侯祭射有异案大射注云应鼓应朔鼙也又云便其先击小后击大也以此言之则朔鼙应鼙皆大鼓之旁先击朔鼙次击应鼙乃击大鼓以其相近故云便也以其称朔朔始也故知先击朔鼙以其称应故知应朔鼙也又大射称建鼔此云县鼓大射应鼓既在大鼓之旁此应鼓在东乃与县鼓别县者皆谓祭与射别也君西酌牺象夫人东酌罍尊者案上云罍尊在阼当阼阶堂上而设之则牺尊在西当西阶堂上而陈之故君于阼阶西向酌牺尊夫人于西房之前东向酌罍尊礼交动乎上者谓君与夫人酌献之礼交相动于堂上也乐交应乎下者谓县鼓应鼓相应在于堂下和之至也者谓堂上下礼乐交相应防和谐之至极也注正义曰礼乐之器尊西也者郑据此经而论牺尊贵于罍尊而牺尊在西县鼓大于应鼔而县鼔在西故云礼乐之器尊西云牺周礼作献者案周礼司尊彝两牺尊字作两献尊郑云献读为牺人君尊东也天子诸侯有左右房者此以经云君在阼夫人在房故云君尊东云天子诸侯有左右房者以卿大夫以下唯有东房故乡饮酒乡射尊于房戸间宾主夹之无西房也知天子诸侯有左右房者以士丧礼主妇髽于室在主人西丧是记君之丧妇人髽带麻于房中亦当在男子之西故彼注亦云则西房也又顾命云天子有左右房此云夫人在房又云夫人东酌罍尊是西房也故云天子诸侯有左右房引周礼司尊彝者证罍尊与此经中夫人东酌罍尊不同故引以明之见其不同之意春祠夏禴祼用鸡彝鸟彝之属其义具于明堂疏于此略之】
　　礼也者反其所自生注自由也制礼者本已所由得民心也乐也者乐其所自成注作乐缘民所乐于己之功舜之民乐其绍尧而作大韶汤武之民乐其濩伐而作濩武音义【防戸故反又作濩】是故先王之制礼也以节事注动反本也脩乐以道志注劝之善也音义【道音导】故观其礼乐而治乱可知也注国乱礼慢而乐淫也蘧伯玉曰君子之人达注观其礼乐则知治乱也蘧伯玉衞大夫也名瑗音义【蘧其居反瑗于卷反】故观其器而知其工之巧观其发而知其人之知注礼乐亦犹是也音义【知音智】故曰君子慎其所以与人者注将以是观疏【正义曰前经明礼乐相交故此经更论先王制礼乐以节事道志化民治下也礼也者反其所自生者自由也言王者制礼各反其本王业所由生以制礼也犹若殷周为民除害以得民心初生王业其制礼还以得民心之事而为礼本乐也者乐其所自成者自亦由也言王者制乐乐己所由成者以制乐若殷周之等民乐其用武除残讨恶以成王业故作乐以尚其威武也但礼之与乐俱是象其王业所由但礼据王业之初乐据王业之末俱太平功成治定之后制礼本论其初故云反其所自生作乐论其末故云乐其所自成是故先王之制礼也以节事者以礼为反本故用礼以节万事动皆反本以初生王业用此礼以得民心故用民心之义以节事宜脩乐以道志者王者脩治所作之乐以道逹己志由己用此乐以成王业故脩正其乐以劝道己志使行之不倦故观其礼乐而治乱可知也者若能以礼节事以乐道志则国治也若不以礼节事不以乐道志则国乱也故云治乱可知也蘧伯玉曰君子之人逹者逹谓通逹言有徳君子自逹义理观其礼乐则知治乱蘧伯玉先有此言故记者引之结成治乱可知之事故观其器而知其工之巧者此又以工匠之事譬喻礼乐观其器之善恶而知工匠巧拙器善则工巧器恶则工拙观其发而知其人之知者此又以人事譬喻礼乐观其人之发动所为而知其人之有知若发而皆中则知有知若发而不中则知无知礼乐亦犹是也若礼正而乐和则知其国治若礼慢而乐淫则知其国乱也故曰君子慎其所以与人者礼乐既为人之所观以此之故君子治国必谨慎其所以与人相接者谓礼乐之事此礼乐者谓与人交接之具故慎之言将以是观之注正义曰制礼者本已所由得民心者若舜元由能绍尧之功得民心而后王业全制礼之时还基本初时得民心之事而制礼若舜质素初则陶于河滨后制礼则尚质素故考工记云有虞氏尚陶是也禹则治水始立沟洫后制礼则尚其工匠之事夏后氏尚匠是也汤则以桀荒淫器物失所汤以制礼乐之器而得民心殷人尚梓是也周武王以纣昏淫尊卑无叙故尚文物车旗之属而得民心周人尚舆是也此皆本其所以得民心是已作乐者縁民所乐于己之功作乐章功成之事已之功成人之所乐故云所乐于己之功也舜之民乐舜绍尧而作大韶汤武之民乐其濩伐而作濩武者此亦因其所由与礼不异但礼虽治定乃作则本其初始得民心之时乐以成功乃为即歌当时喜乐之事所以与礼异也但礼是初始得民心而已乐是乐其末故其民心乐其绍尧乐其濩伐动反本也者王者治国动皆反本脩古而以礼节之经云脩乐以道志者言功成之极故王者作乐之后恒脩治此乐章以道己志行善不忘故云劝之善也】
　　太庙之内敬矣君亲牵牲大夫赞币而从注纳牲于庭时也当用币告神而杀牲音义【从才用反下同】君亲制祭夫人荐盎注亲制祭谓朝事进血膋时所制者制肝洗于郁鬯以祭于室及主音义【盎乌浪反膋了雕反】君亲割牲夫人荐酒注亲割谓进牲孰体时卿大夫从君命妇从夫人洞洞乎其敬也属属乎其忠也勿勿乎其欲其飨之也注勿勿犹勉勉也音义【洞音恸属之玉反】纳牲诏于庭血毛诏于室羮定诏于堂三诏皆不同位盖道求而未之得也注肉谓之羹道犹言也音义【定徐丁磬反一音如字】设祭于堂注设祭之馔于堂人君礼焉为祊乎外注祊祭明日之绎祭也谓之祊者于庙门之旁因名焉其祭之礼既设祭于室而事尸于堂孝子求神非一处也周礼曰夏后氏世室门堂三之二室三之一诗颂丝衣曰自堂徂基音义【祊百彭反绎音亦处昌虑反】故曰于彼乎于此乎注不知神之所在也疏【正义曰此一节论祭宗庙之事太庙之内敬矣者举大祫之祭故云太庙其实诸庙亦皆敬矣此章所论谓侯伯子男祭庙之礼君亲牵牲大夫赞币而从者此谓祼鬯既讫君出庙门以迎牲牵牲而入纳于庭之时也于时须告神以杀牲大夫则赞佐执币而从君君乃用币以告神君亲制祭夫人荐盎者此谓杀牲已毕进血腥之时断制牲肝洗于郁鬯入以祭神于室于此之时夫人荐盎齐以献之侯伯子男之君朝践君不献故夫人荐盎君亲割牲夫人荐酒者谓荐孰时君亲割牲体于时君亦不献故夫人荐酒卿大夫从君命妇从夫人者谓制祭割牲之时则卿大夫从君也荐盎酒之时命妇从夫人也洞洞乎其敬也者洞洞质慤之貎言君与夫人卿大夫之等皆容貌洞洞然其为恭敬也属属乎其忠也者属属专一之貎其心则属属然专一尽其忠诚也勿勿乎其欲其飨之也者勿勿犹勉勉也言中心勉勉乎欲望神之歆飨纳牲诏于庭者诏告也谓牲入在庭以币告神故云诏于庭血毛诏于室者谓杀牲取血及毛入以告神于室羹定诏于堂者羹肉湆也定孰肉也谓煮既孰将欲迎尸主入室乃先以俎盛之告神于堂是荐孰未食之前也三诏皆不同位盖道求而未之得也者道言也所以三诏皆不同位者盖言求而未之得也故于三处告之设祭于堂者谓荐腥爓之时设此所荐馔在于堂为祊乎外者祊谓明日绎祭在庙门之旁谓之祊言为此祊祭在于庙门外之西也故曰于彼乎于此乎者以其不知神之所在或祭之于堂或祭之于外不知此于彼堂乎于彼室乎于此祊乎以古语如此故记者引以结之注正义曰下云纳牲诏于庭此有大夫赞币故知纳牲于庭时用币以告神亲制祭谓朝事进血膋时者案郊特牲云取膟膋燔燎升首报阳也又祭义取膟膋之后又爓祭祭腥则膟膋所用在腥爓之前故知血膋是朝事时也云所制者制肝洗于郁鬯者约汉礼而知也知祭于室及主者郊特牲云诏祝于室是也亲割谓进牲孰体时者皇氏以为谓荐孰之时进牲之孰体也熊氏礼本牲为腥也谓荐腥体孰体荐腥体谓朝践荐腥时孰体谓馈食荐孰时案经文君亲制祭夫人荐盎君亲割牲夫人荐酒荐酒荐盎既不得同时则割牲何得荐腥兼荐孰熊氏之説非也肉谓之羹尔雅释器文设祭之馔于堂人君礼焉者知者特牲少牢皆设馔在奥此言设馔于堂故知人君礼也此云为祊乎外称外故知明日绎祭也郊特牲云索祭祝于祊不云外故郑彼注不云明日绎祭也云谓之祊者于庙门外之旁因名焉者以释宫云庙门谓之祊今曰绎祭于庙门外之两旁因以庙门为称故云因名焉云其祭之礼既设祭于室而事尸于堂者以正祭设馔在室故知绎祭亦设馔在室案有司彻上大夫宾尸坐尸侑于堂酌而献尸故知人君绎祭亦事尸于堂也但卿大夫宾尸礼畧不设祭于室又不在庙门异于君也云夏后氏世室门堂三之二室三之一者证庙门之旁有室有堂也又引诗颂丝衣之篇者证绎祭在堂事尸也丝衣之篇论绎祭之时从堂上徃于堂下之基故云自堂徂基案郊特牲云不知神之所在于彼乎于此乎此文唯云于彼乎于此乎故郑云彼上文为注以防此文明是一也】
　　一献质注谓祭羣小祀也三献文注谓祭社稷五祀五献察注察明也谓祭四望山川也七献神注谓祭先公疏【正义曰此一节明祭诸神献数之差取义各别一献质者谓祭羣小祀最卑但一献而已其礼质畧三献文者谓祭社稷五祀其神稍尊比羣小祀礼仪为文饰也五献察者谓祭四望山川其神既尊神灵明察七献神者谓祭先公之庙礼又转尊神灵尊重也注正义曰案周礼司服职冕一章祭羣小祀故知一献当祭羣小祀絺冕三章祭社稷五祀故知三献祭社稷五祀也毳冕五章祀四望山川故知五献祭四望山川也鷩冕七章享先公故知七献祭先公也案此社稷三献卑于四望山川而大宗伯职云以血祭社稷五岳又大司乐祭社稷奏太蔟祀四望奏姑洗又礼纬云社稷牛角握五岳四渎角尺以此言之则社稷尊于四望山川而献与衣服卑者熊氏云献与衣服从神之尊卑其余处尊者以其有功与地同类故进之在上从国中之神莫贵于社稷之类直以功见尊其实卑也以是地别神故不为尊也】
　　大飨其王事与注盛其馔与贡谓祫祭先王音义【与音余】三牲鱼腊四海九州之美味也笾豆之荐四时之和气也注此馔诸侯所献音义【腊音昔】内金示和也注此所贡也内之庭实先设之金从革性和荆扬二州贡金三品音义【内音纳】束帛加璧尊德也注贡享所执致命者君子于玉比德焉龟为前列先知也注龟知事情者陈于庭在前荆州纳锡太龟金次之见情也注金炤物金有两义先入后设音义【见贤遍反下注世一见同炤音照本亦作照】丹漆丝纩竹箭与众共财也注万民皆有此物荆州贡丹兖州贡漆丝豫州贡纩扬州贡篠簜音义【纩音旷绵也刘昌宗古旷反簜大党反】其余无常货各以其国之所有则致逺物也注其余谓九州之外夷服镇服蕃服之国周礼九州之外谓之蕃国世一见各以其所贵寳为挚周穆王征犬戎得白狼白鹿近之音义【蕃本亦作藩方烦反下同近附近之近】其出也肆夏而送之盖重礼也注出谓诸侯之賔也礼毕而出作乐以节之肆夏当为陔夏音义【肆依注作陔古来反注又作祴音同】疏【正义曰此一节明天子大飨之事诸侯各贡其方物奉助祭之礼大飨其王事与者飨谓飨祭先王飨中之大谓祫也其王家之事与与是语辞也诸侯虽有祫祭不可致有九州之物唯王者乃然故云其王事与也三牲鱼腊四海九州之美味也者言此等是诸侯所贡故云九州之美味也笾豆之荐四时之和气也者此亦诸侯所贡实于笾豆是四时和气所生故云四时和气也内金示和也者谓诸侯所贡纳金以为庭实示其柔和也以金能从革故也束帛加璧尊徳也者谓朝而行享之时以束帛加璧于上尊崇其德也以君子之德与玉相似故尊之也龟为前列先知也者此谓布庭实之时龟在众物之前而为列先其有知也以龟有灵知故云先知也金次之见情也者陈列此金次在龟后所以次在龟后者以金能炤物露见其情丹漆丝纩竹箭与众共财也者龟金之后布陈丹之与漆也丝也纩也竹也箭也与天下众人共有此财也故诸侯之朝来而贡之陈列在下其余无常货各以其国之所有则致逺物也者知以上所陈谓九州之内诸侯此言其余者谓九州之外其于四海之国无常贡之货各以其国之当时所有而贡之则招致逺物也其出也肆夏而送之盖重礼也者肆夏当为陔夏其诸侯之宾礼毕而出去则奏陔夏之乐而送之盖贵重于礼虽礼毕而出犹陔切而戒之使不失礼注正义曰盛其馔者即三牲鱼腊笾豆是也贡者则内金示和龟为前列之属是也谓祫祭先王者以有三牲鱼腊则非祭天以内金布庭实又非飨宾飨宾时无此庭实故也知非朝而贡物谓之大飨者以朝而贡物不名大飨孝经云四海之内各以其职来助祭故知此大飨是祫祭也以飨中最大故称大飨知为庭实者左传云庭实旅百奉之以玉帛故知金为庭实今先设金者发首先云内金故知先设金云荆扬二州贡金三品者禹贡文郑注以为金银铜三品者三色也知束帛加璧行享之时所执致命者觐礼文也云君子于玉比德焉者谓诸侯执玉来贡欲自朂励以玉比德又示敬王以玉比王龟能豫知吉凶故云知事情云陈于庭在前者据与所陈众物最在前仍在马之后故觐礼匹马卓上九马随之郑注云初享以马若皮然后乃陈龟金竹箭之等是也金炤物者解经见情金有两义者一示和二是见情故云两义云先入后设者此经先云内金示和是先入陈在龟后是后设荆州贡丹兖州贡漆丝豫州贡纩扬州贡篠簜皆禹贡文也其余谓九州之外夷服镇服蕃服之国者案周礼大行人陈六服之贡乃云九州之外谓之蕃国各以其所贵寳为挚其六服之外于九州言之唯有夷镇蕃三服是九州之外也云周穆王征犬戎得白狼白鹿近之者案周语穆王征犬戎祭公谋父谏不从遂徃征之得四白狼四白鹿言近之者彼因征而得非因贡而来故云近之近者谓近其贡寳也肆夏当为陔夏者案大司乐云王出入奏王夏尸出奏肆夏牲出入奏昭夏大飨不入牲其他皆如祭祀今破为陔夏者以大司乐之文大飨诸侯则诸侯出入奏肆夏此经是助祭之后无筭爵礼毕客醉而出宜奏陔夏故燕礼大射宾出奏陔夏明不失礼也】
　　祀帝于郊敬之至也注言就而祭之不敢致也宗庙之祭仁之至也注仁恩也父子主恩也丧礼忠之至也注谓哭踊袒袭也音义【袒袭音但下音习】备服器仁之至也注谓小敛大敛之衣服葬之明器賔客之用币义之至也注谓来赙赗故君子欲观仁义之道礼其本也注言礼有节于内可以观也疏【正义曰此一节总明祭祀死葬宾客之等所以礼为备具人道之至也祀帝于郊敬之至也者天尊弥逺祭之宜极尽于敬故云敬之至也宗庙之祭仁之至也者宗庙主亲祭之必极尽于仁爱故云仁之至也丧礼忠之至也者亲戚之丧必尽忠追念故云忠之至也备服器仁之至也者此亦据丧礼备此小敛大敛之衣服及葬之明器亦是仁爱其亲故云仁之至也宾客之用币义之至也者此亦丧礼宾客用币帛以相赙赗于事合宜故云义之至也故君子欲观仁义之道礼其本也者言君子欲观其人行仁义之道必须用礼为其本若行合于礼则有仁义若不合于礼则无仁义故云礼其本也案前文有仁有义有敬有忠此不言敬与忠者举仁义则忠敬可知也】
　　君子曰甘受和白受采忠信之人可以学礼苟无忠信之人则礼不虚道是以得其人之为贵也注道犹由也从也音义【和戸卧反】疏【正义曰前文观仁义之道礼为其本此经明学礼之人唯须有忠信甘受和白受采者记者举此二物喻忠信之人可得学礼甘为众味之本不偏主一味故得受五味之和白是五色之本不偏主一色故得受五色之采以其质素故能包受众味及众采也忠信之人可以学礼者心致忠诚言又信实质素为本不有杂行故可以学礼也苟无忠信之人则礼不虚道者苟犹诚也道犹从也言人若诚无忠信为本则礼亦不虚空而从人也言虽学礼而不得也是以得其人之为贵也者其人即忠信之人也学礼得忠信之人则是礼道为贵也】
　　孔子曰诵诗三百不足以一献一献之礼不足以大飨大飨之礼不足以大旅大旅具矣不足以飨帝注诵诗三百喻习多言而不学礼也大旅祭五帝也飨帝祭天毋轻议礼注谓若诵诗者不可以强言礼音义【强其丈反】疏【正义曰此一节明礼之为贵贵于众事诵诗三百不足以一献者假令习诵此诗虽得三百篇之多若不学礼此诵诗之人不足堪为一献之祭言一献祭羣小祀不学礼则不能行也一献之礼不足以大飨者言虽习一献小祀其礼既小不堪足以行大飨之礼大飨谓祫祭宗庙也大飨之礼不足以大旅者大飨其礼虽繁仍是去人不逺其礼可知大旅是总祭五帝天与人道隔其礼转难故虽能行大飨之礼不堪足以行大旅事天大旅具矣不足以飨帝者大旅虽总祭五帝是有故而祭其礼简畧不如飨帝正祭之备故云大旅具矣不堪足以正飨天帝谓郊祭天也故典瑞云四圭有邸以祀天旅上帝是祀天重于旅帝又郊特牲云郊之祭大报天而主日是郊为祭天之重母轻议礼者若不学于礼无得轻脱论议于礼犹如诵诗三百篇不能行小祀礼也注正义曰知大旅祭五帝者案典瑞云两圭有邸以祀地旅四望与上四圭有邸以祀天旅上帝其文相对祀地云旅四望则知上云旅上帝是旅五帝也云飨帝祭天者经既云大旅又云飨帝是飨帝与大旅不同故知此飨帝是常祀祭天也郑直云祭天则感生之帝与圆丘俱包之也】
　　子路为季氏宰注宰治邑吏也季氏祭逮闇而祭日不足继之以烛注谓旧时也虽有强力之容肃敬之心皆倦怠矣注以其久也有司跛倚以临祭其为不敬大矣注偏任为跛依物为倚音义【跛彼义反注同倚于绮反注同】他日祭子路与室事交乎户堂事交乎阶质明而始行事晏朝而退注室事祭时堂事傧尸音义【与音豫朝直遥反又张遥反】孔子闻之曰谁谓由也而不知礼乎注多其知礼疏【正义曰前经既明礼为其重故记者引子路能行礼之事季氏祭逮闇而祭者逮及也言季氏祭于宗庙逮至日闇而行祭礼日不足继之以烛者谓祭祀未终日已昏没故云日不足祀事未毕故继日明而以烛也有司跛倚以临祭者以其事久有司倦怠故皆偏跛邪倚于物临于祭祀其为不敬甚大矣他日祭子路与者言徃旧以来所祭之时恒皆如此他日谓别日其后别日而祭子路与在行礼之中室事交乎戸者室事谓正祭之时事尸在室故云室事交乎戸外人将馔至戸内人于戸受馔设于尸前相交承接在于戸也堂事交乎阶者谓正祭之后傧尸之时事尸于堂故云堂事交乎阶谓堂下之人送馔至阶堂上之人在阶受取是交乎阶质明而始行事晏朝而退者质正也晏晚也谓正明之时而始行事朝正向晚礼毕而退言敬而能速也孔子闻之曰谁谓由也而不知礼乎者子路好勇时人多不尚其所为故孔子以此明之谁谓由也而不能知礼乎言其知礼也以其礼从宜宁可礼畧而敬不可礼烦而怠也】



　　礼记注疏卷二十四
　　礼记注疏卷二十四考证
　　周旅酬六尸疏余自文武二尸就亲庙尸凡六○【臣召南】按六尸之文可知天子七庙除后稷尸是六也周初制礼时文武犹在亲庙之末疏以文武二尸曲证康成五庙之说非也
　　必先有事于頖宫注告后稷也○【臣召南】按頖宫学也所祀者先圣先师周之礼乐兴自周公而鲁主周公之祀则先有事于頖宫者告周公也后稷之主如何得在頖宫鲁颂传笺并不言頖宫祀后稷且鲁人僭礼既为郊祭以稷配天鲁颂閟宫明言新庙奕奕笺谓姜嫄庙也姜嫄且有庙乃于后稷无庙其主必寄祀于頖宫乎葢鲁所以僭郊其名为周公也故郊虽以稷配而必先告先圣先师于頖宫是以閟宫之诗曰皇皇后帝皇祖后稷享以骍牺是享是宜降福既多周公皇祖亦其福女也周公之视后稷与恶池视河配林视泰山何以异哉注谓頖宫告后稷固遁辞也
　　注疏则天子鲁侯大学在公宫东也○【臣召南】按天子辟廱诸侯頖宫定制也鲁人事事僭天子惟学未僭辟廱故仍称頖宫耳泮宫即是鲁之大学疏非也
　　醴酒之用疏醴酒五齐第二酒也○【臣召南】按此但对明水而言则五齐三酒通名为醴酒犹诗言为酒为醴也疏太拘
　　观物弗之察矣疏言若欲外观察万物○万物上旧本衍先字今去
　　因吉土以飨帝于郊注吉土王者所卜而居之土也飨帝于郊以四时所兆祭于四郊者也○【臣召南】按注解吉土是也而解飨帝于郊则太拘匡衡言昔周文武郊于丰镐成王郊于洛邑天随王者所居而飨之即此经吉土之説飨帝即祀天也飨帝于郊即祀天圜丘也上句言名山升中王者廵狩之柴于方岳也此句言吉土飨帝王者平时之祀于南郊也何必为此纷纭之説乎
　　县鼓在西应鼓在东注疏县鼓大于应鼓○大旧本讹木今改正
　　为祊乎外注祊祭明日之绎祭也○【臣召南】按郊特牲疏曰凡祊有二种一是正祭之时既设祭于庙复求神于庙门之内二是明日绎祭之时设馔于庙门之西室礼器言为祊乎外以其称外故注云祊祭明日之绎祭但以经文推之此句亦似指本日求神于门内之祊葢以门内对庙中言则为外也下文言于彼乎于此乎正见祭时无所不求之意郑必以绎解祊拘矣
　　则致逺物也注周穆王征犬戎得白狼白鹿近之○【臣召南】按致逺物如肃慎氏贡砮矢及周书王防篇所列是也穆王事何足法哉此注又不如大行人注

　　礼记注疏卷二十四考证
　　钦定四库全书
　　礼记注疏卷二十五
　　汉郑氏注　唐陆徳眀音义　孔颖达疏
　　郊特牲
　　郊特牲而社稷太牢天子适诸侯诸侯膳用犊诸侯适天子天子赐之礼大牢贵诚之义也故天子牲孕弗食也祭帝弗用也注犊者诚慤未有牝牡之情是以小为贵也孕任子也易曰妇孕不育音义【膳市战反犊音独孕余证反慤苦角反】大路繁缨一就先路三就次路五就注此因小説以少为贵者礼器言次路七就与此乖字之误也音义【繁歩干反】郊血大飨腥三献爓一献孰至敬不飨味而贵气臭也注血腥爓祭用气音义【爓本又作□夕廉反】诸侯为宾灌用郁鬯灌用臭也大飨尚腵脩而已矣注亦不飨味也此大飨飨诸侯也音义【灌本又作祼古唤反腵丁唤反鍜脯加姜桂曰腵脩】疏【正义曰此一节论少小及薄味为贵各依文解之既以郊祭名篇先儒説郊其义有二案圣证论以天体无二郊即圜丘圜丘即郊郑氏以为天有六天丘郊各异今具载郑义兼以王氏难郑氏谓天有六天天为至极之尊其体祗应是一而郑氏以为六者指其尊极清虚之体其实是一论其五时生育之功其别有五以五配一故为六天据其在上之体谓之天天为体称故説文云天顚也因其生育之功谓之帝帝为徳称也故毛诗传云审谛如帝故周礼司服云王祀昊天上帝则大裘而冕祀五帝亦如之五帝若非天何为同服大裘又小宗伯云兆五帝于四郊礼器云飨帝于郊而风雨寒暑时帝若非天焉能令风雨寒暑时又春秋纬紫防宫为天帝又云北极耀魄寳又云大防宫有五帝坐星青帝曰灵威仰赤帝曰赤熛怒白帝曰白招拒黒帝曰汁光纪黄帝曰含枢纽是五帝与天帝六也又五帝亦称上帝故孝经曰严父莫大于配天则周公其人也下即云宗祀文王于明堂以配上帝帝若非天何得云严父配天也而贾逵马融王肃之等以五帝非天唯用家语之文谓大皥炎帝黄帝五人之帝属其义非也又先儒以家语之文王肃私定非孔子正防又王肃以郊丘是一而郑氏以为二者案大宗伯云苍璧礼天典瑞又云四圭有邸以祀天是玉不同宗伯又云牲币各放其器之色则牲用苍也祭法又云燔柴于泰坛用骍犊是牲不同也又大司乐云凡乐圜钟为宫黄钟为角大蔟为徴姑洗为羽冬日至于地上之圜丘奏之若乐六变则天神皆降上文云乃奏黄钟歌大吕舞云门以祀天神是乐不同也故郑以云苍璧苍犊圜钟之等为祭圜丘所用以四圭有邸骍犊及奏黄钟之等以为祭五帝及郊天所用王肃以郊特牲周之始郊日以至与圜丘同配以后稷郑必以为异圜丘又以帝喾配者郑以周郊日以至自是鲁礼故注郊特牲云周衰礼废儒者见周礼尽在鲁因推鲁礼以言周事郑必知是鲁礼非周郊者以宣三年正月郊牛之口伤是鲁郊用日至之月案周郊祭天大裘而冕郊特牲云王被衮戴冕璪十有二旒故知是鲁礼非周郊也又知圜丘配以帝喾者案祭法云周人禘喾而郊稷禘喾在郊稷之上稷卑于喾以明禘大于郊又尔雅云禘大祭也大祭莫过于圜丘故以圜丘为禘也圜丘比郊则圜丘为大祭法云禘喾是也若以郊对五时之迎气则郊为大故大传云王者禘其祖之所自出故郊亦称禘其宗庙五年一祭比每嵗常祭为大故亦称禘也以尔雅唯云禘为大祭是文各有所对也后稷配天见于周颂故思文云思文后稷克配彼天周若以喾配圜丘诗颂不载者后稷周之近祖王业所基故配感生之帝有勤功用故诗人颂之喾是周之逺祖为周无功徒以逺祖之尊以配逺尊天帝故诗无歌颂或可诗本亦有也但后来遗落故正考甫得商之遗颂十二篇至孔子之时唯五篇而已以此言之明诗有遗落也皇氏云天有六天嵗有八祭冬至圜丘一也夏正郊天二也五时迎气五也通前为七也九月大飨八也雩与郊禖为祈祭不入数崔氏以雩为常祭九也凡祭天其服皆大裘周礼司服文其尸服亦大裘故节服氏云郊祀裘冕送迎尸是也其乐除圜丘所用圜钟为宫之外皆奏黄钟歌大吕舞云门故大司乐云乃奏黄钟歌大吕以祀天神注云天神谓五帝及日月星辰也王者又各以夏正月祀其所受命之帝于南郊是也其玉圜丘用苍璧夏正郊天用四圭有邸其五时迎气东方用青圭南方用赤璋西方用白琥北方用璜其中央无文先师以为亦用黄琮熊氏以为亦用赤璋郑注宗伯云璧圜象天琮八方象地圭鋭象春物初生半圭曰璋象夏物半死琥猛象秋严半璧曰璜象冬月闭蔵地上无物唯天半见其牲币各放其玉之色案天色而用苍犊者但天色虽逺望则苍取其逺色故用苍也其祭天之器则用陶匏陶瓦器以荐菹醢之属故诗生民之篇述后稷郊天云于豆于登注云木曰豆瓦曰登是用荐物也匏酌献酒故诗大雅美公刘云酌之用匏注云俭以质祭天尚质故酌以用匏为尊皇氏云祭天用宗庙牺尊皇氏又云祭天既用牺尊其陶匏者其盛牲牢之器今案陶匏所用如上所陈而皇氏以匏为盛牲之器义无此理其説非也其祭天之处冬至则祭于圜丘圜丘所在虽无正文应从阳位当在国南故魏氏之有天下营委粟山为圜丘在洛阳南二十里然则周家亦在国南但不知逺近者其五时迎气则在四郊故小宗伯云兆五帝于四郊郑云春迎青帝于东郊夏迎赤帝于南郊季夏迎黄帝亦于南郊秋迎白帝于西郊冬迎黒帝于北郊司马法百里逺郊郑注书序云近郊半逺郊去国五十里谓今河南洛阳相去则然是天之郊去国皆五十里也其夏正祭感生之帝亦于南郊知者孝经纬云祭帝于南郊就阳位是也其雩祭五天帝亦于国城南故郑注论语云沂水在鲁城南雩坛在其上是也其九月大飨五帝则在明堂郑駮异义云明堂在国之南丙巳之地三里之外七里之内其圜丘之祭崔氏云其初先燔柴及牲玉于丘讫次乃埽丘下而设正祭若夏正及五郊初则燔柴及牲玉于坛故祭法云燔柴于泰坛祭天也次则于坛下埽地而设正祭故礼器云至敬不坛埽地而祭是也其所配之人虞夏商周用人各异文具祭法园丘之祭周人则以喾配之祭法禘喾是也其感生之帝则以后稷配之五时迎气及雩祭则以五方人帝配之九月大飨五帝则以五人帝及文武配之以文王配五天帝则谓之祖以武王配五人神则谓之宗崔氏云皆在明堂之上祖宗通言故祭法云祖文王文王称祖孝经云宗祀文王于明堂是文王称宗文王既尔则武王亦有祖宗之号故云祖宗通言其祭天之乐皆用雷鼔故鼔人云以雷鼓鼓神祀是也其圜丘之祭皇氏云祭日之旦王立丘之东南西向燔柴及牲玉于丘上升坛以降其神故韩诗内传云天子奉玉升柴加于牲上诗又云圭璧既卒是燔牲玉也次乃奏圜钟之乐六变以降其神天皇之神为尊故有再降之礼次则埽地而设正祭置苍璧于神坐以礼之其在先燔者亦苍璧也次则以豆荐血腥祭天无祼故郑注小宰云唯人道宗庙有祼天地大神至尊不祼莫称焉然则祭天唯七献也故郑注周礼云大事于太庙备五齐三酒则圜丘之祭与宗庙祫同朝践王酌泛齐以献是一献也后无祭天之事大宗伯次酌醴齐以献是为二献也王进爵之时皆奏乐但不皆六变次荐孰王酌盎齐以献是为三献也宗伯次酌醍齐以献是为四献也次尸食之讫王酌朝践之泛齐是为五献也又次宗伯酌馈食之醍齐以献是为六献也次诸臣为宾长酌泛齐以献是为七献也以外皆加爵非正献之数其尸酢王以清酒酢宗伯以昔酒酢诸臣以事酒其祭感生之帝则当与宗庙禘祭同唯有四齐无泛齐又无降神之乐唯燔柴升烟一降神而已王朝践献以醴齐宗伯亚献以盎齐次馈孰王献以醍齐宗伯又献以沈齐尸食讫王献以朝践之醴齐宗伯献以馈孰之沈齐诸臣为宾长亦献以沈齐不入正数其五时迎气与宗庙时祭同其燔柴以降神及献尸与祭感生之帝同但用二齐醴盎而已诸臣终献以盎齐从上至此皆皇氏所説皇氏以圜丘之祭宾长终献不取沈齐而取泛者以礼运约之沈齐当在堂丘下不可用之故更上取泛齐案礼运沈齐在庙堂之下尚得酌之升堂以献又皇氏祭感生帝及五时迎气沈齐亦在坛下宾长皆得用之升坛以献何为圜丘沈齐独不可用乎若以圜丘髙逺不可下取沈齐凡齐泛醴为尊盎醍为卑宾长终献只可以次用醍齐何得反用泛齐乎今谓圜丘宾长之献用沈齐也以其宾长是臣助祭终献逺下于君故从丘下酌沈齐又崔氏云以清酒酢王昔酒酢后案司尊彜云皆有罍诸臣之所酢也郑注云酌罍以自酢不敢与王之神灵共尊罍盛三酒唯云诸臣所酢不云酢王酢后崔氏所説于义疑也皇氏于此经之首广解天地百神用乐委曲及诸杂礼制繁而不要非此经所须又随事曲解无所凭据今皆略而不载其必有所须者皆于本经所须处各随而解之他皆仿此熊氏云四时迎气及诸神小祀等并有降神之乐则大司乐分乐而序之以下降神正祭同用其乐亦是一义也然此郊特牲以下至降尊以就卑文承礼器之下覆説以少为贵之事郊所以用特牲者郊谓于南郊祭感生之帝但天神至尊无物可称故用特牲郊与配坐皆特牲故下文云飬牲必飬二帝牛不吉以为稷牛又召诰云用牲于郊牛二是也然祭天初有燔燎后有正祭皆须有牲故大宗伯云实柴祀日月星辰郑司农云实牛柴上也郑康成云实牲体焉郊惟特牲得供燔燎正祭二处所用者熊氏皇氏等以为分牲体供二处所用其实一特牲也而月令郊禖用大牢者彼是求子之祭不与常祭同故不用犊我将祀文王于明堂经云维羊维牛者据文武配祭得用大牢也若孔安国之义后稷配天亦用大牢故召诰云后稷贬于天有羊豕案羊人云衅积共其羊牲注云积积柴则祭天用羊者熊氏云谓祭日月以下故燔燎用羊也祭日月以下既用羊小司徒云凡小祭祀奉牛牲郑注云小祭祀王冕所祭然则王者之祭无不用牛又礼纬云六宗五岳四渎之牛角尺则日月以下之祀皆用牛者盖日月以下常祀则用羊王亲祭则用牛故小司徒注云冕所祭据王亲祭也此郊特牲指用而言故下文云用骍犊故牧人云阳祀用骍牲毛之注云阳祀祭天于南郊及宗庙以此约之夏殷以上祭感生之帝各用其正之色其迎五方之帝其牲上已备陈帝牛稷牛其牲虽异其色宜同凡配祭之人牲与天同色也其四月大雩九月大飨其天及配人其牲各依当方之色其文武泛配则用大牢其牲色无文周人尚赤当用骍也论语云敢用牡敢昭告于皇皇后帝注云帝谓大微五帝用牡者彼谓告祭也其四镇五岳之等各用当方之色故牧人云望祀各以其方之色牲毛之若寻常山川时祭以下则用纯物不随四方之色若国外表貉磔禳之等则用杂色故牧人云凡特祀之牲则用牷物凡外望毁事用尨可也其常祀之牲则皆用牡祈祷之祭或用牝唯孟春禁之故月令孟春牺牲无用牝其日月以下及五祀之等常祀用羊王亲祭则用牛具如前説而社稷大牢者社五土总神稷是原隰之神功及于人人赖其功故以大牢报祭其牲则黝色牧人云隂祀用黝牲注云隂祀祭地北郊及社稷也则神州亦用黝牲也其昆仑地祗用黄犊故大宗伯黄琮礼地牲币各放其器之色是也其社稷与神州其乐用大蔟与应钟故大司乐云乃奏大蔟歌应钟以祭地祗注云谓神州之神及社稷其玉神州则用两圭有邸其社稷无文崔氏云玉当与神州同用两圭有邸以四望亦用两圭故也其服社稷则絺冕神州与昆仑服无明文崔氏云用大裘为昆仑之神玉则用黄琮郑注宗伯琮八方象地其乐则用函钟为宫故大司乐云凡乐函钟为宫大蔟为角姑洗为征南吕为羽夏日至于泽中之方丘奏之若乐八变则地示皆出可得而礼矣是也其夏至祭方泽之礼齐酒献数与圜丘同其神州献数与夏正郊天同而社稷之祭尊用大瓦罍三献文具崔氏义宗于此烦而不录也天子适诸侯诸侯膳用犊谓天子巡守至诸侯之国诸侯致膳于天子则用犊也诸侯适天子天子赐之礼大牢谓诸侯朝天子天子赐之礼用大牢熊氏云大牢者则掌客云殷膳大牢非是飱积饔饩之等皇氏云此直云大牢则总包饔饩飱积之等虽牢数多少有异皆用大牢今谓此经説以小为贵天子少而诸侯多又膳文与殷膳同则熊氏皇氏未知孰是也贵诚之义也释郊所以用特牲天子所以膳用犊之意郊之特牲亦是犊也贵此犊未有牝牡之情贵其诚慤之心故云贵诚之义也然社稷及诸侯大牢非是贵诚而载之者言社稷大宰以明郊用特牲言诸侯大牢以明天子用犊显其贵诚也不取大牢之意故天子牲孕弗食也祭帝弗用也天子尊极贵其诚慤之心故因上起下之辞是以云故大路至五就者因贵诚重小故説以少为贵也大路殷祭天车也用以祭天故曰大路五采一成曰就天质慤故止一就也故明堂位云大路殷路是也先路三就者先路亦殷路也殷则有三路其世犹质故以少饰为先先相次为言对次故称先也每加以两大路一先路三也次路故五就也郊血至臭也者因贵少更説不贵味也所进血腥如礼器中説崔氏云周礼之法郊天燔柴为始宗庙以祼地为始社稷以血为始小祀疈辜为始此云郊血大飨腥三献爓一献孰者谓正祭之时荐于尸坐之前也至敬不飨味而贵气臭也者此解郊血义血气也夫孰食有味味者为人道人道卑近而天神尊贵事宜极敬极敬不防近故用血也用血是贵气而不重味故云贵气臭也而宗庙敬降于天故用腥腥稍近味社又降于宗庙故用爓爓又稍近味诸侯至已矣者此一经亦明贵气义也诸侯为宾灌用郁鬯者灌犹献也谓诸侯来朝在庙中行三享竟然后天子以郁鬯酒灌之也故大行人云上公之礼庙中将币三享王礼祼而酢侯伯之礼庙中将币三享王礼壹祼而酢诸子诸男之礼庙中将币三享王礼壹祼不酢郑注云王礼王以郁鬯礼宾也礼者使宗伯摄酌圭瓒而祼王既拜送爵又摄酌璋瓒而祼后又拜送爵是谓再祼再祼宾乃酢王也礼侯伯一祼而酢者祼宾宾酢王而已后不祼也礼子男一祼不酢者祼宾而已不酢王也灌用臭也者覆説诸侯为宾灌用郁鬯之意郁鬯是臭故云灌用臭也此亦明贵气之礼大飨尚腵脩而已矣者谓诸侯行朝享及灌以后而天子飨燕食之也若上公则三飨三食三燕若侯伯则再飨再食再燕若子男则壹飨壹食壹燕也南本或云侯伯亦三飨误也其行飨之时虽设大牢之馔于时先荐腵脩于筵前然后始设余馔故云尚腵脩而已矣此亦明不飨味之义也注正义曰易曰妇孕不育者易渐卦九三爻辞云夫征不复妇孕不育案渐卦艮下巽上九三上与九五互体为离离为火腹孕之象也又互体为坎坎为丈夫坎为水水流而去是夫征不复也夫既不复则妇人之道颠覆故孕而不育引之者证经孕是懐任之意也礼器至误也者今此经大路一就先路三就次路五就是节级相降以三案礼器大路一就次路七就无先路之文若以先路为三则于次路七就非加两之差若以先为五则于大路一就又非加两之差故知此经次路五就为是礼器云次路七就为误也此大至侯也者以文承上大飨腥之下上大飨谓祫祭恐此大飨者亦是祫祭故云飨诸侯也必知飨诸侯者以此经前云诸侯为宾下云大飨君三重席而酢皆论待诸侯之事故以为飨诸侯也】
　　大飨君三重席而酢焉注言诸侯相飨献酢礼敌也音义【重直龙反下注同酢才各反】三献之介君専席而酢焉此降尊以就卑也注三献卿大夫来聘主君飨燕之以介为宾宾为尊敬则彻重席而受酢也専犹单也音义【介音界注同单音丹下文注同】疏【正义曰此一节论尊卑之席各依文解之此大飨谓诸侯相朝主君飨宾宾主礼敌故主君设三重之席而受酢焉三献之介君専席而酢焉此降尊以就卑也者此谓诸侯遣卿来聘卿礼三献其副既是大夫与卿为介谓之三献之介此介是大夫大夫席虽再重今为介降一席只合専席主君若受此介之酢爵虽是诸侯合三重之席必彻去重席单席而受此介之酢爵焉所以然者降诸侯之尊以就介之卑故也注正义曰知非诸侯朝天子天子飨之而云诸侯相飨者以经云君三重席而酢三重席是诸侯之礼而又称君故知诸侯相飨也案周礼司几筵诸侯莞筵纷纯加缫席画纯止有二席得为三重者皇氏云三重者有四席为三重谓铺莞筵三上加缫席一熊氏以为席之重数异于棺也三重止三席也云献酢礼敌也者以宾与主人俱是诸侯并有三重之席无所降下对下三献之介君専席而酢降尊就卑之义是尊卑不敌也故此云献酢礼敌也三献卿大夫者以五等诸侯有九献七献五献故五等诸侯之卿皆三献也大夫卿之总号若春秋之时则与此礼有异若大国之卿则礼同子男故昭元年郑人飨赵孟具五献笾豆杜元凯注云朝聘之制大国之卿五献其侯伯次国其卿与大国大夫同故昭六年季武子如晋晋人享之武子辞云下臣得贶不过三献杜云大夫三献是也云来聘主君飨燕之以介为宾宾为尊敬者案燕礼记云若以四方之宾燕宾为尊敬席于阼阶之西北而其介为宾注云主国君飨而亲进醴于宾今燕又宜献焉人臣不敢防烦尊者至此升堂而辞让欲以臣礼燕为恭敬也于是席之如献诸公之位言尊敬者宾宾主国所宜敬如郑此言则燕时宾为尊敬飨时则否今此注云飨燕之宾为尊敬连言飨者因燕而连言飨其实飨时宾自为宾不为尊敬也案燕礼注介门西北面西上公降迎上介以为宾揖让升乃命宰夫为主人献宾于西阶上其有媵爵羣臣入即位如燕礼案礼主人与宾俱升自西阶主人酌于宾筵前献宾宾西阶上拜筵前受爵反位主人宾右拜送爵宾就筵祭酒西阶上卒爵宾酢主人主人于宾右北面受酢此是使宰夫为主人与宾客相献之礼据燕礼之文唯有宾酢主人无宾酢主君之礼今此主君専席而受宾酢者案燕礼无宾酢公礼至于説屦升堂坐之后宾降洗升媵觚于公公受宾爵饮以赐下此云受酢盖谓此也或可燕己臣子宾不酢公若与邻国宾燕以介为宾宾得酢公也但礼不具耳皇氏以介为宾宰夫为主人宾与主人席于西阶上主人在东宾在西俱北面又席主君于堂中南面今案郑注燕礼主君迎上介为宾宰夫为主人献宾之后如燕礼如是则事事如燕礼案燕礼筵宾于户西南面席公于阼阶上西面胥荐主人于洗北西面燕礼席位分明如此而皇氏乃云主人与宾俱席西阶上北面主君堂中南面未审何为冯据而知之】
　　飨禘有乐而食尝无乐隂阳之义也凡饮飬阳气也凡食飬隂气也故春禘而秋尝春飨孤子秋食耆老其义一也而食尝无乐注言义同而或用乐或不用乐也此禘当为禴字之误也王制曰春禴夏禘音义【飨禘音药下春禘同食音嗣夏户嫁反】饮飬阳气也故有乐食飬隂气也故无声凡声阳也疏【正义曰此一节论飨禘食尝有乐无乐之异飨禘有乐者飨谓春飨孤子禘谓春祭宗庙也以其在阳时故有乐而食尝无乐者食谓秋食耆老尝谓秋祭宗庙以其在隂时故无乐隂阳之义也者无乐为隂有乐为阳故云隂阳之义也凡饮飬阳气也凡食飬隂气也者此覆释上文飨有乐而食无乐之义以饮飨清虚飬阳气故有乐而食是体质飬隂气故无乐故春禘而秋尝春飨孤子秋食耆老者此明飨禘在春为阳食尝在秋为隂也其义一也者禘之与尝俱是追慕飨之与食同是赏功其事无殊故云一也而食尝无乐者文承秋食耆老之下以秋是隂时故云食尝无乐重结之也举食尝无乐亦应重结飨禘有乐不言者略可知也饮飬阳气也故有乐者更覆释上文饮飬阳气飨有乐也食飬隂气也故无声者覆释上文食飬隂气故无乐也凡声阳也者释所以飨有乐食无乐凡声是阳也阳时为飨故有乐隂时为食故无乐也注正义曰依礼三代无春禘之文周则春曰祠王制夏殷之礼云春曰禴今云春曰禘故知禘当为禴此经所论谓夏殷礼也熊氏云此夏殷礼秋尝无乐而下文云殷人先求诸阳则秋尝亦有乐者谓殷人春夏祭时有乐秋冬即无也举春见夏举秋见冬也若周则四时祭皆有乐故祭统云内祭则大尝禘升歌清庙下管象是秋尝有乐也案王制夏后氏飬老以飨礼则夏家飬老用春时有乐无秋食之礼殷人飬老以食礼而秋时不作乐无春飨之礼周人修而兼用之则周人飬老春夏用飨礼秋冬用食礼四时皆用乐故文王世子云凡大合乐必遂飬老注云春合舞秋合声下云飬老之礼遂发咏焉登歌清庙是秋时飬老亦用乐也皇氏云春是生飬之时故飨孤子取长飬之义秋是成孰之时故食耆老取老成之义熊氏云春飨孤子亦飨耆老秋食耆老亦食孤子而皇氏云此既破禘为禴故于祭统春禘秋尝不复更破从此可知也】
　　鼎俎竒而笾豆偶隂阳之义也笾豆之实水土之品也注水土之品言非人常所食音义【竒居宜反下鼎俎竒同】不敢用亵味而贵多品所以交于旦明之义也注旦当为神篆字之误也音义【亵息列反旦音神出注篆直转反】疏【正义曰此一节论鼎俎笾豆所法隂阳之事鼎俎竒者以其盛牲体牲体动物动物属阳故其数竒笾豆偶者其实兼有植物植物属隂故其数偶故云隂阳之义也笾豆之实水士之品也者谓笾豆所充实之物皆是水土所生品类非人所常食也不敢用亵味而贵多品者覆释笾豆所以用水土品族之意言不敢用亵美食味而贵重众多品族也何意如此所以交接神明之义也神道与人既异故不敢用人之食味神以多大为功故贵多品鼎俎竒者案聘礼牛一羊二豕三鱼四腊五肠胃六肤七鲜鱼八鲜腊九也是鼎九其数竒也又有陪鼎膷一也臐二也膮三也亦其数竒也正鼎九鼎别一俎俎亦九也又少牢陈五鼎羊一豕二肤三鱼四腊五其肠胃从羊五鼎五俎又肵俎一非是正俎也特牲三鼎牲鼎一鱼鼎二腊鼎三亦有三俎肵俎一非正俎不在数是皆鼎俎竒也有司彻陈六俎者尸及侑俎主人主妇各一俎其余二俎者司马以一俎羞羊肉湆其一爼司士羞豕肉湆此二者益肉之俎也此云鼎俎竒者谓一处并陈又笾豆偶者案掌客云上公豆四十侯伯三十二子男二十四又礼器云天子之豆二十有六诸公十有六诸侯十有二上大夫八下大夫六案礼笾与豆同是笾豆偶也乡饮酒义六十者三豆七十者四豆八十者五豆而竒数者彼是年齿相次非正豆也士丧礼注小敛一豆一笾者降于大敛又不同于吉故也笾人馈食之笾枣防桃干防榛实凡有五物似五笾者熊氏云干防之中有桃诸梅诸则为六物实六笾也】
　　宾入大门而奏肆夏示易以敬也注宾朝聘者易和説也音义【易以豉反注同朝直遥反下注朝觐朝服同】卒爵而乐阕孔子屡叹之注美此礼也音义【阕苦穴反止也娄力住反本又作屡】奠酬而工升歌发徳也注以诗之义发明宾主之徳歌者在上匏竹在下贵人声也注匏笙也音义【匏步交反竹箎笛也】乐由阳来者也礼由隂作者也隂阳和而万物得注得得其所疏【正义曰此一节论朝聘之宾及己之臣子有王事劳者设燕飨之礼奏乐之节各依文解之飨礼既亡无可凭据今约大射及燕礼解其奏乐及乐阕之节案大射礼主人纳宾是己之臣子又无王事之劳故宾入不奏肆夏宾入及庭公升即席乃奏肆夏于是主人引宾升主人酌献宾宾拜受爵坐啐酒拜吿防乐阕宾饮卒酒酢主人主人受酢毕主人盥洗献于公公拜受爵乃奏肆夏公饮卒爵拜主人答拜乐阕主人洗爵受酢于公主人受酢毕主人又盥洗媵觚于宾所谓酬也主人饮毕酌以酬宾宾筵前受酬奠于荐东不举下大夫二人于阼阶下媵爵于公公取一大夫所媵爵以立饮卒爵酬宾宾受爵请旅大夫公许宾以旅大夫于西阶上大夫受旅爵毕主人洗献卿于西阶上献卿徧又二大夫媵爵于公公又行一爵若宾若长唯公所赐以旅于西阶上大夫受旅毕主人又洗升献大夫于西阶上大夫受献毕乃席工升歌歌鹿鸣三终主人献工乃管新官此是大射宾入门至工升歌之礼也燕礼记云若以乐纳宾则宾及庭奏肆夏宾拜酒主人答拜而乐阕公拜受爵而奏肆夏公卒爵而乐阕郑注云卿大夫有王事之劳则奏此乐此是己之臣子有王事之劳宾及庭而奏肆夏也其余与大射礼同以大射礼燕礼而言此云宾入大门谓朝聘之宾行朝聘既毕燕飨之时燕则大门是寝门也飨则大门是庙门也而奏肆夏示易以敬也者乐主和易今奏此肆夏大乐者示主人和易严敬于宾也卒爵而乐阕者宾至庭乐作及至主人献爵宾受爵啐酒拜告防而乐止宾饮讫酢主人主人受酢毕主人献公而乐作公饮卒爵而乐止是卒爵而乐阕也此卒爵谓兼宾及主君也依大射礼主人受酢不作乐若其飨时主君亲献宾宾亲酢主君宾主俱作乐也孔子屡叹之者孔子见礼入门而县兴卒爵而乐阕屡数也数数叹美此礼善其和易恭敬之义奠酬而工升歌者据大射礼献卿之后大夫媵觯于公所谓酬也公奠置此酬而未举于时工升歌也或可飨时主君亲酬宾宾初奠酬荐东于时即工升歌也大射与燕礼异也发徳也者所以奠酬升歌歌咏其诗发明宾主之徳案燕礼记宾及庭奏肆夏此入大门即奏肆夏者熊氏云燕礼燕己之臣子此谓朝聘之宾故入即奏肆夏也皇氏云钟师奏九夏一曰王夏大司乐云王出入所奏二曰肆夏大司乐云尸出入所奏三曰昭夏大司乐云牲出入所奏也四曰纳夏注云四方宾来所奏也五曰章夏注云臣有功所奏也六曰齐夏注云夫人祭所奏也七曰族夏注云族人侍所奏也八曰陔夏注云客醉出所奏也九曰骜夏注云公出入所奏也皇氏又云襄四年左氏传云三夏天子所以飨元侯文王大明緜两君相见之乐也燕礼歌鹿鸣合乡乐凡合乐降于升歌一等王飨燕元臣升歌三夏三夏即颂合乐降一等即合大雅也元侯自相飨亦歌颂合大雅故仲尼燕居两君相见歌清庙是也侯伯子男相见既歌文王合鹿鸣也准约元侯则天子飨燕侯伯子男亦歌文王合鹿鸣也诸侯燕臣子歌鹿鸣合乡乐燕礼是也其天子燕在朝臣子工歌鹿鸣合乡乐故郑作诗谱云天子诸侯燕羣臣及聘问之宾皆歌鹿鸣合乡是也升歌合乐所以异者案乡饮酒礼及燕礼工升自西阶歌鹿鸣四牡皇皇者华歌讫笙入立于堂下奏南陔白华华黍奏讫乃间歌鱼丽笙由庚歌南有嘉鱼笙崇丘歌南山有台笙由仪间歌讫乃合乡乐周南闗雎葛覃巻耳召南鹊巢采繁采苹间者谓堂上堂下一歌一吹更逓而作合者上下之乐并作此其所以异也皇氏云此经卒爵乐阕之义主人受酢之时作乐今案大射礼宰夫为主人受酢之时不作乐皇氏説非也皇氏又云卒爵而乐阕作乐三阕也一是宾饮毕乐阕也二是主人受酢饮毕乐阕也三是宾奠酬之后工升歌毕将旅酬之时乐阕也今案此经初云入门而奏肆夏次云卒爵而乐阕下云奠酬而工升歌所陈之事依先后次第则乐阕之中不得并数奠酬升歌乐阕也且工升歌之后则有笙入奏南陔之等及间歌合乐无乐阕之文何得卒爵乐阕之中数之为三阕皇氏非也案钟师九夏皆夏文在下而南本纳夏独夏又在上其义疑也皇氏云天子燕飨己之臣子与燕合诸侯同歌文王合鹿鸣今案诗谱云天子诸侯燕羣臣及聘问之宾歌鹿鸣合乡乐皇説非也歌者在上匏竹在下贵人声也者觧所以不升堂之义也匏笙也竹箎笛也歌是人声人声可贵故升之在堂匏竹可贱故在下然瑟亦升堂者瑟工随歌工故也乐由至物得者此因上有賔主礼乐之事遂説礼乐之义乐由阳来者也者此明乐也阳天也天气化故作乐象之乐以气为化是乐由阳来者也气化谓五声八音也礼由隂作者也者隂地也地以形生故制礼象之礼以形为声是礼由隂作也形声谓尊卑大小拜伏之事也隂阳和而万物得者和犹合也得谓各得其所也若礼乐由于天地天地与之和合则万物得其所也】
　　旅币无方所以别土地之宜而节逺迩之期也注旅众也迩近也音义【别彼列反下注无别同】龟为前列先知也以钟次之以和居参之也注钟金也献金为作器钟其大者以金参居庭实之间示和也音义【为作于伪反下文为君同】虎豹之皮示服猛也束帛加璧往徳也音义【往皇如字徐于况反】疏【正义曰此一节明朝聘货贿庭实之物旅币无方者旅众也币庭实也众国贡献币物非止一方故云无方所以别土地之宜者五方各殊所出有异所以分别土地所分之宜而节逺迩之期也者迩近也六服有逺近或嫔或货所贡之属各有期也龟为前列先知也者此即旅币无方之事也龟是灵知之物陈之于庭则列龟最在前故云先知也以钟次之者钟金也陈金则次于龟后也不谓之为金而谓之为钟者贵金以供王之铸器器之大者莫大于钟故言以钟次之也以和居参之也者解以金次龟义也金性柔和从时变革也金列庭实前龟后皮帛以金参厠居龟帛之中间故云以和居参之也虎豹之皮示服猛也者释庭实有皮义也虎豹是威猛之兽今得其皮来列在王庭是表示君臣之徳能服四方之威猛者也束帛加璧往徳也者觧享用束帛帛上又加璧之义也玉以表徳今将玉加于束帛或锦绣黼黻之上是以表往归于徳故也谓主君有徳而往归之南本及定本皆作往徳北本为任徳熊氏云任用徳恐非也】
　　庭燎之百由齐桓公始也注僭天子也庭燎之差公盖五十侯伯子男皆三十音义【燎力妙反徐力吊反僭子念反后同】大夫之奏肆夏也由赵文子始也注僭诸侯赵文子晋大夫名武疏【正义曰自此以下至夷王以下总论朝聘失礼之事各随文觧之庭燎之百者谓于庭中设火以照燎来朝之臣夜入者因名火为庭燎也礼天子百燎上公五十侯伯子男三十齐桓公是诸侯而僭用百后世袭之是失礼从齐桓公为始注正义曰公盖五十者此数出大戴礼也但崇翺问引大戴礼也何以言盖沈阁对曰言盖无别意犹如礼运云仲尼之叹盖叹鲁也亦无别意百者皇氏云作百炬列于庭也或云百炬共一束也案大射礼公升即席奏肆夏燕礼云若以乐纳賔则賔及庭奏肆夏是诸侯之礼今文子亦奏之故云僭诸侯此谓纳賔乐也若登歌下管正乐则天子用三夏以飨元侯元侯相飨亦得用之周礼九夏王夏者天子所用其余八夏诸侯皆得用之其陔夏卿大夫亦得用之故乡饮酒客醉而出奏陔夏但非堂上正乐所用也】朝觐大夫之私觌非礼也大夫执圭而使所以申信也注其君亲来其臣不敢私见于主国君也以君命聘则有私见音义【觌大力反下同使色吏反见贤遍反下同】不敢私觌所以致敬也而庭实私觌何为乎诸侯之庭注非其与君无别为人臣者无外交不敢贰君也注私觌是外交也疏【正义曰此一节论大夫从君朝觐行私觌非礼之事朝觐大夫之私觌非礼也者朝觐谓君亲往邻国行朝觐之礼大夫从君而行輙行私觌是非礼也大夫执圭而使所以申信也者既从君而行不可私觌若専使而出则可为之故云大夫执圭而使谓受命执圭専使邻国得行私觌所以申己之诚信也不敢私觌所以致敬也者覆明从君而行不敢行私觌所以致敬于己君也而庭实私觌何为乎诸侯之庭者当周衰之后有臣从君而私设庭实私觌于主国之庭作记者讥之庭实私觌何得为乎诸侯之庭讥其与君无别也为人臣者无外交不敢贰君也者觧所以从君而行不敢私觌之意为人之臣既无外交唯専一事君既从君而行不敢贰心于他君所以不行私觌之礼注正义曰案聘礼臣出使有私觌今云私觌非礼也故知从君行也且经朝觐是君亲行之事云以君命聘则有私见者觧经文执圭而使所以申信也约聘礼有私觌故云以君命聘则有私见也】大夫而飨君非礼也注其飨君由强且富也大夫强而君杀之义也由三桓始也注三桓鲁桓公之子荘公之弟公子庆父公子牙公子友庆父与牙通于夫人以胁公季友以君命鸩牙后庆父弑二君又死也音义【庆父音甫鸩直隂反弑音试】天子无客礼莫敢为主焉君适其臣升自阼阶不敢有其室也注明飨君非礼也音义【升自阼才路反本又作升自阼阶】觐礼天子不下堂而见诸侯注正君臣也下堂而见诸侯天子之失礼也由夷王以下注夷王周康王之孙之子也时微弱不敢自尊于诸侯疏【正义曰大夫冨强専制于君召君而飨之非礼也大夫强而君杀之义者大夫强盛则干国乱纪而君能杀之是销絶恶源得其义也由三桓始也者从三桓以后有能诛杀强臣由三桓而来故云由三桓始也案觐礼天子负斧依南面侯氏执玉入是不下堂见诸侯也若春朝夏宗则以客礼待诸侯以车出迎熊氏云春夏受三飨之时乃有迎法义或然也故齐仆云各以其等为车送迎之节注云节谓王乘车迎賔客及送相去逺近之数是也由夷王以下者夷王下堂而见诸侯自此以后或有然故云以下注正义曰案春秋公子庆父公子牙公子友皆荘公弟是桓公子也云庆父与牙通于夫人以胁公者案荘公二十七年公子友如陈葬源仲公羊云辟内难内难者何公子庆父公子牙通乎夫人以胁公何休云公病问后于牙牙对曰鲁一生一及君已知之牙欲立庆父是胁公也云季友以君命鸩牙者案荘三十二年左传云公疾问后于叔牙对曰庆父材问于季友对曰臣以死奉般公曰乡者牙曰庆父材成季使以君命命僖叔待于鍼巫氏使鍼季酖之是也然庆父弑二君者荘公三十二年左氏云八月癸亥公薨于路寝子般即位冬十月己未共仲使圉人荦贼子般于党氏闵二年秋八月辛丑共仲使卜齮贼公于武闱是弑二君也云又死也者案左氏云成季以僖公适邾共仲奔莒乃入立之以赂求共仲于莒莒人归之及宻使公子鱼请不许哭而往共仲曰奚斯之声也乃缢是庆父又死也案三桓之前齐有公孙无知作乱卫有州吁宋有长万皆以强盛被杀而云由三桓始者熊氏云据鲁而言犹如论语云十世五世希不失矣三桓之后若襄仲季孙意如虽强君不能杀据时有能杀者言之然此经注并公羊文以左氏传为觧耳明飨君非礼也者天子无客礼莫敢为主焉君适其臣升自阼阶臣不敢有其室臣既不敢为主明飨君非礼结上文也春秋之时则有诸侯飨天子故荘二十一年郑伯享王于阙西辟乐备乱世非正法也夷王者案世本康王生昭王昭王生穆王穆王生恭王恭王生懿王懿王崩弟孝王立孝王崩懿王大子爕立是为夷王懿王是康王之元孙夷王是懿王之子故云元孙之子也】
　　诸侯之宫县而祭以白牡击玉磬朱干设钖冕而舞大武乘大路诸侯之僭礼也注言此皆天子之礼也宫县四面县也干盾也钖傅其背如龟也武万舞也白牡大路殷天子礼也音义【县音元注及下同钖音阳注同盾本亦作楯纯尹反又音尹傅音附背补佩反】台门而旅树反坫绣黼丹朱中衣大夫之僭礼也注言此皆诸侯之礼也旅道也屏谓之树树所以蔽行道管氏树塞门塞犹蔽也礼天子外屏诸侯内屏大夫以帘士以帷反坫反爵之坫也盖在尊南两君相见主君既献于反爵焉绣黼丹朱以为中衣领缘也绣读为绡绡缯名也诗云素衣朱绡又云素衣朱襮襮黼领也音义【坫丁念反绣依注作绡音消注中绡字亦同黼音甫帘音防于反爵焉本或作宾反爵焉领缘移绢反缯似陵反襮音博】故天子微诸侯僭大夫强诸侯胁于此相贵以等相觌以货相赂以利而天下之礼乱矣注言僭所由诸侯不敢祖天子大夫不敢祖诸侯而公庙之设于私家非礼也由三桓始也注言仲孙叔孙季孙氏皆立桓公庙鲁以周公之故立文王庙三家见而僭焉疏【正义曰此一节总论诸侯及大夫奢僭强盛之事各依文觧之诸侯之宫县者诸侯唯合轩县今乃有宫县又诸侯祭用时王牲今用白牡又诸侯击石磬今击玉磬又诸侯得舞大武故诗云方将万舞宣八年万入去籥是也但不得朱干设钖冕服而舞今朱干设钖冕而舞大武诸侯合乗时王之车今乃乗殷之大路并是诸侯僭礼也台门至礼也者此一节明大夫僭诸侯礼台门者两边起土为台台上架屋曰台门而旅树者旅道也树立也人君当门道立屏蔽内外为敬也反坫者反爵之坫也若两君相享则设尊两楹间坫在尊南坫以土为之绣黼丹朱中衣者绡缯也黼刺缯为黼文也丹朱赤色谓染缯为赤色也中衣谓以素为冕服之里衣犹今中衣单也大夫之僭礼也者自台门以下于时大夫皆有此事故言僭礼也于此相贵以等者谓臣下不畏惧于君而擅相尊贵以等列故庾云擅相封爵也相觌以货者大夫私相觌以货贿不辟君注正义曰案小胥天子宫县案文十三年公羊传云周公用白牡又明堂位云祀周公于太庙牲用白牡击玉磬则臯陶谟云鸣球是也祭统云朱干玉戚冕而舞大武明堂云鲁君孟春乘大路其祭统明堂所云皆天子礼乐特赐周公故云皆天子之礼鲁唯文王周公庙而得用之若用于他庙则为僭也若他国诸侯非二王之后祀受命之君而用之皆为僭也云钖傅其背如龟也者诗云镂钖谓以金饰之则此钖亦以金饰也谓用金琢傅其盾背盾背外髙龟背亦外髙故云如龟也盖见汉礼然也白牡是殷之正色大路与白牡同文故知白牡大路是殷天子之礼也旅道也所行处故以为道也云屏谓之树释宫文引管氏树塞门者据经旅树之义云礼天子外屏诸侯内屏大夫以帘士以帷者礼纬文南本及定本皆然或云大夫以帷士以帘误也云反坫反爵之坫也者以明堂云反坫出尊则坫为尊而设故知反坫反爵也以言出尊故云盖在尊南也乡饮酒是卿大夫之礼尊于房户间燕礼是燕已之臣子故尊于东楹之西若两君相敌则尊于两楹间故其坫在两楹间云两君相见主君既献于反爵焉者案论语云邦君为两君之好有反坫故知两君相见也彼注云其献酬之礼更酌酌毕则各反爵于坫上故云主君既献于反爵焉谓于此坫上而反爵焉熊氏云主君献賔賔筵前受爵饮毕反此虚爵于坫上于西阶上拜主人于阼阶上答拜賔于坫取爵洗爵酌以酢主人主人受爵饮毕反此虗爵于坫上主人阼阶上拜賔答拜是賔主饮毕反爵于坫上也而论语注酌毕各反爵于坫上者文不具耳其实当云饮毕或可初酌之时则奠于坫与乡饮酒礼异也义有疑故具存焉云绣黼丹朱以为中衣领縁也者中衣谓冕及爵弁之中衣以素为之绣黼为领丹朱为縁云绣读为绡绡缯名也者案注昏礼引诗云素衣朱绡鲁诗亦以为绡绡绮属以鲁诗既为绡字又五色备曰绡白与黒曰黼绡黼不得共为一物故以绣为绡也谓于绡上而刺黼文也引诗云素衣朱绡者证以绣为绡又引诗素衣朱襮者证黼领也案释器黼领谓之襮故云襮黼领也案玉藻云以帛裹布非礼也此素衣是丝当为冕及爵弁之中衣礼朝燕之服皆以布为之皇氏云此素为中衣兼为朝燕服之中衣非也案礼公之孤四命则爵弁自祭也则天子大夫四命亦当爵弁自祭则中衣得用素但不得用绡黼为领丹朱为縁耳熊氏云此云大夫僭谓非四命大夫而着素衣为僭今为四命得着素衣但以绡黼丹朱犹为僭也其大夫士助祭于君服爵弁以上虽中衣用素亦不得用绡黼丹朱以为领縁以其是诸侯之服故唐诗扬之水刺晋昭公微弱云素衣朱绡从子于鹄国人欲进此服去从桓叔为诸侯也知鲁得立文王庙者案襄十二年秋呉子寿梦卒临于周庙礼也注云周庙谓文王庙也此经云诸侯不敢祖天子而文三年左传云宋祖帝乙郑祖厉王大夫不敢祖诸侯而荘二十八年左传云凡邑有宗庙先君之主曰都与此文不同者此据寻常诸侯大夫彼据有大功徳者故异义礼戴引此郊特牲云又匡衡説支庶不敢荐其祢下士诸侯不得専祖于王古春秋左氏説天子之子以上徳为诸侯者得祀所自出鲁以周公之故立文王庙左传宋祖帝乙郑祖厉王犹上祖也又曰凡邑有宗庙先君之主曰都以其有先君之主公子为大夫所食采地亦自立所出宗庙其立先公庙准礼公子得祖先君公孙不得祖诸侯许愼谨案周公以上徳封于鲁得郊天兼用四代之礼乐知亦得祖天子诸侯有徳祖天子者知大夫亦得祖诸侯郑氏无駮与许愼同也其王子母弟无大功徳不得出封食采畿内贤于余者亦得采地之中立祖王庙故都宗人家宗人皆为都家祭所出祖王之庙也】
　　天子存二代之后犹尊贤也尊贤不过二代注过之逺难法也二或为三音义【过古卧反】疏【正义曰此一节论王者立二王后尊贤之事天子存二代者天子继世而立子孙以不肖灭亡见在子孙又无功徳仍须存之所以存二王之后者犹尚尊其往昔之贤所取法象尊贤不过二代者所以尊贤之事取其法象但代异时移今古不一若皆法象先代今则不可尽行故所尊之贤不过取二代而已若过之逺难为法也案异义公羊说存二王之后所以通夫三统之义引此文古春秋左氏説周家封夏殷二王之后以为上公封黄帝尧舜之后谓之三恪许愼谨案云治鲁诗丞相韦元成治易施犨等说引外传曰三王之乐可得观乎知王者所封三代而已而与左氏说同郑駮之云所存二王之后者命使郊天以天子之礼祭其始祖受命之王自行其正朔服色恪者敬也敬其先圣而封其后与诸侯无殊异何得比夏殷之后如郑此言公羊自据二王之后左氏兼论三恪义不乖异也熊氏云周之三恪越少昊髙辛逺存黄帝者取其制作之人故易系辞云神农氏没黄帝尧舜氏作义当然也】诸侯不臣寓公故古者寓公不继世注寓寄也寄公之子非贤者世不足尊也寓或为托音义【寓音遇】疏【正义曰此一节论寄公之子为臣之事注正义曰案丧服传云寄公者何也失地之君也或天子削地或被诸侯所逐皆为失地也诸侯不臣者不敢以寄公为臣也】
　　君之南乡答阳之义也臣之北面答君也注答对也音义【乡许亮反下君南乡同】
　　大夫之臣不稽首非尊家臣以辟君也注辟国君也音义【辟音避注同】疏【正义曰此一节论大夫臣辟正君之事诸侯则稽首于天子大夫则稽首于诸侯皆尽其臣礼以事君今大夫家臣于大夫之处拜时不为稽首非是尊敬此家臣不令稽首所以不稽首者以辟国之正君臣于国君已皆稽首今大夫之臣又稽首于大夫之君便是一国两君故云以辟君也大夫得稽首于诸侯不辟天子者谓诸侯有大功徳出封畿外専有其国故大夫得専尽臣礼事之也】
　　大夫有献弗亲君有赐不面拜为君之答己也注不面拜者于外告小臣小臣受以入也小臣掌三公及孤卿之复逆也疏【正义曰此经论君尊大夫之事大夫有献弗亲者谓大夫有物献君使人献之不亲来献君有赐不面拜者谓君有物赐大夫大夫不面自来拜所以然者恐为君之答已故不自来不报而去注正义曰案大仆掌诸侯之复逆御仆掌羣吏之逆及庶民之复皆无大夫之文即此小臣所掌孤卿中兼之故郑云复谓奏事也逆谓受下奏也】
　　乡人禓注禓强鬼也谓时傩索室殴疫逐强鬼也禓或为献或为傩音义【禓音伤鬼名也强其丈反难乃多反下同本又作傩索色百反下文注皆同殴又作驱同起居反】孔子朝服立于阼存室神也注神依人也疏【正义曰此一经论孔子存神之事乡人禓者庾云禓是强鬼之名谓乡人驱逐此强鬼孔子则身着朝服立于阼阶之上所以然者于时驱逐强鬼恐已庙室之神时有惊恐故着朝服立于庙之阼阶存安庙室之神使神依已而安也所以朝服者大夫朝服以祭故用祭服以依神】
　　孔子曰射之以乐也何以听何以射注多其射容与乐节相应也孔子曰士使之射不能则辞以疾县弧之义也注男子生而设弧于门左示有射道而未能也女子设帨音义【弧音胡帨始鋭反】疏【正义曰此一节论叹美祭庙择士之射必使容体合乐故云射之以乐何以听者言何以能听此乐节使与射容相应何以射者言何以能使射与乐节相应故各善其两事相应故郑注射义云何以言其难也孔子曰士使之射不能则辞以疾县弧之义也者孔子既美射之与乐相应又论射之不可不习为士之法理合能射今使之射若其不能便是乖于为士之义则当辞以疾病县弧之义也者以男子初生县弧于门左示有射道而未能也今士亦有射道以其疾病而不能与男子初生县弧相似故云县弧之义也注正义曰案内则云子生男子设弧于门左女子设帨于门右男子所以设弧者示其有射道所以县之者以其未能也长大不得不能故辞以疾也】
　　孔子曰三日齐一日用之犹恐不敬二日伐鼓何居注居读为姬语之助也何居怪之也伐犹击也齐者止乐而二日击鼓则是成一日齐也音义【齐本又作斋同侧皆反后放此何居音姬】疏【正义曰此一经论祭之失礼之事祭前宜齐而専一不得伐鼓也凡祭必防齐七日致齐三日不乐不吊致齐三日専其一心用以祭祀犹恐为敬不足故云犹恐不敬也于时祭者在致齐三日之中而二日伐鼓使祭者情防意逸以违礼故讥而问之二日伐鼓何姬姬是语助之辞也】
　　孔子曰绎之于库门内祊之于东方朝市之于西方失之矣注祊之礼宜于庙门外之西室绎又于其堂神位于西也此二者同时而大名曰绎其祭礼简而事尸礼大朝市宜于市之东徧周礼市有三期大市日侧而市百族为主朝市朝时而市商贾为主夕市夕时而市贩夫贩妇为主音义【绎音亦祊百彭反贾音古贩甫万反】疏【正义曰此一经论鲁失礼之事绎之于库门内者绎祭之礼当于庙门外之西堂今乃于库门内祊之于东方者祊当在庙门外西室今乃于庙门外东方朝市之于西方者朝市谓朝时而市当于市内东方谓市内近东也今乃于市内西方失之矣者言此三事皆违于礼故言失之矣注正义曰祊之礼宜于庙门外之西室者下文索祭祝于祊是为祭设故当在庙门外又释宫云门谓之祊孙炎云谓庙门外又引诗云祝祭于祊故知庙门也知庙门外者礼器云为祊乎外故知在外也以西是鬼神之位室又求神之处故知在庙门外之西室云绎又于其堂者祊是求神之名绎是接尸之称求神在室接尸在堂故云绎又于其堂云此二者同时而大名曰绎者祊于室内求神绎是堂上接尸一时之事故云二者同时案春秋宣八年壬午犹绎释者云绎又祭诗丝衣云绎賔尸但有绎名而无祊称是大名曰绎云其祭礼简而事尸礼大者案仪礼有司彻是上大夫傧尸也但于堂上献尸献侑全无室中之事又丝衣云自堂徂基自羊徂牛是祭神也下云兕觥其觩防酒思柔是接尸也故知祭神礼简事尸礼大天子诸侯谓之为绎在祭之明日于庙门外西室及堂而行礼也上大夫曰傧尸与祭同日于庙堂之上而行礼也下大夫及士虽有献尸及賔等相酬酢行礼于庙之事不谓之傧尸也引周礼大市日侧而市以下皆周礼司市文日中百族为主者注云百族必容来去商贾为主谓商贾家在于市城贩夫贩妇朝资夕贾凡日中朝夕百族商贾及贩夫贩妇皆言为主者据其多耳皇氏以为日侧日将中而未中犹在东侧故郑注彼云日昃昳中也】
　　社祭土而主隂气也君南乡于北墉下答隂之义也注墙谓之墉北墉社内北墙音义【庸本亦作墉音容】日用甲用日之始也注国中之神莫贵于社天子大社必受霜露风雨以达天地之气也注大社王为羣姓所立音义【大音太下文注大社大王大庙大古大王皆同为于伪反下文为社为焚皆同】是故丧国之社屋之不受天阳也薄社北牖使隂明也注絶其阳通其隂而已薄社殷之社殷始都薄音义【丧息浪反薄本又作亳歩各反牖音酉】社所以神地之道也地载万物天垂象取材于地取法于天是以尊天而亲地也故教民美报焉家主中霤而国主社示本也注中霤亦土神也唯为社事单出里唯为社田国人毕作唯社丘乘共粢盛所以报本反始也注单出里皆往祭社于都鄙二十五家为里毕作人则尽行非徒羡也丘十六井也四丘六十四井曰甸或谓之乗乗者以于车赋出长毂一乘乗或为邻音义【乘时证反注同又徒徧反共音恭粢音资甸徒练反又绳证反】疏【正义曰此一节总论社神之义兼明所祭之礼社祭土而主隂气也者土谓五土山林川泽丘陵坟衍原隰也以时祭之故云社祭土土是隂气之主故云而主隂气也君南乡于北墉下答隂之义也者墉墙也社既主隂隂宜在北故祭社时以社在南设主坛上北面而君来在北墙下而南乡祭之是对隂之义也日用甲用日之始也者社是国中之贵神甲是旬日之初始故用之也云天子大社必受霜露风雨以达天地之气也者是觧社不屋义也达通也风雨至则万物生霜露降则万物成故不为屋以受霜露风雨霜露风雨至是天地气通也故云达天地之气也是故丧国之社屋之不受天阳也犹丧国社者谓周立殷社也立以为戒不生成天是生法其丧国社无生义故屋隔之令不受天之阳也白虎通云王者诸侯必有诫社者何示有存亡也明为善者得之为恶者失之薄社北牖使隂明也者即丧国社也殷始都薄故呼其社为薄社也周立殷社为戒而屋之塞其三面唯开北牖示絶阳而通隂隂明则物死也社所以神地之道也者言立社之祭是神明于地之道故也发此句为下张本也地载万物者释地所得神之由也地之为徳以载万物为用故也天垂象者欲明地之贵故引天为对也地有其物天上皆垂其象所谓在天成象在地成形也取财于地者地须产财并在地出为人所取也取法于天者人知四时早晚皆放日月星辰以为耕作之候是取法于天是以尊天而亲地也者所取法者故尊而祭之天子祭天是也所取财者故亲而祭之一切亲地而共祭社是也故教民美报焉者此结祀社也地既为民所亲故与庶民祭之以教民美报故也家主中霤者中霤谓土神卿大夫之家主祭土神在于中霤而国主社者谓天子诸侯之国主祭土神于社示本也者以土神生财以飬官之与民故皆主祭土神示其生养之本也唯为社事单出里者社事祭社事也单尽也里居也社既为国之本故若祭社则合里之家并尽出故云单出里也此唯每家出一人不人人出也唯为社田国人毕作者田猎也毕尽也作行也既人人为社福故若祭社先为社猎则国中之人皆尽行无得住家也唯社丘乘共粢盛者向説祭社用牲此明祭社用粢也丘乘者都鄙井田也九夫为井四井为邑四邑为丘四丘为乗唯祭社而使丘乗共其粢盛也粢稷也稷曰明粢在器曰盛庾蔚云粢盛所须者少故丘乗共之也皇氏云若天子诸侯祭社则用借田之谷大夫以下无借田若祭社则丘乗之民共之示民出力也所以报本反始也者结美报也皇氏云国人毕作是报本而丘乗共粢盛是反始言粢盛是社所生故云反始也熊氏云祭社稷之神为报本祭所配之人为反始未知孰是故两存焉注正义曰知为羣姓所立者祭法文但社稷之义先儒所觧不同郑康成之说以社为五土总神稷为原隰之神句龙以有平水土之功配社祀之稷有播种之功配稷祀之郑必以为此说者案郊特牲云社祭土而主隂气又云社所以神地之道又礼运云命降于社之谓殽地又王制云祭天地社稷为越绋而行事据此诸文故知社即地神稷是社之细别别名曰稷稷乃原隰所生故以稷为原隰之神若贾逵马融王肃之徒以社祭句龙稷祭后稷皆人鬼也非地神故圣证论王肃难郑云礼运云祀帝于郊所以定天位祀社于国所以列地利社若是地应云定地位而言列地利故知社非地也为郑学者马昭之等通之云天体无形故须云定位地有形不须云定位故唯云列地利肃又难郑云祭天牛角茧栗而用特牲祭社用牛角尺而用大牢又祭天地大裘衮冕祭社稷絺冕又祭天地唯天子令庶民祭社社若是地神岂庶民得祭地乎为郑学者通之云以天神至尊而简质事之故牛角茧栗而用特牲服着大裘天地至尊天子至贵天子祭社是地之别体有功于人报其载养之功故用大牢贬降于天故角尺也祭用絺冕取其隂类庶人蒙其社功故亦祭之非是方泽神州之地也肃又难郑云召诰用牲于郊牛二明后稷配天故知二牲也又云社于新邑牛一羊一豕一眀知唯祭句龙更无配祭之人为郑学者通之云是后稷与天尊卑既别不敢同天牲句龙是上公之神社是地只之别尊卑不甚县絶故云配同牲也肃又难郑云后稷配天孝经有配天明文后稷不称天也祭法及昭二十九年左传云句龙能平水土故祀以为社不云祀以配社明知社即句龙也为郑学者通之云后稷非能与天同功唯尊祖配之故云不得称天句龙与社同功故得云祀以为社而得称社也肃又难云春秋説伐鼓于社责上公不云责地只明社是上公也又月令命民社郑注云社后土也孝经注云社后土也句龙为后土郑记云社后土则句龙也是郑自相违反为郑学者通之云伐鼓责上公者以日食臣侵君之象故以责上公言之句龙为后土之官其地神亦名后土故左传云君戴皇天而履后土地称后土与句龙称后土名同而实异也郑注云后土者谓土神也非谓句龙也故中庸云郊社之礼注云社祭地神又鼔人云以灵鼓鼓社祭注云社祭祭地只也是社为地只也其社稷制度白虎通云天子之社坛方五丈诸侯半之説者又云天子之社封五色土为之若诸侯受封各割其方色土与之则东方青南方赤之等是也上皆以黄土也其天子诸侯皆有二社者祭法云王为羣姓立社曰大社王自为立社曰王社诸侯为百姓立社曰国社诸侯自为立社曰侯社是各有二社又各有胜国之社故此云丧国之社屋之是天子有之也案春秋亳社灾公羊云亡国之社盖揜之揜其上而柴其下是鲁有之也襄三十年左传云鸟鸣于亳社是宋有之也此是天子诸侯二社之义其所置之处小宗伯云右社稷左宗庙郑云库门内雉门外之左右为羣姓立社者在库门内之西自为立者在借田之中其亡国之社谷梁传云亡国之社以为庙屏戒或在庙或在库门内之东则亳社在东也故左传云间于两社为公室辅鲁之外朝在库门之内东有亳社西有国社庙庭执政之处故云间于两社也其卿大夫以下案祭法云大夫以下成羣立社曰置社注云大夫不得特立社与民族居百家以上则共立一社今时里社是也如郑此言则周之政法百家以上得立社其秦汉以来虽非大夫民二十五家以上则得立社故云今之里社又郑志云月令命民社谓秦社也自秦以下民始得立社也其大夫以下所置社者皆以土地所宜之木则论语云夏后氏以松殷人以栢周人以栗故大司徒云而树之田主各以其野之所宜木是也其天子大社之等案尚书无逸篇曰大社唯松东社唯栢南社唯梓西社唯栗北社唯槐其天子诸侯大夫等皆有稷也故注司徒田主田神后土田正之所依也田正则稷神也田主尚然故知天子诸侯社皆有稷其亡国之社亦有稷故士师云若祭胜国之社稷则为之尸是有稷也但亡国之社稷故略之用刑官为尸则其祭余社为尸不用刑官也其社之祭一嵗有三仲春命民社一也诗云以社以方谓秋祭二也孟冬云大割祠于公社是三也其社主用石故郑注宗伯云社之主盖用石案条牒论稷坛在社坛西俱北向营并坛共门或曰在社坛北其用玉无文不可强言今礼用两圭有邸异义今孝经説曰社者土地之主土地广博不可徧敬封五土以为社古左氏説共工为后土后土为社许君谨案亦曰春秋称公社今人谓社神为社公故知社是上公非地只元駮之云社祭土而主隂气又云社者神地之道谓社神皆言上公失之矣今人亦谓雷曰雷公天曰天公岂上公也异义稷今孝经説稷者五谷之长谷众多不可徧敬故立稷而祭之古左氏説列山氏之子曰柱死祀以为稷稷是田正周弃亦为稷自商以来祀之许君谨案礼縁生及死故社稷人事之既祭稷谷不得但以稷米祭稷反自食同左氏义郑駮之云宗伯以血祭祭社稷五祀五岳社稷之神若是句龙柱弃不得先五岳而食又引司徒五土名又引大司乐五变而致介物及土土五土之总神即谓社也六乐于五地无原隰而有土只则土只与原隰同用乐也又引诗信南山云畇畇原隰下之黍稷或云原隰生百谷黍为之长然则稷者原隰之神若达此义不得以稷米祭稷为难单出里皆往祭社于都鄙者案周礼都鄙公卿大夫采地公卿大夫祭社其里之人皆往就祭此据采地言之故云往祭社于都鄙必知据采地者以经云唯社丘乗丘乗是采地井田之制故举采地言焉其公邑之民所属鄼鄙县遂有祭社之事则亦往鄼鄙中助之其六乡之内族祭酺党祭禜虽满百家以上不祭社也唯其州祭社其所属闾民祭社祭禜祭酺之时亦皆往也但此文主于社故特言社耳云人则尽行非徒羡也者案周礼小司徒云凡起徒役母过家一人以其余为羡则家一人之外皆为羡也此云人则尽行非徒羡似羡外更有人者若六乡剂致民一人为正卒又一人为羡卒其余为余夫则据都鄙及六遂之外羡卒外有余夫故云非徒羡也云丘十六井也以下皆司马法文】
  </div>
  <div class="pagination">
   <a href="礼记注疏_page14.html">
    上一页
   </a>
   <span>
    ...
   </span>
   <a href="礼记注疏_page10.html">
    10
   </a>
   <a href="礼记注疏_page11.html">
    11
   </a>
   <a href="礼记注疏_page12.html">
    12
   </a>
   <a href="礼记注疏_page13.html">
    13
   </a>
   <a href="礼记注疏_page14.html">
    14
   </a>
   <span class="current-page">
    15
   </span>
   <a href="礼记注疏_page16.html">
    16
   </a>
   <a href="礼记注疏_page17.html">
    17
   </a>
   <a href="礼记注疏_page18.html">
    18
   </a>
   <a href="礼记注疏_page19.html">
    19
   </a>
   <a href="礼记注疏_page20.html">
    20
   </a>
   <span>
    ...
   </span>
   <a href="礼记注疏_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
