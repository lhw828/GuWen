<!DOCTYPE html>
<html>
<head>
    <meta charset="UTF-8">
    <title>周礼集说 - 第 7 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼集说 - 第 7 页/共 23 页</h1>
    <div class="content">　　郑氏曰良善也凡此皆式贡之余财　刘氏曰服玉凡王所服用之玉也　郑氏曰佩玉王所带者佩玉上有葱衡下有双璜衡牙蠙珠以纳其间　杂説古之君子必佩玉其色有白黒苍之辨其声有角征宫羽之应其象有仁智礼乐道徳忠信之备或结或垂所以着屈伸之理或设或否所以适文质之仪此所以纯固之徳不内杂非僻之心无外入也　刘氏曰孔子曰君子于玉比徳焉故左右进退然后玉锵鸣也是以君子无故玉不去身也珠玉则琢玉为珠以贯冕弁　王氏曰齐者必精明之至然后可以交神明玉为纯阳之精可以助精明之养也故共食玉疏曰含玉以为口实　郑氏曰角枕以枕尸郑司农云复招防衣裳用生时服角柶角也以楔【先结反】齿士丧礼曰楔齿用角柶楔齿者令可饭含　王氏曰燕衣服王燕私所服　疏曰衽卧席也　王氏曰席坐席也床笫床箦也防器私防所用之器　疏曰合诸侯谓杀牲防血而盟者　郑氏曰敦亦槃属珠玉以为饰以槃盛血以敦盛食合诸侯者必割牛耳取其血防之以盟珠槃以盛牛耳尸盟者执之　疏曰凡王之献拟王献遗賔客之物　王氏曰金玉兵器文织与凡良货贿皆物之美而可以为献者文织即书所谓厥篚织文同帛之有文出于织而成之者也玉府受于作治之工而藏之以待用焉好赐王所恩好而赐之
　　内府
　　中士二人府一人史二人徒十人
　　郑氏曰内府主良货贿藏在内者　王先生曰此以待邦之大用　经国书云内府外府虽以内外为名然内府供邦之大用外府反供王及后世子衣服之用互相稽察汉以少府掌天子私蔵而大农掌国家经费职分既分官府亦异侈心生矣
　　掌受九贡九赋九功之货贿良兵良器以待邦之大用凡四方之币献之金玉齿革兵器凡良货贿入焉凡适四方使者共其所受之物而奉之凡王及冢宰之好赐予则共之【使所吏反】
　　疏曰掌受九贡九赋九功者此由大府而来内府受而蔵之所谓受蔵之府也　王氏曰良兵若兑之戈和之弓垂之竹矢良器若赤刀璧琬琰之属已上非国之经用并以待邦之大用大故非常所用也四方賔客合币以献王则谓之币献谓诸侯来朝所献国珍若太宰云玉币玉献是以其物入于内府则王者非以此为己私利特以待邦之大用矣　疏曰金若惟金三品玉若璆琳琅玕齿若象齿革若犀皮之类　王氏曰王遣使者于四方诸侯则供其所受之物而奉之此王所以遗诸侯者也四方之币献既入于内府而王所以遗诸侯者亦在焉此施报之礼也疏曰冢宰贰王治事或有所善亦得赐予之　东
　　莱曰推此则古人相权可知矣　杂説玉府共王之好赐而此共王及冢宰之好赐则此又不若玉府之为天子私用也
　　外府
　　中士二人府一人史二人徒十人
　　郑氏曰外府主泉蔵在外者　王先生曰此官待邦之小用　刘氏曰外府所谓受用之府
　　掌邦布之入出以共百物而待邦之用凡有灋者共王及后世子之衣服之用凡祭祀賔客丧纪防同军旅共其财用之币赍赐予之财用凡邦之小用皆受焉嵗终则防唯王及后之服不防【赍或为资音咨】
　　王氏曰古者寳龟而货贝所以交易者唯贝而已至太公立九府圜法而始用钱代贝或曰泉或曰布布取宣布之意泉取流行之意其实则一而已入入于外府出出以给用也　刘氏曰以共百物者给邦布致之以周国用故曰以待邦用　王氏曰待邦之用凡有法者皆经用也非经用则有所不给　王介甫曰共王及后世子者外府所待邦用皆有法欲王及后世子非法弗服故也　王氏曰币礼币也　郑氏曰赍财也　王氏曰玉府内府所共者货贿之赐予外府所共者邦布之赐予也凡邦之小用皆受焉邦布可以权百物而通之故小用皆取给于此　刘氏曰唯王及后之服不防虽世子犹防之欲其不逾于矩度而衣服有常故也
　　司防【古外反】
　　中大夫二人下大夫四人上士八人中士十有六人府四人史八人胥五人徒五十人
　　郑氏曰防大计也司防主天下之大计计官之长疏曰此官主考治又考财故连类在此　杂説夫理财之职凡府蔵之事大府下大夫为之长至防计又自立一项司防为之长其属职内掌邦赋之入职嵗掌邦赋之出司书掌簿书职币掌收竒羡此等合属大府而今也皆司防主之用中大夫二人其权势足以检括使不得为奸利则是大府至外府只为朝廷管许多财赋而防计支用皆不与焉先王措意甚逺自后世看来疑若利权散出漫不可考所以设官皆并合之凡防计之事皆司农之属官如唐置三司使凡山泽之利尽归于盐鐡使凡财赋之入尽归于户部而度支则防计之故三司只设副使而三司使为之长虽説别设官而相稽考然已是三司使之属己非先王之意【议论具见大府】
　　掌邦之六典八灋八则之贰以逆邦国都鄙官府之治以九贡之灋致邦国之财用以九赋之灋令田野之财用以九功之灋令民职之财用以九式之灋均节邦之财用掌国之官府郊野县都之百物财用凡在书契版图者之贰以逆羣吏之治而听其防计以参互攷日成以月要攷月成以嵗防攷嵗成以周知四国之治以诏王及冢宰废置
　　刘氏曰司防职财计者也而必先掌六典八灋八则之贰以逆邦国都鄙宫府之治者圣人以谓职防计以进身者不顾国政之是非不度民情之弊疚惟利是积则或伤为仁惟节是求则或害于义故礼乐衰微黎民困弱则非所以存国之体也于是择中大夫之贤取其道徳猷为亚于冢宰而才于列卿者以司防计是故必知六典八法八则之本然后施九贡九赋九功九式之法知其治之本而不失之则财用可致而不害乎王之所以皇建其极于天下者矣故冢宰施其法于上者也司防察其法于下者也则有伤于国有蠧于民葢得以卷舒裁成王道焉然后参互以考日成以月要攷月成以嵗防攷嵗成防吏之奸欺非以戕吾民也不明乎是者则务刻削于民国利虽赢而下増弊疚蠧于王体非所以建大中也以周知四国之治者谓八州诸侯之国礼乐刑政能致中和于其民者必周知之则嵗防虽不足而其治有可旌者焉嵗防虽赢而其治有可废者焉故以诏王及冢宰废置者以治为本也其财用之奸弊则其下吏当之于乎盛哉其制治之方也财足以周天下之用而治不失其本焉　杨氏曰太宰以道揆事王其制国用也虽共王之用如羞服匪颁好用之类皆得以式均节之小宰而下有法守不得而预焉故太宰之职以九式均节财用而不言邦用葢通言财用则邦用在其中矣邦用如祭祀賔客丧荒之类是也小宰执九贡九赋九式之贰以均节邦用司防以九式之法均节邦之财用者葢小宰贰太宰者也故量贡赋之入均之应九式之用则与太宰同而所节者则邦之用而已所共王者不得而与焉故均节邦之财用而已与小宰之均节亦异也　注疏书谓簿书要其最凡也版户籍也图土地形象田地广狭下文司书掌其正此司防主钩考故掌其贰以参互攷日成者以司书之等相参交互攷一日之成一日之成计筭文书也以月要攷月成月计曰要以攷一月之成事也以嵗防攷嵗成者嵗计曰防以攷一嵗之成事也此所谓羣吏以防计文书送于司防者司防皆得断之上文云以逆群吏之治而听其会计者也　杂説王制曰司防以嵗之成质于天子冢宰齐戒受质
　　司书
　　上士二人中士四人府二人史四人徒八人
　　郑氏曰司书主防计之簿书
　　掌邦之六典八灋八则九职九正九事邦中之版土地之圗以周知入出百物以叙其财受其币使入于职币凡上之用财用必攷于司防三嵗则大计羣吏之治以知民之财器械之数以知田野夫家六畜之数以知山林川泽之数以逆群吏之征令凡税敛掌事者受灋焉及事成则入要贰焉凡邦治攷焉【正音征械户戒反畜许又反敛力验反】王先生曰自六典至九事皆谓掌其书也　郑氏曰九正九贡九赋也九事九式也变言之者重其职明本而掌之非徒相副贰也　林氏曰司书目九贡九赋为九正而书称文王以庶邦惟正之供盖古之王者必正经赋以足经用而未见有无名横敛焉　刘氏曰九式亦曰九事者九式所用以集邦之九事也王氏曰邦中之版则邑都之内籍民数之版　疏
　　曰土地之图即司防之所谓圗也自此以上所掌与司防同者以其司防主钩考司书掌书记之司书所记司防钩考之故二官所掌其事通焉叙比次也比次其财知用多少云受其币者百官所用之余财送来与司书司书受之颁入职币之官　王氏曰王者享四海之富备百物之奉敛散予夺一制于己其用财也虽不可以有司法数拘然亦不可不为计其多寡所以防有司之奸伪也司防正掌防计之官以九式均节邦之财用则凡财用多寡之数必皆备于司防故从而攷之也嵗防攷嵗成毎嵗固有防至于三嵗又通而计焉其事为最详故谓之大计太宰于三嵗大计羣吏之治而诛赏之司书正掌防计之书以此赞成大宰之事而已攷其所治民财器械之数孰备孰乏田野夫家六畜山林川泽之数孰登孰耗孰治孰废　郑氏曰山童泽枯则不税　疏曰逆钩考之恐羣吏滥征敛百姓故知本数乃钩考其征令也李氏曰夫亏下以益上贪功以求赏不恤人之困乏
　　皇皇以言利为先者吏之常态也是故为之钩考虽器械六畜山林川泽必知其数如此吏于民不敢厚敛矣　疏曰凡税敛之掌事者若地官闾师旅师等皆来司书处受法焉法应当税之数也　王氏曰司书掌九职九正九事则税敛之事有法存焉及事成收敛毕又入要贰焉物数之要要书之贰必入于司书则知税敛之多寡故也司书自六典八法已下无不掌其书是以凡邦之治皆于此乎攷焉
　　职内
　　上士二人中士四人府四人史四人徒二十人
　　杂説职内主防计邦赋之入
　　掌邦之赋入辨其财用之物而执其緫以贰官府都鄙之财入之数以逆邦国之赋用凡受财者受其贰令而书之及防以逆职嵗与官府财用之出而叙其财以待邦之移用
　　郑氏曰赋是九赋九贡等緫名下言赋者皆此类也辨其财用之物凡所税入者种类不同须分别之又执其税緫要簿书也官府财入若关市之属都鄙财入三等采地之税皆受取一通副贰文书于职内既知财入之数故能钩考用赋多少知其得失也凡受财者若官府合用官物受财于职内者并副冩一通勅令文书与职内于是职内依数令付之书之者若言某月某日诏书出某物若干给某官某事　王氏曰及嵗终而防则以此逆职嵗所用及官府等所用参互稽攷也　郑氏曰而叙其财谓钩考今藏中见有为之簿书移用转运给它　王氏曰移此之有余以补彼之不足
　　职嵗
　　上士四人中士八人府四人史八人徒二十人
　　杂説职嵗主防计邦赋之出
　　掌邦之赋出以贰官府都鄙之财出赐之数以待防计而攷之凡官府都鄙羣吏之出财用受式灋于职嵗凡上之赐予以叙与职币授之及防以式灋赞逆防王氏曰凡官府都鄙之财或出以给用或用以赐予皆有数以贰之其所贰财数之书则以备嵗终防计而攷之故也葢有数以计其财有书以贰其数则财用之多寡费出之当否可考而知矣　郑氏曰凡百官之公用其式法有多少　王氏曰必受之于职嵗者不得妄出也此与大府凡颁财以式法授之相为先后也币余之赋以待赐予职币掌币余故赐予则以叙予之使授之叙先后之伦【郑氏曰叙受赐者之尊卑】　郑氏曰赞逆防助司防钩考羣吏之计　王氏曰其始以式法受之嵗终以式法逆之则财数之多寡费用之当否皆以式法治正之矣　刘氏曰货贿之入非职内之令则不受焉其出也非职嵗之令不授焉
　　职币
　　上士二人中士四人府二人史四人贾四人胥二人徒二十人
　　王氏曰职币掌余财　郑氏曰币给公用之余
　　掌式灋以敛官府都鄙与凡用邦财者之币振掌事者之余财皆辨其物而奠其録以书掲之以诏上之小用赐予嵗终则防其出凡邦之防事以式灋赞之【奠音定掲其列反】
　　刘氏曰职币虽给余财亦有式法焉凡余财皆谓之币此掌敛而聚之振者兴起之谓也掌事者所用有余财既不复用则沈坠矣故振兴之以适于他用则无滞财矣　疏曰辨其物者知其色类及善恶　郑氏曰奠定也定其録籍　王氏曰辨其物防其或以贱贸贵也奠其録防其或以多为寡也　刘氏曰既定其数而録之于籍矣又书其目而标掲其物焉然后度其用之所宜以诏王之小用赐予焉若大事赐予则非此余财所能共也　王氏曰虽币余不废防者凡以谨其用而防之凡邦之防事以式法赞之以賛司防故也与职嵗以式法賛逆防同意　黄氏曰周公设官理财者居其半财用之数验之以书契督之以要成证之以贰令考之以参互制之以式灋辨之有类执之有緫小数之则乗大数之则防职嵗所叙职币所振虽余财而加肃焉
　　司裘
　　中士二人下士四人府二人史四人徒四十人
　　东莱曰司裘主王裘服
　　掌为大裘以共王祀天之服中秋献良裘王乃行羽物季秋献功裘以待颁赐王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄大丧廞裘饰皮车凡邦之皮事掌之嵗终则防唯王之裘与其皮不防【中音仲鹄古毒反廞许金反】
　　注疏大裘黒羔裘服以祀天示质也中秋献良裘者中秋鸟兽毛毨因其良时而行之良裘王所服也为八月誓狝田所用也　刘氏曰其皮毛至良预献于王以备凝沍也　注疏羽物小鸟鹑雀之属鹰所撃者中秋鸠化为鹰中春鹰化为鸠顺其始杀与其将止而大颁羽物故罗氏仲春亦云行羽物行赐也以羽鸟之物赐羣臣以应秋气也季秋是九月授衣之节功裘卿大夫所服故献之以待颁赐也　王氏曰功裘人功多质不如良裘其成故缓故季秋始献之郑氏曰王大射者为祭祀射王将有郊庙之事以
　　射择诸侯及羣臣与邦国所贡之士可以与祭者射者可以观徳行其容体比于礼其节比于乐而多中者得与于祭虎侯王所自射也熊侯诸侯所射豹侯卿大夫以下所射此王之大射也诸侯谓三公及王子弟封于畿内者卿大夫亦皆有采地焉其将祀其先祖亦与羣臣射而择之诸侯之大射熊侯诸侯所自射豹侯其群臣所射卿大夫之大射麋侯君臣共射焉士不大射士无臣祭无所择凡大射各于射宫侯者其所射也以虎熊豹麋之皮饰其侧又方制之以为凖着于侯中谓之鹄所谓皮侯也必用虎豹熊麋之皮示服猛也所射正谓之侯者天子中之则服诸侯诸侯以下中之则得为诸侯凡此侯道虎九十弓熊七十弓豹麋五十弓列国诸侯之大射大侯亦九十糁七十豻五十逺尊得伸可同耳【疏曰大侯熊侯也糁侯者糁杂也豹鹄而麋饰豻侯者豻鹄豻饰也云逺尊得伸者与畿内诸侯异也】侯中之大小取数于侯道乡射记曰弓二寸以为侯中则九十弓者侯中广丈八七十弓侯中广丈四五十弓侯中广一丈尊卑异等此数明矣考工记曰梓人为侯广与崇方三分其广而鹄居一焉然则侯中丈八者鹄方六尺侯中丈四者鹄方四尺六寸大半寸侯中一丈者鹄方三尺三寸少半寸谓之鹄者取名于□鹄□鹄小鸟而难中是以中之为隽也　王氏曰驭民之道以正物为事正物则服猛毅为先能致猛毅者莫大于虎而豹与熊次之能服猛毅者莫大于王而诸侯次之由是而得万国之懽心以事其先王者天子之徳也故共虎侯熊侯豹侯由是以得百姓之懽心以事其先君者诸侯之徳也故共熊侯豹侯至于卿大夫之徳则以养人为事养人以除害为先春秋书多麋以其为稼之害则卿大夫之射麋侯者以除害故也故大射则共麋侯侯之为言捍外受内以为蔽障诸侯之象也　陈氏曰王有三射大射司裘所言是也賔射射人所言是也燕射乡射记所言是也天子诸侯与其臣大射賔射皆异侯而燕射与其臣同侯异侯所以辨其等同侯所以一其懽也　郑司农云廞裘陈裘也【疏曰廞兴也若诗之兴象生时而作之凡为神之偶衣物必沽而小耳此后郑之言也周礼一部内言廞者多故书皆为淫先郑皆为陈后郑皆攷之从兴谓象似而作之所谓明器也此后并同】　王氏曰廞裘与廞乐同意葢陈仪物于庭序也夫仪物皆徳之所寓盛徳在人有不忘者存疏曰皮车以革鞔遣车
　　掌皮
　　下士四人府二人史四人徒四十人
　　掌秋敛皮冬敛革春献之遂以式灋颁皮革于百工共其毳毛为氊以待邦事嵗终则防其财赍【或为资毳尺鋭反】吕氏曰全毛者谓之皮去其毛者谓之革　疏曰鸟兽毛毨之时其皮善故秋敛之革须练治用功深故冬敛之　郑氏曰皮革逾嵗干久乃可献故春献之献其良者于王以入司裘给王用式法作物所用多少故事　疏曰百工即冬官裘氏韦氏鲍人之类郑氏曰毳毛毛细缛者以为氊当用则共之　王氏曰邦事若大旅张氊案之属　郑氏巾车注赍即财也
　　内宰
　　下大夫二人上士四人中士八人府四人史八人胥八人徒八十人
　　注疏内宰后宫官之长以其治妇人之事故曰内宰王先生曰王有太宰而后谓之内宰王有司服而
　　后谓之内司服王有小臣而后谓之内小臣可见后之不预外政　太平经国书曰天子理阳道后治隂徳风化并行故赞治之官皆曰宰内宰属太宰者意其治家之道亦多权衡审订于大臣大臣格心之所自出欤今攷内宰下大夫二人命士十二人自内小臣奄官凡将命洒扫之人自九嫔至女内史凡内官自典妇功织纴衣服凡掌内之事皆属焉而于太宰葢女宠近习所以移人主之徳者大臣緫之无敢逾节皇父作相膳夫内史皆不得人巷伯之雅寺人为之虽奄官亦遴其选晋侯近女而惑疾医和以为赵孟之过古人致君二南之化其道由此东周宰职不竞春秋首书宰咺赗妾甚者三公逆后其何以正王阃乎汉大长秋为后卿葢内宰之意自中宫仆谒尚书黄门冗从如小臣之属自内府令如内司服之属犹领焉至于从帝入宫賛道内事若中常侍与凡侍内掖庭暴室御府祠祝之辈与夫勾盾中蔵府令丞典掌贵人采女官婢侍使服食防观诸事皆少府统焉职分既分不相干涉汉初大长秋中常侍参用士人邓通虽为文帝幸人犹听丞相檄召欲斩之自东京悉用宦者士大夫既无复与闻而少府者徒以文属太尉杨秉纠中常侍而尚书诘以三公统外越分奏近臣葢三府之令不行于便嬖况后妃乎然前汉置大长秋以掌后宫者士大夫也犹可以节制后宫成帝勅许后减省用度许后上书辨论且恐官吏以诏书绳之犹有周家气象后汉遂改以宦官然宫中财用尚付之有司章和以后尽用宦者緫领自此不领于外朝及隋置殿中监唐置内诸司使凡王服食器用一切付之奄人之手大臣不敢问则成周设官之意无复存者
　　掌书版圗之灋以治王内之政令均其稍食分其人民以居之以隂礼教六宫以隂礼教九嫔以妇职之灋教九御使各有属以作二事正其服禁其竒衺展其功绪【竒纪宜反衺似嗟反】
　　刘氏曰内宰所掌六宫之隂礼九御之妇职王内之政令阍寺之法禁皆其所以为书也宫内百职之名氏皆载于其版宫寝内外之庐寺皆画于其圗　王氏曰王内后宫也　郑氏曰政令施于阍寺者　杂説分其人民以居之不知后宫如何容人民在内殊不知只看目録更无可疑天官一属应于外朝尽用士人为之至醯醢酒浆之属却用奄人女奚内宰而下内小臣寺人内竖至女史皆奄奚为之至于典妇功典丝典枲染人屦人苟外有司可为之者依旧是士人为之而内司服与缝人又非奄人不可所谓分其人民只在许多奄人女奚女御在宫阃之执事者耳　王氏曰易曰男正位乎外女正位乎内王立六宫以待天下之外治所以正男位也后立六宫以待天下之内治所以正女位也男女天地之大义也郑氏曰隂礼妇人之礼六宫谓后也不敢斥言若今称为中宫妇人称寝曰宫后象王立六寝而居之亦正寝一燕寝五　刘氏曰六宫之主王后也后虽尊而四徳具备不敢怠于听学者日新其徳以为六宫之范也故诗称尊敬师傅言告言归者以为后妃之美周公所以择下大夫之贤者以为内宰而教王后者此书其实也大雅云思齐大任文王之母思媚周姜京室之妇大姒嗣徽音其来逺矣　郑氏曰教九嫔不言夫人世妇者举中省文也九御女御也九九而御因以号焉九九为属同时御又同事也　刘氏曰女御位卑职劳故以执妇人之职为教之先焉使自有属者自夫人下至女御三三为属如侄娣之于媵以相亲爱俾无妬忌之心而关雎樛木之化成矣郑氏曰二事丝枲之事　王氏曰太宰以丝枲之
　　事任嫔妇内宰以丝枲之事任内人在内者勤于丝之事则天下无不蚕之人矣勤于枲之事则天下无不绩者矣治自内而外化自近而逺之意正其服非法不服也不敢过为侈靡矣　刘氏曰竒衺谓越常道以立异用秘计以求媚者　王氏曰展省之也省其丝枲之功绪也丝枲女功之本必勤于化治然后可以成布帛固不可以斯须废也　张南轩曰古者虽后妃之贵亦必置师傅以教诏之葛覃言归必首以告师氏而左氏亦谓傅母不在宵不下堂则知师傅之职所以朝夕教道之者也法家拂士非惟人主不可一日无在后妃亦然诚以人心易动贵骄易溺处其极而无所畏惮则其可忧将有不可胜言者是以古之明王与其后妃相与警戒而不可少忽乎此也尝攷周家建国自后稷以农事为务歴世相其君子则重稼穑之事其室家则躬织纴之勤相与咨嗟叹息服习乎艰难咏歌其劳苦此实王业之根本也如周公之告成王其见于诗有若七月皆言农桑之也其见于书有若无逸则欲其知稼穑之艰难知小人之依也吾以为帝王所心法之要端在乎此夫治常生于敬畏而乱常起于骄肆使为国者每念乎稼穑之劳而其后妃又不忘乎织纴之事则心不存焉者寡矣何者其必严恭朝夕而不敢怠也必怀保小民而不敢康也其畏天下之饥寒若己饥寒之也是心常存则骄矜放肆何自而生岂非治之所由兴也欤美哉周之家法也圣哲相继固不待论而其后妃之贤见于简编太王妃则姜女也文王母则太任也文王妃则太姒也武王妃则邑姜也皆助其君子焦劳于内以成风化之美观后妃则太王文武之徳可知矣以此垂世而其后世犹有幽王者惑褒姒而废正后以召犬戎之祸而诗人刺之曰妇无公事休其蚕织盖推其祸端良由稼穑织纴之事不闻于耳不动于心以至于此故诵葛覃服之无斁之章则知周之所以兴诵休其蚕织之章则知周之所以衰其得失所自岂不较然乎以是意而攷秦汉以下其治乱成败之源皆可以得而见之矣
　　大祭祀后祼献则赞瑶爵亦如之正后之服位而诏其礼乐之仪赞九嫔之礼事凡賔客之祼献瑶爵皆赞致后之賔客之礼凡丧事佐后使治外内命妇正其服位注防大祀祭祀宗庙也王既祼而出迎牲后乃从后祼也祭统曰君执圭瓉祼尸大宗执璋瓉亚祼此大宗谓夫人不与而摄耳献谓王荐腥荐熟后亦从后献也以玉爵酌醴齐盎齐亚王献尸瑶爵谓尸卒食王既酳尸后亚献之其爵以瑶为饰此三事内宰皆佐后也　刘氏曰正其服若祭先王以袆衣祭先公以褕狄之类　郑氏曰位房中戸内及阼阶所立处也礼乐之仪荐彻之礼当与乐相应也天子之礼荐时歌清庙彻歌雍内宰诏之俾无失节也九嫔赞后荐玉齍荐彻豆笾内宰又助九嫔赞后之事也賔客王同姓及二王之后来朝觐为賔客者祼之礼亚王而礼賔献谓王飨燕亚王而献賔也瑶爵所以亚王酬賔也坊记曰阳侯杀穆侯而窃其夫人是以大飨废夫人之礼　刘氏曰致后之賔客之礼若牢礼及医酏糟之类祭祀賔客后皆与诗称参差荇菜左右芼之窈窕淑女钟鼓乐之是也　郑氏曰内命妇九嫔世妇女御外命妇卿大夫士之妻王命其夫后命其妇也使使其属之上士　疏曰服有精麄位有先后
　　凡建国佐后立市设其次置其叙正其肆陈其货贿出其度量淳制祭之以隂礼中春诏后帅外内命妇始蚕于北郊以为祭服嵗终则防内人之稍食稽其功事佐后而受献功者比其大小与其麤良而赏罚之防内宫之财用正嵗均其稍食施其功事宪禁令于王之北宫而纠其守上春诏王后帅六宫之人而生穜稑之种而献之于王【淳诸允反中音仲穜直龙反本或作重稑音六种章勇反】
　　郑氏曰市朝者君之所以建国也建国者必面朝后市王立朝而后立市隂阳相成之义　杂説内外之治王与后分掌天子理阳道后治隂徳令建国之初面朝后市市隂而朝阳内宰佐后止于建国之初非常与于市事　王介甫曰次司市所谓思次介次叙所谓各于其地之叙肆所谓各掌其肆之政令疏曰陈其货贿陈列之也　刘氏曰度五度分寸引丈尺量五量龠合升斗斛淳布帛之广制布帛之长皆出于市所以一制度正民心絶情伪也注疏隂礼妇人之祭礼于市中祭之蚕于北郊妇人以纯隂为尊郊必有公桑蚕室焉祭义曰蚕事既毕遂朱緑之黄之以为祭服　王介甫曰内人王内之人也　注疏稽计也计丝枲女功之事以知多少也典妇功曰及秋献功女御等献丝枲之功也布帛等缕小者则细长缕大者则麄恶赏罚之以示惩劝也内宫是緫六宫之内所有财用皆防之　刘氏曰赏罚于嵗终故均其稍食于嵗始励功徳也已施其功事于正嵗则稽其功事于嵗终考勤怠也　疏曰宪表县之北宫者对王六寝在南后六宫在北也守宿衞者上春亦谓正嵗以其春事将兴故云上　郑氏曰六宫之人夫人已下分居后之六宫者毎宫九嫔一人世妇三人女御九人其余九嫔三人世妇九人女御二十七人从后唯其所燕息焉从后者五日而沐浴其次又止十五日而徧云夫人如三公从容论妇礼古者使后宫藏种以其有类蕃孳之祥必生而献之示使育之使不伤败且以佐王耕事供禘郊也先种后熟曰穜后种先熟曰稑诗云黍稷穜稑是也王当以耕于借田李氏曰内宰仲春诏后帅命妇蚕以为祭服又上
　　春诏后帅六宫生穜稑之种而献于王夫普天之下蚕者非一女也将以为祭服有不足者乎而后且亲蚕耕者非一男也将以为粢盛有不足者乎而后且佐王之耕以事先舅先姑敢不用力焉不可以为妇道也王后之尊而亲蚕天下之女子有不遵微行求柔桑者乎王后之尊而佐耕天下之女子有不馌南亩喜田畯者乎王后之尊而为妇道天下之女子有不承先祖以共祭祀者乎明王以孝治天下此其一助也
　　内小臣
　　奄上士四人史四人徒八人
　　郑氏曰奄称士者异其贤　东莱曰奄之位止于上士先王虑患之意葢微　李氏曰周礼一部内其余奄皆不命也夫宦官之位天象所有指其居次则或在帷薄之内论其职掌则或闻牀笫之言固不可以诎辱俊乂浑肴男女其用奄人是乃制事之宜矣然而先王不以恩夺义不以私废公虽其防臣无得过宠奄称士者止于四人况可为卿大夫乎哉　杂説内小臣奄上士四人必是奄受上士之爵其它未有以爵称者度得此意必是当时虽防近必择一谨信端厚可受爵者为之以掌王后命令而正其服位非如后世所谓着青紫者千人也夫后之尊亚于王一等耳掌其命者四人而已三代礼乐号周为备而六寝六宫之奄寺人内竖其众不过二十人不有定制其能如是哉　经国书云儒者多疑先王之世犹用奄人殊不知此皆领于冢宰无可虑也汉少府得管摄宫中奄官而少府属于丞相御史此制犹好【汉志少府中黄门属焉注中黄门谓奄人居禁中在黄门内给事者】自光武以山海盐鐡归之郡县是宫中私用尽付与外有司章和以后宫中不堪于是别自立监都用奄人领之自是奄人不领于外朝至隋炀帝置殿中监専以奄人掌之凡王后服食器用尽付之奄人之手大臣都谁何不得　永嘉陈氏曰西汉去周未逺也政事规模粗得古意夫极治之世无它人主亲近端人正士不使小人在侧而已是以成周盛时内小臣阍人寺人之属悉统于冢宰葢阍寺之徒朝夕左右最易防近人主亦易得而宠任之今既属之冢宰则人主不得以私意昵内臣不得以非道干故侍御仆从罔非正人此先王治内之严也西汉之制犹稍近古三公緫九卿而少府之官凡王之内臣皆属焉葢九卿之长也佞幸如邓通其官止于上大夫宠任则无荐达一有细过申屠得以伸召斩之威此时宰相其权最重自武帝疎逺朝士宰相不得加官入内其权稍轻矣既而石显用事匡衡甄谭犹得条奏具言旧恶则宰相虽无曩时之权而宰制之意犹故也况当时内臣亦参选明经之士咸拜议郎更宿王宫以备顾问如雄之位执防孔安国之掌御唾壶是也东汉则不然议郎不在宿直故人主无由亲近明经之士中常侍不复杂调他官尽是宦者为之故人主日宻迩小臣卒至宦者用事庙堂机务朝臣不得参订王爵天宪徃徃皆専闺闼孙程曹腾始得以専废立之权董卓终得以成败国之谋君子因其末势之恣横而原其初之所自葢东汉三公拥虚无复西汉统领九卿之职而宦者之専权非三公之所能制之故也【博议】　杂説成周凡内臣阍寺皆属之冢宰汉兴内外之官皆属丞相故邓通无礼申屠嘉得以召斩之惟文帝能伸其威必待困辱而后召之而小臣自此不敢妄为矣自景帝以贵幸用事丞相之议屈于晁错大臣之言始轻是后九卿更进用事而石庆不能与议尝欲治近臣所忠九卿减宣罪反受其过大臣见轻可知矣其极至于孔光为相不答省中语而养成王氏之祸也　杂説成周建官内外不分内臣皆冢宰所掌汉以邓通韩嫣为上大夫上大夫乃外朝之官而邓韩宠幸在内之臣亦得为之亦见汉时内外无所隔絶仅得成周遗意王嘉为东平王讼寃而表石显之不当侯而嘉反下狱死此汉之所以衰也
　　掌王后之命正其服位后出入则前驱若有祭祀賔客丧纪则摈诏后之礼事相九嫔之礼事正内人之礼事彻后之俎后有好事于四方则使往有好令于卿大夫则亦如之掌王之隂事隂令【相息亮反好呼报反】
　　注疏太仆云掌正王之服位出入王之大命小臣侍后犹太仆侍王命谓使令所为也或言王后或言后通耳前驱道之也摈赞诏告也相助也正直正之而已　刘氏曰礼事一也摈相正随其人之尊卑也王氏曰膳夫彻王之胙俎所以尊王也内小臣彻后之俎所以尊后也　刘氏曰王后族亲之在外内者必遣内小臣以修其问遗之好所以睦外亲也隂事隂令妇人之事及令之者也
　　阍人【阍音昬】
　　王宫毎门四人囿防亦如之
　　郑氏曰阍人司晨昬以啓闭者刑人墨者使守门防离宫也囿御苑也　疏曰此言每门则王宫五门皆有阍四人守之若囿防之门人同名阍人而职别者也　徂徕原乱曰周礼阍者掌守王宫中门之禁而已寺人掌王宫之内人及女官之戒命而已汉武帝数宴后庭潜防离馆奏请机事多以宦官主之宦官始预政焉则宦官之权武帝啓之也宦官之权啓则巧幸进而正人废矣谀佞入而君政败矣吁乱是以生杂説内小臣虽専出后之命令以风化天下然阍
　　寺继之命令不得苟出
　　掌守王宫之中门之禁丧服凶器不入宫潜服贼器不入宫竒服怪民不入宫凡内人公器賔客无帅则防其出入以时啓闭凡外内命夫命妇出入则为之辟掌扫门庭大祭祀丧纪之事设门燎跸宫门庙门凡賔客亦如之【帅色类反辟亦作辟婢亦反扫素报反燎力召反】
　　注中门雉门也王有五门外曰臯门二曰库门三曰雉门四曰应门五曰路门雉门以内外为中也　刘氏曰推此则其外臯门雉门可知也　王介甫曰孔子见齐衰者虽少必作过之必趋内有感恻则外为之感动丧服凶器不入宫则不欲变动至尊故也郑氏曰丧服衰绖也凶器明器也　王介甫曰潜服则衷甲之类贼器器之可以贼人者不入宫所以严禁衞也竒服非法服也怪民行怪者也不入宫则王宜非礼勿视非义勿听也　王氏曰内人王内之臣公器公家之器賔客诸侯诸臣之为賔客者皆有帅以道其出入若无帅则阍人察之　郑氏曰三者之出皆须使者符节乃行　王氏曰以时啓闭晨昬为啓闭之节也　注疏内命夫卿大夫士之在宫中者外命夫卿士大夫在朝者外命妇緫卿大夫之妻也内命妇三夫人以下也辟辟行人使无干犯　王氏曰门外之地谓之庭掌扫门庭者以其掌禁冝洁其所守也设门燎则设燎于门以为明也　注疏燎烛在地上百根苇皆以布纒之以蜜涂其上若今蜡烛矣跸止行人也　刘氏曰祭祀王在庙中大丧以下王或出送葬跸宫门庙门以肃王之归也　郑氏曰庙在中门之外　疏曰賔客若飨食在庙燕在寝亦为设之　王氏曰宫正凡邦之事跸明所禁止者广阍人跸宫门庙门明所禁止者门而已宫正宫中庙中则执烛明所照察者内阍人设门燎明所照察者门而已亦尊卑之辨　杂説内言不出于阃外言不入于阃无所不禁此周家正家之法家正而天下定矣
　　寺人
　　王之正内五人
　　郑氏曰寺之言侍也诗云寺人孟子正内路寝也疏曰此亦奄人为之也寺人披曰岂惟刑臣毋乃刑人欤　杂説幽王之时周之法度无有存者而犹有寺人伤防之事夫寺人内臣也得志于君宜若后世贼忠良招权势反恶防如此至欲取之以投畀豺虎岂不贤哉知先王之时内臣必取刚正能守法者虽当乱世犹恶无礼况成周之时乎　杂説周家冢宰一官凡阉寺嫔御之职服膳筦库之司皆属焉先王奚必烦细若是哉嗟夫先王此意不明于天下盖自冢宰失职而后有女宠之祸有阉寺之变有内藏之私有宫市之患有奢侈百出之弊凡先王治天下之本莫不废壊焉
　　掌王之内人及女宫之戒令相道其出入之事而纠之若有丧纪賔客祭祀之事则帅女宫而致于有司佐世妇治礼事掌内人之禁令凡内人吊临于外则帅而往立于其前而诏相之【相息亮反道徒报反临良鸩反】
　　王氏曰女宫女奚之属有职于宫中者　郑氏曰致于有司宫卿世妇也佐世妇则二十七世妇也礼事即世妇职所掌賔客丧纪之事　刘氏曰内人吊临于卿大夫之丧也　郑氏曰若哭其族亲　郑氏曰立于其前者贱也贱而必诏相之者出入于王宫不可以阙于礼
　　内防
　　倍寺人之数
　　注疏竖未冠者之名左传叔孙穆子幸庚宗之妇人而生牛以为竖官则亦童子为之耳　东莱曰内竖主通小事　杂説阍寺既严其守然后继以内竖
　　掌内外之通令凡小事若有祭祀賔客丧纪之事则为内人跸王后之丧迁于宫中则前跸及葬执防器以从遣车【为于伪反遣弃战反】
　　刘氏曰文王为世子朝于王季日三焉鸡初鸣而衣服至于寝门外问内竖之御者今日安否如何内竖曰安文王乃喜则亦侍宿于燕寝之外故曰掌内外之通令凡小事也若大事则非童竖之所可焉郑氏曰丧迁者将葬朝于庙也防器振饰颒沐之器窦氏曰遣车鸾车也　王氏曰此事死如事生之
　　意
　　九嫔
　　郑氏曰嫔妇也昏义曰古者天子后立六宫三夫人九嫔二十七世妇八十一女御以聴天下内治以明章妇顺故天下内和而家理也不列夫人于此者夫人之于后犹三公之于王坐而论妇礼无官职　李氏曰自九嫔下至女史皆属天官先王之意于是深矣彼妇人女子而当于至尊幽居九重人弗得见则骄蹇自恣无所不至也是故使之分职于内而附属于外有职则当奉其法有属则必攷其功奉法则不敢不谨攷功则不敢不勤举宫中之人而有劝勉者官有其长之效也而况内宰则用大夫士春官世妇每公卿二人葢皆分命贤人以参检内事与夫婢妾贱人自相使令而不复畏忌者不可同年而语矣汉髙欲废太子立戚妃子如意留侯曰骨肉之间虽臣等百人何益此大臣不得与内事之敝也袁盎引郤慎夫人座谓妾主不可以同坐文帝怒説以人豕乃悦如使盎辈得制宫中之事则尊卑有不序上下有不和者乎官失其守一女专恣几危国祚而公卿附丽之不暇其何冢宰之能帅也哉
　　掌妇学之灋以教九御妇徳妇言妇容妇功各帅其属而以时御叙于王所凡祭祀賛玉齍賛后荐彻豆笾若有宾客则从后大丧帅叙哭者亦如之【齍音咨】
　　刘氏曰九嫔之位亚于三夫人是四徳之优而奉承于王不失其礼者故使掌妇学之法以教九御女御幼少故立妇学而以四徳教之使知所以事上之道焉　杂説古者有妇学昏义曰古人妇人未嫁三月教于公宫已毁则教于宗室观葛覃之诗序可见郑氏曰妇徳贞顺也妇言辞令也妇容婉娩也妇功丝枲也　刘氏曰古者立妇学而教之四徳四者妇人立身之大本也周南召南得以擅美于三代者既行之于前而此又之于后则知教化之本原未有不始于齐家者易称王假有家勿恤吉者所以治天下之本乎　郑氏曰各帅其属者自九嫔而下九九而相与从于王所息之燕寝御犹进也劝也进劝王息亦相次叙凡羣妃进见之法月与后妃其象也卑者宜先尊者宜后女御八十一人当九夕世妇二十七人当三夕九嫔九人当一夕三夫人当一夕后当一夕亦十五日而徧云自望后反之月初卑者为始月望后尊者为先也　注疏凡祭祀宗庙之祭耳妇人无外事也玉齍玉敦受黍稷器后荐之而不彻则赞荐之而已若豆笾之荐与彻皆助后后之有事于宾客谓诸侯来朝后助王燕飨时九嫔从后往当賛后事也王丧内外命妇哭皆依尊卑命数在后后为前后列位哭之故须导帅使有次叙
　　世妇
　　郑氏曰序官世妇以下具其名而不言数君子不苟于色有妇徳者充之无则阙　王氏曰执箕帚以事人者谓之妇记曰纳女于天子备洒扫纳女者以卑自称犹妇人之于姑也妇人之事人有庙嗣之义故谓之世妇　李氏曰自古妇人之贤者葢不易得故其生则寝之地以教其卑衣之裼以教其正弄之瓦以教之事既十年则姆教婉娩聴从执麻枲治丝茧织纴组紃学女事以共衣服观于祭祀纳酒浆笾豆菹醢礼相助奠十五而笄二十而嫁先嫁三月或教于公宫或教于宗室教以妇徳妇言妇容妇功教成之祭牲用鱼芼用苹藻所以成妇顺也如是而后备于从人之道况夫王之六宫当贯鱼之宠可以非其人哉后世人主不择徳而以色亲甚或取之倡优下贱如汉赵飞燕李夫人之属是已曲礼纳女于天子曰备百姓言以广子姓耳深山大泽实生龙蛇母子类亦不可忽晋愍懐太子宫中为市使人屠沽手揣斤两轻重不差其母本屠家女也先王之制百二十人犹以无人而缺之至难至慎若此晋武平吴后掖庭万人复何义也人多则御幸不可徧怨恨由是兴费广则财用不足支民甿所以困国家之败何莫由斯者耶
　　掌祭祀宾客丧纪之事帅女宫而濯摡为齍盛及祭之日涖陈女宫之具凡内羞之物掌吊临于卿大夫之丧【摡古爱反】
　　刘氏曰王与后之祭祀宾客丧纪外有百执事各帅其属夙夜厥职非不可以备其物致其诚也而必使九嫔世妇躬涖乃事而女御之职又以賛世妇焉葢以妇人不事于宗庙宾客丧纪则不知所以事上之道使之岂独致已之诚哉亦所以役之艰难俾尽其敬也则闗雎之后妃召南之夫人立教于前而周官所帅而习之于后者斯其为教不亦大哉　注疏此妇人所掌祭祀谓祭宗庙也宾客飨食诸侯在庙也丧纪大丧朝庙设祖奠与大丧遣奠时也摡拭也少牢礼摡鼎俎摡甑甗摡豆笾之属为犹差择也涖临也内羞房中之羞若糗□粉餈属案少牢皆从房中而来故名为内羞也　王氏曰笾人醢人共内羞此世妇涖陈之也九嫔视卿世妇视大夫故王使之徃吊于卿大夫之丧也
　　女御
　　郑氏曰昏义所谓御妻也　王氏曰女御内宫之属至卑者也
　　掌御叙于王之燕寝以歳时献功事凡祭祀賛世妇大丧掌沐浴后之丧持翣从世妇而吊临于卿大夫之丧【翣所甲反】
　　疏曰女御掌御叙于王不使九嫔世妇而使女御者防上之专妒也　杂説女御以时叙御意者在上者无妒忌之行而恵及贱妾乎观小星之诗可见　李氏曰盖以女御官卑不敢习妬自专则九九之法行矣九九之法行则内无怨女而子孙众多矣夫男女人之大欲一有失时则为怨旷七月女心伤悲东山妇叹于室君子体于人情周家所以兴也安得聚少女之色幽于深宫之中而无进御之路则其性情之所感动何如哉四时何以能和百神何以降福至于继社稷之重其有宠之人或不宜子非广其礼将无及也然则圣人之意逺矣　郑氏曰功事丝枲成功之事大丧王及后之丧翣棺饰也持而从柩车从世妇而吊于卿大夫从之者葢如使者之介云　李氏曰男女之际人之所甚重前哲备言之矣然而贤妃相成之道不世出乱国亡家者往往而是葢妇人之性隂昧而柔弱鲜克正也尧之试舜厘降二女以嫔于虞以观厥刑焉以尧之女其渊源非不善尚曰舜能以义理下其心则不渐以教不摩以礼其不能以行妇道明矣夫后妃同体于王其次嫔御亦所爱幸一举事足以旋转天地薄食日月其为祸福可胜言哉贵则为骄富则为侈并宠则妬不答则怨憎则有谗言爱则有私谒府库或为之空刑赏或为之滥奸邪或为之昌忠良或为之剥宗室或为之尽冢嗣或为之易帷薄或为之不修社稷或为之不食妹喜之杀桀妲己之杀纣此类岂少哉成周内宰之职王宫之中自王后而下至女御之辈皆受教皆习礼徳皆正言皆顺无治容无废功无侈服无衺道则闺门之内何有不肃溥天之下何有不化闗雎之不滛葛覃之躬俭樛木之无嫉妒螽斯之多子孙巷耳之辅佐求贤兎罝之莫不好徳于此见矣王道安得而不成乎
　　女祝【之六反】
　　四人奚八人
　　王氏曰王有大祝小祝而后亦有女祝之官　杂説夫内宰掌宫中之祭祀矣而复有女祝何也或疑以为文帝尚除秘祝而先王之时岂有此乎殆汉世执左道入宫中者为厌胜之道也而不知古人通天人达幽明动则有祭食祭先饭桑祭先蚕农祭先穑与夫祭五祀祭先牧祭马祖之类不一不惟忠厚不忘之意葢神所在有之祭则所在皆有外有司巫男巫内有女巫女祝所以交三才之通不可不自尽焉
　　掌王后之内祭祀凡内祷祠之事掌以时招禬禳之事以除疾殃【古猛反禬古外反禳如羊反】
　　郑氏曰内祭祀王之七祀之在内者灶门户也　王氏曰祷祈福也　郑氏曰祠报福也　刘氏曰招禬禳此四事皆祭也　疏曰招招取善祥　捍御恶之未至禬除去见在之灾禳推却见在之变异此四者皆与人为疾殃　杂説先王后妃之贤道化盛行和气充塞安有疾殃先王正欲使后知戒惧耳
　　女史
　　八人奚十有六人
　　疏曰女史之于后犹大史之于王
　　杂説王后有女史视聴言动安得不正
</div>
    <div class="pagination">
<a href="周礼集说_page6.html">上一页</a><span>...</span><a href="周礼集说_page2.html">2</a><a href="周礼集说_page3.html">3</a><a href="周礼集说_page4.html">4</a><a href="周礼集说_page5.html">5</a><a href="周礼集说_page6.html">6</a><span class="current-page">7</span><a href="周礼集说_page8.html">8</a><a href="周礼集说_page9.html">9</a><a href="周礼集说_page10.html">10</a><a href="周礼集说_page11.html">11</a><a href="周礼集说_page12.html">12</a><span>...</span><a href="周礼集说_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
