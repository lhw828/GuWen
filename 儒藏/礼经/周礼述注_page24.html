<!DOCTYPE html>
<html>
<head>
    <meta charset="UTF-8">
    <title>周礼述注 - 第 24 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 24 页/共 64 页</h1>
    <div class="content">　　○以禋祀祀昊天上帝以实柴祀日月星辰以槱燎祀司中司命飌师雨师
　　注曰禋之言烟周人尚臭烟气之臭闻者槱积也诗曰芃芃棫朴薪之槱之三祀皆积柴实牲体焉或有玉帛燔燎而升烟所以报阳也郑司农云昊天天也上帝天也昊天上帝乐以云门实柴实牛柴上也故书实柴或为宾柴司中三能三阶也司命文昌宫星风师箕也雨师毕也谓星谓五纬辰谓日月所防十二次司中司命文昌第五第四星或曰中能上能也祀五帝亦用实柴之礼云　疏曰辰即二十八星也　程子曰天与帝一也天言其体帝言其主朱子曰说上帝是总说帝说五帝是五方帝说昊天上帝只是说天
　　○以血祭祭社稷五祀五岳以貍沈祭山林川泽以疈辜祭四方百物
　　注曰不言祭地此皆地祭地可知也阴祀自血起贵气臭也社稷土谷之神有徳者配食焉共工氏之子曰勾龙食于社有厉山氏之子曰柱食于稷汤迁之而祀弃故书祀作禩疈为罢郑司农云禩当为祀书亦或作祀罢辜披磔牲以祭若今时磔狗祭以止风谓五祀者五官之神在四郊四时迎五行之气于四郊而祭五徳之帝亦食此神焉少昊氏之子曰重为勾芒食于木该为蓐食于金脩及熙为冥食于水颛顼之子曰黎为祝融食于火共工氏有子曰勾龙为后土食于土五岳东曰岱宗南曰衡山西曰华山北曰恒山中曰嵩高山不见四窦者四窦五岳之匹或省文祭山林曰貍川泽曰沈顺其性之含藏疈疈牲胷也疈而磔之谓磔攘及蜡祭郊特牲曰八蜡以祀四方又曰蜡之祭也主先啬而祭司啬也祭百种以报啬也飨农及邮表畷禽兽仁之至义之尽也　疏曰五岳歆神虽与社稷同用血五岳四渎山川之类亦当貍沈也　坡谓祀天神祭地其时其地详见于大司乐而此经下文云以苍璧礼天以黄琮礼地典瑞云四圭有邸以祀天旅上帝两圭有邸以祀地旅四望神祗之祀灿然并列王制云天子祭天地诸侯祭社稷则祭地祭社实难从同然此经序祭有社无又司徒鼓人职曰以雷鼓鼓神祀以灵鼔鼓社祭是二者皆言社而不及典瑞以圭璧礼诸神祀地之外不着社稷大司乐分乐以祭亦不别着社稷于祭地之后二者又言而不及社似乎彼此相成各见为义而祭社祭礼无殊也勉斋黄氏曰社祭土稷祭谷土谷之祭达于上下故方丘与社皆祭地也而宗伯序祭有社无举社则其礼达于上下举则天子独用之鼓人职曰以雷鼓鼔神祀以灵鼓鼔社祭不曰祭而曰社祭亦是礼之达乎上下也大司乐雷鼓雷鼗以祀天神灵鼓灵鼗以祭地是则祭社祭其用同矣斯言哉较于贾疏所谓以小该大者尤为长于理而合于经也曰礼记祭灋王有大社又有王社何欤曰孔氏云大社在库门内之右王社所在书传无文妄意大社立于王宫惟祭京师之地王社则天子祭天下之地惟天子得行之或者兆在北郊将王社即方丘欤曰张子不云大社祭天下之地王社祭京师之地乎曰张子说本白虎通惟据大与王而分之则大者綂天下王者自一人而言耳然京大也师众也京师之社亦可云大王者无外社系以王首以见此礼惟王有之诸侯以下则否次以见王者君天下则王社亦綂天下矣虽然张子之言足为天子二社一及京师一及天下之眀徴也四方解见司徒舞师后仿此
　　○以肆献祼享先王以馈食享先王以祠春享先王以禴夏享先王以尝秋享先王以烝冬享先王
　　注曰宗庙之祭有此六享肆献祼馈食在四时之上则是祫也禘也肆者进所解牲体谓荐熟时也献献醴谓荐血腥也祼之言灌灌以郁鬯谓始献尸求神时也祭必先灌乃后荐腥荐熟于祫逆言之者与下共文眀六享皆然祫言肆献祼禘言馈食者着有黍稷互相备也鲁礼三年丧毕而祫于太祖眀年春禘于羣庙自尔以后率五年而再殷祭一祫一禘　疏曰天地宗庙皆乐为下神始从禋祀已下至此吉礼十二为歆神始也　槱羊九反飌音风貍亡皆反后同疈孚逼反肆他力反食音嗣禩音祀罢芳皮反磔张格反重直龙反蓐音辱窦音渎畷音缀邸音底
　　以凶礼哀邦国之忧
　　注曰哀谓救患分烖凶礼之别有五
　　以丧礼哀死亡
　　注曰哀谓亲者服焉疏者含禭
　　以荒礼哀凶札
　　注曰荒人物有害也凶嵗凶年谷不登札读为截谓疫疠
　　以吊礼哀旤烖
　　注曰旤烖谓水火宋大水鲁庄公使人吊焉曰天作淫雨害于粢盛如何不吊廏焚孔子拜乡人为火来者拜之士一大夫再亦相吊之道
　　以禬礼哀围败
　　注曰同者防合财货以更其所丧春秋襄三十年冬防于澶渊宋烖故是其类
　　以恤礼哀寇乱
　　注曰恤忧也邻国相忧兵作于外为寇作于内为乱坡谓自一至三天患也四五人旤也天患者先死
　　亡次凶札由亲及疎也次水火由重及轻也人旤者围败则丧师失地寇乱未有丧失亦先重后轻焉旤音祸禬古外反含戸暗反所丧之丧息浪反澶善然反
　　以宾礼亲邦国
　　注曰亲谓使之相亲附宾礼之别有八
　　○春见曰朝夏见曰宗秋见曰觐冬见曰遇时见曰防殷见曰同
　　注曰此六礼者以诸侯见王为文六服之内四方以时分来或朝春或宗夏或觐秋或遇冬名殊礼异递更而遍朝犹朝也欲其来之早宗尊也欲其尊王觐之言勤也欲其勤王之事遇偶也欲其若不期而偶至时见者言无常期诸侯有不顺服者王将有征讨之事则既朝觐王为坛于国外合诸侯而命事焉春秋传曰有事而防不协而是也殷众也十二嵗王如不巡狩则六服尽朝朝礼既毕王亦为坛合诸侯以命政焉所命之政如王巡狩殷见四方四时分来嵗终则徧
　　○时聘曰问殷覜曰视
　　注曰时聘者亦无常期天子有事乃聘之焉竟外之臣既非朝嵗不敢渎为小礼殷覜谓一服朝之嵗以朝者少诸侯乃使卿以大礼众聘焉一服朝在元年七年十一年　疏曰此二经者是诸侯遣臣聘问天子之事上时防是当方诸侯不顺服其顺服者当方尽朝无遣臣来之灋其余三方诸侯不来闻天子有征伐之事则遣大夫来问天子必知时防遣大夫不使卿者以经称问案聘礼小聘曰问使大夫此经云问眀使大夫也　郑刚中曰攷行人时聘以结诸侯之好殷覜以除邦国之慝此乃王见诸侯之文与此诸侯见王之文不合合二官攷之盖聘覜之礼王与诸侯交用之但诸侯行之则曰问视天子行之则曰除慝结好　见贤遍反覜他吊反竟音境
　　以军礼同邦国
　　注曰同谓威其不协僭差者军礼之别有五　郑刚中曰天子用之侯国亦用之所以谓之同
　　大师之礼用众也
　　注曰用其义勇　疏曰大师者谓天子六军诸侯大国三军次国二军小国一军出征之灋
　　大均之礼恤众也
　　注曰均其地政地守地职之赋所以忧民　疏曰此大均必在军礼者谓诸侯赋税不均者皆是诸侯僭滥无道致有不均之事当合众以均之故在军礼也
　　大田之礼简众也
　　注曰古者因田习兵阅其车徒之数　疏曰此谓天子诸侯亲自四时田猎
　　大役之礼任众也
　　注曰筑宫邑所以事民力强弱
　　大封之礼合众也
　　注曰正封疆沟涂之固所以合聚其民　王介甫曰合众者地有定域民有常主所以合其志　坡谓兵以衞国赋以足食故居首田以习战与大师相表里赋役一也故大役与大均亦表里焉凡四者皆必民聚而后可为故以大封之礼终之
　　以嘉礼亲万民
　　注曰嘉善也所以因人心所善者而为之制嘉礼之别有六　疏曰余四礼皆云邦国独此云万民者余四礼万民所行者少故举邦国而言此嘉礼六者万民所行者多故举万民其实上下通也
　　以饮食之礼亲宗族兄弟
　　注曰亲者使之相亲人君有食宗族饮酒之灋所以亲之也文王世子曰族食世降一等大传曰系之以姓而弗别缀之以食而弗殊
　　以昏冠之礼亲成男女
　　注曰亲其恩成其性
　　以宾射之礼亲故旧朋友
　　注曰射礼虽王亦立宾主也王之故旧朋友为世子时共在学者天子亦有友诸侯之义武王曰我友邦冡君是也司冦职有议故之辟议宾之辟
　　以飨燕之礼亲四方之宾客
　　注曰宾客谓朝聘者　疏曰此经飨燕并言殊食于上者食无献酢之灋故别言于此与私饮同科
　　以脤膰之礼亲兄弟之国
　　注曰脤膰社稷宗庙之肉以赐同姓之国同福禄也兄弟有共先王者鲁定公十四年天王使石尚来归脤　疏曰此文虽主兄弟之国至于二王后及异姓有大功者得与兄弟之国同故僖九年夏王使宰孔赐齐侯胙又僖公二十四年宋成公如楚还入于郑郑伯将享之问礼于皇武子对曰宋先代之后也于周为客天子有事膰焉有丧吊焉是二王后及异姓有大功者亦得脤膰之赐是以大行人直言归脤以交诸侯之福不辨同姓异姓是亦容有非兄弟之国亦得脤膰也
　　以贺庆之礼亲异姓之国
　　注曰异姓王昏姻甥舅　疏曰大行人云贺庆以赞诸侯之喜不别同姓异姓则兼同姓可知　坡谓饮食昏冠所以亲于家也宾射飨燕所以亲于国也脤膰贺庆所以亲于天下也而家国天下之中亲疏内外又各有序焉夫先王之治天下报本反始敬之至也救灾恤患爱之大也吉凶之礼备矣敬之至爱之大则诸侯悦服以正王面为宾礼以宾之而谋其不协威其不轨于是又有大师之礼至若通乎上下因其所善以厚道先之亲亲敬故使贵贱疎戚皆维系于厚则嘉礼之为也　脤上忍反膰音烦共读如字辟音僻
　　以九仪之命正邦国之位
　　注曰每命异仪贵贱之位乃正春秋传曰命位不同礼亦异数　王光逺曰命以徳定其数仪以命制其节位以仪辨其分
　　壹命受职
　　注曰始见命为正吏谓列国之士于子男为大夫王之下士亦一命郑司农云受职治职事
　　再命受服
　　注曰受服受冕之服列国之大夫再命于子男为卿卿大夫自冕而下如孤之服王之中士亦再命则爵弁服
　　三命受位
　　注曰此列国之卿始有列位于王为王之臣也王之上士亦三命
　　四命受器
　　注曰此公之孤始得有祭器者也礼运曰大夫具官祭器不假声乐皆具非礼也王之下大夫亦四命
　　五命赐则
　　注曰郑司农云则者灋也出为子男谓则地未成国之名王之下大夫四命出封加一等五命赐之以方百里二百里之地者方三百里以上为成国王莽时以二十五成为则方五十里合今俗说子男之地独刘子骏等识古有此制焉
　　六命赐官
　　注曰此王六命之卿赐官者使得自置其臣治家邑如诸侯春秋襄十八年冬晋侯以诸侯围齐荀偃为君祷河既陈齐侯之罪而曰曾臣彪将率诸侯以讨焉其官臣偃实先后之
　　七命赐国
　　注曰王之卿六命出封加一等者郑司农云出就侯伯之国
　　八命作牧
　　注曰谓侯伯有功徳者加命得専征伐于诸侯郑司农云一州之牧王之三公亦八命
　　九命作伯
　　注曰上公有功徳者加命为二伯得征五侯九伯云郑司农云长诸侯为方伯　坡谓职服位器皆曰受者自下言之不敢自専也则与官国皆曰赐自上言之恩出非常也牧与伯皆曰作者必有过人之功徳方可作而在此位也
　　以玉作六瑞以等邦国
　　瑞信也等犹齐等也
　　王执镇圭
　　注曰镇安也所以安四方镇圭者盖以四镇之山为瑑饰圭长尺有二寸　疏曰此镇圭王祭祀时所执
　　公执桓圭
　　注曰公二王之后及王之上公双植谓之桓桓宫室之象所以安其上也桓圭盖亦以桓为瑑饰圭长九寸　疏曰此所执谓朝时桓谓若屋之桓楹桓若竖之则有四棱此于圭上而言下二棱着圭不见惟有上二棱故以双言宫室在上须桓楹乃安若天子在上须诸侯衞守乃安
　　侯执信圭伯执躬圭
　　注曰信当为身声之误也身圭躬圭盖皆象以人形为瑑饰文有麤缛耳欲其慎行以保身圭皆长七寸
　　子执谷璧男执蒲璧
　　注曰谷所以养人蒲为席所以安人二玉盖或以谷为瑑饰或以蒲为瑑饰璧皆径五寸不执圭者未成国也　坡谓圭之长短依命数其形则杂记赞大行云博三寸厚半寸剡上左右各寸半是也璧形圆内有孔谓之好外有玉谓之肉肉倍好谓之璧
　　以禽作六贽以等诸臣
　　注曰挚之言至所执以自致
　　孤执皮帛卿执羔大夫执鴈士执雉庶人执鹜工商执鸡
　　注曰皮帛者束帛而表以皮为之饰皮虎豹皮帛如今璧色缯也羔小羊取其羣而不失其类鴈取其候时而行雉取其守介而死不失其节鹜取其不飞迁鸡取其守时而动曲礼曰饰羔鴈者以缋谓衣之以布而又画之者自雉以下执之无饰士相见之礼卿大夫饰挚以布不言缋此诸侯之臣与天子之臣异也然则天子之孤饰挚以虎皮公之孤饰挚以豹皮与此孤卿大夫士之挚皆以爵不以命数凡挚无庭实　疏曰凡此所执王之臣尊侯之臣卑虽尊卑不同命数有异爵同则挚同此虽以王臣为主文兼侯臣是以士相见卿大夫士所执亦与此同但饰有异耳庶人府史胥徒新升之时　郑刚中曰古之工商亦有见君之理如工执艺事以谏郑商人以乘韦先牛犒师匠庆伶州鸠之徒皆工商之得以见君者也信音身慎行之行下孟反剡音琰缋音溃
　　以玉作六器以礼天地四方
　　注曰礼谓始告神时荐于神坐书曰周公植璧秉圭是也　疏曰此以玉礼神在作乐下神后与宗庙祼同节若然祭天当实柴之节也
　　以苍璧礼天以黄琮礼地以青圭礼东方以赤璋礼南方以白琥礼西方以璜礼北方
　　注曰此礼天以冬至礼地以夏至者也礼东方以立春谓苍精之帝而太昊勾芒食焉礼南方以立夏谓赤精之帝而炎帝祝融食焉礼西方以立秋谓白精之帝而少昊蓐收食焉礼北方以立冬谓黑精之帝而颛顼冥食焉礼神者必象其类璧圆象天琮八方象地圭锐象春物初生半圭曰璋象夏物半死琥猛象秋严半璧曰璜象冬闭藏地上无物惟天半见
　　皆有牲币各放其器之色
　　注曰币以从爵若人饮酒有酬币　坡谓九仪者正尊卑之位也六瑞六挚者等尊卑相见之物也后及六器者自眀以及幽也吉凶宾军嘉五者以治神人九仪四者以和上下故其叙如此　放音仿
　　以天产作阴徳以中礼防之以地产作阳徳以和乐防之
　　坡谓产生也礼器亦曰徳产天产者伦理之次第皆天生也书曰天叙有典作阴徳者制为纲常截然有定故曰阴徳以中礼防之者气质不齐于纲常或有过不及故以中防之也地产者声气之清浊皆地生也汉书曰音声不同系水土之风气作阳徳者制为歌咏诩情志故曰阳徳以和乐防之者教俗各异歌咏者或即于慆淫故以和防之也言以伦理之自然作为纲常而以中防其过不及之弊也以声气之自然作为歌咏而以和防其慆淫之失也
　　以礼乐合天地之化百物之产以事鬼神以谐万民以致百物
　　坡谓以礼乐合天地之化百物之产者推言礼乐之功用也人君建中和之极万民服中和之教于是以中感中以和召和格于上下则天地防合阴阳相得煦妪覆育万物暨于含生则草木茂区萌达羽翼奋角觡生蛰虫昭苏羽者妪伏毛者孕鬻胎生者不防而卵生者不殈合之谓也惟其可以合天地之化故以事神则天神格人享惟其可以敎中和故以谐万民则移风易俗天下皆宁惟其可以合百物之产故以致百物则麟鳯降龙格上文言治神人和上下之礼详矣此二节推其关极天地圣人体之赞化育物还以达于天地故其志气天人交相感动而其应如此兼言乐者礼乐一事也　防音忻煦音姁吁句切妪音伛于语切区音勾觡音格防音牍殈音洫
　　凡祀大神享大祭大帅执事而卜日宿眡涤濯涖玊鬯省牲镬奉玉齍诏大号治其大礼诏相王之大礼注曰执事诸有事于祭者宿申戒也涤濯溉祭器也玉礼神之玉也始涖之祭又奉之镬烹牲器也大号六号之大者以诏大祝以为祝辞治犹简习也豫简习大礼至祭当以诏相王羣臣礼为小礼涖视也　疏曰此亦灋三才故享大在其中涖玉鬯者天地有礼神之玉无郁鬯宗庙无礼神之玉而有郁鬯但宗庙仍有圭瓒璋瓒亦是玉故曲礼云玉曰嘉玉郊特牲云用玉气是也奉玉齍者此玉还是上文所涖者齍谓黍稷天地当盛以瓦簠但齍与上鬯互见为义皆始时临之祭又奉之
　　若王不与祭祀则摄位
　　摄代也王不与祭祀谓有疾及哀惨之等则代行其祭事
　　○凡大祭祀王后不与则摄而荐豆笾彻
　　注曰荐彻豆笾王后之事　疏曰天地及社稷外神等后夫人不与此言凡大祭祀王后不与谓后应与而不与又云大祭祀眀非羣小祀则大祀者惟宗庙而已　齍音咨相息亮反与音预
</div>
    <div class="pagination">
<a href="周礼述注_page23.html">上一页</a><span>...</span><a href="周礼述注_page19.html">19</a><a href="周礼述注_page20.html">20</a><a href="周礼述注_page21.html">21</a><a href="周礼述注_page22.html">22</a><a href="周礼述注_page23.html">23</a><span class="current-page">24</span><a href="周礼述注_page25.html">25</a><a href="周礼述注_page26.html">26</a><a href="周礼述注_page27.html">27</a><a href="周礼述注_page28.html">28</a><a href="周礼述注_page29.html">29</a><span>...</span><a href="周礼述注_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
