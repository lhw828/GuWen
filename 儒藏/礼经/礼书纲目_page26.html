<!DOCTYPE html>
<html>
<head>
    <meta charset="UTF-8">
    <title>礼书纲目 - 第 26 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书纲目 - 第 26 页/共 57 页</h1>
    <div class="content">　　传曰无主者谓其无祭主者也何以期也为其无祭主故也【无主后者人之所哀怜不忍降之】
　　为君之父母妻长子祖父母
　　传曰何以期也从服也父母长子君报斩妻则小君也父卒然后为祖后者服斩【此为君矣而有父若祖之丧者谓始封之君也若是继体则其父若祖有废疾不立父卒者父为君之孙冝嗣位而早卒今君受国于曽祖】　司服凡丧为王后齐衰【王后小君也诸侯为之不杖期　春官】　记大夫之适子为君夫人大子如士服【详见斩衰章君条】　外宗为夫人犹内宗也【同上】　君之母非夫人则羣臣无服唯近臣及仆骖乗从服唯君所服服也【妾先君所不服也礼庶子为后为其母缌言唯君所服伸君也春秋之义有以小君服之者时若小君在则益不可　服问】
　　妾为女君
　　传曰何以期也妾之事女君与妇之事舅姑等【女君君适妻也女君于妾无服报之则重降之则嫌】　记妾为女君恶笄有首布总【详见齐衰母为长子条】
　　妇为舅姑
　　传曰何以期也从服也　记妇为舅姑恶笄有首以髽【详见上女子子适人者为其父母昆弟之为父后者条】　妇当丧而出则除之【当防当舅姑之丧也出除丧絶族也　小记】　叔仲皮学子桞【叔仲皮鲁叔孙氏之族学教也子桞仲皮之子】叔仲皮死其妻鲁人也衣衰而缪绖【衣当为齐壊字也缪读为木樛垂之樛士妻为舅姑之服也言虽鲁顿其于礼胜学】叔仲衍以告【告子桞言此非也衍盖皮之弟衍或为皮】请繐衰而环绖【繐衰小功之缕而四升半之衰环绖吊服之绖时妇人好轻细而多服此者衍既不知礼之本子桞亦以为然使其妻为舅服之】曰昔者吾丧姑姊妹亦如斯末吾禁也【衍答子桞也姑姊妹在室齐衰与妇为舅姑同末无也言无禁我欲其言行】退使其妻繐衰而环绖【妇以诸侯之大夫为天子之衰吊服之绖服其舅非　檀弓】　夫为人后者其妻为舅姑大功【详见为人后者为其父母降】　有从轻而重公子之妻为其皇姑【详见丧服义　妾服见大功章大夫之妾为君之庶子条】
　　夫之昆弟之子【男女皆是】
　　传曰何以期也报之也　【妾服见大功章大夫之妾为君之庶子条】
　　公妾大夫之妾为其子
　　传曰何以期也妾不得体君为其子得遂也【此言二妾不得从于女君尊降其子也女君与君一体唯为长子三年其余以尊降之与妾子同也】
　　女子子为祖父母
　　传曰何以期也不敢降其祖也【经似在室传似巳嫁明虽有出道犹不降】
　　大夫之子为世父母叔父母子昆弟昆弟之子姑姊妹女子子无主者为大夫命妇者唯子不报【命者加爵服之名自士至上公凡九等君命其夫则后夫人亦命其妻矣此所为者凡六命夫六命妇】
　　传曰大夫者其男子之为大夫者也命妇者其妇人之为大夫妻者也无主者命妇之无祭主者也何以言唯子不报也女子子适人者为其父母期故言不报也言其余皆报也何以期也父之所不降子亦不敢降也大夫曷为不降命妇也夫尊于朝妻贵于室矣【无主者命妇之无祭主谓姑姊妹女子子也其有祭主者如众人唯子不报男女同不报尔传唯据女子子似失之矣大夫曷为不降命妇据大夫于姑姊妹女子子既以出降大功其适士者又以尊降在小功也夫尊于朝与已同妻贵于室从夫爵也】
　　大夫为祖父母适孙为士者
　　传曰何以期也大夫不敢降其祖与适也【不敢降其祖与适则可降其旁亲也】
　　公妾以及士妾为其父母
　　传曰何以期也妾不得体君得为其父母遂也【然则女君有以尊降其父母者与春秋之义虽为天王后犹曰吾季姜是言子尊不加于父母此传似误矣礼妾从女君而服其党服是嫌不自服其父母故以明之】
　　右齐衰不杖期
　　疏衰裳齐牡麻绖无受者【无受者服是服而除不以轻服受之不着月数者天子诸侯葬异月也小记曰齐衰三月与大功同者绳屦】
　　记齐衰三月与大功同者绳屦【虽尊卑异于恩有可同也　小记】
　　寄公为所寓【寓亦寄也为所寄之国君服】
　　传曰寄公者何也失地之君也何以为所寓服齐衰三月也言与民同也【诸侯五月而葬而服齐衰三月者三月而藏其服至葬又反服之既葬而除之】
　　丈夫妇人为宗子宗子之母妻【妇人女子子在室及嫁归宗者也宗子继别之后百世不迁所谓大宗也】
　　传曰何以服齐衰三月也尊祖也尊祖故敬宗敬宗者尊祖之义也宗子之母在则不为宗子之妻服也记宗子孤为殇大功衰小功衰皆三月亲则月算
　　如邦人【言孤有不孤者不孤则族人不为殇服服之也不孤谓父有废疾若年七十而老子代主宗事者也孤为殇长殇中殇大功衰下殇小功衰皆如殇服而三月谓与宗子絶属者也亲谓在五属之内算数也月数如邦人者与宗子有期之亲者成人服之齐衰期长殇大功衰九月中殇大功衰七月下殇小功衰五月有大功之亲者成人服之齐衰三月卒哭受以大功衰九月其长殇中殇大功衰五月下殇小功衰三月有小功之亲者成人服之齐衰三月卒哭受以小功衰五月其殇与絶属者同有缌麻之亲者成人及殇皆与絶属者同　本经记】
　　为旧君君之母妻
　　传曰为旧君者孰谓也仕焉而已者也何以服齐衰三月也言与民同也君之母妻则小君也【仕焉而已者谓老若有废疾而致仕者也为小君服者恩深于民】
　　庶人为国君【不言民而言庶人庶人或有在宫者天子畿内之民服天子亦如之　斩衰君条外宗为君夫人犹内宗也此条通用当互考】
　　大夫在外其妻长子为旧国君【在外待放已去者】
　　传曰何以服齐衰三月也妻言与民同也长子言未去也【妻虽从夫而出古者大夫不外娶妇人归宗徃来犹民也春秋传曰大夫越境逆女非礼君臣有合离之义长子去可以无服】　记违诸侯之大夫不反服违大夫之诸侯不反服【其君尊卑异也违犹去也去诸侯仕诸侯去大夫仕大夫乃得为旧君服杂记】　仕而未有禄者违而君薨弗为服也【以其恩轻也违】
　　【去也檀弓】　　孔子曰管仲遇盗取二人焉上以为公臣曰其所与逰辟也可人也【言此人可也但居恶人之中使之犯法】管仲死桓公使为之服宦于大夫者之为之服也自管仲始也有君命焉尔也【亦记失礼所由也善桓公不忘贤者之举宦犹仕也此仕于大夫更升于公与违大夫之诸侯同尔礼不反服　杂记】
　　继父不同居者【尝同居今不同】
　　记异居则服齐衰三月必尝同居然后为异居未尝同居则不为异居【详见不杖期章继父同居条】　有主后者为异居【同上】
　　曽祖父母
　　传曰何以齐衰三月也小功者兄弟之服也不敢以兄弟之服服至尊也【正言小功者服之数尽于五则髙祖宜缌麻曽祖宜小功也据祖期则曽祖宜大功髙祖宜小功也髙祖曽祖皆有小功之差则曽孙孙为之服同也重其衰麻尊尊也减其日月恩杀也】　为所后者之祖父母若子【详见斩衰章为人后者条】
　　大夫为宗子
　　传曰何以服齐衰三月也大夫不敢降其宗也
　　旧君【大夫待放未去者】
　　传曰大夫为旧君何以服齐衰三月也大夫去君归其宗庙故服齐衰三月也言与民同也何大夫之谓乎言其以道去君而犹未絶也【以道去君谓三谏不从待放于郊未絶者言爵禄尚有列于朝出入有诏于国妻子自若民也】
　　曽祖父母为士者如众人
　　传曰何以齐衰三月也大夫不敢降其祖也
　　女子子嫁者未嫁者为曽祖父母
　　传曰嫁者其嫁于大夫者也未嫁者其成人而未嫁者也何以服齐衰三月不敢降其祖也【言嫁于大夫者明虽尊犹不降也成人谓年二十已笄□者也此着不降明有所降　妾为女君之党服见不枤期章女子子适人者为其父母条】
　　右齐衰三月
　　大功布衰裳牡麻绖无受者【大功布者其鍜治之功麤沽之】
　　子女子子之长殇中殇【殇者男女未冠笄而死可殇者女子子许嫁不为殇也】传曰何以大功也未成人也何以无受也丧成人者其文缛丧未成人者其文不缛故殇之绖不樛垂盖未成人也年十九至十六为长殇十五至十二为中殇十一至八嵗为下殇不满八嵗以下为无服之殇无服之殇以日易月以日易月之殇殇而无服故子生三月父名之死则哭之未名则不哭也【缛犹数也其文数者谓变除之节也不樛垂者不绞其带之垂者杂记曰大功以上散带以日易月谓生一月者哭之一日也殇而无服者哭之而已为昆弟之子女子子亦如之凡言子者可以兼男女又云女子子者殊之以子闗适庶也　凡传记言殇者附于下】　记丈夫冠而不为殇妇人笄而不为殇【言成人也妇人许嫁而笄未许嫁与丈夫同　小记】　伯姬卒此未适人何以卒【据叔姬不卒】许嫁矣妇人许嫁字而笄之【字者尊而不泄所以逺别也笄者簮也所以系持发象男子饰也服此者明系属于人所以养贞一也婚礼曰女子许嫁笄而醴之称字】死则以成人之丧治之【不以殇礼降也许嫁卒者当为诸侯夫人有即贵之渐　僖九年公羊传　又丈十六年子叔姬卒传同】　许嫁笄而字之死则以成人之丧治之【女子许嫁不为殇死则以成人之丧治之谓许嫁于诸侯尊同则服大功九月吉笄以象为之刻镂其首以为饰成人着之　谷梁传】　战于郎【郎鲁近邑也哀十一年齐国书帅师伐我是也】公叔禺人遇负杖入保者息【遇见也见走辟齐师将入保罢倦加其杖项上两手掖之休息者保县邑小城禺人昭公之子春秋传曰公叔务人】曰使之虽病也【谓时繇役】任之虽重也【谓时赋税】君子不能为谋也士弗能死也不可【君子谓卿大夫也鲁政既恶复无谋臣士又不能死难禺人耻之】我则既言矣【欲敌齐师践其言】与其邻重汪踦徃皆死焉【奔敌死齐冦邻邻里也重皆当为童童未冠者之称姓汪名踦春秋传曰童汪踦】鲁人欲勿殇童汪踦【见其死君事有士行欲以成人之丧治之言鲁人者死君事国为葬敛】问于仲尼仲尼曰能执干戈以卫社稷虽欲勿殇也不亦可乎【善之檀弓】
　　叔父之长殇中殇
　　姑姊妹之长殇中殇
　　昆弟之长殇中殇
　　夫之昆弟之子女子子之长殇中殇　【妾服见大功章大夫之妾为君之庶子条】
　　适孙之长殇中殇
　　大夫之庶子为适昆弟之长殇中殇
　　公为适子之长殇中殇　大夫为适子之长殇中殇【公君也诸侯大夫不降适殇者重适也天子亦如之】
　　其长殇皆九月缨绖其中殇七月不缨绖【绖有缨者为其重也自大功以上绖有缨以一条绳为之小功以下绖无缨也】
　　右殇大功九月七月
　　大功布衰裳牡麻绖缨布带三月受以小功衰即葛九月者【受犹承也凡天子诸侯卿大夫既虞士卒哭而受服正言三月者天子诸侯无大功主于大夫士也此虽有君为姑姊妹女子子嫁于国君者非内丧也】
　　传曰大功布九升小功布十一升【此受之下也以发传者明受尽于此也又受麻绖以葛绖间传曰大功之葛与小功之麻同】　司服卿大夫其凶服加以大功小功士其凶服亦如之【丧服天子诸侯齐斩而已卿大夫加以大功小功士亦如之又加缌焉　春官】
　　姑姊妹女子子适人者
　　传曰何以大功也出也【出必降之者盖有受我而厚之者】　记姑姊妹之薄也盖有受我而厚之者也【详见丧服义】
　　从父昆弟【世父叔父之子也其姊妹在室亦如之】
　　记于所为后之兄弟之子若子【本经记】
　　为人后者为其昆弟
　　传曰何以大功也为人后者降其昆弟也　记为人后者于兄弟降一等报【言报者言其为宗子不降　本经记】
　　庶孙【男女皆是下殇小功章曰为侄庶孙丈夫妇人同】
　　适妇【适妇适子之妻】
　　传曰何以大功也不降其适也【妇言适者从夫名】　记适妇不为舅后者则姑为之小功【谓夫有废疾他故若死而无子不受重者小功庶妇之服也凡父母于子舅姑于妇将不传重于适及将所传重者非适服之皆如众子庶妇也　小记】
　　女子子适人者为众昆弟【父在则同父没乃为父后者服期也】
　　记凡妾为私兄弟如邦人【嫌厌降之也私兄弟目其族亲也然则女君有以尊降其兄弟者谓士之女为大夫妻与大夫之女为诸侯夫人诸侯之女为天王后者父卒昆弟之为父后者宗子亦不敢降也　本经记　妻为女君之党服见不杖期章女子子适人者为其父母条】
　　侄丈夫妇人报【为侄男女服同】
　　传曰侄者何也谓吾姑者吾谓之侄【妾为女君党服见不杖期章女子子适人者为其父母条】
　　夫之祖父母世父母叔父母
　　传曰何以大功也从服也夫之昆弟何以无服也其夫属乎父道者妻皆母道也其夫属乎子道者妻皆妇道也谓弟之妻妇者是嫂亦可谓之母乎故名者人治之大者也可无慎乎【道犹行也言妇人弃姓无常秩嫁于父行则为母行嫁于子行则为妇行谓弟之妻为妇者卑逺之故谓之妇嫂者尊严之称是嫂亦可谓之母乎言不可也嫂犹傁也傁老人称也是为序男女之别尔若已以母妇之服服兄弟之妻兄弟之妻以舅子之服服已则是乱昭穆之序也治犹理也父母兄弟夫妇之理人伦之大者可不慎乎大传曰同姓从宗合族属异姓主名治际会名著而男女有别　妾服见大功章大夫之妾为君之庶子条】
　　大夫为世父母叔父母子昆弟昆弟之子为士者【子谓庶子】传曰何以大功也尊不同也尊同则得服其亲服【尊同谓亦为大夫者亲服期】　记大夫降其庶子【详见斩衰父条】　大夫公之昆弟大夫之子于兄弟降一等【兄弟犹言族亲也凡不见者以此求之　本经记】　君之所为兄弟服室老降一等【公士大夫之君　同上】
　　公之庶昆弟大夫之庶子为母妻昆弟【公之庶昆弟则父卒也大夫之庶子则父在也其或为母谓妾子也】
　　传曰何以大功也先君余尊之所厌不得过大功也大夫之庶子则从乎大夫而降也父之所不降子亦不敢降也【言从乎大夫而降则于父卒如国人也昆弟庶昆弟也旧读昆弟在下其于厌降之义宜蒙此传也是以上而同之父所不降谓适也】
　　皆为其从父昆弟之为大夫者【皆者言其互相为服尊同则不相降其为士者降在小功适子为之亦如之】
　　为夫之昆弟之妇人子适人者【妇人子者女子子也不言女子子者因出见恩疏　妾服见下条】
　　大夫之妾为君之庶子【下传曰何以大功也妾为君之党服得与女君同指为此也妾为君之长子亦三年自为其子期异于女君也士之妾为君之众子亦期】　女子子嫁者未嫁者为世父母叔父母姑姊妹【旧读合大夫之妾为君之庶子女子子嫁者未嫁者言大夫之妾为此三人之服也】
　　传曰嫁者其嫁于大夫者也未嫁者成人而未嫁者也何以大功也妾为君之党服得与女君同下言为世父母叔父母姑姊妹者谓妾自服其私亲也【此不辞即实为妾遂自服其私亲当言其以明之齐衰三月章曰女子子嫁者未嫁者为曾祖父母经与此同足以见之矣传所云何以大功也妾为君之党服得与女君同文烂在下尔女子子成人者有出道降旁亲及将出者明当及时也　内条内妾为君之党服得与女君同夫党服通用】　记妾从女君而出则不为女君之子服【详见齐衰三年章母为长子条】
　　大夫大夫之妻大夫之子公之昆弟为姑姊妹女子子嫁于大夫者　君为姑姊妹女子子嫁于国君者传曰何以大功也尊同也尊同则得服其亲服诸侯之子称公子公子不得祢先君公子之子称公孙公孙不得祖诸侯此自卑别于尊者也若公子之子孙有封为国君者则世世祖是人也不祖公子此自尊别于卑者也是故始封之君不臣诸父昆弟封君之子不臣诸父而臣昆弟封君之孙尽臣诸父昆弟故君之所为服子亦不敢不服也君之所不服子亦不敢服也【不得祢不得祖者不得立其庙而祭之也卿大夫以下祭其祖祢则世世祖是人不复祖公子者后世为君者祖此受封之君不复祀别子也公子若在髙祖以下则如其亲服后世迁之乃毁其庙尔因国君以尊降其亲故终説此义云】
　　右大功正服九月
　　繐衰裳牡麻绖既葬除之者
　　传曰繐衰者何以小功之繐也【治其缕如小功而成布四升半细其缕者以恩轻也升数少者以服至尊也凡布细而疏者谓之繐今南阳有邓繐】
　　诸侯之大夫为天子
　　传曰何以繐衰也诸侯之大夫以时接见乎天子【接犹会也诸侯之大夫以时会见于天子而服之则其士庶民不服可知】
　　右繐衰既葬除之
　　小功布衰裳澡麻带绖五月者【澡者治去莩垢不絶其本也小记曰下殇小功带澡麻不絶其本屈而反以报之　大功殇章大夫冠而不为殇妇人笄而不为殇此条通用】
　　叔父之下殇
　　适孙之下殇
　　昆弟之下殇
　　大夫庶子为适昆弟之下殇
　　为姑姊妹女子子之下殇
　　为人后者为其昆弟从父昆弟之长殇
　　传曰问者曰中殇何以不见也大功之殇中从上小功之殇中从下【问者据从父昆弟　下殇在缌麻也大功小功皆谓服其成人也大功之殇中从上则齐衰之殇亦中从上也此主谓丈夫之为殇者服也凡不见者以此求之也】
　　为夫之叔父之长殇【不见中殇者中从下也　妾服见大功章大夫之妾为君之庶子条】昆弟之子女子子夫之昆弟之子女子子之下殇　【妾服见大功章大夫之妾为君之庶子条】
　　为侄庶孙丈夫妇人之长殇
　　大夫公之昆弟大夫之子为其昆弟庶子姑姊妹女子子之长殇【大夫为昆弟之长殇小功谓为士者若不仕者也以此知为大夫无殇服也公之昆弟不言庶者此庶服无所见也大夫之子不言庶者闗适子亦服此殇也云公之昆弟为庶子之长殇则知公之昆弟犹大夫】
　　大夫之妾为庶子之长殇【君之庶子】
</div>
    <div class="pagination">
<a href="礼书纲目_page25.html">上一页</a><span>...</span><a href="礼书纲目_page21.html">21</a><a href="礼书纲目_page22.html">22</a><a href="礼书纲目_page23.html">23</a><a href="礼书纲目_page24.html">24</a><a href="礼书纲目_page25.html">25</a><span class="current-page">26</span><a href="礼书纲目_page27.html">27</a><a href="礼书纲目_page28.html">28</a><a href="礼书纲目_page29.html">29</a><a href="礼书纲目_page30.html">30</a><a href="礼书纲目_page31.html">31</a><span>...</span><a href="礼书纲目_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
