<!DOCTYPE html>
<html>
<head>
    <meta charset="UTF-8">
    <title>仪礼要义 - 第 11 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼要义 - 第 11 页/共 43 页</h1>
    <div class="content">　　举觯者先己饮自以齿与旅饮
　　执觯者皆与旅注嫌己云云亦自以齿与于旅　释曰此即上文二人举觯者于西阶上已卒觯故郑云嫌己饮不复饮也
　　正歌有次第皆三终无筭乐异
　　无筭乐注合乡乐无次数　释曰知合乡乐二南者约上正歌时不畧其正己歌乡乐但上有次第先歌闗雎次歌葛覃卷耳次歌鹊巢采苹采蘩皆三终有次数今无次数在賔主所好也
　　息司正以下皆记礼之异
　　主人释服乃息司正无介　释曰云劳礼畧贬于饮酒也者谓贬于乡饮酒乡饮酒礼有介此上司正饮酒及此劳礼皆无介是贬于乡饮酒也云此以下皆记礼之异者谓息司正之礼与上饮酒礼异
　　羞唯所有乡乐唯欲
　　羞唯所有注用时见物　释曰谓昨日所有之余见物乡乐唯欲注不歌至所好　释曰此即与上无算乐同而云不歌雅颂者以其上饮酒主于射畧于乐不用小雅此非乡射而亦不歌雅颂者亦不可过于正饮酒礼故云周召之诗在所好也
　　射賔无爵命有大夫则易公士乡饮不易
　　记大夫与则公士为賔据此乡射使处士无爵命者为賔故有大夫来不以乡人加尊于大夫故易去之使公士为賔若然乡饮酒贡士法贤者为賔其次为介又其次为众賔有大夫来不易去之以其賔拟贡故也云乡賔主用处士即君子者也
　　用醴无幂尊厌卑无幂彻则不复用
　　尊绤幂賔至彻之注以绤为幂取其坚洁　释曰凡幂者皆为尘埃加故设之但用幂不用幂不同者凡用醴皆不见用幂质故也即士冠礼子昏礼礼賔賛礼妇聘礼礼賔此等用醴皆无幂是也醮用酒亦无幂者从礼子质也或以尊厌卑亦无幂燕礼君尊有幂方圜壶则无幂昏礼尊于室内有幂尊于房户外为媵御贱故无幂乡饮酒乡射有幂者无所厌故也若祭祀之幂幂人云以疏布幂八尊郑云天地之神尚质以画布幂六彞郑云宗庙可以文凡王巾皆黼注云周尚武其用文德则黻可诸侯无文或与王同其丧中之幂皆用疏布士丧礼小敛用功布大敛亦同士虞用絺幂与吉同大夫亦当然也云賔至彻之者巾幂必布执幂賔未至恐尘加賔至彻去不复用以其乡射饮酒不见更用之文故也燕礼君命彻幂则未命之前重用之者君尊久设恐尘故重覆之
　　此与乡人习礼虽尊无加席
　　蒲筵缁布纯注筵席也　释曰乡大夫州长与乡人习礼虽有公卿之尊无加席唯一种故记人记之
　　众賔已南面东上今又有东面北上
　　西序之席北上注众賔綂于賔　释曰众賔之席继賔已西南面东上今云西序之席北上者谓众賔有东面者则北上此东面非常故记之也若然此乡射上设席虽不言众賔之数上文云三拜众賔郑云三拜示徧也则众賔亦三人矣而复有东面者若公卿大夫多尊东不受则于尊西賔近于西则三賔东面北上綂于賔也俎以骨名肉骨为本賔肩主臂肩为尊
　　賔俎脊胁肩肺云云注賔俎用肩主人用臂尊賔　释曰云以骨名肉者骨为本有名肉为末无名所食即肉故以骨名肉必知骨有肉者特牲乃食举注云举言食者明凡解体皆连肉是有肉也云賔俎用肩主人用臂尊賔也者此据前三体而言以其体有肩臂臑礼记祭綂云周人贵肩为其显故賔用肩尊賔也
　　大笙曰巢小笙曰和
　　三笙一和而成声注凡四人也云尔雅曰笙小者谓之和者案尔雅释乐云大笙谓之巢孙氏注云巢髙大又云小者谓之和
　　记四侯者天子诸侯燕射亦用乡射礼
　　凡侯天子熊侯白质云云士布侯画以鹿豕　释曰云此所谓兽侯也者周礼梓人云张兽侯以息燕注云息者休农息老物也燕谓劳使臣若与羣臣饮酒而射是也云燕射则张之者燕礼大射正为司射如乡射之礼是诸侯燕用乡射之礼故云燕射则张之也天子虽无文据记天子燕射记明天子燕射亦用乡射之法也云乡射及賔射当张采侯二正者案周礼射人掌賔射大夫士同二正是賔射二正乡射无文知亦采侯二正者周礼賔射与賔客为射此乡射虽与乡人习礼亦立賔主行射礼又非私相燕劳故约与賔射同也言采侯者梓人云张五采之侯则逺国属是賔射之侯云而记此者天子诸侯燕射各以其乡射之礼
　　射自楹间言楹非射于序
　　射自楹间物长如笴其间容弓距随长武　释曰注云自楹间者谓射于庠也知者以其言楹间则是庠则物当楣故知非射于序者也云楹间中央东西节也者从画之长短也者其下有距随为横此言物长又是从迹之称故知南北之长短也云笴矢干也长三尺者以矢人职得知也云与跬相应者礼记祭义云故君子跬步而弗忘孝也一举足谓之跬再举足谓之步步射者履物不过一跬故知以三尺为限也云距随者物横画也始前足至东头为距后足合来而南面为随者谓上射下射并足皆然言长武武迹也中人之迹尺二寸谓横尺二寸也
　　旌各以其物兼言大夫于庠士于序
　　旌各以其物注旌总至于榭　释曰云旌总名也者以周礼司常云九旗对文通帛为旜杂帛为物全羽为旞析羽为旌各别今名物为旌者散文通云各者乡射或于庠或于榭者诸侯乡大夫是大夫询众庶射于庠射于榭于序是诸侯州长是士春秋习射于榭大夫士同建物而云各者虽同建物仞则大夫五仞士三仞不同故云各也
　　无物谓小国之州长不命
　　无物则以白羽与朱羽糅杠长三仞以鸿脰韬上二寻云无物者谓小国之州长也者案典命子男之卿再
　　命大夫一命士不命大夫一命得建物士不命则无物是以不得与上各以其物同别为此旌云此翿旌也者据下文士鹿中翿旌也下云君国中射则皮树中以翿旌获此不命士与国君同者士卑不嫌命士以上尊卑自异也云翿亦所以进退众者此非直用之于获案大丧记君葬时执翿居前诏倾亏亦所以进退众人也云七尺曰仞者无正文郑案书传云雉长三尺髙一丈则墙髙一丈礼记祭义云筑宫仞有三尺墙髙一丈云仞有三尺除三尺之外只有七尺故知七尺曰仞也王肃则依小尔雅四尺曰仞孔君则八尺曰仞所见不同也云鸿鸟之长脰者也者脰则项也云八尺曰寻者亦无正文冬官云车有六等之数云殳长寻有四尺长丈二而云寻有四尺除四尺则寻长八尺矣
　　挟矢于二指间谓以食指将指挟之
　　凡挟矢于二指之间横之云二指谓左右手之第二指知左右手皆挟之者以云二指之间横之则知左右手也云此以食指将指挟之者以左臂指拓弓右擘指钩故知挟指以第二第三指间第二指为食指左传云子公之食指动是也第三指为将指左传云吴王阖闾伤于将指是也
　　楅龙首蛇交韦当以韦为心
　　楅长如笴博三寸厚寸有半龙首其中蛇交韦当　释曰云蛇龙君子之类也者易云龙战于野其血黄郑注云圣人喻龙君子喻蛇是蛇龙总为君子之类也云直心背之衣曰当者直通身之言其楅两头为龙首于背上通身着当言当心中央也知丹韦为之者周尚赤上云凡画者丹质又周礼九旗之帛皆用绛
　　此礼射与主皮之射异
　　礼射不主皮主皮之射者胜者又射不胜者降礼射谓以礼乐射也大射賔射燕射是矣不主皮者贵其容体比于礼其节比于乐不待中为隽也言不胜者降则不复射也主皮者无侯张兽皮而射之主于获也尚书传曰战鬭不可不习故于搜狩以闲之也闲之者贯之也贯之者习之也已祭则取余获陈于泽然后卿大夫相与射也中者虽不中也取不中者虽中也不取何以然所以贵揖让之取也而贱勇力之取乡之取也于囿中勇力之取也今之取也于泽宫揖让之取也泽习礼之处非所于行礼其射又主中此主皮之射与天子大射张皮侯賔射张五采之侯燕射张兽侯　释曰云言不胜者降不复升射也者据主皮射者也礼射三畨不胜仍待后畨复升射也尚书传者济南伏生为尚书作传云已祭取余获陈于泽然后卿大夫相与射也者此则周礼山虞田讫虞人植旗于中属禽焉每禽择取三十余将向国以祭谓若大司马云仲春祭社仲夏享礿仲秋祀方仲冬享烝已祭乃以余获陈于泽宫中卿大夫共以主皮之礼射取之云虽不中虽中者据内田时也云非所于行礼者云揖让取即是行礼而云非所于行礼者揖让虽是礼对大射之等其体比于礼其节比于乐为非所行礼也云此主皮之射与者书传不言主皮以义约同故云与以疑之也云天子大射已下者案梓人云张皮侯而栖以鹄则春以功即此郑云天子大射张皮侯一也梓人又云张五采之侯逺国属即此郑云賔射张五采之侯也梓人又云张兽侯以息燕即此郑云燕射张兽侯也郑言此者证此是礼射与主皮异也
　　先习射于泽宫而后射于射宫
　　习武之射无侯直射甲革椹质
　　天子有泽宫又有射宫二处皆行射礼者泽宫之内有班余获射又有试弓习武之射若西郊学中射者行大射之礼张皮侯者是也泽宫中射将欲向射宫先向泽宫中试弓习武之射此习武之射无侯直射甲革椹质故司弓矢职云王弓弧弓以授射甲革椹质而注引圉人职曰射则充椹质是也
　　侯以乡堂为面故右今在东
　　东方谓之右个注侯以乡堂为面也　释曰以其经直云左右个不辩东西故记人明之
　　中十尺用布五幅以汉制约古
　　中十尺注方者至中也　释曰云方者也者谓侯中正方十尺云用布五丈今官布幅广二尺二寸旁削一寸者郑意此言十尺用布五幅幅广二尺二寸两畔各削一寸为缝幅各二尺在故五幅为一丈也汉法幅二尺二寸亦古制存焉故举以为况若然周礼郑志纯三只只八寸二尺四寸者据缯幅也士丧礼云亡则以缁长半幅注云半幅一尺终幅二尺亦谓缯而幅二尺者幅有二种丧礼畧用其狭者故周礼郑云凡为神之衣物必治而小是也引梓人者彼总据三侯侯中皆广与崇方引之证经十尺是方也
　　躬之两旁为个左右出为舌
　　倍躬以为左右舌注谓上至之舌　释曰谓上个者对下个不得倍躬故谓上个也云两旁谓之个在躬之两旁则谓之个云左右出谓之舌谓躬外两相各出一丈若人舒舌故下云下舌半上舌据出者而言也
　　箭筹八十谓十耦握肤扶皆四寸
　　箭筹八十注箭篠至从賔　释曰云箭篠也者谓以箭为筹射之耦随賔多少今言八十举成数以十耦为文但一者数之始十者数之终以十耦为成数也
　　长尺有握握素释曰长尺复云有握则握在一尺之外则此筹尺四寸矣云刋本作肤者公羊僖三十一年云触右而出肤寸而合不崇朝而徧雨乎天下者唯泰山耳何休云侧手为肤又投壶云室中五扶注云铺四指曰扶一指案寸皆谓布四指一指一寸四指则四寸引之者证握肤为一谓刊四寸也
　　国中是燕射以翿旌获尚文
　　君国中射则皮树中以翿旌获云云注国中城中燕射知城中是燕射者以其下有賔射大射不在国故国中是燕射以其燕在寝故也云以翿旌获尚文德也者以其燕主欢心故旌从不命之士亦取尚文德之义必知取尚文德者以其以文德者舞文舞羽舞也
　　于郊谓天子小学诸侯大学
　　知于郊谓大射也者案大射云公入鷔从外来入此既言于郊故知大射在郊也云大射于大学者据诸侯而言也天子大射在虞庠小学以其天子大学在国中小学在郊诸侯不得立大学在国立大学在郊故郑引王制小学在公宫之左大学在郊是殷法诸侯用焉故引为证必知诸侯立大学在郊者见诗鲁颂有泮宫礼记云故鲁人将有事于上帝必先有事于頖宫郑云頖宫郊之学也则诗泮宫此郊学是也云闾兽名如驴一角或曰如驴岐蹄周书曰北唐以闾者岐蹄已上山海经文周书见于国语也
　　射于境与邻国君射即賔射
　　于竟则虎中龙旜　释曰与邻国君射则賔射也以其君有送賔之事因送则射云尚文章也者亦若翿旌也云通帛为旜司常文
　　君燕射在国賔射在朝国其余否
　　唯君有射于国中其余否注臣不习武事于君侧　释曰天子诸侯皆燕射在国又天子賔射在朝亦在国大夫士燕射賔射不在国大夫又得行大射虽无郊学亦不得在国是以孔子为乡射射于矍相之圃是其一隅若然此乡射亦不在国中亦宜在国外故记人于此见之也
　　大夫与士射袒纁君前肉
　　君在大夫射则肉注不纁厌于君也　释曰上云大夫与士射纁今与君射为厌与士同故肉也
　　矢皆有题识如肃慎氏铭其括
　　司马袒决执弓升命取矢如初获者许诺以旌负侯如初司马降释弓反位弟子委矢如初大夫之矢则兼束之以茅上握焉注兼束大夫矢优之是以不祫也束于握上则兼取之顺羽便也握谓中央也不束主人矢不可以殊于賔也言大夫之矢则矢有题识也肃慎氏贡楛矢铭其括




　　仪礼要义卷十三
<经部,礼类,仪礼之属,仪礼要义>
　　钦定四库全书
　　仪礼要义卷十四
　　宋　魏了翁　撰
　　燕礼一
　　郑注燕有二疏推广有四
　　燕礼第六　案上下经注燕有四等目録云诸侯无事而燕一也卿大夫有王事之劳二也卿大夫又有聘而来还与之燕三也四方聘客与之燕四也若然目録云卿大夫有勤劳之功聘使之劳兼王事之劳二者也知臣子覜聘还与之燕者四牡劳使臣是也知有王事之劳燕者下记云若以乐纳宾则宾及庭奏肆夏郑注云卿大夫有王事之劳则奏此乐焉是也知君臣无事有燕者案鲁颂云夙夜在公在公明明振振鹭鹭于下鼓咽咽醉言舞于胥乐兮郑笺云君臣无事则相与明义明徳而已洁白之士羣集于君之朝君以礼乐与之饮酒燕乐以尽其欢是其无事而燕也又知賔及庭奏肆夏是己之臣子有王事之劳者案郊特牲云賔入大门而奏肆夏郑注云宾朝聘者是异国聘宾入大门奏肆夏故知记云宾及庭奏肆夏者是己之臣子也又知异国宾有燕者聘礼所云燕与时赐者是也
　　燕主聘者兼乐羣臣故使小臣戒
　　燕礼小臣戒与者　释曰自此已下尽射人告具论告戒羣臣及陈馔之事必使小臣戒与者以其燕为聘使者为主兼与旧在者欢乐之故今戒可与之人使依期而至云小臣相君燕饮之法者案周礼大仆职云王燕饮则相其法又案小臣职云凡大事佐大仆则王燕饮大仆相小臣佐之此诸侯礼降于天子故宜使小臣相是以下云小臣师一人在东堂下注云师长也小臣之长一人犹天子大仆正君之服位者也是诸侯小臣当大仆之事云与者谓留羣臣也者谓羣臣留在国不行者也案大射云君有命戒射者以其大射辨尊卑故云君有命明政教由尊者出燕礼主欢心不辨尊卑故不言君有命
　　膳宰具官馔于路寝东拟燕设
　　膳宰具官馔于寝东　释曰以其燕在寝故膳宰具官馔于寝东拟燕时设之云膳宰天子曰膳夫掌君饮食膳羞者也者以其天子有宰夫兼有膳夫掌君饮食诸侯亦有宰夫复有膳宰云具官馔具官之所馔者云谓酒也牲也脯醢也知者案下所设亦有此三者牲即其牲狗也云寝路寝者以其飨在庙服朝服下记云燕朝服于寝正处在路寝不在燕寝可知故云路寝也案公食大夫云凡宰夫之具馔于东房不使膳宰者彼食异国之大夫敬之故使宰夫具馔此燕已臣子故使膳宰卑者具馔必知膳宰卑于宰夫者案天子宰夫下大夫膳夫上士天子膳夫卑于宰夫则知诸侯膳宰亦卑于宰夫者也
　　大射宿县以学宫不常县此燕不宿县在路寝
　　乐人县　释曰案大射乐人宿县在射前一日又具辨乐县之位者以其大射在学宫学宫不常县乐射乃设之故射前一日县之又辨乐县之位此燕在路寝有常县之乐今言乐人县者为燕新之而已故不在燕前一日又不辨乐县之处又直云乐人未知乐人竟是何官案周礼春官大司乐云凡乐事宿县又案乐师云凡乐成则告备是天子有大司乐并有乐师之官案序官乐师下大夫四人上士八人下士十有六人以此知天子有大司乐乐师诸侯无大司乐直有大乐正小乐正以其诸侯兼官此二者皆当天子乐师大夫及士则诸侯乐师不用大夫大乐正当上士小乐正当下士为之故郑下注云乐正于天子乐师也大射注亦云小乐正于天子乐师若然县乐之法案周礼了职云掌太师之县郑注云大师当县则为之案下仆人相大师则诸侯无了则使仆人县乐太师以声展之乐师又监之云县钟磬也者案小胥天子宫县诸侯轩县面背钟磬鏄各一虡大夫判县士特县不得有镈故云钟磬案下唯有磬而无钟而云钟磬者郑泛解乐县法故兼言钟其实诸侯之士特县磬而已
　　为卿大夫士设方尊公尊
　　司宫尊于东楹之西两方壶云云公尊瓦大两有丰云云云尊方壶为卿大夫士也者以其燕緫有卿大夫士又别有公尊瓦大两故知方尊为此人也云于东楹之西予君专此酒也者此决郷饮酒郷射皆于房户之间賔主共之此于东楹之西向君设之人君尊专大惠
　　士旅食谓未得正禄庶人在官者
　　尊士旅食于门西注士众食云云所谓庶人在官者释云士众食谓未得正禄者以其士大夫已上得正禄王制云下士九人禄中士倍下士上士倍中士下大夫倍上士卿四大夫禄皆正禄此则未得正禄云所谓庶人在官者也者所谓王制文故王制云庶人在官者其禄以是为差谓府史胥徒谓府八人禄史七人禄胥六人徒五人皆非正禄
　　射人主此礼以燕或有射
　　射人告具　释曰云射人主此礼以其或射也者案公食大夫礼賛者负东房告具以其无射故使賛者此乃射人告具与大射同案下文若射则不献庶子言若者或射或不故此郑注云以其或射言或以亦是不定之义案大射告具之上有羮定此不言羮定者文不具也
　　先筵賔后设公席凡礼卑者先即事
　　小臣设公席于阼阶上西郷设加席　释曰自此下尽诸公卿者论君臣位次及命羞者之事注引周礼者司几筵之文也彼诸侯祭祀神席及受酢之席此乃燕饮之席引之者欲见燕饮与受酢席同若飨诸侯来朝则郊特牲云大飨君三重席而酢焉是也燕他国之臣即郊特牲云三献之介君专席而酢焉此降尊以就卑也故君单席受酢也云后席公席者凡礼卑者先即事尊者后也者此燕私礼故贱者先即事大射辨尊卑故先设公席后设賔席也
　　小臣纳卿大夫就门东揖位士以下从径即庭位
　　小臣纳卿大夫云云士祝史小臣师士旅食者云云云纳者以公命引而入也者虽无正文进止由君故知以公命者也云自士以下从而入即位耳者对大夫以上小臣引之就门东揖位未就庭位自士已下不须引从大夫而入径即庭位云师长也小臣之长一人犹天子大仆正君之服位者也者案夏官太仆职云掌正王之服位出入王之大命彼下文有小臣之官上士四人其职云掌王之小命诏相王之小法仪诸侯兼官无大仆唯有小臣出入君之教命正君之服位
　　揖人必违其位故公揖卿大夫降阼立
　　公降立于阼阶之东南南郷尔卿卿西面北上尔大夫大夫皆少进　释曰曲礼云揖人必违其位是以公将揖卿大夫降立阼阶之东南南面揖之变揖言尔者尔训近也移也卿大夫得揖移近中庭也是以郑云揖而移之近之也云大夫由北面少前者三卿五大夫初入门右同北面三卿得揖东相西面五大夫得揖中庭少进北面不改
　　宰夫为主人是大夫賔亦是大夫
　　射人请賔注命当由君出也　释曰案大射云大射正摈摈者请賔此直云射人请賔不云为摈者但射人有大小大者为大射正其次为射正又其次为司正悉监射事见于大射礼大辨尊卑故云大射正为摈此燕礼或因燕而射以其礼轻或大射正为摈或小射正为摈此二者皆是射人故直云射人请賔不定尊卑也公曰命某为賔注某大夫也知大夫非卿者以其賔主相对宰夫为主人是大夫明賔亦是大夫燕义云不以公卿为賔而以大夫为賔为疑也
　　公揖臣乃升就席郑云人之也
　　公揖卿大夫乃升就席注揖之人之也　释曰言人之者公将及升堂故以人意相存偶是以揖之乃升
　　射人请賔小臣执幂膳宰羞弥略
　　膳宰请羞于诸公卿者　释曰言弥畧者上请賔使射人请执幂使小臣已是其略今羞诸公卿乃使膳宰膳宰卑于小臣故云弥略也知膳宰卑于士者周礼膳夫是上士此诸侯膳宰明非上士且礼之大例荐羞者尊于设俎者公士为荐羞膳宰设俎故知膳宰卑也
　　此射人纳賔是小射正与大射异
　　射人纳賔　释曰自此至賔以虚爵降论賔升堂主人献賔之事案大射大射正摈此云射人为摈与上射人请賔义同还是小射正也
　　賔入门出堂涂北面公降揖
　　賔入及庭公降一等揖之　释曰郑知至庭谓既入而左北面时者以其云賔入及庭賔入谓入门时及庭谓宾入门而出堂涂北面是其当公降揖之节
　　公升就席以宰夫为献主不参之
　　公升就席　释曰郑知将与主人为礼不参之者下经云賔升主人亦升是其賔与主人为礼不得相参之知主人是宰夫者案礼记燕义云使宰夫为献主是也云宰夫太宰之属者案天官云太宰卿一人小宰中大夫二人宰夫下大夫四人宰夫属太宰故云太宰之属云掌宾客之献饮食也者案宰夫职云凡朝觐会同賔客掌其牢礼委积膳献饮食引之者证宰夫为主人云天子膳夫为献主者案膳夫职云王燕饮酒则为献主是也案燕义注云天子使膳宰为主人则是膳宰膳夫一人也上文注云膳宰天子曰膳夫者欲见天子诸侯之臣名异其实同也代君为献主升降不由阼阶与賔同由西阶
</div>
    <div class="pagination">
<a href="仪礼要义_page10.html">上一页</a><span>...</span><a href="仪礼要义_page6.html">6</a><a href="仪礼要义_page7.html">7</a><a href="仪礼要义_page8.html">8</a><a href="仪礼要义_page9.html">9</a><a href="仪礼要义_page10.html">10</a><span class="current-page">11</span><a href="仪礼要义_page12.html">12</a><a href="仪礼要义_page13.html">13</a><a href="仪礼要义_page14.html">14</a><a href="仪礼要义_page15.html">15</a><a href="仪礼要义_page16.html">16</a><span>...</span><a href="仪礼要义_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
