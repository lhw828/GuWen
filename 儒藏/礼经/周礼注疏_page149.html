<!DOCTYPE html>
<html>
<head>
    <meta charset="UTF-8">
    <title>周礼注疏 - 第 149 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 149 页/共 187 页</h1>
    <div class="content">
　　[疏]注“亲缌”至“磔之”
　　○释曰：亲，谓五服。五服多，故云“凡杀其亲”。据人之亲，与王之亲，皆谓五服已内。知者，案僖二十五年，卫侯毁灭邢，《公羊传》曰：“何以名绝？曷为绝之？灭同姓也。”灭同姓尚绝之，况杀缌麻之亲，得不重乎？以此而言，故知亲谓缌已上也。《易》曰“焚如，死如，弃如”者，按《离卦》九四“突如其来如，焚如，死如，弃如”。注云：“《震》为长子，爻失正，又互体《兑》，《兑》为附决”，“子居明法之家而无正，何以自断其君父，不志也。突如，《震》之失正，不知其所如，又为《巽》，《巽》为进退不知所从。不孝之罪，五刑莫大焉，得用议贵之辟刑之，若如所犯之罪。焚如，杀其亲之刑。死如，杀人之刑也。弃如，流宥之刑。”引之者，证焚如是杀其亲之刑也。

　　凡杀人者，踣诸，肆之三日。刑盗于。（踣，僵尸也。肆犹申也，陈也。凡言刑盗，罪恶莫大焉。
　　○踣，皮比反。僵，居良反。）

　　[疏]注“踣僵”至“大焉”
　　○释曰：除上三者，之外皆陈尸於，肆之凡三日也。

　　凡罪之丽於法者，亦如之。唯王之同族与有爵者，杀之于甸师氏。（罪二千五百条，上附下附，刑五而已。於刑同科者，其刑杀之一也。）

　　[疏]“凡罪”至“师氏”
　　○释曰：正刑有五科，条二千五百。丽，附也。上附下附，是罪附于法，法即五刑是也。云“亦如之”者，合入死者，亦踣之。合入四刑者，虽不踣，亦刑之在，故总言亦如之。云“唯王之同族与有爵者，杀之于甸师氏”者，谓不踣。踣者，陈尸使人见之。既刑於隐处，故不踣之。
　　○注“罪二”至“一也”
　　○释曰：云“罪二千五百条”者，《司刑》文。云“上附下附，刑五而已”者，《礼记》云“丧多而服五，罪多而刑五，上附下附”是也。云“於刑同科者，其杀刑之一也”者，事虽异，各有五百同科，及其同刑同杀一也。

　　凡军旅田役斩杀刑戮，亦如之。（戮谓膊焚辜肆。）

　　[疏]注“戮谓膊焚辜肆”
　　○释曰：此云“军旅田役斩杀刑戮”，皆使掌戮为之。按《士师》“大师，帅其属而禁逆军旅，犯禁者而戮之”，《乡士》云“凡国有大事，则戮其犯命者”，《遂士》亦云“凡郊有大事，刑戮其犯命”。彼并不使掌戮者，此等皆权时之事，军旅之间，或有临时即决，不假掌戮者也。是以《戎右职》云“掌戎车之兵革使”，注云：“使，谓王使，以兵有所诛斩也。”引战于ゾ，襄公缚秦囚，使莱驹以戈斩之是也。

　　墨者使守门，（黥者无妨於禁御。
　　○御，音御。）

　　[疏]“墨者使守门”
　　○释曰：此人即《阍人》“掌守王中门之禁令”者是也。

　　劓者使守关，（截鼻亦无妨，以貌丑远之。
　　○远，于万反。）

　　[疏]“劓者使守关”
　　○释曰：此则王畿五百里上，面有三关，十二关门，劓者守之。

　　宫者使守内，（以其人道绝也，今世或然。）

　　[疏]“宫者使守内”
　　○释曰：此所守，则寺人之类，守正内五人之等是也。

　　刖者使守囿，（断足驱卫禽兽，无急行。
　　○囿，音又。断，丁管反。）

　　[疏]“刖者使守囿”
　　○释曰：此则囿游亦如之者，墨者守门，刖者於囿中驱禽兽者也。

　　髡者使守积。（郑司农云：“髡当为完，谓但居作三年，不亏体者也。”玄谓此出五刑之中而髡者，必王之同族不宫者。宫之为翦其类，髡头而已。守积，积在隐者宜也。
　　○髡，苦门反。积，子赐反，注同。）

　　[疏]“髡者使守积”
　　○释曰：先郑以髡为完，但居作三年，不亏体，以此为圜土罢民解之。不从者，掌戮所掌皆亏体，独以此为不亏体，於义不可，故後郑引《文王世子》解之也。“玄谓此出五刑之中而髡者，必王之同族不宫者”，此郑亦无正文，若合宫者宫之。今按《文王世子》据诸侯法，云公族无宫刑，不翦其类。王家同族犯淫罪者，亦当与诸侯同，不宫之，亦是不翦其类之色。按王同族犯馀罪，刑於甸师氏，刑於隐处。今同族既不宫，亦当於隐处罪之。此守积亦是隐处，故知髡者使守积，是王同族不言者必矣。是以郑云“守积，积在隐者宜也”。

　　司隶掌五隶之法，辨其物，而掌其政令。（五隶，谓罪隶、四翟之隶也。物，衣服、兵器之属。）

　　[疏]注“五隶”至“之属”
　　○释曰：此与下为目。云“物，衣服、兵器之属”者，即下文云：“使之皆服其邦之服，执其国之兵”是也。

　　帅其民而搏盗贼，役国中之辱事，为百官积任器，凡囚执人之事。（民，五隶之民也。郑司农云：“百官所当任特之器物，此官主为积聚之也。”玄谓任犹用也。
　　○搏，音博。为百，于伪反，注及下注同。）

　　[疏]注“民五”至“用也”
　　○释曰：云“五隶之民也”者，上《序官》五隶皆百二十员，员外皆是民，故云五隶之民也。云“任犹用也”者，用器，除兵之外，所有家具之器皆是用器也。

　　邦有祭祀、宾客、丧纪之事，则役其烦辱之事。（烦，犹剧也。《士丧礼》下篇曰：“隶人涅厕”。
　　○涅，乃结反。）

　　[疏]注“烦犹”至“涅厕”
　　○释曰：引《士丧礼》下篇者，《既夕礼》文。云“涅厕”者，死者不复用，故窒涅示不用，引之者，证烦辱之事。不言祭祀宾客事者，以无文，意义可知也。

　　掌帅四翟之隶，使之皆服其邦之服，执其邦之兵，守王宫与野舍之厉禁。（野舍，王者所止舍也。厉，遮例也。
　　○遮，章奢反。例，本又作列，同，音烈。）

　　[疏]“掌师”至“厉禁”
　　○释曰：云“服其邦之服，执其邦之兵”者，若东方南方衣布帛，执刀剑。西方北方衣毡裘，执弓矢。云“守王宫与野舍”者，即《师氏职》云“帅四夷之隶守王宫，野舍亦如之”者是也。

　　罪隶掌役百官府与凡有守者，掌使令之小事。（役，给其小役。
　　○使，如字，刘色吏反。令，力呈反，沈力政反。）

　　[疏]注“役给其小役”
　　○释曰：云“小役”者，止谓给其小小劳役之事，谓若大役非隶所共，故以小役解之。

　　凡封国若家，牛助，为牵。（郑司农云：“凡封国若家，谓建诸侯、立大夫家也。牛助为牵，此官主为送致之也。”玄谓牛助，国以牛助转徙也。罪隶牵之，在前曰牵，在旁曰。
　　○，步浪反，注同。转，如字，刘张恋反。）

　　[疏]注“郑司”至“曰”
　　○释曰：先郑不解牵，故後郑增成之。“玄谓牛助，国以牛助转徙也”者，国家以官牛助诸侯及大夫家运物，往至任所。云“在前曰牵”者，谓车辕内一牛，前亦一牛，今还遣二隶，前者牵前牛，者御当车之牛，故据人而言牵也。

　　其守王宫与其厉禁者，如蛮隶之事。

　　[疏]“其守”至“之事”
　　○释曰：蛮隶之事，事在下文，故云“如蛮隶之事”。

　　蛮隶掌役校人养马。其在王宫者，执其国之兵以守王宫。在野外，则守厉禁。

　　[疏]“蛮隶”至“厉禁”
　　○释曰：云“掌役校人”者，为校人所役使以养马。按《校人》，良马乘一师四圉，不见隶者，盖是杂役之中。“执其国之兵”，蛮隶、闽隶，俱是刀剑也。

　　闽隶掌役畜养鸟而阜蕃教扰之，掌子则取隶焉。（杜子春云：“子当为祀。”玄谓掌子者，王立世子，置臣使掌其家事，而以闽隶役之。
　　○蕃，扶元反，下注同。）

　　[疏]“闽隶”至“隶焉”
</div>
    <div class="pagination">
<a href="周礼注疏_page148.html">上一页</a><span>...</span><a href="周礼注疏_page144.html">144</a><a href="周礼注疏_page145.html">145</a><a href="周礼注疏_page146.html">146</a><a href="周礼注疏_page147.html">147</a><a href="周礼注疏_page148.html">148</a><span class="current-page">149</span><a href="周礼注疏_page150.html">150</a><a href="周礼注疏_page151.html">151</a><a href="周礼注疏_page152.html">152</a><a href="周礼注疏_page153.html">153</a><a href="周礼注疏_page154.html">154</a><span>...</span><a href="周礼注疏_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
