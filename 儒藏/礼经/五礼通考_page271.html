<!DOCTYPE html>
<html>
<head>
    <meta charset="UTF-8">
    <title>五礼通考 - 第 271 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 271 页/共 431 页</h1>
    <div class="content">　　礼记王制凡养老有虞氏以燕礼夏后氏以飨礼殷人以食礼周人脩而兼用之【注凡饮养阳气凡食养隂气阳用春夏隂用秋冬兼用之备隂阳也　疏有虞氏以燕礼者卢氏云燕礼脱屦升堂崔氏云燕者殽烝于俎行一献之礼坐而饮酒以至于醉有虞氏帝道宏大故养老以燕礼夏后氏以飨礼者崔氏云飨则体荐而不食爵盈而不饮依尊卑为献取数毕而已夏贵尚以礼故养老以飨礼相养敬也殷人以食礼者崔氏云不饮酒享大牢以礼食之殷人质素威仪简少故养老以食礼周人脩而兼用之者谓周人脩三代之礼春夏养老之时用虞氏燕礼夏后氏飨礼秋冬养老之时用殷人食礼周极文故兼用之也皇氏云飨有四种一是诸侯来朝天子飨之则周礼大行人职云上公之礼其飨礼九献是也其牲则体荐体荐则房烝故春秋宣十六年左传云飨有体荐又国语云王公立饫则有房烝其所云饫即谓飨也立而成礼谓之饫也其礼亦有饭食故舂人云凡飨食共其食米郑云飨有食米则飨礼兼燕与食也二是王亲戚及诸侯之臣来聘王飨之礼亦有饭食及酒其酌数亦当依命数其牲则折俎亦曰殽烝也故国语云亲戚宴享则有殽烝谓以燕礼而享则有之也左传云飨有体荐宴有折俎公当飨卿当宴王室之礼也时定王享士会而用折俎以国语左传观之则知王亲戚及诸侯之大夫来聘皆折俎飨也其享朝廷之臣亦当然也三是戎狄之使来王飨之其礼则委飨也其来聘贱故王不亲飨但以牲全体委与之故国语云戎狄贪而不让坐诸门外而体委与之是也若夷狄君来则当与中国子男同故小行人职掌大賔小客所陈牲牢当不异也四是飨宿衞及耆老子则以醉为度故酒正云凡飨士庶子飨耆老子皆共其酒无酌数郑云要以醉为度食礼者有饭有殽虽设酒而不饮其礼亦以饭为主故曰食也其礼亦有二种一是礼食故大行人云诸公三食之礼有九举及公食大夫礼之属是也二是燕食谓臣下自与賔客旦夕共食案郑注曲礼酒处右云此大夫士与賔客燕食之礼燕礼者凡正飨食在庙燕则在寝燕以示慈故也燕礼则折俎有酒而无饭其牲用狗毛诗传云燕安也其礼最轻升堂行一献礼毕而脱屦升堂坐饮以至醉也仪礼犹有诸侯燕礼一篇凡燕礼亦有二种一是燕同姓二是燕异姓故诗湛露郑笺云夜饮之礼同姓则成庶姓譲之则止此宴飨食致仕之老则当用正飨正食正燕之礼以其有贤徳不可以防礼待之其飨死事之老不必有徳又是老人不宜久立当用折俎之飨燕食之食老人不合夜饮当用异姓之燕礼皇氏云春夏虽以饮为主亦有食先行飨次燕次食秋冬虽以食为主亦有飨先行食次燕次飨一日之中三事行毕义或然也】
　　【刘氏曰以养莫善于燕莫不善于飨而食次之以养亦莫善于飨莫不善于食而燕次之周人备矣所谓养老者养其体者也故择其柔嘉选其馨香洁其酒醴品其豆笾脩其簠簋奉其牺象谨其袚除于是乎体解节折而共饮食之又为折俎加豆是以丰而徳洽民之见者以为尽心也莫不加爱焉故莫善于燕夫飨所以训恭俭也而养老所以充体气也脩其物笃其意而不得躬之酒盈而不饮肉干而不食设几而不一献而百拜恶在其也故莫不善于享是有虞氏所以不従也所谓养义养其贤者也年者天下之达尊也爵者天下之达尊也以达尊之爵养达尊之年其意犹不敢防为之故一献而百拜民之见者以为至恭也莫不加肃焉故莫善于飨夫养义者贵其养志也若曽子之养曽晢者也而食者无百拜之恭无一献之节此所谓养口体也若曽元之养曽子者也民之见者可易也故曰莫不善于食是夏后氏所以不従也三圣之作非以相反也养老以彼养义以此所以尊其年尚其德也尊其年仁也尚其徳义也周人通其道达其意脩而兼用之仁且义是谓大备矣】
　　陈氏礼书行苇言饮射而继之以祈黄耉此周人以燕礼养老也周官外饔言飨耆老此周人以飨礼养老也祭义曰食三老五更于大学天子袒而割牲执醤而馈执爵而酳此周人以食礼养老也
　　月令养衰老行糜粥饮食【注助老气也行犹赐也】
　　内则淳熬煎醢加于陆稻上沃之以膏曰淳熬【注淳沃也熬亦煎也沃煎成之以为名　疏陆稻谓陆地之稻也谓以陆地稻米熟之为饭煎醢使熬加于饭上恐其味薄更沃之以膏使味相湛渍】淳母煎醢加于黍食上沃之以膏曰淳母【注母读曰模模象也作此象淳熬　疏法象淳熬而为之但用黍为异耳黍不言陆者黍皆在陆无在水之嫌】炮取豚若将刲之刳之实枣于其腹中编萑以苴之涂之以谨涂炮之涂皆干擘之濯手以摩之去其皽为稻粉糔溲之以为酏以付豚煎诸膏膏必灭之钜镬汤以小鼎芗脯于其中使其汤毋灭鼎三日三夜毋絶火而后调之以醯醢【注炮者以涂烧之为名也将当为牂牂牝羊也刲刳博异语也谨当为墐声之误也墐涂涂有穣草也皽谓皮肉之上魄莫也糔溲亦博异语也糔读与滫瀡之滫同芗脯谓煮豚若羊于小鼎中使之香美也谓之脯者既去皽则解析其肉使薄如为脯然唯豚全耳豚羊入鼎三日乃内醯醢可食也疏炮取豚若将者言为炮之法或取豚或取牂刲刳其腹实香枣于其腹中萑乱草也苴裹也编连乱草以】
　　【裹帀豚牂也涂之以谨涂者以此墐涂而泥涂之擘之者谓擘去干涂也手既擘泥不浄其肉又热故濯手摩之去其皽莫为稻粉糔溲之以为酏者付全豚之外煎之于膏若羊则解析肉以粥和之灭没也小鼎盛膏以膏煎豚牂膏必没此豚牂也钜镬汤以小鼎芗脯其中者谓以大镬盛汤以小鼎之香脯实于大镬汤中使其汤毋灭鼎者使镬中之汤毋得没此小鼎若汤灭鼎恐汤入鼎中令食坏也毋絶火者欲令用火防热势不絶注云惟豚全耳者案周礼封人有毛炮之豚豚形既小故知全体】捣珍取牛羊麋鹿麕之肉必脄每物与牛若一捶反侧之去其饵孰出之去其皽柔其肉【注脄脊侧肉也捶捣之也饵筋腱也柔之为汁和也汁和亦醯醢与　疏眷侧肉美捣以为珍宜取美处故为脊侧肉腱即筋之类上炮豚炮牂调以醯醢下渍亦食之以醢若醯故知捣珍和亦用醯醢】渍取牛肉必新杀者薄切之必絶其理湛诸美酒期朝而食之以醢若醯醷【注湛亦渍也】为熬捶之去其皽编萑布牛肉焉屑桂与姜以洒诸上而盐之干而食之施羊亦如之施麋施鹿施麕皆如牛羊欲濡肉则释而煎之以醢欲干肉则捶而食之【注熬于火上为之也今之火脯似矣欲濡欲干人自由也醢或为醯此七者周礼八珍其一肝膋是也　疏此论作熬之法欲濡肉则释而煎之以醢者欲得濡肉则以水润释之而煎之以醢也注云七者谓第一淳熬也第二淳模也第三第四炮取豚若牂也第五捣珍也第六渍也第七熬也云其一肝膋者则此糁下肝膋也但作记之人文不依次故在糁下陈之】糁取牛羊豕之肉三如一小切之与稻米稻米二肉一合以为饵煎之【注此周礼糁食也三如一者谓取牛羊豕之肉等分如一稻米二肉一者谓二分稻米一分肉也】肝膋取狗肝一幪之以其膋濡炙之举燋其膋不蓼【注膋肠问脂举或为巨　疏举皆也谓炙膋皆燋也】取稻米举糔溲之小切狼臅膏以与稻米为酏【注狼臅膏臆中膏也以煎稻米则似今膏矣此周礼酏食也此酏当作餰　疏此论养老须饮食如养亲之事明八珍之馔并明羞豆糁之等】
　　朱子曰此即所谓养老之珍也
　　大夫七十而有阁【注有秩膳也阁以板为之庋食物也】
　　王制五十异粻六十宿肉七十贰膳八十常珍九十饮食不离寝膳饮従于游可也【注粻粮也贰副也游谓出入止观　疏五十始衰粻宜自异不可与少壮者同也六十转老故恒宿肉在帐下不使求而不得也七十恒令善食有储副不使有阙也八十珍竒饮食寻常使有九十饮食无时或急求须得故不离于寝美善之膳水浆之饮従于所游之处可也】
　　【呉氏澄曰此当兼国老庶老而言见古人之养老年愈衰而养愈厚意每十年一变者以人之精神气力涉世十年则天道一周而衰惫不能不异于前尔】
　　诗豳风七月为此春酒以介眉夀【春酒冻醪也眉夀豪眉也　笺介助也获稻醸酒助其养老之具】
　　大雅行苇曽孙维主酒醴维醹酌以大斗以祈黄耉【笺祈告也成王有醇厚之酒醴以大斗酌而尝之而美故以告黄耉之人征而养之也　疏郑以此章始告老人下章乃言其养言养老之礼亦当豫告老人矣】黄耉台背以引以翼【笺台之言鲐也大老则背有鲐文既告老人及其来也以礼引之以礼翼之在前曰引在旁曰翼】夀考维祺以介景福【笺养老人而得吉所以助大福也】
　　蕙田案以上酒食
　　礼记王制五十养于乡六十养于国七十养于学达于诸侯八十拜君命一坐再至瞽亦如之九十使人受【注天子诸侯养老同也国国中小学在王宫之左学大学也在郊小学在国中大学在郊此殷制明矣命谓君不亲飨食必以其礼致之　疏五十始衰故养于乡学六十渐衰养礼弥厚故养于国中之小学七十大衰养礼转重故养于大学此养老之事非唯天子之法乃通逹于诸侯也至于年八十衰弱不堪来学受养君以飨食之礼使人就家致之其受君命之时理须再拜不堪为劳一坐于地而首再至于地也瞽人无目恐其倾倒拜君命亦当如此】
　　文王世子天子视学大昕鼓徴所以警众也众至然后天子至乃命有司行事兴秩节祭先师先圣焉【疏此论天子视学必遂养老之法则养老既毕乃命诸侯羣吏令养老之事】有司卒事反命始之养也【注告祭毕也祭毕天子乃入又之养老之处凡大合乐必遂养老是以往焉言始始立学也　疏天子视学在虞庠之中有司释奠既毕天子乃従虞庠入反于国明日乃之东序而养老故云始之养也注云言始始立学也者为下释奠于先老之学故云始立学也若非始立学之后则视学凡养老于东胶不释奠于先老也】陈氏礼书记言天子视学遂适东序养老则视学养老皆同日也郑氏谓用其明日误
　　胡氏铨曰始初也之往也谓反命乃往养老之处郑谓始立学非
　　适东序释奠于先老遂设三老五更羣老之席位焉【注养老东序则是视学于上庠三老五更各一人也皆年老更事致仕者也天子以父兄养之示天下之孝悌也名以三五者取象三辰五星天所因以照明天下者羣老无数其礼亡以乡饮酒礼言之席位之处则三老如賔五更如介羣老如众賔必也　疏三老五更各一人蔡邕以为更字为叟叟老称又以三老为三人五更为五人非郑义也知天子以父兄养之者以天子冕而总干执醤而馈是父兄事也云三老如賔五更如介者案乡饮酒注敷席賔席牖前南面介席西阶上东面是也云羣老如众賔者案乡饮酒注席众賔于賔之西南面各特焉是也】
　　白虎通徳论享三老五更于太学者所以教诸侯悌也不正言父兄言老更者何老者夀考也欲言所令者多也更者更也所更歴者众也即如是不但言老言三何也欲言其明于天地人之道而老也五更者欲言其明于五行之道而更事也三老五更几人乎曰各一人何以知之既以父事父一而已不宜有三应劭汉官仪三老五更三代所尊也安车輭轮送迎至家天子独拜于屛三者道成于天地人老者久也旧也五者训于五品更者五世长子更更相代言其能以善道改更已也三老五更皆取有首妻男女完具
　　【陈氏礼书古者建国必立三卿乡饮酒必立三賔而养老必立三老礼曰三公在朝三老在学三公非一人则三老五更非各一人矣汉志以徳行年髙老者一人为老次一人为更故永平中拜桓荣为五更建初中拜伏恭为三老而郑氏以此为三代之制误矣】
　　蕙田案三老五更郑氏及白虎通汉官仪俱以为各一人惟蔡邕云三老三人五更五人而陈祥道亦宗之然记称天子之养老更袒而割牲亲执醤执爵其礼甚尊非寻常之老可以当之説者谓三老选三公之老者五更选卿大夫之老者公卿大夫其人数不多未必齿徳俱尊者一时顿有八人也白虎通云父一而已不宜有三其説简而明矣
　　观承案古礼已亡汉志谓三老五更止各一人亦据汉礼言之耳则蔡邕谓三老三人五更五人者亦不可厚非也如三公九卿之类皆以数称而实人如其数岂可以一人为三老一人为五更乎但三公不必备惟其人则三老五更亦不必备有则全之无则以一人兼之亦无不可也且所谓父事者非父也父惟一而父事之者何妨有三即如白虎通之论亦思王者父事三老兄事五更则父不可以三兄独不可以有五乎此言固未为全是当并存之耳
　　【应氏镛曰东序夏后氏之学名也此所云序则未必自为一学也即学宫之东序焉尔始立学者既释菜而退傧于东序诸侯学校之东序也天子亦始立学视学兴秩节而始适东序天子学校之东序也郑氏于此二者皆以为自上庠而适东序上庠在郊而东胶在国若自郊反国则驱驰甚矣以此约度之则东序亦在学中而已乐记祭义皆谓食三老五更于太学则天子之所视者即太学也大学之东序者葢地道尊右神祀尚隂故宗庙之位皆以西为上窃意夫西者庙宫之所存所以尊先圣先师也东者黉舍之所寓所以处国子俊选也今学宫亦然故立学释菜则退傧于此而行一献之礼视学释菜则退傧于此而行一献之义视学卒事则设位于此而修教养之礼两者皆曰退傧曰退修葢以庙宫为尊故以黉舍为退犹朝廷之进见而曰退也】
　　适馔省醴养老之珍具遂发咏焉退修之以孝养也【注亲视其所有发咏谓以乐纳之退修之谓既逆而入献之以礼献毕而乐阕　疏布席既毕天子亲适陈馔之处省视醴酒并省视养老之珍具省具既毕出迎三老五更将入门之时遂作乐声发其歌咏以乐纳之也三老五更入而即位于西阶下天子乃退酌醴献之以修行孝养之道也案大射賔入及庭奏肆夏此养老既尊故用两君敌礼入门即奏肆夏故仲尼燕居曰入门而县兴是也】反登歌清庙既歌而语以成之也言父子君臣长幼之道合徳音之致礼之大者也【注反谓献羣老毕皆升就席也反就席乃席工于西阶上歌清庙以乐之既歌谓乐正告正歌备也歌备而旅旅而説父子君臣长幼之道诸合乐之所美以成其意乡射记曰古者于旅也语　疏三老五更羣老初受献毕皆立于西阶下东面今皆反升就席乃使工登堂上西阶北面歌清庙之诗以乐之既歌之后则至旅酬之节谈説善道以成就天子养老之义也徳音谓歌清庙之诗文王道徳之音致谓致极也言説父子君臣长幼之道理会合清庙文王道徳音声理之至极也案乡饮酒之礼告正歌备后作相为司正賔取觯酬主人主人酬众賔是歌备而旅酬也旅酬之时则语説】下管象舞大武大合众以事逹有神兴有徳也【注象周武王伐纣之乐也以清播其声又为之舞皆于堂下众所谓合学士也达有神明天授命周家之有神也兴有徳美文王武王有徳师乐为用前歌后舞　疏登歌之后笙入立于堂下管中奏此象武之曲庭中舞此大武之舞大武即象也变文耳兴谓发起注云师乐为用前歌后舞者今文泰誓之文】正君臣之位贵贱之等焉而上下之义行矣【疏登歌清庙文王诗也君诗在上下管象是武王诗臣诗在下是止君臣之位贵贱之等也既以此教上下众知之是上下之义行于众庶也】有司告以乐阕【注此所告者谓无算乐疏阕终也谓养老之末无算乐之终也以上云登歌清庙次下管象此云告以乐阕下即云王乃命诸侯是燕末之事故知乐阕为无算乐也】王乃命公侯伯子男及羣吏曰反养老幼于东序终之以仁也【注羣吏乡遂之官王于燕之末而令诸侯时朝会在此者各反养老如此礼是终其仁心　疏王家恒自养老是仁恩也又令诸侯州里而行养老是终之以仁谓仁恩之心也诸侯既为畿外故知羣吏为畿内乡遂之官也】
　　【陈氏曰前言养老不及幼及命诸侯羣吏则兼幼言之者耆老孤子先王未尝不兼养然其所重特老者而已】
　　是故圣人之记事也虑之以大【疏此节是申説视学养老之义记事谓圣人亲行养老之礼记序前代之事也虑谋也大谓孝第也言谋虑于养老之事是本于孝弟故也】爱之以敬【疏适馔省醴是爱而又敬之也】行之以礼【防迎之如见父兄之礼也】脩之以孝养【疏亲献醴荐馔是脩于孝养故也】纪之以义【疏既歌而语是纪录徳音之义亦存天下之大义也】终之以仁【疏命诸侯令归国各行此礼是终之以仁心也】是故古之人一举事而众皆知其徳之备也古之君子举大事必慎其终始而众安得不喻焉【疏此节覆説养老而在下众庶知道徳之备其在学乎一举事而众皆知其徳之备者上虑之以大之属是也大事谓养老初则虑之以大是慎其始末则终之以仁是慎其终既慎其本末终始一一露见尽以示众庶而众何得不晓喻焉】说命曰念终始典于学【注典常也念事之终始常于学学礼义之府】
　　蕙田案此经明养老之节文最为详尽
　　乐记食三老五更于太学天子袒而割牲执醤而馈执爵而酳冕而总干所以教诸侯之弟也【注三老五更互言耳皆老人更知三徳五事者也冕而总干亲在舞位也周名太学曰东胶　疏此冕当鷩冕享先公以飨射养老之类】祭义食三老五更于太学天子袒而割牲执醤而馈执爵而酳冕而总干所以教诸侯之弟也是故乡里有齿而老穷不遗强不犯弱众不暴寡此由太学来者也【注割牲制俎实也酳食罢饮也冕而总干亲在舞位以乐侑食也教诸侯之弟次事亲　疏以天子敬老乡里化之故有齿老而被养故在下年老及困穷者皆化上而养之故不见遗弃以老弱被尊养人皆化上故强不犯弱众不暴寡】
　　【方氏曰由大学来者言教化之原出自大学也】
　　内则凡养老五帝宪【注宪法也养之为法其徳行】三王有乞言【注有善为法又従之求善言以施行也】五帝宪养气体而不乞言有善则记之为惇史三王亦宪既养老而后乞言亦微其礼皆有惇史【注惇史史之惇厚者也微其礼者依违言之求而不切也　疏此一节论五帝三王养老之礼五帝养老法其徳行三王其徳渐薄非徒法其徳行又従求乞善言五帝奉养老人气息身体恐其劳动故不乞言老人有善则记录之使众人法则为惇厚之史三王既法徳行又従乞言乞言之礼亦依违求之而不偪切三代皆法其徳行善言为惇厚之史】
　　【呉氏澄曰三王乞言之礼亦防而不显露谓従容乗间俟可问而后问三代皆如五帝时有惇史以记其所乞之言也】
　　【吕氏祖谦曰年之贵于天下久矣五帝三王皆尊徳尚齿然五帝三王养老之礼虽同宪与乞言不同葢道有升降风气有厚薄所以如此五帝宪则是瞻仪容视起居不曽有乞言之礼葢当时风气未开人情淳厚朝夕与老者亲炙其仁义之容道徳之光自得于观感不言之际三王不及五帝所以有乞言之礼比之于观瞻不言之中气防稍薄】
　　文王世子凡祭与养老乞言合语之礼皆小乐正诏之于东序大乐正学舞干戚语説命乞言皆大乐正授数诗大雅行苇序行苇忠厚也周家忠厚仁及草木故能内睦九族外尊事黄耉养老乞言以成其福禄焉【笺乞従求善言可以为政者敦史受之　疏礼有内外小史大史无惇史正以待接老人择史之惇厚者掌之惇非官名也故彼注云惇史史之惇厚者也】
　　孝经钩命决天子临辟雍视割牲以尊三老
　　五经通义天子临辟雍者何所以行礼乐宣教化教导天下之人使为士君子养三老事五更与诸侯行礼之处也
　　董氏文骥曰周人养老兼飨食燕之礼一日而相因天子袒而割牲葢用飨礼之体荐以为折俎之实也执醤而馈执爵而酳葢用食礼之正饭加饭正馔庶羞所谓设馔也酒正供酒无酌数葢用燕礼一献立而举旅行酬脱屦安坐而无算爵以醉为度共賔客饮之外复先设醴齐所谓省醴也陈氏云设席位非立饮则食当于西阶下反升就席之后馈食以醤食礼公亲设醤也食毕以酒酳口食礼酳用浆而此用酒且酒与醤皆亲执之葢燕礼宰夫为主人此醤酒既亲执则天子必自为主人优老也正馔之俎当兼三牲不必用狗伐木之诗有肥牡肥羜先儒谓天子燕礼本当不同于诸侯加馔之羞当无过三十豆而所谓珍具者如罗氏共鸠及内则八珍之类燕礼旅酬卿大夫而后升歌堂上笙间堂下乡饮酒礼则歌备而旅酬此亦登歌清庙下管象而后于旅也语所谓惇史乞言也声莫重于登歌堂上之歌必有琴瑟节之文不具也燕礼或升歌鹿鸣下管新宫遂合乡乐舞勺陈氏云舞在诸乐之后所谓冕而就舞位朱干玉戚舞大武葢舞莫重于武宿夜也注谓以乐侑食天子诸侯每饭有侑食之乐而他食礼则无乐然乐师飨食奏鼔钟钟师飨食奏燕乐籥师賔客飨食鼓羽籥之舞陈氏谓食亦有乐则此割牲馈食时岂先有乐舞以侑食而旅酬无算爵之后又乐舞无算以侑酒犹纳賔用乐而旅复用乐与象舞执箾以舞不在六乐之列习之成童用之祈祷此但以管奏其诗非舞其箾也管并两竹笙巢于匏管重于笙大射祭享用之燕不当用而此用之优老也賔入门发咏而奏肆夏天子所以享元侯两君相见不歌文王而歌清庙为二王后诸侯之长今俱用之优老也舞者动其容而曲随之堂下舞六代之舞则堂上亦歌赉桓勺之诗为乐歌以节之也礼既兼用飨食燕则飨有酬币食有侑币燕有好货则亦有酬币礼文不具也礼文散见于王制文王世子乐记祭义内则但各举纲目不能贯串始末故集其略如此
　　蕙田案以上视学养老行事之礼节
　　礼记王制凡三王养老皆引年【注已而引户校年当行复除也老人众多非贤者不可皆养】
　　五十始衰六十非肉不饱七十非帛不暖八十非人不暖九十虽得人不暖矣【注暖温也】
　　方氏慤曰三十曰壮四十曰强壮强则盛极矣人盛之极则趋于衰而已故五十为始衰之年自此以往宜有以扶其衰九十虽得人不暖则以衰之极养之宜无不至故也
　　孟子五亩之宅树之以桑五十者可以衣帛矣鸡豚狗彘之畜无失其时七十者可以食肉矣百亩之田勿夺其时数口之家可以无饥矣谨庠序之教申之以孝弟之义颁白者不负戴于道路矣七十者衣帛食肉黎民不饥不寒然而不王者未之有也
　　五亩之宅树墙下以桑匹妇蚕之则老者足以衣帛矣五母鸡二母彘无失其时老者足以无失肉矣百亩之田匹夫耕之八口之家可以无饥矣【注五鸡二彘八口之家畜之足以为畜产之本也】
　　所谓西伯善养老者制其田里教之树畜导其妻子使养其老五十非帛不暖七十非肉不饱不暖不饱谓之冻馁文王之民无冻馁之老者此之谓也【注所谓无冻馁者教导之使可以养老者耳非家赐而人益之也】
　　【徐氏干学曰孟子言五十可以衣帛七十可以食肉与王制不同王制言养血气以食为先衣为次孟子言王政之序足衣而后足食夫王者之养老扶其衰而适其体尚如此其周备矣则为人子者事父母之年日衰一日则所以尽心于奉养者可不日慎一日乎】
　　蕙田案以上教民养老之法
　　右养老之礼
　　礼记曲礼五十曰艾服官政六十曰耆指使七十曰老而八十九十曰耄百年曰期颐
　　王制五十而爵六十不亲学七十致政惟衰麻为防
　　蕙田案此二条服官致政之期
　　曲礼大夫七十而致事【注致其所掌之事于君而告老疏白虎通云臣年七十悬车致仕者臣以执事趋走为职七十耳目不聪明是以退老去避贤也所以长廉逺耻君不使退而自去者尊贤也】若不得谢【注谢犹聴也君必有命劳苦辞谢之其有徳尚壮则不聴耳】则必赐之几杖行役以妇人适四方乗安车自称曰老夫【注几杖妇人安车所以养其身体也安车坐乗若今小车也老夫老人称也亦明君尊贤春秋曰老夫耄矣　疏既不聴致事则于朝是也聴致事则王制云七十杖于国八十杖于朝是也养老之具在国及出皆得用之今言行役妇人四方安
　　车则言相之互也从耳　　　　　　　　　　语便故离庾蔚云汉世驾一马而　　　　　　　　　　略坐説秉也熊氏云云案书致仕者以朝乗车輲轮郑云乗车安】于其国则称名越【车言輲轮明其小也注君虽　尊异之自称犹若臣疏于】国而问焉必告之以其制祭义【其国谓自与其君言注邻国来问必问于　老者以答之制法度疏若他国来问国君之政君虽已达其事犹宜问于老贤老贤则称国之旧制】
　　是故朝廷同爵则尚齿七十杖于朝君问则席八十不俟朝君问则就之而弟达乎朝廷矣蕙田案此【以对他国之问也注同爵尚齿老者在上也君问则席为之布席于堂上而与之言凡朝位于廷不俟朝君揖之即退不待朝事毕也就之就其家也老而致仕君或不许异其礼而已疏言敬老之道】
　　二条据大夫年老未许致仕者王制九十者
　　天子欲有问焉则就其室以珍従七十不俟朝八【通逹于朝】十月告存九【廷注尊养之注大夫士之老】十日有秩七【者君揖则退】十者不有大【注每月致膳注秩　常也有常膳疏此谓大夫士老年而聴致事者朝君之时入门至朝位君出揖之即退不待朝事毕也告谓问也八十者君每月使人致膳告问存否九十年老方极君则日使人以常膳】故不入朝若有大故而入君必与之揖祭义云七十杖于让而后及爵者【注谓致仕在家者其入朝君先与之为礼而后揖卿大夫士】
　　蕙田案此三条据大夫士已致仕者
　　王制嵗二月东巡狩至于岱宗问百年者就见之祭义天子巡狩诸侯待于竟天子先见百年者【注问其国君以百年者所在而往见之疏巡守谓巡行守土诸侯】
　　八十九十者东行西行者弗敢过西行东行者弗敢过欲言政者君就之可也【注弗敢过者谓道经之则见之】
　　【徐氏干学曰此节注疏皆云八十九十者若天子诸侯因其行次或东行西行至其闾里之旁不敢过越而去必往见之若论政虽不当道路左右君即就之可也愚谓耆老之人多矣君之所过安得一一而见之此言八十九十者东行则人之西行者不敢分道而过言必避之其西也亦然所以尊年而避道也朱子经通解亦采此意观后欲言政者君就之则此属泛指矣】
　　蕙田案此二条巡狩优礼老者
　　王制五十不従力政六十不与服戎七十不与賔客之事八十齐丧之事弗及也【注五十力稍衰也力政城道之役与及也八十不齐则不祭也子代之祭是谓宗子不孤　疏五十不従力政唯据庶人力政谓筑城治道其大夫士六十未致仕若为军将当与服戎故知此据庶人也古周礼説国中自七尺以及六十野自六尺以及六十有五皆征之者使为胥徒给公家之事如今之正衞耳力政田役为重故五十免之此五十不従力政祭义云五十不为甸徒也戎事差轻六十不与戎服又孟氏説六十还兵事也胥徒又轻故野外六十五犹征之若四郊之内以其多役胥徒之事六十则免】
　　【马氏曰力政服戎此免于公者也賔客齐丧此免于私者也葢代之以子孙矣】
　　八十者一子不従政九十者其家不従政废疾非人不养者一人不従政【注废废于人事】
　　祭义古之道五十不为甸徒颁禽隆诸长者而弟达乎獀狩矣【注四井为邑四邑为丘四丘为甸甸六十四井也以为军田出役之法五十始衰不従力役之事颁之言分也隆犹多也及田者分禽多其老者谓竭作未五十者春猎为獀冬猎为狩　疏作记之人在于周末时力役烦重道周初之事故云古之道凡起徒役无过家一人唯田与追胥竭作此未五十者犹任田役故颁禽之时多此长者】
　　周礼地官乡大夫以嵗时登其夫家之众寡辨其可任者国中老者皆舍【注舍者谓有复除舍不收役事也老者若今八十九十复羡卒也】
　　蕙田案此三条田役优老
　　礼记祭义壹命齿于乡里再命齿于族三命不齿族有七十者弗敢先【注此谓乡射饮酒时也】
　　居乡以齿而老穷不遗强不犯弱众不暴寡而弟达乎州巷矣
　　蕙田案此二条乡党优老
　　王制父之齿随行兄之齿雁行朋友不相逾轻任并重任分斑白者不提挈
　　祭义行肩而不并不错则随见老者则车徒辟斑白者不以其任行乎道路而弟达乎道路矣
　　蕙田案此二条道路优老
　　曲礼八十九十曰耄七年曰悼悼与耄虽有罪不加刑焉
　　周礼秋官司厉凡有爵者与七十者与未齿者皆不为奴
　　蕙田案此二条刑罚优老
　　孔子家语正论解哀公问于孔子曰二三大夫皆劝寡人使隆敬于高年何也孔子对曰君之及此言将天下实赖之岂惟鲁哉公曰何也其义可得闻乎孔子曰昔者有虞氏贵徳而尚齿夏后氏贵爵而尚齿殷人贵富而尚齿周人贵亲而尚齿虞夏殷周天下之盛王也未有遗高年者焉年之贵于天下久矣次于事亲是故朝廷同爵而尚齿七十杖于朝君问则席八十则不仕朝君问则就之而悌达乎朝廷矣其行也肩而不并不错则随斑白者不以其任于道路而悌达乎道路矣居乡以齿而老穷不匮强不犯弱众不暴寡而悌达乎州巷矣古之道五十不为甸役颁禽隆之长者而悌达乎搜狩矣军旅什伍同爵则尚齿而悌达乎军旅矣夫圣王之教孝悌发诸朝廷行于道路至于州巷放于搜狩循于军旅则众感以义死而弗敢犯公曰善哉寡人虽闻之弗能成尚书大齐宣王问于子春曰寡人欲行孝弟之义为之有道乎子春曰昔者衞闻之乐正子曰文王之治岐也五十者杖于家六十者杖于乡七十者杖于国见君揖杖八十者杖于朝见君揖杖君曰趣见客无俟朝以朝乗车輭轮御为仆送至于家而孝弟之义达于诸侯九十杖而朝见君建杖君曰趣见毋俟朝以朝车送之舍卜筮巫医御于前祝噎祝哽以食乗车輭轮胥与就膳彻送至于家君如有欲问明日就其室以珍従而孝弟之义达于四海
　　右优老之事









　　五礼通考卷一百七十六
　　钦定四库全书
　　五礼通考卷一百七十七
　　刑部尚书秦蕙田撰
　　嘉礼五十
　　学礼
　　续汉书礼仪志永平二年三月上始帅羣臣养三老五更于辟雍先吉日司徒上太若讲师故三公人名用其徳行年耆髙者一人为老次一人为更皆服都纻大袍单衣皁缘领袖中衣冠进贤扶玉杖五更亦如之不杖皆斋于太学讲堂其日乗舆先到辟雍礼殿御座东厢遣使者安车迎三老五更天子迎于门屛交礼道自阼阶三老升自賔阶至皆天子揖如礼三老升东面三公设几九卿正履天子亲袒割牲执醤而馈执爵而酢祝鲠在前祝饐在后五更南面公进供礼亦如之明日皆诣阙谢恩以见礼遇大尊显故也
　　后汉书明帝本纪永平二年冬十月壬子幸辟雍初行养老礼诏曰光武皇帝建三朝之礼而未临享眇眇小子属当圣业间暮春吉辰初行大射令月元旦复践辟雍尊事三老兄事五更安车輭轮供绥执授侯王设醤公卿馔珍朕亲袒割执爵而酳祝哽在前祝咽在后升歌鹿鸣下管新宫八佾具修万舞于庭朕固薄徳何以克当易陈负乗诗刺彼已永念慙疚无忘厥心三老李躬年耆学明五更桓荣授朕尚书诗曰无徳不报无言不酬其赐荣爵闗内侯食邑五千户三老五更皆以二千石禄养终厥身其赐天下三老酒人一石肉四十斤有司其存耆耋恤幼孤鳏寡称朕意焉
　　八年十月丙子临辟雍养三老五更
　　文献通考安帝以鲁丕为三老又以李充为三老杨统位至光禄大夫为国三老灵帝以袁逢为三老赐以玉杖谯周五经然否论汉中兴定礼仪羣臣欲令三老答天子拜城门校尉董钧驳曰养三老所以教事父之道也若答拜是使天下答子拜也诏従钧议谯周论之曰礼尸服上服犹以非亲之故答子拜士见异国君亦答拜是皆不得视犹子也
　　虞氏喜曰且据汉仪于门屛交礼交礼即答拜中兴谬従钧议后革之深得其意
　　【马氏端临曰案古人养老之礼有养于乡者所谓五十养于乡王命公侯伯子男及羣吏曰反养老于东序大司徒以保息六养万民二曰养老是也有养于国者天子视学设三老五更羣老之席位执醤亲馈执爵亲酳是也汉初每乡及县皆有三老嵗首则使人存问赐以束帛酒肉或赐以爵乃古人养于乡之意而国学养老天子亲讲之礼则至东汉始行之然东汉亦时有下郡县存问养老之诏】
　　魏志高贵乡公本纪甘露三年秋八月丙寅诏曰夫养老兴教三代所以树风化垂不朽也必有三老五更以崇至敬乞言纳诲着在惇史然后六合承流下观而化宜妙简徳行以充其选闗内侯王祥履仁秉义雅志淳固闗内侯郑小同温恭孝友帅礼不忒其以祥为三老小同为五更车驾亲率羣司躬行古礼焉
　　通典甘露二年天子亲帅羣司行养老之礼于太学命王祥为三老郑小同为五更王祥南面几杖以师道自居天子北面乞言祥陈明王圣帝君臣政化之要以训之闻者莫不砥励
　　魏书孝文帝本纪太和十五年八月壬辰议养老十六年八月己酉以尉元为三老游明根为五更又养国老庶老
　　册府元太和十六年八月诏曰夫大道凝虚至徳冲挹故后王法嘉猷以乡世圣人崇谦光而隆美是以天子父事三老兄事五更所以顺孝悌于万国垂教本于天下自非道高识博孰能处之是以五帝宪徳三王乞言若求备一人同之古哲叔世之老孰能克堪师上圣则难为其举中庸则易为选朕既庸寡徳谢曩哲老更之选差可有之前司徒山阳郡公尉元前大鸿胪卿新太伯游明根并元亨利贞明允诚素少着英风老敷雅迹位显台宿终归私第可谓知始知卒希世之贤也公以八十之年宜处三老之重卿以七十之龄可充五更之选于是养三老五更于明堂国老庶老于阶下帝再拜三老亲袒割牲执爵而馈于五更行肃拜之礼赐国老庶老衣服有差既而元言曰自天地分判五行施用人之所崇莫重于孝顺然五孝六顺天地之所先愿陛下重之以化四方臣既年衰不究远趣心耳所及敢不尽诚帝曰孝顺之道天地之经今承三老明言铭之于怀明根曰夫至孝通灵至顺感幽孝顺之道无所不格愿陛下念之以济黎庶臣年志朽弊识见闇昧然在心之虑不敢不尽帝曰五更助三老以言至范敷展徳音当克已复礼以尊所授礼毕乃赐步挽一乗诏曰夫尊老尚更列圣同致钦年敬徳绵哲齐轨朕虽道谢风识昧睿知然仰禀先诲全遵猷防故推老以徳立更以言父焉斯彰兄焉斯显矣前司徒公元前鸿胪卿明根并以充徳悬车懿量归老故尊老以三事更以五虽老更非官耋耄罔禄然禀事既高宜加殊养三老可给上公之禄五更可食元卿之俸供养之味亦同其列其后车驾幸邺明根朝于行宫诏曰游五更养素蓬檐归于衡里可谓朝之旧徳国之老臣可赐帛五百匹谷五百斛勅太官备送珍羞后车驾幸邺又朝行宫赐谷帛如前为造甲第国有大事常玺书访之
</div>
    <div class="pagination">
<a href="五礼通考_page270.html">上一页</a><span>...</span><a href="五礼通考_page266.html">266</a><a href="五礼通考_page267.html">267</a><a href="五礼通考_page268.html">268</a><a href="五礼通考_page269.html">269</a><a href="五礼通考_page270.html">270</a><span class="current-page">271</span><a href="五礼通考_page272.html">272</a><a href="五礼通考_page273.html">273</a><a href="五礼通考_page274.html">274</a><a href="五礼通考_page275.html">275</a><a href="五礼通考_page276.html">276</a><span>...</span><a href="五礼通考_page272.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
