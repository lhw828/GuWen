<!DOCTYPE html>
<html>
<head>
    <meta charset="UTF-8">
    <title>仪礼集编 - 第 131 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 131 页/共 159 页</h1>
    <div class="content">　　郝氏曰即告于门外之位也
　　宾出主人送拜稽颡
　　注曰送拜者明于大门外也宾执事者皆去即彻室中之馔者兄弟也
　　疏曰上文云复位是未出大门此云送拜是大门外可知【从杨氏图节本】
　　右事毕宾出









　　仪礼集编卷三十二
　　钦定四库全书
　　仪礼集编卷三十三
　　龙里县知县盛世佐撰
　　士虞礼第十四之二
　　记
　　虞沐浴不栉
　　注曰沐浴者将祭自洁清不栉未在于饰也唯三年之丧不栉期以下栉可也今文曰沐浴
　　敖氏曰本云沐浴而郑注乃云今文曰沐浴则是郑氏但从古文元无沐字也今本记与注首皆云沐浴盖传写者误衍之宜删
　　世佐案注云今文曰沐浴谓今文无不栉二字耳敖似考之未审也
　　陈牲于庙门外北面西上寝右
　　注曰言牲腊在其中西上变吉寝右者当升左胖也腊用棜檀弓曰既反哭主人与有司视虞牲
　　疏曰唯有一豕而云西上明兼兔腊也少牢礼二牲东上特牲礼牲尚右今皆反吉【从杨氏图节本】
　　敖氏曰陈之亦在西方而当陈鼎之南略如特牲礼也西上腊在东也
　　郝氏曰寝右右体侧卧俎上呈左胖也
　　日中而行事
　　注曰朝葬日中而虞君子举事必用辰正也再虞三虞皆质明
　　疏曰辰正者谓朝夕日中也
　　敖氏曰日中行事亦变于吉祭也三虞皆然至祔乃质明行事以其始用吉祭也
　　世佐案敖説近是虞必以日中者未卒哭以前朝夕有哭临之事不欲其妨也
　　右记沐浴陈牲及举事之期
　　杀于庙门西主人不视豚解
　　注曰主人视牲不视杀凡为丧事略也豚解解前后胫脊胁而已熟乃体解升于鼎也
　　疏曰特牲吉祭故主人视牲又视杀今虞为丧事故主人视牲不视杀是其略也但此经与特牲馈食不同者皆为丧事略故云凡以广之体解下文七体是也
　　敖氏曰庙门亦庙门外也
　　郝氏曰门西隂方孝子哀心甚故不视杀
　　张氏曰记沐浴陈牲及举事之期
　　羮饪升左肩臂臑肫骼脊胁离肺肤祭三取诸左膉上肺祭一实于上鼎
　　注曰肉谓之羮饪熟也脊胁正脊正胁也丧祭略七体耳离肺举肺也少牢馈食礼曰举肺一长终肺祭肺三皆刌膉脰肉也
　　敖氏曰惟云脊胁则是各一骨耳无横脊短胁而又但用一骨逺别于吉祭也离肺乃与脊同举者也言离见其制与絶祭者同肤祭三以为神祭肺祭一以为尸祭
　　郝氏曰升升镬肉于鼎牲体贵右丧祭用左变于吉也肩下曰臂臂下曰臑肫臀通肫下曰骼正祭礼九或十一丧用七耳离肺离而不絶所谓举肺也肤肫肉肺之祭者防切之所谓刌肺也上鼎北一鼎张氏曰引少牢礼明此举肺祭肺之制亦然肤祭择肉之美者以备祭
　　世佐案肤祭三者隂厌时佐食为神祭于苴三是也必取诸左膉者近首贵也祭肺一则尸食时佐食取之并黍稷以授尸
　　升鱼鱄鲋九实于中鼎
　　注曰差减之
　　疏曰特牲鱼十有五今畧而用九故云差减之也郝氏曰鱄鲋二鱼名中鼎陈次上鼎
　　升腊左胖髀不升实于下鼎
　　注曰腊亦七体牲之类
　　疏曰特牲记云腊如牲骨
　　郝氏曰腊干禽也腊用左半体髀凥骨不以升鼎下鼎居南
　　皆设扄鼏陈之
　　注曰嫌既陈乃设扄鼏也
　　疏曰经云陈三鼎后言设扄鼏有嫌故记人辩之
　　载犹进柢鱼进鬐
　　注曰犹犹士丧既夕言未可以吉也柢本也鬐脊也敖氏曰丧奠于牲则进柢鱼则进鬐始者但以未忍异于生之故而为之其后遂因之以别于吉祭故三虞之时虽祭而不奠犹未变于初也
　　张氏曰吉祭牲进下鱼进腴变于食生此丧祭与吉反是未异于生人也
　　世佐案载自鼎载于俎也进柢谓豕与腊也柢犹腠也变腠云柢者对吉祭之下而言也郷饮酒郷射公食大夫皆云进腠与此同少牢云进下与此
　　异郝云吉祭进腠丧奠进柢以腠与下为一非
　　祝俎髀脰脊胁离肺陈于阶间敦东
　　注曰不升于鼎贱也统于敦明神恵也祭以离肺下尸
　　疏曰上文馔黍稷二敦于阶间西上是神之黍稷今陈祝馔于神馔之东统于神物明恵由神也尸祭用刲肺祝不用刲肺用离肺故云下尸也
　　敖氏曰髀亦左髀也脊胁其亦脡脊代胁与离肺哜肺也祝祭以离肺者是礼主于饮故不因尸之食礼也此俎实自镬而径载于俎不复升于鼎者不敢与神俎同也尸三俎用豕鱼腊祝之俎实惟用豕者亦变于吉也阶间执事之俎所陈之常处也特牲馈食礼曰执事之俎陈于阶间二列北上则于阶间而陈是俎吉凶同也阶间先有黍稷敦故记又明着其所焉敦东者言其相直也
　　郝氏曰祝俎荐祝之俎髀豕髀脰颈肉即膉也祝俎惟四体无黍稷
　　右记牲杀体数鼎俎陈设之法
　　郝氏曰牲杀始荐七体谓豚解脊骨前后胫左右胁为七及荐熟折为二十一体谓体解脊三曰正脊曰脡脊曰横脊两肱各三曰肩曰臂曰臑为六两胁各三曰代胁曰长胁曰短胁为六两股各三曰髀曰肫曰胳为六共二十一羊豕皆然体不言首首升于室也郊特牲云用牲于庭升首于室周礼夏官羊人职祭祀割羊牲登其首然少牢特牲皆不及荐首故礼文难尽合腊不升髀牲或升髀者腊用全禽惟郑知髀贱而不知内则之本去尻也如以贱何独牲髀不然
　　淳尸盥执槃西面执匜东面执巾在其北东面宗人授巾南面
　　注曰槃以盛弃水为浅汚人也执巾不授巾卑也疏曰上经直云淳尸盥宗人授巾不云执槃与执匜执巾及宗人授巾等面位故记人明之
　　敖氏曰淳尸盥执匜者也此执盥器者之面位亦皆变于吉
　　右记沃尸面
　　主人在室则宗人升户外北面
　　注曰当诏主人室事
　　世佐案主人在堂则宗人立阶前主人在室则宗人立户外诏礼者宜近其人也皆北面乡之
　　佐食无事则出户负依南面
　　注曰室中尊不空立户牖之间谓之依
　　敖氏曰依如负斧依之依亦谓如屏风然者也然则自天子至于士其户牖之间皆设依惟天子则饰以斧文耳负依南面明与宗人不相统也佐食室中无正位故是时立于此特牲记曰佐食当事则户外南面无事则中庭北面此礼三献而止佐食无中庭之位故但以事之有无为言虽当事犹云无也
　　右记宗人佐食面位
　　铏芼用苦若薇有滑夏用葵冬用荁有柶
　　注曰苦苦荼也荁堇类也干则滑夏秋用生葵冬春用干荁
　　疏曰案公食记三牲具则牛藿羊苦豕薇各用其一若一牲者容兼用其二是以及特牲一豕皆用铏芼苦薇是科用其一也
　　郝氏曰羮菜曰芼苦薇葵荁皆菜也滑若今和肉以粉使滑利也栖匙也以扱羮也
　　张氏曰夏葵冬荁皆所以为滑也
　　豆实葵菹菹以西蠃醢
　　敖氏曰经惟言菹醢此则见其所用之物也言以西则指其馔时
　　笾枣烝栗择
　　注曰枣烝栗择则菹刌也枣烝栗择则豆不毼笾有縢也
　　疏曰案士丧礼大敛云毼豆两其实葵菹芋蠃醢两笾无縢布巾其实栗不择脯四脡自大敛后皆云如初则葬奠四豆脾析葵菹亦长矣四笾枣糗栗脯亦不择也至此乃云枣烝栗择则菹亦切矣豆笾有饰可知
　　敖氏曰惟言枣烝栗择则是笾豆之类皆未变也此时尸用苇席素几主人酳以废爵则其他可知矣世佐案豆笾之实宜异于奠其器则如初而已异
　　于奠者向吉之渐如初者丧不致饰也
　　右记铏芼与豆笾之实
　　尸入祝从尸
　　注曰祝在主人前也嫌如初时主人倚杖入祝从之初时主人之心尚若亲存宜自亲之今既接神祝当诏侑尸也
　　疏曰上经隂厌时主人先祝入户至此迎尸祝在主人前先后有异故记人明之
　　敖氏曰入谓入门也言祝从尸者嫌其如迎尸之时犹先行也祝始出迎尸先行入门及尸入祝乃居后而从之少牢馈食礼曰祝先入门右尸入门左亦辟尸使先行也入门如是则入户亦从尸可知
　　世佐案经云尸及阶祝延尸由后诏相之曰延则自入门已后祝即转居尸后矣言此者明其与出时异也尸出之时祝前
　　尸坐不説屦
　　注曰侍神不敢燕惰也
　　疏曰案乡饮酒燕礼之等凡坐降説屦乃升坐敖氏曰礼有敬事则不説屦而坐少仪曰凡祭于室中堂上无跣燕则有之
</div>
    <div class="pagination">
<a href="仪礼集编_page130.html">上一页</a><span>...</span><a href="仪礼集编_page126.html">126</a><a href="仪礼集编_page127.html">127</a><a href="仪礼集编_page128.html">128</a><a href="仪礼集编_page129.html">129</a><a href="仪礼集编_page130.html">130</a><span class="current-page">131</span><a href="仪礼集编_page132.html">132</a><a href="仪礼集编_page133.html">133</a><a href="仪礼集编_page134.html">134</a><a href="仪礼集编_page135.html">135</a><a href="仪礼集编_page136.html">136</a><span>...</span><a href="仪礼集编_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
