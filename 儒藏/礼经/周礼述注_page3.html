<!DOCTYPE html>
<html>
<head>
    <meta charset="UTF-8">
    <title>周礼述注 - 第 3 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 3 页/共 64 页</h1>
    <div class="content">　　五曰赋贡以驭其用
　　赋什一之税也贡九职之功所贡也驭用入供其出奢不犯上俭不废礼也
　　六曰礼俗以驭其民
　　注曰礼俗昏姻丧纪旧所行也
　　七曰刑赏以驭其威
　　刑赏皆言威者威畏服之心志也
　　八曰田役以驭其众
　　田以简众役以任众也　坡谓八者之序其上四者自神而人自尊而卑治贵之事也其下四者富而敎之敎而用之治贱之事也
　　以八柄诏王驭羣臣
　　六典八灋八则以治邦国官府都鄙有政治则有功过有功过则有赏罚矣柄所执以起事也诏告也助也此与下八綂独言诏王者余皆羣臣职务常所依行岁终致事乃攷知得失此乃王所操持王不独执羣臣佐之而已
　　一曰爵以驭其贵
　　注曰爵谓公侯伯子男卿大夫士也
　　二曰禄以驭其富三曰予以驭其幸
　　注曰幸谓言行偶合于善则有以赐予之以劝后也
　　四曰置以驭其行
　　行贤行也
　　五曰生以驭其福
　　生者臣之罪可杀而有八议之辟赐之更生以福之也
　　六曰夺以驭其贫
　　注曰夺谓臣有大罪没入家财者
　　七曰废以驭其罪八曰诛以驭其过
　　注曰废犹放也诛责让也　坡谓爵禄予置顺天命也生夺废诛彰天讨也　予音与行下孟反
　　以八綂诏王驭万民
　　綂者綂合于上而系属于下也八者民与在上同有此物事上行之下效之故曰驭万民也
　　一曰亲亲二曰敬故三曰进贤
　　注曰贤有善行也
　　四曰使能
　　注曰能多材艺也
　　五曰保庸
　　注曰保庸安有功者
　　六曰尊贵七曰达吏
　　注曰达吏察举勤劳之小吏也
　　八曰礼宾
　　注曰礼宾宾客诸侯　坡谓此诏王敦其徳心以为赏罚之本也与秋官八议相表里然亲亲敬故尽乎孝进贤使能保庸尊贵尽乎弟达吏礼宾尽乎慈人君躬行于上则民兴起于下而孝弟不倍之俗成矣
　　以九职任万民
　　坡谓欲民遂其兴起之心必有厚生之道以处之而使之有常业者厚生之道也故以九职任之焉
　　一曰三农生九谷
　　三农平地山泽也九谷黍稷秫稻麻大小麦大小豆一説无秫大麦而有苽
　　二曰园圃毓草木
　　树果蓏曰圃园其樊也圃在田畔王龄曰园圃薮牧举其地以及其民
　　三曰虞衡作山泽之材
　　注曰虞衡掌山泽之官主山泽之民者　疏曰山泽之民无名号故借虞衡之官以表其民也
　　四曰薮牧养蕃鸟兽
　　注曰泽无水曰薮牧牧田在逺郊皆畜牧之地　坡谓园圃山泽薮牧此三者三农之兼职也
　　五曰百工饬化八材
　　饬勤也八材骨曰切象曰磋玉曰琢石曰磨木曰刻金曰镂革曰剥羽曰析
　　六曰商贾阜通财贿
　　注曰行曰商处曰贾阜盛也金玉曰货布帛曰贿
　　七曰嫔妇化治丝枲
　　嫔妇人之美称也化丝而治之以为帛化枲而治之以为布
　　八曰臣妾聚敛疏材
　　臣妾男女贫贱之称疏草实若菱芡之属材木实若榛栗之属
　　九曰闲民无常职转移执事
　　闲民谓单丁下户无力者转移为人执事若今佣赁也　坡谓外而农工商贾内而织纴组紃则生人之事尽矣而又不遗乎疏材以备五礼之物能因乎臣妾闲民以佐人力之不逮裁成辅相可谓周且密矣此九功之所出也　秫音述苽音瓜蓏力果反紃音旬
　　以九赋敛财贿
　　有以任之而后可以敛之财泉谷也
　　一曰邦中之赋
　　注曰邦中在城郭者
　　二曰四郊之赋
　　注曰四郊去国百里
　　三曰邦甸之赋
　　注曰邦甸二百里
　　四曰家削之赋
　　疏曰三百里名削其中有大夫采地谓之家故名家削采地中赋税入大夫家采地外其地为公邑公邑之内其民出赋入王家故举家削以表公邑之民也
　　五曰邦县之赋六曰邦都之赋
　　邦县四百里邦都五百里卿采曰县公采曰都举以表公邑者如家削
　　七曰闗市之赋
　　闗市者王畿四面皆有闗门及王之市廛其赋廛布也
　　八曰山泽之赋
　　山泽山农泽农也
　　九曰币余之赋
　　注曰币余百工之余自邦中至币余毎处为一书所待异也郑司农云邦中之赋二十而税一各有差削本亦作稍又作□所敎反
　　以九式均节财用
　　有以敛之则可以共用矣式谓用财之节度均之则无有余不足之患节之则无过不及之差
　　一曰祭祀之式
　　疏曰谓若大祭次祭用大牢小祭用特牲之类
　　二曰宾客之式
　　疏曰谓若上公饔饩九牢飱五牢五积之类
　　三曰丧荒之式
　　丧王后世子以下及吊诸臣皆是也丧有含襚赠奠赙赗之数荒有施恵散利之等而皆有制焉
　　四曰羞服之式
　　疏曰谓王之膳羞衣服所用也
　　五曰工事之式
　　注曰工作器物者
　　六曰币帛之式
　　坡谓币帛之式谓给作币帛之费也
　　七曰刍秣之式
　　刍秣养牛马者草谓之刍谷谓之秣
　　八曰匪颁之式
　　郑司农曰匪分也颁谓颁赐也
　　九曰好用之式
　　注曰好用燕好所赐予　坡谓王之羞服至贵而列于祭祀三者之后则明人君之不为珍羞侈服而奉先思孝接下思恭其先也工事币帛刍秣上系乎祭祀宾客丧荒羞服之典而下闗于匪颁好用之共故其序如此　好呼报反积音恣含去声赙音附赗音奉
　　以九贡致邦国之用
　　此诸侯邦国岁之常贡也凡贡各以其所有致者若其自至然胡五峯曰授民以田则责之赋授诸侯以国则责之贡赋者养上之礼贡者事上之义
　　一曰祀贡
　　郑司农曰祀贡牺牲包茅之属
　　二曰嫔贡
　　注曰嫔贡丝枲
　　三曰器贡
　　注曰器贡银铁石磬丹漆也
</div>
    <div class="pagination">
<a href="周礼述注_page2.html">上一页</a><a href="周礼述注.html">1</a><a href="周礼述注_page2.html">2</a><span class="current-page">3</span><a href="周礼述注_page4.html">4</a><a href="周礼述注_page5.html">5</a><a href="周礼述注_page6.html">6</a><a href="周礼述注_page7.html">7</a><a href="周礼述注_page8.html">8</a><span>...</span><a href="周礼述注_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
