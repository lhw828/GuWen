<!DOCTYPE html>
<html>
<head>
    <meta charset="UTF-8">
    <title>三礼图集注 - 第 10 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三礼图集注 - 第 10 页/共 57 页</h1>
    <div class="content">



　　法冠后汉志一曰柱后冠髙五寸以纚为之展筩以铁为卷柱取其直而不桡也又唐志云法冠一名獬豸冠以铁为柱上施珠二枚或曰獬豸神羊取别曲直楚王获之故以为冠秦灭楚以其君服赐执法者侍御史廷尉正监平皆服之











　　建华冠后汉志云以铁为柱卷贯大铜珠九枚前圆又饰以鹬羽于顶祀天地五郊八佾舞人服之














　　武冠后汉志云一曰武弁大冠武官冠之其制古缁布之象也侍中中常侍加黄金珰附蝉为文貂尾为饰胡广曰赵武灵王效胡服以金珰饰首前歃貂尾为贵职秦灭赵以其冠赐近臣以金蝉貂尾饰者金取坚刚百链而不耗蝉取居髙饮露而不食貂取内劲捍而外温润毛采紫蔚而不彰灼










　　术氏冠即鹬冠也前汉书五行志注云鹬知天将雨之鸟也故司天文者冠鹬冠吴制差池四重髙下有行画鹬羽为饰绀色又注云此术氏冠即鹬冠也新图误题为术士冠太子詹事尹拙议云旧图皆为术氏冠仍案顔师古刊谬正俗云郑子华之弟子臧出奔宋好聚鹬冠刊字本与御名同不欲斥之故改焉又云鹬水鸟天将雨则鸣古人以知天时乃为冠象此鸟形使掌天文者冠之故逸礼记曰知天文者冠鹬冠此其证也鹬音聿亦音术蔡邕独断谓为术氏冠亦因鹬音转为术耳非道术之谓也今谓于术士冠下添云亦谓之术士冠工部尚书窦仪议曰臣仪今详术士冠已依旧图改为术氏冠




















　　方山冠后汉志云制似进贤前髙七寸后髙三寸缨长八寸似进贤冠五采縠为之祠宗庙天子八佾四时五行乐人服之冠衣各如其行方之色又景帝纪云髙庙奏武徳文始五行之舞礼乐志曰武徳髙帝所作也文始舜舞也五行周舞也武徳者舞人执干戚舞也文始者舞人执羽籥舞也五行舞者舞人冠冕衣服法五行色也









　　巧士冠后汉志云前髙七寸【本或作五寸】绕后相通直竪不常服唯郊天黄门从官四人冠之在卤簿中次乘舆前以备宦者四星也













　　郤非冠后汉志云制似长冠下促宫殿门吏仆射冠之旧图云髙五寸












</div>
    <div class="pagination">
<a href="三礼图集注_page9.html">上一页</a><span>...</span><a href="三礼图集注_page5.html">5</a><a href="三礼图集注_page6.html">6</a><a href="三礼图集注_page7.html">7</a><a href="三礼图集注_page8.html">8</a><a href="三礼图集注_page9.html">9</a><span class="current-page">10</span><a href="三礼图集注_page11.html">11</a><a href="三礼图集注_page12.html">12</a><a href="三礼图集注_page13.html">13</a><a href="三礼图集注_page14.html">14</a><a href="三礼图集注_page15.html">15</a><span>...</span><a href="三礼图集注_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
