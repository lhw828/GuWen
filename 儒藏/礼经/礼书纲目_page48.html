<!DOCTYPE html>
<html>
 <head>
  <meta charset="utf-8"/>
  <title>
   礼书纲目 - 第 48 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼书纲目 - 第 48 页/共 57 页
  </h1>
  <div class="content">
   右经界　禹卑宫室而尽力乎沟洫【沟洫田间水道以正疆界备旱潦者也　论语】　少康逃奔有虞而邑诸纶【纶虞邑】有田一成有众一旅【方十里为成五百人为旅　哀元年左氏传】　畇畇原隰曽孙田之我疆我理南东其畆【畇畇恳辟貌疆者为之大界也理者定其沟涂也畆垄也长乐刘氏曰其遂东入于沟则其畆南矣其遂南入于沟则其畆东矣小雅信南山】　晋人欲使齐之封内尽东其畆【使垄畆东西行】对曰先王疆理天下物土之宜而布其利【疆界也理正也物土之宜播殖之物各从土宜】故诗曰我疆我理南东其畆【诗小雅或南或东从其土宜】今吾子疆理诸侯而曰尽东其畆而已唯吾子戎车是利【晋之伐齐循垄东行易】无顾土宜其无乃非先王之命也乎【成公二年左氏传】　楚蒍掩书土田【书土地之所宜】度山林【度量山林之材以共国用】鸠薮泽【鸠聚也聚成薮泽使民不得焚燎之欲以备田猎之处】辨京陵【辨别也絶髙曰京大阜曰陵别之以为冢墓之地】表淳卤【淳卤埆薄之地表异轻其赋税】数疆潦【疆界有流潦者计数减其租入】规偃猪【偃猪下湿之地规度其受水多少】町原防【广平曰原防隄也隄防间地不得方正如井田别为小顷町】牧隰【隰水涯下湿为刍牧之地】井衍沃【衍沃平美之地则如周礼制以为井田六尺为步步百为畆畆百为夫九夫为井　襄二十五年左氏传】　郑子驷为田洫司氏堵氏侯氏子师氏皆丧田焉【洫田畔也子驷为田洫以正封疆而侵四族田　襄十年左氏传】　子产为政田有封洫【封疆也洫沟也】庐井有伍【庐舍也九夫为井使五家相保　襄三十年左氏传】滕文公使毕战问井地孟子曰夫仁政必自经
　　界始经界不正井地不均谷禄不平是故暴君污吏必慢其经界经界既正分田制禄可坐而定也【井地即井田也经界谓治地分田经画其沟涂封植之界也此法不修则田无定分而豪彊得以兼并故井地有不均赋无定法而贪暴得以多取故谷禄有不平此欲行仁政者之所以必从此始而暴君污吏则必欲慢而废之也有以正之则分田制禄可不劳而定矣】请野九一而助国中什一使自赋【此分田制禄之常法所以治野人使养君子也野郊外都鄙之地也九一而助为公田而行助法也国中郊门之内乡遂之地也田不井授但为沟洫使什而自赋其一盖用贡法也周所谓彻法者盖如此以此推之当时非惟助法不行其贡亦不止什一矣】卿以下必有圭田圭田五十畆【此世禄常制之外又有圭田所以厚君子也圭洁也所以奉祭祀也不言世禄者滕已行之但此未备耳】余夫二十五畆【程子曰一夫上父母下妻子以五口八口为率受田百畆如有弟是余夫也年十六别受田二十五畆俟其壮而有室然后更受百畆之田愚按此百畆常制之外又有余夫之田以厚野人也】死徙无出乡乡田同井出入相友守望相助疾病相扶持则百姓亲睦【死谓也徙谓徙其居也同井者八家也友犹伴也守望防冦盗也】方里而井井九百畆其中为公田八家皆私百畆同养公田公事毕然后敢治私事所以别野人也【此详言井田形体之制乃周之助法也公田以为君子之禄而私田野人之所受先公后私所以别君子野人之分也不言君子据野人而言省文耳上言野及国中二法此独详于治野者国中贡法当世已行但取之过于什一耳　孟子】　秦孝公用商鞅废井田开阡陌【汉志】
　　夏后氏五十而贡殷人七十而助周人百畆而彻【孟子】大司徒凡造都鄙制其地域而封沟之以其室数
　　制之不易之地家百畮一易之地家二百畮再易之地家三百畮【都鄙王子弟公卿大夫采地其界曰都鄙所居也王制曰天子之县内方百里之国九七十里之国二十有一五十里之国六十有三此盖夏时采地之数周未闻矣春秋传曰迁郑焉而鄙留城郭之宅曰室诗云嗟我妇子曰为改嵗入此室处以其室数制之谓制五甸之属王制曰凡居民量地以制邑度地以居民地邑民居必参相得郑司农云不易之地嵗种之地羙故家百畮一易之地休一嵗乃复种地薄故家二百畮再易之地休二嵗乃复种故家三百畮】乃分地职奠地守制地贡而颁职事焉以为地法而待政令【分地职分其九职所宜也定地守谓衡麓虞候之属制地贡谓九职所税也颁职事者分命使各为其所职之事　地官】　小司徒上地家七人中地家六人下地家五人【一家男女七人已上则授之以上地所养者众也男女五人已下则授之以下地所养者寡也　详见军礼田役篇】　遂人掌邦之野【郊外曰野此野为甸稍县官】以土地之图经田野以嵗时稽其人民而授之田野辨其野之土上地中地下地以颁田里上地夫一廛田百畮莱五十畮余夫亦如之中地夫一廛田百畮莱百畮余夫亦如之下地夫一廛田百畮莱二百畮余夫亦如之【莱谓休不耕者郑司农云户计一夫一妇而赋之田其一户有数口者余夫亦受此田也廛居也子云有田一廛谓百畮之居也谓廛城邑之居孟子所云五畮之宅树之以桑者也六遂之民竒受一廛虽上地皆有莱皆所以饶逺也王莽时城郭中宅不树者为不毛出三夫之布　地官】　大司马上地食者参之二中地食者半下地食者参之一【郑司农云上地谓肥羙田也食者参之二假令一家有三顷嵗种二顷休其一顷下地食者参之一田薄恶者所休多　详见军礼兵制】　制农田百畆百畆之分上农夫食九人其次食八人其次食七人其次食六人下农夫食五人【农夫皆受田于公田肥硗有五等収入不同也　王制】　耕者之所获一夫百畆百畆之粪上农夫食九人上次食八人中食七人中次食六人下食五人【获得也一夫一妇佃田百畆加之以粪粪多而力勤者为上农其所収可供九人其次用力不齐故有此五等　孟子】　民受田上田夫百畮中田夫二百畮下田夫三百畮嵗耕种者为不易上田休一嵗者为一易中田休二嵗者为再易下田三嵗更耕之自爰其处【孟康曰爰于也更互也】农民户人已受田其家众男为余夫亦以口受田如比【师古曰比例也】士农商家受田五口乃当农夫一人此谓平土可以为法者也若山林薮泽原陵淳卤之地【晋灼曰淳尽也舄卤之田不生五谷也】各以肥硗多少为差民年二十受田六十归田七十以上上所养也十嵗以下上所长也十一以上上所强也【师古曰勉强劝之令习事也　前汉食货志】载师以廛里任国中之地以圃任园地以宅田士
　　田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任畺地【郑司农云廛市中空地未有肆城中空地未有宅者民宅曰宅宅田者以备益多也士田者士大夫之子得而畊之田也贾田者吏为县官卖财与之田官田者公家之所耕田牛田者以养公家之牛赏田者赏赐之田牧田者牧六畜之田司马法曰王国百里为郊二百里为州三百里为野四百里为县五百里为都杜子春云五十里为近郊百里为逺郊谓廛里者若今云邑里居矣廛民居之区域也里居也圃树果蓏之属季秋于中为樊圃谓之园宅田致仕者之家所受田也士相见礼曰宅者在邦则曰市井之臣在野则曰草茅之臣士读为仕仕者亦受田所谓圭田也孟子曰自卿以下必有圭田圭田五十畮贾田在市贾人其家所受田也官田庶人在官者其家所受田也牛田牧田畜牧者之家所受田也公邑谓六遂余地天子使大夫治之自此以外皆然二百里三百里其上大夫如州长四百里五百里其下大夫如县正是以或谓二百里为州四百里为县云遂人亦监焉家邑大夫之采地小都卿之采地大都公之采地王子弟所食邑也畺五百里王畿界也皆言任者地之形实不方平如图受田邑者逺近不得尽如制其所生育赋贡取正于是尔以廛里任国中而遂人职授民田夫一廛田百畮是廛里不谓民之邑居在都城者与凡王畿内方千里积百同九百万夫之地也有山陵林麓川泽沟渎城郭宫室涂巷三分去一余六百万夫又以不易一易再易上中下相通定受田者三百万之家也逺郊之内地居四同三十六万夫之地也三分去一其余二十四万夫六乡之民七万五千家通不易一易再易一家受二夫则十五万夫之地其余九万夫廛里也圃也宅田也士田也贾田也官田也牛田也赏田也牧田也九者亦通受一夫焉则半农人也定受田十二万家也食货志云农民户一人己受田其家众男为余夫亦以口受田如比士工商家受田五口乃当农夫一人今余夫在遂地之中如此则士工商以事入在官而余夫以力出耕公邑甸稍县都合居九十六同八百六十四万夫之地城郭宫室差少涂巷又狭于三分所去六而存一焉以十八分之十三率之则其余六百二十四万夫之地通上中下六家而受十三夫定受田二百八十八万家也其在甸七万五千家为六遂余则公邑　地官】　旅师凡新甿之治皆聴之使无征役以地之恶为之等【新民新徙来者也治谓有所求乞也使无征役复之也王制曰自诸侯来徙家期不从政以地羙恶为之等七人以上授以上地六口授以中地五口以下授以下地与旧民同旅师掌敛地税而又施恵散利是以属用新民焉　同上】　夫圭田无征【夫犹治也征税也孟子曰卿以下必有圭田治圭田者不税所以厚贤也此则周礼之士田以任近郊之地税什一　王制】司勲唯加田无国正【加田既赏之又加赐以田所以厚恩也郑司农云正谓税也禄田亦有给公家之赋贡若今时侯国有司农少府钱谷矣独加赏之田无正耳　夏官】　田里不粥【皆受于公民不得私也粥卖也　王制】
　　右授田








　　礼书纲目卷六十四
　　钦定四库全书
　　礼书纲目卷六十五　　　　　婺源江永撰
　　财赋　　　　通礼十四
　　
　　夏后氏五十而贡殷人七十而助周人百畆而彻其实皆什一也【夏时一夫受田五十畆而毎夫计其五畆之入以为贡商人始为井田之制以六百三十畆之地画为九区区七十畆中为公田其外八家各受一区但借其力以助耕公田而不复税其私田周时一夫授田百畆乡遂用贡法十夫有沟都鄙用助法八家同井耕则通力而作収则计畆而分故谓之彻其实皆什一者贡法固以十分之一为常数惟助法乃是九一而商制不可考周制则公田百畆中以二十畆为庐舍一夫所耕公田实计十畆通私田百畆为十一分而取其一盖又轻于什一矣窃料商制亦当似此而以十四畆为庐一夫实耕公田七畆是亦不过什一也　孟子】　古者公田借而不税【借之言借也借民力治公田羙恶取于此不税民之所自治也孟子曰夏后氏五十而贡殷人七十而助周人百畆而彻则所云古者谓殷时　王制】
　　右三代田税　龙子曰治地莫善于助莫不善于贡贡者校数嵗之中以为常乐嵗粒米狼戾多取之而不为虐则寡取之凶年粪其田而不足则必取盈焉为民父母使民盻盻然将终嵗勤动不得以养其父母又称贷而益之使老稚转乎沟壑恶在其为民父母也【龙子古贤人狼戾犹狼藉言多也粪壅也盈满也盻恨视也勤动劳苦也称举也贷借也取物于人而出息以偿之也益之以足取盈之数也稚幼子也　孟子】孟子曰彻者彻也助者借也【彻通也均也借借也】诗云雨
　　我公田遂及我私惟助为有公田由此观之虽周亦助也【诗小雅大田之篇雨降雨也言愿天雨于公田而遂及私田先公而后私也当时助法尽废典籍不存惟有此诗可见故引之也　同上】　笃公刘度其隰原彻田为粮【彻通也一井之田九百畆八家皆私百畆同养公田耕则通力而作収则计畆而分也周之彻法自此始其后周公盖因而修之耳　大雅】　文王之治岐也耕者九一【九一者井田之制也方一里为一井其田九百畆中画井字界为九区一区之中为田百畆中百畆为公田外八百畆为私田八家各受私田百畆而同养公田是九分而税其一也孟子】　倬彼甫田嵗取十千【倬明貌甫大也十千谓一成之田地方十里为田九万畆而以其万畆为公田盖九一之法也　小雅】　秦许晋平晋于是乎作爰田【分公田之税应入公者爰之于所赏之众　僖十五年左氏传】　宣公十五年初税畆【公田之法十取其一今又履其余畆复十收其一故哀公曰二吾犹不足遂以为常故曰初】非礼也谷出不过借【周法民耕百畆公田十畆借民力而治之税不过此】以丰财也【左氏传】　讥始履畆而税也【时宣公无恩信于民民不肯尽力于公田故履践案行择其善畆谷最好者税取之】古者什一而借【什一以借民力以什与民自取其一为公田】什一者天下之中正也多乎什一大桀小桀【奢泰多取于民比于桀也】寡乎什一大貉小貉【蛮貊无社稷宗庙百官制度之费税薄】什一者天下之中正也什一行而颂声作矣【颂声者太平歌颂之声帝王之髙致也　公羊传】古者什一【一夫一妇佃田百畆以共五口父母妻子也又受田十畆以为公田公田】
　　【在内私田在外此一夫一妇为耕百一十畆】借而不税【借此公田而收其入言不税民】初税畆非正也古者三百步为里名曰井田井田九百畆公田居一【出除公田八十畆余八百二十畆故井田之法八家共一井八百畆余二十畆家各二畆半为庐舍】私田稼不善则非吏【非责也吏田畯也言吏急民使不得营私田】公田稼不善则非民【民勤私也】初税畆者非公之去公田而履畆十取一也以公之与民为已悉矣【悉谓尽其力】古者公田为居【八家共居】井灶葱韭尽取焉【损其庐家作一园以种五菜外种楸桑以备养生送死　谷梁传】　季康子欲以田赋【杜预曰丘赋之法因其田财通出马一疋牛三头今欲别其田及家财各为一赋故言田赋　韦昭曰田赋以田出赋也贾侍中云田一井也周制十六井赋戎马一疋牛三头一井之田而欲出十六井之赋也昭谓此数甚多似非也下虽云収田一井凡数从夫井起故云井耳】使冉有访于仲尼仲尼曰丘不识也三发【杜曰三发问】卒曰【杜曰卒终也】子为国老待子而行若之何子之不言也仲尼不对【杜曰不公荅】而私于冉有曰　【按此下以外传补】求来汝不闻乎先王制土借田以力而砥其逺迩【韦曰制土制其肥硗以为差也借田谓税也以力谓三十者受田百畆二十者受五十畆六十还田也砥平也平逺近逺近有差也周礼近郊十一逺郊二十而三甸稍县都皆无过十二也】赋里以入而量其有无【里廛也谓商贾所居之区域也以入计其利入多少而量其财业有无以为差也周礼国宅无征园廛二十而一漆林二十而五】任力以夫而议其老幼【力谓徭役以夫以夫家为数也议其老幼则有复除也】于是乎有鳏寡孤疾【又议其鳏寡孤疾不役也疾癈疾也】有军旅之出则徴之无则已【徴徴鳏寡孤疾之赋也已止也无军旅之出则止不赋】其嵗收田一井出稯米秉刍缶米不是过也【其嵗有军旅之嵗也缶也聘礼曰十六斗曰十曰秉秉一百六十斗也四秉曰筥十筥曰稯稯六百四十斛也】先王以为足【足供用也】君子之行也【杜曰行政事　按此下从左传】施取其厚事举其中敛从其薄如是则以丘亦足矣【杜曰丘十六井出戎马一疋牛三头是赋之常法】若不度于礼而贪冒无厌则虽以田赋将又不足且子季孙若欲行而法则周公之典在【国语云则有周公之借矣曰借田之法周公所制】若欲苟而行又何访焉【杜曰为明年用田赋传　左传国语通修】哀公十有二年春用田赋【直书之者以示改法重赋　春秋】　讥始用田赋也【田谓一井之田赋敛取其财物也言用田赋者若今汉家敛民钱以田为率矣不言井者城郭里巷亦有井嫌悉赋之礼税民公田不过什一军赋十井不过一乗言公外慕彊吴空尽国储故复用田赋过什一　公羊传】古者公田什一用田赋非正也【古者五口之家受田百畆为官】
　　【田十畆是为私得其什而官税其一故曰什一周谓之彻殷谓之助夏谓之贡其实一也皆通法也今乃弃中平之法而财田并赋言其赋民甚矣　谷梁传】　哀公问于有若曰年饥用不足如之何【称有若者君臣之辞用谓国用公意盖欲加赋以足用也】有若对曰盍彻乎【彻通也均也周制一夫受田百畆而与同沟共井之人通力合作计畆均収大率民得其九公取其一故谓之彻鲁自宣公税畆又逐畆什取其一则为什而取二矣故有若请但専行彻法欲公莭用以厚民也】曰二吾犹不足如之何其彻也【二即所谓什二也公意有若不喻其防故言此以示加赋之意】对曰百姓足君孰与不足百姓不足君孰与足【民富则君不至独贫民贫则君不能独富有若深言君民一体之意以止公之厚敛为人生者所宜深念也　杨氏曰仁政必自经界始经界正而后井地均谷禄平而军国之需皆量是以为出焉故一彻而百度举矣上下寕忧不足乎以二犹不足而教之彻疑若迂矣然什一天下之中正多则桀寡则貉不可改也后世不究其本而唯末之图故征敛无艺费出无经而上下困矣又恶知盍彻之当务而不为迂乎　论语】孟子曰耕者助而不税则天下之农皆悦而愿耕于其野矣【但使出力以助耕公田而不税其私田也　孟子】　白圭曰吾欲二十而取一何如【白圭名丹周人也欲更税法二十分而取其一分林氏曰按史记白圭能薄饮食忍嗜欲与童仆同苦乐乐观时变人弃我取人取我与以此居积致富其为此论盖欲以其术施之国家也】孟子曰子之道貉道也【貉北方夷狄之国名也】万室之国一人陶则可乎曰不可器不足用也【孟子设喻以诘圭而圭亦知其不可也】曰夫貉五谷不生惟黍生之无城郭宫室宗庙祭祀之礼无诸侯币帛饔飱无百官有司故二十取一而足也【北方地寒不生五谷黍早故生之饔飱以饮食馈客之礼也】今居中国去人伦无君子如之何其可也【无君臣祭祀交际之礼是去人伦无百官有司是无君子】陶以寡且不可以为国况无君子乎【因其辞而折之】欲轻之于尧舜之道者大貉小貉也欲重之于尧舜之道者大桀小桀也【什一而税尧舜之道也多则桀寡则貉今欲轻重之则是小貉小桀而已　同上】
　　禹别九州随山濬川任土作贡【书序　蔡氏曰上之所取谓之赋下之所供谓之贡是篇有贡有赋而独以贡名篇者孟子曰夏后氏五十而贡贡者校数嵗之中以为常则贡又夏后氏田赋之总名】冀州厥土惟白壤【汉孔氏曰无块曰壤顔氏曰柔土曰壤夏氏曰周官大司徒辨十有二壤之物而知其种以教稼穑树艺以土均之法辨五物九等制天下之地征则夫教民树艺与因地制贡固不可不先于辨土也然辨土之宜有二白以辨其色壤以辨其性也益草人粪壤之法骍刚用牛赤缇用羊坟壤用麋渇泽用鹿粪治田畴各因色性而辨其所当用也曽氏曰冀州之土岂皆白壤云然者土防之法从其多者论也】厥赋惟上上错厥田惟中中【赋田所出谷米兵车之类错杂也赋第一等而错出第二等也田第五等也赋髙于田四等者地广而人稠也林氏曰冀州先赋后田者冀王畿之地天子所自治并与场圃园田漆林之而征之如周官载师所载赋非尽出于田也故以赋属于厥土之下余州皆田之赋也故先田而后赋又按九等之赋皆毎州嵗入总数以九州多寡相较而为九等非以是等田而责其出是等赋也冀独不言贡篚者冀天子封内之地无所事于贡篚也】兖州厥土黒坟【坟土脉坟起也如左氏所谓祭之地地坟是也】厥田惟中下厥赋贞作十有三载乃同【田第六等赋第九等贞正也兖赋最薄言君天下者以薄赋为正也作十有三载乃同者兖当河下流之冲水激而湍悍地平而土疎被害尤剧今水患虽平而卑湿沮洳未必尽去土旷人稀生理鲜少必作治十有三载然后赋法同于他州此为田赋而言故其文属于厥赋之下先儒以为禹治水所歴之年且谓此州治水最在后毕州为第九成功因以上文厥赋贞者谓赋亦第九与州正为相当殊无意义其説非是】青州厥土白坟海滨广斥【滨涯也海涯之地广漠而斥卤许慎曰东方谓之斥西方谓之卤斥卤咸地可煑为盐者也】厥田惟上下厥赋中上【田第三赋第四也】徐州厥土赤埴坟【土黏曰埴埴腻也黏泥如脂之腻也周有传埴之工老氏言埏埴以为器惟土惟黏腻细宻故可搏可埏也】厥田惟上中厥赋中中【田第二等赋第五等也】扬州厥土惟涂泥【涂泥水泉湿也下地多水其土淖】厥田惟下下厥赋下上上错【田第九等赋第七等杂出第六等也言下上上错者以本设赋九等分为三品下上与中下异品故变文言下上上错也】荆州厥土惟涂泥厥田惟下中厥赋上下【荆州之土与扬州同故田比扬只加一等而赋为第三等者地濶而人工修也】豫州厥土惟壤下土坟垆【土不言色者其色杂也垆疏也顔氏曰而疏者谓之垆其土有髙下之不同故别言之】厥田惟中上厥赋错上中【田第四等赋第二等杂出第一等也】梁州厥土青黎【黎黒也】厥田惟下上厥赋下中三错【田第七等赋第八等杂出第七等第九等也按赋杂出他等者或以为嵗有丰凶或以为户有増减皆非也意者地力有上下年分不齐如周官田一易再易之类故赋之等第亦有上下年分冀之正赋第一等而闲嵗第二等也扬之正赋第七等而间嵗第六等也豫之正赋第二等而间嵗第一等也梁之正赋第八等而间嵗出第七等第九等也当时必有条目详具今不存矣书之所载特凡例若嵗之丰凶户之増减则九州皆然何独于冀豫梁四州言哉】雍州厥土惟黄壤【黄者土之正色林氏曰物得其常性者最贵雍州之土最贵故其田非他州所及】厥田惟上上厥赋中下【田第一等而赋第六等者地狭而人功少也】六府孔修庶土交正底慎财赋咸则三壤成赋中邦【孔大也水火金木土谷皆大修治也土者财之自生谓之庶土则非特谷土也庶土有等当以肥瘠髙下名物交相正焉以任土事底致也因庶土所出之财而致谨其财赋之入如周大司徒以土宜之法辨十有二土之名物以任土事之类咸皆也则品节之也九州谷土又皆品节之以上中下三等如周大司徒辨十有二壤之名物以教稼穑之类中邦中国也盖土赋或及于四夷而田赋则止于中国而已故曰成赋中邦】五百里甸服百里赋纳总二百里纳铚三百里纳秸服四百里粟五百里米【甸服畿内之地也甸田服事也以皆田赋之事故谓之甸服五百里者王城之外四面皆五百里也禾全本曰总刈禾曰铚半藁也半藁去皮曰秸谓之服者三百里内去王城为近非惟纳总铚秸而又使之服输将之事也独于秸言之者总前二者而言也粟谷也内百里为最近故并禾本总赋之外百里次之只刈禾半藁纳也外百里又次之去藁麤皮纳也外百里为逺去其穂而纳谷外百里为尤逺去其谷而纳米盖量其地之逺近而为纳赋之轻重精麄也此分甸服五百里而为五等者也　已上赋法】冀州岛夷皮服【海曲曰岛海岛之夷以皮服来贡也】夹右碣石入于河【碣石地志在北平郡骊城县西南河口之地今平州之南也冀州北方贡赋之来自北海入河南向西转而碣石在其右转屈之间故曰夹右也程氏曰冀为帝都东西南三面距河他州贡赋皆以逹河为至故此三方亦不必书而其北境则汉辽东西右北平渔阳上谷之地其水如辽濡滹易皆中髙不与河通故必自北海然后能逹河也】兖州厥贡漆丝厥篚织文【贡者下献其土所有于上也兖地宜漆宜桑故贡漆丝也篚竹器筐属也古者币帛之属则盛之以筐篚而贡焉经曰篚厥黄是也织文者织而有文锦绮之属也以非一色故以织文总之林氏曰有贡又有篚者所贡之物入于篚也】浮于济漯达于河【舟行水曰浮漯者河之支流也兖之贡赋浮济浮漯以逹于河也帝都冀州三面距河达河则达帝都矣又按地志曰漯水出东郡东武阳至千乗入海程氏以为此乃汉河与漯殊异然亦不能明言漯河所在未详其地也】青州厥贡盐絺海物惟错岱畎丝枲铅松怪石莱夷作牧厥篚檿丝【盐斥地所出絺细葛也错杂也海物非一种故曰错林氏曰既总谓之海物则固非一物矣此与扬州齿革羽毛惟木文势正同错盖别为一物如锡贡磬错之错理或然也畎谷也岱山之谷也枲麻也怪石怪异之石也林氏曰怪石之贡诚为可疑意其必湏以为器用之饰而有不可阙者非特贡其怪异之石以为玩好也莱夷顔师古曰莱山之夷齐有莱侯莱人即今莱州之地作牧者言可牧放夷人以畜牧为生也檿山桑也山桑之丝其靭中琴瑟之苏氏曰惟东莱为有此丝以之为缯其坚靭异常莱人谓之山茧】浮于汶达于济【汶水出泰山郡莱芜县原山今袭庆府莱芜县也西南入济在今郓州中都县也盖淄水出莱芜原山之隂东北而入海汶水出莱芜原山之阳西南而入济不言达河者因于兖也】徐州厥贡惟土五色羽畎夏翟峄阳桐泗滨浮磬淮夷蠙珠暨鱼厥篚纎缟【徐州之土虽赤而五色之土亦间有之故制以为贡周书作雒曰诸侯受命于周乃建大社于国中其壝东青土南赤土西白土北骊土中央舋以黄土将建诸侯凿其方取面之土苞以黄土苴以白茅以为土封故曰受削土于周室此贡土五色意亦为是用也羽畎羽山之谷也夏翟雉具五色其羽中旌旄者也染人之职秋染夏郑氏曰染夏者染五色也林氏曰古之车服器用以雉为饰者多不但旌旄也曽氏曰山雉具五色出于羽山之畎则其名山以羽者以此欤峄山名地志云东海郡西有葛峄山古文以为峄山下邳今淮阳军下邳县也阳者山南也桐特生之桐其材中琴瑟诗曰梧桐生矣于彼朝阳盖草木之生以向日为贵也泗水名出鲁国卞县桃墟西北陪尾山源有泉四四泉俱因以为名西南过彭城又东南过下邳入淮卞县今袭庆府泗水县也滨水旁也浮磬石露水滨若浮于水然或曰非也泗滨非必水中泗水之旁近浮者石浮生土中不根著者也今下邳有石磬山或以为古取磬之地曽氏曰不谓之石者成磬而后贡也淮夷淮之夷也蠙蚌之别名也暨及也珠为服饰鱼用祭祀今濠泗楚皆贡淮白鱼亦古之遗制欤夏翟之出于羽畎桐之生于峄阳浮磬之出于泗滨珠鱼之出于淮夷各有所产之地非他处所有故详其地而使贡也赤黒色币也武成曰篚厥黄纎缟皆缯也礼曰及期而大祥素缟麻衣中月而禫禫而纎记曰有虞氏缟衣而养老则知纎缟皆缯之名也曽氏曰赤而有黒色以之为衮所以祭也以之为端所以齐也以之为冠以为首服也黒经白纬曰纎纎也缟也皆去凶即吉之所服也】浮于淮泗达于河【许慎曰汳水受陈留浚义隂沟至蒙为灉水东入于泗则淮泗之可以达于河者以灉至于泗也许慎又曰泗受泲水东入淮盖泗水至大野而合泲然则泗之上源自泲亦可以通河也】扬州厥贡惟金三品瑶琨篠簜齿革羽毛惟木岛夷卉服厥篚织贝厥包橘柚锡贡【三品金银铜也瑶琨玉石名诗曰何以舟之惟玉及瑶琨説文云石之羙似玉者取之可以为礼器篠之材中于矢之笴簜之材中于乐之管簜亦可为符节周官掌节有英簜象有齿犀兕有革鸟有羽兽有毛木楩梓豫章之属齿革可以成车甲羽毛可以为旌旄木可以备栋宇器械之用也岛夷东南海岛之岛卉草也葛越木绵之属织贝锦名织为贝文诗曰贝锦是也今南夷木绵之精好者亦谓之吉贝海岛之夷以卉服来贡而织贝之精者则入篚焉包裹也小曰橘大曰柚锡者必待锡命而后贡非嵗贡之常也张氏曰必锡命乃贡者供祭祀燕宾客则诏之口腹之欲则难于出令也】于江海达于淮泗【顺流而下曰江入海自海而入淮泗不言达于河者因于徐也禹时江淮未通故沿于海至吴始开防沟隋人广之而江淮舟船始通也孟子言排淮泗而注之江记者之误也】荆州厥贡羽毛齿革惟金三品杶榦栝栢砺砥砮丹惟箘簵楛三邦防贡厥名包匦菁茅厥篚纁玑组九江纳锡大【荆之贡与扬州大抵多同然荆先言羽毛者汉孔氏所谓善者为先也按职方氏扬州其利金锡荆州其利丹银齿革则荆扬所产不无优劣矣杶栝柏三木名也杶木似樗而可谓弓干栝木栢叶松身砺砥皆磨石砥以细宻为名砺以麤粝为称砮者中矢镞之用肃愼氏贡石砮者是也丹丹砂也箘簵竹名楛木名皆可以为矢董安于之治晋阳也公宫之垣皆以荻蒿苫楚廪之其髙丈余赵襄子发而试之其坚则箘簵不能过也则箘簵盖竹之坚者其材中矢之笴楛肃慎氏贡楛矢者是也三邦未详其地底致也致贡箘簵楛之有名者也匦匣也菁茅有刺而三脊所以供祭祀缩酒之用既包而又匣之所以示敬也齐桓公责楚贡包茅不入王祭不供无以缩酒又管子云江淮之间一茅而三脊名曰菁茅菁茅一物也孔氏谓菁以为葅者非也今辰州麻阳县包茅山出包茅有刺而三脊纁周礼染人夏纁纁绛色币也玑珠不圆者组绶类大龟尺有二寸所谓国之守非可常得故不为常贡若偶得之则使之纳钖于上谓之纳锡者下与上之辞重其事也】浮于江沱潜汉逾于洛至于南河【江沱潜汉其水道之出入不可详而大势则自江沱而入潜汉也逾越也汉与洛不通故舍舟而陆以达于洛自洛而至于南河也程氏曰不迳浮江汉兼用沱潜者随其贡物所出之便或由经流或循枝期于便事而已】豫州厥贡漆枲絺纻厥篚纎纩锡贡磬错【杜氏曰周官载师漆林之征二十有五周以为征而此乃贡者盖豫州在周为畿内故载师掌其征而不制贡禹时豫在畿外故有贡也推此义则冀不言贡者可知顔师古曰织纻以为布及练然经但言贡枲与纻成布与未成布不可详也纩细绵也磬错治磬之错也非所常用之物故非常贡必待锡命而后纳也与扬州橘柚同然扬州先言橘柚而此先言锡贡者橘柚言包则于厥篚之文无嫌故言锡贡在后磬错则与厥篚之文嫌于相属故言锡贡在前盖立言之法也】浮于洛达于河【豫州去帝都最近豫之东境径自入河豫之西境则浮于洛而后至河也】梁州厥贡璆鐡银镂砮磬熊罴狐貍织皮【璆玉磬鐡柔鐡也镂刚鐡可以刻镂者也磬石磬也言鐡而先于银者鐡之利多于银也后世蜀之卓氏程氏以铁冶富拟封君则梁之利尤在于铁也织皮者梁州之地山林为多兽之所走熊罴狐貍四兽之皮制之可以为裘其毳毛织之可以为罽也　林氏曰徐州贡浮磬此州既贡玉磬又贡石磬豫州又贡磬错以此观之则知当时乐器磬最为重岂非以其声角而在清浊大小之间最难得其和者哉】西倾因桓是来浮于潜逾于沔入于渭乱于河【西倾山名地志在陇西郡临洮县西今洮州临潭县西南桓水名水经曰西倾之南桓水出焉苏氏曰汉始出为漾东南流为沔至汉中东行为汉沔郦道元曰自西倾而至葭萌浮于西汉西汉即潜水也自西汉遡流而届于晋夀界阻様枝津南歴冈北迤逦接汉沔歴汉川至于褒水逾褒而暨于衙岭之南溪灌于斜川届于武功而北以入于渭汉武帝时人有上书欲通褒斜道及漕事下张汤问之云褒水通沔斜水通渭皆可以漕从南阳上沔入褒褒絶水至斜间百余里以车转从斜下渭如此则汉中谷可致经言沔渭而不言褒斜者因大以见小也褒斜之间絶水百余里故曰逾然于经文则当曰逾于渭今曰逾于沔此又未可暁也絶河而渡曰乱】雍州厥贡惟球琳琅玕【球琳羙玉也琅玕石之似珠者尔雅曰西北之羙者有昆崘虚之球琳琅玕今南海有青琅玕珊瑚属也】浮于积石至于龙门西河防于渭汭【积石地志在金城郡河关县西南羌中今鄯州龙支县界也龙门山地志在冯翊夏阳县今河中府龙门县也西河冀之西河也雍之贡道有二其东北境则自积石至于西河其西南境则防于渭汭言渭汭不言河者蒙梁州之文也他州贡赋亦当不止一道发此例以互见耳】织皮昆崘析支渠搜西戎即叙【昆崘即河源所出在临羌析支在河闗西千余里渠搜水经曰河从朔方东转经渠搜县故城北盖近朔方之地也三国皆贡皮衣故以织皮冠之皆西方戎落故以西戎总之即就也雍州水土既平而余功及于西戎故附于末　已上贡法及贡道　禹贡】
　　右虞夏赋贡
　　古者【谓殷时】市廛而不税【廛市物邸舍税其舍不税其物】关讥而不征【讥讥异服识异言征亦税也周礼国凶札则无门关之征犹讥也】林麓川泽以时入而不禁【麓山足也　王制此条殷赋法】　大司徒以土均之法辨五物九等制天下之地征以作民职以令地贡以敛财赋以均齐天下之政【均平也五物五地之物也九等骍刚赤缇之属征税也民职九职也地贡贡地所生谓九谷财谓泉谷赋谓九赋及军赋　地官】　土均掌平土地之政以均地守以均地事【政读为征所平之税邦国都鄙也地守虞衡之属地事农圃之职　同上　此二条财赋通制】　大宰以九赋敛财贿一曰邦中之赋二曰四郊之赋三曰邦甸之赋四曰家削之赋五曰邦县之赋六曰邦都之赋七曰闗市之赋八曰山泽之赋九曰币余之赋【财泉谷也郑司农云邦中之赋二十而税一各有差也币余百工之余谓赋口率出泉也今之筭钱民或谓之赋此其旧名与乡大夫以嵗时登其夫家之众寡辨其可任者国中自七尺以及六十野自六尺以及六十有五皆征之遂师之职亦云以徴其财征皆谓此赋也邦中在城郭者四郊去国百里邦甸二百里家削三百里邦县四百里邦都五百里此平民也闗市山泽谓占防百物币余谓占卖国中之斥币皆末作当増赋者若今贾人倍算矣自邦中以至币余各入其所有谷物以当赋泉之数毎处为一书所待异也　天官此条九等赋法】　载师掌任土之法以物地事授地职而待
　　其政令【任土者任其力势所能生育且以制贡赋也物物色之以知其所宜之事而授农牧衡虞使职之】以廛里任国中之地以埸圃任园地以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任畺地【注见井田篇】凡任地国宅无征园廛二十而一近郊十一逺郊二十而三甸稍县都皆无过十二惟其漆林之征二十而五【征税也郑司农云任地谓任土地以起税赋也谓国宅凡官所有宫室吏所治者也国税轻近而重逺近者多役也园防亦轻之者廛无谷园少利也古之宅必树而畺埸有　地官　此条任地定赋之法】　闾师凡任民任农以耕事贡九谷任圃以树事贡草木任工以饬材事贡器物任商以市事贡货贿任牧以畜事贡鸟兽任嫔以女事贡布帛任衡以山事贡其物任虞以泽事贡其物【贡草木谓葵韭果蓏之属】凡无职者出夫布【独言无职者掌其九赋同上　此任民出赋之法】小司徒乃分地域而辨其守施其职而平其政【分地域谓建邦国造都鄙制乡遂也辨其守谓衡虞之属职谓九职政当作征税也】　闾师掌国中及四郊之人民六畜之数以任其力以待其政令以时徴其赋【国中及四郊是所主数六乡之中自廛里至逺郊也掌六畜数者农事之本也赋谓九赋及九贡】县师以嵗时徴野之赋贡【野谓甸稍县都也所徴赋贡与闾师同】　遂师入野职野赋于玉府【民所入货贿以当九职九赋中玉府之用者】　里宰待有司之政令而徴敛其财赋　旅师掌聚野之耡粟屋粟间粟【野谓逺郊之外也耡粟民相助作一井之中所出九夫之税粟也屋粟民有田不耕所罚九夫之税粟间粟闲民无职事者所出一夫之征粟】　载师凡宅不毛者有里布凡田不耕者出屋粟凡民无职事者出夫家之征【郑司农云宅不毛者谓不树桑麻也布泉也谓宅不毛者罚以一里二十五家之泉空田者罚以三家之税粟以共吉凶二服及丧器也民有间无职事者出夫税家税也夫税者百畆之税家税者出士徒车辇给繇役】以时徴其赋　司稼巡野观稼以年之上下出敛法【敛法者丰年从正凶荒则损若今十伤二三实除减半　并地官】　司书凢税敛掌事者受法焉及事成则入要贰焉【法犹数也应当税者之数成犹毕也　天官】　大宰以八则治都鄙五曰赋贡以驭其用【赋口率出泉也贡功也九职之功所税也同上】　大司徒以荒政十有二聚万民二曰薄征六曰
　　去几【去几去其税耳　地官】　均人掌均地政均地守均地职【政读为征地征谓地守地职之税也地守衡虞之属地职农圃之属】凶札则无财赋不收地守地职不均地政【无财赋恤其乏困也财赋九赋也不収山泽及地税亦不平计地税也非凶札之嵗当収税乃均之耳　同上】　年不顺成闗梁不租山泽列而不赋【闗梁不租此周礼也殷则闗恒讥而不征列之言遮列也虽不赋犹为之禁不得非时取也　玉藻　已上征免之法】　廛人掌敛市絘布总布质布罚布廛布而入于泉府凡屠者敛其皮角筋骨入于玉府　肆长敛其总布　司市国凶荒札丧则市无征而作布　司闗司货贿之出入者掌其治禁与其征廛凢货不出于闗者举其货罚其人国凶札则无闗门之征【注并见政事下篇　已上闗市之赋】　委人掌敛野之赋敛薪刍凡疏材木材凡畜聚之物【野谓逺郊以外也所敛野之赋谓野之园圃山泽之赋也凡疏材革木有实者也凡畜聚之物瓠葵芋御冬之具也野之农赋旅师敛之工商嫔妇遂师以入玉府其牧则遂师又以共野牲】　山虞掌山林之政令物为之厉而为之守禁令万民时斩材有期日春秋之斩木不入禁凡窃木者有刑罚　林衡掌巡林麓之禁令而平其守以时计林麓而赏罚之若斩木材则受灋于山虞而掌其政令　川衡掌巡川泽之禁令而平其守以时舍其守犯禁者执而诛罚之　泽虞掌国泽之政令为之厉禁使其地之人守其财物以时入之于玉府颁其余于万民【并地官】　人凡者掌其政令凡征入于玉府【天官　注并见政事下篇】　卝人掌金玉锡石之地而为之厉禁以守之【锡鈏也】若以时取之则物其地图而授之【物地占其形色知咸淡也授之教取者之处】巡其禁令【行其禁明其令地官】　　职金掌凡金玉锡石丹青之戒令【青空青也】受其入征者辨其物之恶与其数量楬而玺之入其金锡于为兵器之府【为兵器者攻金之工六也守藏者玉府内府也郑司农云受其入征者谓主受采金玉锡石丹青者之租税也玺而楬之者楬书其数量以着其物也玺者印也既楬书揃其数量又以印封之今时之书有所表识谓之楬橥】入其要【要凡数也入之于大府　秋官】　角人掌以时徴齿角凡骨物于山泽之农以当邦赋之政令【山泽出齿角骨物大者犀象其小者麋鹿】以度量受之以共财用【骨入漆浣者受之以量其余以度度所中】　羽人掌以时徴羽翮之政于山泽之农以当邦赋之政令【翮羽本】凡受羽十羽为审百羽为十为【审搏防羽数束名也尔雅曰一羽谓之箴十羽为之防百羽为之緷其名音相近也一羽则有名盖失之矣】掌葛掌以时徴絺绤之材于山农凡葛征徴草贡之
　　材于泽农以当邦赋之政令【草贡出泽防纻之属可缉绩者】以权度受之【以知轻重长短也故书受或为授杜子春云当为受】　掌染草掌以春秋敛染草之物【染草茅搜槖芦豕首紫茢之属】以权量受之以待时而颁之【谨量以知轻重多少时染夏之时】　掌炭掌灰物炭物之徴令以时入之【灰炭皆山泽之农所出也灰给澣练炭之所共多】以权量受之以共邦之用凡炭灰之事　掌荼掌以时聚荼以共丧事【共丧事者以着物也既夕礼曰菌着用茶】徴野疏材之物以待邦事凡畜聚之物【荼茅莠疏材之类也因使掌焉徴者徴于山泽入于委人】　掌蜃掌敛互物蜃物【互物蚌蛤之属　并地官】　孟冬乃命水虞渔师收水泉池泽之赋毋或敢侵削众庶兆民以为天子取怨于下其有若此者行罪无赦【因盛徳在水收其税月令　已上山泽之赋】
　　右殷周赋法　古之为市者以其所有易其所无者有司者治之耳有贱丈夫焉必求龙防而登之以左右望而罔市利人皆以为贱故从而征之征商自此贱丈夫始矣【治之谓治其争讼左右望者欲得此而又取彼也罔谓罔罗取之也从而征之谓人恶其専利故就征其税后世縁此遂征商人也　孟子】　文王之治岐也关市讥而不征泽梁无禁【闗谓道路之关市谓都邑之市讥察也征税也闗市之吏察异服异言之人而不征商贾之税也泽谓潴水梁谓鱼梁与民同利不设禁也　同上】　周公曰继自今嗣王以万民惟正之供【无逸】　叔向曰齐其何如晏子曰此季世也民参其力二入于公而衣食其一【言公重赋敛　昭三年左氏传】　齐侯疾不瘳欲诛祝史晏子曰不可为也【言非诛祝史所能治】山林之木衡鹿守之泽之萑蒲舟鲛守之薮之薪蒸虞候守之海之盐蜃祈望守之【衡鹿舟鲛虞候祈望皆官名也言公専守山泽之利不与民共】县鄙之人入从其政偪介之闗暴征其私【介隔也迫近国都之闗言边鄙既入服政役又为近闗所征税枉暴夺其私物】承嗣大夫强易其贿【承嗣大夫世位者】布常无艺【艺法制也言布政无法制】徴敛无度宫室日更淫乐不违【违去也】内宠之妾肆夺于市【肆放也】外宠之臣僣令于鄙【诈为教令于边鄙】私欲养求不给则应【养长也所求不给则应之以罪】民人苦病夫妇皆诅祝有益也诅亦有损聊摄以东【聊摄齐西界也平原聊城县东北有摄城也】姑尤以西【姑尤齐东界也姑水尤水皆在城阳郡东南入海】其为人也多矣虽其善祝岂能胜亿兆人之诅【万万曰亿万亿曰兆】君若欲诛于祝史修德而后可公説使有司寛政毁闗去禁薄敛已责【除逋责　昭二十年左氏传】　孟子曰有布缕之征粟米之征力役之征君子用其一缓其二用其二而民有殍用其三而父子离【征赋之法嵗有常数然布缕取之于夏粟米取之于秋力役取之于冬当各以其时若并取之则民力有所不堪矣今两税三限之法亦此意也尹氏曰言民为邦本取之无度则其国危矣】又曰市廛而不征法而不廛则天下之商皆悦而愿藏于其市矣闗讥而不征则天下之旅皆悦而愿出于其路矣廛无夫里之布则天下之民皆悦而愿为之氓矣【周礼宅不毛者有里布民无职事者出夫家之征郑氏谓宅不种桑麻者罚之使出一里二十五家之布民无常职者罚之使出一夫百畆之税一家力役之征也今战国时一切取之市宅之民已赋其廛又令出此夫里之布非先王之法也氓民也　孟子】　戴盈之曰什一去闗市之征今兹未能请轻之以待来年然后已何如【盈之亦宋大夫也什一井田之法也闗市之征商贾之税也已止也】孟子曰如知其非义斯速已矣何待来年【同上】
　　大宰以九贡致邦国之用一曰祀贡二曰嫔贡三曰器贡四曰币贡五曰材贡六曰货贡七曰服贡八曰斿贡九曰物贡【嫔故书作宾郑司农云祀贡牺牲包茅之属宾贡皮帛之属器贡宗庙之器币贡绣帛材贡木材也货贡珠贝自然之物也服贡祭服斿贡羽物物贡九州之外各以其所贵为挚肃慎氏贡楛矢之属是也谓嫔贡丝枲器贡银铁石磬丹漆也币贡玉马皮帛也材贡盹干栝柏篠簜也货贡金玉贝也服贡絺纻也斿读如囿游之游斿贡燕好珠玑琅玕也物贡襍物鱼盐橘柚　天官】　大行人邦畿方千里其外方五百里谓之侯服嵗壹见其贡祀物又其外方五百里谓之甸服二嵗壹见其贡嫔物又其外方五百里谓之男服三嵗壹见其贡器物又其外方五百里谓之采服四嵗壹见其贡服物又其外方五百里谓之衞服五嵗壹见其贡材物又其外方五百里谓之要服六嵗壹见其贡货物九州之外谓之蕃国世壹见各以其所贵寳为挚【秋官注见宾礼觐礼】　小行人令诸侯春入贡【贡六服所贡也　同上】　大司马施贡分职以任邦国【职谓职税也任犹事也事以其力之所堪　夏官】　职方氏凢邦国制其贡各以其所有【国之地物所有　同上】　土均掌平土地之政以均地贡【地贡诸侯之九贡地官】　掌货贿【职阙地官】　　内府凢四方之币献之金玉齿革兵器凢良货贿入焉【诸侯朝聘所献国珍　天官】　山师掌山林之名辨其物与其利害而颁之于邦国使致其珍异之物【山林之名与物若岱畎丝枲峄阳孤桐矣利其中人用者害毒物及螫噬之虫兽　夏官】川师掌川泽之名辨其物与其利害而颁之于邦国使致其珍异之物【川泽之名与物若泗滨浮磬淮夷蠙珠暨鱼泽之萑蒲　同上】　懐方氏致方贡致逺物【逺物九州之外无贡法而至者　同上】
　　右贡法　文王不敢盘于游田以庶邦惟正之供【游田国有常制文王不敢盘游无度上不滥费故下无过取而能以庶邦惟正之供于常贡正数之外无横敛也言庶邦则民可知文王为西伯所统庶邦皆有常供春秋贡于霸主者班班可见至唐犹有送使之制则诸侯之供方伯旧矣　无逸】　祭公谋父曰先王之制邦内甸服邦外侯服侯衞宾服蛮夷要服戎狄荒服【注见封建】甸服者祭【供日祭也此采地之君其见无数】侯服者祀【供月祀也尧舜及周侯服皆嵗见】宾服者享【供时享也享献也周礼甸圻二嵗而见男圻三嵗而见采圻四嵗而见衞圻五嵗而见其见也皆以所贡助祭于庙孝经所谓四海之内各以其职来祭】要服者贡【供嵗贡也要服六嵗一见】荒服者王【王王事天子也周礼九州之外谓之蕃国世一见各以其所贵寳为挚诗曰自彼氐羌莫敢不来王】日祭【日祭祭于祖考谓上食也近汉亦然】月祀【月祀于曽髙】时享【时享于二祧】嵗贡【嵗贡于坛墠】终王【终谓垂终也朝嗣王及即位而来见】先王之训也【国语周语】　惟克商遂通道于九夷八蛮西旅底贡厥獒大保乃作旅獒用训于王【九夷八蛮多之称也职方言四夷八蛮尔雅言九夷八蛮但言其非一而已武王克商之后威徳广被九州之外蛮夷戎狄莫不梯山航海而至曰通道云者盖蛮夷来王则道路自通非武王有意于开四夷而斥大境土也西旅西方蛮夷国名犬髙四尺曰獒按説文曰犬知人心可使者大保召公奭也此旅獒之本序】曰明王慎徳四夷咸宾无有逺迩毕献方物惟服食器用【方物方土所生之物明王谨徳四夷咸宾其所贡献惟服食器用而已言无异物也】王乃昭徳之致于异姓之邦无替厥服分寳玉于伯叔之国时庸展亲人不易物惟徳其物【徳之致谓上文所贡方物也昭示方物于异姓之诸侯使之无废其职分寳玉于同姓之诸侯使之益厚其亲如分陈以肃慎氏之矢分鲁以夏后氏之璜之类王者以其徳所致方物分赐诸侯故诸侯亦不敢轻易其物而以徳视其物也　旅獒】　昔武王克商通道于九夷百蛮【九夷东夷九国百蛮蛮有百邑也】使各以其方贿来贡【方贿各以所居之方所出货贿为贡也】使无忘职业于是肃慎氏贡楛矢石砮其长尺有咫【肃慎北夷之国传曰肃慎燕亳吾北土也楛木也砮镞也以石为之八寸曰咫】先王欲昭其令德之致逺也以示后之人使永监焉【监视也】故铭其栝曰肃慎氏之贡矢【国语鲁语】　齐桓公以诸侯之师伐楚管仲曰尔贡包茅不入王祭不供无以缩酒寡人是徴【包裹束也茅菁茅也束茅而灌之以酒为缩酒尚书包匦菁茅茅之为异未审】对曰贡之不入寡君之罪也敢不共给【僖四年左氏传】　齐侯脩礼于诸侯诸侯官受方物【诸侯官司各于齐受其方所贡天子之物　僖七年左氏传】　同盟于平丘子产争承【承贡赋之次】曰昔天子班贡轻重以列【列位也】列尊贡重周之制也【公侯地广故所贡者多】卑而贡重者甸服也【甸服谓天子畿内共职贡者】郑伯男也而使从公侯之贡【言郑国在甸服外爵列伯子男不应出公侯之贡】惧弗给也敢以为请诸侯靖兵好以为事【靖息也】行理之命【行理使人通聘问者】无月不至贡之无艺【艺法制】小国有阙所以得罪也诸侯脩盟存小国也贡献无极亡可待也存亡之制将在今矣自日中以争至于昏晋人许之【昭十三年左氏传】
　　天子之六府曰司土司木司水司草司器司货典司六职【府主藏六物之税者此亦殷时制也周则皆属司徒司土土均也司木山虞也司水川衡也司草稻人也司器角人也司货卝人也　曲礼】　冡宰制国用必于嵗之杪五谷皆入然后制国用【制国用如今度支经用杪末也】用地小大视年之丰耗【小国大国丰凶之年各以嵗之收入制其用多少多不过礼少有所杀】以三十年之通制国用量入以为出【通三十年之率当有九年之蓄出谓所当给者】祭用数之仂【算今年嵗一经用之数用其什一】丧用三年之仂【丧大事用三嵗之什一】丧祭用不足曰暴有余曰浩【暴犹耗也浩犹饶也】祭丰年不奢凶年不俭【常用数之仂】国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐【菜色食菜之色民无食菜之饥色天子乃日举乐以食　王制】　大宰以九职任万民一曰三农生九谷二曰园圃毓草木三曰虞衡作山泽之材四曰薮牧养蕃鸟兽五曰百工饬化八材六曰商贾阜通货贿七曰嫔妇化治丝枲八曰臣妾聚敛疏材九曰闲民无常职转移职事【注见政事上篇】以九赋敛财贿【详见上赋法章】以九式均节财用一曰祭祀之式二曰宾客之式三曰丧荒之式四曰羞服之式五曰工事之式六曰币帛之式七曰刍秣之式八曰匪颁之式九曰好用之式【式谓用财之节度荒凶年也羞饮食之物也工作器物者币帛所以赠劳宾客者刍秣养牛马禾谷也郑司农云匪分也颁读为班布之班谓班赐也谓王所分赐羣臣也好用燕好所赐予】以九贡致邦国之用【详见上章】　小宰执邦之九贡九赋九式之贰以均财节邦用以灋掌祭祀朝觐防同宾客之戒具军旅田役丧荒亦如之【法谓其礼法也戒具戒官有事者所当共】七事者令百官府共其财用治其施舍聴其治讼【七事谓先四如之者三也施舍不给役者】　宰夫掌治灋以攷百官府羣都县鄙之治乗其财用之出入凢失财用物辟名者以官刑诏冡宰而诛之其足用长财善物者赏之【羣都诸采邑也六遂五百家为鄙五鄙为县言县鄙而六乡州党亦存焉乗犹计也财泉谷也用货贿也物畜兽也辟名诈为书以空作见文书与实不相应也官刑在司冦五刑第四者】大府掌九贡九赋九功之贰以受其货贿之入颁其货于受藏之府颁其贿于受用之府【九功谓九职也受藏之府若内府也受用之府若职内也凡货贿皆藏以给用耳良者以给王之用其余以给国之用或言受藏或言受用又杂言货贿皆互文】凡官府都鄙之吏及执事者受财用焉凡颁财以式法授之闗市之赋以待王之膳服邦中之赋以待宾客四郊之赋以待稍秣家削之赋以待匪颁邦甸之赋以待工事邦县之赋以待币帛邦都之赋以待祭祀山泽之赋以待丧纪币余之赋以待赐予【待犹给也此九赋之财给九式者膳服即羞服也稍秣即刍秣也谓之稍稍用之物也丧纪即丧荒也赐予即好用也郑司农云币余使者有余来还也谓币余占卖国之斥币】凢邦国之贡以待吊用【此九贡之财所给也给吊用给凶事之五礼】凢万民之贡以充府库【此九职之财充犹足】凢式贡之余财以共玩好之用【谓先给九式及吊用足府库而有余则乃可以共玩好明玩好非治国之用言式言贡互文】凢邦之赋用取具焉【赋用用赋】嵗终则以货贿之入出防之　玉府掌王之金玉玩好兵器凢良货贿之藏【良善也凡此皆式贡之余财所作其不良又有受而藏之者】凢王之献金玉兵器文织良货贿之物受而藏之【谓百工为王所作可以献遗诸侯古者致物于人尊之则曰献通行曰馈春秋曰齐侯来献戎捷尊鲁也丈织画及绣锦】凡王之好赐共其货贿　内府掌受九贡九赋九功之货贿良兵良器以待邦之大用【大用朝觐之颁赐】凡四方之币献之金玉齿革兵器凡良货贿入焉【诸侯朝聘所献国珍】凡适四方使者共其所受之物而奉之【王所以遗诸侯者】凡王及冢宰之好赐予则共之【冢宰待四方宾客之小治或有所善亦赐予之】　外府掌邦布之入出以共百物而待邦之用凡有法者【布泉也布读为宣布之布其藏曰泉其行曰布取名于水泉其流行无不徧入出谓受之复出之共百物者或作之或买之待犹给也有法百官之公田也泉始盖一品周景王铸大泉而有二品后数变易不复识本制至汉惟有五铢乆行王莽改货而异作泉布多至十品今存于民间多者有货布大泉货泉货布长二寸五分广寸首长八分有竒广八分其圜好径二分半足枝长八分其右丈曰货左丈曰布重二十五铢直货泉二十五大原径一寸二分重十二铢丈曰大泉直十五货泉货泉径一寸重五铢右丈曰货左丈曰泉直一也】共王及后世子之衣服之用凡祭祀賔客丧纪防同军旅共其财用之币赍赐予之财用【赍行道之财用也聘礼曰问几月之赍郑司农云赍或为资今礼家定赍作资谓赍资同耳其字以齐次为声从贝变易古字亦多或】凡邦之小用皆受焉【皆来受】嵗终则防唯王及后之服不防　司防掌邦之六典八法八则之贰以逆邦国都鄙官府之治【逆受而钩考之】以九贡之法致邦国之财用以九赋之法令田野之财用以九功之法令民职之财用以九式之法均节邦之财用掌国之官府郊野县都之百物财用凡在书契版图者之贰以逆羣吏之治而聴其防计【郊四郊去国百里野甸稍也甸去国二百里稍三百里县四百里都五百里书谓簿书契其最凡也版户籍也图土地形象田地广狭】以参互考日成以月要考月成以嵗防考嵗成【参互谓司书之要贰与职内之入职嵗之出故书互为巨杜子春读为参互】以周知四国之治以诏王及冡宰废置【周犹徧也言四国者本逆邦国之治亦钩考以告】　司书掌邦之六典八法八则九职九正九事邦中之版土地之图以周知入出百物以叙其财受其币使入于职币【九正谓九赋九贡正税也九事谓九式变言之者重其职明本而掌之非徒相副贰也叙犹比次也谓钩考其财币所给及其余见为之簿书故书受为授郑司农云授当为受谓受财帛之簿书也谓亦受録其余币而为之簿书使之入于职币币物当以时用之久藏将朽蠧】凡上之用财用必考于司防【上谓王与冢宰王虽不防亦当知多少而阙之司防以九式均节邦之财用】三嵗则大计羣吏之治以知民之财器械之数以知田野夫家六畜之数以知山林川泽之数以逆羣吏之徴令【械犹兵也逆受而钩考之山林川泽童枮则不税】凡税敛掌事者受法焉及事成则入要贰焉【法犹数也应当税者之数成犹毕也】凡邦治考焉【考其法于司书】　职内掌邦之赋入辨其财用之物而执其总以贰官府都鄙之财入之数以逆邦国之赋用【辨财用之物处之使种类相从总谓簿书之种别与大凡官府之有财入若闗市之属】凡受财者受其贰令而书之【受财受于职内以给公用者贰令谓若今御史所写下本奏王所可者书之若言某月某日某甲诏书出其物若干给某官某事】及防以逆职嵗与官府财用之出【亦参互钩考之】而叙其财以待邦之移用【亦钩考今嵗中余见为之簿移用谓转运给他】　职嵗掌邦之赋出以贰官府都鄙之财出赐之数以待防计而考之【以贰者亦如职内书其贰令而编存之】凡官府都鄙羣吏之出财用受式法于职嵗【百官之公用式法多少职嵗掌出之旧用事存焉】凡上之赐予以叙与职币授之【叙受赐者之尊卑】及防以式法賛逆防【助司会钩考羣吏之计】　职币掌式法以敛官府都鄙与凡用邦财者之币【币谓给公用之余凡用邦财者谓军旅】振掌事者之余财【振犹抍也检也掌事谓以王命有所作为先言敛币后言振财互文】皆辨其物而奠其録以书楬之以诏上之小用赐予【奠定也故书録为禄杜子春云禄当为録定其録籍郑司农云楬之若今时为书以着其币】嵗终则防其出凡邦之防事以式法賛之【并天官】　遗人掌邦之委积以待施恵乡里之委积以恤民之囏阨门闗之委积以养老孤郊里之委积以待宾客野鄙之委积以待羇旅县都之委积以待凶荒【委积者廪人仓人计九谷之数足国用以其余共之所谓余法用也职内邦之移用亦如此也皆以余财共之少曰委多曰积乡里乡所居也囏阨犹困乏也门关以养老孤人所出入易以取饩廪也羇旅过行寄止者待凶荒谓邦国所当通给者也故书囏阨作槿阨羇作寄杜子春云槿阨当为艰阨寄当为羇】凡委积之事巡而比之以时颁之　委人以稍聚待宾客以甸聚待羇旅【聚凡畜聚之物也】凡其余聚以待颁赐【余当为余声之误也余谓县都畜聚之物】　廪人掌九谷之数以待国之匪颁赒赐稍食【匪读为分分颁谓委人之职诸委积也赒赐谓王所赐予给好用之式也稍食禄廪】以嵗之上下数邦用以知足否以诏谷用以治年之凶丰【数犹计也】凡万民之食食者人四鬴上也人三鬴中也人二鬴下也【此皆谓一月食米也六斗四升曰鬴】若食不能人二鬴则令邦移民就谷诏王杀邦用【就谷就都鄙之有者杀犹减也】　舍人掌平宫中之政分其财守以法掌其出入【政谓用谷之政也分其财守者计其用谷之数分送宫正内宰使守而颁之也而行出于廪人其有空缺则计之还入】掌米粟之出入辨其物【九谷六米别为书】嵗终则防计其政【政用谷之多少】　仓人掌粟入之藏【九谷尽藏焉以粟为主】辨九谷之物以待邦用若谷不足则止余法用有余则藏之以待凶而颁之【止犹杀也杀余法用谓道路之委积所以丰优宾客之属】　舂人掌共米物【米物言非一米】掌凡米事稾人掌共外内朝冗食者之食【外朝司冦断狱弊讼之朝也今司徒府中】
　　【有百官朝会之殿云天子与丞相旧决大事焉是外朝之存者与内朝路门外之朝也冗食者谓留治文书若今尚书之属诸直上者　并地官】　酒正掌酒之赐颁皆有法以行之【法尊卑之差】凡有秩酒者以书契授之【郑司农云有秩酒者给事中予之酒秩常也常受酒者国语曰至于今秩之谓所秩者谓老臣王制曰七十不俟朝八十月告存九十日有秩】酒正之出日入其成月入其要小宰聴之【出谓授酒材及用酒之多少也受用酒者日言其计于酒正酒正月尽言于小宰】嵗终则防唯王及后之饮酒不防　司裘凡邦之皮事掌之嵗终则防唯王之裘与其皮事不防　掌皮掌秋敛皮冬敛革春献之【皮革逾嵗干久乃可用献之献其良者于王以入司裘给王用】遂以式法颁皮革于百工【式法作物所用多少故事】共其毳毛为氊以待邦事【当用氊则共之毳毛毛细缛者】嵗终则防其财赍【财敛财本数及余见者赍所给予人以物曰赍今时诏书或曰赍计吏郑司农云赍或为资】　内宰嵗终则防内人之稍食【内人主谓九御】防内宫之财用【计夫人已下所用财】　典丝掌丝入而辨其物以其贾楬之【丝入谓九职之嫔妇所贡丝】掌其藏与其出以待兴功之时【丝之贡少藏之出之可同官也时者若温暖宜缣帛清凉宜文绣】颁丝于外内工皆以物授之【外工外嫔妇也内工女御】凡上之赐予亦如之【王以丝物赐人】及献功则受良功而藏之辨其物而书其数以待有司之政令上之赐予【良当为苦字之误受其麄盬之功以给有司之公用其良功者典妇功受之以共王及后之用郑司农云良功丝功缣帛】凡饰邦器者受文织丝组焉【谓茵席屏风之属】嵗终则各以其物防之【种别为计郑司农云各以其所饰之物计防傅着之】　典枲掌布缌缕纻之麻草之物以待时颁功而授赍【缌十五升布抽其半者白而细疏曰纻杂言此数物者以着其类众多草葛防之属故书赍作资】及献功受苦功以其贾楬而藏之以待时颁【其良功亦入于典妇功以共王及后之用郑司农云苦功谓麻功布纻】颁衣服授之赐予亦如之【授之授受颁者帛言待有司之政令布言颁衣服互文】嵗终则各以其物防之【并天官】　天子百里之内以共官千里之内以为御【谓此地之田税所给也官谓其文书财用也御谓衣食王制】
　　右财用　厉王説荣夷公【説好也荣国名夷諡也】芮良夫曰【芮良夫周大夫芮伯也】王室其将卑乎【卑防也】夫荣公好専利而不知大难【専擅也】夫利百物之所生也【利生于物也専利是専百物】天地之所载也【载成也地受天气以成百物】而或専之其害多矣【害谓恶害荣公者多也孔子曰放于利而行多怨】天地百物皆将取焉胡可専也【天地成百物民皆将取用之何可専其利】夫王人者将利而布之上下者也【导开也布赋也上谓天神下谓人物】使神人百物无不得其极【极中也】犹日怵惕惧怨之来也【怵惕恐惧也】今王学専利其可乎【国语周语】　子云君子不尽利以遗民【不与民争利也】故君子仕则不稼田则不渔食时不力珍大夫不坐羊士不坐犬【食时谓食四时之膳也力犹务也天子诸侯有秩膳古者杀牲食其肉坐其皮是不无故杀之】以此坊民民犹忘义而争利以亡其身【坊记】　君子先慎乎德有德此有人有人此有土有土此有财有财此有用【先慎乎徳承上文不可不谨而言徳即所谓明徳有人谓得众有土谓得国有国则不患无财用矣】徳者本也财者末也【本上文而言】外本内末争民施夺【人君以徳为外以财为内则是争鬭其民而施之以刼夺之教也盖财者人之所同欲不能絜矩而欲専之则民亦起而争夺矣】是故财聚则民散财散则民聚【外本内末故财聚争民施夺故民散反是则有徳而有人矣】是故言悖而出者亦悖而入货悖而入者亦悖而出【悖逆也此以言之出入明货之出入也自先慎乎徳以下又因财货以明能絜矩与不能者之得失也】　生财有大道生之者众食之者寡为之者疾用之者舒则财恒足矣【吕氏曰国无游民则生者众矣朝无幸位则食者寡矣不夺农时则为之疾矣量入为出则用之舒矣愚按此因有土有财而言以明足国之道在乎务本而节用非必外本内末而后财可聚也自此以至终篇皆一意也】仁者以财身不仁者以身财【发犹起也仁者散财以得民不仁者亡身以殖货】未有上好仁而下不好义者也未有好义其事不终者也未有府库财非其财者也【上好仁以爱其下则下好义以忠其上所以事必有终而府库之财无悖出之患也】孟献子曰畜马乗不察于鸡豚伐冰之家不畜牛羊百乗之家不畜聚敛之臣与其有聚敛之臣寕有盗臣此谓国不以利为利以义为利也【孟献子鲁之贤大夫仲孙蔑也畜马乗士初试为大夫者也伐冰之家卿大夫以上防祭用冰者也百乗之家有采地者也君子寕亡已之财而不忍伤民之力故寕有盗臣而不畜聚敛之臣此谓以下释献子之言也】长国家而务财用者必自小人矣彼为善之小人之使为国家菑害并至虽有善者亦无如之何矣此谓国不以利为利以义为利也【自由也言由小人导之也此一节深明以利为利之害而重言以结之其丁寕之意切矣　并大学】　孟子曰无政事则财用不足【生之无道取之无度用之无节故也】　鬭且曰古者聚货不妨民衣食之利聚马不害民之财用【货珠玉之属自然物也货马多则养求者众妨财用力也】国马足以行军【国马民马也十六井为丘有戎马一匹牛三头足以行军也】公马足以称赋【公马公之戎马称举也赋兵赋也】不是过也公货足以宾献【宾飨献贡也】家货足以共用【家大夫也】不是过也【楚语】　古者税什一丰年补败【败谓凶年】不外求而上下皆足也虽累凶年民弗病也【荘二十八年谷梁传】　天子不言多少诸侯不言利害大夫不言得丧【皆谓言货财也】士不通货财【士贱虽得言之亦不得贸迁如商贾也】有国之君不息牛羊【息蕃育也】错质之臣不息鸡豚【错置也质读为贽孟子曰出疆必载质盖古字通耳置贽谓执贽而置于君士相见礼曰大夫奠贽于君再拜稽首礼记曰畜马乗者不察于鸡豚或曰置贽犹言委质也言凡委质为人臣则不得与下争利】冢卿不脩币大夫不为埸园【冢卿上卿不修币谓不修财币贩息之也治稼穑曰埸树菜蔬曰园谓若公仪子不夺园夫工女之利也】从士以上皆羞利而不与民争业乐分施而耻积藏然后民不困财贫窭者有所窜其手【窜容也谓有所容其手而力作也】多积财而羞无有【羞贫】重民任而诛不能【使民不能胜任而复诛之】此邪行之所以起刑罚之所以多也上好羞则民闇饰矣【好羞贫而事奢侈则民闇自修饰也】上好富则民死利矣二者乱之衢也【衢道】民语曰欲富乎忍耻矣倾絶矣絶故旧矣与义分背矣【忍耻不顾亷耻倾絶谓倾身絶命而求也分背如人分背而行】上好富则人民之行如此安得不乱【荀子】
　　司市国凶荒札丧则市无征而作布【详见政事下】　外府掌邦布之入出以共百物而待邦之用凡有法者【详见上章】廛人掌敛市絘布总布质布罚布廛布而入于泉府【详见政事下】　泉府掌以市之征布敛市之不售货之滞于民用者【同上】
　　右泉币　汤七年旱禹五年水人之无有卖子者汤以荘山之金铸币而赎人之无卖子者禹以歴山之金铸币以救人之困夫玉起于禺氏金起于汝汉珠起于赤墅东西南北去周七八千里水絶壤断舟车不能通为其途之逺其至之难故托用于其重以珠玉为上币以黄金为中币以刀布为下币三币握之则非有补于暖也食之则非有补于饱也先王以守财物以御人事而平天下也是以命之曰衡衡者使物一髙一下不得有调也【管子】　太公为周立九府圜法【师古曰周官太府玉府内府外府泉府天府职内职金职币皆掌财币之官故云九府圜谓均而通也】黄金方寸而重一斤钱圜函方【孟康曰外圜而内孔方也】轻重以铢【师古曰言黄金以斤为名钱则以铢为重也】布帛广二尺二寸为幅长四丈为匹故货寳于金利于刀【如淳曰名钱为刀者以其利于民也】流于泉【如淳曰流行如泉也】布于布【如淳曰布于民间】束于帛【李竒曰束聚也】太公退又行之于齐【前汉食货志】　景王二十一年将铸大钱【景王周灵王之子景王贵也二十一年鲁昭之十八年也钱者金币之名所以贸买物通财用也古曰泉后转曰钱贾侍中云虞夏商周金币三等或赤或白或黄黄为上币铜鐡为下币大钱者大于旧其贾重也唐尚书云大钱重十二铢文曰大泉五十郑司农説周礼云钱始盖一品也周景王铸大钱而有二品后数变易不识本制至汉唯五铢久行王莽时钱乃有十品今存于民多者有货布大泉货泉大泉径寸二分重十二铢文曰大泉五十则唐君所谓大泉者乃莽时泉非景王所铸明矣又景王至赧王十三世而周亡后有战国秦汉币物改转不相因先师所不能纪或云大钱文曰寳货皆非事实又单穆公云古者有母权子子权母而行然则二品之来古而然矣郑君云钱始一品至景王有二品考之不详耳】单穆公曰不可【穆公王卿士单靖公之曽孙】古者天灾降戾【降下也戾至也灾谓水旱虫螟之类】于是乎量资币权轻重以振救民【量犹度也资财也权称也振拯也】民患轻则为之作重币以行之【民患币轻而物贵则作重币以行其轻也】于是乎有母权子而行民皆得焉【重曰母轻曰子以子贸物物轻则子独行物重则以母权而行之子母相通民皆得其欲】若不堪重则多作轻以行之亦不废重于是乎有子权母而行小大利之【堪任也不任之者币重物轻妨其用也故作轻币杂而用之以重贸其贵以轻贸其贱子权母者母不足则以子平而行之故钱小大民皆以为利也】今王废轻而作重民失其资能无匮乎【废轻而作重则本竭而末寡故民失其资也】若匮王用将有所乏【民财匮无以供上故王用将乏也】乏则将厚取于民【厚取厚敛也】民不给将有逺志是离民也【给供也逺志逋逃也】且絶民用以实王府【絶民用谓废小钱敛而铸大也】犹塞川原而为潢汚也其竭也无日矣【大曰潢小曰汚竭尽也无日无日数也】王其图之王弗聴卒铸大钱【国语周语】







　　礼书纲目卷六十五
&lt;经部,礼类,通礼之属,礼书纲目&gt;
　　钦定四库全书
　　礼书纲目卷六十六　　　　　婺源江永撰
　　学制　　　　通礼十五
　　补
　　有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊【皆学名也异者四代相变耳或上西或上东或贵在国或贵在郊上庠右学大学也在西郊下庠左学小学也在国中王宫之东东序东胶亦大学在国中王宫之东西序虞庠亦小学也在西郊胶之言纠也庠之言养也周之小学为有虞氏之庠制是以名庠云其立乡学亦如之胶或作絿　王制】　天子设四学【四学谓周四郊之虞庠也　祭义】　夏曰校殷曰序周曰庠学则三代共之【详见学记】　天子命之教然后为学小学在公宫南之左大学在郊【学所以学士之宫尚书传曰百里之国二十里之郊七十里之国九里之郊五十里之国三里之郊此小学大学殷之制】天子曰辟廱诸侯曰頖宫【尊卑学异名辟明也廱和也所以明和天下頖之言班也所以班政教也　朱子曰辟与璧同廱和也天子之学水旋丘如璧故谓之辟廱頖亦作泮诸侯之学东西南方有水形如半璧以其半于辟廱故曰泮宫诗曰镐京辟廱记曰泮宫周学也　王制】　米廪有虞氏之庠也序夏后氏之序也瞽宗殷学也頖宫周学也【庠序亦学也庠之言详也于以考礼详事也鲁谓之米廪虞帝上孝今藏粢盛之委焉序次王事也瞽宗乐师瞽蒙之所宗也古者有道徳者使教焉死则以为乐祖于此祭之頖之言班也于以班政教也　明堂位】　古之教者家有塾党有庠术有序国有学【详见学记】
　　右设学　学礼曰帝入东学上亲而贵仁则亲疏有序而恩相及矣帝入南学上齿而贵信则长防有差而民不诬矣帝入西学上贤而贵徳则圣智在位而功不匮矣帝入北学上贵而尊爵则贵贱有等而下不逾矣【成王年十五亦入诸学观礼布政四学者东序瞽宗虞庠及四郊之学也春气温养故上亲夏物盛小大殊故上齿秋物成实故贵徳冬时物藏于地唯象于天半见也故尚爵】帝入太学承师问道退习而考于太傅太傅罚其不则而逹其不及【则法也】则徳智长而治道得矣此五学者既成于上则百姓黎民化辑于下矣【大戴礼】　于论鼓钟于乐辟廱【辟璧通廱泽也辟廱天子之学大射行礼之处也水旋丘如璧以节观者故曰辟廱　大雅灵台】　镐京辟廱自西自东自南自北无思不服【镐京武王所营也张子曰灵台辟廱文王之学也镐京辟廱武王之学也至此始为天子之学也此言武王徙居镐京讲学行礼而天下自服也大雅文王有声】　思乐泮水薄采其芹鲁侯戾止言观
　　其旂【泮水泮宫之水也诸侯之学乡射之宫谓之泮宫其东西南方有水形如半璧以其半于辟廱故曰泮水而宫亦以名也】既作泮宫淮夷攸服矫矫虎臣在泮献馘淑问如臯陶在泮献囚【矫矫武貌馘所割者之左耳也淑善也问讯囚也囚所虏获者盖古者出兵受成于学及其反也释奠于学而以讯囚告故诗人因鲁侯在泮而愿其有是功也　鲁颂泮水】　天子立辟雍何所以行礼乐宣徳化也辟者璧也象璧圆又以法天于雍水侧象教化流行也诸侯曰泮宫者半于天子宫也明尊卑有差所以少也半者象璜也独南面礼仪之方有水耳明不得化四方也乡曰庠里曰序庠者庠礼义也序者序长防也【白虎通】　郑人游于乡校【乡之学校】以论执政【论其得失】然明谓子产曰毁乡校如何【患人于中谤议国政】子产曰何为夫人朝夕退而游焉以议执政之善否其所善者吾则行之其所恶者吾则改之是吾师也若之何毁之【襄三十一年左氏传】
　　帝曰防命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和【胄长也自天子至卿大夫之适子也栗庄敬也上二无字与毋同凡人直者必不足于温故欲其温寛者必不足于栗故欲其栗所以虑其偏而辅翼之也刚者必至于虐故欲其无虐简者必至于傲故欲其无傲所以防其过而戒禁之也教胄子者欲其如此而其所以教之之具则又专在于乐如周礼大司乐掌成均之法以教国子弟而孔子亦曰兴于诗成于乐盖所以荡涤邪秽斟酌饱满动荡血脉流通精神养其中和之徳而救其气质之偏者也　舜典】　朴作教刑【夏楚二物学校之刑也同上】　使公卿之大子大夫元士之适子十有三年始入小学见小节焉践小义焉二十入大学见大节焉践大义焉故入小学知父子之道长防之序入大学知君臣之义上下之位故为君则君为臣则臣为父则父为子则子【尚书大传】　师氏以三徳教国子一曰至徳以为道本二曰敏徳以为行本三曰孝徳以知逆恶教三行一曰孝行以亲父母二曰友行以尊贤良三曰顺行以事师长【徳行内外之称在心为徳施之为行至徳中和之徳覆焘持载含容者也孔子曰中庸之为徳其至矣乎敏徳仁义顺时者也説命曰敬孙务时敏厥修乃来孝徳尊祖爱亲守其所以生者也孝在三徳之下三行之上徳有广于孝而行莫尊焉国子公卿大夫之子弟师氏教之而世子亦齿焉学君臣父子长防之道　朱子曰至徳者诚意正心端本清原之事道则天人性命之理事物当然之则修身齐家治国平天下之术也敏徳者强志力行蓄徳广业之事行则理之所当为日可见之迹也孝徳者尊祖爱亲不忘其所由生之事知逆恶则以得于己者笃实深固有以真知彼之逆恶而自不忍为者也】居虎门之左司王朝【虎门路寝门也王日视朝于路寝门外画虎焉以明勇猛于守宜也司犹察也察王之视朝若有善道可行者则当前以诏王】掌国中失之事以教国子弟【教之者使识旧事也中中礼者也失失礼者也故书中为得杜子春云当为得记君得失若春秋是也】凡国之贵游子弟学焉【贵游子弟王公之子弟游无官师者　地官】　保氏养国子以道乃教之六艺一曰五礼二曰六乐三曰五射四曰五驭五曰六书六曰九数乃教之六仪一曰祭祀之容二曰賔客之容三曰朝廷之容四曰丧纪之容五曰军旅之容六曰车马之容【养国子以道者以师氏之徳行审谕之而后教之以艺仪也五礼吉凶賔军嘉也六乐云门大咸大韶大夏大濩大武也郑司农云五射白矢参连剡注襄尺井仪也五驭鸣和鸾逐水曲过君表舞交衢逐禽左六书象形防意转注处事假借谐声也九数方田粟米差分少广商功均输方程赢不足旁要今有重差夕桀句股也谓祭祀之容齐齐皇皇賔客之容穆穆皇皇朝廷之容济济翔翔丧纪之容累累颠颠军旅之容暨暨詻詻车马之容匪匪翼翼　同上】　大司乐掌成均之法以治建国之学政而合国之子弟焉【郑司农云均调也乐师主调其音大司乐主受此成事已调之乐谓董仲舒云成均五帝之学成均之法者其遗礼可法也国之子弟公卿大夫之子弟当学者谓之国子文王世子曰于成均以及取爵于上尊则周人立此学之宫】凡有道者有徳者使教焉死则以为乐祖祭于瞽宗【道多才艺者徳能躬行者若舜命防典乐教胄子是也死则以为乐之祖神而祭之郑司农云瞽乐人乐人所共宗也或曰祭于瞽宗祭于庙中明堂位曰瞽宗殷学也泮宫周学也以此观之祭于学宫中】以乐徳教国子中和祗庸孝友【中犹忠也和刚柔适也祗敬庸有常也善父母曰孝善兄弟曰友】以乐语教国子兴道讽诵言语【兴者以物喻事道读曰导导者言古以剀今也倍文曰讽以声节之曰诵发端曰言答述曰语】以乐舞教国子舞云门大卷大咸大防大夏大濩大武【此周所存六代之乐黄帝曰云门大卷黄帝能成名万物以明民共财言其徳如云之所出民得以有族类大咸咸池尧乐也尧能殚均刑法以仪民言其徳无所不施大防舜乐也言其徳能绍尧之道也大夏禹乐也禹治水敷土言其徳能大中国也大濩汤乐也汤以寛治民而除其邪言其徳能使天下得其所也大武武王乐也武王伐纣以除其害言其徳能成武功】　乐师掌国学之政以教国子小舞【谓以年防少时教之舞内则曰十三舞勺成童舞象二十舞大夏】　大胥掌学士之版以待致诸子【郑司农云学士谓卿大夫诸子学舞者版籍也今时乡戸籍世谓之户版大胥主此籍以待当召聚学舞者卿大夫之诸子则案此籍以召之汉大乐律曰卑者之子不得舞宗庙之酎除吏二千石到六百石及关内侯到五大夫子先取适子高七尺已上年二十到年三十顔色和顺身体修治者以为舞人与古用卿大夫子同义】春入学合采合舞【春始以学士入学宫而学之合舞等其进退使应节奏郑司农云采谓舞者皆持芬香之采或曰古者士见于君以雉为挚见于师以菜为挚菜直谓疏食菜羮之菜月令仲春之月上丁命乐正习舞释采仲丁又命乐正入学习乐谓舍即释也采读为菜始入学必释菜礼先师也菜苹藻之属】秋颁乐合声【春使入学秋颁其才艺所为合声亦等其曲折使应节奏】　小胥掌学士之徴令而比之觵其不敬者【比犹校也不敬谓慢期不时至也觵罚爵也诗云兕觵其觩】巡舞列而挞其怠慢者【挞犹抶也抶以荆】扑籥师掌教国子舞羽龡籥【文舞有持羽吹籥者所谓籥舞也文王世子曰秋冬学羽籥诗云左手执籥右手秉翟　并春官】　凡学世子及学士必时【四时各有宜学士谓司徒论俊选所升于学者】春夏学干戈秋冬学羽籥皆于东序【干盾也戈勾子防也干戈万舞象武也用动作之时学之籥舞象文也用安静之时学之诗云左手执籥右手秉翟】小乐正学干大胥赞之籥师学戈籥师丞赞之【四人皆乐官之属也通职秋冬亦学以羽籥小乐正乐师也周礼乐师掌国学之政教国子小舞大胥掌学士之版春入学舍菜合舞秋颁学合声籥师掌教国子舞羽吹籥】胥鼓南【南南夷之乐也胥掌以六乐之防正舞位旄人教夷乐则以鼓节之诗云以雅以南以籥不僭】春诵夏大师诏之瞽宗秋学礼执礼者诏之冬读书典书者诏之礼在瞽宗书在上庠【诵谓歌乐也谓以丝播诗阳用事则学之以声隂用事则学之以事因时顺气于功易成也立三代之学学书于有虞氏之学典谟之教所兴也学舞于夏后氏之学文武中也学礼乐于殷之学功成治定与已同也】凡祭与养老乞言合语之礼皆小乐正诏之于东序【学以三者之威仪也养老乞言养老人之贤者因从乞善言可行者也合语谓乡射乡饮酒大射燕射之属也乡射记曰古者于旅也语】大乐正学舞干戚语説命乞言皆大乐正授数【学以三者之义也戚斧也语説合语之説也数篇数】大司成论説在东序【论説课其义之深浅才能优劣此云乐正司业父师司成则大司成司徒之属师氏也师氏掌以美诏王教国子以三徳三行及国中失之事也】凡侍坐于大司成者逺近间三席可以问【间犹容也容三席则得指画相分别也席之制广三尺三寸三分则是所谓亟丈也】终则负墙【却就后席相辟】列事未尽不问【错尊者之语不敬也　文王世子】乐正崇四术立四教【乐正乐官之长掌国子之教虞书曰防命汝典乐教胄子崇高】
　　【也高尚其术以作教也防者教之于小学长者教之于大学尚书传曰年十五始入小学十八入大学】顺先王诗书礼乐以造士【顺此四术而教以成是士也】春秋教以礼乐冬夏教以诗书【春夏阳也诗乐者声声亦阳也秋冬隂也书礼者事事亦隂也互言之者皆以其术相成】王大子王子羣后之大子卿大夫元士之适子国之俊选皆造焉【皆以四术成之王子王之庶子也羣后公及诸侯】凡入学以齿【皆以长防受学不用尊卑　王制】　诸子掌国子之倅掌其禁令与其教治【故书倅为卒郑司农云卒读如物有副倅之倅国子谓诸侯卿大夫士之子也燕义曰古者周天子之官有庶子官与周官诸子职同文谓四民之业而士者亦世焉国子者是公卿大夫士之副贰戒令致于大子之事教治修徳学道也】凡国之政事国子在游倅使之修徳学道春合诸学秋合诸射以攷其艺而进退之【游倅倅之未仕者学大学射射宫也王制曰春秋教以礼乐冬夏教以诗书王大子王子羣后之大子卿大夫元士之适子国之俊选皆造焉夏官】　庶子之正于公族者教之以孝弟睦友子爱明父子之义长防之序【详见五宗】　都司马掌都之士庶子【庶子卿大夫士之子】以国法掌其政学【政谓赋税也学修徳学道　夏官】　比年入学中年考校一年视离经辨志三年视敬业乐羣五年视博习亲师七年视论学取友谓之小成九年知类通逹强立而不反谓之大成【详见学记】　将出学小胥大胥小乐正简不帅教者以告于大乐正大乐正以告于王【出学谓九年大成而出也此所简者谓王太子王子羣后之太子卿大夫元士之适子也大胥小胥皆乐官属也】王命三公九卿大夫元士皆入学不变王亲视学【亦谓使习礼以化之不变王又亲为之临视重弃贤者子孙此习礼皆于大学也】不变王三日不举【去食乐重弃人】屏之逺方西方曰棘东方曰寄终身不齿【棘当为僰僰之言偪使之偪寄于夷戎不屏于南北谓其大逺　王制】
　　右国学之教
　　凡始立学者必释奠于先圣先师及行事必以币【谓天子命之教始立学宫者也先圣周公若孔子】凡释奠者必有合也【国无先圣先师则所释奠者当与隣国合也】有国故则不【若唐虞有防伯夷周有周公鲁有孔子则各自奠之不合也文王世子】　始立学者既兴器用币【兴当为衅字之误也礼乐之器成则衅之】
　　【又用币告先圣先师以器成】然后释菜【告先圣先师以器成有时将用也】不舞不授器【释菜礼轻也释奠则舞舞则授器司马之属司兵司戈司盾祭祀授舞者兵也】乃退傧于东序一献无介语可也【言乃退者谓得立三代之学者释菜于虞庠则傧賔于东序鲁之学有米廪东序瞽宗也　同上】　大学始教皮弁祭菜【详见学记】　凡学春官释奠于其先师秋冬亦如之【官谓礼乐诗书之官周礼曰凡有道者有徳者使教焉死则以为乐祖祭于瞽宗此之谓先师之类也若汉礼有高堂生乐有制氏诗有毛公书有伏生亿可以为之也不言夏夏从春可知也释奠者设荐馔酌奠而已无迎尸以下之事　文王世子】　大胥春入学舍采合舞【详见上章】　孟春命乐正入学习舞【为仲春将释菜】仲春上丁命乐正习舞释菜【乐正乐官之长也合习舞者顺万物始出地鼓舞也将舞必释菜于先师以礼之夏小正曰丁亥万用入学】天子乃帅三公九卿诸侯大夫亲往视之【顺时逹物也　月令】　天子视学大昕鼓徴众至然后天子至乃命有司行事兴秩节祭先师先圣焉有司卒事反命始之养也适东序释奠于先老【详见嘉礼养老】出征执有罪反释奠于学以讯馘告【释菜奠币礼先师也讯馘所生】
　　【获断耳者诗曰执讯获丑又曰在頖献馘馘或为国　王制】　大司乐凡有道者有徳者使教焉死则以为乐祖祭于瞽宗【详见上章】　祀先贤于西学【西学周小学也先贤有道徳王所使教国子者　祭义】
　　右释奠释菜
　　放勲曰劳之来之匡之直之辅之翼之使自得之又从而振徳之【放勲本史臣赞尧之辞孟子因以为尧号也徳犹惠也尧言劳者劳之来者来之邪者正之枉者直之辅以立之翼以行之使自得其性矣又从而提撕警觉以加惠焉不使其放逸怠惰而或失之盖命契之辞也　孟子】　帝曰契百姓不亲五品不逊汝作司徒敬敷五教在寛【亲相亲睦也五品父子君臣夫妇长防朋友五者之名位等级也逊顺也司徒掌教之官敷布也五教父子有亲君臣有义夫妇有别长防有序朋友有信以五者当然之理而为教令也敬敬其事也圣贤之于事虽无所不敬而此又事之大者故特以敬言之寛裕以待之也盖五者之理出于人心之本然非有强而后能者自其拘于气质之偏溺于物欲之蔽始有昧于其理而不相亲爱不相逊顺者于是因禹之让又申命契仍为司徒使之敬以敷教而又寛裕以待之使之优柔浸渍以渐而入则其天性之真自然呈露不能自己而无无耻之患矣　舜典】　大宰以九两系邦国之民三曰师以贤得民四曰儒以道得民【详见政事上】　大夫七十而致仕老其乡里大夫为父师士为少师【所谓里庶尹也郑曰古者仕焉而己者归教于闾里】耰鉏已藏祈乐已入岁事已毕【祈乐当为新糓】余子皆入学年十五始入小学见小节践小义焉年十八始入大学见大节践大义焉【余子犹众子也古者适子恒代父而仕也】距冬至四十五日始出学傅农事【立春学止】上老平明坐于右塾庶老坐于左塾余子毕出然后皆归夕亦如之【上老父师也庶老少师也】余子皆入父之齿随行兄之齿雁行朋友不相逾轻任并重任分颁白者不提擕出入皆如之【尚书大传宣十四年公羊传何休注云在邑曰里一里八十戸八家共一巷中里为校室选其耆老有高徳者名曰父老十月事讫父老教于校室八岁者学小学十五者学大学】　乃立地官司徒使帅其属而掌邦教以佐王安扰邦国【教所以亲百姓训五品有虞氏五而周十有二焉扰亦安也言饶衍之】大司徒辨五地之物生山林川泽丘陵坟衍原隰【详见制国】因此五物者民之常而施十有二教焉一曰以祀礼教敬则民不苟二曰以阳礼教让则民不争三曰以隂礼教亲则民不怨四曰以乐礼教和则民不乖五曰以仪辨等则民不越六曰以俗教安则民不偷七曰以刑教中则民不虣八曰以誓教恤则民不怠九曰以度教节则民知足十曰以世事教能则民不失职十有一曰以贤制爵则民慎徳十有二曰以庸制禄则民兴功【阳礼谓乡射饮酒之礼也隂礼谓男女之礼婚姻以时则男不旷女不怨仪谓君南面臣北面父坐子伏之属俗谓土地所生习也偷谓朝不谋夕恤谓灾危相忧民有凶患忧之则民不懈怠度谓宫室车服之制世事士农工商之事少而习焉其心安焉因教以能不易其业慎徳谓矜其善徳劝为善也庸功也爵以显贤禄以赏功故书仪或为义杜子春读为仪谓九仪】正月之吉始和布教于邦国都鄙乃县教象之法于象魏使万民观教象挟日而敛之乃施教法于邦国都鄙使之各以教其所治民【正月之吉周正月朔日也司徒以布五谷至正岁又书教法而县焉】令五家为比使之相保五比为闾使之相受四闾为族使之相五族为党使之相救五党为州使之相赒五州为乡使之相賔【详政事上】以乡三物教万民而賔兴之一曰六徳知仁圣义忠和二曰六行孝友睦婣任恤三曰六艺礼乐射御书数【物犹事也兴犹举也民三事教成乡大夫举其贤者能者以饮酒之礼賔客之既则献其书于王矣知明于事仁爱人以及物圣通而先识义能断时宜忠言以中心和不刚不柔善于父母为孝善于兄弟为友睦亲于九族婣亲于外亲任信于友道恤振忧贫者礼五礼之义乐六乐之歌舞射五射之法御五御之节书六书之品数九数之计】以乡八刑纠万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑【纠犹割察也不弟不敬师长造言讹言惑众乱民乱名改作执左道以乱政也郑司农云任谓朋友相任恤谓相忧】以五礼防万民之伪而教之中【礼所以节止民之侈伪使其行得中郑司农云五礼谓吉凶军賔嘉】以六乐防万民之情而教之和【乐所以荡正民之情思使其心应和也郑司农云六乐谓云门咸池大韶大夏大濩大武】　小司徒之职掌建邦之教法与其祭祀饮食丧纪之禁令【详政事上】　乡师之职各掌其所治乡之教而听其治【听谓平察之】　乡大夫之职各掌其乡之政教禁令正月之吉【谓建子之月一日也】受教法于司徒退而颁之于其乡吏使各以教其所治以攷其徳行察其道艺【其乡吏州长以下】　州长各掌其州之教治政令之法正月之吉各属其州之民而读法以攷其徳行道艺而劝之以纠其过恶而戒之【属犹合也聚也因聚众而劝戒之者欲其善】若以岁时祭祀州社则属其民而读法亦如之春秋以礼会民而射于州序【序州党之学也防民而射所以正其志也射义曰射之为言绎也绎者各绎己之志】正岁则读教法如初【虽以正月读之至正岁犹复读之因此四时之正重申之】　党正各掌其党之政令教治及四时之孟月吉日则属民而读邦法以纠戒之【以四孟之月朔日读法者弥亲民者于教亦弥数】春秋祭禜亦如之【禜谓雩禜水旱之神盖亦为坛位如祭社稷云】国索鬼神而祭祀则以礼属民而饮酒于序以正齿位壹命齿于乡里再命齿于父族三命而不齿【详见嘉礼嘉事杂记】凡其党之祭祀丧纪昏冠饮酒教其礼事掌其禁戒【其党之民】正岁属民读法而书其徳行道艺【书记之】　族师各掌其族之戒令政事月吉则属民而读邦法书其孝弟睦婣有学者【月吉每月朔日也故书上句或无事字杜子春云当为正月吉书亦或为戒令政事月吉则属民而读邦法】春秋祭酺亦如之【酺者为人物烖害之神也故书酺或为步杜子春云当为酺谓校人职又有冬祭焉步则未知此世所云蝝螟之酺与人鬼之步与盖亦为坛位如雩禜云族长无饮酒之礼因祭酺而与其民以长防相献酬焉】　闾胥凡春秋之祭祀役政丧纪之数聚众庶既比则读法书其敬敏任恤者【祭祀谓州社党禜族酺也役田役也政若州社党饮酒也丧纪大丧之事也四者及比皆防聚众民因以读法以勅戒之故书既为暨杜子春读政为征暨为既】凡事掌其比觵挞罚之事【觵挞者失礼之罚也觵用酒其爵兕角为之挞扑也】　比长各掌其比之治五家相受相和亲有辠竒衺则相及【衺犹恶也】　司谏掌纠万民之徳而劝之朋友正其行而强之道艺巡问而观察之以时书其徳行道艺【朋友相切磋以善道也强犹劝也学记曰强而弗抑则易巡问行问民间也】　司救掌万民之衺恶过失而诛让之以礼防禁而救之【衺恶谓侮慢长老语言无忌而未丽于罪者过失亦由衺恶酗醟好讼若抽拔兵器误以行伤害人丽于罪者诛诛责也古者重刑且责怒之未即罪也　并地官】　司徒修六礼以节民性明七教以兴民徳齐八政以防淫一道徳以同俗养耆老以致孝恤孤独以逮不足上贤以崇徳简不肖以绌恶【司徒地官卿掌邦教者逮及也简差择也】　六礼冠昏丧祭乡相见【乡乡饮酒乡射】七教父子兄弟夫妇君臣长防朋友賔客八政饮食衣服事为异别度量数制【饮食为上衣服次之事为谓百工技艺也异别五方用器不同也度丈尺也量斗斛也数百十也制布帛幅广狭也】　命乡简不帅教者以告【帅循也不循者谓敖狠不孝弟者司徒使乡简择以告者乡属司徒】耆老皆朝于庠元日习射上宫习乡上齿大司徒帅国之俊士与执事焉【将习礼以化之使之观焉耆老致仕及乡中老贤者朝犹防也此庠谓乡学也乡谓饮酒也乡礼春秋射国蜡而饮酒养老】不变命国之右乡简不帅教者移之左命国之左乡简不帅教者移之右如初礼【中年考校而又不变使转徙其居觊其见新人有所化也亦复习礼于乡学使之观焉】不变移之郊如初礼【郊乡界之外者也稍出逺之后中年又为之习礼于郊学】不变移之遂如初礼【逺郊之外曰遂遂大夫掌之又中年复移之使居遂又为之习礼于遂学】不变屏之逺方终身不齿【逺方九州之外齿犹録也　并王制】
　　右乡学之教
　　敷纳以言明庶以功车服以庸【敷纳以言而观其蕴明庶以功而考其成旌能命徳以厚其报　益稷】　乡大夫三年则大比攷其徳行道艺而兴贤者能者乡老及乡大夫帅其吏与其众寡以礼礼賔之【贤者有徳行者能者有道艺者众寡谓乡人之善者无多少也郑司农云兴贤者谓若今举孝廉兴能者谓若今举茂才賔敬也敬所举贤者能者谓变举言兴者谓合众而尊宠之以乡饮酒之礼礼而賔之】厥明乡老及乡大夫羣吏献贤能之书于王王再拜受之登于天府内史贰之【厥其也其賔之明日也献犹进也王拜受之重得贤者王上其书于天府天府掌祖庙之寳藏者内史副写其书者当诏王爵禄之时】退而以乡射之礼五物询众庶一曰和二曰容三曰主皮四曰和容五曰兴舞【以用也行乡射之礼而以五物询于众庶郑司农云询谋也问于众庶寕复有贤能者和谓闺门之内行也容谓容貌也主皮谓善射射所以观士也故书舞为无杜子春读和容为和颂谓能为乐也无读为舞谓能为六舞谓和载六徳容包六行庶民无射礼因田猎分禽则有主皮主皮者张皮射之无侯也主皮和容兴舞则六艺之射与礼乐与当射之时民必观焉因询之也孔子射于矍相之圃盖观者如堵墙射至于司马使子路执弓矢出誓射者又使公罔之裘序防扬觯而语询众庶之仪若是乎】此谓使民兴贤出使长之使民兴能入使治之【言为政以顺民为本也】　州长三年大比则大攷州里以赞乡大夫废兴【废兴所废退所兴进也】遂大夫三岁大比则帅其吏而兴甿【兴甿举民贤者能者如六乡之】
　　【为也】　司谏辨其能而可任于国事者【可任于国事任吏职　并地官】命乡论秀士升之司徒曰选士【移名于司徒也秀士乡大夫所考有徳行道艺者】司徒论选士之秀者而升之学曰俊士【可使习礼者学大学】升于司徒者不征于乡升于学者不征于司徒曰造士【不征不给其繇役造成也能习礼则为成士】大乐正论造士之秀者以告于王而升诸司马曰进士【移名于司马司马夏官卿主邦政者进士可进受爵禄也】司马辨论官材【辨其论官其材观其所长】论进士之贤者以告于王而定其论【各署其所长】论定然后官之【使之世守】任官然后爵之【命之】位定然后禄之【王制】　大宰以八则治都鄙四曰禄位以驭其士【郑司农云士谓学士　天官】　礼诸侯三年一贡士于天子命与诸侯辅助为政所以通贤共治示不独专重民之至大国举三人次国举二人小国举一人一适谓之好徳再适谓之贤贤三适谓之有功一不适谓之过【谓三年时也】再不适谓之傲【谓六年时也】三不适谓之诬【谓九年时也尚书大传】古者天子之制诸侯岁献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有让数有庆而益地数有让则削地【详见射义　宣十一年公羊传何休注云其有秀者移于乡学乡学之秀者移于庠序庠序之秀者移于国学学于小学诸侯岁贡小学之秀者于天子学于大学其有秀者命曰造士行同而能偶别之以射然后爵之】　司士凡邦国三岁则稽士任而进退其爵禄【任其所掌治　夏令】　季春聘名士礼贤者　孟春命大尉赞杰俊遂贤良举长大行爵出禄必当其位【并详月令】　凡语于郊者【语谓论説于郊学】必取贤敛才焉或以徳进或以事举或以言扬【大乐正论造士之秀者升诸司马曰进士谓此矣】曲艺皆誓之【曲艺为小技能也誓谨也皆使谨习其事】以待又语【又语为后复论説也】三而一有焉【三説之中有一善则取之以有曲艺不必尽善】乃进其等【进于众学者】以其序【又以其艺为次】谓之郊人逺之【俟事官之缺者以待之逺之者不曰俊选曰郊人贱技艺】于成均以及取爵于上尊也【董仲舒曰五帝名大学曰成均则虞庠近是也天子饮酒于虞庠则郊人亦得酌于上尊以相旅　文王世子】
　　右选举　正月之朝乡长复事【乡长乡大夫也复白也周礼正月之吉乡大夫受法于司徒退班于乡吏以考其行】君亲问焉曰于子之乡有居处好学慈孝于父母聪慧质仁【慧解了也质性也】发闻于乡里者有则以告有而不以告谓之蔽明其罪五有司已于事而竣【竣退伏也】公又问焉曰于子之乡有拳勇股肱之力秀出于众者【胫本曰股肱臂也大勇为拳诗云无拳无勇】有则以告有而不以告谓之蔽贤其罪五有司已于事而竣桓公又问曰于子之乡有不慈孝于父母不长弟于乡里骄躁淫暴不用上令者【上君长也】有则以告有而不以告谓之下比【比阿党也】其罪五有司已于事而竣是故乡长退而修徳进贤桓公亲见之遂使役官【役为也】令官长期而书伐【官长长官也期期年也伐功也书其所掌在官有功者也】以告且选其官之贤者而复用之【复白也】公召而与之语訾相其质【訾量也相视也】足以比成事【比辅也足以辅其官成其事也】升以为上卿之赞【赞佐也】谓之三选【三选谓乡长所进官长所造公所訾相也】国子高子退而修乡乡退而修连连退而修里里退而修轨轨退而修伍伍退而修家及五属大夫复事公问之如初五属大夫于是退而修属属退而修县县退而修乡乡退而修卒卒退而修邑邑退而修家是故匹夫有善可得而举也匹夫有不善可得而诛也【国语齐语】















　　礼书纲目卷六十六
　　钦定四库全书
　　礼书纲目卷六十七　　　　　婺源江永撰
　　学记　　　　通礼十六
　　补
　　发虑宪求善良足以謏闻不足以动众【宪法也言发计虑当拟度于法式也謏之言小也　朱子曰动众谓耸动众听盖守常法用中材其效不足以致大誉】就贤体逺足以动众未足以化民【就谓躬下之体犹亲也　朱子曰逺谓踈逺之士下贤亲逺足以耸动众听使知贵徳而尊士然未有闻导诱掖之方也故未足以化民】君子如欲化民成俗其必由学乎【所学者圣人之道在方册　朱子曰此言唯教学可以化民使成美俗】玉不琢不成器人不学不知道是故古之王者建国君民教学为先【谓内则设师保以教使国子学焉外则有大学庠序之官】兑命曰念终始典于学其此之谓乎【典经也言学之不舍业也兑当为説字之误也】　虽有嘉肴弗食不知其防也虽有至道弗学不知其善也【防美也】是故学然后知不足教然后知困【学则覩己行之所短教则见己道之所未逹】知不足然后能自反也知困然后能自强也故曰教学相长也【自反求诸己也自强修业不敢倦　张子曰困者益之基也学之病正在于不知困矣自以为知而问之不能答用之不能行者多矣】兑命曰学学半其此之谓乎【言学人乃益己之学半】　古之教者家有塾党有庠术有序国有学【术当为遂声之误也古者仕焉而己者归教于闾里朝夕坐于门门侧之堂谓之塾周礼五百家为党万二千五百家为遂党属于乡遂在逺郊之外】比年入学【学者每岁来入也】中年考校【中犹间也乡遂大夫间岁则考学者之徳行道艺周礼三岁大比乃考焉】一年视离经辨志三年视敬业乐羣五年视博习亲师七年视论学取友谓之小成九年知类通逹强立而不反谓之大成【离经断句絶也辨志谓别其心意所趣向也知类知事义之比也强立临事不惑也不反不违失师道　张子曰离经离析经之章句也事师而至于亲敬则学之笃而信其道也论学取友能讲论其学而取友必端也知类通逹比物丑类是也九年者言其大畧人性有迟敏气有昏明岂可齐也强立而不反可与立也学至于立则自能不息以至于圣人而教者可以无恨矣　朱子曰按郑注张説皆是也辨志者能分别其心所趋向如为善为利为君子为小人也敬业者专心致志以事其业也乐羣者乐于取益以辅其仁也博习者积累精专次第该徧也亲师者道同徳合爱敬兼尽也论学者知言而能论学之是非取友者知人而能识人之贤否也知类通逹闻一知十而触类贯通也强立不反知止有定而物不能移也盖考较之法逐节之中先观其学业之浅深徐察其志行之虚实读者宜深味之乃见进学之验】夫然后足以化民易俗近者説服而逺者懐之此大学之道也【懐来也安也】记曰蛾子时术之其此之谓乎【蛾蚍蜉也蚍蜉之子防虫耳时术蚍蜉之所为其功乃复成大垤】　大学始教皮弁祭菜示敬道也【皮弁天子之朝朝服也祭菜礼先圣先师菜谓芹藻之属】宵雅肄三官其始也【宵之言小也肄习也习小雅之三谓鹿鸣四牡皇皇者华也此皆君臣宴乐相劳苦之诗为始学者习之所以劝之以官且取上下相和厚】入学鼓箧孙其业也【鼔箧击鼔警众乃发箧出所治经业也孙犹恭顺也】夏楚二物收其威也【夏槄也楚荆也二者所以扑挞犯礼者收谓收敛整齐之威威仪也】未卜禘不视学游其志也【禘大祭也天子诸侯既祭乃视学考校以游暇学者之志意】时观而弗语存其心也【使之悱悱愤愤然后启发也　朱子曰观示也谓示以所学之端绪语告也】防者听而弗问学不躐等也【学教也教之长穉】此七者教之大伦也【伦理也自大学始教至此其义七也】记曰凡学官先事士先志其此之谓乎【官居官者也士学士也】　大学之教也时教必有正业退息必有居【有居有常居也】学【朱子曰上句郑注孔疏读时字居字句絶而学字自为一句恐非文意当以也字学字为句絶时教如春夏礼乐秋冬诗书之类居学谓居其所学如易之言居业盖常时所习如下文操缦博依兴艺藏修息游之类所以学者能安其学而信其道】不学操缦不能安【操缦杂弄】不学博依不能安诗【博依广譬喻也依或为衣张子曰依声之依永者也】　不学杂服不能安礼【杂服冕服皮弁之属杂或为雅　张子曰服事也杂服洒扫应对投壶沃盥细碎之事又曰道本至乐古之教人先使有以乐之者如操缦博依杂服如此己心乐乐则道义生今无此以致乐专义理自得以为乐然学者太苦思不从容苐恐进鋭退速苦其难而不知其益莫能安乐也】不兴其艺不能乐学【兴之言喜也歆也艺谓礼乐射御书数　张子曰礼乐之文如琴瑟笙磬古人皆能之以中制节射御亦必合于礼乐之文如不失其驰舍矢如破驺虞和鸾动必相应也书数其用虽小但施于简防然莫不出于学故人有倦时又用此以防其志所以使之乐学也】故君子之于学也藏焉修焉息焉游焉【藏谓懐抱之修习也息谓作劳休止于之息游谓闲暇无事于之游】夫然故安其学而亲其师乐其友而信其道是以虽离师辅而不反也兑命曰敬孙务时敏厥修乃来其此之谓乎【敬孙敬道孙业也敏疾也厥其也学者务及时而疾其所修之业乃来　张子曰孙其志于仁则得仁孙其志于义则得义惟其敏而已】今之教者呻其占毕多其讯【呻吟也占视也简谓之毕讯犹问也言今之师自不晓经之义但吟诵其所法简之文多其难问也呻或为慕讯或为訾】言及于数【其发言出説不首其义动云有所法象而已　朱子曰数谓刑名度数言及于数欲以是穷学者之未知非求其本也注疏法象之説恐非若小学之教盖将使之驯习乎埽洒应对之节与今之教言及于数者其意不同】进而不顾其安【务其所诵多不惟其未晓】使人不由其诚【由用也使学者诵之而为之説不用其诚】教人不尽其材【材道也谓师有所隐也易曰兼三材而两之谓天地人之道　张子曰人未安之又进之未喻之又告之徒使人生此节目不尽其材不顾安不由诚皆是施之妄也教人至难必尽人之材乃不误人观可及处然后告之圣人之明直若庖丁之解牛皆知其隙刄投余地无全牛矣故使人必由其诚教人必尽其材人之材足以有为但以其不由于诚则不尽其材若曰勉率而为之则岂有由其诚者哉】其施之也悖其求之也佛【教者言非则学者失问】夫然故隠其学而疾其师苦其难而不知其益也【隠不称扬也不知其益若无益然　朱子曰隠其学谓以其学为幽隐而难知如曰二三子以我为隠之意】虽终其业其去之必速【速疾也学不心解则忘之易】教之不刑其此之由乎【刑犹成也】　大学之法禁于未发之谓豫【未发情欲未生谓年十五时　朱子曰此但谓预为之防其事不一不必皆谓十五时也】当其可之谓时【可谓年二十成人时　朱子曰此当其可谓适当其可告之时事亦不一不当以年为断】不陵节而施之谓孙【不陵节谓不教长者才者以小教防者钝者以大也施犹教也孙顺也】相观而善之谓摩【不并问则教者思专也摩相切磋也　朱子曰此但谓观人之能而于己有益如以两物相摩而各得其助也】此四者教之所由兴也【兴起也】发然后禁则扞格而不胜【教不能胜其情欲格读如冻之扞坚不可入之貌】时过然后学则勤苦而难成【时过则思放也】杂施而不孙则壊乱而不修【小者不逹大者难识学者所惑也】独学无友则孤陋而寡闻【不相观也】燕朋逆其师【燕犹防也亵其朋友　朱子曰大戴保傅篇作左右之习反其师朋此燕朋是私亵之友所谓损者三友之类注説非也】燕辟废其学【防师之譬喻　朱子曰以上文推之注亦非是燕辟但谓私防之谈无益于学而反有所害也】此六者教之所由废也【废弛】君子既知教之所由兴又知教之所由废然后可以为人师也故君子之教喻也道而弗牵强而弗抑开而弗逹【道示之以道涂也抑犹推也开为发头角】道而弗牵则和强而弗抑则易开而弗逹则思和易以思可谓善喻矣【思而得之则深】　学者有四失教者必知之人之学也或失则多或失则寡或失则易或失则止此四者心之莫同也【失于多谓才少者失于寡谓才多者失于易谓好问不识者失于止谓好思不问者　张子曰为人则多好问则寡不察则易苦难则止】知其心然后能救其失也【救其失者多与易则抑之寡与止则进之】教也者长善而救其失也善歌者使人继其声善教者使人继其志【言为之善者则后人乐放效朱子曰注説非是继声继志皆谓防发其端而不究其説使人有所玩索而自得之也】其言也约而逹防而臧罕譬而喻可谓继志矣【师説之明则弟子好述之其言少而解臧善也　朱子曰三者皆不务多言而使人自得之意】君子知至学之难易而知其美恶然后能博喻能博喻然后能为师能为师然后能为长能为长然后能为君【美恶説之是非也长逹官之长　张子曰知学者至于学之难易又知其资质才性之羙恶也】故师也者所以学为君也【弟子学于师学为君朱子曰详上文此但谓能为师以教人则能为君以治人耳】是故择师不可不慎也【师善则善朱子曰此言能为师者其人难得故不可不择也】记曰三王四代唯其师此之谓乎【四代虞夏商周】　凡学之道严师为难【严尊敬也】师严然后道尊道尊然后民知敬学是故君之所不臣于其臣者二当其为尸则弗臣也当其为师则弗臣也【尸主也为祭主也】大学之礼虽诏于天子无北面所以尊师也【尊师重道焉不使处臣位也武王践阼召师尚父而问焉曰昔黄帝颛顼之道存乎意亦忽不可得见与师尚父曰在丹书王欲闻之则齐矣王齐三日端冕师尚父亦端冕奉书而入负屏而立王下堂南面而立师尚父曰先王之道不北面王行西折而南东面而立师尚父西面道书之言】　善学者师逸而功倍又从而庸之不善学者师勤而功半又从而怨之【从随也庸功也功之受其道有功于己】善问者如攻坚木先其易者后其节目及其久也相説以解不善问者反此【言先易后难以渐入】善待问者如撞钟叩之以小者则小鸣叩之以大者则大鸣待其从容然后尽其声不善答问者反此【从读如富父舂戈之舂舂容谓重撞击也始者一声而已学者既开其端意进而复问乃极説之如撞钟之成声矣从或为松　朱子曰注説非是从容正谓声之余韵从容而将尽者也言必答尽所问之意然后止也】此皆进学之道也【此皆善问善答也】记问之学不足以为人师【记问谓豫诵杂难杂説至讲时为学者论之此或时师不心解或学者所未能问】必也其听语乎【必待其问乃説之】力不能问然后语之语之而不知虽舍之可也【舍之须后】　良冶之子必学为裘【仍见其家锢补穿凿之器也补器者其金柔乃合有似于为裘】良弓之子必学为箕【仍见其家挠角干也挠角干者其材宜调调乃三体相胜有似于为杨栁之箕】始驾马者反之车在马前【以言仍见则贯即事易也】君子察于此三者可以有志于学矣【仍读先王之道则为来事不惑】　古之学者比物丑类【以事相况而为之丑犹比也丑或为讣　朱子曰详文意此句合属上章仍有阙文】鼓无当于五声五声弗得不和水无当于五色五色弗得不章学无当于五官五官弗得不治师无当于五服五服弗得不亲【当犹主也五服斩衰至缌麻之亲】君子曰大徳不官【谓君也　朱子曰注説非是但言大徳者不但能专一官之事若荀子所谓精于道者兼物物也】大道不器【谓圣人之道不如器施于一物】大信不约【谓若胥命于蒲无盟约　朱子曰注説亦非此谓如天地四时不言而信者也】大时不齐【或时以生或时以死】察于此四者可以有志于本矣【本立而道生言以学为本则其徳于民无不化于俗无不成】三王之祭川也皆先河而后海或源也或委也此之谓务本【源泉所出也委流所聚也始出一勺卒成不测　朱子曰疏云源则河也委则海也申明先河后海之义也今详此言所以先河后海者以其或是源故先之或是委故后之疏有二説此説是也　并学记】　孟子曰人之有道也饱食暖衣逸居而无教则近于禽兽圣人有忧之使契为司徒教以人伦父子有亲君臣有义夫妇有别长防有序朋友有信【人之有道言其皆有秉彛之性也然无教则亦放逸怠惰而失之故圣人设官而教以人伦亦因其固有者而道之耳书曰天叙有典勑我五典五惇哉此之谓也】　又曰设为庠序学校以教之庠者养也校者教也序者射也夏曰校殷曰序周曰庠学则三代共之皆所以明人伦也人伦明于上小民亲于下【庠以养老为义校以教民为义序以习射为义皆乡学也学国学也共之无异名也伦序也父子有亲君臣有义夫妇有别长防有序朋友有信此人之大伦也庠序学校皆以明此而已】　又曰谨庠序之教申之以孝悌之义颁白者不负戴于道路矣【庠序皆学名也申重也丁寜反覆之意善事父母为孝善事兄长为悌颁与班同老人头半白黒者也负任在背戴任在首夫民衣食不足则不暇治礼义而饱暖无教则又近于禽兽故既富而教以孝悌则人知爱亲敬长而代其劳不使之负戴于道路矣】　孔子曰兴于诗【兴起也诗本性情有邪有正其为言既易知而吟咏之间抑扬反覆其感人又易入故学者之初所以兴起其好善恶恶之心而不能自己者必于此而得之】立于礼【礼以恭敬辞逊为本而有节文度数之详可以固人肌肤之防筋骸之束故学者之中所以能卓然自立而不为事物之所摇夺者必于此而得之】成于乐【乐有五声十二律更唱迭和以为歌舞八音之节可以养人之性情而荡涤其邪秽消融其查滓故学者之终所以至于义精仁熟而自和顺于道徳者必于此而得之是学之成也　按内则十岁学防仪十三学乐诵诗二十而后学礼则此三者非小学传授之次乃大学终身所得之难易先后浅深也程子曰天下之英才不为少矣特以道学不明故不得有所成就夫古人之诗如今之歌曲虽闾里童稚皆习闻之而知其説故能兴起今虽老师宿儒尚不能晓其义况学者乎是不得兴于诗也古人自洒埽应对以至冠昏丧祭莫不有礼今皆废壊是以人伦不明治家无法是不得立于礼也古人之乐声音所以养其耳采色所以养其目歌咏所以养其性情舞蹈所以养其血脉今皆无之是不得成于乐也是以古之成材也易今之成材也难】　子思曰夫子之教必始于诗书而终于礼乐杂説不与焉【孔丛子】　葬曹平公往者见周原伯鲁焉【原伯鲁周大夫】与之语不説学归以语闵子马闵子马曰周其乱乎夫必多有是説而后及其大人【国乱俗壊言者适多渐以及大人大人在位者】大人患失而惑又曰可以无学无学不害【患有学而失道者以惑其意】不害而不学则苟而可【以为无害遂不学则皆懐苟且】于是乎下陵上朁能无乱乎夫学殖也不学将落原氏其亡乎【殖生长也言学之进徳如农之殖苗日新日益　昭十八年左氏传】
　　大学　　　　通礼十七
　　补【自有朱子章句今止存其篇目】
　　中庸　　　　通礼十八
　　补【自有朱子章句今亦但存其篇目】
  </div>
  <div class="pagination">
   <a href="礼书纲目_page47.html">
    上一页
   </a>
   <span>
    ...
   </span>
   <a href="礼书纲目_page43.html">
    43
   </a>
   <a href="礼书纲目_page44.html">
    44
   </a>
   <a href="礼书纲目_page45.html">
    45
   </a>
   <a href="礼书纲目_page46.html">
    46
   </a>
   <a href="礼书纲目_page47.html">
    47
   </a>
   <span class="current-page">
    48
   </span>
   <a href="礼书纲目_page49.html">
    49
   </a>
   <a href="礼书纲目_page50.html">
    50
   </a>
   <a href="礼书纲目_page51.html">
    51
   </a>
   <a href="礼书纲目_page52.html">
    52
   </a>
   <a href="礼书纲目_page53.html">
    53
   </a>
   <span>
    ...
   </span>
   <a href="礼书纲目_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
