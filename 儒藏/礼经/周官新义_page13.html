<!DOCTYPE html>
<html>
<head>
    <meta charset="UTF-8">
    <title>周官新义 - 第 13 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周官新义 - 第 13 页/共 16 页</h1>
    <div class="content">　　象胥每翟上士一人中士二人下士八人徒二十人掌客上士二人下士四人府一人史二人胥二人徒二十人
　　掌讶中士八人府二人史四人胥四人徒四十人掌交中士八人府二人史四人徒三十有二人
　　掌察四方中士八人史四人徒十有六人
　　掌货贿下士十有六人史四人徒三十有二人
　　朝大夫每国上士二人下士四人府一人史二人庶子八人徒二十人
　　都则中士一人下士二人府一人史二人庶子四人徒八十人
　　都士中士二人下士四人府二人史四人胥四人徒四十人家士亦如之
　　大司寇之职掌建邦之三典以佐王刑邦国诘四方邦国刑之所加故曰刑邦国四方则有威让之令有文告之辞布令陈辞而又不至则又增修于徳而已故曰诘四方
　　一曰刑新国用轻典二曰刑平国用中典三曰刑乱国用重典
　　刑新国用轻典则教化未明习俗未成以柔乂之也刑平国用中典则教化已明习俗已成以正直乂之也刑乱国用重典则顽昬暴悖不可教化以刚乂之也故书云惟敬五刑以成三徳
　　以五刑纠万民一曰野刑上功纠力二曰军刑上命纠守三曰乡刑上徳纠孝四曰官刑上能纠职五曰国刑上愿纠暴
　　野刑为事故上功纠力力所以致功军刑为政故上命纠守守所以致命乡刑为教故上徳纠孝孝所以致徳官刑为治故上能纠职职所以致能国刑刑也故上愿纠暴失愿而暴刑所取也然则刑无为礼乎曰礼之施万民者在教而已自野刑序之以至于国则与书序蛮夷猾夏寇贼奸宄同意
　　以圜土聚教罢民凡害人者寘之圜土而施职事焉以明刑耻之其能改者反于中国不齿三年其不能改而出圜土者杀
　　凡害人者谓有过失而丽于法者也其狱谓之圜土则有生养之意也其人谓之罢民则不自强以礼故也施职事焉则使知自强以明刑耻之则使知自好其能改者反于中国不齿三年者寘之圜土外之于中国也故其能改而反也谓之反于中国其收之也三让而罚三罚而归之圜土及与其能改亦不可以一年而足故不齿三年三年无违则亦久矣于是以伦类序之其不能改而出圜土者杀则上所以宥而教之至矣既不能改又逃焉杀之义也先王之于民也徳以教之礼以宾之仁以宥之义以制之善者怙焉不善者惧焉故居则易以治动则易以服
　　以两造禁民讼入束矢于朝然后听之以两剂禁民狱入钧金三日乃致于朝然后听之
　　以两造禁民讼者讼以两造听之而无所偏受则不直者自反而民讼禁矣入束矢于朝然后听之者以束矢自明其直然后听盖不直则入其矢亦所以惩其不直以两剂禁民狱者狱以两剂听之而无所偏信则不直者自反而民狱禁矣入钧金三日乃致于朝然后听之者以钧金自明其不可变然后听盖不信则入其金亦所以惩不信狱必三日然后听则重致民于狱也狱必以剂则讼至于狱无简不听非特剂而已举剂以见类焉
　　以嘉石平罢民凡万民之有罪过而未丽于灋而害于州里者桎梏而坐诸嘉石役诸司空重罪旬有三日坐朞役其次九日坐九月役其次七日坐七月役其次五日坐五月役其下罪三日坐三月役使州里任之则宥而舍之
　　嘉合礼之善也以嘉石平罢民罢民不能自强以礼故也万民之有罪过而未丽于法而害于州里者则司救所谓衺恶也凡害人者则司救所谓过失是也过失不谓之罪而得罪反重于衺恶则为其已丽于法故也惟其过失是以未入于刑不亏其体而以圜土教之也衺恶谓之罪而得罪反轻于过失为其未丽于法故也坐诸嘉石使自反焉且以耻之役诸司空则以彊其罢故也重罪旬有三日坐朞役其次九日坐九月役其次七日坐七月役其次五日坐五月役其下罪三日坐三月役则报之各称其罪之轻重使州里任之则宥而舍之则无任者终不舍焉是乃所以使州里相安也先王善是法以为其刑人也不亏体其罚人也不亏财非特如此而已司空之役不可废也与其徭平民而苦之孰若役此以安州里之为利也
　　以肺石达穷民凡逺近惸独老幼之欲有复于上而其长弗达者立于肺石三日士听其辞以告于上而罪其长肺之情忧其窍为鼻以肺石达穷民则以其忧在内不能自达故也非此疾也不为穷民以大仆观之则欲其速达甚于遽令然而立于肺石三日然后听则又恶民之凟其上民凟其上愦眊而不渫虽诚无告反不暇治矣
　　正月之吉始和布刑于邦国都鄙乃县刑象之灋于象魏使万民观刑象挟日而敛之凡邦之大盟约涖其盟书而登之于天府大史内史司防及六官皆受其贰而藏之
　　凡邦之大盟约大司寇涖其盟书者刑一成而不可变盟约如之且违焉则刑所取也登之于天府者谨藏之也大史内史司防及六官皆贰而藏之者各以考事焉非特备失亡而已
　　凡诸侯之狱讼以邦典定之凡卿大夫之狱讼以邦灋断之凡庶民之狱讼以邦成弊之
　　诸侯强大其狱讼难定故言以邦典定之卿大夫亲贵其狱讼难断故言以邦法断之若夫庶民患其情伪难弊而已故言以邦成弊之
　　大祭祀奉犬牲
　　犬金畜也秋官羞之则各从其类也因致其义焉奉不可变之义一于所事致其守御以佐大事者大司寇之职也小司寇小祭祀奉犬牲士师刉珥奉犬牲与此同义所任有小大而已
　　若禋祀五帝则戒之日涖誓百官戒于百族
　　涖誓而戒焉则制百官百族于刑之中义也谓之禋祀则致意之精焉刑官佐王事上帝如斯而已天地二官不言禋则所以佐王事上帝有大于此者此无所事意不期精粗焉
　　及纳亨前王祭之日亦如之奉其明水火凡朝觐防同前王大丧亦如之大军旅涖戮于社凡邦之大事使其属跸
　　及纳亨前王祭之日亦如之者于是也治官以宰制斟酌赞王而刑官先焉俾王从欲以治则刑先之故也司寇称祭之日而宰称祀则宰天官也故称祀司寇秋官也制物之形焉故称祭明水火之为物洁而清明之至也清以察理之在我明以烛事之在物洁以革污秽而除之刑官所以格上帝于是为至朝觐防同前王大丧亦如之则与大祭祀前王同义大军旅涖戮于社则涖戮刑官之事也跸者止人使毋敢干焉刑官之事也小司寇国之大事使其属跸则事在国中而已大司寇邦之大事使其属跸则事之所在通国野焉
　　小司寇之职掌外朝之政以致万民而询焉一曰询国危二曰询国迁三曰询立君其位王南乡三公及州长百姓北面羣臣西面羣吏东面小司寇摈以叙进而问焉以众辅志而弊谋
　　国危国迁立君大事也有疑焉则所谓大疑故致万民而询焉三公乡老也上言三公中言州长下言百姓则乡官皆在此矣上言万民下言百姓则询备矣其言百姓犹洪范之言庶人其言万民则犹洪范之言庶民也百姓北面荅君也三公及州长北面帅民也羣臣西面羣吏东面则左右其事而已民为贵于是见矣小司寇摈以叙进而问焉以众辅志而弊谋则以王志而辅之众以众谋为稽而弊之于王也
　　以五刑听万民之狱讼附于刑用情讯之至于旬乃弊之读书则用灋凡命夫命妇不躬坐狱讼凡王之同族有罪不即市
　　以五刑听万民之狱讼者听狱讼当知罪所丽故也知罪所丽则奸民有可刺之实不能以巧免愚民有可宥之情知所以出之焉附于刑用情讯之者既得其情罪附于刑矣则用情讯之恐其惟从非从也至于旬乃弊之者慎用刑也与书要囚服念五六日至于旬时丕蔽要囚同义读书则用法者弊其罪则读其服罪之书读其服罪之书则用法而已不以意为轻重讯用情则民得自尽弊用法则吏无所肆焉凡命夫命妇不躬坐狱讼者贵贵也凡王之同族有罪不即市者亲亲也贵贵亲亲如此而已岂以故挠法哉
　　以五声听狱讼求民情一曰辞听二曰色听三曰气听四曰耳听五曰目听
　　听狱讼求民情以讯鞫作其言因察其视听气色以知其情伪故皆谓之声焉言而色动气丧视听失则其伪可知也然皆以辞为主辞穷而情得矣故五声以辞为先气色耳目次之
　　以八辟丽邦灋附刑罚一曰议亲之辟二曰议故之辟三曰议贤之辟四曰议能之辟五曰议功之辟六曰议贵之辟七曰议勤之辟八曰议宾之辟
　　出命制节以治人罪谓之辟八辟有议则非制于法而已故称辟焉王所以驭万民者有八统故其用刑有八辟丽邦法附刑罚则若今律称在八议者亦称定行之律也谓之议则刑诛赦宥未定也然以臯陶为士瞽瞍杀人而舜不敢赦则其议之大槩可知矣
　　以三刺断庶民狱讼之中一曰讯羣臣二曰讯羣吏三曰讯万民听民之所刺宥以施上服下服之刑
　　听民之所刺宥以施上服下服之刑则刺宥听命而已讯羣臣讯羣吏则臣吏能循民志而达之者也
　　及大比登民数自生齿以上登于天府内史司防冡宰贰之以制国用
　　及大比登民数自生齿以上登于天府者生齿则有食之端有食之端则将任之以职故自生齿以上登其数登于天府则宝而藏之内史司防冡宰贰之以制国用者国用以赋敛制之赋敛多寡以民制之故也
　　小祭祀奉犬牲凡禋祀五帝实镬水纳亨亦如之曰以木爨火亨饪也实镬水则济以木爨火之事而成之秋官之属也
　　大宾客前王而辟后世子之丧亦如之小师涖戮凡国之大事使其属跸孟冬祀司民献民数于王王拜受之以图国用而进退之
　　内史司防冡宰制国用王图国用而进退之者图图其大计制事为之制虽事为之制而进退之则断于王焉言图制国用于此则民之犯刑以其贫而已民之贫以上赋敛之多而已赋敛之多以不知图国用制之而已
　　嵗终则令羣士计狱弊讼登中于天府正嵗帅其属而观刑象令以木铎曰不用灋者国有常刑令羣士乃宣布于四方宪刑禁乃命其属入防乃致事
　　中狱讼之中中言事实之书也天府谓之治中告天谓之升中与此同义
　　士师之职掌国之五禁之灋以左右刑罚一曰宫禁二曰官禁三曰国禁四曰野禁五曰军禁皆以木铎徇之于朝书而县于门闾
　　五禁之法以左右刑罚为以五禁左右之五刑自野以及国而五禁自宫以及军则禁欲其毋犯而已此其所以异于刑也
　　以五戒先后刑罚毋使罪丽于民一曰誓用之于军旅二曰诰用之于防同三曰禁用诸田役四曰纠用诸国中五曰宪用诸都鄙
　　以五戒先后刑罚者以刑罚为中以五戒先后之若盘庚上篇则以诰先之也若盘庚下篇则以诰后之也誓诰则若汤誓之于伐桀洛诰之于营周为一事施一时而已故曰用之于军旅用之于防同禁纠宪则所用非特一事一时故曰用诸田役用诸国中用诸都鄙毋使罪丽于民则军旅为大防同次之田役次之国中都鄙则戒之于无事之时先国中后都鄙与五禁先近后逺同义
　　掌乡合州党族闾比之聨与其民人之什伍使之相安相受以比追胥之事以施刑罚庆赏
　　掌乡合州党族闾比之聨与其民人之什伍者以比合比以伍合伍使之相聨也使之相安相受以比追胥之事以施刑罚庆赏者去其害人者则使之相安使州里任焉而舍之则使之相受相安相受然后可以比追胥之事以施刑罚庆赏则废事者施刑罚有功者施庆赏士师掌刑使之相安而已若夫使之相保则有教存焉非士师所及也
　　掌官中之政令察狱讼之辞以诏司寇断狱弊讼致邦令
　　掌官中之政令者其政令施于其官府之中而已致邦令者有邦令则致之于官府邦国都鄙也
　　掌士之八成一曰邦汋二曰邦贼三曰邦谍四曰犯邦令五曰挢邦令六曰为邦盗七曰为邦朋八曰为邦诬邦汋汋邦事轻重缓急所在而为乡背出入者也邦贼则是为邦贼而已为邦盗则是为邦盗者也非邦盗而已乱之初生以有邦汋邦汋之不治失政刑矣宄自内作而为贼奸自外来而为谍固其所也贼谍为害大矣然未如犯邦令之甚令不行则其害非止贼谍犯邦令之不治则挢邦令者至焉挢邦令之不治则为邦盗者至焉易所谓上慢下暴盗思伐之者也然为邦盗者中无主不至为邦朋为邦诬则盗之所主也邦朋非邦诬不立则邦诬非邦朋不成恶直丑正相与为比守正特立之士不容于时而有大物者无与昭奸此纲纪所以坏大盗所以作然不知祸本在此而以危亡为兢兢亦难以祈无事矣故事之八成其序如此
　　若邦凶荒则以荒辩之灋治之令移民通财纠守缓刑有移民通财纠守缓刑之事则因有辩矣故有荒辩之法焉大行人言若国凶荒令赒委之则令诸侯相赒委故言国小司寇言若邦凶荒以荒辩之法治之则凶荒徧邦然后以荒辩之法治之故言邦荒政无纠守而有去几今此无去几而有纠守王责诸侯以守故可以去几邦国为王守则有纠守而已
　　凡以财狱讼者正之以傅别约剂
　　以此正狱讼则民知无傅别约剂之不可治皆无敢苟简于其始讼之所由省也孔子听讼吾犹人也故于讼欲作事谋始始之不谋及其卒也虽圣人亦末如之何矣
　　若祭胜国之社稷则为之尸
　　灭亡刑之类也
　　王燕出入则前驱而辟祀五帝则沃尸及王盥洎镬水洎镬水者续司寇之事而终之
　　凡刉珥则奉犬牲诸侯为宾则帅其属而跸于王宫大丧亦如之
　　大小司寇使其属则弗亲跸也士师帅其属则亲跸矣大司寇跸邦事小司寇跸国事故士师跸王宫而已
　　大师帅其属而禁逆军旅者与犯师禁者而戮之嵗终则令正要防正歳帅其属而宪禁令于国及郊野虽大师然然所禁而戮非但大师也












　　钦定四库全书
　　周官新义卷十五　　　　宋　王安石　撰
　　秋官二
　　乡士掌国中各掌其乡之民数而紏戒之听其狱讼察其辞辨其狱讼异其死刑之罪而要之旬而职听于朝司宼听之断其狱弊其讼于朝羣士司刑皆在各丽其法以议狱讼狱讼成士师受中协日刑杀肆之三日若欲免之则王防其期大祭祀大丧纪大军旅大賔客则各掌其乡之禁令帅其属夹道而跸三公若有邦事则为之前驱而辟其丧亦如之凡国有大事则戮其犯命者
　　遂士掌四郊各掌其遂之民数而紏其戒令听其狱讼察其辞辨其狱讼异其死刑之罪而要之二旬而职听于朝司寇听之断其狱弊其讼于朝羣士司刑皆在各丽其法以议狱讼狱讼成士师受中协日就郊而刑杀各于其遂肆之三日若欲免之则王令三公防其期若邦有大事聚众庶则各掌其遂之禁令帅其属而跸六卿若有邦事则为之前驱而辟其丧亦如之凡郊有大事则戮其犯命者
　　县士掌野各掌其县之民数紏其戒令而听其狱讼察其辞辨其狱讼异其死刑之罪而要之三旬而职听于朝司宼听之断其狱弊其讼于朝羣士司刑皆在各丽其法以议狱讼狱讼成士师受中协日刑杀各就其县肆之三日若欲免之则王命六卿防其期若邦有大役聚众庶则各掌其县之禁令若大夫有邦事则为之前驱而辟其丧亦如之凡野有大事则戮其犯命者乡士掌国中各掌其乡之民数者通掌国中而分掌其乡焉郑氏谓乡士八人四人而分掌三乡也遂士掌四郊而各掌其遂之民数者通掌四郊而分掌其遂也县士掌野而各掌其县之民数者通掌野而分掌其县也所谓四郊非乡地所谓野非遂地盖所谓公邑之在郊野者焉而于乡士言紏戒之遂士县士言紏其戒令者乡治详故乡士不特紏之而已又戒焉县遂治畧故遂士县士无所戒也违其遂县吏之戒令则紏之而已异其死刑之罪而要之者死刑之罪定而又要之若今责伏辨矣乡士旬而职听于朝者慎用刑故也遂士二旬县士三旬则以逺也羣士司刑皆在各丽其法以议狱讼者羣士司刑各有所掌若司刑掌五刑之法司刺掌三刺三赦三宥之法又或掌官法或掌官成或掌官常故各丽其法也士师受中协日刑杀者狱讼成而上其中于士师士师受之然后协日刑杀也乡士刑杀不言所就以县士遂士推之就国中明矣乡士若欲免之则王防其期者王亲防其期听而议之也遂士王令三公防其期县士王命六卿防其期则逺故也六卿言命三公言令则六卿任事王亲命之而已三公尊不任事书命以令焉乡士三公有邦事则为之前驱而辟遂士六卿有邦事则为之前驱而辟县士大夫有邦事则为之前驱而辟为尊者辟行人使避也公卿大夫教治政事所自出非刑官先而辟焉则有所不行其丧亦如之者则丧终事也
　　方士掌都家听其狱讼之辞辨其死刑之罪而要之三月而上狱讼于国
　　方士三月而上狱讼于国郑氏谓变朝言国以其自有君异之也
　　司冦听其成于朝羣士司刑皆在各丽其法以议狱讼狱讼成士师受中书其刑杀之成与其听狱讼者凡都家之大事聚众庶则各掌其方之禁令
　　司冦听其成于朝则狱讼成而后上于国也既成而后上于国而于羣士司刑丽法以议又言狱讼成者前所谓成都家听断之成也后所谓成司冦羣士司刑听议之成也书其刑杀之成与其听讼狱者郑氏谓备反复有失实者
　　以时修其县法若嵗终则省之而诛赏焉凡都家之士所上治则主之
　　以时修其县法若嵗终则省之而诛赏焉者省盖巡而视之与省方同义郑氏谓县法县师之职也方士嵗时修此法嵗终则又省之而诛赏焉
　　讶士掌四方之狱讼谕罪刑于邦国凡四方之有治于士者造焉四方有乱狱则徃而成之邦有賔客则与行人送逆之入于国则为之前驱而辟野亦如之居馆则帅其属而为之跸诛戮暴客者客出入则道之有治则赞之凡邦之大事聚众庶则读其誓禁
　　讶士掌四方之狱讼故邦有賔客则与行人送逆之入于国则为之前驱而辟野亦如之居馆则帅其属而为之跸也
　　朝士掌建邦外朝之法左九棘孤卿大夫位焉羣士在其后右九棘公侯伯子男位焉羣吏在其后而三槐三公位焉州长众庶在其后左嘉石平罢民焉右肺石达穷民焉
　　右公侯伯子男尊故也羣吏在其后则外朝听狱弊讼之朝也故治事者在焉面三公位焉州长众庶在其后则答王故也棘之为木也其华白义行之发也其实赤事功之就也束在外所以待事也槐之为木也其华黄中徳之畅也其实至道之复也文在中含章之义也右穷民则不傲无告故右焉司士以正朝仪之位辨贵贱之等为职故其序朝位先尊后卑朝士以掌建外朝之法为职故其序朝位先卑后尊先卑后尊则先法之所制者
　　帅其属而以鞭呼趋且辟禁慢朝错立族谈者
　　以鞭呼趋且辟呼朝者使趋焉又为之辟也呼趋则戒以肃辟则使人避焉禁慢朝错立族谈者朝当如此故孔子在朝廷便便言唯谨尔孟子不逾阶而揖不歴位而言
　　凡得获货贿人民六畜者委于朝告于士旬而举之大者公之小者庻民私之
　　易得曰得难得曰获获伺度而得之也人民在货贿之后盖奴虏之亡者市民所防伺察者众故曰获货贿六畜其亡必得故曰得举之民无私焉则亦市之为治欲民不以无故得利也三日而举之则民所防也其求宜速朝之所委则亡不必得故小者使民私焉使民私焉则亦朝之为治欲不尽利以遗民也求者或逺则待之宜缓故旬而举之市不言获人民则市之所防几察者众非亡民所赴也
　　凡士之治有期日国中一旬郊二旬野三旬都三月邦国朞期内之治听期外不听
　　民之所急宜以时治苟为不急又在期外亦可以已矣夫狱讼追证无罪之民豫受其弊则其不急岂可长哉
　　凡有责者有判书以治则听
　　有判书以治则听者以责与人必使有判书其扺冒而讼有判书则为之听治焉
</div>
    <div class="pagination">
<a href="周官新义_page12.html">上一页</a><span>...</span><a href="周官新义_page8.html">8</a><a href="周官新义_page9.html">9</a><a href="周官新义_page10.html">10</a><a href="周官新义_page11.html">11</a><a href="周官新义_page12.html">12</a><span class="current-page">13</span><a href="周官新义_page14.html">14</a><a href="周官新义_page15.html">15</a><a href="周官新义_page16.html">16</a><a href="周官新义_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
