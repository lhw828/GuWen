<!DOCTYPE html>
<html>
<head>
    <meta charset="UTF-8">
    <title>周礼纂训 - 第 14 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼纂训 - 第 14 页/共 54 页</h1>
    <div class="content">　　注谓雩禜水旱之神盖亦为坛位如祭社稷云疏党不得祭社故祭禜
　　国索鬼神而祭祀则以礼属民而饮酒于序以正齿位一命齿于乡里再命齿于父族三命而不齿
　　注国索鬼神而祭祀谓十二月大蜡之时正齿位者乡饮酒义所谓六十者坐五十者立侍六十者三豆七十者四豆八十者五豆九十者六豆是也党正饮酒礼亡以此事属于乡饮酒之义微失少矣凡射饮酒此乡民虽为乡大夫必来观礼乡饮酒乡射记大夫乐作不入士既旅不入是也齿于乡里者以年与众宾相次也齿于父族者父族有为宾者以年与之相次异姓虽有老者居于其上不齿者席于尊东所谓遵
　　疏正齿位非蜡祭礼但其礼在蜡月耳一命下士再命中士三命上士郑引乡饮酒乡射记者证二事俱有一命以上观礼之节又案郑注乡饮酒无党正正齿位之事以彼是三年贡士直行饮酒礼贤者为宾其次为介其次又为众宾礼异也又云天子之国三命乃不齿诸侯之国爵为大夫则不齿盖公侯伯之大夫再命子男之大夫一命但大夫爵尊无论命数皆不齿也齿于乡里在堂下齿于父族在堂上若宾贤能则天子之士再命已下及诸侯之士皆在堂下与乡人齿别为一礼也
　　凡其党之祭祀丧纪昏冠饮酒教其礼事掌其禁戒【冠古乱反】
　　注其党之民
　　疏此并是民之所行与州之大祭大丧异
　　凡作民而师田行役则以其灋治其政事
　　注亦于军因为旅帅
　　训郎氏曰法谓十五比联
　　嵗终则防其党政帅其吏而致事
　　疏致于州长
　　正嵗属民读灋而书其德行道艺
　　疏毎年正嵗皆书记观勉之三年即贡之也
　　以嵗时涖校比
　　注郑司农云校比族师职所谓以时属民而校登其族之夫家众寡辨其老幼贵贱废疾可任者及其六畜车辇
　　疏案族师以四时校比党正临之
　　及大比亦如之
　　疏亦涖之
　　族师各掌其族之戒令政事
　　注政事邦政之事
　　月吉则属民而读邦灋书其孝弟睦婣有学者
　　注月吉毎月朔日
　　疏有学即六艺
　　春秋祭酺亦如之【酺音步或音蒲】
　　注酺者为人物烖害之神故书酺或为步杜子春云当为酺谓校人职又有冬祭马步则未知此世所云蝝螟之酺与人鬼之步与盖亦为坛位如雩禜云族长无饮酒之礼因祭酺而与其民以长幼相献酬焉
　　疏云族长无饮酒礼者案上州长春秋习射党正十月农功毕二事皆有饮酒礼皆得官物为之族卑不得官物故须合钱饮酒耳
　　以邦比之灋帅四闾之吏以时属民而校登其族之夫家众寡辨其贵贱老幼废疾可任者及其六畜车辇疏车驾牛马辇人挽行训六畜车辇亦辨其耗息及完弊也
　　五家为比十家为聨五人为伍十人为聨四闾为族八闾为聨使之相保相受刑罚庆赏相及相共以受邦职以役国事以相塟埋【葬如字刘才郎反埋本或作貍莫皆反】
　　注相共犹相救相赒
　　疏张逸问俗百家安得有八闾郑答并之为聨耳相保不为愆负相受谓相寄托赵商问族师之义邻比相坐康诰之説门内尚寛郑答族师是周公新制之法康诰时周法未定新诛三监务在尚寛故也训此所谓邦比之法两两相聨
　　若作民而师田行役则合其卒伍简其兵器以鼔铎旗物帅而至掌其治令戒禁刑罚
　　注亦于军因为卒长
　　训鼔铎旗物自军将以下各有所当用于族师见之耳
　　嵗终则防政致事
　　闾胥各掌其闾之征令
　　训闾卑故不言政教之事
　　以嵗时各数其闾之众寡辨其施舍凡春秋之祭祀役政丧纪之数聚众庶既比则读灋书其敬敏任恤者【数色主反政如字杜音征郑书既为暨杜读暨为既】
　　注祭祀谓州社党禜族酺也役田役也政若州射党饮酒也丧纪大丧之事四者及比皆防聚众民因以读法以勑戒之
　　疏族师以上官尊读法皆有时节闾胥卑但是聚众庶比之时节读法耳上师田行役并言则役是役作此文不言田则役兼田役也训郎氏曰丧纪谓族相葬埋上四者皆聚众庶以共其事　嵗时则数其众寡祭丧役政则亦聚众庶二者皆须比既比读法承二事言
　　凡事掌其比觵挞罚之事【觵古音又古横反説文从角黄声挞吐达反】注觵挞者失礼之罚也觵用酒其爵以兕角为之挞扑也
　　疏言凡事非一则是乡饮酒及乡射饮酒失礼须罚者诗曰兕觵其觩知爵用兕角也
　　比长各掌其比之治五家相受相和亲有辠竒衺则相及【辠本亦作罪衺似嗟反】
　　注衺犹恶也
　　徙于国中及郊则从而授之
　　注徙谓不便其居也或国中之民出徙郊或郊民入徙国中皆从而付所处之吏明无罪恶
　　疏古者三嵗大比之年民有不便本居则任其迁徙此国中及郊所徙者并不离当乡之内伍长自往付授
　　若徙于他则为之旌节而行之
　　注徙于他谓出居异乡也授之者有节乃达
　　疏上是伍长送授彼吏此非直授兼亦有节
　　若无授无节则唯圜土内之
　　注乡中无授出乡无节过所则呵问系之圜土考辟之也
　　疏辟法也考辟考量以法
　　封人掌设王之社壝为畿封而树之
　　注畿上有封若今时界矣不言稷者稷社之细也疏为畿封而树之者谓王国外四靣五百里各置畿限畿上皆为沟堑其土在外为封又树木而为阻固
　　凡封国设其社稷之壝封其四疆
　　疏案禹贡徐州贡五色土孔注云王者封五色土为社建诸侯则各割其方色土与之使立社焘以黄土苴以白茅茅取洁黄取王者覆四方
　　造都邑之封域者亦如之令社稷之职
　　注将祭之时令诸有职事于社稷者郊特牲曰唯为社事单出里唯为社田国人毕作唯为社丘乗供粢盛训唯为社事单出里若在六乡则助祭于州若在采地则助祭于都鄙此则据六乡言单出里者家出一人国人毕作者无得住家丘乘共粢盛者天子诸侯有籍田则祭祀粢盛是借田共大夫以下无借田则丘乘之民以所助耕之公田供也
　　凡祭祀饰其牛牲设其楅衡置其絼共其水稾【楅音福絼本又作纼持忍反玉篇同纼稾古老反】
　　注饰谓刷治洁清之也楅设于角衡设于鼻水稾给杀时洗荐牲也絼字当以豸为声　郑司农云絼着牛鼻绳
　　疏水以洗牲稾以荐牲
　　歌舞牲及毛炮之豚【炮薄交反】
　　注君牵牲入时随歌舞之言其肥香以歆神也毛炮豚者爓去其毛而炮之以备八珍
　　凡丧纪宾客军旅大盟则饰其牛牲
　　注大盟防同之盟
　　鼔人掌教六鼓四金之音声以节声乐以和军旅以正田役
　　注音声五声合和者
　　疏案眡了职云掌播鼗下又云鼜恺献亦如之虽不云击鼓参之上下文五鼓是眡了击之晋鼓是鏄师击之故其职云掌金奏之鼓此下文云以晋鼓金奏鼓鼓人所教当教眡了鏄师节声乐者雷鼓灵鼓路鼔晋鼔皆是也和军旅者鼖鼔正田役者鼛鼓田猎所以习战当与军事同鼔
　　教为鼔而辨其声用
　　注教为鼔教撃鼔者大小之数又别其声所用之事训鼔击也
　　以雷鼔鼔神祀
　　注雷鼔八靣鼔也神祀祀天神也
　　疏案大司乐以灵鼓祭方丘此下文灵鼓鼓社祭则但是地示无问大小皆用灵鼓但是天神皆用雷鼓矣郑知雷鼓八靣者案韗人有晋鼓鼖鼓皋鼓三者非祭祀之鼓皆两靣则路鼓祭宗庙宜四靣灵鼓六靣雷鼓八靣差次知然也
　　以灵鼓鼔社祭
　　注灵鼔六靣鼓也社祭祭地示也
　　疏此举社以表地示也
　　以路鼔鼔鬼享
　　注路鼔四靣鼓也鬼享享宗庙也
　　疏享先王大祀先公次祀祭殇小祀同用路鼓也
　　以鼖鼓鼓军事【鼖扶云反】
　　注大鼓谓之鼖鼖鼓长八尺
　　疏案大司马诸侯执鼖鼓
　　以鼛鼓鼔役事【鼛音羔】
　　注鼛鼓长丈二尺
　　疏起役止役皆用鼛鼓
　　以晋鼔鼔金奏
　　注晋鼔长六尺六寸金奏谓乐作击编钟
　　疏凡作乐先击钟次即击鼓金即钟也奏即击也钟师云以钟鼔奏九夏郑云击编钟者钟有不编不编者钟师击之编钟磬师击之皆是金奏郑惟言编钟实则不编者晋鼓皆和之
　　以金錞和鼓【錞音淳】
　　注錞錞于也圜如碓头大上小下乐作鸣之与鼔相和疏云乐作鸣之与鼓相和者案下三金见大司马在军所用金錞不见军用明作乐时和鼓也
　　以金镯节鼓【镯音瘃陟玉切又音蜀】
　　注镯钲也形如小钟军行鸣之以为鼔节司马职曰军行鸣镯
　　以金铙止鼓【铙音呶女交切】
　　注铙如铃无舌有秉执而鸣之以止击鼔司马职曰鸣铙且却
　　疏进军击鼔退军鸣铙
　　以金铎通鼔
　　注铎大铃也振之以通鼓司马职曰司马振铎疏此是金铃金舌在军所振金铃木舌者为木铎施令时所振
　　凡祭祀百物之神鼓兵舞帗舞者【帗音佛刘音弗】
　　注兵谓干戚也帗列五采缯为之有秉皆舞者所执疏上言神祀社祭鬼享此更广见小神下舞师山川用兵舞社稷用帗舞今小神近山川者舞兵舞近社稷者舞帗舞也训家君子曰百物之神盖民间所祭其蜡祭之类耶
</div>
    <div class="pagination">
<a href="周礼纂训_page13.html">上一页</a><span>...</span><a href="周礼纂训_page9.html">9</a><a href="周礼纂训_page10.html">10</a><a href="周礼纂训_page11.html">11</a><a href="周礼纂训_page12.html">12</a><a href="周礼纂训_page13.html">13</a><span class="current-page">14</span><a href="周礼纂训_page15.html">15</a><a href="周礼纂训_page16.html">16</a><a href="周礼纂训_page17.html">17</a><a href="周礼纂训_page18.html">18</a><a href="周礼纂训_page19.html">19</a><span>...</span><a href="周礼纂训_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
