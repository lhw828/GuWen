<!DOCTYPE html>
<html>
<head>
    <meta charset="UTF-8">
    <title>大戴礼记 - 第 5 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大戴礼记 - 第 5 页/共 25 页</h1>
    <div class="content">　　周后妃任成王于身立而不跂【案此下旧注跂一作跛乃校书者语非卢氏注文】坐而不差独处而不倨虽怒而不詈胎教之谓也太任孕文王目不视恶色耳不听淫声口不起恶言故君子谓太任为能胎教也古者妇人孕子之礼寝不侧坐不边立不跸不食邪味割不正不食席不正不坐目不视邪色耳不听淫声令瞽诵诗道正事如此则生子形容端正才过人矣孕子之时必慎所感感于善则善感于恶则恶也
　　成王生仁者养之
　　谓乳母也
　　孝者緥之
　　谓保母也
　　四贤傍之
　　谓慈母及子师
　　成王有知而选太公为师周公为傅此前有与计谓诸公也
　　而后有与虑【案此下各本衍也字今从刘本方本】是以封泰山而禅梁甫朝诸侯而一天下由此观之王左右不可不练也白虎通曰王者易姓而起必升封泰山报告之义天以髙为尊地以厚为德故增泰山之髙以报天附梁
　　甫之厚以报地明以成功事就有益于天地若髙者加髙而厚者增厚矣尚书中候曰昔者圣王功成道洽符出乃封泰山礼纬曰刑法格藏世作颂声封于泰山考绩柴燎禅于梁甫刻石纪号英炳巍巍功平世教白虎通又曰王始起日月尚促德化未宣狱讼未息近不治远不安故太平巡狩也按古受命之君太平然后行巡狩封禅之事者谅有义也故管夷吾记凡封禅之君七十二家至于三代惟夏禹殷汤周成王而已其封山之礼要于岱禅地之礼别以云绎其故何也以岱宗东方之岳非所易者其于众山可因义取尚故白虎通以绎绎者为无穷之意亭亭者为德法审着凡封禅之礼周于恒霍及继体之君独言泰山及受命者举其始也封谓负土石于泰山之隂为坛而祭天也禅谓除地于梁甫之隂为墠以祭地也变墠为禅者神之也
　　昔者禹以夏王桀以夏亡汤以殷王纣以殷亡阖庐以吴战胜无敌夫差以见禽于越
　　夫差内不纳子胥之忠谏外结怨于诸侯无德罢百姓故终缢于句践也
　　文公以晋国霸而厉公以见杀于匠黎之宫
　　厉公有鄢陵之胜而骄暴无道及游于匠黎氏之家为栾书中行偃刦而幽之诸侯百姓不哀救三月而死也
　　威王以齐强于天下而简公以弑于檀【案此下旧注一有槀字乃校书者语非卢氏注文槀即台字之误各本正文复衍台字今据注删】
　　檀台名也简公悼公之子齐侯壬也威王陈敬仲之后田常之六世孙田和之孙也田常弑简公至和为齐侯其孙号称王大强于天下
　　穆公以秦显名尊号【案各本脱秦字今从方本】二世以刺于望夷之宫
　　穆公秦伯任好也德公之少子宣公之季弟其孙孝公曰昔我穆公自岐之间修德行武东平晋乱以河为界西霸戎翟地广千里天子致伯诸侯毕贺显名尊号谓此也望夷宫在长陵西北长平观东临泾水作之以望北夷二世尝梦白虎齧其左骖杀之心不乐乃问占梦者卜言泾水为祟二世就望夷之宫而祠焉赵髙为丞相二世以天下兵冦之事而责之髙惧诛遂使其壻阎乐将士卒杀之望夷宫之内
　　其所以君王同而功迹不等者所任异也
　　君谓齐晋王谓夏殷
　　故成王处緥抱之中朝诸侯周公用事也武灵王五十而弑沙丘任李兑也
　　武灵王肃侯之子赵武王也舎其太子章而立王子何自号为主父后有太子难李兑围之于沙丘终饿于沙宫也沙丘今在赵郡钟台之南
　　齐桓公得管仲九合诸侯
　　国语曰兵车之属六乘车之会三
　　一匡天下
　　匡正也谓阳谷之会施四教于诸侯
　　再为义王
　　阳谷与召陵也
　　失管仲任竖刁狄牙身死不葬而为天下笑一人之身荣辱具施焉者在所任也
　　葬之为言藏也管仲死桓公任竖刁狄牙使专国政桓公卒二子各欲立其所傅之公子而诸子竝争国乱无主桓公尸在牀积六十七日十二月乙亥其子无诡立乃棺赴焉七日辛巳夜殡至九月而后矣
　　故魏有公子无忌而削地复得
　　公子无忌信陵君也时魏地多为秦所幷削安厘王二十六年秦昭王卒三十年信陵君率五国之兵攻秦而败之复得其地
　　赵得蔺相如而秦不敢出
　　蔺相如赵惠文王之相也尝以和氏之璧使于秦完璧而归及渑池之会又偪秦王为赵王击缶是以秦人惮焉故曰赵有蔺相如强秦不敢闚兵井陉
　　安陵任周瞻而国人独立
　　诸记多为唐雎又贾子胎教与此同安或为或云秦破韩灭魏而鄢陵君独以五十里国存者周瞻唐雎之力也
　　楚有申包胥而昭王反复
　　昭王为阖卢败于柏莒而越在草莾包胥裹粮跣走请救于秦遂得甲车千乘步卒十万败吴师于浊上王反而国存
　　齐有田单襄王得其国
　　襄王闵王之子法章也初齐之败楚使淖齿将兵救齐因相闵王淖齿遂杀闵王其子法章变易姓名为莒太史家庸齿去莒莒中齐亡臣相聚求闵王之子欲立之于是莒人共立法章是为襄王也以保莒城而布告齐国曰王既立在于莒也襄王五年而田单卒以即墨之师攻破燕迎襄王于莒入临淄齐故地尽复属齐封田单为安平君
　　由是观之无贤佐俊士而能成功立名安危继絶者未之有也是以国不务大而务得民心佐不务多而务得贤臣得民心者民从之有贤佐者士归之文王请除炮烙之刑而殷民从
　　昔纣为长夜之饮百姓怨望诸侯有叛之者纣乃重刑辟有炮烙之法文王出牖里求以洛西之田请除炮烙之刑纣乃许之
　　汤去张网者之三面而二垂至
　　汤尝出田见野张网四面祝曰自上下四方皆入吾网汤曰噫尽之矣乃去其三面而祝曰欲左左欲右右不用命者乃入吾网诸侯闻之曰汤德至矣乃及禽兽于是朝商者三十国二垂谓天地之际言感通之远淮南子曰文王砥德修政二垂至
　　越王不頽旧冢而吴人服
　　盖句践也
　　以其所为顺于人也
　　皆得民心也
　　故同声则异而相应意合则未见而相亲贤者立于本朝而天下之豪相率而趋之也
　　从其类也故诗有伐木之歌易有防茅之喻也
　　何以知其然也管仲者桓公之讐也
　　干时之役管仲射桓公中其钩
　　鲍叔以为贤于已而进之桓公七十言説乃听遂使桓公除仇雠之心而委之国政焉桓公垂拱无事而朝诸侯鲍叔之力也
　　垂拱言无所指麾者也
　　管仲之所以北走桓公而无自危之心者同声于鲍也齐在鲁北
　　卫灵公之时蘧伯玉贤而不用迷子瑕不肖而任事弥当声误为迷也因言贤者殁犹得士也
　　史防患之数言蘧伯玉贤而不听病且死谓其子曰我即死
　　言死于今一曰即就
　　治丧于北堂吾生不能进蘧伯玉而退迷子瑕是不能正君者死不当成礼而置尸于北堂
　　而犹汝也
　　于我足矣灵公往吊问其故其子以父言闻灵公造然失容
　　造然惊惨之貌
　　曰吾失矣立召蘧伯玉而贵之
　　进之为卿
　　召迷子瑕而退之【案各本脱之字今从方本】徙丧于堂成礼而后去卫国以治史防之力也
　　成礼复正室
　　夫生进贤而退不肖死且未止又以尸谏可谓忠不衰矣
　　故论语曰直哉史鱼
　　纣杀王子比干而箕子被发阳狂
　　比干谏而死箕子曰知不用而言愚也杀其身以彰君之恶名不忠也二者不可然且为之不祥莫大焉解衣被髪为狂而去之
　　灵公杀泄冶而邓元去陈以族从
　　凡诸侯之卿大夫有功德者则命之立族使其子嗣之以守宗庙邓元知陈之必亡故以族去昔宫之竒谏虞不从亦族行之
　　自是之后殷幷于周陈亡于楚以其杀比干与泄冶而失箕子与邓元也
　　纣以文王十二年杀比干十三年为武王灭陈灵公鲁宣九年杀泄冶十一年而楚子县焉
　　燕昭王得郭隗而邹衍乐毅自齐魏至【案各本自讹作以脱魏字今从方本及贾谊新书】
　　昭王易王之子燕王平也能师事郭隗而为之立宫室于是修先君之怨于齐以求士也韩诗外传云以魏齐至之
　　于是举兵而攻齐栖闵王于莒
　　闵王威王之孙宣王之子齐王地也闵王三十年昭王与晋楚合谋而伐齐齐师大败乐毅为上将遂入临淄闵王出奔于卫卫不安去之邹鲁又不纳焉遂去于莒也
　　燕度地计众【案度各本讹作支今从方本】不与齐均也然而所以能申意至于此者【案而各本作知今从方本】由得士也
　　度犹计也昭王曰孤极知燕小力不足以报之然得贤士与之共国以雪先耻孤之愿也
　　故无常安之国无恒治之民【案恒各本讹作宜今从方本】得贤者安存失贤者危亡自古及今未有不然者也
　　故韩诗外传曰贤者之所在其君未尝不尊其国未尝不安也
　　明镜者所以察形也往古者所以知今也
　　诗云殷鉴不远在夏后之世
　　今知恶古之危亡不务袭迹于其所以安存则未有异于郤走而求及于前人也太公知之故兴微子之后而封比干之墓夫圣人之于当世存者乎其不失可知也【案此条有脱文贾谊新书云夫圣人之于圣者之死尚如比其厚也况当世存者乎其弗失可知矣】兴微子之后封比干之墓见于本纪乐记云太公者公襄之也



　　大戴礼记卷三
<经部,礼类,礼记之属,大戴礼记>
　　钦定四库全书
　　大戴礼记卷四
　　汉　戴德　撰
　　曾子立事第四十九
　　曾子本孝第五十
　　曾子立孝第五十一
　　曾子大孝第五十二
　　曾子事父母第五十三
　　曾子立事
　　曾子曰君子攻其恶
</div>
    <div class="pagination">
<a href="大戴礼记_page4.html">上一页</a><a href="大戴礼记.html">1</a><a href="大戴礼记_page2.html">2</a><a href="大戴礼记_page3.html">3</a><a href="大戴礼记_page4.html">4</a><span class="current-page">5</span><a href="大戴礼记_page6.html">6</a><a href="大戴礼记_page7.html">7</a><a href="大戴礼记_page8.html">8</a><a href="大戴礼记_page9.html">9</a><a href="大戴礼记_page10.html">10</a><span>...</span><a href="大戴礼记_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
