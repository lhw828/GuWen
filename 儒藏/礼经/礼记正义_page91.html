<!DOCTYPE html>
<html>
<head>
    <meta charset="UTF-8">
    <title>礼记正义 - 第 91 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 91 页/共 200 页</h1>
    <div class="content">　　○正义曰：此稻、黍、粱三醴各有清、糟，以清、糟相配重设，故云“重醴”。凡致饮之时有清者，有糟者，按《周礼 浆人》“共王之六饮”，有水、浆、醴、凉、医、酏，不云糟也。“共夫人致饮于宾客之礼，清醴，医、酏糟”，注云：“三物有清有糟，夫人不体王，得备之。若后之致饮於宾客，有糟无清。”故《酒正》“共后之致饮于宾客之礼，医、酏糟”，注云：“后致饮无醴，医、酏不清者，与王同体，屈也。”
　　○注“以诸”至“为滥”。
　　○正义曰：按《浆人》六饮有“凉”，注云：“凉，今寒粥，若糗饭杂水也。”康成以凉与滥是一物矣，则此以诸和水，谓以诸杂糗饭之属和水也。诸者，众杂之辞。按《浆人》六饮，一曰水，则此经“水”一也；二曰浆，则此经“浆”一也；三曰醴，则此经“重醴”一也，但用清耳；四曰凉，则此经“滥”一也；五曰医，则此经“或以酏为醴”一也。六曰酏，则此经“黍酏”一也。除六饮之外，此经别有“醷”也。若郑司农之意，醷与医为一物，即以酏为醴者，非康成义也。郑必知醷为梅浆者，见下文云“调之以醯醢”，及“若醯醷”，则醷是醯之类也。又云“兽用梅”，故知梅浆也。按《酒正》云：“一曰清”，则此“醴”也；“二曰医”，则此“以酏为醴”也；“三曰浆”，则此“浆”也。“四曰酏”，则此“黍酏”也。但无水、凉二物。郑云无厚薄之齐，故《酒正》不辨矣。
　　○“酒：清、白”，此一节论酒之所用。清谓清酒，白谓事酒、昔酒，以二酒俱白，故以一“白”标之，配清酒则三酒，故郑云：“白，事酒、昔酒也。”此无“五齐”者，五齐是祭祀献神所饮，非人常用故也。
　　○“羞：糗饵、粉酏”，按《周礼》：“羞笾之实，糗饵、粉餈。”郑注云：“合蒸曰饵，饼之曰餈，此二物皆粉稻米黍米为之。糗者，捣粉熬大豆，为饵餈之黏著，故以粉糗捣之。”据《周礼》“粉”下有“餈”，今无者，记人脱漏，更以“酏”益之。酏者，於《周礼》“羞豆之实”，故《周礼》云：“羞豆之实，酏食糁食。”酏，谓{衍食}也。
　　○注“此‘酏’当为‘餰’”。
　　○正义曰：上以黍酏是粥，知此酏当为餰者，按《周礼》“酏食”共“糁食”文连，则酏是糁之般类，此《内则》作糁与餰，其事相连，故云“此‘酏’当为‘餰’”。若其黍酏，非膳羞所用，且餰虽杂以狼臅膏，亦粥之般类也。
　　○“食蜗”至“卵盐”，此一节总明人君燕食所用。
　　○“蜗醢而蓏食、雉羹”者，谓以蜗为醢，以蓏米为饭，以雉为羹。三者味相宜。
　　○“麦食、脯羹、雉羹”者，谓以麦为饭，析脯为羹，又以鸡为羹。此三者亦味相宜也。
　　○“析稌、犬羹、兔羹”者，稌，稻也，谓细析稻米为饭，以犬、兔为羹。此三者亦味相宜也。
　　○“和糁不蓼”者，此等之羹，宜以五味调和米屑为糁，不须加蓼也。
　　○“濡豚包苦实蓼”者，濡谓亨煮，以其汁调和。言濡豚之时，苞裹豚肉，以苦菜杀其恶气，又实之以蓼。
　　○“濡鸡醢酱实蓼”者，言亨濡此鸡，加之以醢及酱，又实之以蓼。“濡鱼卵酱实蓼”者，卵，谓鱼子，以鱼子为酱，濡亨其鱼，又实之以蓼。
　　○“濡鳖醢酱实蓼”者，谓亨其鳖，加醢及酱，又实之以蓼。凡言实蓼者，皇氏云：“谓破开其腹，实蓼於其腹中，又更缝而合之。”
　　○“腶脩，蚳醢”者，腶脩谓腶脯也。言食腶脯之时，以蚳醢配之。
　　○“脯羹，兔醢”者，脯羹，即上析脯为羹，以兔醢配之。
　　○“麋肤，鱼醢”者，麋肤谓麋肉外肤，食之以鱼醢配之。
　　○“麋腥，醢，酱”者，腥谓生肉，言食麋生肉之时，还以麋醢配之。此云“麋腥”，即上麋肤谓孰也。
　　○“桃诸，梅诸，卵盐”者，言食桃诸、梅诸之时，以卵盐和之。王肃云：“诸，菹也，谓桃菹、梅菹，即今之藏桃也、藏梅也。欲藏之时，必先稍乾之，故《周礼》谓之‘乾{艹橑}’，郑云‘桃诸、梅诸’是也。”
　　○注“卵读”至“鱼子”。
　　○正义曰：知“卵读为鲲”者，以鸟卵非为酱之物，蚳醢是蚍蜉之子，今卵酱承濡鱼之下，宜是鱼之般类，故读为鲲。鲲是鱼子也。
　　○注“自蜗”至“盐也”。
　　○正义曰：“自蜗醢至此二十六物”者，皇氏云：“蜗，一也。蓏食，二也。雉羹，三也。麦食，四也。脯羹，五也。鸡羹，六也。析稌，七也。犬羹，八也。兔羹，九也。濡豚，十也。濡鸡，十一也。濡鱼，十二也。濡鳖，十三也。自此以上，醢之与酱，皆和调濡渍鸡豚之属，为他物而设之，故不数矣。自此以下，醢及酱各自为物，但相配而食，故数之。腶脩，十四也。蚳醢，十五也。脯羹重出。兔醢，十六也。麋肤，十七也。鱼醢，十八也。鱼脍，十九也。芥酱，二十也。麋醢，二十一也。醢，二十二也。酱，二十三也。桃诸，二十四也。梅诸，二十五也。卵盐，二十六也。”诸儒更无所说，今依用之。云“似皆人君燕所食也”者，按《周礼 掌客》云：诸侯相食，皆鼎、簋十有二。其正馔与此不同。其食臣下，则《公食大夫礼》具有其文，与此又异，故疑是人君燕食也。云“其馔则乱”者，按上陈庶羞有膷、臐、膮，有牛炙、牛胾，始云牛炙、豕炙，而依牲大小先后而陈，此则先云“雉羹”，后云“脯羹”，又先云“鸡羹”，后云“犬羹”，不依牲之次第，又饭食在簋，醢羹之属在豆，是上下杂乱，故云“其馔则乱”也。云“肤，切肉也”者，以其与醢酱相类，在豆之物，故为“切肉”。若其正肤则在俎，故《少牢》、《特牲》肤皆在俎也。云“卵盐，大盐也”者，以其盐形似鸟卵，故云“大盐也”。
　　○注“多其”至“气也”。
　　○正义曰：依经方“春不用食酸，夏不用食苦，四时各减其时味也”。此云“多其时味以养气”者，经方所云，谓时气壮者，减其时味以杀盛气。此经所云食以养人，恐气虚羸，故多其时味以养气也。
　　○注“言其气味相成”。
　　○正义曰：此云“牛宜稌”，上云“析稌”用“犬羹”，又云“犬宜粱“，而以犬羹配析稌者，此”牛宜稌“之属，据尊者正食，上之所云，据人君燕食以滋味为美，故与此不同。
　　○“春宜”至“膏膻”。
　　○上文“食齐视春时”至“鱼宜蓏”，皆《周礼 食医》之文，记者载之於此，论调和食饮之法。此“春宜羔、豚”一经，又记《庖人》论四时煎和膳食之宜，以王相休废相参，其味乃善。
　　○“春宜羔、豚，膳膏芗”者，春为木王。膏芗，牛膏也。牛中央，土畜春，春东方木，木剋土，木盛则土休废，用休废之膏，故用牛膏也。
　　○“夏宜腒、鱐，膳膏臊”者，腒，乾雉；鱐，乾鱼；膏臊，犬膏也。犬属西方金，夏南方火，火剋金，火盛则金休废，故用犬膏也。
　　○“秋宜犊、麛，膳膏腥”者，膏腥谓鸡膏也。鸡属东方木，秋西方金，金剋木，金盛则木休废，故用鸡膏也。
　　○“冬宜鲜、羽，膳膏膻”者，鲜，鱼；羽，雁。膏膻谓羊膏也。羊属南方火，冬水王，水剋火，水盛则火休废，故用羊膏也。《周礼 庖人》文与此同。郑彼注云：羔、豚物生而肥，犊与麋物成而充，腒、鱐热而乾，鱼、雁水涸而性定，此八物者，得四时之气尢盛，为人食之弗胜，是以用休废之脂膏煎和膳之。义与此同。
　　○注“牛膏”至“雁也”。
　　○正义曰：按《洪范五行传》云：“思之不睿，则有牛祸，牛属土也。言之不从，则有犬祸，犬属金也。貌之不恭，则有鸡祸，鸡属木也。视之不明，则有羊祸，羊属火也。”今四时各有所剋脂膏而和膳食，故知牛膏芗，犬膏臊，鸡膏腥，羊膏膻也。云“腒，乾雉也”者，《士相见礼》云：“冬执雉，夏执腒。”故知腒为乾雉。云“鱐，乾鱼也”者，《周礼 笾人》云：“膴、鲍鱼、鱐。”“鱐”与“鲍”相对，鲍为湿鱼，故知鱐是乾鱼也。云“鲜，生鱼也”者，鱐既为乾鱼，故鲜为生鱼也。《月令》云“季冬献鱼”，又《王制》云“獭祭鱼，然后虞人入泽梁”，是冬鱼成也。云“羽，雁也”者，羽族既多，而冬来可食者唯雁，故知“羽，雁也”。《庖人》云：“春行羔豚。”行谓行用，此云宜，谓气味相宜，其事同也。
　　○“牛脩”至“姜桂”。
　　○“麋、鹿、田豕、麕皆有轩”者，言此等非但为脯，又可腥食。腥食之时，皆以藿叶起之，而不细切，故云“皆有轩”。不云牛者，牛唯可细切为脍，不宜大切为轩，故不言之。
　　○“雉、兔皆有芼”者，为雉羹兔羹，皆有芼菜以和之。
　　○“芝栭”者，庾蔚云：“无华叶而生者曰芝栭。”卢氏云：“芝，木芝也。”王肃云：“无华而实者名栭，皆芝属也。”庾又云：“自‘牛脩’至‘姜桂’凡三十一物。”则芝栭应是一物也。今春夏生於木，可用为菹，其有白者不堪食也。贺氏云：“栭，软枣，亦云芝，木椹也。”以芝栭为二物。郑下注云“三十一物”，则数芝栭为一物也，贺氏说非也。
　　○注“菱芰”至“次录”。
　　○正义曰：“椇，犁之不臧者”，柤是犁属，其味不善，故云“不臧”也。
　　○云“自牛脩至此三十一物”者，牛脩一，鹿脯二，田豕脯三，麋脯四，麕脯五，麋轩六，鹿轩七，田豕轩八，麕轩九，雉芼十，兔芼十一，爵十二，迟十三，蜩十四，范十五，芝栭十六，菱十七，椇十八，枣十九，栗二十，榛二十一，柿二十二，瓜二十三，桃二十四，李二十五，梅二十六，杏二十七，柤二十八，梨二十九，姜三十，桂三十一。云“皆人君燕食所加庶羞也”者，以下文云“大夫燕食，有脍无脯”，故知此是人君燕食也。按《周礼 笾人》《醢人》正羞，惟有枣、栗、榛桃，无以外杂物，故知所加庶羞也。引“《周礼》天子惟用百有二十品”以下者，证天子庶羞既多，不惟三十一物而已。云“记者不能次录”者，谓作记之人，不能依次条录天子之事，但录诸侯燕食三十一物而已，亦不能依次也。
　　大夫燕食，有脍无脯，有脯无脍。士不贰羹、胾。庶人耆老不徒食。尊卑差也。 
　　[疏]“大夫”至“徒食”。
　　○正义曰：此一经接上人君燕食，因明大夫、士、庶人燕食不同。
　　○“有脯无脍”者，言大夫燕食，若有脯则不得有脍。按《郑志》云：“脯非食殽。”此燕得食脯者，脯非食殽，谓食不专用脯以为食肴。若有馀馔兼之，则得有脯。
　　○“士不贰羹、胾”者，谓士燕食也。若朝夕常食，则下云“羹食，自诸侯以下至於庶人，无等”。 

  
　 
卷二十八 内则第十二 

　卷二十八 内则第十二 　 
　　脍，春用葱，秋用芥。豚，春用韭，秋用蓼。芥，芥酱也。脂用葱，膏用薤，脂肥凝者，释者曰膏。
　　○，户界反，俗本多作薤，非也。三牲用藙，藙，煎茱萸也。《汉律》：“会稽献焉。”《尔雅》谓之榝。
　　○藙，鱼气反。会，古外反。稽，古兮反。榝，色八反，似茱萸而实赤小。和用醯，畜与家物，自相和也。
　　○和，户卧反，注皆同，注又如字。醯，呼兮反，酢也。畜，许又反，又许六反。兽用梅。亦野物自相和。鹑羹、鸡羹、鴽、酿之蓼。酿谓切杂之也。鴽在羹下，烝之，不羹也。
　　○鹑、鸡羹，本又作鹑羹、鸡羹。鲂、鱮烝，雏烧，雉芗，无蓼。芗，苏荏之属也。烧烟於火中也。自脍用至此，言调和菜酿之所宜也。
　　○鲂鱮，上音房，下音叙。烝，皇绝句，之丞反。雏，字又作雏，仕俱反，又匠俱反，贺读“鲂鱮烝雏”为句。烧如字，一音焦，皇绝句。雉，皇此一句，一读“雉芗”为句。苏荏，而甚反。调，徒吊反。
　　○不食雏鳖。狼去肠，狗去肾，狸去正脊，兔去尻，狐去首，豚去脑，鱼去乙，鳖去丑。皆为不利人也。雏鳖，伏乳者。乙，鱼体中害人者名也，今东海容鱼有骨名乙在，目旁，状如篆乙，食之鲠人，不可出。丑，谓鳖窍也。
　　○去，起吕反，下并同。尻，苦刀反。脑，奴老反。为，于伪反，下“皆为”同。伏，扶又反。乳，而树反。鰫音容。篆，直转反。鲠，本又作哽，古猛反，《字林》云“鲠，鱼骨也”，又工孟反。窍，苦叫反。
　　○肉曰脱之，鱼曰作之，枣曰新之，栗曰撰之，桃曰胆之，柤梨曰攒之。皆治择之名也。
　　○胆，丁敢反。攒，再官反，本又作钻。
　　○牛夜鸣则庮；羊泠毛而毳，膻；狗赤股而躁，臊；鸟皫色而沙鸣，郁；豕望视而交睫，腥；马黑脊而般臂，漏；雏尾不盈握弗食。舒雁翠，鹄、鸮胖，舒凫翠，鸡肝，雁肾，鸨奥，鹿胃。亦皆为不利人也。庮，恶臭也。《春秋传》曰：“一薰一庮。”泠毛毳，毛别聚于不解者也。赤股，股里无毛也。皫色，毛变色也。沙，犹嘶也。郁，腐臭也。望视，视远也。腥，当为“星”，声之误也。星，肉中如米者。般臂，前胫般般然也。漏，当为“蝼”，如蝼蛄臭也。舒雁，鹅也。翠尾肉也。鹄、鸮胖，谓胁侧薄肉也。舒凫，鹜也。鸨奥，脾胔也。鹄，或为鸮也。
　　○庮音由。泠音零，泠，结毛如毡也。毳，昌锐反。躁，早报反。麃，本又作皫，刘昌宗音普保反，徐芳表反，又普表反。沙如字，一音所嫁反，注同。睫音接。腥，依注作星，《说文》云：“腥，星见食豕，令肉中生小息肉也。”《字林》音先定反。般音班。臂，本又作擘，必避反，徐方避反。漏，依注音蝼，力侯反。鹄，胡笃反。鸮，于骄反。胖音判。鸨音保。奥，於六反。胃音谓，字又作<月胃>，同。薰，许云反，或作焄，又作荤。解，胡买反。嘶音西，字又作斯，音同。腐，扶甫反。胫，胡定反。蛄音姑。鹅，五何反。鹜音木。脾，扶移反。胔，昌私反。
　　○肉腥，细者为脍，大者为轩。言大切、细切异名也。脍者必先轩之，所谓“聂而切之也”。
　　○腥音星，《字林》作胜，云“不熟也”，先丁反。聂，本又作摄，又作<月枼>，皆之涉反，下同。或曰：麋、鹿、鱼为菹，麕为辟鸡，野豕为轩，兔为宛脾。切葱若薤，实诸醯以柔之。此轩、辟鸡、宛脾，皆菹类也。酿菜而柔之以醯，杀腥肉及其气。今益州有鹿<歹委>者，近由此为之矣。菹、轩，聂而不切；辟鸡、宛脾，聂而切之。轩或为胖，宛或作郁。
　　○麏为，九伦反。辟，必益反，徐芳益反，注同。宛，于晚反。脾，婢支反。醯，徐呼兮反，本或作。<歹委>，於伪反，益州人取鹿杀而埋之地中，令臭乃出食之，名鹿<歹委>是也。近，附近之近。
　　○羹食，自诸侯以下至於庶人，无等。羹食，食之主也。庶羞乃异耳。
　　○食音嗣，注“羹食”并下文“食礼”同。大夫无秩膳，谓五十始命，未甚老也。秩，常也。大夫七十而有阁。有秩膳也。阁以板为之，皮食物也。
　　○庪，又作庋，九委反，或居彼反，本亦作处。天子之阁，左达五，右达五。公、侯、伯於房中五，大夫於阁三，士於坫一。达，夹室，大夫言於阁，与天子同处，天子二五，倍诸侯也。五者，三牲之肉，及鱼、腊也。
　　○坫，丁念反。夹，古洽反，又古协反。处，昌虑反。 
　　[疏]“脍春”至“无蓼”。
　　○正义曰：此一节论调和饮食之宜。
　　○“鹑羹、鸡羹”者，谓用鹑用鸡为羹，鴽者唯烝煮之而已，不以为羹，故文在羹下。
　　○“酿之蓼”者，酿谓切杂和之，言鹑羹鸡羹，及烝之等，三者皆酿之以蓼。
　　○“鲂、鱮烝”者，鲂、鱮二鱼皆烝熟之。
　　○“雏烧”者，雏是鸟之小者，火中烧之，然后调和。若今之<月韱>也。
　　○“雉”者，文在烝烧之下，或烧或烝，或可为羹，其用无定，故直云“雉”。
　　○“芗，无蓼”者，芗谓苏荏之属，言鲂、鱮烝及雏烧并雉等三者，调和唯以苏荏之属，无用蓼也。
　　○注“芥，芥酱也”。
　　○正义曰：上云鱼脍芥酱，则谓秋时用芥。芥辛，於秋宜也。
　　○注“藙煎”至“之榝”。
　　○正义曰：贺氏云：“今蜀郡作之，九月九日取茱萸，折其枝，连其实，广长四五寸，一升实，可和十升膏，名之藙也。
　　○“不食”至“攒之”。
　　○正义曰：此一节论治择肉物恶者及果实之属。
　　○“肉曰脱之”者，皇氏云：“治肉除其筋膜，取好处。”故李巡注《尔雅 释器》云：“肉去其骨曰脱。”郭云：“剥其皮也。”
　　○“鱼曰作之”者，皇氏云：“作，谓动摇也。凡取鱼，摇动之，视其鲜餧，餧者不食。”李巡注《尔雅》云：“作之，鱼骨小，无所去。”郭氏《尔雅》今本作“斫之”，注云：“谓削鳞也。”
　　○“枣曰新之”者，枣易有尘埃，恒治拭之使新。
　　○“栗曰撰之”者，栗，虫好食，数数布陈，撰，省视之。
　　○“桃曰胆之”者，桃多毛，拭治去毛，令色青滑如胆也。或曰：胆谓苦，桃有苦如胆者，择去之。
　　○“柤犁曰攒之”者，恐有虫，故一一攒看其虫孔也。
　　○“牛夜”至“鹿胃”。
　　○正义曰：此一节论腥臊膻臭及诸物不可食者，从“牛夜鸣”至“般臂漏”，皆与《周礼 内饔职》文同。
　　○“牛好夜鸣则庮”者，庮，是臭恶之气，牛夜鸣则其肉庮臭。
　　○经“羊泠毛而毳，膻”者，膻，谓膻气。泠，谓毛本稀泠。毳，谓毛头毳结。羊若如此，其肉膻气。
　　○“狗赤股而躁，臊”者，臊，谓臊恶。赤股，股里无毛。躁，谓举动急躁。狗若如此，其肉臊恶。
　　○“鸟皫色而沙鸣，郁”者，郁，谓腐臭也。皫色，其色变无润泽。沙鸣者，沙，嘶也，谓鸣而声嘶。鸟若如此其肉腐臭。
　　○“豕望视而交睫，腥”者，腥，谓肉结如星。望视，谓豕视望扬。交睫，谓目睫毛交。豕若如此，则其肉似星也。
</div>
    <div class="pagination">
<a href="礼记正义_page90.html">上一页</a><span>...</span><a href="礼记正义_page86.html">86</a><a href="礼记正义_page87.html">87</a><a href="礼记正义_page88.html">88</a><a href="礼记正义_page89.html">89</a><a href="礼记正义_page90.html">90</a><span class="current-page">91</span><a href="礼记正义_page92.html">92</a><a href="礼记正义_page93.html">93</a><a href="礼记正义_page94.html">94</a><a href="礼记正义_page95.html">95</a><a href="礼记正义_page96.html">96</a><span>...</span><a href="礼记正义_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
