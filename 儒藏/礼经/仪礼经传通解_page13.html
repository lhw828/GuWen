<!DOCTYPE html>
<html>
 <head>
  <meta charset="utf-8"/>
  <title>
   仪礼经传通解 - 第 13 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   仪礼经传通解 - 第 13 页/共 47 页
  </h1>
  <div class="content">
   右媵爵于公
　　公坐取大夫所媵觯兴以酬宾宾降西阶下再拜稽首公命小臣辞宾升成拜【兴以酬賔就其阶而酬之也升成拜复再拜稽首也先时君辞之于礼若未成然　疏曰賔降拜不于阼阶下而言西阶下故知公在賔西阶上也凡臣于君虽为賔与君相酬受爵不敢拜于堂上皆拜于堂下若君辞之闻命即升若堂下拜讫君辞之即升复再拜稽首所以然者以堂下再拜而君辞之若未成然故复升堂再拜稽首以成之若堂下未拜之间闻命则升升乃再拜稽首则不言升成拜即下经云小臣辞賔升再拜稽首郑注不言成拜者为拜故下实未拜是也凡臣拜于君有三等初受献拜于堂下或亲辞或遣小臣辞成与不成如上説至于酬酒虽下堂拜未即拜待君辞即所云为拜故下实未拜者礼杀也此篇末无算爵受公赐爵者皆下席堂上拜稽首不堂下拜者礼末又轻于酬时】公坐奠觯答再拜执觯兴立卒觯宾下拜小臣辞宾升再拜稽首【不言成拜者为拜故下实未拜也下不辄拜礼杀也此賔拜于君之左不言之者不敢敌偶于君疏曰上云公酬賔于西阶上则此賔升再拜者拜于君之左可知经不言者不敢敌耦于君阙其文也】公坐奠觯答再拜执觯兴宾进受虚爵降奠于篚易觯洗【君尊不酌故也凡爵不相袭者也于尊者言更自敌以下言易更作新易有故之辞进受虚爵尊君也不言公酬賔于西阶上及公反位者亦尊君空其文也　疏曰君尊不酌者凡酬賔当亲酌以授賔今賔爵自酌者君尊不酌与臣故也云于尊者言更谓上文主人献公讫受爵以降更爵自酢是受尊者之爵言更也下文云賔酬卿更觯注云卿尊是与尊者之爵言更也云自敌以下言易者谓此文公酬賔云易觯是与卑者故言易也上文大夫二人媵爵于公既卒觯洗象觯升坐奠是公受卑者之爵合言易而不言者奠散觯洗象觯隔再拜稽首故不复言易也　今按更易二字注疏之説虽详然于例颇有不合疑本无异义不必强为分别也】公有命则不易不洗反升酌膳觯下拜小臣辞宾升再拜稽首【下拜下亦未拜凡下未拜有二或礼杀或君亲辞君亲辞则闻命即升升乃拜是亦不言成拜　疏曰云凡下未拜有二礼杀者谓若此酬时也或君亲辞者谓若公食大夫云公拜至賔降西阶东北面答拜公降一等辞宾升阶上北面再拜稽首是阶下未拜不得言升成拜也】公答再拜【拜于阼阶上也于是賔请旅侍臣　疏曰案下记云凡公所酬既拜请旅侍臣大射于此时賔请旅于诸臣此不言者文不具故记人辨之】賔以旅酬于西阶上【旅序也以次序劝卿大夫饮酒　疏曰此目旅酬之事下文射人作大夫长以下乃言其法】射人作大夫长升受旅【言作大夫则卿存矣长者尊先而卑后　疏曰遣射人作大夫者燕或射故使之云尊先而卑后者賔则旅三卿三卿徧次第至五大夫大夫徧不及士】宾大夫之右坐奠觯拜执觯兴大夫答拜【賔在右者相饮之位　饮于鸩反　疏曰宾在西阶上酬卿宾与卿并北面賔在东卿在西是賔在大夫之右賔位合在西今在东故云相饮之位也】宾坐祭立饮卒觯不拜【酬而礼杀】若膳觯也则降更觯洗升实散大夫拜受宾拜送【言更觯卿尊也】大夫辩受酬如受宾酬之礼不祭卒受者以虚觯降奠于篚【卒犹后也大射礼曰奠于篚复位今文辩皆作徧　辩音遍　疏曰不祭者酬礼杀也复位复门右北面位】右公为宾举旅　记凡公所辞皆栗阶【栗蹙也谓越等急趋君命也　蹙子六反】凡栗阶不过二等【其始升犹聚足连歩越二等左右足各一发而升堂疏曰凡堂及阶尊者高而多卑者庳而少案礼器云天子之堂九尺诸侯七尺大夫五尺士三尺士冠】
　　【礼降三等受爵弁郑注云降三等下至地则士三等阶以此推之则一尺为一阶大夫五尺五等阶诸侯七尺七等阶天子九尺九等阶可知今云凡栗阶不过二等言凡则天子九等已下至士三等皆有栗阶之法栗阶不过二等据上等而言故郑云其始升犹聚足连歩也曲礼云渉级聚足连歩以上郑注云渉等聚足谓前足蹑一等后足从之并连歩谓足相随不相过也天子已下皆留上等为栗阶左右足各一发而升堂其下无问多少皆连歩杂记云主人之升降散等郑注云散等栗阶则栗阶亦名散等】凡公所酬既拜请旅侍臣【既拜谓自酌升拜时也摈者阼阶下告于公还西阶下告公许旅行也请行酒于羣臣必请者不专恵也　疏曰自酌升拜时即上賔得君酬酒饮讫自酌降拜升时也摈者以下约大射而知也】
　　主人洗升实散献卿于西阶上【酬而后献卿别尊卑也饮酒成于酬也　别彼列反　疏曰此酬非谓寻常献酬乃是君为賔举旅行酬以其主人献君君酢主人主人不敢酬君故使二大夫媵爵于公以当酬处所以覆献也但君恩既大为宾举旅饮酒之礼成于酬故酬辩乃献卿以君尊卿卑是以君礼成卿乃得献故云别尊卑也】司宫兼卷重席设于宾左东上【卷君逺反重直容反　言兼卷则毎卿异席也重席重蒲筵缁布纯也卿坐东上统于君也席自房来　疏曰此经设三卿之席在于宾东公食大夫蒲筵缁布纯加萑席纯彼为异国之宾有两种席故称加此燕已臣子一种席重设之故不称加乡饮酒乡射诸公大夫席于尊东西上彼遵尊于主人故郑注云统于尊此为君尊故统于君而东上也公食记云宰夫筵出自东房】卿升拜受觚主人拜送觚卿辞重席司宫彻之【彻犹去也重席虽非加犹为其重累去之辟君也　去起吕反　疏曰乡射辞加席以异席而辞之此重席不合辞以两重似君故辞以辟之也】乃荐脯醢卿升席坐左执爵右祭脯醢遂祭酒不啐酒降席西阶上北面坐卒爵兴坐奠爵拜执爵兴主人答拜受爵卿降复位【不酢辟君也卿无爼者燕主于羞　疏曰此不言其人故记辨之云羞卿者小膳宰也上主人献公遂自酢于阼阶下此不酢也】辩献卿主人以虚爵降奠于篚【今文无奠于篚】射人乃升卿卿皆升就席若有诸公则先卿献之如献卿之礼【先悉荐反　诸公者谓大国之孤也孤一人言诸者容牧有三监　疏曰周礼典命云公之孤四命侯伯以下不言孤故据大国而言郑注云上公得置孤卿一人王制云天子使其大夫为三监监于方伯之国国三人彼是殷法周制使伯佐牧不置监故郑云容言容有异代之法据周礼天子大夫四命与孤等故同称公】席于阼阶西北面东上无加席【席孤北面为其大尊屈之也亦因阼阶西位近君近君则屈亲宠苟敬私昵之坐　大音泰近附近之近昵女乙反坐才卧反　疏曰孤无加席者亦是为大尊屈之也记云賔为苟敬席于阼阶之西以为敬此孤亦席于阼阶之西故为苟敬私昵之坐也】
　　右主人献孤卿
　　小臣又请媵爵者二大夫媵爵如初【又复】请致者若命长致则媵爵者奠觯于篚一人待于洗南长致致者阼阶下再拜稽首公答再拜【命长致者公或时未能举自优暇也古文云阼阶下北面再拜疏曰请致者亦小臣也脱屦升坐以前公为賔为卿为大夫三举旅者燕礼之正不得损益而云公或时未】
　　【能举自优暇者正谓周公作经许其如此尔言若者不定之辞优君之义也】洗象觯升实之坐奠于荐南降与立于洗南者二人皆再拜稽首送觯公答再拜【奠于荐南者于公所用酬賔觯之处二人俱拜以其共劝君　处昌虑反　疏曰案前大夫二人媵觯奠于公荐南北上其上觯已取为賔举旅下觯仍在今大夫又媵一觯而云奠于荐南明知是所用酬賔觯之处云共劝君者以二人媵爵是共劝君酒君虽止命长致亦当二人俱拜也】
　　右再媵爵
　　公又行一爵若宾若长唯公所酬【一爵先媵者之下觯也若宾若长则宾礼杀矣长公卿之尊者也宾则以酬长长则以酬賔　疏曰前大夫二人媵爵皆奠于荐南其上者已为賔举旅今又行一爵故知先媵者之下觯也其后媵一觯者留之后为大夫举旅也前为賔举旅不云若賔若长专为賔礼盛至此为卿举旅不专为賔是賔礼杀也】以旅于西阶上如初大夫卒受者以虚觯降奠于篚【疏曰言如初者一如上为賔举旅之节】
　　右公为卿举旅
　　主人洗升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位【既尽也不拜之者礼又杀　疏曰前卿受献不酢爵君已是礼杀今大夫受献不但不酢主人又不拜既爵故云礼又杀】胥荐主人于洗北西面脯醢无脀【脀之承反　胥膳宰之吏也主人大夫之下先大夫荐之尊之也不于上者上无其位也脀俎实　疏曰案周礼注胥读如谞谓其有才智为什长是庶人在官者所羞荐者皆膳宰故知此胥是膳宰之吏主人宰夫也虽是大夫然其位次在下此乃先大夫荐之尊之也燕礼大夫堂上士在下独此宰夫言堂上无位者以其主人位在阼阶君已在阼故主人辟之位在下是以大射注云不荐于上辟正主也脀者升也谓升特牲体于俎也】辩献大夫遂荐之继賔以西东上【徧献之乃荐略贱也亦献而后布席也　疏曰凡大夫升堂受献得献讫即降献徧不待大夫升遂荐于其位大夫始升故言遂也略贱者决上卿与賔得献即荐贵故也上献卿之时言设席此大夫不言明亦得献后即布席也大射席小卿宾西东上注云辨贵贱也此燕礼主欢不辨贵贱小卿与大卿皆在宾东故此宾西无小卿位】卒射人乃升大夫大夫皆就席右主人献大夫
　　席工于西阶上少东乐正先升北面立于其西【工瞽蒙歌讽诵诗者也凡执技艺者称工少牢馈食礼曰皇尸命工祝乐记师乙曰乙贱工也乐正于天子乐师也凡乐掌其序事乐成则告备　蒙音蒙　疏曰此上下作乐之中有四节升歌一笙二间三合乐四案周礼瞽蒙掌播鼗讽诵诗郑云讽诵诗谓闇读之不依咏即尔雅徒歌曰謡此作乐之时依于瑟即诗注云曲合乐曰歌一也】小臣纳工工四人二瑟小臣左何瑟面鼔执越内右手相入升自西阶北面东上坐小臣坐授瑟乃降【何胡我反相息亮反　工四人者燕礼轻从大夫制也面鼓者燕尚乐可鼔者在前也越瑟下孔也内为主也相扶工也后二人徒相天子大仆二人也小臣四人祭仆六人御仆十二人皆同官　疏曰大射礼重工六人从诸侯制乡射皆工四人是大夫制则五等诸侯同六人也引大仆二人周礼文别同官人多得相参之意】工歌鹿鸣四牡皇皇者华【三者皆小雅篇也鹿鸣君与臣下及四方之宾宴讲道修政之乐歌也此采其已有防酒以召嘉宾嘉宾既来示我以善道又乐嘉宾有孔昭之明徳可则效也四牡君劳使臣之来乐歌也此采其勤苦王事念将父母怀归伤悲忠孝之至以劳宾也皇皇者华君遣使臣之乐歌也此采其更是劳苦自以为不及欲谘谋于贤知而以自光明也　效户教反更音赓知音智】卒歌主人洗升献工工不兴左瑟一人拜受爵主人西阶上拜送爵【工歌乃献之贱者先就事也左瑟便其右一人工之长者也工拜于席　便婢面反　疏曰工北面以西为左空其右受献便者酒从东楹之西来故以右为便乡饮酒大师则为之洗则众工不洗也此经主人洗升献工不辨大师与众工又乡饮酒记不洗者不祭而此篇与大射羣工与众笙皆祭以皆为之洗故也又经无降席之文明拜于席可知】荐脯醢【辄荐之变于大夫也疏曰谓非贵工也】使人相祭【使扶工者相其祭荐祭酒】卒爵不拜【贱不备礼】主人受爵【将复献众工也】众工不拜受爵坐祭遂卒爵辩有脯醢不祭主人受爵降奠于篚【遂犹因也古文曰卒爵不拜】
　　右乐宾升歌献工
　　公又举奠觯唯公所赐以旅于西阶上如初【言赐者君又弥尊宾长弥卑　疏曰燕尚饮酒故工歌之后笙奏之前而为大夫举旅大射虽行燕礼主于射故笙之间至射乃为大夫举旅案上为宾举旅直云公兴以酬宾为卿举旅而云若宾若长是君礼渐尊宾礼渐杀虽然犹言酬至此言唯公所赐者是君又弥尊宾长弥卑也】卒【旅毕也　疏曰谓为大夫举旅酬行于西阶之上或从賔或从卿次第尽大夫也】
　　右公为大夫举旅
　　笙入立于县中奏南陔白华华黍【陔工才反　以笙播此三篇之诗县中县中央也乡饮酒礼曰磬南北面奏南陔白华华黍皆小雅篇也今亡其义未闻昔周之兴也周公制礼作乐采时世之诗以为乐歌所以通情相风切也其有此篇明矣后世衰微幽厉尤甚礼乐之书稍稍废弃孔子曰吾自卫反鲁然后乐正雅颂各得其所谓当时在者而复重杂乱者也恶能存其亡者乎且正考父校商之名颂十二篇于周大师归以祀其先王至孔子二百年之间五篇而已此其信也　风方鳯反重直用反恶音乌父音甫　今按説见乡饮酒篇　疏曰诸侯轩县阙南面故得言县中乡饮酒唯有一磬县故但云磬南注引之者亦见此为近北面县之南也】主人洗升献笙于西阶上一人拜尽阶不升堂受爵降主人拜送爵阶前坐祭立卒爵不拜既爵升授主人【一人笙之长者也乡射礼曰笙一人拜于下】众笙不拜受爵降坐祭立卒爵辩有脯醢不祭【疏曰笙在堂下而言降者阶下受爵者亦尽阶不升堂也云辩有脯醢者亦献讫荐于位之前】乃间歌鱼丽笙由庚歌南有嘉鱼笙崇丘歌南山有台笙由仪【间间厠之间丽力知反间代也谓一歌则一吹也六者皆小雅篇也鱼丽言太平年丰物多也此采其物多酒旨所以优宾也南有嘉鱼言太平君子有酒乐与贤者共之也此采其能以礼下贤者贤者累蔓而归之与之宴乐也南山有台言太平之治以贤者为本也此采其爱友贤者为邦家之基民之父母既欲其身之夀考又欲其名徳之长也由庚崇丘由仪今亡其义未闻下遐嫁反累力追反蔓音万治直吏反长如字】遂歌乡乐周南关雎葛覃卷
　　耳召南鹊巢采蘩采苹【雎七如反覃大南反召上照反苹音频　周南召南国风篇也王后国君夫人房中之乐歌也关雎言后妃之徳葛覃言后妃之职卷耳言后妃之志鹊巢言国君夫人之徳采蘩言国君夫人不失职也采苹言卿大夫之妻能修其法度也昔大王王季居于岐山之阳躬行召南之教以兴王业及文王而行周南之教以受命大雅云刑于寡妻至于兄弟以御于家邦谓此也其始一国尔文王作邑于丰以故地为卿士之采地乃分为二国周周公所食也召召公所食也于时文王三分天下有其二徳化被于南土是以其诗有仁贤之风者属之召南焉有圣人之风者属之周南焉夫妇之道者生民之本王政之端此六篇者其教之原也故国君与其臣下及四方之宾燕用之合乐也乡乐者风也小雅为诸侯之乐大雅颂为天子之乐乡饮酒升歌小雅礼盛者可以进取燕合乡乐者礼轻者可以逮下也春秋传曰肆夏繁遏渠天子所以享元侯也文王大明绵两君相见之乐也然则诸侯之相与燕升歌大雅合小雅也天子与次国小国之君燕亦如之与大国之君燕升歌颂合大雅其笙问之篇未闻　今按説见乡饮酒篇　兴王如字采七代反被皮寄反　疏曰乡饮酒注云合谓歌与众声俱作彼经有合乐字故也此经无合乐字实亦众声俱作是以注以合解之也】大师告乐正曰正歌备【大师上工也掌合隂阳之声教六诗以六律为之音者也子贡问师乙曰吾闻声歌各有宜也如赐者宜何歌也是明其掌而知之也正歌者升歌及笙各三终间歌三终合乐三终为一备备亦成也　疏曰凡乐之歌必使瞽蒙为焉命其贤知者以为大师所谓上工也周礼大师掌六律六同以合隂阳之声注云阳声黄钟太蔟姑洗蕤宾夷则无射隂声大吕应钟南吕林钟中吕夹钟又云皆文之以五声宫商角徴羽皆播之以八音金石土革丝木匏竹又云教六诗曰风曰赋曰比曰兴曰雅曰颂以六徳为之本以六律为之音师乙鲁之大师】乐正由楹内东楹之东告于公乃降复位【言由楹内者以其立于堂亷也复位位在东县之北　疏曰乐正与上俱在堂亷则楹南无过处故由楹内适东楹之东告于公也大射大乐正东县之北北面】
　　右乐宾笙间合　记若以乐纳宾则宾及庭奏肆夏宾拜酒主人答拜而乐阕公拜受爵而奏肆夏公卒爵主人升受爵以下而乐阕【阕苦穴反　肆夏乐章也今亡以钟鏄播之皷磬应之所谓金奏也记曰入门而县兴示易以敬也卿大夫有王事之劳则奏此乐焉　应应对之应易以豉反　今按乐纳賔见前即位章　疏曰常燕已臣子无乐王事之劳或有或无故言若也九夏皆诗篇名颂之族类也钟师云掌金奏金谓钟及镈又云凡乐事以钟鼓奏九夏郑注云先击钟次击鼔是奏肆夏时有钟镈鼓磬彼经注虽不言磬但县内有此四者故郑兼言磬也仲尼燕居云两君相见揖譲而入门入门而县兴揖让而升堂升堂而乐阕郊特牲云宾入大门而奏肆夏示易以敬也必引二记文者以燕在寝宾及寝庭与仲尼燕居入门而县兴事相类故引之证宾及庭乐作之义也不取宾入大门者大门非寝门故也言宾及庭奏肆夏则非寻常大夫为宾与宰夫为主人相对者谓若賔为苟敬四方宾之类特奏肆夏其事既重若非有王事之劳何以致此故也】升歌鹿鸣下管新宫笙入三成【新宫小雅逸篇也管之入三成谓三终也疏曰鹿鸣不言工歌新宫不言笙奏而言升歌下管者欲明笙奏异于常燕常燕即上所陈四节是也今工歌鹿鸣与笙奏全别故特言下管新宫笙入三成者正谓笙奏新宫三终申説下管之义】遂合乡乐【乡乐周南召南六篇言遂者不间也】若舞则勺【勺音灼　勺颂篇告成大武之乐歌也其诗曰于铄王师遵养时晦又曰实维尔公允师既合乡乐万舞而奏之所以美王侯劝有功也　于铄上音乌下舒若反　疏曰言若者或为之舞或不为之舞为之舞则作周万舞之舞而奏勺诗传曰万者干舞也】
　　射人自阼阶下请立司正公许射人遂为司正【君许其请因命用为司正君三举爵乐备作矣将留宾饮酒更立司正以监之察仪法也射人俱相礼其事同　监古衔反相息亮反　疏曰云君三举爵者为賔为卿为大夫举旅云乐备作矣者歌笙间合四者备作各三终矣案卿饮酒乡射立司正后始行旅酬者彼是士飨礼飨礼之法莫问尊卑徧献之后乃行旅酬故立司正之后乃行旅酬此燕礼国君燕其臣子虽一献以辨尊卑故主人献君而受酬主人卑不敢酬公献之礼成于酬故使大夫媵觯于公当酬公君行大即举之为宾宾得觯请旅诸臣徧卿大夫乃成一献之礼复献卿大夫皆为之举旅行酬皆成其献但卿大夫皆堂上有位近君不敢失礼故虽举旅行酬而未立司正作乐后将献羣士士职卑位在堂下将为士举旅恐失礼故未献之前即立司正监之】司正洗角觯南面坐奠于中庭升东楹之东受命西阶上北面命卿大夫君曰以我安卿大夫皆对曰诺敢不安【洗奠角觯于中庭明其事以自表威仪多也君意殷勤欲畱賔饮酒命卿大夫以我故安或亦其实不主意于賔也　疏曰主人安客乃安故欲安賔先语卿大夫以我意故须安也不主意于賔者欲兼羣臣共安也】司正降自西阶南面坐取觯升酌散降南面坐奠觯右还北面少立坐取觯兴坐不祭卒觯奠之兴再拜稽首【右还将适觯南先西面也必从觯西为君之在东也少立者自严正慎其位也　为于为反　疏曰右还谓奠时南面乃以右手向外而西面乃从觯西南行而右还北面盖君在阼若从觯东而左还北面则背君也司正监察主为使人严正谨慎故先自严正谨慎也　今按右还説见乡射再请射章】左还南面坐取觯洗南面反奠于其所【反奠虚觯不空位也　疏曰必使不空者亦欲使众人覩知司正严正之处】
　　右立司正
　　升自西阶东楹之东请彻俎降公许告于宾宾北面取俎以出膳宰彻公俎降自阼阶以东【膳宰降自阼阶以宾亲彻若君亲彻然　疏曰臣之升降当西阶今见宾亲彻膳宰代君彻不降西阶而降自阼阶当君降处故云若君亲彻降自阼然也】卿大夫皆降东面北上【以将坐降待宾反也　疏曰案大射云大夫降复位注云门东北面位不与卿同东面位者彼卿有俎卿取俎以出故大夫不敢独在西阶下故复位复门东北面位此燕卿无俎故大夫与卿同降西阶下东面北上位也上文宾以俎出当反入升坐故卿大夫待賔反亦升坐也】
　　右彻俎
　　宾反入及卿大夫皆说屦升就席公以宾及卿大夫皆坐乃安【说吐活反　凡燕坐必説屦屦贱不在堂也礼者尚敬敬多则不亲燕安坐相亲之心也　疏曰不云君降说屦者少仪云排阖说屦于户内者一人而已矣彼据尊者坐在室则尊者一人说屦在户内今此燕在堂上则君尊说屦于堂上席侧可知也】羞庶羞【谓肝膋狗胾醢也骨体所以致敬也庶羞所以尽爱也敬之爱之尊贤之道　士恋反膋音辽胾壮吏反　疏曰按大射云羞庶羞注云所进众羞谓肝膋狗胾醢也或有炮鼈脍鲤雉兎鹑鴽大射先行燕礼明与彼同有此物者以经云庶羞则不唯二豆而已此注不言炮鼈已下注文不具也肝膋见内则用狗肝蒙之以其膋而炙之此及大射其牲皆用狗故知有此及狗胾也知有炮鼈脍鲤者据诗而言也又内则及公食有雉兎鹑鴽乡饮酒乡射亦有狗但经直云羞不云庶是以郑注云胾醢明二豆无余物也骨体致敬据未坐以前庶羞所以尽爱据说屦已后也】大夫祭荐【燕乃祭荐不敢于盛成礼也　疏曰盛谓未立司正之前立行礼时也成礼谓祭先也大夫彼时受献不祭脯醢是不敢成礼于盛时也】司正升受命皆命君曰无不醉宾及卿大夫皆兴对曰诺敢不醉皆反坐【皆命者命賔命卿大夫也起对必降席司正退立西序端　疏曰云起对必降席者以下云反坐知之也云司正退立西序端以乡饮酒云司正升相旅退立于序端东面知此亦然也】
　　右燕　记有内羞【谓羞豆之实酏食糁食羞笾之实糗饵粉餈　酏以支反食音嗣糁素感反糗去久反干饭屑也刘香久反饵音二餈才私反　疏曰酏也内则曰取稻米举糔溲之小切狼臅膏以与稻米为又曰糁取牛羊豕之肉三如一小切与稻米稻米二肉一合以为饵煎之是也糗饵粉餈此二物皆粉稻米黍米所为也合蒸曰饵饼之曰餈糗者捣粉熬大豆为饵为饵餈之黏着以粉之耳饵言糗餈言粉互相足是也糗熬之亦粉之其粉捣之亦糗之是互相足也】
　　主人洗升献士于西阶上士长升拜受觯主人拜送觯【献士用觯士贱也今文觯作觚　疏曰不从今文觚者若従觚与大夫以上何异故不从】士坐祭立饮不拜旣爵其他不拜坐祭立饮【他谓众士也亦升受爵不拜　疏曰士长之外皆众士也士尊于笙之长笙之长尚受爵于阶上明士得升堂受爵也】乃荐司正与射人一人司士一人执幂二人立于觯南东上【天子射人司士皆下大夫二人诸侯则上士其人数亦如之司正为上　疏曰此等皆士而先荐者以其皆有事故先得荐司士亦先荐者按周礼司士掌羣士爵禄废置之事士中之尊故亦先得荐也天子官尊诸侯宜降一等是诸侯射人司士在士位中也周礼序官射人下大夫二人上士四人下士八人以畿外诸侯张三侯与天子同射时射人有事非一故知射人之数亦同也云司正为上者虽同是士以其为庭长故设在上先荐之三者当官虽多皆取长先荐其余在于众位依齿也又士位在西有事者别在觯南北面东上也】辩献士士既献者立于东方西面北上乃荐士【毎已献而即位于东方盖尊之毕献荐于其位疏曰庭中之位卿东方西面大夫北面士西方东面是东方尊今卿大夫得献升堂位空故士得献即东方】
　　【卿位是尊之】祝史小臣师亦就其位而荐之【次士献之已不变位位自在东方　疏曰上设位时祝史在门东小臣在东堂下】主人就旅食之尊而献之旅食不拜受爵坐祭立饮【北面酌南乡献之于尊南不洗者以其贱略之也亦毕献乃荐之主人执爵奠于篚复位　乡许亮反　疏曰按大射旅食尊在西鑮之南北面则此主人在南亦北面以陈尊向君若东楹之西东向设尊亦是向君为正彼酌者尊后东面酌此亦尊后北面酌南面献之于尊南也此乃庶人在官府史胥徒之辈故云贱也】
　　右主人献士
　　若射则大射正为司射如乡射之礼【大射正射人之长者也如乡射之礼者燕为乐卿大夫宜従其礼也如者如其告弓矢既具至退中与算也纳射器而张侯其告请先于君乃以命宾及卿大夫其为司正者亦为司马君与宾为耦乡射记曰自君射至龙旜亦其异者也荐旅食乃射者是燕射主于饮酒　疏曰云大射正为司射者燕礼轻又不主为射故射人为摈又为司正至射时大射正为司射按乡射初司射告弓矢既具至三番射讫而退中与算故如之也云纳射器而张侯者欲见此与乡射因纳射器后即张侯大射纳射器之后无张侯之事燕礼每事皆先请于君大射亦先请于君故大射初司射自阼阶前请于公公许乃命賔及卿大夫乡射西阶上告宾曰弓矢既具乃告于主人遂告大夫是先后异也必云司正为司马者诸侯有常官嫌与乡射异故言此也乡射宾与主人为耦此君与賔为耦亦是异于乡射也引乡射记君射至龙旜亦其异者也者谓旌与中异何者彼因记国君三处射旌与中各不同云君国中射则皮树中以翿旌获白羽与朱羽糅言国中则此燕射也又云于郊则闾中以旌获谓诸侯大射在郊又云于竟则虎中龙旜谓诸侯宾射在竟此皆诸侯礼射虽记在乡射皆与乡射异也　今按君国中射则皮树中以翿旌获白羽朱羽糅已入此下记于郊则闾中以旌获已入大射记于竟则虎中龙旜亦是燕射并附此记】右射　记君与射则为下射袒朱襦乐作而后就物【袒徒旱反襦如朱反　君尊】小臣以巾授矢稍属【属章欲反　君尊不搢矢】不以乐志【辟不敏也辟音避】既发则小臣受弓以授弓人【俟复发也不使大射正燕射轻　复扶又反】上射退于物一笴既发则答君而俟【笴工但反又工老反】若饮君燕则夹爵【谓君在不胜之党宾饮之如燕媵觚则又夹爵　疏曰夹爵者将饮君先自饮及君饮讫又自饮为夹爵】君在大夫射则肉袒【不纁襦厌于君　厌一渉反　疏曰乡射记大夫对士射袒纁襦此对君肉袒故云厌于君也】　君国中射则皮树中以翿旌获白羽与朱羽糅【国中城中也谓燕射也皮树兽名以翿旌获尚文徳也今文皮树繁竖糅为縚古文无以　疏曰知城中是燕射者以其下有宾射大射不在国也尚文徳者以文舞用羽武舞用干也此既用羽知取尚文徳也】于竟则虎中龙旜【于竟谓与邻国君射也画龙于旜尚文章也通帛为旜　疏曰与邻国君射则賔射也以其君有送賔之事因送则射云尚文章也者亦若翿旌也云通帛为旜司常文郑注云凡九旗之帛皆用绛则通帛者正幅为绛长寻曰旐系旐曰斾通体皆用绛帛为之名旜　乡射记】
　　宾降洗升媵觚于公酌散下拜公降一等小臣辞宾升再拜稽首公答再拜【觚依注音觯　此当言媵觯酬之礼皆用觯言觚者字之误也古者觯字或作角旁氏由此误尔】宾坐祭卒爵再拜稽首公答再拜賔降洗象觯升酌膳坐奠于荐南降拜小臣辞宾升成拜公答再拜宾反位【反位反席也今文曰洗象觚　疏曰堂下无席堂上乃有之而云賔升成拜不云降明上反位者反席可知也】
　　右宾媵爵于公
　　公坐取宾所媵觯兴唯公所赐【至此又言兴者明公崇礼不倦也今文觯又为觚　疏曰此以下论君为士举旅之事】受者如初受酬之礼降更爵洗升酌膳下拜小臣辞升成拜公答拜乃就席坐行之【坐行之若今坐相劝酒】有执爵者【士有盥升主酌授之者　疏曰若然前三举旅皆酬者自酌授人也】唯受于公者拜【公所赐者也其余则否】司正命执爵者爵辩卒受者兴以酬士【欲令恵均　令力呈反　疏曰此所命者命大夫也以前三举旅辩大夫则止今此为士举旅故及之】大夫卒受者以爵兴西阶上酬士士升大夫奠爵拜士荅拜【兴酬士者士立堂下无坐位　疏曰凡礼堂上有席者坐堂下无席者立是以工尹商阳是士而云朝不坐堂下无坐位者也】大夫立卒爵不拜实之士拜受大夫拜送士旅于西阶上辩【祝史小臣旅食皆及焉　疏曰知旅食皆及者以士未得献时旅酬不及得献之后旅则及之旅食亦次士得献故知亦酬及之】士旅酌【旅序也士以次序自酌相酬无执爵者】卒
　　右公为士举旅
　　主人洗升自西阶献庶子于阼阶上如献士之礼辩降洗遂献左右正与内小臣皆于阼阶上如献庶子之礼【庶子掌正六牲之体及舞位使国子修徳学道世子之官也而与膳宰乐正联事乐正亦学国子以舞左右正谓乐正仆人正也小乐正立于西县之北仆人正仆人师仆人士立于其北北上大乐正立于东县之北若射则仆人正仆人士陪于工后内小臣奄人掌君隂事隂令后夫人之官也皆献于阼阶上别于外内臣也献正下及内小臣则磬人钟人鑮人鼓人仆人之属尽献可知也凡献皆荐也　疏曰按周礼诸子职云大祭祀正六牲之体凡乐事正舞位国子存游倅使之脩徳学道彼天子诸子之官属天子若据诸侯为世子之官引之者以天子谓之诸子诸侯谓之庶子掌公卿大夫士之适子掌事同故也云而与膳宰乐正联事者以掌正六牲之体得与膳宰联事掌国子脩徳学道得与乐正联事云左右正者据中庭为左右大射礼工迁于东仆人正亦与乐正同处名曰左正复云右正是小乐正在西盖两面俱县大小乐正各监一县也知仆人正以下在小乐正之北者以乡射弟子相工皆在西今仆人正以下亦是相工之人故知亦在西方也大乐正在东县北者约乡射云县于洗东北至射时迁乐于阼阶下之东南乐正北面立于其南也云若射则仆人正仆人士陪于工后者按大射将射之时工迁于下东坫之东南西面北上坐相者以工为主故知相工陪于东即在工后也天官内小臣奄上士四人其职云掌王之隂事隂令郑注云隂事羣妃御见之事隂令王所求为于北宫彼后之官兼云夫人者欲见诸侯夫人亦有此官也臣云外内者按周礼有外内命夫郑注云外命夫六乡以出案内命夫朝廷卿大夫则诸侯臣在乡遂及采地者为外臣在朝廷者为内臣但外内臣皆献于西阶上此献于阼阶故云别于外内臣也兼言仆人者此经直见仆人正不见仆人师仆人士大射见之内小臣奄人之贱者尚得献明此等皆得献可知也知皆荐者以经云如献士也】
　　右主人献庶子以下
　　无算爵【算数也爵行无次无数唯意所劝醉而止　疏曰云爵行无次无数者此对四举旅以前皆有次有数此则无次数也】士也有执膳爵者有执散爵者执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公答拜【席下席西也古文曰公荅再拜　疏曰自旅酬已前受公爵皆降拜升成拜至此不复降拜者礼杀故也云席下席西也者宾与卿大夫席皆南面统于君皆以东为上故知席下为席西也】受赐爵者以爵就席坐公卒爵然后饮【不敢先虚爵明此劝从尊者来也　疏曰受君赐爵者若君未饮而已先卒爵则似恵不由君而来故俟君卒爵然后饮则是由尊者来也】执膳爵者受公爵酌反奠之【宴欢在于饮酒成其意　疏曰君意欲得皆醉今执膳者酌反奠于君前望当君心故云宴欢在于饮酒成其意也】受赐爵者兴授执散爵执散爵者乃酌行之【予其所劝者】唯受爵于公者拜卒受爵者兴以酬士于西阶上士升大夫不拜乃饮实爵【乃犹而也　疏曰此执爵者皆酌行之以徧唯卒爵者兴以酬士自酌与之是以乡饮酒乡射皆云辩卒受者兴以旅在下者注云不使执觯者酌以其将旅不以已尊孤人也又曰此将劝士士已升阶大夫即饮不当用乃字故以而字解之也】士不拜受爵大夫就席士旅酌亦如之公有命彻幂则卿大夫皆降西阶下北面东上再拜稽首公命小臣辞公答再拜大夫皆辟【辟音避刘房益反　命彻幂者公意殷勤必尽酒也小臣辞不升成拜明虽醉正臣礼也不言宾宾弥臣也君答拜于上示不虚受也　疏曰云不言宾直言卿大夫皆降不别言宾是燕末宾同于臣言弥臣者上旅酬犹言宾但言赐不言酬已是宾卑今乃设宾不言宾是宾弥臣也】遂升反坐士终旅于上如初【卿大夫降而爵止于其反席卒之　今按此士方旅酌而大夫降则爵止不行公辞而大夫复升士乃终旅于上也】无算乐【升歌间合无数也取欢而已其乐章亦然疏曰上升歌笙间合各依次第而三终有次有数此则任君之情无次无数】宵则庶子执烛于阼阶上司宫执烛于西阶上甸人执大烛于庭阍人为大烛于门外【甸大练反阍音昬　宵夜也烛燋也甸人掌共薪蒸者庭大烛为位广也阍人门人也为作也作大烛以俟宾客出　燋哉约反刘哉妙反共音恭　疏曰凡燕法设烛者或射之后终燕则至宵也或冬之日则不射亦宵也燋者古者无麻烛而用荆燋未爇曰燋但在地曰燎执之曰烛树于门外曰大烛于门内曰庭燎庭燎之差公盖五十侯伯子男皆三十文出大戴礼也此亦诸侯礼以燕礼轻故不言庭燎设大烛而已】
　　右无算爵
　　宾醉北面坐取其荐脯以降【取脯重得君赐】奏陔【陔陔夏乐章也宾出奏陔夏以为行节也凡夏以钟鼓奏之　夏户雅反】宾所执脯以赐钟人于门内霤遂出【必赐钟人钟人掌以钟鼓奏九夏今奏陔以节已用赐脯以报之明虽醉不忘礼古文赐作锡】卿大夫皆出【随宾出也】公不送【宾礼讫是臣也】
　　右宾出
　　公与客燕【谓四方之使者使所吏反】曰寡君有不腆之酒以请吾子之与寡君须臾焉使某也以请【腆天典反　君使人戒客辞也礼使人各以其爵寡鲜也犹言少徳谦也腆善也上介出请入告古文腆皆作殄今文皆曰不腆酒无之　鲜息浅反疏曰公食大夫云使大夫戒各以其爵彼见宾出拜辱大夫不荅拜此不言文不具】对曰寡君君之私也君无所辱赐于使臣臣敢辞【上介出荅主国使者辞也私谓独受恩厚也君无所为辱赐于使臣谦不敢当也敢者怖惧用势决之辞】寡君固曰不腆使某固以请寡君君之私也君无所辱赐于使臣臣敢固辞【重传命固如故　重直用反传文专反今按寡君君之私也以下是客对辞】寡君固曰不腆使某固以请某固辞不得命敢不从【许之也于是出见主国使者辞以见许为得命今文无使某　今按某固辞以下是客对爵】致命曰寡君使某有不腆之酒以请吾子之与寡君须臾焉【亲相见致君命辞也】君贶寡君多矣又辱赐于使臣臣敢拜赐命【贶赐也犹爱也敢拜赐命从使者拜君之赐命犹谦不必辞也　今按君贶寡君多矣以下是客对辞】
　　右公与客燕　记若与四方之宾燕则公迎之于大门内揖让升【四方之宾谓来聘者也自戒至于拜至皆如公食亦告馔具而后公即席小臣请执幂请羞者乃迎宾也　食音嗣】宾为苟敬席于阼阶之西北面有脀不哜肺不啐酒其介为宾【苟且也假也主国君飨时亲进醴于宾今燕又宜献焉人臣不敢防烦尊者至此升堂而辞譲欲以臣礼燕为恭敬也于是席之如献诸公之位言苟敬者宾实主国所宜敬也脀折爼也不哜啐似若尊者然也介门西北面西上公降迎上介以为宾揖譲升如初礼主人献宾献公既献苟敬乃媵觚羣臣即位如燕也　飨许两反或作乡非燕为之为于伪反疏曰言聘礼之宾行享礼讫主国之君已亲酌醴进于宾今燕又当亲献故宾不敢当而揖譲辞之乃以为苟敬也言苟敬者宾实主国所宜敬但为辞让故以命介为宾不得敬之今虽以介为宾不可全不敬于是席之于阼阶西而且敬之故云苟敬也燕礼与大射乡射皆不哜啐是诸公如乡礼今聘卿在诸公之坐亦不哜不啐是为似若诸公尊者然也云介门西北面西上者约聘礼而知也上燕已臣子之时献賔献公既即媵觯以酬賔今苟敬之前有荐有爼实与君同则知献公后既献苟敬乃可酬宾也】无膳尊无膳爵【降尊以就卑也　疏曰郊特牲云三献之介君专席而酢焉此降尊以就卑也注云三献卿大夫来聘主君飨燕之以介为宾宾为苟敬则彻重席而受酢也专犹单也彼与此事同故郑引彼经以证出燕已臣子不见有君亲受賔酢若燕异国臣子得有专席受酢者献卿大夫之后依次各为此三人举旅献士之后賔乃媵觯于公賔取所媵觯为士举旅应以为酢君君专席而受之也】若与四方之宾燕媵爵曰臣受赐矣臣请赞执爵者【受赐谓公乡者酬之至燕主人事宾之礼杀宾降洗升媵觯于公荅恩也　乡许亮反】相者对曰吾子无自辱焉【相息亮反　辞之也对荅也亦告公以公命荅之也】有房中之乐【歌周南召南之诗而不用钟磬之节也谓之房中者后夫人之所讽诵以事其君子】邦国礼一之下
　　燕义
　　诸侯燕礼之义君立阼阶之东南南乡尔卿大夫皆少进定位也君席阼阶之上居主位也君独升立席上西面特立莫敢适之义也【适音敌　定位者为其始入踧踖揖而安定也】设宾主饮酒之礼也使宰夫为献主臣莫敢与君亢礼也不以公卿为賔而以大夫为賔为疑也明嫌之义也賔入中庭君降一等而揖之礼之也【设賔主者饮酒致欢也宰夫主膳食之官也天子使膳宰为主人公孤也疑自下上至之辞也公卿尊矣复以为宾则尊与君大相近】君举旅于宾及君所赐爵皆降再拜稽首升成拜明臣礼也君答拜之礼无不答明君上之礼也臣下竭力尽能以立功于国君必报之以爵禄故臣下皆务竭力尽能以立功是以国安而君寜礼无不答言上之不虚取于下也上必明正道以道民民道之而有功然后取其什一故上用足而下不匮也是以上下和亲而不相怨也和寜礼之用也此君臣上下之大义也故曰燕礼者所以明君臣之义也【言圣人制礼因事以托政臣再拜稽首是其竭力也君答拜之是其报以禄也】席小卿次上卿大夫次小卿士庶子以次就位于下献君君举旅行酬而后献卿卿举旅行酬而后献大夫大夫举旅行酬而后献士士举旅行酬而后献庶子俎豆牲体荐羞皆有等差所以明贵贱也【牲体俎实也荐谓脯醢也羞庶羞也】古者周天子之官有庶子官庶子官职诸侯卿大夫士之庶子之卒掌其戒令与其教治别其等正其位【职主也庶子犹诸子也周礼诸子之官司马之属也卒读皆为倅诸子副代父者也戒令致于大子之事教治修徳学道位朝位也】国有大事则率国子而致于大子唯所用之若有甲兵之事则授之以车甲合其卒伍置其有司以军法治之司马弗正【国子诸子也军法百人为卒五人为伍弗不也国子属大子司马虽有军事不赋也】凡国之政事国子存游卒使之修徳学道春合诸学秋合诸射以考其艺而进退之【游卒未仕者也学大学也射射宫也燕礼有庶子官是以义载此以为説】


　　仪礼经传通解卷二十
&lt;经部,礼类,通礼之属,仪礼经传通解&gt;
　　钦定四库全书
　　仪礼经传通解卷二十一
　　宋　朱子　撰
　　邦国礼二之上
　　大射仪
　　经七
　　大射之仪君有命戒射【将有祭祀之事当射宰告于君君乃命之言君有命政教宜由尊者　疏曰知将有祭祀之事当射者以下文射义而知也】宰戒百官有事于射者【宰于天子冡宰治官卿也作大事则掌以君命戒于百官　疏曰周礼大宰职云掌百官之誓戒作大事则戒于百官赞王命郑以天子冡宰言之其实诸侯兼官无宰以司徒兼之故聘礼注云宰上卿贰君事者也诸侯谓司徒为宰是也】射人戒诸公卿大夫射司士戒士射与赞者【射人掌以射法治射仪司士掌国中之士治凡其戒命皆司马之属也殊戒公卿大夫与士辨贵贱也赞佐也谓士佐执事不射者　疏曰上文宰官尊摠戒此射人司士色别重戒之谓若天官冡宰戒百官宗伯大司冦之等重戒也此所云戒者谓祭前旬有一日知者祭统云先期旬有一日宫宰宿夫人夫人亦散斋七日致斋三日又大宰云前期十日帅执事而卜日遂戒注云前期前所诹之日也若然则卜及戒皆在旬有一日矣】前射三日宰夫戒宰及司马射人宿视涤【宰夫冡宰官属掌百官之徴令者司马于天子政官之卿凡大射则合其六耦涤谓溉器埽除射宫　疏曰上文射人戒是前期旬有一日此宰夫申戒是前射三日宿是夕宿为前一日宗伯宿视涤濯是也云凡大射则合其六耦者大司马职云若大射合诸侯之六耦是将祭而射故使诸侯为耦若其余射则卿大夫以下为耦也】
　　右戒百官
　　司马命量人量侯道与所设乏以貍歩大侯九十参七十干五十设乏各去其侯西十北十【量人司马之属掌量道巷涂数者侯谓所射布也量侯道谓去堂逺近也容谓之乏所以为获者之御矢貍之伺物每举足者止视逺近为发必中也是以量侯道取象焉乡射记曰侯道五十弓考工记曰弓之下制六尺则此貍歩六尺明矣大侯者熊侯谓之大者与天子熊侯同参读为糁糁杂也杂侯者豹鹄而麋饰下天子大夫也干读为豻豻侯者豻鹄豻饰也大夫将祭于已射麋侯士无臣祭不射　疏曰侯射布也三侯皆以布为之而以皮为鹄侯旁亦以皮饰之乏即周礼所谓容下文云以革为之所以为获者之御矢以其可以容身故谓之容去之则言矢于此乏匮不能去故谓之乏也貍歩先郑谓一举足为歩于今为半歩后郑引乡射考工为证者所以明歩为六尺而非三尺也熊侯而谓之大者言畿外诸侯亦得用三侯其数上同于天子而非畿内诸侯所可比故于熊侯加大以别之然不嫌于偪上者天子三侯则虎侯熊侯豹侯诸侯不得用虎侯而以熊侯糁侯豻侯为三侯若畿内则但有熊侯豹侯此其所以别也云豹鹄而麋饰下天子大夫也者司裘云卿大夫则共麋侯此则以豹皮为鹄以麋饰其侧不用纯麋是下天子大夫也豻郑注周礼云胡犬豻侯亦取捷黠意大夫得置家臣故将祭得大射择士士卑无臣故祭不得射也】遂命量人巾车张三侯大侯之崇见鹄于参参见鹄于干干不及地武不系左下纲设乏西十北十凡乏用革【巾车于天子宗伯之属掌装衣车者亦使张侯侯巾类崇髙也髙必见鹄鹄所射之主射义曰为人君者以为君鹄为人臣者以为臣鹄为人父者以为父鹄为人子者以为子鹄言射中此乃能任已位也鹄之言较较直也射者所以直已志或曰鹄鸟名射之难中中之为俊是以所射于侯取名也淮南子曰鳱鹄知来然则所云正者正也亦鸟名齐鲁之间名题肩为正正鹄皆鸟之捷黠者考工记曰梓人为侯广与崇方参分其广而鹄居一焉则大侯之鹄方六尺糁侯之鹄方四尺六寸大半寸豻侯之鹄方三尺三寸少半寸及至也武迹也中人之足长尺二寸以豻侯讣之糁侯去地一丈五寸少半寸大侯去地二丈二尺五寸少半寸凡侯北面西方谓之左前射三日张侯设乏欲使有事者豫志焉　疏曰上文直命量人量侯道及乏逺近之处此经论张侯髙下之法也乡射云乏参侯道居侯党之一西五歩注云此乏去侯北十丈西三丈此经云西十北十则西与北皆六丈不得为三分居侯党之一者以其三侯入堂深故也西亦六丈者以三侯恐矢扬伤人与一侯亦异也三侯之下总云西十北十则其乏皆西十北十矣侯之广狭取度于侯道云大侯之鹄方六尺者大侯侯道九十弓弓取二寸二九十八侯中丈八尺三分其侯而鹄居一故知方六尺也云糁侯之鹄方四尺六寸大半寸者糁侯侯道七十弓弓取二寸则侯巾丈四尺三分其侯而鹄居一故知方四尺六寸大半寸也云豻侯之鹄方三尺三寸少半寸者豻侯侯道五十弓弓取二寸则侯中方一丈三分其侯而鹄居一故知方三尺三寸少半寸也凡言大半寸者三分寸之二少半寸者三分寸之一豻侯侯巾一丈上躬下躬及上舌下舌各二尺合八尺是丈八尺矣张法豻侯下纲不及地尺二寸则上纲去地丈九尺二寸也糁侯侯中丈四尺并躬与舌八尺为二丈二尺也鹄居侯中三分之一则鹄下有四尺六寸大半寸通躬与舌四尺为八尺六寸大半寸张法糁鹄下畔与豻侯之上纲齐所谓见鹄于豻自余鹄下畔八尺六寸大半寸为豻侯所掩自豻侯上纲计之本去地丈九尺二寸除八尺六寸大半寸在掩是糁侯下纲去地一丈五寸少半寸通上纲计之去地三丈二尺五寸少半寸大侯侯中丈八尺并躬与舌上下各四尺为二丈六尺张法大侯鹄下畔与糁侯上纲齐所谓见鹄于糁三分侯中则鹄下亦有六尺通躬与舌四尺为一丈为糁侯所掩自糁侯上纲计之本去地三丈二尺五寸少半寸除一丈在掩犹有二丈二尺五寸少半寸在是大侯下纲去地之数通上纲计之去地四丈八尺五寸少半寸故注依此云也】乐人宿县于阼阶东笙磬西面其南笙钟其南鑮皆南陈【笙犹生也东为阳中万物以生春秋传曰太蔟所以金奏赞阳出滞姑洗所以脩絜百物考神纳宾是以东方钟磬谓之笙皆编而县之周礼曰凡县钟磬半为堵全为肆有钟有磬为全鑮如钟而大奏乐以鼔鑮为节　疏曰阳气起于子盛于午故东方为阳中也太蔟正月之管奏之所以赞阳出滞姑洗三月之管奏之所以脩絜百物东方阳管唯有此二律故据此言之是以名东方钟磬为笙也磬非应律之物而与钟同言笙者以其与钟同十六枚而在一虡与钟同编又同宫故兼言磬是以磬师职云掌教击编钟是磬与钟同编也凡县钟磬半为堵全为肆者周礼小胥职文郑彼注云半之者谓诸侯之卿大夫士也诸侯之卿大夫半天子之卿大夫天子之卿大夫判县东西各有钟磬是全之为肆诸侯卿大夫虽同判县半天子卿大夫取一相钟磬分为两相西县钟东县磬是半之为堵而天子之士特县直东有钟磬是亦全之为肆诸侯之士直特县半天子之士县磬而已或于阶间或于东方是亦半之为堵又天子宫县四面皆有诸侯轩县阙南面面皆有钟磬鑮鼔卿大夫士皆无鑮若有鑮则诸侯臣半天子臣不得具是以阙之云奏乐以鼓鑮为节者按周礼鑮师云掌金奏之鼔注云谓主击晋鼓以奏其钟鑮也以此言之则先击鼔后击钟鑮皆是与乐为节】建鼔在阼阶西南鼔应鼙在其东南鼔【建犹树也以木贯而载之树之跗也南鼔谓所伐而也应鼙应朔鼙也先击朔鼙应鼙应之鼙小鼔也在东便其先击小后击大也鼓不在东县南为君也　疏曰下西面北面建鼔皆言一此建鼔不言一者彼在本方故须言一见无他鼓此鼓本东方以为君故移来在北方故异其文不言一也明堂位云殷楹鼔周县鼔注云楹为之柱贯中上出也县县之于簨簴也此云以木贯而载之则为之柱贯中上出一也周人县鼔今言建鼔则殷法也主于射略于乐故用先伐鼔云鼔不在东县南为君者决下一建鼔在其南东鼔者为宾复不在东县北者取顺君面故也】西阶之西颂磬东面其南钟其南鑮皆南陈一建鼔在其南东鼔朔鼙在其北【言成功曰颂西为隂中万物之所成春秋传曰夷则所以咏歌九则平民无忒无射所以宣布哲人之令徳示民轨义是以西方钟磬谓之颂朔始也奏乐先击西鼙乐为賔所由来也钟不言颂鼙不言东鼓义同省文也古文颂为庸疏曰夷则无射主西方成功收藏故称颂颂者美盛徳之形容也九则谓六府三事九功之徳以此九则平民无差慝也哲人谓后稷后稷以稼穑之功成于季秋先王之业以农为本故云示民轨义谓轨法义理也宾向外来位在西其乐主为乐宾故先击朔鼙应鼙应之也古文颂为庸其义亦通尚书云笙庸以间笙东方庸西方是庸亦有成功之义也】一建鼔在西阶之东南面【言面者国君于其羣臣备三面尔无钟磬有鼔而已其为诸侯则轩县　疏曰国君合有三面为辟射位又与羣臣射阙北面无钟磬镈直有一建鼔而已故不言南鼔而言南面也若与诸侯飨燕之类则依诸侯轩县三面皆有鼔与钟磬镈】簜在建鼔之间【簜竹也谓笙箫之属倚于堂　疏曰禹贡云篠簜既敷注亦云簜竹也下云乃管新宫注云管谓吹簜则此簜管也按小师职注云管如篴而小并两而吹之今大予乐官有焉尔雅云大笙谓之巢小者谓之和箫大者二十三管长尺四寸小者十六管长尺二寸大笙十九簧小者十三簧若然笙箫与管器异以其皆用竹故云笙箫之属也管拟吹之不倚在两建鼔间故知倚于堂也】鼗倚于颂磬西纮【鼗如鼔而小有柄宾至摇之以奏乐也纮编磬绳也设鼗于磬西倚于纮也王制曰天子赐诸侯乐则以柷将之赐伯子男乐则以鼗将之　疏曰按那诗云猗与那与置我鼗鼔郑读置为植植鼗鼔者为楹贯而树之鼗虽不植贯而摇之亦植之类与鼔同文是如鼔而小也眡了职云掌凡乐事播鼗击颂磬笙磬磬言击鼗言播播为摇之可知鼗所以节乐宾至乃乐作故于宾至摇之以奏乐也纮若天子诸侯冕而朱纮用组之类磬又编县之用纮故知纮编磬绳也钟磬皆面向东人居其前西面故知鼗在磬西倚之于纮也】
　　右张侯设乐　周礼射人以射灋治射仪王以六耦射三侯三获三容乐以驺虞九节五正诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正士以三耦射豻侯一获一容乐以采蘩五节二正【射法王射之礼治射仪谓肄之也郑司农云三侯虎熊豹也九节析羽九重设于长杠也正所射也诗云终日射侯不出正兮二侯熊豹也谓三侯者五正三正二正之侯也二侯者三正二正之侯也一侯者二正而已此皆与宾射于朝之礼也考工梓人职曰张五采之侯则逺国属逺国谓诸侯来朝者也五采之侯即五正之侯也正之言正也射者内志正则能中焉画五正之侯中朱次白次苍次黄居外三正损黄二正去白苍而画以朱緑其外之广皆居侯中参分之一中二尺今儒家云四尺曰正二尺曰鹄鹄乃用皮其大如正此説失之矣士与士射则以豻皮饰侯下大夫也大夫以上与賔射饰侯以云气用采各如其正九节七节五节者奏乐以为射节之差言节者容侯道之数也射义曰明乎其节之志以不失其事则功成而徳行立】
　　厥明司宫尊于东楹之西两方壶膳尊两甒在南有丰幂用锡若絺缀诸箭盖幂加勺又反之皆尊酒在北【膳尊君尊也后陈之尊之也丰以承尊也说者以为若井鹿卢其为字从豆声近似豆大而卑矣幂覆尊巾也锡细布也絺细葛也箭篠也为幂盖卷辟缀于篠横之也又反之为覆勺也皆尊二者皆有酒之尊重本也酒在北尊统于君南为上也唯君面尊言专也今文锡或作緆絺或作绤古文箭作晋　疏曰按燕义诸侯射先行燕礼此陈设器物与燕礼同但文有详略耳鹿卢即塟下棺碑间重鹿卢之类其形两头大而中央小今见井上竖柱夹之以索绕而挽之是也其为字从豆为形以为声既用豆为形故其制还近似乎豆但豆口径尺柄亦长尺其制小而髙此承尊之丰口足径各宜差寛中央亦大共高尺比于豆差短故云近似豆而卑但斲一大木为之取其安穏此丰若在宗庙或两君燕亦谓之坫致爵于其上锡细布者丧服记曰锡者十五升抽其半无事其缕有事其布曰锡故知锡是细布也谓之锡者治其布使之滑易也唯君面尊谓人君燕臣子专其恩故尊鼻向君若乡饮酒尊于房户之间宾主夹之则不得专矣】尊士旅食于西鑮之南北面两圜壶【旅众也士众食未得正禄谓庶人在官者圜壶变于方也贱无酒　疏曰前设县时鑮南更有一建鼔今设尊不应在鼓北而云鑮南者其实在鼔南门西北面与燕礼同而云鑮南者遥继鑮而言必继鑮者乐以县为主故也】又尊于大侯之乏东北两壶献酒【为仆人巾车糁侯豻侯之获者献读为沙沙酒浊特泲之必摩沙者也两壶皆沙酒郊特牲曰汁献涗于醆酒服不之尊俟时而陈于南统于侯皆东面　疏曰知为仆及获者以其皆有功又下文以此尊献之也知沙酒浊者以五齐从下向上差之醍沈清于泛醴郁鬯又在五齐之上故知也云特泲之必摩沙者也者此解名沙酒之意引郊特牲者此以五齐中取醆酒盎齐泲郁鬯之事也献沙也泲郁鬯之时和盎齐以手摩沙出其香汁涗清也泲之使清也此为仆以下卑贱之人而献郁鬯者此所得献皆因祭侯谓侯之神故用郁鬯也知此不为大侯服不设者以下文云服不之尊东面南上故云俟时而陈也】设洗于阼阶东南罍水在东篚在洗西南陈设膳篚在其北西面【或言南陈或言西面异其文也　疏曰言南陈亦西面言西面亦南陈其实所从言异尊君故也】又设洗于获者之尊西北水在洗北篚在南东陈【亦统于侯也无爵因服不也有篚为奠虚爵也服不之洗亦俟时而陈于其南　疏曰言亦统者因上文设尊两献酒注而云也】小臣设公席于阼阶上西乡司宫设宾席于户西南面有加席卿席宾东东上小卿宾西东上大夫继而东上若有东面者则北上席工于西阶之东东上诸公阼阶西北面东上【唯宾及公席布之也其余树之于位后耳小卿命于其君者也席于宾西射礼辨贵贱也诸公大国有孤卿一人与君论道亦不典职如公矣　疏曰知宾及公席布之其余树之于位后者下文更有孤卿大夫席文故知也此实未布而言布之者欲辨尊卑也孤尊而后言之者有无不常定也小卿命于其君者按王制云大国三卿皆命于天子次国三卿二卿命于天子一卿命于其君小国亦三卿一卿命于天子二卿命于其君若言小卿据次国已下有之射礼辨贵贱者决燕礼大小卿皆在尊东西无小卿位彼主于燕不辨贵贱故也云与君论道亦不典职如公矣者约成周建官之意】官馔【百官各馔其所当供之物　疏曰燕礼言宰此言官者欲见非独宰故郑云百官各馔】
　　右陈器设位具馔
　　羮定【亨肉熟也射义曰诸侯之射也必先行燕礼燕礼牲用狗】射人告具于公公升即位于席西乡小臣师纳诸公卿大夫诸公卿大夫皆入门右北面东上士西方东面北上大夫在于侯之东北北面东上士旅食者在士南北面东上小臣师从者在东堂下南面西上【大夫在于侯东北士旅食者在士南为有侯入庭深也小臣师正之佐也正相君出入君之大命　疏曰燕礼士旅食者立于门西东上此不继门而在士南继士者为有侯故入庭深也下有小臣正正长也故以师为佐小臣正如天子大仆故引大仆职解之也】公降立于阼阶之东南南乡小臣师诏揖诸公卿大夫诸公卿大夫西面北上揖大夫大夫皆少进【诏告也变尔言揖亦以其入庭深也上言大夫误衍耳　疏曰燕礼言尔以其近门去君逺而言尔尔近也移也揖之使移近此入深庭故不言尔而言揖揖之而已不须移近之也云上言大夫误衍者以其大夫与公卿面有异故下别言大夫少进明上有大夫误衍大夫大夫四字也】
　　右即位
　　大射正摈【大射正射人之长】摈者请宾公曰命某为宾【某大夫名】摈者命宾宾少进礼辞【命宾者东面南顾辞辞以不敏】反命【以宾之辞告于君】又命之宾再拜稽首受命【又复】摈者反命宾出立于门外北面公揖卿大夫升就席小臣自阼阶下北面请执幂者与羞膳者【请士可使执君两甒之幂及羞脯醢庶羞于君者方圜壶献无幂　疏曰知请士者据燕礼而知云方圜壶献无幂者方圜壶臣尊献获者尊皆无幂】乃命执幂者执幂者升自西阶立于尊南北面东上【命者于西阶前以公命命之东上执尊之幂为上羞膳者从而东由堂东升自北阶立于房中西面南上不言命者不升堂略之　疏曰知命之在西阶前者以其小臣位在东堂下于阼阶以公命乃就西阶命执幂者以其执幂者士位在西故也云羞膳者从而东者已于燕礼释讫云不升堂者但不由南方升略之升自北堂是亦升堂矣】膳宰请羞于诸公卿者【膳宰请者异于君也　疏曰不言命者对君言命于臣略之】
　　右请立賔及执事者
　　摈者纳宾宾及庭公降一等揖宾宾辟【及至也辟逡遁不敢当盛　疏曰公降一等揖宾不请賔至位就席者以宾与主人为礼礼不参故不请也此言宾辟燕礼不言文略也】公升即席【以宾将与主人为礼不参之】奏肆夏【肆夏乐章名今亡吕叔王云肆夏时迈也时迈者太平廵守祭山川之乐歌其诗曰明昭有周式序在位又曰我求懿徳肆于时夏奏此以延賔其着宣王徳劝贤与周礼曰宾出入奏肆夏　疏曰周礼钟师云以钟鼔奏九夏杜子春引吕叔玉以为肆夏时迈也郑破云九夏皆诗篇名亦颂之类载在乐章乐崩亦从而亡今又引吕叔玉于下者以无正文叔玉或为一义故两解之也云奏此以延宾其着宣王徳劝贤与者今国君歌此诗延賔入者其欲着明诸侯宣布王之徳以劝贤人使有徳言与者郑以义解之无正文故云与以疑之也云周礼曰宾出入奏肆夏者按大司乐云王出入则令奏王夏尸出入则令奏肆夏牲出入则令奏昭夏下云大飨不入牲其他皆如祭祀大飨谓飨宾客故郑约此为文也】宾升自西阶主人从之宾右北面至再拜宾答再拜【主人宰夫也又掌宾客之献饮食君于臣虽为宾不亲献以其莫敢亢礼】
　　右纳宾
　　主人降洗洗南西北面【宾将从降乡之不于洗北辟正主　疏曰乡饮酒乡射主人降洗洗北南面是正主此宰夫代君为主故不于洗北南面也】宾降阶西东面主人辞降宾对【对答】主人北面盥坐取觚洗宾少进辞主人坐奠觚于篚兴对宾反位【宾少进者所辞异宜违其位也献不用爵辟正主】主人卒洗宾揖升【宾毎先升尊也】主人升宾拜洗主人宾右奠觚答拜降盥宾降主人辞降宾对卒盥宾揖升主人升坐取觚【取觚将就瓦甒酌膳】执幂者举幂主人酌膳执幂者盖幂酌者加勺又反之【反之复勺】筵前献賔賔西阶上拜受爵于筵前反位主人宾右拜送爵【宾既拜于筵前受爵退复位】宰胥荐脯醢【宰胥宰官之吏也不使膳宰荐不主于饮酒变于燕】宾升筵庶子设折俎【庶子司马之属掌正六牲之体者也乡射记曰宾俎脊胁肩胏不使膳宰设俎为射变于燕】宾坐左执觚右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒降席坐奠爵拜告旨执爵兴主人答拜【降席席西也防美也】乐阕【阕止也乐止者尊宾之礼盛于上也　疏曰此经与燕礼皆宾及庭奏肆夏宾拜酒主人答拜而乐阕郊特牲宾入大门而奏肆夏又曰卒爵而乐阕与此不同者彼注谓朝聘者故卒爵而乐阕此燕已臣子法故啐酒而乐阕也云尊宾之礼盛于上者宾及庭而奏肆夏至升堂饮酒乐乃止是尊宾之礼盛于堂上者也】宾西阶上北面坐卒爵兴坐奠爵拜执爵兴主人答拜
　　右主人献宾
　　宾以虚爵降【既卒爵将酢也】主人降宾洗南西北面坐奠觚少进辞降主人西阶西东面少进对宾坐取觚奠于篚下盥洗【篚下篚南】主人辞洗宾坐奠觚于篚兴对卒洗及阶揖升主人升拜洗如宾礼宾降盥主人降宾辞降卒盥揖升酌膳执幂如初以酢主人于西阶上主人北面拜受爵宾主人之左拜送爵【宾南面授爵乃于左拜凡授爵乡所受者】主人坐祭不啐酒【辟正主也未荐者臣也】不拜酒【主人之义燕礼曰不拜酒不告旨】遂卒爵兴坐奠爵拜执爵兴宾答拜主人不崇酒以虚爵降奠于篚【不崇酒辟正君也崇充也谓谢酒恶相充实】宾降立于西阶西东面【既受献矣不敢安盛　疏曰以堂上为盛故降下下文于酬宾降筵西东南面立注云不立于序内位弥尊燕礼注云位弥尊礼弥卑是未酬已前礼盛者也】摈者以命升宾宾升立于西序东面【命公命也东西墙谓之序　疏曰知公命者命由尊者出也】
　　右宾酢主人
　　主人盥洗象觚升酌膳东北面献于公【象觚觚有象骨饰者也取象觚东面不言实之变于燕　疏曰取象觚东面者乡公为敬故也燕礼云实之主于饮酒此云酌不云实之主于射略于饮酒故也】公拜受爵乃奏肆夏【言乃者其节异于宾疏曰宾及庭奏此君受爵乃奏是其节异故也云乃者缓辞也】主人降自西阶阼阶下北面拜送爵宰胥荐脯醢由左房庶子设折俎升自西阶【自由也左房东房也人君左右房乡射记曰主人俎脊胁臂肺也　疏曰人君有左右房故云左房大夫士东房而已故不言左以无右所对故也】公祭如宾礼庶子赞授肺不拜酒立卒爵坐奠爵拜执爵兴【凡异者君尊变于宾　疏曰使庶子授肺不拜酒立卒爵之等皆异于宾也】主人答拜乐阕升受爵降奠于篚
　　右主人献公
　　更爵洗升酌散以降酢于阼阶下北面坐奠爵再拜稽首公答拜【更易也易爵不敢袭至尊古文更为受】主人坐祭遂卒爵兴坐奠爵再拜稽首公答拜主人奠爵于篚
　　右公酢主人
　　主人盥洗升媵觚于宾酌散西阶上坐奠爵拜宾西阶上北靣答拜【媵送也散方壶之酒也古文媵皆作腾】主人坐祭遂饮宾辞卒爵兴坐奠爵拜执爵兴宾答拜【辞者辞其代君行酒不立饮也比于正主酬也　疏曰上文公饮立卒爵此则坐饮故以公决之云比于正主酬也者谓于乡饮酒乡射是正主酬賔之节也】主人降洗宾降主人辞降宾辞洗卒洗宾揖升不拜洗【不拜洗酬而礼杀也】主人酌膳宾西阶上拜受爵于筵前反位主人拜送爵宾升席坐祭酒遂奠于荐东【遂者因坐而奠之不北面也奠之者酬不举也　疏曰云不北面也者此决乡饮酒乡射賔北面坐奠觯于荐东注皆云酬酒不举引曲礼君子不尽人之欢不竭人之忠以全交也】主人降复位宾降筵西东南面立【賔不立于序内位弥尊　疏曰按燕礼注云位弥尊者礼弥卑引杂记一张一弛盖对酢时立于西序之时不降于下礼稍卑位稍尊此在席西东南面位弥尊礼弥卑】
　　右主人酬宾
　　小臣自阼阶下请媵爵者公命长【命之使选于长幼之中也卿则尊士则卑疏曰知不取年长及位长者以下文但使下大夫为之是知用卿则尊用士则卑故不取之而取下大夫尊】
　　【卑处中者】小臣作下大夫二人媵爵【作使】媵爵者阼阶下皆北面再拜稽首公答拜【再拜稽首拜君命】媵爵者立于洗南西面北上序进盥洗角觯升自西阶序进酌散交于楹北降适阼阶下皆奠觯再拜稽首执觯兴公答拜【序次第也犹代也先者既酌右还而反与后酌者交于西楹北相左俟于西阶上乃降往来以右为上古文曰降造阼阶下】媵爵者皆坐祭遂卒觯兴坐奠觯再拜稽首执觯兴公答再拜媵爵者执觯待于洗南【待待君命】小臣请致者【请君使一人与二人与不必君命】若命皆致则序进奠觯于篚阼阶下皆北面再拜稽首公答拜媵爵者洗象觯升实之序进坐奠于荐南北上降适阼阶下皆再拜稽首送觯公答拜【既酌而代进往来由尊北交于东楹北亦相左奠于荐南不敢必君举　疏曰言亦者亦前酬酌自饮时相左于西楹之北时后者南相东向先者北相西向向西阶右旋北面待后至降也今此二人先者于尊西东面酌讫于东楹之北东向向公前奠之右旋于东楹之北北畔西过后者亦于樽西东面酌讫于东楹之北南过东向于公前奠之是亦交于楹北相左也云奠于荐南不敢必君举者凡举者于右不举者于左今奠于荐左是不举之处故云不敢必君举也】媵爵者皆退反位【反门右北面位　疏曰大夫初与卿在门右北面得揖少进中庭北面今当反庭中位而立云门右北面位者大夫虽得揖少进仍是门右北面位少进而已故郑还以门右北面言之】
　　右媵爵于公
　　公坐取大夫所媵觯兴以酬宾宾降西阶下再拜稽首小臣正辞宾升成拜【公起酬宾于西阶降尊以就卑也正长也小臣长辞变于燕升成拜复再拜稽首先时君辞之于礼若未成然　疏曰燕礼主欢直使小臣辞此射礼辩尊卑故使小臣长辞也】公坐奠觯答拜执觯兴公卒觯宾下拜小臣正辞宾升再拜稽首【不言成拜者为拜故下实未拜也下不辄拜礼杀也下亦降也发端言降拜因上事言下拜　疏曰自此已下皆云公答拜不言再拜燕礼皆言公答再拜不同者燕主欢不用尊卑故公拜皆再拜此射礼主辨尊卑故答拜者止答一拜周礼大祝辨九拜七曰竒拜是也云下亦降也者此非训下为降故以发端言降拜因上事言下拜直因降有上文即云下也经云公卒觯宾下拜者公尊不拜既爵宾降拜若为君拜既爵也】公坐奠觯答拜执觯兴宾进受虚觯降奠于篚易觯兴洗【宾进以臣道就君受虚爵君不亲酌凡爵不相袭者于尊者言更自敌以下言易更作新易有故之辞也不言公酬宾于西阶上及公反位者尊君空其文也】公有命则不易不洗反升酌膳下拜小臣正辞宾升再拜稽首公答拜【不易君义也不洗臣礼也】宾告于摈者请旅诸臣摈者告于公公许【旅序也宾欲以次序劝诸臣酒】宾以旅大夫于西阶上摈者作大夫长升受旅【作使也使之以长幼之次先孤卿后大夫】宾大夫之右坐奠觯拜执觯兴大夫答拜【宾在右相饮之位　疏曰宾位在左而在大夫之右者是相饮之位非宾主之位也】宾坐祭立卒觯不拜【酬而礼杀】若膳觯也则降更觯洗升实散大夫拜受宾拜送遂就席【言更觯则尊卿尊卿则賔礼杀疏曰上注云不相袭者于尊者言更自敌以下言易此宾于卿是自敌以下当言易今言更者尊卿尊卿则卑宾礼杀】大夫辩受酬如受宾酬之礼不祭酒卒受者以虚觯降奠于篚复位【卒犹已也今文辩作徧　疏曰言复位者亦如上复门右北面位即庭中北面位也】
　　右公为宾举旅
　　主人洗觚升实散献卿于西阶上【酬宾而后献卿饮酒礼成于酬】司宫兼卷重席设于宾左东上【言兼卷则每卿异席重席蒲筵缁布纯席卿言东上统于君席自房来　疏曰上文设席之下注谓唯宾及公席布其余树之于位后至献卿乃布之则此云兼卷者不谓至是始卷之直是铺设之时兼卷而设之也已】卿升拜受觚主人拜送觚卿辞重席司宫彻之【彻犹去也重席虽非加犹为其重累辞之辟君】乃荐脯醢卿升席庶子设折俎【卿折俎未闻盖用脊胁臑折肺卿有俎者射礼尊　疏曰乡射记云宾俎脊胁肩肺主人俎胁臂肺又获者之俎脊胁肺臑彼注云臑若防胳觳之折以大夫之余体以此言之则此宾俎亦用脊胁肩肺君俎亦脊胁臂肺前体有肩臂臑后体有防胳觳尊卑以次用之故卿宜用臑若有公公用臑卿宜用膊也云卿有俎者射礼尊者对燕礼不辩尊卑故公卿等皆无俎也】卿坐左执爵右祭脯醢奠爵于荐右兴取肺坐絶祭不哜肺兴加于俎坐捝手取爵遂祭酒执爵兴降席西阶上北面坐卒爵兴坐奠爵拜执爵兴【陈酒肴君之惠也不哜啐事在射臣之意　疏曰按燕礼不在射亦不啐者彼为臣有功君与之燕恩及于卿故卿不敢啐也卿有无俎者自然不哜也】主人答拜受爵卿降复位【复西面位不酢辟君】辩献卿主人以虚爵降奠于篚摈者升卿卿皆升就席若有诸公则先卿献之如献卿之礼席于阼阶西北面东上无加席【公孤也席之北面为大尊屈之也亦因阼阶上近君近君则亲宠苟敬私昵之坐】
　　右主人献孤卿
　　小臣又请媵爵者二大夫媵爵如初请致者若命长致则媵爵者奠觯于篚【命长致者使长者一人致也公或时未能举自优暇】一人待于洗南【不致者】长致者阼阶下再拜稽首公答拜【再拜稽首拜君命】洗象觯升实之坐奠于荐南降与立于洗南者二人皆再拜稽首送觯公答拜【奠于荐南先媵者上觯之处也二人皆拜如初共劝君饮之】
　　右再媵爵
　　公又行一爵若宾若长唯公所赐【一爵先媵者之下觯也若宾若长礼杀也长孤卿之尊者也于是言赐射礼明尊卑　疏曰案燕礼言唯公所酬此言所赐是以决之也】以旅于西阶上如初【赐宾则以酬长赐长则以酬宾大夫长升受旅以辩】大夫卒受者以虚觯降奠于篚
　　右公为宾若孤卿举旅
　　主人洗觚升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位【既尽也大夫卒爵不拜贱不备礼　疏曰此注云贱不备礼燕礼注云礼杀两注相兼其义乃足】胥荐主人于洗北西面脯醢无脀【胥宰官之吏主人下大夫也先大夫荐之尊之也不荐于上辟正主脀俎实】辩献大夫遂荐之继宾以西东上若有东面者则北上卒摈者升大夫大夫皆升就席【辩献乃荐略贱也亦献后布席也　疏曰上摠言辩献大夫乃一时荐之下文更明布席位次就席之仪略贱则是献讫降阶献辩摈者乃摠升之就席就席讫乃荐之】
　　右主人献大夫
　　乃席工于西阶上少东小臣纳工工六人四瑟【工谓瞽蒙善歌讽诵诗者也六人大师少师各一人上工四人四瑟者礼大乐众也　疏曰云礼大乐众也者对燕礼工四人而言也】仆人正徒相大师仆人师相少师仆人士相上工【徒空手也仆人正仆人之长师其佐也士其吏也天子视了相工诸侯兼官是以仆人掌之大师少师工之长也凡国之瞽蒙正焉杜蒯曰旷也大师也于是分别工及相者射礼明贵贱　疏曰以正为长师为众故云仆人正为长仆人师为佐也士在仆人之下故知仆人之吏吏则府史之类也】相者皆左何瑟后首内挎越右手相【谓相上工者后首主于射略于此乐也内挎越以右手相工由便也越瑟下孔所以发越其声者也古文后首为后手】后者徒相入【谓相大师少师者也上列官之尊卑此言先后之位亦所以明贵贱凡相者以工出入　疏曰上列官之尊卑谓先言仆人正与大师后言仆人士与上工是列官尊卑也此陈先后则上工在前大师少师在后是先后之位入时行位既然则升堂与坐之位亦依此也云凡相者以工出入者欲见入时如此出时亦然】小乐正从之【从大师也后升者变于燕也小乐正于天子乐师也　疏曰燕礼乐正先升又不使小乐正彼主于乐此则略于乐故也】升自西阶北面东上【工六人】坐授瑟乃降【相者也降立于西县之北　疏曰乡饮酒注云降立于西方近其事以取近其事故在西县之北也】小乐正立于西阶东【不统于工明工虽众位犹在此　疏曰云不统于工明工虽众位犹在此者决燕礼工四人乐正升立于工之西在西阶东不统于工此虽六人众于彼犹统于阶而云西阶东不变若使小乐正通之于工恐工位移近西故犹统于阶也】乃歌鹿鸣三终【鹿鸣小雅篇也人君与臣下及四方之宾燕讲道修政之乐歌也言已有防酒以召嘉宾与之饮者乐嘉賔之来示我以善道又乐嘉賔有孔昭之明徳可则效也歌鹿鸣三终而不歌四牡皇皇者华主于讲道略于劳苦与谘事】主人洗升实爵献工工不兴左瑟【工歌而献之以事报之也洗爵献工辟正主也献不用觚工贱异之也工不兴不能备礼左瑟便其右大师无瑟于是言左瑟者节也　疏曰乡饮酒乡射云大师则为之洗谓君赐之乐者其余工不为之洗是正主法今此工六人皆为之洗故云辟正主也必知同洗者以其更无别献之文故知同洗也燕礼大射献賔献卿大夫皆用觚而献工用爵故云异之乡饮酒乡射献同用爵者变于君故也上言献工下云一人拜受爵则六人皆在工内而云工不兴左瑟于是明大师亦入左瑟中故须云大师无瑟于是言左瑟者以其六人摠当献酒之节故摠入左瑟文不谓有瑟也】一人拜受爵【谓大师也言一人者工贱同之也工拜于席　疏曰乡饮酒乡射云大师则为之洗则知此一人谓大师不言大师对君工贱不异其文故同之而云一人也】主人西阶上拜送爵荐脯醢【辄荐之变于大夫　疏曰按上文云辩献大夫遂荐之此工得献不待辩辄荐之故云变于大夫也】使人相祭【使人相者相其祭荐祭酒　疏曰知祭荐祭酒者此文承一人受爵荐脯醢之下明二者皆祭也若下文众工直祭酒不祭脯醢也】卒爵不拜主人受虚爵众工不拜受爵坐祭遂卒爵辩有脯醢不祭【相者相其祭酒而已】主人受爵降奠于篚复位大师及少师上工皆降立于鼔北羣工陪于后【鼔北西县之北也言鼔北者与鼓齐面余长在后也羣工陪于后三人为列也于是时小乐正亦降立于其南北面工立仆人立于其侧坐则在后考工记曰鼔人为臯陶长六尺有六寸　疏曰知鼓北是西县之北者以下文大师少师始迁向东明此降在西县之北可知云言鼔北者与鼔齐面余长在后也者按前列乐县之时鼓在镈南今不言在钟磬之北遥据鼓而言之者欲取形大又面向东工亦面向东故遥取鼔面也言余长在后者欲见鼔长六尺六寸工面与鼔面齐鼔有余长在人后矣言此者工与鼓前面齐后面不齐之意也云羣工陪于后三人为列也者大师后有工二人少师后亦有工二人故云三人为列也云于是时少乐正亦降立于其南北面者亦约迁乐于东方工西面乐正北面言亦者亦东方也云工立仆人立于其侧坐则在后者亦约迁乐东方时面位得知也考工记曰韗人为臯陶先郑云韗书或为后郑谓者以臯陶名官即陶字从革今此注云鼓人为臯陶者误当作人鼔人自在地官掌教六鼓矣臯陶鼓名长六尺六寸】乃管新宫三终【管谓吹簜以播新宫之乐其篇亡其义未闻笙从工而入既管不献略下乐也立于东县之中　疏曰此云管上云簜故郑合为一事解之云笙从工而入者按燕礼云笙入立于县中有笙入之文此上下不见笙入之文故知笙从工而入也此管也而谓之笙者按燕礼记云下管新宫笙入三成则吹管者亦吹笙故兼言笙欲见笙管相将也云立于东县之中者亦约燕礼文】卒管大师及少师上工皆东坫之东南西面北上坐【不言县北统于堂也于是时大乐正还北面立于其南　疏曰工人前不即迁于东者为管笙所作不以无事乱有事故待卒管乃迁也不言去堂逺近当如乡射迁工阼阶之东南堂前三笥西面北上】右乐賔
　　摈者自阼阶下请立司正【三爵既备上下乐作君将留羣臣而射宜更立司正以监之察仪法也】公许摈者遂为司正【君许其请因命用之不易之者俱相礼其事同也】司正适洗洗角觯南面坐奠于中庭【奠觯者着其位以显其事威仪多也疏曰燕礼及此射礼司正不以觯升而奠之于地比乡饮酒及乡射为显其威仪多自此已后还与二乡同】
　　【也】升东楹之东受命于公西阶上北面命宾诸公卿大夫公曰以我安宾诸公卿大夫皆对曰诺敢不安【以我安者君意殷勤欲留之以我故安也】司正降自西阶南面坐取觯升酌散降南面坐奠觯【奠于中庭故也】兴右还北面少立坐取觯兴坐不祭卒觯奠之兴再拜稽首左还南面坐取觯洗南面反奠于其所北面立【皆所以自昭明于众也将于觯南北面则右还于觯北南面则左还如是得于觯西徃来也必从觯西往来者为君在阼不背之也】
　　右立司正
　　司射适次袒决遂执弓挟乘矢于弓外见镞于弣右巨指钩【司射射人也次若今时更衣处张帏席为之耦次在洗东南袒左免衣也决犹闿也以象骨为之着右巨指所以钩而闿之遂射韝也以朱韦为之着右臂所以遂也方持矢曰挟乗矢四矢弣弓把也见镞焉顺其射也右巨指右手大擘以钩在旁挟由便也古文挟皆作接　疏曰云司射射人也者按燕礼射人告具又云射人纳賔又云射人请立司正公许射人遂为司正又云乃荐司正与射人一人又曰若射则大射正为司射是射人司射大射正司正其实一人也此篇云射人告具又曰大射正摈自此以后皆止云摈摈者自阼阶下请立司正公许遂为司正则此篇摈者司正与大射正为一人也下云公就物小射正奉决拾以笥大射正执弓注云大射正舍司正亲其职乃荐司正注云司正大射正是也云耦次在洗东南者此无正文按乡射记云设楅横奉之南面坐奠之南北当洗此下云三耦出次西行拾取矢又当北行向楅则次在洗东南矣云方持矢曰挟者以矢横为方乡射记云凡挟矢于二指间横之是也】自阼阶前曰为政请射【为政谓司马也司马政官主射礼　疏曰大宰云四曰夏官其属六十掌邦政是为政谓司马也其属有射人主射事故司马政官主射礼也】遂告曰大夫与大夫士御于大夫【因告选三耦于君御由侍也大夫与大夫为耦不足则士侍于大夫与为耦也今文于为于　疏曰云不足则士侍于大夫与为耦也者曲礼云君使士射注谓以备耦是也】遂适西阶前东面右顾命有司纳射器【纳内也　疏曰命谓司射命之也有司谓士佐执事不射者乡射西阶前西面命弟子纳射器此言东面者君在阼宜向之故东面右顾者以其有司是士士在西阶南东面是以右顾向之】射器皆入君之弓矢适东堂宾之弓矢与中筹丰皆止于西堂下众弓矢不挟总众弓矢楅皆适次而俟【中闾中算器也筹算也丰可奠射爵者众弓矢三耦及卿大夫以下弓矢也司射矢亦止西堂下众弓矢不挟则纳公与宾弓矢者挟之楅承矢器今文俟作待　疏曰乡射记云于郊则闾中据此大射故知闾中中所以盛算故云算器也云司射矢亦止西堂下者下文云司射卒诱射遂适堂西改取一个挟之是也若然司射有矢无弓在堂西有弓者误或则据司射将献释获者适阼阶西去扑适堂西释弓脱决拾是时弓在西堂下也】工人士与梓人升自北阶两楹之间疏数容弓若丹若墨度尺而午射正涖之【工人士梓人皆司空之属能正方圜者一纵一横曰午谓画物也射正司射之长　疏曰缋人职云火以圜土以黄其象方梓人职张五采之侯之类是知方圜也云一縦一横曰午谓画物也者则上文横与距随是也但未知纵者横者若为用丹若为用墨或科用其一云午十字谓之先以左足履物右足随而并立也云度尺者即乡射记从如笴三尺横如武尺二寸是也】卒画自北阶下司宫埽所画物自北阶下【埽物重射事也工人士梓人司宫位在北堂下　疏曰南方不见有位以其人升降自北阶明位在北堂下】太史俟于所设中之西东面以聴政【中未设也大史俟焉将有事也乡射礼曰设中南当楅西当西序东面】司射西面誓之曰公射大侯大夫射参士射干射者非其侯中之不获卑者与尊者为耦不异侯大史许诺【誓犹告也古文异作辞　疏曰宾与君为耦同射大侯士与大夫为耦同射参侯以其既与尊者为耦不可使之别侯别侯者则非耦类故也】遂比三耦【比选次之也不言面者大夫在门右北面士西方东面疏曰云不言面者以下云面故决之云大夫在门右北面士西方东面者仍依朝位而言若耦及侯数天子大射宾射六耦三侯畿内诸侯则二侯四耦畿外诸侯大射宾射皆三侯三耦但诸侯畿外畿内各有一申一屈故畿外三侯逺尊得申与天子同三耦则屈畿内二侯近尊则屈四耦则申若燕射则天子诸侯例同三耦一侯而已以其燕私屈也若卿大夫士例同一侯三耦】三耦俟于次北西面北上【未知其耦今文俟为立　疏曰下经始命而此经已言面位者为三耦未知与谁为耦故立于此以俟命】司射命上射曰某御于子命下射曰子与某子射卒遂命三耦取弓矢于次【取弓矢不拾者次中隠蔽处　疏曰乡射堂西显露之处则拾取矢也】右请射
　　司射入于次搢三挟一个出于次西面揖当阶北面揖及阶揖升堂揖当物北面揖及物揖由下物少退诱射【搢扱也挟一个挟于也个犹枚也由下物而少退谦也诱犹教也夫子循循然善诱人　疏曰射人诱射与乡射同但乡射往阶西取弓矢此则入次取弓矢为异然此云入次搢三挟一个则已前皆挟乘矢不改乡射亦然】射三侯将乘矢始射干又射参大侯再发【将行也行四矢象有事于四方诗云四矢反兮以御乱兮】卒射北面揖【揖于当物之处不南面者为不背卿　疏曰按乡射诱射射卒南面揖者彼尊东或公或卿大夫位同不别故司射不特尊之此大射辨尊卑尊东唯有天子命卿其余小卿及大夫皆宾西故特尊之不背之也】及阶揖降如升射之仪遂适堂西改取一个挟之【改更也不射而挟矢示有事也】遂取扑搢之以立于所设中之西南东面【扑所以挞犯教者也于是言立着其位也乡射记曰司射之弓矢与扑倚于西阶之西　疏曰按乡射司射先就位乃诱射此则诱射卒乃始就位者由大射各有止次就次取弓矢射讫无事乃就位故云于是言立着其位也引乡射记者此不言司射倚弓矢之处故引之】右诱射
　　司马师命负侯者执旌以负侯【司马师正之佐也令射者见侯与旌深志于侯中也负侯获者也天子服不氏下士一人徒四人掌以旌居乏待获析羽为旌　疏曰引天子服不氏为获者明诸侯亦所当然也】负侯者皆适侯执旌负侯而俟司射适次作上耦射【作使也】司射反位【疏曰此不言先反位者为三耦始出次未有次前位无所先故不言先也】上耦出次西面揖进上射在左并行当阶北面揖及阶揖上射先升三等下射从之中等【上射在左便射位也中犹间也疏曰云上射在左便射位也者乡射亦云上射在左不云便射位者彼东面位上射在北故在左不取便射】
　　【位之义此西面位亦上射在北居右故上射须在左以其发位并行及升北面就物位皆言居左履物南面上射乃在右故云上射在左便射位也】上射升堂少左下射升上射揖并行【并并也并东行】皆当其物北面揖及物揖皆左足履物还视侯中合足而俟【视侯中各视其侯之中大夫耦则视参中参中十四尺士耦则视干中干中十尺】司马正适次袒决遂执弓右挟之出升自西阶适下物立于物间左执弣右执箫南扬弓命去侯【司马正政官之属箫弓末扬弓者执下末扬犹举也适下物由上射后东过也命去侯者将射当获也乡射礼曰西南面立于物间　疏曰按天子有大司马卿一人小司马中大夫二人此虽诸侯礼亦应有小司马号为司马正也乡射司马命去侯时由上射后过至下射西西南面扬弓命去侯故引乡射证此亦在物间西南面也】负侯皆许诺以宫趋直西及乏南又诺以商至乏声止【宫为君商为臣其声和相生也乡射礼曰获者执旌许诺古文声为磬　疏曰云宫为君商为臣乐记文云声和相生者宫生徴徴生商而云相生者虽隔徴亦是相生之义也云声和者宫数八十一商数七十二弹宫则商应故云声和也引乡射者彼臣礼直云诺声不絶不言宫商引之证与此不同之意】授获者退立于西方获者兴共而俟【大侯服不氏负侯徒一人居乏相代而获参侯干侯徒负侯居乏不相代乡射礼曰获者执旌许诺声不絶以至于乏坐东面偃旌兴而俟古文获皆作防非也　疏曰上注引周礼服不氏下士一人徒四人是以郑分之于三侯之上大侯尊故使服不氏与一徒居乏自余徒三人分之于二侯徒以少一人不得相代也】司马正出于下射之南还其后降自西阶遂适次释弓说决拾袭反位【拾遂也乡射礼曰司马反位立于司射之南　疏曰此司马不言位宜与乡射同故引为证】司射进与司马正交于阶前相左由堂下西阶之东北面视上射命曰毋射获毋猎获上射揖司射退反位【射获矢巾乏也从旁为猎】乃射上射既发挟矢而后下射射拾发以将乘矢【拾更也将行也】获者坐而获【坐言获也】举旌以宫偃旌以商【等言获也】获而未释获【但言获未释算古文释为舍】卒射右挟之北面揖揖如升射【右挟之右手挟】上射降三等下射少右从之中等并行上射于左与升射者相左交于阶前相揖适次释弓説决拾袭反位【上射于左由下射阶上少右乃降待之言袭者凡射皆祖　疏曰云上射降三等者诸侯阶有七等言三等者欲明下射中等是降一等之上下下射过向西畔由右故上射至地待之乃得二人并行上射于左也云与升射者相左交于阶前者降射者仍南行故得阶前交徃来也云凡射皆袒者按乡射命三耦各与其耦譲取弓矢拾三耦皆袒决遂取弓遂至卒射云脱决拾袭而俟于堂西南面此则前遂命三耦取弓矢于次不言袒至此亦言袭故须言凡射皆袒决在此不见袒亦袒可知也】三耦卒射亦如之
　　右初射获而未释获
　　司射去扑倚于阶西适阼阶下北面告于公曰三耦卒射反搢扑反位【疏曰乡射司射去扑倚于西阶之西升堂北面告于宾曰三耦卒射注云去扑乃升不敢佩刑器即尊者之侧此不升堂而亦去扑者为尊公故也】司马正袒决遂执弓右挟之出与司射交于阶前相左【出出于次也袒时亦适次　疏曰出次者以袒时入次今更出次不在位上袒而入次取弓凡袒袭皆于隠处乡射无次司马适堂西袒执弓矢是知虽无次者亦不当在位】升自西阶自右物之后立于物间西南面揖弓命取矢【揖推之】负侯许诺如初去侯皆执旌以负其侯而俟【俟小臣取矢以旌指教之】司马正降自西阶北面命设楅【此出于下射之南还其后而降之】小臣师设楅司马正东南以弓为毕【毕所以教助执事者乡射记曰乃设楅于中庭南当洗东肆　疏曰毕是助载鼎实之物故司马执弓为毕以指授若周礼执殳以为鞭度然引乡射礼文者证经设楅故亦当洗】旣设楅司马正适次释弓说决拾袭反位小臣坐委矢于楅北括司马师坐乘之【乘四四数之】卒若矢不备则司马正又袒执弓升命取矢如初曰取矢不索乃复求矢加于楅卒司马正进坐左右抚之兴反位【左右抚分上下射此坐皆北面】
　　右取矢
　　司射适西阶西倚扑升自西阶东面请射于公【倚扑者将即君前不敢佩刑器也升堂者欲诸公卿大夫辩闻也　疏曰上去扑告君不注至此乃注者彼告在阼阶下逺君故不注至此升堂乃注义与彼同也上不升者以告三耦卒射事缓故在下此告欲诸公卿大夫徧闻也故升但升者是其正故乡射亦升堂也】公许遂适西阶上命宾御于公诸公卿则以耦告于上大夫则降即位而后告【告诸公卿于堂上尊之也】司射自西阶上北面告于大夫曰请降司射先降搢扑反位大夫从之降适次立于三耦之南西面北上【适次由次前而北西面立　疏曰以诸公卿在上故请大夫降乡射降告主人与賔为耦遂告于大夫又曰宾主人与大夫皆未降彼臣礼主人与宾皆卑故大夫未降与此异也上云司射等适次谓入次中此适次者大夫降自西阶东行适次所过向堂东西面立因过次为适次非入次也】司射东面于大夫之西北耦大夫与大夫命上射曰某御于子命下射曰子与某子射卒遂比众耦【众耦士也】众耦立于大夫之南西面北上若有士与大夫为耦则以大夫之耦为上【为上居羣士之上疏曰国皆有三卿五大夫三耦六人而已而云使士为耦者卿大夫或有故或出使数容不足使士备耦】命大夫之耦曰子与某子射告于大夫曰某御于子【士虽为上射其辞犹尊大夫】命众耦如命三耦之辞诸公卿皆未降【言未降者见其志在射　疏曰言未者后当降故云未也若终不射不得言未是以乡射记云众宾不与射者不降注不以无事乱有事是不射不得云未也】遂命三耦各与其耦拾取矢皆袒决遂执弓右挟之【此命入次之事也司射既命而反位不言之者上射出当作取矢事未讫　疏曰郑知此是命入次之事者上来未有三耦入次袒决遂之事又下文乃云一耦出明此是命入次之事若然司射命讫当反位不言者以其三耦入次出乃当作取矢待作取矢即是事未讫故不言反位也】一耦出西面揖当楅北面揖及楅揖【三耦同入次其出也一上射出西面立司射作之乃揖行也当楅楅正南之东西】上射东面下射西面上射揖进坐横弓却手自弓下取一个兼诸弣兴顺羽且左还毋周反面揖【横弓者南踣弓也郤手自弓下取矢者以左手在弓表右手从里取之便也兼并也并矢于弣当顺羽既又当执顺羽者手放而下备不整理也左还反其位毋周右还而反东面也君在阼还周则下射将背之古文且为阻　疏曰毋周者左还行至位即位右还而反东面是还不周也云君在阼还周则下射将背之者上射左还已还背君而据下射而言者上射去君逺故据下射而言以其下射若右还周为背君若左还向东覆即右还西面是不背君周即背故也】下射进坐横弓覆手自弓上取一个兼诸弣兴顺羽且左还毋周反面揖【横弓亦南踣弓也人东西向以南北为横覆手自弓上取矢以左手在弓里右手从表取之便也　疏曰上射下射俱南踣弓者取背君向南为顺故也】旣拾取矢梱之【梱齐等之也古文梱作魁】兼挟乗矢皆内还南面揖【内还者上射左下射右不皆右还亦以君在阼嫌下射故左还而背之也上以阳为内下以隂为内因其宜可也　疏曰云不皆右还亦以君在阼嫌下射故左还而背之者若上下俱向内是相向为顺若上射左还是不故背君若下射右还背君少亦左还初时面向君转身南面背君多似故背君故不左还也云上以阳为内下以隂为内因其宜可也者上射东面左还时以左手还取东相阳方为内下射西面右还时以右手还取西相隂方为内随其隂阳得左右相向是因其宜也】适楅南皆左还北面揖搢三挟一个【楅南乡当楅之位也】揖以耦左还上射于左【以犹与也言以者耦之事成于此意相人耦也上射转居左便其反位也上射少北乃东面　疏曰揖不须言以今云以者必有义意故郑云言以者耦之事成于此谓成于此拾取矢以其取矢后一番了更无事故云成于此人意相存耦也云上射转居左便其反位也者位在次北西面是以上射居左至次北右还西面便也云上射少北乃东面知不少南者以其次在楅东南北面揖时已在次西面故知上射少北乃东面得东当次也】退者与进者相左相揖还退释弓矢于次说决拾袭反位二耦拾取矢亦如之后者遂取诱射之矢兼乗矢而取之以授有司于次中皆袭反位【有司纳射器因留主授受之】司射作射如初一耦揖升如初司马命去侯负侯许诺如初司马降释弓反位
　　右再请射
  </div>
  <div class="pagination">
   <a href="仪礼经传通解_page12.html">
    上一页
   </a>
   <span>
    ...
   </span>
   <a href="仪礼经传通解_page8.html">
    8
   </a>
   <a href="仪礼经传通解_page9.html">
    9
   </a>
   <a href="仪礼经传通解_page10.html">
    10
   </a>
   <a href="仪礼经传通解_page11.html">
    11
   </a>
   <a href="仪礼经传通解_page12.html">
    12
   </a>
   <span class="current-page">
    13
   </span>
   <a href="仪礼经传通解_page14.html">
    14
   </a>
   <a href="仪礼经传通解_page15.html">
    15
   </a>
   <a href="仪礼经传通解_page16.html">
    16
   </a>
   <a href="仪礼经传通解_page17.html">
    17
   </a>
   <a href="仪礼经传通解_page18.html">
    18
   </a>
   <span>
    ...
   </span>
   <a href="仪礼经传通解_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
