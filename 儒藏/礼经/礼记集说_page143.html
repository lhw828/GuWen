<!DOCTYPE html>
<html>
<head>
    <meta charset="UTF-8">
    <title>礼记集说 - 第 143 页/共 145 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记集说 - 第 143 页/共 145 页</h1>
    <div class="content">



　　礼记集説卷一百五十七
　　钦定四库全书
　　礼记集说卷一百五十八　　宋　卫湜　撰
　　是故古者天子以射选诸侯卿大夫士射者男子之事也因而饰之以礼乐也故事之尽礼乐而可数为以立德行者莫若射故圣王务焉是故古者天子之制诸侯歳献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有让数有庆而益地数有让而削地故曰射者射为诸侯也是以诸侯君臣尽志于射以习礼乐夫君臣习礼乐而以流亡者未之有也
　　郑氏曰选士者先考德行乃后决之于射男子生而有射事长学礼乐以饰之歳献国事之书及计偕物也三歳而贡士旧说云大国三人次国二人小国一人流犹放也书曰流共工于幽州
　　孔氏曰此一节明天子以射礼简选诸侯以下德行能否又明诸侯君臣尽志于射以习礼乐无流亡之患诸侯继世而立卿大夫有功乃升非专以射而选但旣为诸侯卿大夫更以射辨其才艺髙下非谓直以射选补始用之也男子生有悬弧之义因此射事更饰以礼乐则容体比于礼其节比于乐是也凡事之中能穷尽礼乐而可数为之以兴立人之德行者莫如射故圣王务重焉汉时谓郡国送文书之使为计吏其贡献之物与计吏俱来故谓计偕物也偕俱也中多者得与于祭此谓大射也案书传云古者诸侯之于天子也三年一贡士一适谓之好德再适谓之贤贤三适谓之有功有功者天子赐以衣服弓矢再赐以秬鬯三赐以虎贲百人号曰命诸候不云益地者文不具耳又曰一不适谓之过注云三年时也再不适谓之敖注云六年时也三不适谓之诬注云九年时也一绌以爵再绌以地三绌而地毕注云凡十五年郑以此知三歳而贡士也
　　庐陵胡氏曰歳献献计偕之物也于是贡士郑谓歳献每歳献也贡士三歳一贡此盖书传之说窃案经意止谓歳献即贡士尔与书传异也郑义非
　　蓝田吕氏曰古之选士必以射者非专事于射也诸侯歳贡士于天子固以德进言扬选也天子又试于射宫而进退之将以考诸侯所选之中否而从之有赏罚也射者男子之事也男子之事必有志于四方御侮扞难则其任也故桑弧蓬矢设于始生士不能射则辞以疾盖不能射则几于非男子也及其礼射则容体欲比于礼节欲比于乐而中欲多非其志专一则不能也非动容闲习则不能也非心夷气平强有力而不惮烦则不能也由此观之射虽一艺而可以观人之德行则先王选士之意微矣学者闲燕肄业乐而不流究节文之义理亟习之而不倦足以正志意和容体以养人于善此先王所以制射礼故曰事之尽礼乐而可数为以立德行者莫若射故圣王务焉也天子试士于射宫以容体比于礼节比于乐而中多者得与于祭反此者不得与于祭盖礼乐节文之多唯射与祭为然能尽射之节文而不失其敬可以奉祭祀矣能心平体正持弓矢审固而中多则其诚可以事鬼神矣诸侯以贡士之数与于祭不与于祭而有赏罚以行益地削地之法焉则诸侯所以为诸侯亦以射选也故曰射者射为诸侯
　　严陵方氏曰天子大射则共虎侯熊侯豹侯虎侯则天子所自射也熊侯则助祭诸侯所射也豹侯则卿大夫士所射也射之中否足以观人之贤不肖故天子以之选人焉以之选人而天子亦自射者以身率之也或先行燕礼或先行乡饮酒之礼所谓饰之以礼也或以驺虞为节或以貍首为节所谓饰之以乐也助祭者助天子行礼乐之事也故射中多者然后得与于祭焉其容体比于礼即进退周旋必中礼也其节比于乐即以采蘩为节也比谓与礼乐相比而不失必曰比于礼乐而后曰中多则知不比于礼乐而偶中者亦不可以言中矣故孔子言射不主皮以至投壶则比投不释者以是而已射者士也贡士者诸侯也或中或否虽在士而有庆有让则在诸侯焉故曰射者为诸侯也
　　山隂陆氏曰据射人掌国之三公孤卿大夫之位三公北面孤东面卿大夫西面此大射也故士不与知然者以司裘王大射则共虎侯熊侯豹侯卿大夫则共麋侯知之也亦天子多贤大射择賔宜不至于士据若賔射则士射豻侯然则此经云天子以射选诸侯卿大夫士奈何曰射固所以选士特大射不为诸侯与士设尔故曰诸侯在庙则皆北面诏相其法又诸侯歳献贡士天子试之于射宫而中多者得与祭据此大射不为诸侯与士设可知故事之尽礼乐而可数为苟非礼乐未有可以数为者也歳献贡士犹言献之歳贡士也献三年献比要之类流亡孟子所谓流连之乐荒亡之行是也
　　长乐陈氏曰贡士与射其来尚矣盖人之贤不肖不能逃于威仪揖让之间而好恶趋舎常见于行同能偶之际故射于泽宫饰之以礼乐以观其德比之以偶以观其类则人材其遗乎　又曰仪礼乡射合乐大射不合乐者乡射属民欲以同其意大射择士与祭欲以严其事故也
　　石林叶氏曰贡士而择之助祭者所以示敬而不敢专爵禄也
　　故诗曰曽孙侯氏四正具举大夫君子凡以庻士小大莫处御于君所以燕以射则燕则誉言君臣相与尽志于射以习礼乐则安则誉也是以天子制之而诸侯务焉此天子之所以养诸侯而兵不用诸侯自为正之具也
　　郑氏曰此曽孙之诗诸侯之射节也四正正爵四行也四行者献賔献公献卿献大夫乃后乐作而射也莫处无安居其官次者也御犹侍也以燕以射先行燕礼乃射也则燕则誉言国安则有名誉誉或为与孔氏曰上经说诸侯君臣之射此明诸侯之射所歌乐章之节者此貍首之诗也但此篇有貍首字故以为目若驺虞诗其字亦在篇内也侯氏谓诸侯也此诸侯出于王是王之曽孙也小大莫处言燕之时大夫君子及众庶之士小之与大无有处于职司而不来者皆御侍于君之处所也则燕则誉燕安也旣君臣欢乐用是燕安有声誉是诸侯自为修正之具郑注乐作而射见大射礼若燕射则说屦升堂坐之后乃射故燕礼脱屦升堂献士毕若射则大射正为司射如乡射之礼是也
　　蓝田吕氏曰国家闲暇诸侯与其卿大夫尽志于射以习礼乐是诸侯以礼乐养其羣臣也诸侯贡士于天子天子试之以射以中选之多寡为诸侯赏罚则诸侯皆勉习礼乐以事天子是天子以礼乐养诸侯也诸侯养其羣臣至于则安则誉则无流亡之祸矣天子养其诸侯至于则安则誉则兵不用矣此所以天子制之而诸侯务焉者也
　　严陵方氏曰侯氏即诸侯以旁出于天子故以氏言之若韩奕言侯氏燕胥觐礼言侯氏亦皮弁是矣言曽孙以见世为诸侯其功德非一世之积也天子制射礼于上诸侯务之于下养诸侯者以使之习听礼乐则所以养之也养之以礼则不争养之以乐则无怨不争无怨则兵不用矣诸侯自为正之具者以射求正诸己故也
　　山隂陆氏曰正言曽孙着诸侯如此非一世之习也四正盖天子诸侯卿大夫士之正据射人王以六耦射三侯五正诸侯以四耦射三侯三正孤卿大夫以三耦射一侯二正士以三耦射豻侯二正
　　孔子射于矍相之圃盖观者如堵墙射至于司马使子路执弓矢出延射曰贲军之将亡国之大夫与为人后者不入其余皆入盖去者半入者半又使公罔之裘序点扬觯而语公罔之裘扬觯而语曰幼壮孝弟耆耋好礼不从流俗修身以俟死者不在此位也盖去者半处者半序点又扬觯而语曰好学不倦好礼不变旄期称道不乱者不在此位也盖防有存者
　　郑氏曰矍相地名也树菜蔬曰圃先行乡饮酒礼将射乃以司正为司马子路执弓矢出延射则为司射也延进也出进观者欲射者也贲读为偾犹覆败也亡国亡君之国者也与犹竒也后人者一人而已旣有为者而徃竒之是贪财也子路陈此三者而观者畏其义则或去也延或为誓公罔之裘之发声也射毕又使此二人举觯者古者于旅也语语谓说义理也三十曰壮耆耋皆老也流俗失俗也处犹留也八十九十曰旄百年曰期颐称犹言也行也者不言有此行不可以在此賔位也序点或为徐点壮或为将旄期或为旄勤今礼扬皆作腾
　　孔氏曰此一节记孔子射于矍相之圃选贤誓众之礼案仪礼乡射先行饮酒之礼此矍相之圃谓賔射故郑注乡侯二正是用賔射之正也献賔及介与众賔之后未旅之前作相为司正至于将射转司正为司马立司马之时孔子使子路为司射之官出门而延进观者及欲射之人败军之将言无勇亡国之大夫言不忠且无知与为人后谓有人无后旣立后讫此人复往竒之是其贪财也竒谓配合之外更有竒只也公罔氏也裘名也序氏也点名也至将旅之时使二人俱举觯以誓众而说所誓之事二十曰幼三十曰壮六十曰耆七十曰耋自幼壮以来行孝弟耆耋而爱好于礼身行独行不从流移之俗修洁其身以俟死问众人有此诸行则可在賔位也好学不倦好礼不变者此之所誓弥精于前前虽云孝弟好礼未能不倦不变年虽甚老行道不乱亦精于耆耋好礼但此记所陈唯约乡射礼案乡射司射比众耦于堂西此出延者盖观者旣多庭中不容故出延之入乃比耦也以初观者在门外未有賔主之礼故誓恶者令不入以乡饮酒礼差之射礼毕旅酬之时乃使二人举觯故乡射礼毕司马反为司正乐正升堂复位賔取俎西之觯酬主人主人酬大夫自相旅毕君使二人举觯于賔与大夫则当此公罔之裘序点二人举觯之节也但众耦射事旣了皆在賔位主人以礼接之不复斥言其恶但简其善者耳旄期之老不复能射而得在位此老人本观礼虽不能射与在賔中故知旅酬之时其人犹在也
　　蓝田吕氏曰孔子于乡党恂恂如也互乡难与言也犹与其进阳虎劝之仕则诺之以温良恭俭让之德行于天下未闻拒人如是之甚也孟子曰仲尼不为已甚者故矍相之事疑不出圣人圣人没门人弟子欲阿所好而为此说将以推尊圣人而或不知其德虽逆圣人之意或及于是而不知非圣人之所当言如记称孔子曰我战则克祭则受福固孔子之事也而谓孔子言之则非也故矍相之事谓圣人有是意则可矣谓圣人使门人言之则非也虽然语亦有理也故不得不解乡射之礼先行乡饮酒至于将射以司正为司马故曰射至于司马也记云旣旅士不入明未旅士犹可入而与射故子路执弓延射有入不入及去者入者之辞也卒射司马反为司正然后行旅酬卒旅然后使二人举觯于賔与大夫射事旣卒则众賔皆在賔位故公罔之裘与序点举觯以众官皆在賔位故有不在此位及去者处者存者之辞也賔在门外则司马誓之使恶者不入賔在賔位则二人举觯而语不复斥恶但使善者处耳贲军之将亡国之大夫与为人后者皆有负于世非贤能者也舍其亲而为人后有所利之而与求焉是为与人为后与人为后者见利而忘亲此君子之所不取也幼壮孝弟耆耋好礼不从流俗修身以俟死者德有立矣好学不倦好礼不变旄期称道不乱者德有成矣盖士之立于世无恶者寡矣无恶者有之有立者寡矣有立者有之成德者寡矣不在此位也者疑辞也盖言在此位也众所防聚简别贤不肖人所难言也故以疑辞示之犹言文不在兹乎盖言在兹也不曰乎而曰也者盖深示其不斥言也
　　严陵方氏曰如堵墙言其周围而固密也射至于司马谓射至于使司正为司马之时盖司正则以治礼名之司马则以治兵名之也燕礼事也射兵事也方燕之时则名之为司正及射之时则名之为司马亦各从其类也以将射也故执弓矢以延之以将旅也故扬觯而语焉又各以其类也夫贲军之将不可以言勇亡国之大夫不可以图存为人后者不可以谋养幼壮孝弟者幼而孝壮而弟也孟子曰孩提之童无不知爱其亲及其长也无不知敬其兄此之谓也流俗言不知所从来也修身以俟死则死而后已也学贵乎力故曰不倦礼贵乎常故曰不变道贵有序故曰不乱孔子十有五而志于学者不倦之谓三十而立者不变之谓四十而不惑者不乱之谓好学然后能立于礼立于礼然后能至于道故言之序如此不谓有如此者否则发问之辞也言能如此然后可以在此位也旄与耄同孟子曰反其旄倪防与仅同清江刘氏曰先儒谓人有后矣而又徃与之者也有后而又往与之是両后矣安有两后者且唯人无后故求后未有有后而又求副者此非子路之指盖与之者干之也求之也庶子夺其宗非干欤嫡子不后族人支子系族人嫡子而后其族非干欤诸父诸兄尊也诸弟伦也义不可为后非干欤礼不后异姓不为子异姓而为人子非干欤庶子而夺其宗则篡其祖也嫡子而后其族则轻其亲也诸父诸兄诸弟而后其子兄弟则乱昭穆也异姓而后于人则背其姓也周衰此等盖多此仲由之所恶也然则异姓何以有为人子者曰世衰礼废必首于夫妇之间夫死子幼莫安其室于以适人少依其居长从其姓贵利其禄富利其货而莫之自外此乱之甚者君子不易人之姓人亦不可易姓也
　　马氏曰观者如堵墙以言其众庶也扬觯而语以言其询众庶也败军之将亡国之大夫不入盖谋人之兵师败则死之谋人之邦邑危则亡之二者可以死而不死则非忠舍己之亲而与为人之后者则非孝也去与入半以言其圃之外者去与处半以言其圃之内者而防者仅也盖公罔之裘语之以略序点语之以详略故责之以轻而处者半详故责之以重而存者少则幼壮孝弟耆耋好礼不从流俗修身以俟死者所谓序賔以不侮也好学不倦好礼不变旄期称道不乱者所谓序賔以贤也盖幼壮孝弟言其善始好学不倦言其善终耆耋好礼则未至于道旄期称道则不止于礼不从流俗者不从于外而已好礼不变则不变于内此其轻重之别也
　　山隂陆氏曰观者如堵墙为孔子来是以如是之多子夏曰圣人之塟人与为人后者谓不见先于人也孔子曰四十五十而无闻焉斯亦不足畏也已扬觯将以饮不胜者乡射云不胜者进北面坐取丰上之觯立卒觯是也唯贤者发而不失正鹄故曰不在此位闻公罔之裘之言而去者盖不能保其必胜者也故曰发而不失正鹄者唯贤者乎若夫不肖之人则彼将安能以中公罔之裘扬觯以待初射之用序点又扬觯盖以待再射之用乡射曰设丰实觯如施之此当实序点所扬之觯也夫礼必再射以备幸中故序点所言又进于公罔之裘一等
　　射之为言者绎也或曰舍也绎者各绎己之志也故心平体正持弓矢审固持弓矢审固则射中矣故曰为人父者以为父鹄为人子者以为子鹄为人君者以为君鹄为人臣者以为臣鹄故射者各射己之鹄故天子之大射谓之射侯射侯者射为诸侯也射中则得为诸侯射不中则不得为诸侯
　　郑氏曰大射将祭择士之射也以为某鹄者将射还视侯中之时意曰此鹄乃为某鹄吾中之则成人不中之则不成人也得为诸侯谓有庆也不得为诸侯谓有让也
　　孔氏曰此一经释射之名及鹄与侯之文凡射者大射则皮侯賔射则正侯燕射则兽侯唯大射有鹄此据大射而知然鹄则上下俱同无复君臣父子之别而言以为父鹄者谓升射之时旣身为人父则念之云所射之鹄是为人父之鹄中则任为人父不中则不任为人父故为人之父者以为父鹄为人子及君臣皆放此故郑注云某之鹄以父子君臣不定一故称某也各射己之鹄者谓众射之人虽各射一鹄各射己所主之鹄也天子大射谓之射侯者言天子所射之物谓之射侯言射之中能服诸侯也举大射言之其实賔射燕射皆谓之射侯也射中则数有庆赐堪得久为诸侯不中则数被责让不得久为诸侯非为射中封为诸侯不中不得为诸侯也案大射礼云耦升自西阶并行东皆当其物北面揖及物揖皆左足履物南面回还视侯之中郑注还视侯中谓此时也凡天子诸侯卿大夫礼射有三一为大射是将祭择士之射二为賔射诸侯来朝天子入而与之射或诸侯相朝而与之射也三为燕射谓息燕而与之射其天子诸侯大夫三射皆具而士无大射故司裘职云大射唯明王及诸侯卿大夫不及于士故郑注云士不大射士无臣祭无所择是也其賔射燕射士皆有之故射人云士射豻侯二正是士有賔射也又乡射记云士布侯画以鹿豕是士有燕射矣其侯天子大射则射皮侯故考工记云张皮侯而栖鹄则春以功又司裘职云王大射则共虎侯熊侯豹侯设其鹄郑注考工记皮侯谓此侯也畿内诸侯大射则张熊侯豹侯故司裘职云诸侯则共熊侯豹侯设其鹄是也若畿外诸侯大射亦张三侯郑注云逺尊得伸故亦张三侯一曰大侯郑注云则天子熊侯谓以熊皮饰之二曰糁侯郑注云糁杂也豹鹄而麋饰三曰豻侯郑注云豻胡犬皮饰侯若畿内卿大夫射麋侯故司裘云卿大夫则共麋侯是也其畿外卿大夫射侯无文于诸侯旣得三侯其卿大夫盖降君一等则糁侯豻侯其大射之侯皆有鹄其鹄则三分侯中而居其一故考工记云梓人为侯广与崇方参分其广而鹄居一焉凡皮侯者各以其皮饰侯侧又方制其皮以为鹄故郑注司裘云以虎熊豹麋之皮饰其侧又制之以为谓之鹄鹄小鸟而难中故以中之为隽其天子以下賔射则射人云王射三侯五正诸侯射二侯三正卿大夫射一侯二正士射豻侯二正郑云谓五正三正二正之侯五正者中朱次白次苍次黄居外三正损黄二正画以朱緑郑又云二侯者三正二正之侯也一侯者二正而已此皆与賔射于朝之礼也考工记梓人职云张五采之侯则逺国属凡賔射之侯谓之正郑注大射云正者正也亦鸟名齐鲁之间名题肩为正然则天子賔射用五正三正二正之侯畿内诸侯賔射用三正之侯卿大夫用二正之侯士亦用二正之侯又饰以豻畿外诸侯以下賔射其侯无文约大射诸侯旣同天子张三侯则賔射亦同天子用五正三正二正之侯其卿大夫射亦三正二正之侯士射二正之侯也天子以下燕射则尊卑皆用一侯故乡射记云天子熊侯白质诸侯麋侯赤质大夫布侯画以虎豹士布侯画以鹿豕郑注云白质赤质皆谓采其地其地不采者白布也熊麋豹鹿豕皆正面画其头象于正鹄之处耳君画一臣画二阳竒隂耦之数也燕射射熊虎豹不忘上下相犯射麋鹿豕志在君臣相养也梓人云张兽侯则王以息燕谓此也乡射记不别畿外畿内之异则诸侯以下内外同也此三射之外又有乡射谓乡大夫贡贤能之后行乡射之礼而询众庶故乡大夫职云献贤能之书于王退而以乡射之礼五物询众庶是也又有州长射于州序之礼并同賔射之法故郑注云乡侯二正此外又有主皮之射凡主皮之射有二一是卿大夫从君田猎班余获而射书传云凡祭取余获陈于泽然后卿大夫相与射也郑注乡射云主皮者无侯张兽皮而射之主于获也二是庶人亦主皮之射故郑注周礼云庶人无侯张皮而射之是也又有习武之射故司弓矢弧弓以授射甲革椹质者是也
　　蓝田吕氏曰谓之射者有二义曰绎也曰舍也绎者各防绎己之志如所谓为人父者以为父鹄为人子者以为子鹄是也舍者发也诗云不失其驰舍矢如破盖言心平体正持弓矢审固则发必中矣谓之鹄者取名于鳱鹄鳱鹄鹊名小鸟而难中参分其侯而鹄居一则鹄者方制之置侯之中以为的者也射之为艺不专心致志则不得也所以父子君臣各以己为之鹄射者各射己之鹄意曰为人父者不中则不得为人父为人子者不中则不得为人子为人君为人臣亦然故虽诸侯之射亦以中则得为诸侯不中则不得为诸侯是以谓之射侯故古之射者志于中也其专如是岂特志于中鹄中侯而已哉中父之鹄则反求所以中为人父之道中子之鹄则反求所以中为人子之道是乃所以充其类绎其志也天子将祭择所以与祭者故先射于泽后射于射宫所以重黜陟且明天子所以严祭祀也以是为诸侯之赏罚所以明政刑且帅诸侯之事天子也
　　严陵方氏曰绎若防绎之绎言其绎于内而明于外舍若趋舍之舍言其舍于此而之于彼诗不云乎舍矢旣均又曰舍防则获射固有舍意各绎己之志者若为人子为人臣各绎己之志于其鹄也前言内志正外体直而此言心平体正者皆互言之尔鹄一也而有父子君臣之异名何也各随其所志以为之鹄为人父者所志在于为父故以所射之鹄为父鹄言射中其鹄乃可以为人父故也所谓子也君也臣也亦若是而已夫是之谓各绎己志也射者不特君臣父子而此止以是为言者内则父子外则君臣人之大伦故也夫射者择士之射也择士将以助祭礼之大者莫如祭故以大言之自卿大夫而下皆俾之射然止以射侯为言者盖人臣之贵莫贵于诸侯以见虽至贵者亦由射而得之也自卿大夫而上皆在所择然止以择士为言也以士卑而众尤在所择故也山隂陆氏曰舍读如舍矢如破之舍舍无义也故经释绎而已王文公曰鹄逺举难中中之则可以告故射侯栖鹄中则告胜焉同是射侯也而谓之射侯主言大射则射侯者射为诸侯正在于此祭侯之礼以酒脯醢其辞曰毋或若女不宁侯不属于王所故抗而射女是则所谓射侯盖亦取如此故曰大理物博有是哉
　　新安朱氏曰射中则为诸侯不中则不得为诸侯此等语皆难信书谓庶顽谗说侯以明之然中间若有羿之能又如何以此分别恐大意略以射审定非专以此去取也
　　天子将祭必先习射于泽泽者所以择士也已射于泽而后射于射宫射中者得与于祭不中者不得与于祭不得与于祭者有让削以地得与于祭者有庆益以地进爵绌地是也
　　郑氏曰泽宫名也士谓诸侯朝者诸臣及所贡士也皆先令习射于泽已乃射于射宫课中否也诸侯有庆者先进爵有让者先削地
　　孔氏曰前经已言数与于祭而君有庆数不与于祭而君有让此又重言之者前经明诸侯贡士之制此经论人君将祭择士也此宫盖于寛闲之处近水泽而为之非唯祭而择士余射亦在其中故书传论主皮射云向之取也于圃中勇力之取也今之取也于泽宫揖让之取也是主皮之射亦在于泽也选士于泽不射侯也但试武而已故司弓矢云泽共射椹质之弓矢郑司农引此射义之文以是知于泽中射椹质而已又郑注司弓矢云树椹以为射正射甲与椹试弓习武也其主皮之射则张皮亦揖让也上文有让削以地有庆益以地此緫云进爵绌地故郑云有庆者先进爵有让者先绌地进则爵轻于地故先进爵而后益以地也退则地轻于爵故先削地而后绌爵也
　　长乐陈氏曰古之圣人齐明以澡心而致其恭于内盛服以治身而致其恭于外固足以致神明之来格矣然犹以为未足以尽礼也故又俯而取诸人尊有道任有德承之者也举贤而致之庸之者也聚众而誓之威之者也承在礼庸在仁威在义仁义礼是吾之于祭也可以无憾矣然用之而不择与不用同择之而不以射与不择同故曰天子将祭必先习射于泽夫非以射之足以尽人之能欤衡心之平然后可以持弓之审绳体之正然后可以持矢之固盖心不平则弓不审而体不正则矢不固此性命之理寓于冥冥而世人未之或知也先射于泽宫以择士而习之而射宫则在庙是己能者陟否者黜此祭之所以为有射也
　　严陵方氏曰言泽则知其在野言宫则知其在国先习于泽而后射于宫射事有渐故也削地益地谓所贡士之诸侯也所谓庆让者不特在地亦有在于爵焉故緫言进爵绌地也于让曰绌地知庆之为益地也
　　故男子生桑弧矢六以射天地四方天地四方者男子之所有事也故必先有志于其所有事然后敢用谷也饭食之谓也
　　郑氏曰男子生则设弧于门左三日负之人为之射乃卜食子也
　　孔氏曰此一经明男子重射之义男子三日射人以桑弧蓬矢者则有为射之志故长大重之桑弧蓬矢取其质也所以用六者射天地四方也礼射唯四矢象御四方之乱三日射罢而后用谷以食其子也蓝田吕氏曰天地之性人为贵也人之类男子为贵也其配则天也阳也干也可以服人而不可以服于人者也故天地四方之大皆吾之所当有事也不能则几于非男子也故于其始生所以用桑弧蓬矢六以射天地四方也士无事而食不可也故君子宁功浮于食不使食浮于功有事于天地四方而后敢用谷则功浮于食无愧于食是亦男子之事也故因射义及之
　　严陵方氏曰天地四方谓之六合以上与下为合东与西为合南与北为合故也以射六合故以六矢射之射之则以射人代之而已六合男子之所有事也生而必射以示其有事之志射而后食以示其受禄之道用谷谓用谷米食之故曰饭食之谓
　　马氏曰先其所有事而后敢用谷者论语曰事君敬其事而后其食儒行曰儒有先劳而后禄皆此意也天台陈氏曰案贾谊新书载悬弧之礼东方之弧以梧南方之弧以栁中央之弧以桑西方之弧以棘北方之弧以枣东方射东方南方射南方中央高射西方射西方北方射北方皆三射据此礼则应有五弧矢言射中央而不言天地其防粹矣不知作记者何所考【骙】
　　射者仁之道也射求正诸己己正而后发发而不中则不怨胜己者反求诸己而已矣孔子曰君子无所争必也射乎揖让而升下而饮其争也君子
　　郑氏曰诸犹于也必也射乎言君子至于射则有争也下降也饮射爵者亦揖让而升降胜者袒决遂执张弓不胜者袭说决拾却左手右加弛弓于其上而升饮君子耻之是以射则争中
　　孔氏曰此一节明射是仁恩之道唯求诸己故耻其不胜而争中其争也君子言君子因射亦有争也仪礼大射云耦进上射在左并行当阶北面揖及阶揖升堂揖皆当其物北面揖及物揖射毕北面揖揖如升射是射时升降揖让经云揖让而升谓饮射爵时揖让非射时也郑注胜者袒决至升饮皆大射文蓝田吕氏曰仁者之道不怨天不尤人行有不至反求诸己而已盖以仁为己任无待于外也射者求中有似于此故曰射者仁之道也射者正己而后发发而不中知反求诸己而不怨胜己者知所以中不中莫不在于己非人之罪也至于爱人不亲治人不治礼人不荅则反尤诸人盖不以为己任不知其类者也君子无所不用其学故于射也得反己之道焉争者争胜负也君子之于天下也所以与人交际辞让而已爵位相先患难相死道途不争险易之利冬夏不争隂阳之和则无所事于争矣而独于射也求中是以胜负争也然射礼胜饮不胜所以争中者争辞乎饮也
　　严陵方氏曰争者德之逆君子无所争曰无所则与君子无所不用其极之无所同义君子虽无所争然有所必争者则有在乎射也揖让而升堂复下而饮不胜则材养不材之意也材养不材仁之道也君子当仁不让于此安得而不争乎王氏谓求胜人而害之者小人之事也求胜人而养之者君子之事也马氏曰射者仁之义也盖始于由己而成于反己者射也故爱人不亲反其仁然后为仁射而不中反其射然后为射此仁之与射所以同道夫岂有怨乎彼哉然虽不怨于内而不可以不争于外不怨所以为仁而必争所以为知也盖射之争争于揖让升降之闲而非射之争则争于财利忽圭之际则其争也君子君子无所事争必也射乎以言其争出于不争也新安朱氏曰此言君子恭让不与人争唯于射而后有争然其争也雍容揖让乃如此则其争也君子而非若小人之争矣
　　孔子曰射者何以射何以听循声而发发而不失正鹄者其唯贤者乎若夫不肖之人则彼将安能以中诗云发彼有的以祈尔爵祈求也求中以辞爵也酒者所以养老也所以养病也求中以辞爵者辞养也
　　郑氏曰何以言其难也声谓乐节也画布曰正栖皮曰鹄正之言正也鹄之言梏也梏直也言人正直乃能中也发彼有的发犹射也的谓所射之识也言射的必欲中之者以求不饮女爵也辞养让见养也孔氏曰此一节明射中之难以中为贵何以射者言人之射何以能使射中与乐节相应也何以听者言何以能听此乐节使与射中相合也言射中乐节两相应会作何法以为之至极难矣循声而发谓射者依循乐声而发矢不失正鹄言其中也射中与乐节相防唯贤者乃能是难也不肖谓小人也若小人何以能中引诗小雅賔之初筵之诗郑注声谓乐节驺虞九节之属画布曰正则賔射也栖皮曰鹄则大射也所射之识谓记识之处即正鹄之中也
　　蓝田吕氏曰君子责己重而责人轻我之不中则反求诸己曰非病也不能也必心平体正持弓矢审固循声而发发而不失正鹄者唯贤者能之若不肖之人彼将安能以中此责己重也彼之不中则曰非不能也病也老也酒者所以养老与病也揖让而升以礼相下以饮其不胜者此责人之轻也诗曰发彼有的以祈尔爵求中以辞爵则所以争者乃所以辞也养则利之也争辞养乃所以争辞利也异于众人之所以胜负争也故曰其争也君子射之为艺非专心致志则不得也射以乐为节射者欲其容体比于礼而中多故曰何以射欲其节比于乐循声而发发而不失正鹄故曰何以听何以射者体之所动不在乎他也何以听者耳之所司不在乎他也是谓用志不分不过乎物推是道也将无入而不自得况于射乎居是位也行是事也其心也或之乎彼也或之乎此也一出焉一入焉将无所往而可也故射虽一艺而可以分贤不肖者以此
　　山隂陆氏曰射而不胜为胜者所饮则非尔爵也是彼爵也彼爵所以养老养病之爵与彼康爵异矣诗曰酌彼康爵以奏尔时康爵不病之爵
　　长乐陈氏曰鹄之为物逺矣举而难中射以及逺中鹄为善故正鹄欲其不失所以为贤也射者何以射为不主皮而射也何以听为循乐之节而发也郊特牲曰射之以乐也如此而已盖不主皮而射则其容比于礼循声而发则其节比于乐礼乐由贤者出故持弓矢审固可以言中若不肖之人事勇力忘礼乐安能中哉故孔子曰射不主皮为力不同科古之道也此先何以射而后何以听主礼而言也郊特牲先何以听而后何以射主乐而言也













　　礼记集説卷一百五十八
<经部,礼类,礼记之属,礼记集说>
　　钦定四库全书
　　礼记集説卷一百五十九　　宋　卫湜　撰
　　燕义第四十七
　　孔氏曰案郑目録云名曰燕义者以其记君臣燕饮之礼上下相尊之义此于别录属吉事案仪礼目録云诸侯无事若卿大夫有勤劳之功与羣臣燕饮以乐之勤劳谓征伐聘问诗曰吉甫燕喜是也臣有王事之劳亦燕之故燕礼记云若有王事是也
　　蓝田吕氏曰古之君臣賔主之相接有飨有燕有食飨礼亡矣独燕食之礼存焉仪礼公食大夫礼是也燕以饮为主食以食为主故燕礼之始主人酌以献賔荐脯醢设折俎而无黍稷食礼之始主人亲设醢酱大羮宰夫为主菹醢之豆六三牲鱼腊肠胃肤之俎七黍稷之簋六牛羊豕之铏四宰夫执觯酒设于豆东而不献此燕食之别也飨礼虽无文然杂见于传记之闲飨以训恭俭燕以示慈恵飨有体荐燕有折俎又云几设而不倚爵盈而不饮又云若不亲飨致飨以酬币又云大飨卷三牲之俎于賔馆故知飨礼之始如燕之始献言爵盈而不饮则啐而不卒爵矣言有体荐则俎肉不折矣言几设而不倚则无脱屦而升堂矣又有酬币又卷俎归于賔馆此燕飨之别也盖礼者主于接驩故至于请安请醉旅酬无算爵少纾其敬也故其辞曰寡君有不腆之酒以请吾子之与寡君须臾焉此所以示慈恵也古之燕礼有天子燕诸侯者湛露之诗是也有燕羣臣者鹿鸣之诗及记云君与卿燕则大夫为賔与大夫燕亦大夫为賔是也有燕賔客者则记云若与四方之賔燕聘礼云燕羞俶献无常数大行人云上公三飨三食三燕是也有燕族人者文王世子公与族燕则以齿是也有养老者王制云凡养老有虞氏以燕礼夏后氏以飨礼殷人以食礼周人修而兼用之是也有因燕而射者大射礼是也
　　长乐陈氏曰先王之为聘所以致亲也而亲亲之心无所不用则燕之之礼不得而废焉近自乎九族同姓与夫兄弟朋友之亲而逺至乎诸侯君臣与夫蛮貊夷狄之邦莫不有恩以见其爱莫不有爱以尽其礼故礼行而人説而天下服者此乃古之所以为燕也窃尝求之矣行苇之序曰周家忠厚故能内睦九族而其诗有或歌或咢洗爵奠斝是所谓燕九族同姓也而与夫頍弁之刺异矣常棣之诗曰闵管蔡之失道而其诗有兄弟既具和乐且孺是所谓燕兄弟也与夫枤杜之刺异矣伐木之诗曰友贤不弃不遗故旧而其诗有矧伊人矣不求友生是所谓燕朋友也与夫谷风之道絶异矣若夫燕诸侯则有湛露燕羣臣嘉賔则有鹿鸣而燕夷狄则所谓蓼萧泽及四海是已其诗曰燕笑语兮是以有誉处兮夫以湛露之诸侯为中国则蓼萧之所以燕诸侯者皆谓之四海岂非夷狄欤
　　古者周天子之官有庶子官庶子官职诸侯卿大夫士之庶子之卒掌其戒令与其教治别其等正其位国有大事则率国子而致于大子唯所用之若有甲兵之事则授之以车甲合其卒伍置其有司以军法治之司马弗正凡国之政事国子存游卒使之脩徳学道春合诸学秋合诸射以考其艺而进退之
　　郑氏曰职主也庶子犹诸子也周礼诸子之官司马之属也卒读皆为倅诸子副代父者也戒令致于大子之事教治脩徳学道位朝位也国子诸子也军法百人为卒五人为伍弗不也国子属大子司马虽有军事不赋也游卒未仕者也学大学也射射宫也燕礼有庶子官是以义载此以为説
　　孔氏曰此一节以燕饮之礼有庶子官故先陈庶子之事燕礼云主人升自西阶献庶子于阼阶上又云庶子执烛是燕礼有庶子官云古者周天子官谓作记之人在周末追述周初之事也天子谓之诸子诸侯谓之庶子其职掌则同故此记虽明诸侯庶子职掌其所载之事皆诸子职文也言此官职主诸侯及卿大夫士众庶之子副倅于父之事所以官名庶子也戒令者下文国有大事则率国子而致于大子其事非一故郑注云致于大子之事也与其教治与犹及也教谓教学治谓治身分别其贵贱之等正其朝廷所立之位此等诸子虽未为官皆继父尊卑以为等级故有别其等正其位也此记云诸侯卿大夫士之庶子之卒周礼诸子职则云掌国子之倅唯此为别但诸子职总谓之国子此云诸侯卿大夫士之庶子者适子也谓之庶者庶众也以其适子众多故总谓之庶子非适子庶弟而称庶子也必知适子者以其云倅是副贰于父之言故郑注诸子职云国子者是公卿大夫士之副贰又引王制云王大子王子羣后之大子卿大夫元士之适子是也国有大事之时则进致诸子于大子唯任太子随时所用也若国有甲兵之事则庶子之官付授以车甲合防之以卒伍置立之以有司谓立其主将使统领之用军旅之法治理也正役也诸子既统属大子随大子征发司马不得征役之也凡国之政事则非大事与甲兵也是国之寻常小事谓力役土功胥徒之属不与于国子唯民庶所为国子存游卒者未仕者之中既不与寻常政事但使之脩行其徳学习道艺也仲春之时合此诸子在于大学仲秋之时合此诸子在于射宫庶子之官考校其艺能之髙下而进退之案师氏职云凡国之贵游子弟学焉郑注云贵游子弟王公子弟游无官司者则此游卒是游逸以为副贰者故郑云未仕者也
　　蓝田吕氏曰此篇所陈即周官诸子之职也其文有少异诸子掌国之倅此篇云庶子职诸侯卿大夫士庶子之卒国子即卿大夫士之子也倅者贰也子之为父后者皆所以贰于父也必用国子之卒者盖古之为国其使君臣相信非一日积也大子君之贰也国子之倅诸侯诸臣之贰也以诸侯诸臣之贰事其君之贰学相同则好相合矣王制曰春秋教以礼乐冬夏教以诗书是也事相同则情相信矣率国子致于大子唯所用之是也故大子虽未为君君臣之交相际而已久贤不肖之别已悉可任使之才已备则先王所以虑后世者不为不豫也戒令谓任之征役也别其等谓父爵为之等也正其位谓在朝廷则尚爵在学校则尚齿也国有大事谓大祭祀大丧纪大賔客大燕飨之类也甲兵之事谓师旅之役也国之政事谓凡力役田猎追胥之事也庶子之官者国子之师也游卒国子之未仕者也未仕则庶人力役田猎追胥之事不舍也然以国子之倅将使之脩徳学道故舍征而存之以养材也合聚也春聚之学宫秋聚之射宫考其诗书礼乐之艺以进退其能不能以选才也
　　严陵方氏曰诸侯而下之子其长与倅皆在所掌所以为庶也且诸侯而下其子总谓之庶子则又以别于大子故也下言率国子而致于大子则庶子之职固及于国子矣止言倅者举下以见上也长子谓之国子则以有国名之也卿大夫之子非有国者之子而通谓之国子者举大以该之也以国子为有国之子则知大子为有天下之子矣戒则戒之使勿怠令则令之使有为教则教之以其艺治则治之以其事知其戒令而后可以教治之也等谓上下之等位谓贵贱之位经言以考其艺而进退之则等有上下矣又言诸侯卿大夫士之庶子则位有贵贱矣周官师氏教国子保氏教国子其养固亦及于倅矣然以国子为主庶子职庶子之倅固亦及于国子矣然以长为主则大故其职列于地官以倅为主则小故其职列于夏官地官掌邦教也故师保以教养为主夏官掌邦政也故庶子以戒令为主周官谓之诸子此谓之庶子者诸庶皆众也其实一也犹之周官谓之宗伯而记则谓之宗人周官谓之甸师而记则谓之甸人也甲兵之事戎事也戎事不止于用甲兵止以是言之者甲以自营兵以胜敌戎之事如斯而已首言大事则戎事亦在其中矣授之以车则马可知矣授之以甲则兵可知矣合其卒伍则聮之有数置其有司则帅之有人所谓以军法治之也率国子则倅从之可知矣军法者司马之所正治之以军法而司马弗正者致之在于庶子用之在于大子以国之贵游不可以常民畜之故也若合其卒伍置其有司之类所谓戒令也春合诸学秋合诸射之类所谓教治也先言合其卒伍置其有司者以戒令者庶子之职所主故也后言春合诸学秋合诸射者以教治者庶子之职所兼故也
　　马氏曰燕义之设始于公族而公族之正始于庶子官记者之言燕义必先述其燕与乡饮之礼凡以本其始而已司马治之则处之以义司马弗征则优之以恩春合诸学而教之以文所以顺阳秋合诸射而教之以武所以顺隂
　　石林叶氏曰辨其等则亲疏有序正其位则贵贱有等所谓庶子之官治而邦国有伦也天子之嫡曰大子诸侯之嫡曰世子者盖对而言之则有异离而言之则诸侯之嫡子亦通称为大子也置其有司以军法治之所以致义司马弗正所以致仁庶子所治仁义而已矣师氏教国子而贵游子弟亦学焉此言国子存游卒者盖师氏所教则嫡子者也其游卒则诸子教之徳有体所以修道无迹所以学春而合乐于学宫顺隂阳之动也秋而合声于射宫顺隂阳之静也射宫所以择其贤否故曰考其艺而进退之盱江李氏曰王者之师其备矣乎非直兴于闾里抑又取于世族彼以父祖贵富宜有报上之心而况学习徳行道艺孰不知忠孝之美佐之以金革则与夫干赏蹈利佣徒鬻卖者盖有闲矣且大子将为君国子将为臣君臣之分未定而恩义固已接矣则今日之游卒未必不为嗣王之将帅也辔长驭逺有如是哉
　　诸侯燕礼之义君立阼阶之东南南乡尔卿大夫皆少进定位也君席阼阶之上居主位也君独升立席上西面特立莫敢适之义也设賔主饮酒之礼也使宰夫为献主臣莫敢与君亢礼也不以公卿为賔而以大夫为賔为疑也明嫌之义也賔入中庭君降一等而揖之礼之也
　　郑氏曰定位者为其始入踧踖揖而安定也设賔主者饮酒致欢也宰夫主膳食之官也天子使膳宰为主人公孤也疑自下上至之辞也公卿尊矣复以为賔则尊与君大相近
　　孔氏曰燕礼之初君独升立于阼阶之上明君尊莫敢适之义也皆引燕礼正经记者以义説之案燕礼卿大夫皆入门右北面君南乡尔卿卿西面北上尔大夫大夫皆少进皆北面所以然者定羣臣之位也定位之语及下居主位莫敢适之义皆记者之辞也公卿朝臣之尊賔又有敌主之义若以公卿为賔疑其敌君也为其嫌疑故使大夫为賔明其逺嫌之义也賔既至庭君降阶一等而揖之是以礼待于賔也此诸侯燕臣子之礼而称公故郑知是上公得置孤孤止一人而燕礼云诸公者郑注彼云诸者容牧有三监也疑拟也是在下比拟于上故云自下上至之辞也
　　蓝田吕氏曰燕礼射人告具小臣设公席于阼阶上西乡公升即位于席西乡而与燕之诸臣皆未入也诸臣未入而君特立于席明是燕也君为之主非诸臣之敢敌也君既即位小臣纳卿大夫士皆入门立公乃降立于阼阶之东南南乡尔卿卿西面北上尔大夫皆少进尔近也进之使前也必尔之者所以定臣位也既尔卿大夫然后射人请賔公曰命某为賔賔以大夫不以公卿之贵疑于君也賔入及庭公降一等揖之公升就席乃以宰夫为主人以献賔臣不敢亢君也君不敢以己尊莫亢而必伸賔主之敬臣不敢以为賔而必屈君之尊故燕礼之节至于以宰夫为献主则礼之于賔主义之于君臣并行而不相悖矣君尽君之礼以下下故賔入及庭降一等揖之賔受爵拜君皆答拜臣尽臣之礼以事上故君举旅赐爵賔皆降再拜稽首君辞然后升成拜天下之理未有不交而成者也故天地交而万物通上下交而其志同此所以君臣和礼义行也君臣父子长幼夫妇之伦吾性之所固有也君子之所以学先王之所以教一出于是而已故舜明于庶物察于人伦三代之学皆所以明人伦也人伦之大分谓之经其屈伸进退周旋曲折之变谓之纪大徳敦化经也小徳川流纪也礼仪三百经也威仪三千纪也故君臣之义其经见于朝觐其纪见于燕礼故曰燕礼者所以明君臣之义也
　　长乐陈氏曰王燕则于司仪见王之所以燕诸侯者皆以齿也故曰王燕则诸侯毛是也于膳夫见王之所以为燕者皆非自为主者也故曰王燕饮则为献主是已于大仆见王之所以燕者必于内朝之地也故曰王燕则大仆相其法是已于酒正见王之所以燕饮者亦必有多寡之数也故曰王燕则共其计是已于鞮鞻氏见王之所以燕者亦必有乐以为乐也故曰掌四夷乐与其声歌祭祀则龡而歌之燕亦如之是已然而其賔客牢礼之物献酬交错之数衣服器皿之用与夫乐舞节奏皆不得而攷之而颖达所以谓天子燕礼已亡者或是欤邦国燕至于邦国之相和君臣之相接礼义之相与恩好之相交又所以明嫌疑而不渎别贵贱而不乱推而通之虽治教政令之所行民物事为之所尚者莫不皆有以致其象寓其意此诸侯燕礼之义也盖东南者天地温厚之气也而接人以仁者主人之道故君之所立者万物皆相见之地也尔卿大夫皆少进尔之者以示其相亲而无嫌于亵也定位则小卿次上卿大夫次小卿士庶人以次就位是也阼阶之上所以为主位而君席之所居者也西者作成之地也面乎西则其地乃东矣而东者造始之方也能造始则有君之道能作成则有臣之徳是诸侯者屈之而为臣伸之而为君夫卿大夫岂其偶者邪此所以西面独立而无敢敌者也然犹未也位不辨则名不正等不别则分不明故膳夫者国之膳食之司也使之为献主而不以君言君为主而大夫为賔则礼相敌而有所亢矣大夫者知足以帅人者也使之为賔而不以卿言卿为賔而主之者在君则体相亲而有所疑矣疑为其近君也亢为其不臣也易曰君子以辨上下定民志记亦曰礼所以别嫌明微此膳夫为献主而大夫为賔之意也
　　严陵方氏曰南乡尔卿大夫者以卿大夫在北面故乡而尔之欲其皆少进以定位故也君独升立席上西面特立者西面则居东主居东则賔宜居西賔居西则主与之对立矣而此言特立者方见賔莫敢居西而与之敌也始则南乡示君道也终则西面示主道也示君道者待之以臣礼示主道者待之以賔礼至于待之以賔礼犹莫敢居賔位以相敌焉是乃所以深明君臣之义也适即适也适相当则为敌故也宰夫乃天官之膳夫尔非天官之宰夫也然亦谓之宰夫者皆以燮制为事故也杜蒉曰蒉也宰夫也非刀匕是共盖谓是矣使宰夫为献主者王氏谓燕饮酒则君与羣臣亦有賔主之道故不可以无献主虽然君臣之义不可以燕废也故使膳夫为献主而已盖燕饮以食饮养賔而膳夫以食饮养王之官也使所以养王者养賔焉则王之厚意也所谓献主者主人饮賔曰献盖摄主人而献賔也亢礼庄子所谓分庭伉礼者也
　　石林叶氏曰言君南乡则卿大夫少进而定位必北乡也
　　君举旅于賔及君所赐爵皆降再拜稽首升成拜明臣礼也君答拜之礼无不答明君上之礼也臣下竭力尽能以立功于国君必报之以爵禄故臣下皆务竭力尽能以立功是以国安而君宁礼无不答言上之不虚取于下也上必明正道以道民民道之而有功然后取其什一故上用足而下不匮也是以上下和亲而不相怨也和宁礼之用也此君臣上下之大义也故曰燕礼者所以明君臣之义也
　　郑氏曰言圣人制礼因事以托政臣再拜稽首是其竭力也君答拜之是其报以禄恵也
　　孔氏曰此一经明燕礼臣尽礼于下君答之于上上下交欢而不相怨明君臣之义也君举旅于賔谓举旅酬之酒以酬賔及君所赐爵谓特赐臣下之爵賔受君之酬及臣受君赐爵皆降自西阶再拜稽首以受君恩又升堂更再拜稽首以成拜也故燕礼云公酬賔賔降西阶下再拜稽首公命小臣辞賔升成拜郑云升成拜复再拜稽首也礼无不答言凡臣之拜君无不答所以示为上之道不虚取于下上必须报之也上下既须相报故在上明正道以教道于民民亦依君训道有功报上君既薄敛于上民亦什一而税于下上下和平亲睦而不相怨恨前明君臣相报此明君民上下相报上下和亲是和也不相怨是安宁也和与寜礼之用也
　　蓝田吕氏説见前
　　严陵方氏曰举旅即下言举旅行酬也旅序也举爵以序行酬酢之礼也乡饮酒礼亦谓之相旅即中庸所谓旅酬是也君所赐爵谓旅酬之外君有特赐之爵也升成拜者既降阶而拜又升而拜以成前拜之礼故也賔必再拜以明臣下竭力尽能以立功于国君必答拜以明君上发爵赐禄以报功于臣故曰明臣礼也又曰明君上之礼也或言君或言臣或言臣下或言君臣上下皆互相备也言上则不特主君言下则不特主臣力言其才能言其艺民既有功则兴事造业生财有道矣夫然后取之以什一之法也道之至于有功然后取之此其不虚取于民也寡乎什一则上之用不足多乎什一则下之财或匮唯其取之以什一故继之上用足而下用不匮也什一为天下之正如此亦由乎上之人明正道以行之而已和宁礼之用也以其国安而君寜故曰宁论语曰礼之用和为贵曲礼曰人有礼则安皆以是而已夫君臣上下之大义不过如此故曰燕礼所以明君臣之义也
　　石林叶氏曰上以爵禄报下则下日奋而有功故礼无不拜下以功力事上则上见知而有赐故礼无不答无不拜则非与亢礼无不答则非虚取也劳心者治人劳力者治于人治人者食于人治于人者食人上下之义也道民而有功则劳心矣民出丝麻谷粟以奉上则劳力矣燕礼明君臣之义者何以异此方其君举旅于賔而赐爵也固有恵于下而下拜之明其治人也及君答拜者明其食于人而已矣
　　马氏曰礼者政之本政者礼之用则政常寓于君臣行礼之闲而礼常见于为政之际未有礼非其政而政非其礼
　　席小卿次上卿大夫次小卿士庶子以次就位于下献君君举旅行酬而后献卿卿举旅行酬而后献大夫大夫举旅行酬而后献士士举旅行酬而后献庶子俎豆牲体荐羞皆有等差所以明贵贱也
　　郑氏曰牲体俎实也荐谓脯醢也羞庶羞也
　　孔氏曰此明尊卑上下席位之所受献旅酬之差贵贱先后之义席小卿次上卿者案燕礼上卿在賔席之东小卿在賔席之西隔越于賔席而云次上卿者以俱南面东上遥相次耳大夫次小卿者案燕礼大夫在小卿之西故燕礼云辩献大夫遂荐之继賔以西东上也士庶子以次就位于下者燕礼于西阶上献士既受献者立于阼阶下西面北上献庶子于阼阶上既献立于阼阶下故云士庶子以次就位于下也献君君举旅行酬者案燕礼宰夫为主人酌以献賔賔饮毕酌以酢主人主人饮毕酌以献君君饮毕酌以酢主人更爵以受酢于阼阶下饮卒爵主人又洗觚酬主人先饮卒爵酌以酬賔賔受觚坐奠于荐东讫小臣请媵爵者二人媵爵阼阶下皆北面媵爵于公媵爵者先自饮毕媵爵者洗象觯酌奠于公席之前公坐取所媵之觯以酬賔賔于时下再拜稽首公命小臣辞賔升成拜公立卒觯賔乃受公虚爵酌之酬大夫于西阶上众大夫相酬毕奠虚觯于篚此是献君君举旅行酬也而后献卿旅行酬者案燕礼主人洗升实散献卿于西阶上献卿毕小臣又请媵爵者公使二人媵爵奠于公前公又行一爵若賔若长唯公所酬以旅于西阶上大夫辩而止此是为卿旅酬也燕礼直云卿不云大卿小卿之异则小卿大卿俱同献也而后献大夫大夫举旅行酬者案燕礼主人洗献大夫于西阶上大夫辩受献乃纳工献众工毕公又举奠觯唯公所赐以旅于西阶上此是献大夫为大夫而旅酬也而后献士士举旅行酬者案燕礼説屦升堂坐之后主人献士于西阶上献士辩又献旅食賔媵觚于公公坐取賔所媵觯兴惟公所赐乃就席坐行之终于大夫终受者兴以酬士士举旅于西阶上此是献士为旅酬也而后献庶子者庶子卑不为之举旅但无算爵之节执爵者酌而旅之俎豆牲体荐羞皆有等差者公及卿大夫士等皆有等差但燕礼不载无以言也
　　蓝田吕氏曰礼之所贵别而已矣亲疏长幼贵贱贤不肖皆别也大别之中又有细别存焉均亲也而有斩衰大功小功缌麻袒免之异均长也而有父事兄事肩随之异故以贱事贵有十等焉所谓王公卿士皁舆僚仆台也君者积尊而为之也苟无差等民可得而犯之贵贵之义有所不行此乱之所由生也燕礼之别故上卿小卿大夫士庶子其席其就位皆有次献君献卿献大夫献士献庶子及举旅行酬皆有序俎豆牲体荐羞皆有等差君臣贵贱之义极其密察至于此者所以防乱也
　　严陵方氏曰小卿即下卿也言上卿则知小卿之为下言小卿则知上卿之为大仲尼燕居曰席而无上下则乱于席上也故其上下之次如此献庶子之后则不举旅行酬者庶子卑故也周官诸子以下大夫二人为之而此则以居士之下者盖诸侯之庶子故也由士而下无爵则此所谓士者上士而已容庶子以中下之等为之等者上下之义差者多少之差石林叶氏曰献卿及于士而后至于庶子者所以体异姓也盖内朝以亲亲为主则庶子在所先外朝以贤贤为主虽庶子必在所后
</div>
    <div class="pagination">
<a href="礼记集说_page142.html">上一页</a><span>...</span><a href="礼记集说_page138.html">138</a><a href="礼记集说_page139.html">139</a><a href="礼记集说_page140.html">140</a><a href="礼记集说_page141.html">141</a><a href="礼记集说_page142.html">142</a><span class="current-page">143</span><a href="礼记集说_page144.html">144</a><a href="礼记集说_page145.html">145</a><a href="礼记集说_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
