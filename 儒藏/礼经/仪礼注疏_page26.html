<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 26 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 26 页/共 117 页</h1>
    <div class="content">　　揖，皆左还，上射於右。（上射转居右，便其反位也。下射左还，少南行，乃西面。）
　　[疏]“揖皆”至“於右”。
　　○注“上射”至“西面”。
　　○释曰：云“上射转居右，便其反位也”者，此决射时升降，上射皆居左。彼自堂西，不复庭位故也。此复庭位，故上射转在右，是以郑云便其反位也。云“下射左还，少南行，乃西面”者，以其初北面时，东西相当，今西行，宜并，故下射少南行，乃西面取并行故也。
　　与进者相左，相揖，反位。（相左皆由进者之北。）
　　[疏]“与进”至“反位”。
　　○注“相左”至“之北”。
　　○释曰：云“由进者之北”者，以其进取矢者东行，此则西行，由进者之北则得相左也。
　　三耦拾取矢，亦如之。後者遂取诱射之矢，兼乘矢而取之，以授有司于西方，而后反位。（取诱射之矢，挟五个，弟子逆受於东面位之後。）
　　[疏]“三耦”至“反位”。
　　○注“取诱”至“之後”。
　　○释曰：云“三耦拾取矢亦如之”者，上云三耦之中，上耦外而言之。云“取诱射之矢，挟五个”者，以其前拾取矢皆进三挟一个，乃反位。此则先取四矢，亦三挟一个，乃并取诱射四矢，兼挟之，故五个也。云“弟子逆受於东面位之後”者，弟子即纳射器者，因留主授受於堂西西方，今见下耦将司射矢来向位，仍西面，弟子即往逆受之讫，下射乃反东面，故云“授有司于西方而后反位”，谓反向东面位，是以郑亦云“弟子逆受於东面位之後”也。
　　众宾未拾取矢，皆袒、决、遂，执弓，三挟一个，由堂西进，继三耦之南而立，东面，北上，大夫之耦为上。（未犹不也。众宾不拾者，未射，无上矢也。言此者，嫌众宾三耦同伦，初时有射者，後乃射有拾取矢，礼也。）
　　[疏]“众宾”至“为上”。
　　○注“未犹”至“礼也”。
　　○释曰：云“未犹不也”者，若言未，谓此第一番初时，未有拾取矢，礼以其第一番唯有三耦射，无宾射法，不得云未。是以转为不以其全，不拾取矢也。云“言此者，嫌众宾三耦同伦，初时有射”者，此解经云众宾不拾之意有此嫌，故明之。云“後乃射有拾取矢，礼也”者，据第三番众宾乃射，自然有上拾取矢礼，後文见之也。
　　司射作射如初，一耦揖升如初。司马命去侯，获者许诺。司马降，释弓反位。司射犹挟一个，去扑，与司马交于阶前，升，请释获于宾。（犹，有故之辞。司射既诱射，恒执弓挟矢以掌射事，备尚未知，当教之也。今三耦卒射，众足以知之矣。犹挟之者，君子不必也。）
　　[疏]“司射”至“于宾”。
　　○注“犹有”至“必也”。
　　○释曰：自此尽“共而俟”，论第二番射之事。案《大射》第二番射，司马命去侯云如初。此司马命去侯，不言如初者，此臣礼，威仪省。司马初命去侯时，获者许诺，声不绝，以至于乏。再番、三番命去侯，获者直许诺，无不绝声，故不言如初。《大射》君礼，威仪多，故第二番与前同，获者以宫商趋之，故言如初。於第三番礼杀，复不以宫商，直许诺，又不得言如初。云“今三耦卒射，众足以知之矣。犹挟矢者，君子不必也”者，三耦教射者，三耦卒射，众宾足知射礼，犹挟矢教之者，君子不必也者。案《论语》孔子云君子“无必、无固、无我”，以不必即知，故仍教之。
　　宾许，降，扑，西面立于所设中之东，北面命释获者设中，遂视之。（视之，当教之。）
　　[疏]“宾许”至“视之”。
　　○注“视之当教之”。
　　○释曰：云“当教之”者，谓教其释，安置左右，及数告胜负之事，亦教之也。
　　释获者执鹿中，一人执以从之。（鹿中，谓射於谢也，於庠当兕中。）
　　[疏]“释获”至“从之”。
　　○注“鹿中”至“兕中”。
　　○释曰：以州长是士，射于榭；乡大夫是大夫，为之射于庠。下记云“士则鹿中，大夫兕中”，故云“鹿中谓射於榭也，於庠当兕中也”。
　　释获者坐设中，南当，西当西序，东面，兴受，坐实八于中，横委其馀于中西，南末。兴，共而俟。（兴还北面受，反东面实之。）
　　[疏]“释获”至“而俟”。
　　○注“兴还”至“实之”。
　　○释曰：云“设中，南当”，南北节，西当西序，东西节。云“兴还北面受，反东面实之”者，以其所纳射器皆在堂西，执中与，皆从堂西来，向西序之南，南面，执中者既东面坐，设讫，兴，还向北面受，回向东面实之也。
　　司射遂进，由堂下，北面命曰：“不贯不释。”（贯犹中也。不中正不释也。古文贯作关。）
　　[疏]“司射”至“不释”。
　　○注“贯犹”至“作关”。
　　○释曰：言“不贯”者，以其以布为侯，故中者贯穿布侯，故以中为贯也。是以郑云贯犹中也。中则贯也。
　　上射揖。司射退反位。释获者坐取中之八，改实八于中，兴，执而俟。（执所取。）
　　[疏]“上射”至“而俟”。
　　○注“执所取”。
　　○释曰：八者，人四矢，一耦八矢。虽不知中否，要须一矢则一，改实八，拟後来者用之。
　　乃射。若中，则释获者坐而释获，每一个释一。上射於右，下射於左，若有馀，则反委之。（委馀，礼尚异也。委之，合於中西。）
　　[疏]“乃射”至“委之”。
　　○注“委馀”至“中西”。
　　○释曰：云“上射於右，下射於左”者，以释者东面为正，依投壶礼，宾党於右，主党於左，是以上射於右，宾党也；下射於左，主党也。云“委馀，礼尚异也”者，手中馀未知有几，不可尽中所有，馀亦得於後释，要委馀於地，别取中内八者，礼尚异，故不用馀者。云“委之，合於中西”者，法多少视射人多少不定，要横委其馀於中西，手中馀者与之合也。
　　又取中之八，改实八于中，兴，执而俟。三耦卒射。
　　宾、主人、大夫揖，皆由其阶降，揖。主人堂东袒、决、遂，执弓，三挟一年。宾於堂西亦如之。皆由其阶，阶下揖，升堂揖。主人为下射，皆当其物，北面揖，及物揖，乃射。卒，南面揖，皆由其阶，阶上揖，降阶揖。宾序西，主人序东，皆释弓，说决、拾，袭，反位，升，及阶揖，升堂揖，皆就席。（或言堂，或言序，亦为庠谢互言也。宾主人射，大夫止於堂西。）
　　[疏]“又取”至“就席”。
　　○注“或言”至“堂西”。
　　○释曰：上云“榭则钩楹内”，谓射於榭者也；“堂则由楹外”，谓射於庠者也。此当有乡大夫射於庠，亦有州长射於序，故互见其义。互言者，今袒、决、遂，则言堂东西，见在庠，在榭亦然。释弓说决、拾，则言序东、序西，序则榭也，在庠亦然。故言互言之，周公省文，欲两见之也。云“大夫止於堂西”者，上宾、主人、大夫俱降，无堂西之文，下云大夫袒、决、遂，就其耦，故知此时止於堂西，故记云“大夫降，立于堂西以俟射”也。
　　大夫袒、决、遂，执弓，三挟一个，由堂西出于司射之西，就其耦。大夫为下射，揖进，耦少退。揖如三耦。及阶，耦先升。卒射，揖如升射，耦先降。降阶，耦少退。皆释弓于堂西，袭。耦遂止于堂西，大夫升就席。（耦於庭，不并行，尊大夫也。在堂如上射之仪，近其事，得申。）
　　[疏]“大夫”至“就席”。
　　○注“耦於”至“得申”。
　　○释曰：言“在堂如上射之仪”者，谓耦先升，是如上射身先升法，以其近射事，故得申也。
　　众宾继射，释获皆如初。司射所作，唯上耦。（於是言唯上耦者，嫌宾、主人射亦作之。《大射》三耦卒射，司射请于公及宾。）
　　[疏]“众宾”至“上耦”。
　　○注“於是”至“及宾”。
　　○释曰：云“於是言唯上耦者，嫌宾、主人射亦作之”，郑言此者，若二耦射，下即言所作唯上耦，则宾、主人射作之未可知，故於众宾射讫乃言此，明宾、主射不作可知，故於此乃言“所作唯上耦”，明除宾、主矣。故郑云：“於是言唯上耦，嫌宾主射亦作之。”引《大射》者，公尊，公与宾射，不作直请，记云：“宾、主人射，则司射摈升降。”是虽不作，犹为摈相之，但不请也。
　　卒射，释获者遂以所执馀获，升自西阶，尽阶，不升堂，告于宾曰：“左右卒射。”降，反位，坐委馀获于中西，兴，共而俟。（司射不告卒射者，释获者於是有事，宜终之也。馀获，馀也，无馀则空手耳。俟，俟数也。）
　　[疏]“卒射”至“而俟”。
　　○注“司射”至“数也”。
　　○释曰：云：“宜终之也”者，决前番射，司射告卒射，此二番射不告卒，使获者告，是宜终之也。云“馀获，馀”者，一耦不必尽中，故有馀也。云“无馀则空手耳”者，或宾、主八矢尽中，释八，故空手告也。
　　司马袒、决，执弓升，命取矢，如初。获者许诺，以旌负侯，如初。司马降，释弓，反位。弟子委矢，如初。大夫之矢，则兼束之以茅，上握焉。（兼束大夫矢，优之，是以不拾也。束於握上，则兼取之，顺羽便也。握，谓中央也。不束主人矢，不可以殊於宾也。言大夫之矢，则矢有题识也。肃慎氏贡椐矢，铭其括。今文上作尚。）
　　[疏]“司马”至“握马”。
　　○注“兼束”至“作尚”。
　　○释曰：自此尽“司马乘矢”，论取矢之事。云“束于握上，则兼取之，顺羽便也”者，握上则兼取之顺持之处，全束於握之上，取持於中央，握之向下顺羽便，故乘矢总束之也。云“不束主人矢，不可以殊於宾也”者，主人乡大夫，则是大夫官当束之，不敢殊别於宾，若主人是州长，则士自然不束也。肃慎氏者，《国语》文。引之者，证矢有题识，以有题识，故束者得知是大夫之矢也。
　　司马乘矢如初。
　　司射遂西阶西，释弓，去扑，袭，进由中东，立于中南，北面视。（释弓去扑，射事已。）
　　[疏]“司马”至“视”。
　　○注“释弓”至“事已”。
　　○释曰：凡言“遂”者，因上事。司射於上无事，而言“遂”者，以司射与司马递行事，今以司马进乘矢，司射遂西阶西，释弓去扑也。云“射事已”，此始再番射未已，而言已者，前番不释获，今据第二释获之，功成则为已，是以下记云：“司射释弓矢，视，与献释获者释弓矢。”注云：“唯此二事，休武主文。”休武者，射讫数，主文者，洗爵献释获者是也。
　　释获者东面于中西坐，先数右获。（固东面矣，复言之者，为其少南就右获。）
　　[疏]“释获”至“右获”。
　　○注“固东”至“右获”。
　　○释曰：释获者在中西东面。释之时，宾党於右，主党於左。今将数，宜就之，是以少南就右获，更东面也。
　　二为纯。（纯犹全也。耦阴阳。）
　　[疏]“二为纯”。
　　○注“纯犹”至“阴阳”。
　　○释曰：云“耦阴阳”者，阴阳对合，故二为耦阴阳也。
　　一纯以取，实于左手，十纯则缩而委之。（缩，从也。於数者东西为从。古文缩皆为蹙。）
　　[疏]注“缩从”至“为蹙”。
　　○释曰：凡言“从”、“横”者，南北为从，东西为横。今释者东面而言从横，则据数东为正，是以东西者为从，南北者为横，故郑云“於数者东西为从”也。
　　每委异之。（易校数。）
　　有馀纯，则横於下。（又异之也，自近为下。）
　　[疏]“有馀”至“於下”。
　　○释曰：此则以南北为横也。
　　一为奇，奇则又缩诸纯下。（奇犹亏也。又从之。）
　　兴，自前左，东面。（起由中东就左获，少北於故，东面乡之。）
　　[疏]注“少北”至“乡之”。
　　○释曰：云“少北於故”，故则右也。又移至左之後，东面乡之，是以云少北於故。
　　坐，兼敛，实于左手，一纯以委，十则异之。（变於右。）
　　[疏]注“变於右”。
　　○释曰：云“变於右”者，右则一一取之於地，实于左手。此则总敛於左手，一一取之於左手，委於地是变也。必变之者，礼以变为敬也。
　　其馀如右获。（谓所缩所横。）
　　司射复位，释获者遂进取贤获，执以升，自西阶，尽阶，不升堂，告于宾。（贤获，胜党之也。齐之而取其馀。）
　　[疏]“司射”至“于宾”。
　　○注“贤获”至“其馀”。
　　○释曰：云“齐之而取其馀”者，解经“取贤获”，以为获，以其唱获则释，故名为获。左右数齐，有馀则贤获，故以告也。
　　若右胜，则曰“右贤於左”。若左胜，则曰“左贤於右”。以纯数告。若有奇者，亦曰奇。（贤犹胜也。言贤者，射之以中为俊也。假如右胜，告曰右贤於左，若干纯、若干奇。）
　　[疏]“若右”至“曰奇”。
　　○注“贤犹”至“干奇”。
</div>
    <div class="pagination">
<a href="仪礼注疏_page25.html">上一页</a><span>...</span><a href="仪礼注疏_page21.html">21</a><a href="仪礼注疏_page22.html">22</a><a href="仪礼注疏_page23.html">23</a><a href="仪礼注疏_page24.html">24</a><a href="仪礼注疏_page25.html">25</a><span class="current-page">26</span><a href="仪礼注疏_page27.html">27</a><a href="仪礼注疏_page28.html">28</a><a href="仪礼注疏_page29.html">29</a><a href="仪礼注疏_page30.html">30</a><a href="仪礼注疏_page31.html">31</a><span>...</span><a href="仪礼注疏_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
