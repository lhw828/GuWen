<!DOCTYPE html>
<html>
<head>
    <meta charset="UTF-8">
    <title>礼经本义 - 第 10 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼经本义 - 第 10 页/共 40 页</h1>
    <div class="content">　　卒射人乃升大夫大夫皆升就席
　　【卒谓献诸大夫毕也乃升大夫以君命升之也大夫非一得献者降反堂下北面之位献皆毕而后同升就賔西之位也】
　　右主人献大夫
　　席工于西阶上少东乐正先升北面立于其西小臣纳工工四人二瑟小臣左何瑟面鼓执越内右手相入升自西阶北面东上坐小臣坐授瑟乃降
　　【燕礼轻故工但用四人亦同于乡饮酒礼然诸侯作乐娱賔而工止四人可见古人之俭省矣　按周官太仆下大夫二人小臣上士四人而祭仆御仆仆中下士凡二十人天子之制也今诸侯之制小臣相工者四人而请媵辞賔之类亦皆小臣则小臣之数几多于天子矣然以大射仪考之小臣纳工工六人四瑟仆人正徒相太师仆人师相少师仆人士相上工既称小臣又称仆人则是太仆之属俱得以小臣称之其数固未尝多也】
　　工歌鹿鸣四牡皇皇者华卒歌主人洗升献工工不兴左瑟一人拜受爵主人西阶上拜送爵荐脯醢使人相祭卒爵不拜主人受爵众工不拜受爵坐祭遂卒爵徧有脯醢不祭主人受爵降奠于篚
　　【乐用小雅以下亦以燕礼轻也郝仲舆曰主人洗升献工献太师也乡饮酒礼云太师则为之洗】
　　右升歌献工
　　公又举奠觯唯公所赐以旅于西阶上如初
　　【又举奠觯举前所致一觯末奠于荐南者行之也唯公所赐是觯或及于大夫也】
　　卒
　　【卒旅毕也】
　　右公为大夫举旅
　　笙入立于悬中奏南陔白华华黍主人洗升献笙于西阶上一人拜尽阶不升堂受爵降主人拜送爵阶前坐祭立卒爵不拜既爵升授主人众笙不拜受爵降坐祭立卒爵徧有脯醢不祭
　　【此笙入三终而献笙也】
　　乃间歌鱼丽笙由庚歌南有嘉鱼笙崇丘歌南山有台笙由仪
　　【此笙与歌相间而作所谓间歌三终也】
　　遂歌乡乐周南关雎葛覃卷耳召南鹊巢采蘩采苹【此合乐三终也谓之乡乐者关雎葛覃诸篇所言皆修身齐家之事自天子至于庶人无异道故乡饮乡射士大夫家皆得用之而遂以为乡乐也】
　　大师告于乐正曰正歌备乐正由楹内东楹之东告于公乃降复位
　　【由楹内者乐正立工西工坐阶际故由楹内而往堂东也东楹之东往君阼阶上西面之位也降复位立阶下悬间之位也】
　　右笙间合　若以乐纳賔则賔及庭奏肆夏賔拜酒主人答拜而乐阕【不以乐纳賔燕之事也其或用乐者君以意加之也肆夏金奏乐名郝仲舆曰賔入至庭则击钟鼔奏肆夏及主人献賔賔拜告防而后乐阕以敬賔也】公拜受爵而奏肆夏公卒爵主人升受爵以下而乐阕【郝仲与曰主人献公公拜受爵则又奏肆夏及公卒爵主人受爵降而后乐阕以敬君也】升歌鹿鸣下管新宫笙入三成遂合乡乐若舞则勺【升歌升堂而歌也鹿鸣小雅篇名凡升歌皆歌三篇此歌鹿鸣之三也下管堂下以管奏诗也新宫小雅逸篇或云即斯干也所奏亦三篇大射仪乃歌鹿鸣三终乃管新宫三终是也笙入三成谓奏南陔白华华黍每一篇为一成也乡乐周南召南六篇言遂者不间也勺周颂大武篇名舞勺歌勺以舞也】
　　射人自阼阶下请立司正公许射人遂为司正
　　【射人以主人四献君三举爵正礼已备将坐燕以安賔故请立司正以监之盖初燕礼严终则易懈初酬賔卿大夫人少终酬士则人众不可不有以正之也公许而射人即自为司正不待君命者以其有常职故也】
　　司正洗角觯南面坐奠于中庭升东楹之东受命【句】西阶上北面命卿大夫君曰以我安卿大夫皆对曰诺敢不安
　　【中庭敖君善谓亦南北之中盖阼阶前也不位于阶前者以燕亦有时而射宜避之也楹东受命受君安賔之命也西阶命卿大夫传君之命也君曰以我安即命辞以犹与也我君自谓也言欲羣臣与我共安也】
　　司正降自西阶南面坐取觯升酌散降南面坐奠觯右还北面少立坐取觯兴坐不祭卒觯奠之兴再拜稽首左还南面坐取觯洗南面反奠于其所
　　【郝仲舆曰右还右体旋向东将适觯南先东面从觯东而南转北面也北面少立示严重也左还南面将适觯北以左体旋向东自东而北转而南也往来皆由觯东君在东从君也其所即中庭初奠之所】
　　右立司正
　　升自西阶东楹之东请彻俎降公许告于賔賔北面取俎以出膳宰彻公俎降自阼阶以东
　　【郝仲舆曰人臣升降由西阶膳宰彻君俎降由阼阶重君物别于诸臣也以东归东壁也】
　　卿大夫皆降东面北上
　　【贾洺州曰东面北上西阶下位也】
　　右彻俎
　　賔反入及卿大夫皆脱屦升就席公以賔及卿大夫皆坐乃安
　　【賔入少立于卿之北司正升賔賔乃及卿大夫脱屦而升以犹与也乃安谓坐定而心意安适也】
　　羞庶羞大夫祭荐
　　【羞进也庶羞众珍味可进者胾醢炰脍之类是也其进之亦先賔乃及公而后及卿大夫也大夫祭荐祭脯醢也初献大夫于西阶上未升席故未祭至是升席乃祭也必祭之者宜终此礼然后可以食庶羞也】
　　司正升受命皆命君曰无不醉賔及卿大夫皆兴对曰诺敢不醉皆反坐
　　【郝仲舆曰司正升受命受君命也皆命司正以君命徧命也君曰无不醉命辞也】
　　右脱屦升坐　有内羞【郝仲舆曰内羞如酏糁实豆饵餈实笾之类自中馈女工出者世】
　　主人洗升献士于西阶上士长升拜受觯主人拜送觯士坐祭立饮不拜既爵其他不拜坐祭立饮
　　【郝仲舆曰乐终而后献士士卑也士长士之尊者如司正司士等是也拜受不拜既爵礼杀也其他谓长以下不拜谓受送皆不拜也】
　　乃荐司正与射人一人司士一人执幂二人立于觯南东上
　　【前言射人为司正此云荐司正与射人者郑康成谓天子射人司士皆下大夫二人诸侯则上士其人数亦如之司正为上郝仲舆则谓司正即射人为之故曰一人二説未知孰是此等皆士而先荐者以其皆有事故先得荐也】
　　徧献士士既献者立于东方西面北上乃荐士祝史小臣师亦就其位而荐之
　　【士众士也众士既受献于西阶上降立于庭中东方西面盖本卿所立位以卿升堂位空故士得立于此乃各以脯醢荐于其位焉祝史小臣师皆众士祝史立门东小臣立东堂下各就本位荐之　髙紫超曰此賔大夫脱屦升堂之后先徧献士而士各得饮一爵也】
　　主人就旅食之尊而献之旅食不拜受爵坐祭立饮【旅食之尊门西两圆壶也士旅食者立于门西东上主人就其尊所酌而献之不拜受爵畧贱也　郑康成曰亦毕献乃荐之主人执虚爵奠于篚复位】
　　右主人献士
　　若射则大射正为司射如乡射之礼
　　【大射正即射人敖君善谓诸侯之大射正盖上士二人是也其一为司正者则为司马乡射礼将射司正为司马射毕司马反为司正是也】
　　右燕射　君与射则为下射袒朱襦乐作而后就物小臣以巾授矢稍属不以乐志既发则小臣受弓以授弓人上射退于物一笴既发则答君而俟若饮君如燕则夹爵【君为臣下射犹乡射大夫为士下射之义以贵下贱也君袒朱襦为耦者则肉袒也乐作而后就物为耦者先就物待也君不搢矢临射小臣以巾袭矢执以授君四矢稍稍连属不絶志识通不以乐志言君射不必以乐之节为识而必欲应之亦优君也凡射俟同耦揖降发毕弓犹在手唯君既发小臣即受弓以授弓人不俟同耦也上射与君耦并退物一笴不敢履物中与君并也上射先发每发一矢转身对君以待君发答对也饮君谓君不胜当饮则耦胜者如燕礼賔媵觯先自饮奉君君饮又酌自饮故曰夹爵也　敖君善曰言与射则君于燕射或时不与矣乐作乃就物则是君之燕射于再射即用乐行之亦变于大射也授矢稍属稍与发矢时相连属也每于将发之节则授之受弓以授弓人盖卒射之事也】君在大夫射则肉袒【不袒纁襦逺下于君也君在则大夫与射者皆然不特君之耦也】　君国中射则皮树中以翿旌获白羽与朱羽糅于郊则闾中以旌获于竟则虎中龙旜大夫兕中各以其物获士鹿中翿旌以获唯君有射于国中其余否【国中射谓燕射于公宫也皮树郑康成云兽名郝仲舆则云马也马皮毛斑驳如树説卦云干为驳马诗云山有六驳榆树有藓痕如驳刻中为驳马故云皮树中也翿以鸟羽饰旌也糅杂也谓以白羽与朱羽相杂而缀于旗竿之首即所谓翿旌也于郊谓大射于郊外也闾郑康成云兽名如驴一角或云如驴歧蹄逸周书王会篇北堂以闾是也郝仲舆则云闾驴通刻中为驴形也于境谓与邻国之君射于境上也虎中刻中为虎形也通帛为旜画龙于旜尚文章也兕兽名似牛一角杂帛为物大夫士所建言各以其物者大夫有上中下之异故物亦有差也士亦有用物者无物则以翿旌盖与君之翿旌同名而异制也君有射于国中谓于公宫为之也其余否谓人臣之家其庭浅隘器用又未必备故射则必于乡州之学行事也】　凡侯天子熊侯白质诸侯麋侯赤质大夫布侯画以虎豹士布侯画以鹿豕凡画者丹质【郑康成曰此所谓兽侯也燕射则张之白质赤质者皆谓采其地其地不采者白布也熊麋虎豹鹿豕皆正面画其头象于正鹄之处也君画一臣画二阳奇隂偶之数也凡画者丹质谓燕射之侯画云气于侧以为饰必先以丹采其地丹浅于赤也】
　　賔降洗升媵觚于公酌散下拜公降一等小臣辞賔升再拜稽首公答再拜賔坐祭卒爵再拜稽首公答再拜【郝仲舆曰媵爵本下大夫事賔亦为之者賔受君施多矣至是亦致臣子之爱不敢终以賔自处也饮君而酌散先自饮也公降一等敬其为賔也】
　　賔降洗象觚升酌膳坐奠于荐南降拜小臣辞賔升成拜公答再拜賔反位
　　【洗象觚更酌以奉君也】
　　右賔媵爵于公
　　公坐取賔所媵觯兴唯公所赐受者如初受酬之礼【郝仲舆曰前此君三举旅一为賔再为卿三为大夫未及士以下故因賔媵之爵再举旅以终惠也为士举旅而不即赐士由贵及贱也如初受酬之礼如賔初受君酬拜下易爵等礼也】
　　降更爵洗升酌膳下拜小臣辞升成拜公答拜乃就席坐行之有执爵者唯受于公者拜
　　【更爵更易角觯也前三举旅公或命之勿易觯而不更此则君全不命而爵将徧及羣下故必更也下拜升成拜先受公赐者必成礼也就席坐行无复拜送立饮之礼也前此賔卿大夫立而旅酬者屡矣故于此可以畧而坐行之也有执爵者谓有代酌行礼之人坐者可无起也唯最初一人受公赐爵者拜其余执爵者所送皆就席坐饮不拜也】
　　司正命执爵者爵徧卒受者兴以酬士
　　【爵徧谓行爵于堂上必徧及也卒受者谓大夫也大夫卒受者则起而酬士司正以是命执爵者备有未知者当告之也】
　　大夫卒受者以爵兴西阶上酬士士升大夫奠爵拜士答拜大夫立卒爵不拜实之士拜受大夫拜送
　　【士升士立于堂下故升而受酬也拜受拜送旅酬之正礼也士始受旅故从其正礼至无算爵则旅不拜矣】
　　士旅于西阶上徧士旅酌【句】卒
　　【郝仲舆曰士旅于西阶上徧谓自士之长以至祝史小臣皆徧士旅酌谓众士自酌酒无执爵者也卒谓酬士毕也】
　　右公为士举旅
　　主人洗升自西阶献庶子于阼阶上如献士之礼【庶子卿大夫士之子宿卫公宫者也庶子及下文左右内小臣皆君侍从之臣故就阼阶上献之】
　　徧降洗遂献左右正与内小臣皆于阼阶上如献庶子之礼
　　【左右君之左右正长也内小臣奄士也　郑康成曰凡献皆爵也】
　　右主人献庶子以下
　　无算爵士也有执膳爵者有执散爵者执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公答再拜
　　【膳爵君之爵散爵賔卿大夫之爵其执之者皆士也酌以进公酌膳尊以奉公饮也不拜受则亦不拜送矣酌以之公则酌散尊以待公赐也所赐谓賔及公卿大夫也席下席西也不降阶而惟降席下者宜别于公所亲酬者也】
　　受赐爵者以爵就席坐公卒爵然后饮执膳爵者受公爵酌反奠之受赐爵者兴授执散爵执散爵者乃酌行之唯受爵于公者拜
　　【公卒爵然后饮别于始饮酒时先卒爵而俟也受公爵酌反奠之受公之虚爵又酌奠君所俟公再举也兴授执散爵谓坐饮卒爵起以虚爵授执散爵之士使代酌行之也受爵于公者拜即上节席下奠爵再拜是也其余皆不拜】
　　卒受爵者兴以酬士于西阶上士升大夫不拜乃饮实爵士不拜受爵大夫就席士旅酌亦如之
　　【卒受舜者谓大夫也与上章酬士礼同而此则大夫不拜而饮士亦不拜而受礼终而愈杀也士旅酌亦如之如其不拜而饮不拜而受也】
　　公有命彻幂则卿大夫皆降西阶下北面东上再拜稽首公命小臣辞公答再拜大夫皆避遂升反坐士终旅于上如初
　　【公尊瓦大有幂命彻之者公意慇勤必欲与诸臣共罄此尊也卿大夫皆降拜稽首谢君意也不言賔者礼终賔卑即大夫也小臣辞之而不升成拜者明虽醉正臣礼也君必答拜不虚受也大夫皆避不敢当也不言卿卿亦大夫也遂升反坐谓卿大夫也士终旅于上者朱子谓士方旅酌而大夫降则爵止不行公辞而大夫复升士乃终旅于西阶上是也士不与大夫同拜者贱不敢与君为礼也】
　　无算乐宵则庶子执烛于阼阶上司宫执烛于西阶上甸人执大烛于庭阍人为大烛于门外
　　【宵夜也甸人掌供薪蒸者阍人掌昏闭门者为大烛以俟賔出也】
　　右无算爵
　　賔醉北面坐取其荐脯以降奏陔賔所执脯以赐钟人于门内霤遂出卿大夫皆出公不送
　　【賔未醉不敢起既醉不敢留余人之出者皆以賔为节也取荐脯荣君惠也奏陔奏陔夏之乐以戒失礼也钟人掌击钟以奏陔夏者则脯所以报之也内霤门内檐下也公不送賔賔本臣始无迎终亦无送也】
　　右賔出
　　公与客燕曰寡君有不腆之酒以请吾子之与寡君须臾焉使某也以请对曰寡君君之私也君无所辱赐于使臣臣敢辞寡君固曰不腆使某固以请寡君君之私也君无所辱赐于使臣臣敢固辞寡君固曰不腆使某固以请某固辞不得命敢不从
　　【客谓四方之使者腆厚也须臾者言不敢久也私犹属也谦不敢为敌也寡君固曰摈者再请也寡君君之私也以下客再请也乂寡君固曰摈者三请也某固辞不得命敢不从客始许留也】
　　致命曰寡君使某有不腆之酒以请吾子之与寡君须臾焉君贶寡君多矣又辱赐于使臣臣敢拜赐命【致命摈者亲见客而致君之命也君贶寡君以下客对词也】
　　右公与客燕　若与四方之賔燕则公迎之于大门内揖让升【四方之賔邻国卿大夫来聘者公迎公亲为主人也】賔为苟敬席于阼阶之西北面有脀不哜肺不啐酒其介为賔无膳尊无膳爵【苟敬席者诚实致敬之席也席于阼阶之西北面即诸公之位也四方使臣来聘者皆卿其介皆大夫则以大夫为賔而以卿居诸公之位为苟敬席盖敬賔礼也此则不为正賔而主君所诚实致敬者也有脀谓有俎盛其礼也不哜肺不啐酒不为正賔也无膳尊君与賔同尊不别设瓦大也无膳爵君与賔同爵不另更象觚也】　若与四方之賔燕媵爵曰臣受赐矣臣请赞执爵者相者对曰吾子无自辱焉【賔谓介为賔者也受赐谓公向者酬之也赞佐也执爵者盖指向之媵觯于公者言无自辱辞之也敖君善曰此下当更有賔再请而相者许之之辞记不备见之也】　有房中之乐【郑康成曰歌周南召南之诗而不用钟磬之节也谓之房中者后夫人之所讽诵以事其君子也】







　　礼经本义卷五
<经部,礼类,仪礼之属,礼经本义>
　　钦定四库全书
　　礼经本义卷六
　　无锡蔡徳晋撰
　　嘉礼
</div>
    <div class="pagination">
<a href="礼经本义_page9.html">上一页</a><span>...</span><a href="礼经本义_page5.html">5</a><a href="礼经本义_page6.html">6</a><a href="礼经本义_page7.html">7</a><a href="礼经本义_page8.html">8</a><a href="礼经本义_page9.html">9</a><span class="current-page">10</span><a href="礼经本义_page11.html">11</a><a href="礼经本义_page12.html">12</a><a href="礼经本义_page13.html">13</a><a href="礼经本义_page14.html">14</a><a href="礼经本义_page15.html">15</a><span>...</span><a href="礼经本义_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
