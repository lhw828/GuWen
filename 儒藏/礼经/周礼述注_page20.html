<!DOCTYPE html>
<html>
<head>
    <meta charset="UTF-8">
    <title>周礼述注 - 第 20 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 20 页/共 64 页</h1>
    <div class="content">　　以土地之图经田野造县鄙形体之灋五家为邻五邻为里四里为酂五酂为鄙五鄙为县五县为遂皆有地域沟树之使各掌其政令刑禁以嵗时稽其人民而授之田野简其兵器敎之稼穑
　　注曰经形体皆为制分界也邻里酂鄙县遂犹郊内比闾族党州乡也郑司农云田野之居其比伍之名与国中异制故五家为邻谓异其名者示相变耳遂之军灋追胥起徒役如六乡　疏曰以土地之图经田野所经者即造县鄙以下是也造县鄙者此与下五家为邻之等为总目五家以下有六等畧言二者耳使各掌其政令刑禁者五家则邻长施政令五邻则里宰施政令已上皆施之其以岁时以下亦使各掌者以之　酂作管反长丁丈反
　　凡治野以下剂致甿以田里安甿以乐昏扰甿以土宜敎甿稼穑以兴耡利甿以时器劝甿以疆予任甿以土均平政
　　上节言经理其居人民之灋此则详安集其人民之道也变民言甿异外内也甿犹懵懵无知貌也致犹防也民虽受上田中田下田及防之以下剂为凖谓可任者家二人田谓百亩之田里谓五亩之宅安甿者民得业则安乐昏劝其昏姻如媒氏防男女也扰顺也高田种黍稷下田种稻麦是以土宜敎稼穑也杜子春读耡为助谓起民人令相佐助是与民为利也时器制作耒耜钱镈之属先时修之及时用之所以劝功也疆予谓民有余力复予之田若余夫然政读为征土均掌均平其税八者之序以下剂致民受田多而征役少使其民皆说而愿为之甿也然后田里以安之乐昏以扰之则民入有家室之依其心安焉土宜以敎之兴耡以利之则民出有作息之乐其业成焉又恐其废时失事也复时器以劝之又恐其有旷土游民也复疆予以任之则征税由此而出更以土均平之而民无不均之叹矣　甿音萌耡音助后同予音与政音征懵音防犹防及防均古外反镈音博
　　辨其野之土上地中地下地以颁田里上地夫一廛田百畮莱五十畮余夫亦如之中地夫一廛田百畮莱百畮余夫亦如之下地夫一廛田百畮莱二百畮余夫亦如之
　　注曰莱谓休不耕者郑司农云戸计一夫一妇而赋之田其一戸有数口者余夫亦受此田也廛居也谓廛城邑之居孟子所云五亩之宅树之以桑麻者也六遂之民余夫竒受一廛虽上地犹有莱皆所以饶逺也　坡谓此详言分田里以安甿之制也其余七者则田里中事耳　竒居宜反
　　凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿
　　注曰十夫二邻之田百夫一酂之田千夫二鄙之田万夫四县之田遂沟洫浍皆所以通水于川也遂广深各二尺沟倍之洫倍沟浍广二寻深二仞径畛涂道路皆所以通车徒于国都也径容牛马畛容大车涂容乘车一轨道容二轨路容三轨都之野涂与环涂同可也万夫者方三十三里少半里九而方一同以南亩图之则遂从沟横洫从浍横九浍而川周其外焉去山陵林麓川泽沟渎城郭宫室涂巷三分之制其余如此以至于畿则中虽有都鄙遂人尽主其地　疏曰九浍则于四畔为大川此川亦人造虽无丈尺之数盖亦倍浍耳　坡谓此承上文一夫受田百亩而详言田野形体之制也
　　以嵗时登其夫家之众寡及其六畜车辇辨其老幼废疾与其施舍者以颁职作事以令贡赋以令师田以起政役
　　注曰登成也犹定也夫家犹言男女也施读为弛职谓民九职也分其农牧虞衡之职使民为其事也载师职云以物地事授地职互言矣贡九贡也赋九赋也政役出士徒役　坡谓自此以下承上文田有定制民有常业而使之供贡赋给繇役之事　施音弛舎音舍政音征繇音遥
　　若起野役则令各帅其所治之民而至以遂之大旗致之其不用命者诛之
　　注曰役谓师田若有功作也遂之大旗熊虎　疏曰起野役若小司徒凡起徒役毋过家一人之类也令者谓令县正已下
　　凡国祭祀共野牲令野职
　　注曰共野牲入于牧人以待事也野职薪炭之属疏曰令令委人敛之
　　凡宾客令脩野道而委积
　　注曰委积于庐宿市　疏曰令令遗人也
　　大丧帅六遂之役而致之掌其政令及葬帅而属六綍及窆陈役
　　注曰致役致于司徒给墓上事及竁也綍举棺索也葬举棺者谓载与説时也用綍旁六执之者天子其千人与陈役者主陈列之耳匠师帅监之乡师以斧涖焉大丧之正棺殡啓朝及引六乡役之载及窆六遂役之亦即逺相终始也郑司农云窆谓下棺时遂人主陈役也礼记谓之封春秋谓之塴皆塟下棺也声相似　属音烛綍音弗窆贬去声竁昌绢反説始鋭反封彼騐反塴补邓反
　　凡事致野役而师田作野民帅而至掌其政治禁令注曰此居职末总结之言也　王光逺曰言事而又言师田则事乃力政之事　政音征
　　○遂师各掌其遂之政令戒禁
　　易彦祥曰政若颁职作事以起政役之类令若令野职野赋令野脩道之类戒与禁则辅此而已　注政役音征
　　以时登其夫家之众寡六畜车辇辨其施舍与其可任者经牧其田野辨其可食者周知其数而任之以征财征作役事则听其治讼
　　注曰施读亦弛也经牧制田界与井也可食谓今年所当耕者也财征赋税之事　疏曰周知其数而任之以征财征者谓周徧知其夫家六畜及田野之等任之据人民之数征财征据田野之数也作役事则听其治讼者役事中可兼军役田猎功作之等皆听其治讼
　　巡其稼穑而移用其民以救其时事
　　注曰移用其民使转相助救时急事也四时耕耨敛艾芟地之宜晚早不同而有天期地泽风雨之急
　　凡国祭祀审其誓戒共其野牲
　　注曰审亦听也　疏曰案冢宰大祭祀掌百官之誓戒大司寇涖誓百官并戒百族此官主审其戒戒遂之民故不同也　王光逺曰共野牲赞遂人也
　　入野职野赋于玉府
　　注曰民所入货贿以当九职九赋中玉府之用者疏曰自甸稍县都之等以其在逺郊之外故皆以
　　野言之　中丁仲反
　　宾客则巡其道脩庀其委积
　　注曰巡其道脩行治道路也庀具也
　　大丧使帅其属以幄帟先道野役及窆抱磨共丘笼及蜃车之役
　　注曰使以幄帟先者大宰也其余司徒也幄帟先所以为塟窆之间先张神座也道野役帅以至墓也邱笼之役竁复土也其器曰笼蜃车柩路也柩路载栁四轮廹地而行有似于蜃因取名焉行至圹乃説复更载以龙輴蜃礼记或作槫或作辁役谓执綍者磨者适歴执綍者名也遂人主陈之而遂师以名行校之　磨音歴説音脱輴勅伦反槫辁俱市専反
　　军旅田猎平野民掌其禁令比叙其事而赏罚
　　注曰平谓正其行列部伍也　疏曰比叙者校比次叙其行伍而行赏罚
　　○遂大夫各掌其遂之政令以嵗时稽其夫家之众寡六畜田野辨其可任者与其可施舍者以敎稼穑以稽功事掌其政令戒禁听其治讼
　　注曰施读亦为弛功事九职之事民所以为功业疏曰此一经与遂师职意同但互见其义耳　王龄曰遂师遂大夫言政令戒禁县正至里宰则特言政令而戒禁无与邻长于政令又无与
　　○令为邑者嵗终则防政致事
　　注曰不言其遂之吏而言为邑者容公邑及卿大夫王子弟之采邑政令戒禁遂大夫亦施焉　防古外反与音预
　　正嵗简稼器脩稼政
　　注曰简犹阅也稼器耒耜镃基之属稼政孟春之月令所云皆脩封疆审端径术善相邱陵阪险原隰土地所宜五谷所殖以敎道民必躬亲之　术音遂相息亮反道音
　　三嵗大比则帅其吏而兴甿明其有功者属其地治者注曰兴甿举民贤者能者如六乡之为也兴犹举也属犹聚也又因举吏治有功者而聚勅其余以职事属音烛
　　凡为邑者以四达戒其功事而诛赏废兴之
　　注曰四达者治民之事大通者有四夫家众寡也六畜车辇也稼穑耕耨也旗鼓兵革也
　　○县正各掌其县之政令征比以颁田里以分职事掌其治讼趋其稼事而赏罚之
　　徴徴召也比案比颁田里者如夫一廛田百畮也分职事者九职之功事也　李嘉防曰颁田里分职事虑有不得其平于是掌其治讼趋其稼事必有勤惰之分故有赏罚　趋音促
　　若将用野民师田行役移执事则帅而至治其政令注曰移执事移用其民郑司农云谓转相佐助
　　○既役则稽功防事而诛赏
　　疏曰此经结上文功役之事　王氏曰县正即乡州长州长有读灋攷行此互备也无之则遂大夫兴甿将安稽　防古外反行下孟反
　　○鄙师各掌其鄙之政令祭祀
　　注曰祭祀祭禜也　郑刚中曰掌其祭祀则祭祀之时亦如党正敎其礼事明矣
　　凡作民则掌其戒令
　　注曰作民谓起徒役也
　　以时数其众庶而察其媺恶而诛赏
　　注曰时四时也　易氏曰媺谓成于三物者恶谓陷于八刑者
　　○嵗终则防其鄙之政而致事
　　○酂长各掌其酂之政令以时校登其夫家比其众寡以治其丧纪祭祀之事
　　注曰校犹数也　疏曰治其丧纪谓民之丧纪若乡师所云族共丧器之类治其祭祀者谓若族祭酺之类若然县当祭社与州同县正鄙师酂长皆不言所祭神者六遂与六乡互见其义也
　　若作其民而用之则以旗鼓兵革帅而至若嵗时简器与有司数之
　　注曰简器简稼器也兵器亦存焉有司遂大夫　疏曰作其民而用之者谓师田及巡守之等直言以旗鼓兵革不言车辇文不具　守音狩
　　凡岁时之戒令皆听之趋其耕耨稽其女功
　　嵗时戒令出于遂人者也听受而行之也女功丝枲之事　疏曰酂长弥亲民故趋其耕耨并稽攷女功之事　趋音促
　　○里宰掌比其邑之众寡与其六畜兵器治其政令注曰邑犹里也
　　以嵗时合耦于耡以治稼穑趋其耕耨行其秩叙以待有司之政令而征敛其财赋
　　注曰攷工记曰耜广五寸二耜为耦此言两人相助耦而耕也杜子春云耡读为助谓相佐助也谓锄者里宰治处也若今街弹之室于此合耦使相佐助因放而为名季冬之月令命农师计耦耕事脩表耜具田器是其嵗时合人耦则牛耦亦可知也　疏曰六遂赋税县师徴之旅师敛之此财赋言待有司徴敛者谓县师旅师也周未有牛耦汉赵过始教民牛耕今郑云牛耦者或周末兼有牛耦至赵过乃絶人耦専用牛　郑刚中曰宫伯行其秩叙注云秩禄禀叙才等此农民耳所谓秩叙者何也盖力田之赏也如汉世力田者赐爵一级二级之类　趋音促放音仿
　　○邻长掌相纠相受
　　注曰相纠相举察　疏曰邻长不命之士为之
　　○凡邑中之政相赞
　　注曰长短使相补助　疏曰谓一里之内有上政令徴求则五邻共相赞助
　　○徙于他邑则从而授之
　　注曰从犹随也授犹付也
　　○旅师掌聚野之耡粟屋粟闲粟
　　野谓甸稍县都也耡粟民相助作所出之粟即九赋之税粟也所贡九谷亦存焉屋粟民有田不耕所罚三夫之税粟闲粟闲民无职事者所出一夫之征粟闲音闲
　　而用之以质剂致民平颁其兴积施其恵散其利而均其政令
　　注曰而读为若声之误也若用之谓恤民之囏阨委积于野如遗人于乡里也以质剂致民案入税者名防而贷之兴积所兴之积谓三者之粟也平颁之不得偏颇有多少县官征聚物曰兴今云军兴是也是粟县师徴之旅师敛之而用之以赒衣食曰恵以作事业曰利　坡谓簿书若市劵有长短故云质剂也均其政令者视囏阨之甚否均施散之厚薄也
　　○凡用粟春颁而秋敛之
　　注曰困时施之饶时收之　坡谓上节言施恵散利此则言其敛之时也　积子赐反
　　凡新甿之治皆听之使无征役以地之媺恶为之等注曰新甿新徙来者也治谓有所求乞也使无征役复之也王制曰自诸侯来徙家期不从政　坡谓征役力役之征也以地媺恶为之等者坡从子伦云无征役暂耳以地之媺恶为之等不易之地一年后征役之一易者二年再易者三年
　　或问徴敛赋贡条目之详曰司徒载师徴畿内之九赋闾师徴六乡之九功县师所徴野赋贰载师也其徴野贡以闾师不掌及也外此有遂师聚别功赋货贿中玉府用者委人敛甸稍刍薪徴税之官尽于是矣其敛之也赋功之物谷入于仓人金玉玩好凡民货贿入于玉府货贿入于内府邦布入于外府畜兽入于牧人牛人丝枲入于典丝典枲是敛之也若乃遗人之委积旅师之赋粟则注所云廪人仓人计九谷之数足国用以其余共之所谓余灋用也遗人注王氏所论防同军旅委积一节最为得之可以类推其余
　　○稍人掌令丘乘之政令
　　注曰邱乘四邱为甸甸读与维禹敶之之敶同其训曰乘由是改云是掌令都鄙脩治井邑邱甸县都之沟涂云邱甸者举中言之沟涂之人名井别邑异则民之家数存焉　敶音阵
　　若有防同师田行役之事则以县师之灋作其同徒輂辇帅而以至治其政令以听于司马
　　注曰有军旅防同田役之戒县师受灋于司马邦国都鄙稍甸郊里唯司马所调以其灋作其众庶及马牛车辇防其车人之卒伍使皆备旗鼓兵器以帅而至是以书令之耳其所调若在家邑小都大都则稍人用县师所受司马之灋作之帅之以致于司马也同徒司马所调之同凡用役者不必一时皆徧以人数调之使劳逸递焉　輂居录反递徒礼反
　　大丧帅蜃车与其役以至掌其政令以听于司徒注曰蜃车及役遂人共之稍人者野监是以帅而致之既夕礼曰既正柩宾出遂匠纳车于阶间则天子以至于士柩路皆从遂来
　　○委人掌敛野之赋敛薪刍凡疏材木材凡畜聚之物注曰野谓逺郊以外也所敛野之赋谓野之园圃山泽之赋也凡疎材草木有实者也凡畜聚之物瓜瓠葵芋御冬之具也野之农赋旅师敛之工商嫔妇遂师以入玉府其牧则遂师又以共野牲　芋于附反
　　以稍聚待宾客以甸聚待羇旅
　　注曰聚凡畜聚之物也
　　○凡其余聚以待颁赐
　　注曰余当为余声之误也余谓县都畜聚之物　疏曰上已云稍甸此言余聚是县都中畜聚之物
　　以式灋共祭祀之薪蒸木材宾客共其刍薪丧纪共其薪蒸木材军旅共其委积薪刍凡疏材共野委兵器与其野囿财用
　　注曰式灋故事之多少也薪蒸给炊及燎麤者曰薪细者曰蒸木材给张事委积薪刍者委积之薪刍也军旅又有疏材以助禾粟野委谓庐宿止之薪刍也其兵器谓守卫陈兵之器也野囿之财用者苑囿藩萝之材
　　○凡军旅之宾客馆焉
　　注曰馆舍也必舎此者就牛马之用　疏曰言军旅賔客者谓诸侯以军旅助王征讨者故谓之军旅之宾客也
　　○土均掌平土地之政以均地守以均地事以均地贡注曰政读为征所平之税邦国都鄙也地守虞衡之属地事农圃之职地贡诸侯之九贡　疏曰案下文云以和邦国都鄙故知此平者亦据邦国都鄙若六乡六遂及公邑征税自均人平之　政音征
　　以和邦国都鄙之政令刑禁与其施舍礼俗丧纪祭祀皆以地媺恶为轻重之灋而行之掌其禁令
　　注曰施读亦为弛也礼俗邦国都鄙民之所行先王旧礼也君子行礼不求变俗随其土地厚薄为之制丰省之节耳礼器曰礼也者合于天时设于地财顺于鬼神合于人心理于万物　项平甫曰和之如何以地媺恶为轻重之灋而行之政令之缓急刑禁之寛猛施舍之宜否礼俗之沿革丧纪祭祀之丰约宜者令之不宜者禁之使适于和而已
　　○草人掌土化之灋以物地相其宜而为之种
　　注曰土化之灋化之使美若汜胜之术也以物地占其形色为之种黄白宜以种禾之属　疏曰土化之灋者即下经粪种是也　相息亮反汜音凡
　　凡粪种骍刚用牛赤缇用羊坟壤用麋渇泽用鹿咸泻用貆勃壤用狐埴垆用豕疆防用蕡轻爂用犬
</div>
    <div class="pagination">
<a href="周礼述注_page19.html">上一页</a><span>...</span><a href="周礼述注_page15.html">15</a><a href="周礼述注_page16.html">16</a><a href="周礼述注_page17.html">17</a><a href="周礼述注_page18.html">18</a><a href="周礼述注_page19.html">19</a><span class="current-page">20</span><a href="周礼述注_page21.html">21</a><a href="周礼述注_page22.html">22</a><a href="周礼述注_page23.html">23</a><a href="周礼述注_page24.html">24</a><a href="周礼述注_page25.html">25</a><span>...</span><a href="周礼述注_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
