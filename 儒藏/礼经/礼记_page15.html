<!DOCTYPE html>
<html>
<head>
    <meta charset="UTF-8">
    <title>礼记 - 第 15 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记 - 第 15 页/共 37 页</h1>
    <div class="content">　　古之圣人，内之为尊，外之为乐，少之为贵，多之为美。是故先王之制礼也，不可多也，不可寡也，唯其称也。
　　
　　是故君子大牢而祭，谓之礼。匹士大牢而祭，谓之攘。管仲镂簋，朱纮，山节，藻梲，君子以为滥矣。晏平仲祀其先人，豚肩不揜豆，澣衣濯冠以朝，君子以为隘矣。
　　
　　是故君子之行礼也，不可不慎也，众之纪也，纪散而众乱。孔子曰：“我战则克，祭则受福。”盖得其道矣。
　　
　　君子曰：“祭祀不祈，不麾蚤，不乐葆大，不善嘉事，牲不及肥大，荐不美多品。”
　　
　　孔子曰：“臧文仲安知礼？夏父弗綦，逆祀而弗止也，燔柴于奥。”夫奥者，老妇之祭也，盛于盆，尊于瓶。
　　
　　礼也者，犹体也，体不备，君子谓之不成人。设之不当，犹不备也。礼有大、有小、有显、有微，大者不可损，小者不可益，显者不可揜，微者不可大也。故经礼三百，曲礼三千，其致一也。未有入室而不由户者。君子之于礼也，有所竭情尽慎，致其敬而诚若，有美而文而诚若。君子之于礼也，有直而行也，有曲而杀也，有经而等也，有顺而讨也，有摲而播也，有推而进也，有放而文也，有放而不致也，有顺而摭也。
　　
　　三代之礼一也，民共由之，或素或青，夏造殷因。
　　
　　周坐尸，诏侑武力，其礼亦然，其道一也。夏立尸而卒祭，殷坐尸，周旅酬六尸。曾子曰：“周礼其犹醵与？”
　　
　　君子曰：“礼之近人情者，非其至者也。”郊血，大飨腥，三献爓，一献孰。是故君子之于礼也，非作而致其情也，此有由始也。是故七介以相见也，不然则已悫。三辞三让而至，不然则已蹙。故鲁人将有事于上帝，必先有事于頖宫。晋人将有事于河，必先有事于恶池。齐人将有事于泰山，必先有事于配林。三月系，七日戒，三日宿，慎之至也。
　　
　　故礼有摈诏，乐有相步，温之至也。
　　
　　礼也者，反本修古，不忘其初者也。故凶事不诏，朝事以乐。醴酒之用，玄酒之尚，割刀之用，鸾刀之贵，莞簟之安，而槁鞂之设。是故先王之制礼也，必有主也，故可述而多学也。
　　
　　君子曰：“无节于内者，观物弗之察矣。欲察物而不由礼，弗之得矣。”故作事不以礼，弗之敬矣！出言不以礼，弗之信矣！故曰：礼也者，物之致也。
　　
　　是故昔先王之制礼也，因其财物而致其义焉尔。故作大事必顺天时，为朝夕放于日月，为高必因丘陵，为下必因川泽。是故天时雨泽，君子达亹亹焉。
　　
　　是故昔先王尚有德，尊有道，任有能，举贤而置之，聚众而誓之。是故因天事天，因地事地，因名山升中于天，因吉土以飨帝于郊。升中于天而凤凰降，龟龙假，飨帝于郊而风雨节，寒暑时。是故圣人南面而立，而天下大治。
　　
　　天道至教，圣人至德。庙堂之上，罍尊在阼，牺尊在西；庙堂之下，县鼓在西，应鼓在东，君在阼，夫人在房。大明生于东，月生于西，此阴阳之分，夫妇之位也。
　　
　　君西酌牺象，夫人东酌罍尊，礼交动乎上，乐交应乎下，和之至也。
　　
　　礼也者，反其所自生。乐也者，乐其所自成。是故先王之制礼也以节事，修乐以道志。故观其礼乐而治乱可知也。
　　
　　蘧伯玉曰：“君子之人达。”故观其器而知其工之巧，观其发而知其人之知。故曰：君子慎其所以与人者。
　　
　　太庙之内敬矣。君亲牵牲，大夫赞币而从，君亲制祭，夫人荐盎，君亲割牲，夫人荐酒，卿大夫从君，命妇从夫人，洞洞乎其敬也，属属乎其忠也，勿勿乎其欲其飨之也。纳牲诏于庭，血毛诏于室，羹定诏于堂，三诏皆不同位，盖道求而未之得也。设祭于堂，为祊乎外。故曰：于彼乎！于此乎！
　　
　　一献质，三献文，五献察，七献神。
　　
　　大飨其王事与？三牲鱼腊，四海九州之美味也；笾豆之荐，四时之和气也；内金，示和也；束帛加璧，尊德也；龟为前列，先知也；金次之，见情也；丹、漆、丝、纩、竹、箭，与众共财也。其余无常货，各以其国之所有，则致远物也。其出也，肆夏而送之，盖重礼也。
　　
　　祀帝于郊，敬之至也。宗庙之祭，仁之至也。丧礼，忠之至也。备服器，仁之至也。宾客之用币，义之至也。故君子欲观仁义之道，礼其本也。
　　
　　君子曰：“甘受和，白受采，忠信之人可以学礼。苟无忠信之人，则礼不虚道。是以得其人之为贵也。”
　　
　　孔子曰：“诵诗三百，不足以一献。一献之礼，不足以大飨。大飨之礼，不足以大旅。大旅具矣，不足以飨帝。毋轻议礼。”
　　
　　子路为季氏宰，季氏祭，逮闇而祭，日不足，继之以烛，虽有强力之容、肃敬之心，皆倦怠矣！有司跛倚以临祭，其为不敬大矣！他日祭，子路与，室事交乎户，堂事交乎阶，质明而始行事，晏朝而退。孔子闻之，曰：“谁谓由也而不知礼乎？”
　　
　　《礼记郊特牲》
　　郊特牲而社稷大牢。天子适诸侯，诸侯膳用犊；诸侯适天子，天子赐之礼大牢。贵诚之义也。故天子牲孕弗食也，祭帝弗用也，大路繁缨一就，先路三就，次路五就，郊血，大飨腥，三献爓，一献孰，至敬不飨味，而贵气臭也。诸侯为宾，灌用郁鬯，灌用臭也。大飨尚腶修而已矣。
　　
　　大飨君三重席而酢焉。三献之介，君专席而酢焉。此降尊以就卑也。
　　
　　飨禘有乐，而食尝无乐，阴阳之义也。凡饮，养阳气也。凡食，养阴气也。故春禘而秋尝，春飨孤子，秋食耆老，其义一也，而食尝无乐。饮，养阳气也，故有乐。食，养阴气也，故无声。凡声，阳也。
　　
　　鼎俎奇而笾豆偶，阴阳之义也。笾豆之实，水土之品也，不敢用亵味而贵多品，所以交于旦明之义也。
　　
　　宾入大门而奏肆夏，示易以敬也。卒爵而乐阕，孔子屡叹之。奠酬而工升歌，发德也。歌者在上，匏竹在下，贵人声也。乐由阳来者也，礼由阴作者也，阴阳和而万物得。
　　
　　旅币无方，所以别土地之宜，而节远迩之期也。龟为前列，先知也。以钟次之，以和居参之也。虎豹之皮，示服猛也。束帛加璧，往德也。
　　
　　庭燎之百，由齐桓公始也。大夫之奏肆夏也，由赵文子始也。
　　
　　朝觐大夫之私觌，非礼也。大夫执圭而使，所以申信也，不敢私觌，所以致敬也。而庭实私觌，何为乎诸侯之庭？为人臣者无外交，不敢贰君也。
　　
　　大夫而飨君，非礼也。大夫强而君杀之，义也，由三桓始也。天子无客礼，莫敢为主焉。君适其臣，升自阼阶，不敢有其室也。觐礼，天子不下堂而见诸侯。下堂而见诸侯，天子之失礼也。由夷王以下。
　　
　　诸侯之宫县而祭以白牡，击玉磬，朱干设钖，冕而舞大武，乘大路，诸侯之僭礼也。台门而旅树，反坫，绣黼丹朱中衣，大夫之僭礼也。故天子微，诸侯僭，大夫强，诸侯胁。于此相贵以等，相觌以货，相赂以利，而天下之礼乱矣。诸侯不敢祖天子，大夫不敢祖诸侯，而公庙之设于私家，非礼也，由三桓始也。
　　
　　天子存二代之后，犹尊贤也，尊贤不过二代。诸侯不臣寓公，故古者寓公不继世。
　　
　　君之南乡，荅阳之义也。臣之北面，荅君也。
　　
　　大夫之臣不稽首，非尊家臣，以辟君也。大夫有献弗亲，君有赐不面拜，为君之荅己也。
　　
　　乡人禓，孔子朝服立于阼，存室神也。
　　
　　孔子曰：“射之以乐也，何以听？何以射？”
　　
　　孔子曰：“士使之射，不能，则辞以疾，县弧之义也。”
　　
　　孔子曰：“三日齐，一日用之，犹恐不敬。二日伐鼓，何居？”
　　
　　孔子曰：“绎之于库门内，祊之于东方，朝市之于西方，失之矣！”
　　
　　社祭土而主阴气也，君南乡于北墉下，荅阴之义也。日用甲，用日之始也。天子大社，必受霜露风雨，以达天地之气也。是故丧国之社屋之，不受天阳也。薄社北牖，使阴明也。社所以神地之道也。地载万物，天垂象，取财于地，取法于天，是以尊天而亲地也。故教民美报焉。家主中溜，而国主社，示本也。唯为社事，单出里，唯为社田，国人毕作。唯社，丘乘共粢盛，所以报本反始也。
　　
　　季春出火，为焚也，然后简其车赋，而历其卒伍，而君亲誓社，以习军旅，左之右之，坐之起之，以观其习变也。而流示之禽，而盐诸利，以观其不犯命也。求服其志，不贪其得。故以战则克，以祭则受福。
　　
　　天子适四方，先柴。
　　
　　郊之祭也，迎长日之至也，大报天而主日也。兆于南郊，就阳位也。扫地而祭，于其质也。器用陶匏，以象天地之性也。于郊，故谓之郊。牲用骍，尚赤也，用犊，贵诚也。郊之用辛也，周之始郊，日以至，卜郊，受命于祖庙，作龟于祢宫，尊祖亲考之义也。卜之日，王立于泽，亲听誓命，受教谏之义也。献命库门之内，戒百官也。大庙之命，戒百姓也。祭之日，王皮弁以听祭报，示民严上也。丧者不哭，不敢凶服，泛埽反道，乡为田烛，弗命而民听上。祭之日，王被衮以象天，戴冕璪十有二旒，则天数也。乘素车，贵其质也。旗十有二旒，龙章而设日月，以象天也。天垂象，圣人则之，郊所以明天道也。帝牛不吉，以为稷牛。帝牛必在涤三月，稷牛唯具，所以别事天神与人鬼也。万物本乎天，人本乎祖，此所以配上帝也。郊之祭也，大报本反始也。
　　
　　天子大蜡八，伊耆氏始为蜡。蜡也者，索也。岁十二月，合聚万物而索飨之也。蜡之祭也，主先啬而祭司啬也。祭百种，以报啬也。飨农，及邮表畷，禽兽，仁之至，义之尽也。古之君子，使之必报之。迎猫，为其食田鼠也，迎虎，为其食田豕也，迎而祭之也。祭坊与水庸，事也。曰：土反其宅，水归其壑，昆虫毋作，草木归其泽。皮弁素服而祭，素服，以送终也。葛带榛杖，丧杀也。蜡之祭，仁之至，义之尽也。黄衣黄冠而祭，息田夫也。野夫黄冠，黄冠，草服也。
　　
　　大罗氏，天子之掌鸟兽者也，诸侯贡属焉。草笠而至，尊野服也。罗氏致鹿与女，而诏客告也，以戒诸侯曰：“好田好女者亡其国。”天子树瓜华，不敛藏之种也。八蜡，以记四方，四方年不顺成，八蜡不通，以谨民财也。顺成之方，其蜡乃通，以移民也。既蜡而收，民息已，故既蜡，君子不兴功。
　　
　　恒豆之菹，水草之和气也，其醢，陆产之物也。加豆，陆产也，其醢，水物也。笾豆之荐，水土之品也。不敢用常亵味而贵多品，所以交于神明之义也，非食味之道也。先王之荐，可食也而不可耆也。卷冕路车，可陈也而不可好也，武壮，而不可乐也。宗庙之威，而不可安也。宗庙之器，可用也而不可便其利也。所以交于神明者，不可以同于所安乐之义也。酒醴之美，玄酒明水之尚，贵五味之本也。黼黻文绣之美，疏布之尚，反女功之始也。莞簟之安，而蒲越、稿鞂之尚，明之也。大羹不和，贵其质也。大圭不琢，美其质也。丹漆雕几之美，素车之乘，尊其朴也，贵其质而已矣。所以交于神明者，不可同于所安亵之甚也，如是而后宜。鼎俎奇而笾豆偶，阴阳之义也。黄目，郁气之上尊也。黄者中也，目者，气之清明者也，言酌于中而清明于外也。祭天，扫地而祭焉，于其质而已矣。醯醢之美而煎盐之尚，贵天产也。割刀之用而鸾刀之贵，贵其义也。声和而后断也。
</div>
    <div class="pagination">
<a href="礼记_page14.html">上一页</a><span>...</span><a href="礼记_page10.html">10</a><a href="礼记_page11.html">11</a><a href="礼记_page12.html">12</a><a href="礼记_page13.html">13</a><a href="礼记_page14.html">14</a><span class="current-page">15</span><a href="礼记_page16.html">16</a><a href="礼记_page17.html">17</a><a href="礼记_page18.html">18</a><a href="礼记_page19.html">19</a><a href="礼记_page20.html">20</a><span>...</span><a href="礼记_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
