<!DOCTYPE html>
<html>
<head>
    <meta charset="UTF-8">
    <title>礼记正义 - 第 81 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 81 页/共 200 页</h1>
    <div class="content">　　○“宾客之用币，义之至也”者，此亦丧礼宾客用币帛，以相赙赗，於事合宜，故云“义之至也”。
　　○“故君子欲观仁义之道，礼其本也”者，言君子欲观其人行仁义之道，必须用礼为其本。若行合於礼则有仁义，若不合於礼则无仁义，故云“礼其本也”。案前文有仁、有义、有敬、有忠，此不言敬与忠者，举仁义则忠敬可知也。
　　君子曰：“甘受和，白受采，忠信之人可以学礼。苟无忠信之人，则礼不虚道。是以得其人之为贵也。”道，犹由也，从也。
　　○和，户卧反。 
　　[疏]“君子”至“贵也”。
　　○正义曰：前文观仁义之道，礼为其本，此经明学礼之人，唯须有忠信。
　　○“甘受和，白受采”者，记者举此二物，喻忠信之人，可得学礼。甘为众味之本，不偏主一味，故得受五味之和。白是五色之本，不偏主一色，故得受五色之采。以其质素，故能包受众味及众采也。
　　○“忠信之人可以学礼”者，心致忠诚，言又信实，质素为本，不有杂行，故可以学礼也。
　　○“苟无忠信之人，则礼不虚道”者，苟犹诚也，道犹从也。言人若诚无忠信为本，则礼亦不虚空而从人也。言虽学礼而不得也。
　　○“是以得其人之为贵也”者，其人，即忠信之人也。学礼得忠信之人，则是礼道为贵也。
　　孔子曰：“诵《诗》三百，不足以一献。一献之礼，不足以大飨。大飨之礼，不足以大旅。大旅具矣，不足以飨帝。诵《诗》三百，喻习多言而不学礼也。大旅，祭五帝也。飨帝，祭天。毋轻议礼。”谓若诵《诗》者，不可以强言礼。
　　○强，其丈反。 
　　[疏]“孔子”至“议礼”。
　　○正义曰：此一节明礼之为贵，贵於众事。
　　○“诵诗三百，不足以一献”者，假令习诵此《诗》，虽至三百篇之多，若不学礼，此诵《诗》之人，不足堪为一献之祭。言一献祭群小祀，不学礼则不能行也。
　　○“一献之礼，不足以大飨”者，言虽习一献小祀，其礼既小，不堪足以行大飨之礼。大飨，谓祫祭宗庙也。
　　○“大飨之礼，不足以大旅”者，大飨其礼虽繁，仍是去人不远其礼可知。大旅是总祭五帝，天与人道隔，其礼转难，故虽能行大飨之礼，不堪足以行大旅事天。
　　○“大旅具矣，不足以飨帝”者，大旅虽总祭五帝，是有故而祭，其礼简略，不如飨帝正祭之备，故云大旅具矣，不堪足以正飨天帝，谓郊祭天也。故《典瑞》云：“四圭有邸，以祀天旅上帝。”是祀天重於旅帝。又《郊特牲》云：“郊之祭，大报天而主日。”是郊为祭天之重。
　　○“毋轻议礼”者，若不学於礼，无得轻脱论议于礼，犹如诵《诗》三百篇，不能行小祀礼也。
　　○注“大旅”至“祭天”。
　　○正义曰：知“大旅，五帝”者，案《典瑞》云：“两圭有邸，以祀地旅四望”，与上“四圭有邸，以祀天旅上帝”，其文相对。祀地云“旅四望”，则知上云“旅上帝”是旅五帝也。云“飨帝祭天”者，经既云“大旅”，又云“飨帝”，是飨帝与大旅不同，故知此“飨帝”是常祀祭天也。郑直云“祭天”，则感生之帝，与圆丘俱包之也。
　　子路为季氏宰。宰，治邑吏也。季氏祭，逮闇而祭，日不足，继之以烛。谓旧时也。虽有强力之容、肃敬之心，皆倦怠矣。以其久也。有司跛倚以临祭，其为不敬大矣。偏任为跛，依物为倚。
　　○跛，彼义反，注同。倚，於绮反，注同。他日祭，子路与，室事交乎户，堂事交乎阶，质明而始行事，晏朝而退。室事，祭时。堂事，傧尸。
　　○与音豫。朝，直遥反，又张遥反。孔子闻之，曰：“谁谓由也而不知礼乎！”多其知礼。 
　　[疏]“子路”至“礼乎”。
　　○正义曰：前经既明礼为其重，故记者引子路能行礼之事。
　　○“季氏祭，逮闇而祭”者，逮，及也。言季氏祭於宗庙，逮至日闇而行祭礼。
　　○“日不足，继之以烛”者，谓祭祀未终，日已昏没，故云日不足。祀事未毕，故继日明而以烛也。
　　○“有司跛倚以临祭”者，以其事久，有司倦怠，故皆偏跛邪倚於物，临於祭祀，其为不敬甚大矣。
　　○“他日祭，子路与”者，言往旧以来所祭之时恒皆如此。他日谓别日，其后别日而祭，子路与在行礼之中。
　　○“室事交乎户”者，室事谓正祭之时，事尸在室，故云“室事交乎户”。外人将馔至户，内人於户受馔，设於尸前，相交承接在於户也。
　　○“堂事交乎阶”者，谓正祭之后，傧尸之时，事尸於堂，故云“堂事交乎阶”。谓堂下之人，送馔至阶，堂上之人，於阶受取，是“交乎阶”。
　　○“质明而始行事，晏朝而退”者，质，正也。晏，晚也。谓正明之时而始行事，朝正向晚，礼毕而退，言敬而能速也。
　　○“孔子闻之，曰：‘谁谓由也而不知礼乎！’”者，子路好勇，时人多不尚其所为，故孔子以此明之。“谁谓由也而不能知礼乎”，言其知礼也，以其礼从宜，宁可礼略而敬，不可礼烦而怠也。 

  
　 
卷二十五 郊特牲第十一 

　卷二十五 郊特牲第十一 　 
　　陆曰：“郑云：‘以其记祭天用骍犊之义也。郊者，祭天之名，用一牛，故曰特牲。’” 
　　[疏]正义曰：案郑《目录》云：“名《郊特牲》者，以其记郊天用骍犊之义，此故《别录》属《祭祀》
　　郊特牲而社稷大牢。天子適诸侯，诸侯膳用犊。诸侯適天子，天子赐之礼大牢。贵诚之义也。故天子牲孕弗食也，祭帝弗用也。犊者，诚悫未有牝牡之情，是以小为贵也。孕，任子也，《易》曰：“妇孕不育。”
　　○膳，市战反。犊音独。孕，馀证反。悫，苦角反。大路繁缨一就，先路三就，次路五就。此因小说，以少为贵者，《礼器》言“次路七就”，与此乖，字之误也。
　　○繁，步干反。郊血，大飨腥，三献爓，一献孰。至敬不飨味而贵气臭也。血、腥、爓祭用气。
　　○爓，本又作<月阎>，夕廉反。诸侯为宾，灌用郁鬯，灌用臭也。大飨尚腶脩而已矣。亦不飨味也。此大飨，飨诸侯也。
　　○灌，本又作祼，古唤反。腶，丁唤反。锻，脯加姜桂曰腶脩。 
　　[疏]“郊特”至“已矣”。
　　○正义曰：此一节论少小及薄味为贵。各依文解之。既以郊祭名篇，先儒说郊，其义有二：案《圣证论》以天体无二，郊即圆丘，圆丘即郊。郑氏以为天有六天，丘、郊各异，今具载郑义。兼以王氏难郑氏，谓天有六天，天为至极之尊，其体秪应是一。而郑氏以为六者，指其尊极清虚之体，其实是一；论其五时生育之功，其别有五：以五配一，故为六天。据其在上之体谓之天，天为体称，故《说文》云：“天，颠也。”因其生育之功谓之帝，帝为德称也，故《毛诗传》云：“审谛如帝。”故《周礼 司服》云：“王祀昊天上帝，则大裘而冕，祀五帝亦如之。”五帝若非天，何为同服大裘？又《小宗伯》云：“兆五帝於四郊。”《礼器》云：“飨帝于郊，而风雨寒暑时。”帝若非天，焉能令风雨寒暑时？又《春秋纬》“紫微宫为大帝”，又云“北极耀魄宝”，又云“大微宫有五帝坐星，青帝曰灵威仰，赤帝曰赤熛怒，白帝曰白招拒，黑帝曰汁光纪，黄帝曰含抠纽”。是五帝与大帝六也。又五帝亦称上帝，故《孝经》曰：“严父莫大於配天，则周公其人也。”下即云：“宗祀文王於明堂，以配上帝。”帝若非天，何得云严父配天也？而贾逵、马融、王肃之等以五帝非天，唯用《家语》之文，谓大皞、炎帝、黄帝五人之帝属，其义非也。又先儒以《家语》之文，王肃私定，非孔子正旨。又王肃以郊丘是一，而郑氏以为二者，案《大宗伯》云：“苍璧礼天。”《典瑞》又云：“四圭有邸以祀天。”是王不同。《宗伯》又云：“牲币各放其器之色。”则牲用苍也。《祭法》又云：“燔柴於泰坛，用骍犊。”是牲不同也。又《大司乐》云：“凡乐，圜锺为宫，黄锺为角，大蔟为徵，姑洗为羽。”“冬日至於地上之圜丘奏之，若乐六变，则天神皆降。”上文云：“乃奏黄锺，歌大吕，舞《云门》，以祀天神。”是乐不同也。故郑以云苍璧、苍犊、圜锺之等为祭圜丘所用，以四圭有邸、骍犊及奏黄锺之等以为祭五帝及郊天所用。王肃以《郊特牲》周之始郊日以至，与圜丘同配以后稷。郑必以为异，圜丘又以帝喾配者，郑以周郊日以至，自是鲁礼，故注《郊特牲》云：“周衰礼废，儒者见周礼尽在鲁，因推鲁礼以言周事。”郑必知是鲁礼非周郊者，以宣三年正月郊牛之口伤，是鲁郊用日至之月。案周郊祭天大裘而冕，《郊特牲》云：“王被衮，戴冕璪十有二旒。”故知是鲁礼，非周郊也。又知圜丘配以帝喾者，案《祭法》云：“周人禘喾而郊稷。”禘喾在郊稷之上，稷卑於喾，以明禘大於郊。又《尔雅》云：“禘，大祭也。”大祭莫过於圆丘，故以圆丘为禘也。圆丘比郊，则圆丘为大。《祭法》云“禘、喾”是也。若以郊对五时之迎气，则郊为大，故《大传》云：“王者禘其祖之所自出。”故郊亦称禘，其宗庙五年一祭，比每岁常祭为大，故亦称禘也。以《尔雅》唯云“禘为大祭”，是文各有所对也。后稷配天，见於《周颂》，故《思文》云：“思文后稷，克配彼天。”周若以喾配圆丘，《诗 颂》不载者，后稷，周之近祖，王业所基，故配感生之帝，有勤功用，故《诗》人颂之；喾是周之远祖，为周无功，徒以远祖之尊，以配远尊天帝，故《诗》无歌颂。或可《诗》本亦有也，但后来遗落，故正考甫得商之遗《颂》十二篇，至孔子之时，唯五篇而已。以此言之，明《诗》有遗落也。皇氏云：“天有六天，岁有六祭，冬至圆丘，一也，夏正郊天，二也，五时迎气，五也，通前为七也，九月大飨，八也。雩与郊禖为祈，祭不入数。”崔氏以雩为常祭，九也。凡祭天，其服皆大裘，《周礼 司服》文。其尸服亦大裘，故《节服氏》云“郊祀裘冕，送逆尸”是也。其乐，除圆丘所用圜锺为宫之外，皆奏黄锺，歌大吕，舞《云门》，故《大司乐》云：“乃奏黄锺，歌大吕，以祀天神。”注云“天神谓五帝及日月星辰也，王者又各以夏正月祀其所受命之帝於南郊”是也。冬至圆丘用苍璧，夏正郊天用四圭有邸。其五时迎气，东方用青圭，南方用赤璋，西方用白琥，北方用玄璜，其中央无文，先师以为亦用黄琮，熊氏以为亦用赤璋，郑注《宗伯》云：“璧圆象天；琮八方象地；圭锐，象春物初生；半圭曰璋，象夏物半死；琥猛象秋严；半璧曰璜，象冬月闭藏，地上无物，唯天半见。其牲币各放其玉之色。”案“天色玄而用苍犊”者，但天色虽玄，远望则苍，取其远色，故用苍也。其祭天之器，则用陶匏。陶，瓦器，以荐菹醢之属，故《诗 生民》之篇述后稷郊天云“于豆于登”，注云：“木曰豆，瓦曰登。”是用荐物也。匏酌献酒，故《诗 大雅》美公刘云：“酌之用匏。”注云：“俭以质。”祭天尚质，故酌亦用匏为尊。皇氏云“祭天用宗庙牺尊”，皇氏又云“祭天既用牺尊，其陶匏者，是盛牲牢之器”。今案陶匏所用，如上所陈。而皇氏以匏为盛牲之器，义无此理，其说非也。其祭天之处，冬至则祭於圜丘。圆丘所在，虽无正文，应从阳位，当在国南，故魏氏之有天下，营委粟山为圆丘，在洛阳南二十里。然则周家亦在国南，但不知远近者。其五时迎气，则在四郊，故《小宗伯》云：“兆五帝於四郊。”郑云：“春迎青帝於东郊，夏迎赤帝於南郊，季夏迎黄帝亦於南郊，秋迎白帝於西郊，冬迎黑帝於北郊。”《司马法》：“百里远郊。”郑注《书序》云：“近郊，半远郊，去国五十里。”谓今河南洛阳相去则然，是天之郊去国皆五十里也。其夏正祭感生之帝亦於南郊，知者，《孝经纬》云“祭帝於南郊，就阳位”是也。其雩祭五天帝，亦於国城南，故郑注《论语》云“沂水在鲁城南，雩坛在其上”是也。其九月大飨五帝，则在明堂，郑驳《异义》云：“明堂在国之南丙巳之地，三里之外，七里之内，其圆丘之祭。”崔氏云：“其初先燔柴，及牲玉於丘，讫，次乃扫丘下，而设正祭。”若夏正及五郊，初则燔柴，及牲玉於坛，故《祭法》云：“燔柴於泰坛，祭天也。”次则於坛下扫地而设正祭，故《礼器》云“至敬不坛，扫地而祭”是也。其所配之人，虞夏商周用人各异，文具《祭法》。圆丘之祭用人，则以喾配之，《祭法》“禘喾”是也。其感生之帝，则以后稷配之。五时迎气及雩祭，则以五方人帝配之。九月大飨五帝，则以五人帝及文武配之。以文王配五天帝，则谓之祖。以武王配五人神，则谓之宗。崔氏云：皆在明堂之上。祖宗通言，故《祭法》云“祖文王”，文王称祖；《孝经》云“宗祀文王於明堂”，是文王称宗。文王既尔，则武王亦有祖宗之号，故云祖宗通言。其祭天之乐，皆用雷鼓，故《鼓人》云“以雷鼓鼓神祀”是也。其圆丘之祭，皇氏云：祭日之旦，王立丘之东南西向，燔柴及牲玉於丘上，升坛以降其神。故《韩氏内传》云：“天子奉玉升柴加於牲上。”《诗》又云：“圭璧既卒。”是燔牲玉也。次乃奏圜锺之乐，六变以降其神。天皇之神为尊，故有再降之礼。次则埽地而设正祭，置苍璧於神坐以礼之。其在先燔者，亦苍璧也。次则以豆荐血腥，祭天无祼，故郑注《小宰》云：“唯人道宗庙有祼，天地大神至尊不祼，莫称焉。”然则祭天唯七献也，故郑注《周礼》云：“大事于大庙，备五齐三酒。”则圆丘之祭，与宗庙祫同。朝践，王酌泛齐以献，是一献也，后无祭天之事。《大宗伯》“次酌醴齐以献”，是为二献也。王进爵之时皆奏乐，但不皆六变。次荐孰，王酌盎齐以献，是为三献也。宗伯次酌醍齐以献，是为四献也。次尸食之讫，酌朝践之泛齐，是为五献也。又次宗伯酌馈食之醍齐以献，是为六献也。次诸臣为宾长酌泛齐以献，是为七献也。以外皆加爵，非正献之数。其尸酢王以清酒，酢宗伯以昔酒，酢诸臣以事酒。其祭感生之帝，则当与宗庙禘祭同，唯有四齐无泛齐，又无降神之乐，惟燔柴升烟，一降神而已。王朝践献以醴齐，宗伯亚献以盎齐，次馈孰王献以醍齐，宗伯又献以沈齐。尸食讫，王献以朝践之醴齐，宗伯献以馈孰之沈齐，诸臣为宾长亦献以沈齐，不入正数。其五时迎气，与宗庙时祭同，其燔柴以降神及献尸与祭感生之帝同，但二齐醴盎而已。诸臣终献，亦用盎齐。从上至此，皆皇氏所说。皇氏以圆丘之祭，宾长终献，不取沈齐而取泛者，以《礼运》约之，沈齐当在堂丘下，不可用之，故更上取泛齐。案《礼运》沈齐在庙堂之下，尚得酌之升堂以献。又皇氏祭感生帝及五时迎气，沈齐亦在坛下，宾长皆得用之升堂以献，何为圆丘沈齐独不可用乎？若以圆丘高远，不可下取沈齐，凡齐，泛、醴为尊，盎、醍为卑，宾长终献，祗可以次用醴齐，何得反用泛齐乎？今谓圆丘宾长之献用沈齐也，以其宾长是臣助祭终献，远下於君，故从丘下酌沈齐。又崔氏云：“以清酌酢王，昔酒酢后。案《司尊彝》云：“皆有罍，诸臣之所酢也。”郑注云：“酌罍以自酢，不敢王之神灵共尊，罍盛三酒，唯云诸臣所酢，不云酢王酢后。”崔氏所说，於义疑也。皇氏於此经之首，广解天地百神用乐委曲，及诸杂礼制，繁而不要，非此经所须。又随事曲解，无所凭据，今皆略而不载。其必有所须者，皆於本经所须处各随而解之。他皆仿此。熊氏云：“四时迎气，及诸神小祀等，并有降神之乐，则大司乐分乐而序之，以下降神正祭，同用其乐，亦是一义也。”然此“郊特牲”以下至“降尊以就卑”，文承《礼器》之下，覆说以少为贵之事。郊所以用特牲者，郊谓於南郊祭感生之帝，但天神至尊，无物可称，故用特牲。郊与配坐皆特牲，故下文云：养牲必养二，帝牛不吉，以为稷牛。又《召诰》云“用牲於郊，牛二”是也。然祭天初有燔燎，后有正祭，皆须有牲，故《大宗伯》云：“实柴，祀日月星辰。”郑司农云：“实牛柴上也。”郑康成云：“实牲体焉。”郊唯特牲，得供燔燎正祭二处所用者，熊氏、皇氏等以为分牲体供二处所用，其实一特牲也。而《月令》郊禖用大牢者，彼是求子之祭，不与常祭同，故不用犊。我将祀文王於明堂，经云“维羊维牛”者，据文武配祭得用大牢也。若孔安国之义，后稷配天，亦用大牢。故《召诰》云：“后稷贬於天，有羊豕。”案《羊人》云：“衅积共其羊牲。”注云：“积，积柴。”则祭天用羊者。熊氏云：“谓祭日月以下故燔燎用羊也。”祭日月以下既用羊，《小司徒》云：“凡小祭祀奉牛牲。”郑注云：“小祭祀，王玄冕所祭。”然则王者之祭，无不用牛。又《礼纬》云：“六宗五岳四渎之牛角尺。”则日月以下之祀皆用牛者，盖日月以下，常祀则用羊，王亲祭则用牛，故《小司徒》注云：“玄冕所祭。”据王亲祭也。此《郊特牲》指用而言，故下文云“用骍犊”。故《牧人》云：“阳祀用骍牲，毛之。”注云：“阳祀，祭天於南郊及宗庙。”以此约之，夏殷以上，祭感生之帝，各用其正之色，其迎五方之帝，其牲上已备陈帝牛稷牛。其牲虽异，其色宜汀，凡配祭之人、牲与天同色也。其四月大雩，九月大飨，其天及配人、其牲各依当方之色，其文武泛配，则用大牢，其牲色无文，周人尚赤，当用骍也。《论语》云：“敢用玄牡，敢昭告於皇皇后帝。”注云：“帝谓大微五帝。”用玄牡者，彼谓告祭也，其四镇五岳之等，各用当方之色。故《牧人》云：“望祀，各以其方之色牲，毛之。”若寻常山川时祭以下，则用纯物，不随四方之色。若国外表貉磔禳之等，则用杂色。故《牧人》云：“凡时祀之牲，则用牷物。凡外祭毁事，用尨可也。”其常祀之牲，则皆用牡，祈祷之祭，或用牝，唯孟冬禁之。故《月令》孟春“牺牲无用牝”。其日月以下，及五祀之等，常祀用羊，王亲祭则用牛，具如前说。
　　○“而社稷大牢”者，社，五土总神。稷，是原隰之神，功及於人，人赖其功，故以大牢报祭，其牲则黝色。《牧人》云：“阴祀用黝牲。”注云：“阴祀，祭地北郊及社稷也。”则神州亦用黝牲也。其昆仑地祗用黄犊，故《大宗伯》“黄琮礼地牲币，各放其器之色”是也。其社稷与神州，其乐用大蔟与应锺，故《大司乐》云：“乃奏大蔟，歌应锺，以祭地祗。”注云：“谓神州之神及社稷，其玉，神州则用两圭有邸。”其社稷无文。崔氏云：“玉当神州同用两圭有邸，以四望亦用两圭故也。”其服，社稷则絺冕。神州与昆仑服无明文。崔氏云：“用大裘为昆仑之神，玉则用黄琮。”郑注《宗伯》：“琮，八方，象地。”其乐则用函锺为宫，故《大司乐》云：凡乐，函锺为官，大蔟为角，姑洗为徵，南吕为羽。夏日至於泽中之方丘奏之，若乐八变，则地示皆出。可得而礼矣是也。其夏至祭方泽之礼，齐酒献数与圆丘同。其神州献数与夏正郊天同，而社稷之祭，尊用大瓦罍三献。文具崔氏《义宗》，於此烦而不录也。
　　○“天子適诸侯，诸侯膳用犊”，谓天子巡守至诸侯之国，诸侯致膳於天子，则用犊也。
　　○“诸侯適天子，天子赐之礼大牢。”谓诸侯朝天子，天子赐之礼用大牢。熊氏云：“大牢者，则《掌客》云‘殷膳大牢’，非是飧积饔饩之等。”皇氏云：“此直云大牢，则总包饔饩飧积之等，虽牢数多少有异，皆用大牢也。”今谓此经说以小为贵，天子少而诸侯多，又膳文与殷膳同，则熊氏、皇氏，未知孰是也。
　　○“贵诚之义也”，释郊所以用特牲，天子所以膳用犊之意。郊之特牲，亦是犊也。贵此犊未有牝牡之情，贵其诚悫之心，故云贵诚之义也。然社稷及诸侯大牢非是贵诚，而载之者，言社稷大牢，以明郊用特牲，言诸侯大牢，以明天子用犊，显其贵诚也，不取大牢之意。
　　○“故天子牲孕弗食也，祭帝弗用也”，天子尊极，贵其诚悫之心，故因上起下之辞，是以云故。
　　○注“《易》曰：‘妇孕不育。’”
　　○正义曰：此《易 渐卦 九三爻辞》云：“夫征不复，妇孕不育。”案：《渐卦》艮下巽上，九三上与九五互体为离，离为大腹，孕之象也。又互体为坎，坎为丈夫，坎为水，水流而去，是夫征不复也。夫既不复，则妇人之道颠覆，故孕而不育。引之者，证经“孕”是怀任之意也。
　　○“大路”至“五就”，因贵诚重小，故说以少为贵也。大路，殷祭天车也，用以祭天，故曰大路。五采一成曰就，天质悫，故止一就也。故《明堂位》云“大路，殷路”是也。“先路三就”者，先路亦殷路也。殷则有三路，其世犹质，故以少饰为先。先，相次为言，对次故称先也。每加以两，大路一先路三也，次路故五就也。
　　○注“礼器”至“误也”。
　　○正义曰：今此经大路一就，先路三就，次路五就，是节级相降以二。案《礼器》大路一就，次路七就，无先路之文。若以先路为三，则於次路七就非加两之差。若以先为五，则於大路一就又非加两之差。故知此经“次路五就”为是，《礼器》云“次路七就”为误也。
　　○“郊血”至“臭也”，因贵少，更说不贵味也。所进血腥，如《礼器》中说。崔氏云：“周礼之法，郊天燔柴为始，宗庙以祼地为始，社稷以血为始，小祀辜为始。”此云“郊血，大飨腥，三献爓，一献孰”者，谓正祭之时，荐於尸坐之前也。
　　○“至敬不飨味，而贵气臭也”者，此解郊血义。血，气也。夫孰食有味，味者为人道，人道卑近，而天神尊贵，事宜极敬，极敬不亵近，故用血也。用血，是贵气而不重味，故云贵气臭也。而宗庙敬降於天，故用腥，腥稍近味。社又降於宗庙，故用爓，爓又稍近味。
　　○“诸侯”至“已矣”，此一经亦明贵气义也。
　　○“诸侯为宾，灌用郁鬯”者，灌犹献也。谓诸侯来朝，在庙中行三享竟，然后天子以郁鬯酒灌之也。故《大行人》云：“上公之礼，庙中将币三享，王礼，再祼而酢。侯伯之礼，庙中将币三享，王礼，壹祼而酢。诸子诸男之礼，庙中将币三享，王礼，壹祼不酢。”郑注云：“王礼，王以郁鬯礼宾也。礼者，使宗伯摄酌圭瓒而祼，王既拜送爵，又摄酌璋瓒而祼，后又拜送爵，是谓再祼。再祼，宾乃酢王也。”礼侯伯一祼而酢者，祼宾，宾酢王而已，后不祼也。礼子男一祼不酢者，祼宾而已，不酢王也。
　　○“灌用臭也”者，覆说诸侯为宾灌用郁鬯之意。郁鬯是臭，故云灌用臭也。此亦明贵气之礼。
　　○“大飨尚腶修而巳矣”者，谓诸侯行朝享及灌以后，而天子飨燕食之也。若上公则三飨三食三燕，若侯伯则再飨再食再燕，若子男则壹飨壹食壹燕也。南本或云“侯伯亦三飨”，误也。其行飨之时，虽设大牢之礼，于时先荐腶脩於筵前，然后始设馀馔，故云尚腶脩而巳矣。此亦明不飨味之义也。
　　○注“此大”至“侯也”。
　　○正义曰：以文承上大飨腥之下，上大飨谓祫祭，恐此大飨者亦是祫祭，故云“飨诸侯也”。必知飨诸侯者，以此经前云“诸侯为宾”，下云“大飨”、“君三重席而酢然”，皆论待诸侯之事，故以为飨诸侯也。
　　大飨，君三重席而酢焉。言诸侯相飨，献酢礼敌也。
　　○重，直龙反，下注同。酢，才各反。三献之介，君专席而酢焉。此降尊以就卑也。三献，卿大夫。来聘，主君飨燕之，以介为宾，宾为苟敬，则彻重席而受酢也。专犹单也。
　　○介音界，注同。单音丹，下文注同。 
　　[疏]“大飨”至“酢焉”。
　　○正义曰：此一节论尊卑之席，各依文解之。
　　○此大飨谓诸侯相朝，主君飨宾，宾主礼敌，故主君设三重之席而受酢焉。
　　○注“言诸”至“敌也”。
　　○正义曰：知非诸侯朝天子天子飨之，而云“诸侯相飨”者，以经云君三重席而酢，三重席是诸侯之礼，而又称君，故知诸侯相飨也。案《周礼 司几筵》：“诸侯莞筵纷纯，加缫席画纯。”上有二席，得为三重者，皇氏云：“三重者有四席为三重，谓铺莞筵三，上加缫席一。”熊氏以为席之重数异於棺也，三重止三席也。云“献酢礼敌也”者，以宾与主人俱是诸侯，并有三重之席，无所降下，对下三献之介，君专席而酢，降尊就卑之义，是尊卑不敌也，故此云“献酢礼敌也”。
　　○“三献之介，君尊专席而酢焉”至“此以就卑也”。
　　○此谓诸侯遣卿来聘，卿礼三献，其副既是大夫，与卿为介，谓之三献之介。此介是大夫，大夫席虽再重，今为介降一席，秪合专席。主君若受此介之酢爵，虽是诸侯合三重之席，必彻去重席，单席而受此介之酢爵焉。所以然者，降诸侯之尊以就介之卑故也。
　　○注“三献”至“单也”。
　　○正义曰：“三献，卿大夫”者，以五等诸侯有九献、七献、五献，故五等诸侯之卿皆三献也。大夫，卿之总号。若春秋之时，则与此礼有异。若大国之卿，则礼同子男。故昭元年，“郑人飨赵孟，具五献笾豆”，杜元凯注云：“朝聘之制，大国之卿五献，其侯伯次国，其卿与大国大夫同。”故昭六年季武子如晋，晋人享之，武子辞云：“下臣得贶不过三献。”杜云“大夫三献”是也。云“来聘，主君飨燕之，以介为宾，宾为苟敬”者，案《燕礼记》云：“若以四方之宾燕，宾为苟敬，席於阼阶之西北面，其介为宾。”注云：“主国君飨时亲进醴于宾，今燕又宜献焉。人臣不敢亵烦尊者，至此升堂而辞让，欲以臣礼燕为恭敬也。於是席之，如献诸公之位。言苟敬者，宾，实主国所宜敬。”如郑此言，则燕时宾为苟敬，飨时则否。今此注云飨燕之宾为苟敬，连言飨者，因燕而连言飨，其实飨时宾自为宾，不为苟敬也。案《燕礼》注：“介门西北面西上，公降迎上介以为宾，揖让升，乃命宰夫为主人献宾於西阶上，其有媵爵，群臣入即位，如燕礼。”案礼：主人与宾俱升自西阶，主人酌於宾筵前，献宾；宾西阶上拜，筵前受爵，反位；主人宾右拜送爵；宾就筵祭酒西阶上，卒爵，宾酢主人，主人於宾右北面受酢。此是使宰夫为主人与宾客相献之礼。据《燕礼》之文，唯有宾酢主人，无宾酢主君之礼。今此主君专席而受宾酢者，案《燕礼》无宾酢公礼，至於说屦升堂坐之后，宾降洗升媵觚于公，公受宾爵饮以赐下。此云受酢，盖谓此也。或可燕已臣子，宾不酢公；若与邻国宾燕，以介为宾，宾得酢公也，但礼不具耳。皇氏以介为宾，宰夫为主人，宾与主人席於西阶上，主人在东，宾在西，俱北面；又席主君於堂中南面。今案：郑注《燕礼》主君迎上介为宾，宰夫为主人献宾之后，如燕礼。如是则事事如燕礼。案《燕礼》筵宾于户西南面，席公于阼阶上西面，胥荐主人于洗北西面。《燕礼》席位分明如此，而皇氏乃云主人与宾俱席西阶上北面，主君堂中南面。未审何所冯据以知之。
　　飨、禘有乐，而食、尝无乐，阴阳之义也。凡饮，养阳气也。凡食，养阴气也。故春禘而秋尝，春飨孤子，秋食耆老，其义一也，而食，尝无乐。言义同，而或用乐或不用乐也。此“禘”当为“禴”字之误也。《王制》曰：“春禴夏禘。”
　　○飨禘音药，下“春禘”同。食音嗣。夏，户嫁反。饮，养阳气也，故有乐。食，养阴气也，故无声。凡声，阳也。 
　　[疏]“飨禘”至“阳也”。
　　○正义曰：此一节论飨、禘、食、尝有乐无乐之异。
　　○“飨、禘有乐”者，飨谓春飨孤子，禘谓春祭宗庙也，以其在阳时，故有乐。
　　○“而食、尝无乐”者，食谓秋食耆老，尝谓秋祭宗庙，以其在阴时，故无乐。
　　○“阴阳之义也”者，无乐为阴，有乐为阳，故云阴阳之义也。
　　○“凡饮，养阳气也。凡食，养阴气也”者，此覆释上文飨有乐而食无乐之义，以饮是清虚养阳气，故有乐，而食是体质养阴气，故无乐。
　　○“故春禘而秋尝，春飨孤子，秋食耆老”者，此明飨、禘在春为阳，食、尝在秋为阴也。
　　○“其义一也”者，禘之与尝，俱是追慕，飨之与食，同是赏功，其事无殊，故云一也。
　　○“而食、尝无乐”者，文承“秋食耆老”之下，以秋是阴时，故云“食、尝无乐”，重结之也。举“食、尝无乐”，亦应重结“飨、禘有乐”，不言者，略可知也。
　　○“饮，养阳气也，故有乐”者，更覆释上文饮养阳气、飨有乐也。
　　○“食，养阴气也，故无声”者，覆释上文食养阴气，故无乐也。
　　○“凡声，阳也”者，释所以飨有乐、食无乐。凡声是阳也，阳时为飨，故有乐；阴时为食，故无乐也。
　　○注“禘”至“夏禘”。
　　○正义曰：依礼，三代无春禘之文，周则春曰祠，《王制》夏、殷之礼云“春曰禴”，今云“春曰禘”，故知“禘”当为“禴”。此经所论，谓夏、殷礼也。熊氏云：此夏、殷礼，秋尝无乐。而下文云殷人先求诸阳，则秋尝亦有乐者，谓殷人春夏祭时有乐，秋冬即无也。举春见夏、举秋见冬也。若周则四时祭皆有乐，故《祭统》云：“内祭则大尝禘，升歌《清庙》，下管《象》。”是秋尝有乐也。案《王制》：“夏后氏养老以飨礼。”则夏家养老用春时有乐，无秋食之礼。殷人养老以食礼，而秋时不作乐，无春飨之礼。周人脩而兼用之，则周人养老，春夏用飨礼，秋冬用食礼，四时皆用乐，故《文王世子》云：“凡大合乐，必遂养老。”注云：“春合舞，秋合声。”下云：“养老之礼，遂发咏焉，登歌《清庙》。”是秋时养老亦用乐也。皇氏云：“春是生养之时，故飨孤子，取长养之义。秋是成熟之时，故食耆老，取老成之义。”熊氏云：“春飨孤子，亦飨耆老，秋食耆老，亦食孤子。”而皇氏云此既破禘为禴，故於《祭统》春禘秋尝，不复更破，从此可知也。
　　鼎俎奇而笾豆偶，阴阳之义也。笾、豆之实，水土之品也。水土之品，言非人常所食。
　　○奇，居宜反，下“鼎俎奇”同。不敢用亵味而贵多品，所以交於旦明之义也。旦当为神，篆字之误也。
　　○亵，息列反。旦音神，出注。篆，直转反。 
　　[疏]“鼎俎”至“义也”。
　　○正义曰：此一节论鼎俎笾豆所法阴阳之事。
</div>
    <div class="pagination">
<a href="礼记正义_page80.html">上一页</a><span>...</span><a href="礼记正义_page76.html">76</a><a href="礼记正义_page77.html">77</a><a href="礼记正义_page78.html">78</a><a href="礼记正义_page79.html">79</a><a href="礼记正义_page80.html">80</a><span class="current-page">81</span><a href="礼记正义_page82.html">82</a><a href="礼记正义_page83.html">83</a><a href="礼记正义_page84.html">84</a><a href="礼记正义_page85.html">85</a><a href="礼记正义_page86.html">86</a><span>...</span><a href="礼记正义_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
