<!DOCTYPE html>
<html>
<head>
    <meta charset="UTF-8">
    <title>仪礼述注 - 第 30 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼述注 - 第 30 页/共 71 页</h1>
    <div class="content">　　贾人东面坐啓椟取圭垂缫不起而授上介
　　注曰贾人乡入陈币东面俟于此受圭不起贱不与为礼也不言裼袭者贱不裼也缫有组系也
　　上介不袭执圭屈缫授賔
　　注曰上介北面受圭进西面授賔不袭者以盛礼不在于己也屈缫并持之也曲礼曰执玉其有借者则裼无借者则袭
　　賔袭执圭
　　注曰执圭盛礼而又尽饰为其相蔽敬也玉藻曰服之袭也充美也是故尸袭执玉袭也○疏曰臣于君所合裼以尽饰今既执圭以瑞为敬若又尽饰而裼则掩蔽执玉之敬故不得裼也充犹覆也
　　摈者入告出辞玊
　　注曰摈者上摈也入告公以賔执圭将致其聘命圭贽之重者辞之亦所以尊让也
　　纳賔賔入门左
　　注曰公事自闑西
　　介皆入门左北面西上
　　注曰随賔入也介无事止于此
　　三揖
　　注曰君与賔也入门将曲揖既曲北面又揖当碑揖疏曰公已入立中庭而云入门者谓賔入门及北面公皆向賔揖之再揖讫公乃北行当碑乃得賔主相向揖是以得君行一臣行二
　　至于阶三让
　　注曰让升
　　公升二等
　　注曰先賔升二等亦欲君行一臣行二
　　賔升西楹西东面
　　注曰与主君相向
　　摈者退中庭
　　注曰乡公所立处退者以公宜亲受賔命不用摈相也
　　賔致命公左还北乡
　　注曰当拜
　　摈者进
　　注曰进阼阶西释辞于賔相公拜也
　　公当楣再拜
　　注曰拜贶也贶恵赐也楣谓之梁
　　賔三退负序
　　注曰三退三逡遁也
　　公侧袭受玉于中堂与东楹之间
　　注曰侧犹独也言独见其尊賔也它日公有事必有賛为之者凡袭于隠者公序坫之间可知也中堂南北之中也入堂深尊賔事也东楹之间亦以君行一臣行二
　　摈者退负东塾而立賔降介逆出賔出公侧授宰玉注曰使藏之授于序端
　　裼降立
　　注曰裼者免上衣见裼衣凡当盛礼者以充美为敬非盛礼者以见美为敬礼尚相变也玉藻曰裘之裼也见美也又曰麛裘青豻裒绞衣以裼之论语曰素衣麋裘皮弁时或素衣其裘同可知也裘者为温表之为其防也寒暑之服冬则裘夏则葛凡防裼者左降立俟享也亦于中庭○防曰凡服四时不同假令冬有裘衬身襌衫又有襦袴襦袴之上有裘裘上有裼衣裼衣之上又有上服皮弁祭服之等若夏则以絺绤絺绤之上则有中衣中衣之上复有上服皮弁祭服之等若春秋二时则衣袷褶袷褶之上加以中衣中衣之上加以上服也
　　摈者出请
　　注曰不必賔事之有无
　　賔裼奉束帛加璧享摈者入告出许
　　注曰许受之
　　庭实皮则摄之毛在内内摄之入设也
　　注曰皮虎豹之皮摄之者右手并执前足左手并执后足毛在内不欲文之豫见也内摄之者两手相向也入设亦参分庭一在南言则者或以马也凡君于臣臣于君麋鹿皮可也
　　賔入门左揖让如初升致命张皮
　　注曰张者释外足见文也
　　公再拜受币士受皮者自后右客
　　注曰自由也从东方来由客后西居其左受皮也执皮者既授亦自前西而出
　　賔出当之坐摄之
　　注曰象受于賔
　　公侧受宰币皮如入右首而东
　　注曰如入左在前皮右首者变于生也
　　聘于夫人用璋享用琮如初礼
　　注曰如公立于中庭以下
　　若有言则以束帛如享礼
　　注曰有言有所告请若有所问也记曰有故则束帛加书以将命春秋臧孙辰告籴于齐公子遂如楚乞师晋侯使韩穿来言汶阳之田皆是也无庭实也
　　摈者出请事賔告事毕
　　注曰公事毕
　　賔奉束锦以请觌
　　注曰觌见也卿将公事是欲交其欢敬也不用羔因使而见非特来○疏曰卿将公事者聘享是也此行私礼为交欢敬也卿初仕见已君及卿皆见以羔若诸侯相朝其臣从君亦得执羔见主君左公防晋师于瓦范献子执羔即其事也
　　摈者入告出辞
　　注曰客有大礼未有以待之○疏曰大礼谓聘享未有以待之谓未礼賔故止客请觌而先行賔礼也
　　请礼賔賔礼辞聴命摈者入告
　　注曰告賔许也
　　宰夫彻几改筵
　　注曰将礼賔彻神几改神席更布也賔席东上公食大夫礼曰蒲筵常缁布纯加萑席寻帛纯此筵上下大夫也周礼曰筵国賔于牖前莞筵纷纯加缫席画纯左彤几者则是筵孤也孤彤几卿大夫其漆几与○疏曰賔席东上对前为神而西上也司几筵有五几从上向下序之大子素几诸侯雕几孤彤几卿大夫漆几下有素几防事所用
　　公出迎賔以入揖让如初
　　注曰公出迎者己之礼更端也○疏曰前聘享俱是公礼故聘讫而享公不出迎此礼賔是私礼故更端而出迎也
　　公升侧受几于序端宰夫内拂几三奉两端以进注曰内拂几不欲尘坋尊者以进自东箱来授君疏曰按觐礼几俟于东箱
　　公东南乡外拂几三卒振袂中摄之进西乡
　　注曰进就賔也○疏曰宰夫奉几两端故公中摄之拟賔用两手在公手外取之故也
　　摈者告
　　注曰告賔以公授几
　　賔进讶受几于筵前东面俟
　　注曰未设也
　　公壹拜送
　　注曰公尊也
　　賔以几辟
　　注曰辟位逡遁
　　北面设几不降阶上答再拜稽首
　　注曰不降以主人礼未成也凡賔左几○疏曰乡饮酒义云啐酒成礼也啐酒为礼成此説为主为啐酒今未啐醴故云礼未成也云凡賔左几者对神右几
　　宰夫实觯以醴加柶于觯面枋
　　注曰酌以授君也君不自酌尊也宰夫亦洗升实觯以醴自东箱来不面擸不讶受也○疏曰授几时从下面升东箱取几进以授君今亦从下升东箱酌醴进以授君故亦云不讶受也者公西面向君宰夫自东箱来在公傍侧并授与公是以下文公侧受醴不讶受故不面擸也
　　公侧受醴
　　注曰将以敬賔
　　賔不降壹拜进筵前受醴复位公拜送醴
　　注曰賔一拜者醴质以少为贵○疏曰賔上下皆再拜稽首独此一拜故郑据大古云醴质无酒故一拜以少为贵
　　宰夫荐笾豆脯醢賔升筵摈者退负东塾
　　注曰事未毕摈者不退中庭以有宰夫也○疏曰有宰夫相则已无事若无宰夫则在中庭矣
　　賔祭脯醢以柶祭醴三庭实设
　　注曰庭实乘马
　　降筵北面以柶兼诸觯尚擸坐啐醴
　　注曰降筵就阶上○疏曰以右手之柶并于左两手奉觯就阶上者以乡饮酒献酢卒爵各于其阶明此亦在西阶之上
　　公用束帛
　　注曰致币也言用尊于下也亦受之于序端
　　建柶北面奠于荐东摈者进相币
　　注曰賛以辞
　　賔降辞币
　　注曰不敢当公礼也
　　公降一等辞
　　注曰辞賔降也
　　栗阶升聼命
　　注曰栗阶趋君命尚疾不连歩
</div>
    <div class="pagination">
<a href="仪礼述注_page29.html">上一页</a><span>...</span><a href="仪礼述注_page25.html">25</a><a href="仪礼述注_page26.html">26</a><a href="仪礼述注_page27.html">27</a><a href="仪礼述注_page28.html">28</a><a href="仪礼述注_page29.html">29</a><span class="current-page">30</span><a href="仪礼述注_page31.html">31</a><a href="仪礼述注_page32.html">32</a><a href="仪礼述注_page33.html">33</a><a href="仪礼述注_page34.html">34</a><a href="仪礼述注_page35.html">35</a><span>...</span><a href="仪礼述注_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
