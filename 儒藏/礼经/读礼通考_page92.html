<!DOCTYPE html>
<html>
<head>
    <meta charset="UTF-8">
    <title>读礼通考 - 第 92 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读礼通考 - 第 92 页/共 166 页</h1>
    <div class="content">　　【敖继公曰周官言丧祝男巫皆于王吊则然国君不得并用巫祝其在庙门外则巫前入庙门则祝前互用其一所以下天子也】
　　【黄叔阳曰古者人君于臣之死也即其子位而视敛敛毕抚尸其恩礼一何厚也巫不入门而使祝先之其恭敬一何至也升主人冯之又命主妇冯之其教孝一何切也人臣于君之临也虽当丧事倥偬之际迎而先入抚而先降必俟君命而后冯冯又不敢当君之所且于男女之别亦不紊焉细防曲折无不尽礼如此此所以家齐国治而天下平也】
　　士之丧将大敛君不在其余礼犹大夫也
　　檀弓丧公吊之必有拜者虽朋友州里舍人可也吊曰寡君承事主人曰临【注拜者往谢之也　疏诸侯臣之丧公来亲吊或遣人来吊丧家虽无主后必有以次疏亲往拜其君以谢恩疏亲亦无虽死者朋友及同州同里及丧家典舎之人往拜可也若有主后则主人自当亲拜是以既夕礼云主人乗恶车郑注曰拜君命也吊曰寡君承事此是君来语摈者使传辞也吊为助事故虽君尊亦曰承事也曰临者主人辞谢之语言君屈辱降临某之丧称寡君谦也若吊士则直称君故士丧礼君使某吊如何不淑是也】
　　【徐师曽曰丧大记曰丧有无后无无主言必有拜賔者况君吊乎故君吊臣丧而丧家若无主后则以次疏亲拜之若又无疏亲则朋友或同州同里典舍之人皆可拜之】
　　君遇柩于路必使人吊之【注君于民臣有父母之恩疏君于其臣当特吊于家故丧大记于大夫及士皆亲吊之又礼讥蒉尚受吊及杞梁之妻不受野吊是也其或卑小之臣及庶人之等君不豫知其丧造次遇柩于路必使人吊也】
　　【胡铨曰若齐侯哭敝无存之类】
　　君于大夫将葬吊于宫及出命引之三歩则止如是者三君退朝亦如之哀次亦如之【注宫殡宫也出谓柩已在路命引之以义夺孝子也三命引之凡移九步退去也朝丧朝庙也次他日賔客所受大门外舍也孝子至此而哀君或于是吊不必于宫也　疏君于大夫之丧将至葬时必亲往吊孝子于殡宫及其柩出殡宫之门孝子号慕攀辕柩车不动君夺孝子之情命遣引之引者三歩则止所以止者不忍顿夺孝子之情故且止柩君又命引之柩车遂行君乃退去君或来吊参差早晚不必皆在殡宫或当朝庙明日当发之时或已出大门至平生待賔客次舍之处孝子哀泣停柩不行君于是始吊吊毕君命引之使行亦如上来如是者三之事】
　　【张氏曰礼吊于葬者必执引君尊故命人引之也】
　　杂记君若载而后吊之则主人东面而拜门右北面而踊出待反而后奠【注主人拜踊于賔位不敢迫君也君即位车东出待不必君留也君反之使奠　疏臣丧朝庙柩已下堂载在柩车而君来吊君位于车东故主人在车西东面而拜门谓祖庙门也右西边也若门外来则右在东此据车门内出故右在西孝子拜君竟从位立近门内西边北面而哭踊为礼也出待者孝子哭踊毕而先出门待君以君来则拜迎去则拜送今君吊事竟不敢必君乆留故孝子先出待君出也反而后奠者君使人命孝子反还丧所而后设奠告柩知之或谓此在庙载柩车时奠谓反设祖奠也】礼运诸侯非问疾吊丧而入诸臣之家是谓君臣为谑【陈澔曰诸侯于其臣有问疾吊丧之礼非此而往是戱谑也败礼之祸恒必由之】
　　丧服小记诸侯吊于异国之臣则其君为主【注君为之主吊臣恩为己也子不敢当主中庭北面哭不拜　疏案士丧礼君吊主人出迎于门外见马首入门右北面君升主人中庭拜稽颡成踊彼为主人为主故中庭拜今邻国君君为之主拜賔则主人中庭北面哭不拜曽子问称季桓子之丧卫君来吊鲁君为主季康子立于门右北面拜而后稽颡故讥其丧有二主当惟哭踊而已是于礼不拜也】
　　干学案仪礼士丧礼篇有国君吊临之礼己见第四十三卷不重载
　　杂记吊者即位于门西东面其介在其东南北面西上西于门【注賔立门外不当门】主孤西面【注立于阼阶下】相者受命曰孤某使某请事客曰寡君使某如何不淑【注受命受主人命以出也不言摈者丧无接賔也淑善也如何不善言君痛之甚使某吊】相者入告出曰孤某须矣【注称其君名者君薨称子某使人知适嗣也须矣不出迎也】吊者入主人升堂西面吊者升自西阶东面致命曰寡君闻君之丧寡君使某如何不淑子拜稽颡吊者降反位【注子孤子也降反位者出反门外位　疏此明诸侯相吊之礼门西大门之西也】
　　上客临曰寡君有宗庙之事不得承事使一介老某相执綍【注上客吊者也临视也言欲入视丧所不足而给助之谦也其实为哭耳】相者反命曰孤某须矣临者入门右介者皆从之立于其左东上【注入门右不自同于賔客】宗人纳賔升受命于君降曰孤敢辞吾子之辱请吾子之复位客对曰寡君命某毋敢视賔客敢辞宗人反命曰孤敢固辞吾子之辱请吾子之复位客对曰寡君命某毋敢视賔客敢固辞宗人反命曰孤敢固辞吾子之辱请吾子之复位客对曰寡君命使臣某毋敢视賔客是以敢固辞固辞不获命敢不敬从【注賔三辞而称使臣为恭也为恭者将从其命】客立于门西介立于门左东上孤降自阼阶拜之升哭与客拾踊三【注拜客谢其厚意】客出送于门外拜稽颡【注不迎而送丧无接賔之礼　疏此明吊含襚赗既毕上客行临哭之礼】
　　干学案杂记本文此节之上首节吊者之下有使者含襚赗三事今将含襚赗采入下篇故兹不载
　　其国有君丧不敢受吊【注辟其痛伤己之亲如君　疏此谓国有君丧臣又有亲丧则不敢受他国賔来吊以义断恩哀痛主于君不私于亲也】
　　三年之丧虽功衰不吊自诸侯达诸士如有服而将往哭之则服其服而往【注功衰既练之服也诸侯服新死者之服而往哭谓所不臣也　疏重丧小祥后衰与大功同故曰功衰衰虽外轻而痛犹内重故不得吊人也功衰虽不吊人若自有五服之亲丧则不着己功衰而着彼亲之服以哭之申于骨肉之情故也】
　　期之丧十一月而练练则吊【注父在为母功衰可以吊人者以父在故轻于出也然则凡齐衰十一月皆可以出矣】　既葬大功吊哭而退不听事焉【注听犹待也事谓袭敛执綍之属　疏既葬大功者谓身有大功之丧既葬之后往吊他丧吊哭毕即退去不待主人袭敛之事期丧练吊则亦然也】　期之丧未葬吊于乡人哭而退不听事焉功衰吊待事不执事【注谓为姑姊妹无主殡不在已族者　疏期丧未葬谓姑姊妹无主为之服期未至于葬往吊乡人之丧哭毕则退不待主人袭敛之事也姑姊妹期丧既葬受以大功衰谓之功衰此后若吊乡人其情稍轻于未葬之前得待主人袭敛之事但不亲自执事经直云期丧郑知是姑姊妹无主者以前云大功既葬始得吊人今此期丧未葬已得吊人明知是姑姊妹无主殡不在已族者女未庙见反葬女氏之党此姑姊妹已于他族成妇日乆但夫既早死故殡在夫族】　小功缌执事不与于礼【注礼馈奠也　疏执事摈相也礼馈奠也缌小功服轻故未葬便可吊人为彼摈相但不得助彼馈奠尔】　相趋也出宫而退相揖也哀次而退相问也既封而退相见也反哭而退朋友虞附而退【注此吊者恩薄厚去迟速之节也相趋谓相闻姓名来防丧事也相揖尝防于他也相问尝相惠遗也相见尝执挚相见也附皆当为祔　疏相趋谓与孝子本不相识但闻姓名而来趋丧情既轻故柩出庙之宫门而退去相揖谓经防他处已相揖者也恩微深故待柩出至大门外之哀次而退去相问谓曽相饷遗恩转深故至窆竟而退相见谓身经自执挚相诣往来恩转厚故至葬竟孝子反哭还至家时而退也朋友畴昔情重生死同殷故至主人虞附而退也】　吊非从主人也四十者执綍【注言吊者必助主人之事从随也成人二十以上至四十丁壮时】乡人五十者从反哭四十者待盈坎【注非乡人则长少皆反优逺也　疏吊丧本是来助事非为空随主人而已故年二十以上至四十强壮者皆执綍也乡人同乡之人也五十始衰待主人窆竟而孝子反哭故乡人助葬老者亦从孝子反也盈坎谓窆竟以土盈满其坎四十强壮不得即反待土满坎而反也若非乡人则无问长少皆从主人归优饶逺者】曲礼齐者不乐不吊【注为哀乐则失正散其思也】
　　【吕大临曰古之有敬事者必齐齐者致精明之德也乐则散哀则动皆有害于齐不乐不吊者全其齐之志也】
　　知生者吊知死者伤知生而不知死吊而不伤知死而不知生伤而不吊【注人恩各施于所知也吊伤皆谓致命辞也杂记曰诸侯使人吊辞曰寡君闻君之丧寡君使某如何不淑此施于生者伤辞未闻也说者有吊辞云皇天降灾子遭罹之如何不淑此施于死者盖本伤辞辞毕退皆哭　疏此论吊伤之法若存与亡并识则吊辞伤辞兼行若但识生惟设吊辞而无伤辞但识亡惟施伤辞而无吊辞也】
　　【方慤曰不知生而吊之则其吊也近于谄不知死而伤之则其伤也近于伪】
　　【应镛曰吊者死之恤乎外伤者情之痛于中】
　　吊丧弗能赙不问其所费
　　【吕大临曰君子于其言无所茍而已所问不由于诚不如勿问之矣】
　　檀弓死而不吊者三畏厌溺
　　【卢植曰畏者兵刃所杀也】
　　【王肃曰犯法狱死谓之畏】
　　【方慤曰战阵无勇非孝也其有畏而死者乎君子不立岩墙之下其有厌而死者乎孝子舟而不游其有溺而死者乎三者皆非正命故先王制礼在所不吊】
　　【应镛曰情之厚者岂容不吊但其辞未易致尔若为国而死于兵亦无不吊之理若齐荘公于杞梁之妻未尝不吊也】
　　【陈澔曰愚闻先儒言明理可以治惧见理不明者畏惧而不知所出多自经于沟渎此真为死于畏矣似难专指战阵无勇也或谓猥狠亡命曰畏】
　　【通典魏王肃圣证论郑曰孔子畏匡徳能自全也设使圣人卒离不幸可得不痛悼而罪之乎非徒贤者设有罪愚人亦不得不哀伤之也】
　　殷既封而吊周反哭而吊孔子曰殷已慤吾从周　五十无车者不越疆而吊人【注气力始衰　疏五十旣衰越疆则道路遥逺吊人又悲感哀戚恐増衰故不许】
　　【陈澔曰始衰之年不可以筋力为礼也】
　　吊于人是日不乐【注君子哀乐不同日子于是日哭则不歌】　妇人不越疆而吊人【注不通于外】行吊之日不饮酒食肉焉【注以全哀也】吊于葬者必执引若从柩及圹皆执绋【注示助之以力车曰引棺曰绋从柩赢者疏引柩车索也吊葬本为助执事故必相助引柩车也绋引棺索也凡执引用人贵贱冇数若其数足则余】
　　【人不得遥行皆散而从柩至圹下棺时则不限人数皆悉执绋示助力也赢余也从柩者是执引所余之人也】大夫之丧庶子不受吊【注不以贱者为有爵者主疏适子主丧受吊拜賔若适】
　　【子或有他故不在则虽庶子不敢受吊明已卑辟适也大夫庶子不受吊则士之庶子得受吊也】所识其兄弟不同居者皆吊【疏所识若身死其死者兄弟虽不同居皆往吊之则死者子孙就吊可知举疏以见亲也】
　　【吴澄曰所识之人其家若有同居之亲死自当往吊虽其兄弟之不同居者死亦皆吊之盖厚于所识故推其恩爱以及于其有服之兄弟者如此不同居者皇氏以为小功以下之亲小功以下兄弟服轻尚吊况其大功以下服重者乎孔疏同郑注以为所识者死而吊于其不同居兄弟之家不如皇氏之说为当案记文言皆吊夫丧无二主若所识一人死而皆往吊其不同居之兄弟则一丧不止一主矣古无是礼也】
　　少仪适有丧者曰比童子曰听事适公卿之丧则曰听役于司徒
　　【万斯同曰丧不行賔客之礼故愿比于执事者童子不能执事但来听命于主人故曰听事公卿家臣有司徒孟献子之丧司徒旅归四布是也其官主徒役之事故曰听役于司徒】
　　尊长于己逾等丧俟事不犆吊【注逾等父兄党也不犆吊不敢故烦动也　释文犆音特本亦作特　疏若尊长家有丧则待主人朝夕哭时往吊不非时独吊】
　　杂记凡丧服未毕有吊者则为位而哭拜踊【注客始来主人不可以杀礼待之　疏丧服将终犹有余日未满若有人始来吊当为位哭踊不以杀礼而待新吊之賔也言凡者五服悉然】
　　奔丧所识者吊先哭于家而后之墓皆为之成踊从主人北面而踊【注从主人而踊拾踊也北面自外来便也主人墓左西面】
　　【陈澔曰己所知识之人死而往吊之时已在葬后必先哭于其家以情虽由于死者而礼则施于生者故也主人墓左西向賔北面向墓而踊同主人拾之然必主人先而賔从之故曰从主人也言皆者必于家于墓皆踊也】
　　文王世子五庙之孙祖庙未毁虽及庶人冠取妻必告死必赴不忘亲也敬吊临赙赗睦友之道也
　　族之相为也宜吊不吊宜免不免有司罚之
　　曽子问曽子问曰三年之丧吊乎孔子曰三年之丧练不羣立不旅行【注为其茍语忘哀也】君子礼以饰情三年之丧而吊哭不亦虚乎【注为彼哀则不专于亲也为亲哀则是妄吊　疏君子行礼必使外内相副用外之物以饰内情故麄衰以饰哀痛之情若身有重服而吊他人则吊与服并虚也何者己有丧吊彼而哭哀彼则忘己本哀是己服为虚也若心存于己哀忘彼而哭彼则是于吊为虚也故曰不亦虚乎】
　　【吴澄曰练者一期之后羣立同羣而立也旅众也旅行与众而行也重丧虽已期犹且不与人并立并行恐与人相语而忘己哀亲之情又岂可忘己亲之哀而哭吊以哀他人之亲乎】
　　【吕坤曰三年之丧而吊哭不亦虚乎此非孔子之言也为吾亲而哭者吾不哭其亲为吾而吊者吾不吊其人乡邻可也伯叔舅姑兄弟之丧是可已乎此非孔子之言也】
　　檀弓曽子吊于负夏【注衞地】主人既祖填池【注祖谓移柩车去载处为行始也填池当为奠彻声之误也奠彻谓彻遣奠设祖奠】推柩而反之【注反于载处荣曽子吊欲更始】降妇人而后行礼【注礼既祖而妇人降今反柩妇人辟之复升堂矣柩无反而反之而又降妇人盖欲矜賔于此妇人皆非】从者曰礼与曽子曰夫祖者且也【注且未定之辞】且胡为其不可以反宿也从者又问诸子游曰礼与子游曰饭于牖下小敛于戸内大敛于阼殡于客位祖于庭葬于墓所以即逺也故丧事有进而无退【注明反柩非】曽子闻之曰多矣乎予出祖者【注善子游言且服疏曽子吊于负夏氏正当主人祖祭之明旦既彻祖奠之后设遣奠之时而来吊主人荣曽子之来乃彻去遣奠更设祖奠又推柩少退而反之向北案既夕礼既祖而妇人降盖既祖柩车南出阶间既空故妇人得降立阶间今柩车反还阶间故妇人辟之升堂至明旦妇人从堂更降而后乃行遣车之礼从曽子者意以为疑故问之曽子既见主人荣己不欲指其错失为之隐讳云祖是行之始末是实行且去住二者皆得既得且住何为不可以反宿明日乃去此不顾道理以防给说于人也从者又疑遂问子游曽子闻子游之荅是自知己说之非故善子游多犹胜也言子游所说出祖之事胜于我所说出祖也】
　　【陆佃曰池殡坎也既祖则填之故曰主人既祖填池孔丛子曰埋柩谓之肂肂坎谓之池是也胡铨曰池以竹为之衣以青布丧行之饰也填谓县铜鱼以实之谓将行也郑改为奠彻未详吴澄曰多矣乎犹言其赘也祖者行之始柩既出而为行始矣岂可再入而反宿乎此礼之所无故为赘而谓之多矣乎也胡氏不改填池二字则填当读为陟刃切填犹云安顿也谓己安顿棺饰之池而将行也但考之士礼填池在朝祖后阶下载柩之时今二字在既祖之下则亦可疑未敢必以不改字为是】
　　子张死曽子有母之丧齐衰而往哭之或曰齐衰不以吊【注以其无服非之】曽子曰我吊也与哉【注于朋友哀痛甚而往哭之非若凡吊疏曽子与子张无服不应往哭故或人非之也若有服者虽缌亦往也】
　　【刘氏曰曽子尝问三年之丧吊乎夫子曰三年之丧练不羣立不旅行君子礼以适情三年之丧而吊哭不亦虚乎既闻此矣而又以母丧吊友必不然也凡经中言曽子失礼之事不可尽信此亦可见陈澔曰以丧母之服而哭朋友之丧逾礼己甚故或人止之但友义隆厚不容不往哭之又不可释服而往但往哭而不行吊礼耳故曰我吊也与哉】
　　将军文子之丧既除丧而后越人来吊主人深衣练冠待于庙垂涕洟【注主人文子之子简子瑕也深衣练冠凶服变也待于庙受吊不迎賔也】子游观之曰将军文氏之子其庶几乎亡于礼者之礼也其动也中【注中礼之变　疏深衣是既祥之麻衣练冠谓未祥之练冠始死至练祥来吊是有文之礼祥后来吊是无文之礼言文氏之子举动也中当于礼之变节也】
　　【陈澔曰将军文子即弥牟也礼无吊人于除丧之后者亦无除丧后受人之吊者深衣吉凶可以通用小祥练服之冠不纯吉亦不纯凶庙者神主之所在待而不迎受吊之礼也不哭而垂涕哭之时已过而哀之情未忘也子游善其处礼之变故曰其动也中】
　　有若之丧悼公吊焉子游摈由左
　　季孙之母死哀公吊焉曽子与子贡吊焉阍人为君在弗内也曽子与子贡入于其廐而脩容焉子贡先入阍人曰乡者已告矣曽子后入阍人辟之渉内霤卿大夫皆辟位公降一等而揖之君子言之曰尽饰之道斯其行者逺矣【注阍人守门者脩容更荘饰也子贡先入阍人既不敢止以言下之故曰乡者已告矣阍人见两贤相随弥益恭故辟之也公降等揖礼之也疏二子初时不具衣服则阍人拒之二子退而脩容阍人虽愚犹知敬畏二子渉至内霤卿大夫皆逡巡辟位公于堂上降阶一等揖而礼之君子遂美之云凡人尽其容饰行之可长逺矣】
　　【陈祥道曰曽子子贡吊于季孙氏当其容之未脩也阍人拒之而不内及其既脩也阍人敬而辟之渉于内霤卿大夫皆辟位公降一等而揖之夫以阍人之愚卿大夫之贵哀公之尊而容之所施犹足以动之况其不愚不贵不尊者乎】
　　晋献公之丧秦穆公使人吊公子重耳且曰寡人闻之亡国恒于斯得国恒于斯虽吾子俨然在忧服之中丧亦不可乆也时亦不可失也孺子其图之以告舅犯舅犯曰孺子其辞焉丧人无寳仁亲以为宝父死之谓何又因以为利而天下其孰能说之孺子其辞焉公子重耳对客曰君惠吊亡臣重耳身丧父死不得与于哭泣之哀以为君忧父死之谓何或敢有他志以辱君义稽颡而不拜哭而起起而不私
　　滕成公之丧使子叔敬叔吊进书子服惠伯为介及郊为懿伯之忌不入惠伯曰政也不可以叔父之私不将公事遂入【注成公丧在鲁昭三年子叔敬叔鲁宣公弟叔之曽孙叔弓也进书奉君吊书也惠伯庆父孙之子名椒介副也郊滕之近郊懿伯惠伯之叔父忌怨也】
　　哀公使人吊蒉尚遇诸道辟于路画宫而受吊焉曽子曰蒉尚不如杞梁之妻之知礼也齐荘公袭莒于夺杞梁死焉其妻迎其柩于路而哭之哀荘公使人吊之对曰君之臣不免于罪则将肆诸市朝而妻妾执君之臣免于罪则有先人之敝庐在君无所辱命【注行吊礼扵野非无所辱命辞不受也】
　　左传襄公二十三年齐侯袭莒获杞梁莒人行成齐侯归遇杞梁之妻于郊使吊之辞曰殖之有罪何辱命焉若免于罪犹有先人之敝庐在下妾不得与郊吊齐侯吊诸其室【注杞梁即杞殖】
　　昭公二十年琴张闻宗鲁死将往吊之仲尼曰齐豹之盗而孟絷之贼女何吊焉【注言齐豹所以为盗孟絷所以见贼皆由宗鲁】家语顔囘死鲁定公吊焉使人访于孔子孔子对曰凡在封内皆臣子也礼君吊其臣升自东阶向尸而哭其恩赐之施不有笇也　季桓子死鲁大夫朝服而吊子游问于孔子曰礼乎孔子不荅他日又问孔子曰始死则羔裘冠者易之而己女何疑焉　孔子有母之丧既练阳虎吊焉私于孔子曰今季氏将大飨境内之士闻诸曰丘弗闻也闻之虽在衰绖亦欲与往阳虎曰子谓不然乎季氏飨士不及子
　　晏子春秋景公游于菑闻晏子死公乗侈舆服繁驵驱之而因为迟下车而趋知不若车之速则又乗比至于国者四下而趋行哭而往伏尸而号曰子大夫日夜责寡人不遗尺寸寡人犹且淫泆而不收怨罪重积于百姓今天降祸于齐不加于寡人而加于夫子齐国之社稷危矣百姓将谁告
　　礼统吊生曰唁吊死曰吊生谓之唁何非有哭泣之事但嗟叹以言故谓之唁吊何吊者毒也致有恩厚礼无服属但致伤哀痛毒故谓之吊
　　庄子老聃死秦失吊之三号而出弟子曰非夫子之友邪曰然然则吊焉若此可乎曰然始也吾以为其人也而今非也向吾入而吊焉有老者哭之如哭其子少者哭之如哭其母彼其所以防之有不鄿言而言不鄿哭而哭者是遁天倍情忘其所受古者谓之遁天之刑适来夫子时也适去夫子顺也安时而处顺哀乐不能入也古者谓之帝之悬解
　　列女传鲁黔娄先生之死曽子与门人往吊焉隐门而入立于堂下其妻出衣褐袍曽子吊之上堂见先生尸坐牖下枕墼席藁緼袍无表覆以布被首足不尽敛覆头则足见覆足则头见
　　孟子公行子有子之丧右师往吊入门有进而与右师言者有就右师之位而与右师言者【集注公行氏齐大夫右师王驩也】孟子不与右师言右师不恱曰诸君子皆与驩言孟子独不与驩言是简驩也【集注简略也】孟子闻之曰礼朝廷不历位而相与言不逾阶而相揖也我欲行礼子敖以我为简不亦异乎【集注是时齐卿大夫以君命吊各有位次若周礼凡有爵者之丧礼则职丧涖其禁令序其事故云朝廷也历更渉也位他人之位也右师未就位而进与之言则右师历已之位矣右师已就位而就与之言则己歴右师之位矣孟子右师之位又不同阶孟子不敢失此礼故不与右师言也】孔丛子魏公子无忌死韩君将亲吊焉其子荣之以告子顺子顺曰必辞之礼邻国君吊君主之今君不命子则子无所受其君也其子辞韩韩君乃止符子陶朱富者朱公丧其中子邻人往吊之朱公方拥膝蹲踞捧头而笑邻人曰闻有丧将唁子之哀朱公曰生不致哀死而唁何邻人之不通也
　　白虎通徳论礼檀弓曰曽子有母之丧吊子张子张者朋友有服虽重服吊之可也　妇人不出境吊者妇人无外事防淫泆也礼杂记曰妇人越疆而吊非礼也而有三年丧君与夫人俱往礼妻为父母服夫亦当服
　　干学案杂记之文是言君之夫人归耳非谓君与夫人俱归也白虎通之言别是一说采之以备异闻
　　有不吊三何为人臣子常懐恐惧深思逺虑志在全身今乃畏厌溺死用为不义故不吊也　臣子死君往吊之何亲与之共治民恩深义重厚欲躬见之故礼杂记曰君吊臣主人待于门外见马首不哭君至主人先入君升自阼阶西向哭主人居中庭从哭
　　汉书龚胜死有老父来吊其哭甚哀既而曰吁薫以香自烧膏以明自消龚生竟夭其天年非吾徒也
　　蒋诩遭父忧吊者盈门后母疾之不与席不得止旧庐于侧作小庵往如旧也
　　东观汉记祭遵病薨丧至河南诏遣百官皆以丧服上车驾素服往吊望城门举音遂哭而止哀恸复幸城门遇丧车瞻望涕泣上亲临祠以太牢仪如孝宣帝临霍将军故事
　　续汉书郭泰退身隐居教授徒众甚盛丧母友人或千里来吊之
　　谢承后汉书徐孺子不就诸公之辟及有丧者万里赴吊常于家预炙鸡一只以一两緜絮渍酒中暴干以裹鸡径到所赴家遂以水渍緜使有酒气以鸡置前祭毕便去
　　后汉书徐穉传穉尝为太尉黄琼所辟不就及琼卒归葬穉乃负粮徒歩到江夏赴之设鸡酒薄祭哭毕而去不告姓名【谢承书曰穉诸公所辟虽不就有死丧负笈赴吊常于家预备炙鸡一只以一两緜絮渍酒中暴干以裹鸡径到所赴隧外以水渍緜使有酒气斗米饭白茅为借以鸡置前酾酒毕留谒则去不见丧主】郭林宗有母忧穉往吊之置生刍一束于庐前而去众怪不知其故林宗曰此必南州髙士徐孺子也诗不云乎生刍一束其人如玉吾无徳以堪之
　　荀爽传时人虽在亲忧犹有吊问丧疾者爽引据大义正之经典虽不悉变亦颇有改
　　郭泰别传贾淑林宗乡人虽世有冠冕而性险害邑里患之林宗遭母忧淑来吊之而钜鹿孙咸直亦至咸直以林宗贤而受恶人吊心怪之不进而去林宗遽追而谢曰贾子厚诚凶德然洗心向善仲尼不逆互乡故与其进也淑闻之改过自厉终成善士
　　语林陈元方遭父丧形体骨立其母哀之以锦蒙其上郭林宗往吊见锦被而责之賔客絶百许日
　　后汉书礼仪志朝臣中二千石将军卒使者吊祭　君临吊若遣使者主人免绖去杖望马首如礼免绖去杖不敢以戚凶服当尊者
　　通典刘表丧服云君来吊臣主人待君到脱头绖贯左臂去杖出门迎门外再拜乃还先入门东壁向君让君于前听进即堂先哭乃止于庐外伏哭当先君止君起致辞子对而不言稽颡以荅之
　　后汉刘德问曰君吊大夫迎于门外又拜送于门外大夫吊不迎于门外今时县令长吊主人待之当依国君来吊礼与依大夫来吊礼也又当去杖其至皆如故无可舎邪又今时丞尉来吊待之当云何田琼荅曰今之君与礼所云君轻重不同若必欲依之令长宜依国君丞尉宜依大夫君于礼但见去杖戢杖其余不见也今于君吊以首绖贯臂遣人则不释之而已
　　魏明帝吊陈羣诏曰司空今遭母忧当遣使者吊祭如故事尚书司马孚奏防故事自魏兴无三公丧母吊祭辄访韦诞王肃髙堂隆秦静等云汉太傅胡广丧母天子使谒者以中牢吊祭送葬王肃议礼臣有父母之丧赴君吊之吊诸臣之母当从夫爵
　　王肃云礼有亲丧而君来吊则免绖贯左臂去杖迎拜于大门之外见马首不哭先入门右庭中北面君升自东阶南面哭主人乃哭君出又拜送大门外又案礼三年之丧终服不吊期之丧既练而吊大功之丧既葬而吊
　　贺循丧服要记古之吊者皆因朝夕哭而入吊賔至主人即出中门外西面北上拜賔入门即位于堂下当陛西面賔即位哭哭止主拜之
　　王隐晋书何劭为司徒薨养子岐为嗣袁粲吊岐岐辞以疾粲独哭而出曰今年决下婢子品王诠谓之曰知死吊死何必见生岐前多罪尔时不下今何公新亡便下岐品人谓中正畏强侮弱粲乃止也
　　邓粲晋记阮籍能为青白眼礼法之士辄以白眼对之宗正嵇喜康之兄也闻籍丧吊焉籍以不哭见其白眼喜不怿而退
　　裴楷别传裴楷少知名而风情朗悟初陈留阮籍遭母丧弱冠往吊籍乃离丧位神志晏然至乃纵情啸咏旁若无人楷不为改容行止自若遂便率情独哭哭毕而退威容举动无异
　　晋中兴书周嵩兄顗既被害王敦使人吊嵩嵩曰亡兄天下之人为天下人所杀复何吊敦甚衔之
　　世说新语顾彦先平生好琴及丧家人常以琴置灵牀上张季鹰往哭之不胜其恸径上牀鼓琴作数曲竟抚琴曰顾彦先颇复赏此不因又大恸遂不执孝子手而出
　　王东亭【珣】与谢公【安】交恶王在东闻谢丧便出都诣子敬道欲哭谢公子敬始卧闻其言便惊起曰所望于法护【珣小字】王于是往哭督帅刁约【谢公部下吏】不听前曰官平生在时不见此客王亦不与语直前哭甚恸不执末婢手而退【末婢谢琰小字安少子】
　　通典宋崔凯云有吊賔主人迎即位中门外西面北上众賔东面者北上门西北面者东上主人拜賔旁三拜众賔不荅拜主人入即堂下朝夕哭位众随入如外位也知生者吊知死者伤主人哭吊者皆哭退出主人拜中门外如初吊辞至主人前曰闻君有某之丧如何不淑伤辞诣丧前曰子遭离之如何不淑此各主于其所知也若有知生又知死者伤而且吊也又曰同僚賔客相吊者因主人朝夕哭而往吊也又曰凡賔客来吊孝【凡言孝者即丧主也】皆当位东阶下西面不得庐中长吏自吊其人左贯首绖出迎还入门君至门谢孝还位乃从命还位若不谢遣者君向柩哭则孝当伏孝当后哭先止所以不使君甚哀也哭讫君遣还位乃从命还位则哭不得入庐也哭位在东阶下辞去孝子哭止君先出孝后出于门外见马而拜讫哭而还也若有命止令勿出亦便随从命也羸可使人自扶若病不能者君至自杖而已　乐亮问徐广曰君吊之仪虽在于礼未审皇子之吊受吊为当迎送及拜以不当于庐室主当别施位邪若别施位者应在何处即位为应立应坐君吊虽已葬主人必免此礼已废并未详既小祥重服已除正当即以练冠功衰受吊邪徐广荅曰皇子之仪揖而不拜然犹应以练冠功衰迎立于戸侧皇子向戸揖讫伏庐室而哭及皇子前执手时乃可长跪受之去出室还至戸更哭
　　开元礼賔至掌次者引之次賔着素服相者入告内外衰服相者引主人以下立哭于阼阶下妇人升哭于殡西相者引賔入立于庭北面西上为首者一人进当主人东面立云如何不淑主人哭再拜稽颡为首者复北面位吊者俱哭十余声相者引出少顷相者引主人以下各还次　勅使吊使者公服入立于寝门外之西东面相者入告主人素冠降自西阶迎于寝门外见賔不哭先入立于门右北面内外皆止哭开帷【帷堂之帷事毕则下之】使者入升立西阶东面进主人于阶下北面使者称有勅主人再拜使者宣勅云某封位薨【无封者称姓位四品五品云某封丧余同】情以恻然如何不淑主人哭拜稽颡内外皆哭使者出主人拜送于大门外亲故为使吊者既出易服入向尸立哭十数声止降出主人唯勅使出升降自西阶【主人升降自西阶者亲始死未忍当主位】　州县官长吊若刺史哭其所部主人设席于柩东西向刺史素服将到相者引主人去杖立于门内之右北面刺史入升自东阶即座西向坐哭主人升就位哭刺史哭尽哀将起主人降复阶下位刺史降出主人拜送于大门外杖哭而入　刺史遣使吊若刺史遣使者至掌次者引就次内外俱衰服主人以下就阶下位妇人入就堂上位内外俱哭使者素服执书相者引入门而左立于阶间东面使者致辞主人拜稽颡相者引主人进诣使者前西面受书退复位左右进受书主人拜送于位相者引使者出使者若自入吊哭如常仪客出少顷内外止哭各就次
　　朱子语类开元礼有刺史吊吏民之礼略如古者国君吊臣礼本朝删去此条
　　干学案今世士大夫遭丧地方长吏无有不吊者主人之待之也亦与他賔客无甚异此举世所通行不足为重惟唐时以刺史而吊吏民斯为异事尔然安知所谓吏民者非即缙绅之士乎盖古人称守令为君凡缙绅在其封内者皆为治民故开元礼縂名之为吏民尔若夫田琼之说待令长以国君之礼待丞尉以大夫之礼此在尔时则可若欲施之于今日不已过乎
　　政和礼品官仪吊者至掌事者引之次素服【若主人未成服吊者不变服】赞者入告内外衰服赞者引主人以下立哭于东阶下妇人升哭于殡西吊者入立于庭北面西上为首者进当主人前云如何不淑主人哭再拜稽颡为首者复位吊者俱哭十余声乃出少顷主人以下各还次庶人仪吊者至掌事者引之次素服【若主人未成服吊者不变服】赞者入告引主人以下立哭于东阶下妇人升哭于殡西吊者入立于庭北面西上为首者进当主人前云如何不淑主人哭再拜稽颡为首者复位吊者俱哭十余声乃出少顷主人以下各还次
　　司马氏书仪凡吊人者必易去华盛之服【丧大记小敛奠吊者袭裘加武帯绖与主人拾踊孔子羔裘冠不以吊子游吊人袭裘帯绖而入古者吊服有绖唐人犹着白衫今人无吊服故但易去华盛之服亦不当着公服若入酹则须具公服靴笏也】作名纸右巻之系以线题其隂面【凡名纸吉者左卷之题阳面凶者反卷之阳面在左隂面在右】曰某郡姓名慰同州之人则但云同郡皆不着官职先使人通之主人未成服则护丧为之出见賔曰窃闻某人薨没【尊官则云薨没或云捐馆卑官则云倾逝少年则云夭没后书仿此】如何不淑因再拜护丧荅拜曰孤某遭此凶祸蒙慰问【若有赙襚则并言之】以未成服不敢出见不胜哀感使某拜又再拜【此为子孙被髪徒跣者不出其余皆出丧大记曰未小敛大夫为君命士为大夫出主人升降未敢由阼阶礼也】賔荅拜自余如常仪　凡吊人者必有慼容【曲礼临丧不笑入临不翔檀弓曰行吊之日不饮酒食肉孔子于是日哭则不歌又食于丧者之侧未尝饱也若在丧者家谈笑谐谑岂吊人之道邪】若賔与亡者为执友则入酹【妇人非亲戚及与其子为执友尝升堂拜母者则不入酹】名纸既通丧家于灵座前炷香浇茶斟酒设席褥家人皆哭若主人未成服则护丧出延賔曰孤某须矣賔入至灵前哭尽哀【古礼吊人无不哭者世俗皆以无涕为伪哭故耻之吊酹多不哭人之性自有少涕泪者不可必责于人孔子吊于旧馆而出涕亦鲜矣若知生而不知死勿哭可也若亲戚朋友死安可以不哭哉】乃焚香再拜跪酹茶酒俛伏兴再拜主人被髪徒跣扱上衽自椸左哭而出賔东向吊主人西向稽颡再拜【秦穆公吊公子重耳稽颡不拜以未为后是故不成拜今人众子皆拜非礼也然恐难顿改】賔荅拜主人兴进谢曰某罪逆深重祸延某亲蒙赐沃酹不胜哀感又再拜賔荅拜賔主相向哭尽哀賔先止寛释主人曰脩短有命痛毒柰何望抑损孝思俯从礼制【主人官尊则云伏望】揖而出主人不送哭而反护丧为之送賔若主人已成服则自出受吊毕若賔请入酹则主人命柱香斟茶酒于灵座前家人皆哭主人揖賔遂导賔哭而入賔亦哭而入至灵座前主人立于賔东北向立哭賔酹如上仪将毕主人西向谢賔曰已辱临吊重烦沃酹不胜哀感稽颡再拜賔荅拜相向哭寛释如上仪賔出主人送至听事如常仪自有三年之丧则不出吊人【为其以人之亲忘已之亲故也】期丧十一月已后可以出吊如有服而将往哭之则服其服而往【谓有服之亲死而往哭之非吊也服其服谓新死者之服也事见杂记檀弓曰有殡闻逺兄弟之丧虽缌必往非兄弟虽邻不往若执友死虽齐衰亦可以往哭曽子之哭子张是也】凡吊及送丧葬者必助其丧事而勿扰也【助谓问其所乏分导】
　　【营办贫者为之执綍负土之类扰谓受其饮食财货】
　　朱子家礼凡吊皆素服【幞头衫帯皆以白生绢为之】
　　问今吊人用横乌此礼如何朱子曰此是冠以吊正与孔子所谓羔裘冠不以吊者相反
</div>
    <div class="pagination">
<a href="读礼通考_page91.html">上一页</a><span>...</span><a href="读礼通考_page87.html">87</a><a href="读礼通考_page88.html">88</a><a href="读礼通考_page89.html">89</a><a href="读礼通考_page90.html">90</a><a href="读礼通考_page91.html">91</a><span class="current-page">92</span><a href="读礼通考_page93.html">93</a><a href="读礼通考_page94.html">94</a><a href="读礼通考_page95.html">95</a><a href="读礼通考_page96.html">96</a><a href="读礼通考_page97.html">97</a><span>...</span><a href="读礼通考_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
