<!DOCTYPE html>
<html>
<head>
    <meta charset="UTF-8">
    <title>礼记集说 - 第 64 页/共 145 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记集说 - 第 64 页/共 145 页</h1>
    <div class="content">　　山隂陆氏曰古谓周时生无爵上文以官爵人则大夫以上乃谓之爵今记时死则諡之案檀弓士之有诔自鲁庄公始也则作此记者鲁庄之后人欤延平周氏曰諡者行之迹故古者生而有爵则死乃请諡于天子而天子命之諡后世但死则皆有諡盖未尝请諡于天子特其自諡耳故曰死而諡今也新安朱氏说见前
　　礼之所尊尊其义也失其义陈其数祝史之事也故其数可陈也其义难知也知其义而敬守之天子之所以治天下也
　　郑氏曰礼所以尊尊其有义也政之要尽于礼之义此知其义所以治天下也
　　孔氏曰此经因上论冠义下论昏义故因上起下于中说重礼之义不觧礼之义理是失其义唯知布列豆是陈其数其事轻故云祝史之事豆事物之数浅易可布陈礼之义理深逺难知圣人能知其义理而恭敬守之所以治天下也
　　横渠张氏曰今人之祭但致其事生之礼陈其数而已其于接鬼神之道则未也祭祀之礼所緫者博其理甚深今人所知者其数犹不足又安能达圣人致祭之义
　　严陵方氏曰经曰鼎俎竒而豆偶隂阳之义也所谓竒偶者其数也隂阳者其义也能守其义然后有以制礼能陈其数止可与行礼故祭统曰明其义者君也能其事者臣也数在外故可陈义在内故难知然知之矣而或不能守守之矣而或不能敬则亦未免失其义焉又何以治天下哉中庸曰明乎郊社之礼禘尝之义治国其如示诸掌乎正谓是矣
　　延平周氏曰礼之所以为礼者礼之义也而其礼之为礼者礼之数也礼之所尊尊其义而非尊其数而已也为祝史者特知其数耳其数则礼之文而已故可知其义则莫非性命之理故难知果知其义则圣矣天子所以治天下也
　　马氏曰有数有义然后足以为礼数者义之寓义者数之意而其重犹在于意也先王为礼未尝不寓之以微妙之意知其义则举而错之天下无难矣山隂陆氏曰孔子所谓知其说者之于天下也其如示诸斯乎
　　延平黄氏曰失其义陈其数祝史之事也后世之言礼者犹陈其数焉
　　新安朱氏曰此盖秦火之前典籍具备之时之语固为至论然非得其数则其义亦不可得而知矣况今亡逸之余数之存者不能什一则尤不可以为祝史之事而忽之也
　　天地合而后万物兴焉夫昬礼万世之始也取于异姓所以附逺厚别也币必诚辞无不腆告之以直信信事人也信妇徳也壹与之齐终身不改故夫死不嫁郑氏曰天地合而后万物兴焉目礼之义也取于异姓谓同姓则多相亵也诚信也腆犹善也直犹正也直信二者所以敎妇也事人事犹立也齐谓共牢而食同尊卑也齐或为醮
　　孔氏曰自此至人之序也论圣人重昬礼之事天气下降地气上腾天地合配则万物生焉若夫妇合配则子生焉此与下昬礼为目取异姓者所以依附相疏逺之道厚重分别之义也币帛必须诚信使可裁制勿令虚滥賔之辞无自谦退云币不善不诈饰也昬礼记云辞无不腆皮帛必可制郑注云賔不称币不善是也所以币必信辞必直欲告戒妇人以正直诚信也信事人者妇人立身之道非信不立信妇徳者贞信是妇人之徳
　　横渠张氏曰以义礼言则妇死不当再娶夫死不当再嫁当其初娶时便期以终身岂复有再嫁之事禽兽犹有不再匹者男子正为无嗣承祭祀之重犹可再娶虽再娶尚谓之继室妇人则虽至穷饿而死不可也介甫直谓妇人得再嫁岂有是理今于祭祀凡再娶者其配并列于人情未安古者人君自元妃而下侄娣媵御不复再娶元妃死则继室摄内事自卿大夫以下有娶之文亦必大不得已盖其始昬固未尝有约至于再也不奈何为承家为祭祀之义大故再娶也生而再娶于情固未安而同坎则防尤甚滋不可也祔葬祔祭极至理而论之止当祔一夫妇之道是夫止合一娶妇止合一嫁今妇人夫死而不可再嫁如天地之大义然则夫岂得而再娶特以重者计之养亲承家祭祀继续不可废也故有再娶之理然其其祔虽为同穴同筵几譬之人情一室之中岂容二妻故以义断之唯祔以首娶继室别在一所乃安又非如侄娣彼自是妾与适葬者异竁而殊封是卫人之祔也离之必也一穴而异坎为安石林叶氏曰宗子虽七十无无主妇非宗子虽无主妇可也此非特赞祭祀凡大宗之统其亲者亦不可无也然则妇人得再嫁乎据此理则妇未有二夫者也然丧服父卒继母嫁从为之服报曰何以期贵终也则继母有再嫁之道矣然必有故焉周官媒氏仲春之月令防男女无故不用令者罚之继言司男女之无夫家者郑氏谓故如鳏寡者卫世子共伯蚤死其妻姜氏父母欲夺而嫁之共姜守义誓而弗许作柏舟诗以自见孔子取焉则不再嫁者妇人之义也有不得已而不得不嫁者君子亦通之也
　　严陵方氏曰天地合万物兴昬礼之合二姓盖本于此有夫妇然后有父子父子所以世故曰昬礼万世之始必娶异姓所以附逺不取同姓所以厚别且于逺不附则人情无以通于别不厚则人道无以辨昬姻者所以通人情而辨人道而已币所以将昬姻之意辞所以通昬姻之情币必诚者无饰其意以伪也辞无不腆者无致其情以曲也辞无致其曲则告之以直故也币无饰以伪则告之以信故也故继言告之以直信以事人者必以信而妇人以事人为事故信为妇徳也上兼言直而下不言直者盖信而无伪则直在其中矣不改谓不改而他适也以其不可改故虽夫死不嫁
　　延平周氏曰昬之以礼而告之以信信则无可变之道故夫死不嫁然有不能以自存者夫死而嫁可也此共姜之父母欲夺而嫁诗人有柏舟之兴盖柏虽可以为舟特非舟之所宜共姜虽可以嫁特非共姜之所冝以共姜有可以自存之道也
　　马氏曰易曰天地絪緼万物化醇男女构精万物化生与此同意币者所以将其昬姻之意辞者所以道其昬姻之情币以将意则不可以不诚辞以道情则不可以不腆腆之言厚也君子无所不用其诚与厚至于昬礼则尢甚焉故曰币必诚辞无不腆妇人事人者也事人必以信故体信以为徳然后可以事人也诗曰懿厥哲妇为枭为鸱妇有长舌维厉之阶言无信也一与之齐则荣辱贫贱休戚惟所遇而不择焉故终身不改
　　山隂陆氏曰此一节至昬礼不贺亦昬义也而言昬礼男子制义礼妇人之事也据冠义始冠缁布之冠也士冠礼记冠义昬礼记昬义以此不腆辞也凡谦词称不腆今辞不云不腆告之以直信也据聘礼主人曰不腆句先君之祧既拚以俟矣春秋曰不腆句敝器不足辞也又曰不腆【句】先君之敝器使下臣致诸执事以为瑞节告之以直信者直告之以信而已故曰信事人也信妇徳也昬礼父命之曰戒之敬之夙夜无违命母曰勉之敬之夙夜无违宫事所谓
　　告之以直信也若信而有从违则有义存焉非直信而已然非妇事易曰妇人贞吉从一而终也夫子制义从妇凶也
　　男子亲迎男先于女刚柔之义也天先乎地君先乎臣其义一也
　　郑氏曰先谓倡道也
　　马氏曰男子亲迎而男先于女者刚先于柔之意也岂独昬姻之际如此至于天地君臣其义一也天则造始而地则代终君主乎倡而臣主乎和
　　山隂陆氏曰阳唱而隂不和男行而女不随是矣
　　执挚以相见敬章别也男女有别然后父子亲父子亲然后义生义生然后礼作礼作然后万物安无别无义禽兽之道也
　　郑氏曰挚所奠鴈言不敢相亵也人伦有别则气性醇禽兽言聚麀之乱类也
　　孔氏曰章明也壻亲迎入门而先奠鴈然后与妇相见是先行敬以明夫妇礼有分别不妄交亲
　　严陵方氏曰壻先奠鴈乃与妇相见所以敬章其有别之道章则所以明之表记曰无辞不相接也无礼不相见也欲民之母相防也正谓是矣男女有别则夫妇之道成夫妇之道成然后可以世故有父子之亲焉上言父子亲则知下言义生者谓君臣也君臣之义上下之分而已故义生然后礼作礼作则上不偪下下不僭上故万物安也其序与繋辞所言合凡此所言不过有别有义而已人之所以异于禽兽者其以是欤禽兽有牝牡之合而无内外之别有生育之爱而无上下之义故曰无别无义禽兽之道也马氏曰摰者交接之际所以致敬人之私防莫甚于袵席之上男女之际不可不正故执摰相见所以敬章别也父子相亲出于天性自然而曰男女有别然后父子亲何也盖男女无别于内则夫妇之道丧而滛辟之罪多虽父子之亲亦不可得而亲之也男女有别然后父子有相亲之恩父子有相亲之恩则必有相亲之义故义生焉非特父子之亲如此推而至于朋友兄弟君臣上下之际皆有义则灿然有文以相接故曰义生然后礼作礼作而贵贱有等上下有分此万物所以安也自父子相亲推而至于万物安皆起于男女有别则袵席之上不可以不戒也哀公问政孔子曰夫妇别父子亲君臣严三者正则庶物从之矣与此同意
　　延平周氏曰始于男女有别而终至乎万物安者非礼之妙孰能与此
　　山隂陆氏曰章读如章物之章春秋曰男摰大者玉帛小者禽鸟以章物也
　　壻亲御授绥亲之也亲之也者亲之也敬而亲之先王之所以得天下也出乎大门而先男帅女女从男夫妇之义由此始也妇人从人者也幼从父兄嫁从夫夫死从子夫也者夫也夫也者以知帅人者也
　　郑氏曰亲之也者亲之也言己亲之所以使之亲己先王若太王文王出乎大门而先者车居前也从谓顺其敎令夫之言丈夫也夫或为傅
　　孔氏曰案昬礼妇降自西阶壻亲御妇车授绥是壻亲御授绥也壻御妇车授绥欲亲爱于妇令妇之亲已也
　　严陵方氏曰亲御授绥固所以亲之然必亲迎亲御亦所以敬之也敬所以为义亲所以为仁先王之所以得天下者仁义而已
　　马氏曰妇人女子近之则不逊故不可以不敬之逺之则怨故不可以不亲之敬之者礼也亲之者仁也爱与敬先王之所以御妇之道也二女嫔于虞文王刑于寡妻至于兄弟以御于家邦此先王所以得天下也夫主于义故有所帅无所从妇主于听故有所从无所帅夫妇之道其大概不出于此故出乎大门而先男帅女女从男夫妇之端基之于此也妇者恒其徳者也有三从之义无一违之礼故幼从父兄嫁从夫夫死从子夫者制义者也制人而不制于人故曰知帅人者也知帅人则非所谓不恒其徳而从妇凶也
　　延平周氏曰夫者以知帅人者也而夫夫亦谓之夫者大夫以知帅人之大者也然夫人亦谓之夫何也夫人谓之夫犹后妃谓之后盖后乃命其夫人以下者而夫人乃帅其九嫔以下者
　　山隂陆氏曰壻亲迎亲御授绥咸卦是也出乎大门而先男帅女女从男恒卦是也
　　讲义曰夫敬而亲之先王虽得天下之道不外乎是盖齐家治国平天下实出乎一道诗大序所谓正始之道王化之基是矣
　　盱江李氏曰妇人从人者也从之斯尊之矣卑其夫未有能从夫也夫弱于外妇强于内下上其心而莫之制何所弗及哉举天下而渐其风乱矣王化之存者几何是故妇人于天家不可不使之尽礼也
　　冕齐戒鬼神隂阳也将以为社稷主为先祖后而可以不致敬乎共牢而食同尊卑也故妇人无爵从夫之爵坐以夫之齿
　　郑氏曰冕祭服也隂阳谓夫妇也爵谓夫命为大夫则妻为命妇
　　孔氏曰广陈敬事也冕助祭服五冕色俱故緫称冕用助祭之服齐戒自整勅而亲迎是敬此夫妇之道如事鬼神故云鬼神隂阳也妻为内主故有国者是为社稷内主也
　　严陵方氏曰以交鬼神之道而施诸隂阳之配固所以致敬也社稷主者夫为主于外妇为主于内故也此则主有土者言之先祖后者有夫有妇然后可以世而后其先也此则通天下言之牢谓牲牢也先王以牢礼为之等尊卑异焉而夫妇之礼则共牢而食者示同尊卑夫尊则妇亦尊夫卑则妇亦卑故曰同尊卑尊卑同故爵齿亦从夫而已以爵齿各有尊卑故也玉藻曰君命屈狄再命祎衣一命防衣士褖衣是从夫之爵也大曰其夫属乎父道者妻皆母道也其夫属乎子道者妻皆妇道也是从夫之齿也
　　延平周氏曰冕事鬼神之服也齐戒将以事鬼神者故昬礼而用冕齐戒者所以鬼神其隂阳之配也妇人无爵而周官内宗则内女之有爵者外宗则外女之有爵者何也内女之夫即王子弟而外女之夫即公卿大夫则其所谓有爵亦从夫之爵也马氏曰冕齐戒祭之重者也以祭之所重而用于昬姻之际则明其重也哀公曰冕而亲迎不已重乎是也
　　山隂陆氏曰鬼神隂阳神明之也神明之也者不可同于所安防之甚也
　　器用陶匏尚礼然也三王作牢用陶匏厥明妇盥馈舅姑卒食妇馂余私之也舅姑降自西阶妇降自阼阶授之室也
　　郑氏曰陶匏大古之礼器也大古无共牢之礼三王之世作之而用大古之器重夫妇之始也私之犹言恩也授之室明当为家事之主也
　　孔氏曰共牢之时俎以外其器但用陶匏陶是无饰之物匏非人功所为乃贵尚古礼之自然也厥其也厥明谓共牢之明日也明日妇乃盥馈特豚舅姑食竟以余食赐妇食余曰馂此示舅姑相防私之义案昬礼既昬之后夙兴賛见妇于舅姑妇执笲枣栗奠于舅席又执腵脩奠于姑席賛者醴妇妇受醴毕舅姑共席于奥妇盥馈特豚卒食一酳妇即席馂姑之余卒食姑酳之此士礼也降自阼阶授之室者谓适妇也妇馂余礼毕舅姑从賔阶而下妇从主阶而降是示授室与妇之义也
　　延平周氏曰陶匏祭天地之器而用于昬者尚礼之至也凡为人子者居不处奥行不中道立不中门者以其有父在也至于冠礼则冠于阼阶而昬礼又妇降自阼阶何也先王欲隆冠昬之礼而不嫌于无父是以有斯须之敬也
　　严陵方氏曰盥谓盥手所以致其洁馈谓特豚所以致其养以舅姑之尊而降自賔阶以妇之卑而降自主人之阶者示授之室而为之主男以女为室故以室主之
　　山隂陆氏曰器用陶匏礼之近人情者非其至者也三王作牢用陶匏言三代所不变也冠礼着代而已此授之室
　　昬礼不用乐幽隂之义也乐阳气也昬礼不贺人之序也
　　郑氏曰幽深也欲使妇深思其义不以阳散之也序犹代也
　　孔氏曰不用乐者使其妇深思隂静之义以脩妇道阳是动散用乐则令妇人志意动散也
　　河南程氏曰昬礼不用乐幽隂之义此说非是昬礼岂是幽隂但古人重此大礼严肃其事不用乐也昬礼不贺人之序也此则得之
　　严陵方氏曰昬姻之礼在子则有代父之序在妇则有代姑之序所以不贺则一也孔子曰取妇之家三日不举乐思嗣亲也彼言思嗣亲此言幽隂之义者盖有所思者固欲其幽隂也经云齐之也以隂幽思也是矣然曲礼言贺取妻贺其有客而已故其辞曰闻子有客使某羞
　　延平周氏曰冠必至于昬昬必至于代父者人之序也以其序将至于代父则哀之可也故不贺
　　马氏曰三十而娶人之次序所当然也故不贺山隂陆氏曰昬礼不用乐幽隂之义所谓晦时以此昬礼不贺人之序也昬礼执雁岂亦以此欤
　　长乐陈氏曰乐由阳来而声为阳气礼由隂作而昬为隂义故周官大司徒以隂礼敎亲则民不怨然则昬之为礼其隂礼欤古之制礼者不以吉礼干凶礼不以阳事干隂事则昬礼不用乐幽隂之义也昔裴嘉有昬防酒中而乐作薛方士非之可谓知其义矣【乐书】
　　有虞氏之祭也尚用气血腥爓祭用气也殷人尚声臭味未成涤荡其声乐三阕然后出迎牲声音之号所以诏告于天地之间也
　　郑氏曰尚用气尚谓先荐之爓或为防涤荡犹摇动也
　　孔氏曰自此至篇末緫论祭祀之事尚谓贵尚郑注云先荐者对合亨馈孰为先也血谓祭初以血诏神于室腥谓朝践荐腥肉于堂爓谓沈肉于汤次腥亦荐于堂祭义云爓祭祭腥而退是也今于堂以血腥爓三者而祭并未孰是用气也帝王革异殷不尚气而尚声谓先奏乐也不言夏或从虞也臭味未成谓未杀牲也殷尚声故未杀牲先摇动乐声以求神也阕止也奏乐三遍止乃迎牲入杀鬼神在天地之间故用乐之音声号呼告于天地之间庶神明闻之是求阳之义也
　　严陵方氏曰血腥爓三者皆气而已未尝致味故曰祭用气也然爓之气不若腥之全腥之气不若血之幽故其序如此殷人尚声者以其自乐始故也臭未成以其未用鬯故也味未成以其未用牲故也乐之有声盖出于虚涤荡之则存乎其人而已乐三阕者以阳成于三故也三阕则乐成矣然后出迎牲所以为尚声欤声者乐之象音者声之文声音之号虽以求阳为先然诏告于天地之间则凡在隂阳之间者无不求也
　　马氏曰有虞氏之意以为鬼神之所享在于敬而不在于味敬之所至则味有所遗故祭以血腥为始记曰血祭盛气也又曰郊血大飨腥三献爓一献孰皆不敢用亵味而贵气也有虞氏之祭尚气殷人从而文之故尚声乐由阳来则凡声皆阳也盖人之死也魂气归于天非求诸阳不足以报其魂也殷人尚声所以迎其魂之来也臭味未成涤荡其声乐三阕然后出迎牲此举其尚声之时也声音之号所以诏告于天地之间此举其尚声之意也鬼神处于天地之间而不可度声音之号所以诏告之而已
　　延平周氏曰有虞氏尚气殷人尚声周人尚臭者皆以宗庙之祭言之也至于天地之祭则天以升烟为主地以荐血为主者百王之所不易也所谓尚气者凡血告于室腥爓荐于堂有虞氏则血与腥爓皆以为祭是故为尚气也所谓尚声者先作乐以求诸阳然后迎牲所谓尚臭者先灌以求诸隂然后迎牲然则有虞氏之尚气者亦求诸隂阳之间而已矣山隂陆氏曰有虞氏尚气殷人尚声周人尚臭后王弥文气目事也声耳事也是鼻事也味口事也血幽而未明腥明而未着爓温而未孰有虞氏尚气未有臭味殷人尚声有臭味而未成涤其声使清荡其声使浊
　　长乐陈氏曰凡声阳也商人之祭先求诸阳而已商颂那祀成汤也乐之所依者磬声其名乐以瞽宗则主以乐敎瞽之所宗皆尚声之意也盖日三成朏月三成时歳三成闰然则乐不三阕何以成乐哉今夫礼减而进以进为文乐盈而反以反为文涤荡其声则盈矣必继以三阕者以反为文也乐三阕则减矣然后出迎牲者以进为文也然明则有礼乐幽则有鬼神鬼者归也归之以从地神者申也申之以从天诏告鬼神于天地之间舍声音之号何以哉　又曰那诗庸鼓有斁万舞有奕曰庸鼔钟鼔之大者也万舞舞之大者也商之作乐在汤则奏鼓简简大矣而未备在汤孙则嘒嘒管声备其细以成大此经言尚声岂不以乐之大然邪【并乐书】
　　金华应氏曰祭祀之礼帝王所同而必别言之者随其所尚各有所先也戛击鸣球祖考来格虞非不尚乐也而商乐视舜则愈备猗那之诗可考也厥作祼将常服黼冔商非不尚祼也而周祼视商则愈重旱麓受祖之诗可见矣虞氏近古祭未穷味犹有茹毛饮血之意也殷愈尊鬼严于求神乐阕至三而后迎牲涤荡者澡除洗雪于尘埃之境播散越于虚无之中使无一毫之隔碍也声音之号者以声音而号召之若以言语而诏告之天地之间虚旷洞达无不响荅周乐九变兼用六代视商愈备而纳牲必俟灌鬯之后故曰献莫重于祼声莫重于升歌舞莫重于武宿夜是祼尤在于瞽歌舞武之先也











　　礼记集说卷六十七
　　钦定四库全书
　　礼记集説卷六十八　　　　宋　卫湜　撰
　　周人尚臭灌用鬯臭郁今鬯臭隂达于渊泉灌以圭璋用玉气也既灌然后迎牲致隂气也萧合黍稷臭阳达于墙屋故既奠然后焫萧合羶芗
　　郑氏曰灌谓以圭瓒酌鬯始献神也已乃迎牲于庭杀之天子诸侯之礼也既奠谓荐孰时也特牲馈食所云祝酌奠于铏南是也萧芗蒿也染以脂合黍稷烧之诗云取萧祭脂羶当为馨声之误也奠或为荐孔氏曰周礼变于殷故先求隂尚臭也臭为鬯气未杀牲先酌鬯酒灌地以求神是尚臭也郁郁金草也鬯谓鬯酒煑郁金草和之其气芬芳调鬯也又以捣郁汁和合鬯酒使香气滋甚故云郁合鬯也郑注郁人云郁金香草宜以和鬯用郁鬯灌地是用臭气求隂达于渊泉也以圭璋为瓒之柄瓒所以防鬯也玉气洁润灌用玉瓒亦求神之宜也玉气亦是尚臭也周言用玉则殷不用圭瓒既灌然后迎牲者先求神后迎牲也灌是先致气于隂故云致隂气也萧合黍稷周人后求阳也取萧草及牲脂膋合黍稷烧之此谓馈食时以臭气求阳达于墙屋也故既奠然后焫萧合羶芗者明上焫萧之时节也既奠谓堂上事尸竟延尸户内更从孰始也于荐熟时祝先酌酒奠于铏羮之南讫尸未入于是又取香蒿染以肠间脂合黍稷烧之于宫中此又求阳之义也馨香谓黍稷也长乐陈氏曰郁合鬯臭隂达于渊泉以形魄归于地而求诸隂也萧合黍稷臭阳达于墙屋以魂气归于天而求诸阳也祭祀君与夫人所以自尽者也故君灌以圭夫人灌以璋君迎牲夫人奠盎记言灌以圭璋用玉气也既灌然后迎牲既奠然后焫萧是迎牲奠盎皆在既灌之后而焫萧又在既奠之后则灌求神之始也而焫萧次之迎牲奠盎事神之始也而献荐次之求诸隂而事之犹以为未又求诸阳而致曲焉则神其不格乎设燔燎羶芗见以萧光则羶膟膋之气也芗黍稷之气也萧合膟膋黍稷而燔燎之在朝事之节而朝事之初有迎牲奠盎之礼则祭义郊特牲之文虽殊其事一也盖迎牲而刲之则血毛告于室以示其幽全膟膋焫于堂以达其臭气而羮定之所诏又在其后不然不足谓之尚臭也郑康成以祭义所言为朝事之焫萧以郊特牲所言为馈食之焫萧【礼书】
　　严陵方氏曰郁鬯二者皆味也则其为臭隂而已故能达于渊泉渊泉以言其幽也灌以圭璋谓君灌以圭瓉后灌以璋瓉也见明堂位解玉之为气如白虹则洁之至也能交三灵而通之亦以其气之洁而已故祭祀每用焉迎牲之礼固已重矣而在既灌之后则以致气为先故也萧黍稷三者皆气也则其为臭阳而已故能达于墙屋以言其显羶者天产之臭染萧以膟膋故言羶合萧以黍稷故言芗
　　马氏曰殷人既尚声周人从而文之故尚臭臭气也而气有隂阳之别周人尚臭灌用鬯臭所以致隂气也灌者礼之始而敬之至者也曰禘自既灌而往者吾不欲观之矣又易曰观盥而不荐推此足以知周尚臭之意也鬯者以秬黍合郁草而为之既成然后和之以郁金之汁盖人之死也形魄归于地非求诸隂不足以格其神也故臭隂达于渊泉先求诸隂也灌以圭璋用玉气此举其尚臭之意也既灌然后出迎牲致隂气此举其尚臭之时也迎牲在于祭之始而旣灌之后然后出迎牲而杀之是所以尚臭也臭隂达于渊泉以下之深者言之也臭阳达于墙屋以宗庙之所有言之也盖魂魄具然后为人周人既以求诸隂又以求诸阳言之则知有虞氏之用气非不用味也殷人先求诸阳非不求诸隂也谓之尚气谓之尚声谓之尚臭皆以始言之而其意各有主也延平周氏曰于郁合鬯言臭隂于萧合黍稷言臭阳何也灌虽隂中之阳而气则下达故谓之隂烟虽阳中之隂而气则上达故谓之阳
　　山隂陆氏曰郁隂也鬯阳也萧隂也黍稷阳也玉隂中之阳欲致隂气非此不能出脂阳中之隂欲致阳气非此不能降渊泉虗而难穷墙屋实而难彻
　　凡祭慎诸此魂气归于天形魄归于地故祭求诸隂阳之义也殷人先求诸阳周人先求诸隂
　　郑氏曰此其所以先后异也
　　严陵方氏曰祭所以求诸隂阳者一隂一阳皆自然之理非人为之伪也故曰凡祭慎诸此魂者气所主故曰魂气魄者营于形故曰形魄主者在内故言气于魂之下营者在外故言形于魄之上人之生也受气于天及其死也魂气复归于天成形于地及其死也形魄复归于地以其归于地也故不可不求诸隂以其归于天也故不可不求诸阳然则圣人之为此也岂徒陈其数而已哉亦有以知其义尔故曰求诸隂阳之义也先求诸阳则尚声故也先求诸隂则尚臭故也五声五臭各有隂阳然声以气动而生故凡声皆阳也臭以气留而生故凡臭皆隂也以殷为求阳周为求隂则知有虞氏之尚气亦求诸隂阳之间而已夫一祭之内气也声也臭也三者未尝不兼用焉经之所言特以所尚者尔
　　诏祝于室坐尸于堂用牲于庭升首于室直祭祝于主索祭祝于祊不知神之所在于彼乎于此乎或诸逺人乎祭于祊尚曰求诸逺者与
　　郑氏曰诏祝坐尸谓朝事时也朝事延尸于户西南面布主席东面取牲膟膋燎于炉炭洗肝于郁鬯而燔之入以诏神于室又出以堕于主主人亲制其肝所谓制祭也时尸荐以豆至荐孰乃更延主于室之奥尸来升席自北方坐于主北焉用牲于庭谓杀之时升首于室谓制祭之后升牲首于北墉下尊首尚气也直祭祀于主谓荐孰时也如特牲少牢馈食之为也直正也祭以孰为正则血腥之属尽敬心耳索求神也庙门曰祊谓之祊者以于绎祭名也于彼于此言室与堂与尚庶几也
　　孔氏曰下云用牲于庭升首于室故知诏祝于室当杀牲之初朝事之时也诏告也祝呪也天子诸侯朝事之时坐尸于堂户西南面坐主在西方东面尸主之前则荐用豆也祝乃取牲膟膋燎于炉炭入告神于室又出堕祭于主前谓分减肝膋以祭主前当此时王乃亲洗肝于郁鬯而燔之以制于主前制割也谓割其肝而不相离今云诏祝于室是燎于炉炭入告于室也坐尸于堂者既灌之后尸出堂坐户西而南面也上云诏祝于室次云用牲升首下云索祭以文次之故知直祭祝于主当荐孰之节荐孰正祭之时祝官以祝辞告于主若仪礼少牢敢用柔毛刚鬛用荐歳事于皇祖伯某是也索祭祝于祊者广博求神非但在庙又为求祭于祊也祊有二种一是正祭之时既设祭于庙又求神于庙门内诗楚茨云祝祭于祊注云门内平生待賔客之处与祭同日二是明日绎祭之时设馔于庙门外西室亦谓之祊即上文云祊之于东方是也今此索祭是正祭日之祊礼器云为祊乎外以其称外故注云明日绎祭此经不云外又下云肵之为言敬也相飨之也嘏大也毛血告幽全之物皆据正祭之日明此祊亦正祭日也不知神之所在于彼乎于此乎此解正祭在庙之时或设馔在室或设馔在堂不知神所在之处为于彼室乎为于此堂乎故两处设馔也或诸逺人乎此解索祭为祊之时其神灵或逺离于人不在庙乎祭于祊者庶几求于逺者与言于逺处求神也郑注云至荐孰乃更延主于室之臭者约少牢特牲馈食在奥室也云尸来升席自北方坐于主北焉者以在奥东面以南为尊主尊故居南主既居南故尸来升席自北方也尸主各席故朝事延尸于戸外尸南面主席于东面是也郑此注虽参礼记及少牢特牲而言之亦约汉时祭宗庙之礼故其事委曲也云谓之祊以于绎祭名也者以祊是庙门明日绎祭称祊虽今日之正祭假以明日绎祭祊名同称之曰祊也
　　严陵方氏曰诏祝于室即血毛诏于室坐尸于堂即羮定诏于堂用牲于庭即纳牲诏于庭纳之将以用焉故言用升首于室即升首报阳若羊人祭祀割牲登其首直祭祝于主凡室事是也索祭祝于祊凡门事是也索即求之不曰求而曰索者以神之散无不之也彼此之间不过近人而已又疑神之逺人然不可舍是以他求也以祊在庙前之旁犹为逺而已故复祭于祊而继之以尚曰求诸逺者与夫庙门之旁岂实为逺人乎故以尚言之
　　马氏曰自诏祝于室至于索祭祝于祊其言未必皆有序而诏祝于室者求之于内之深者也索祭祝于祊者求之于外之逺者也求之深求之逺盖不知神之所在而求于此则疑于彼求于近则疑于逺而庶几神之飨也郑氏释直祭祝于主谓荐孰之时谓之正祭而血腥之属所以尽敬心盖非是也释索祭祝于祊以正祭日言之抑又非是也
　　山隂陆氏曰诏祝于室坐尸于堂谓制祭时当朝践之节郑氏谓诏祝于室朝事延尸于户西南面布主席东面取牲膟膋燎于炉炭洗肝于郁鬯而燔之入以诏神于室又出以堕于主主人亲制其肝所谓制祭也此殷礼也郑氏以言周礼误矣盖殷人制肝周人制肺殷人先求诸阳周人先求诸隂先求诸阳故朝践时取牲膟膋燎于炉炭洗肝于郁鬯而燔之若周人制肺虽在此时其取膟膋燎于炉炭自当馈食之节诏祝于室诏使入以诏神方是时灌事毕而朝事始矣是以诏祝坐尸当此节盖神格而后可以诏祝主设而后可以坐尸用牲于庭升首于室谓割牲时当馈食之节羊人所谓割牲登其首是也直祭祝于主谓尸未入祝而已是之谓直祭若少牢祝酌奠遂命佐食启防主人西面祝祝曰孝孙某敢用柔毛刚鬛用荐歳事于皇祖伯某尚飨当此节索祭祝于祊谓尸已出祝于祊而已是之谓索祭若有司彻尸出于庙门卒暮有司彻馈馔于室中西北隅如馈之设当此节焫萧求诸阳灌鬯求诸隂奏乐求诸天地之间以为未也故诏祝于室坐尸于堂诏祝于室求诸内也坐尸于堂求诸外也犹以为未也故用牲于庭升首于室用牲于庭求诸下也升首于室求诸上也又以为未也故直祭祝于主索祭祝于祊直祭祝于主求诸近也索祭祝于祊求诸逺也求求之而已若索索也
　　蓝田吕氏曰不知神之所徃故尚气尚声尚臭以求诸天地隂阳之间不知神之所在故于庭于室于堂于祊以求之不知神之所依故有主有几有尸有币以主之不知神之所飨故肆爓腥孰三牲鱼腊水草备物以祀之矣
　　延平周氏曰所谓孝子求神非一处也
　　祊之为言倞也肵之为言敬也富也者福也首也者直也相飨之也嘏长也大也尸陈也
　　郑氏曰倞犹索也倞或为谅肵者为尸有肵俎此训也福者人君嘏辞有富此训之也或曰福也者备也直者训所以升首祭也直或为犆相谓诏侑也诏侑尸者欲使飨此馔也特牲馈食礼主人拜妥尸尸答拜执奠祝飨主人受祭福曰嘏长也大也此训也尸或诂为主此尸神象当从主训之言陈非也
　　孔氏曰此皆训祭祀所为之事案特牲少牢设馔后尸祭馔讫祝取牢心舌载于肵俎设于馔北尸毎食牲体反置于肵俎是主人敬尸之俎也又少牢云皇尸命工祝承致多福无疆于女孝孙使女受禄于天宜稼于田眉夀万年勿替引之此是大夫嘏辞人君则福庆之辞更多故诗楚茨云永锡尔极时万时亿卜尔百福如几如式是也首也者直也直正也言首为一醴之正郑引特牲证飨尸时节尸答拜讫执此铏南之奠祝设辞以飨之欲尸飨此奠尸遂祭与啐之是相飨之也尸嘏主人欲使长久广大也此经尸为陈诸本尸为主尸是神象当从主
　　严陵方氏曰索祭祝于祊于正祭之后而又索焉非强有力者不能如此故曰祊之为言倞也倞强也首谓升首也首犆而直支偶而曲故曰首也者直也以其直故得特达以升于室焉相谓相尸也坐则有妥食则有侑入或逆之升或延之凡为此者岂茍然哉亦心郷之而欲神飨之而已故曰相飨之也福而有嘏之义中庸言大徳之得禄夀以得其夀故长以得其禄故大故曰嘏长也大也且夀禄为五福之先故必以长大言之天保曰降尔遐福此福所谓长也楚茨曰以介景福此福所谓大也尸神象也神隐而尸陈故曰尸陈也
　　山隂陆氏曰祊之为言倞也以为不知神之所在故又求之如此肵之为言敬以祈为在是焉敬也故曰祭如在富也者福也左传所谓奉牲以告曰博硕肥腯奉盛以告曰洁粢丰盛奉酒醴以告曰嘉栗防酒是也首也者升首于室是也升首而已则以直故也亦如是而后可以直祭上思利民忠也祝史正辞信也是之谓直若民馁而君逞欲祝史矫举以祭是有见于富无见于直故曰君虽独丰其何福之有相飨之者相主妇也经曰既内自尽又外求助昬礼是也又曰乡之然后能飨焉盖祀主人所自致也他人所事祭而已若飨非夫妇有不能飨亦其亲或不飨也无期长也无彊大也不言言是诂也非言也尔雅曰嘏大也尸陈也在释诂以此尸陈也故尸神象而已嘏长也大也故祝将命而已尸陈也者神无象也以尸陈之而已若神主则主之大也经言祊之为言倞也肵之为言敬也此言也富也者福也首也者直也此训也相飨之也嘏长也大也尸陈也此诂也
</div>
    <div class="pagination">
<a href="礼记集说_page63.html">上一页</a><span>...</span><a href="礼记集说_page59.html">59</a><a href="礼记集说_page60.html">60</a><a href="礼记集说_page61.html">61</a><a href="礼记集说_page62.html">62</a><a href="礼记集说_page63.html">63</a><span class="current-page">64</span><a href="礼记集说_page65.html">65</a><a href="礼记集说_page66.html">66</a><a href="礼记集说_page67.html">67</a><a href="礼记集说_page68.html">68</a><a href="礼记集说_page69.html">69</a><span>...</span><a href="礼记集说_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
