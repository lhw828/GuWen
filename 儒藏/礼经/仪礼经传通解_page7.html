<!DOCTYPE html>
<html>
 <head>
  <meta charset="utf-8"/>
  <title>
   仪礼经传通解 - 第 7 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   仪礼经传通解 - 第 7 页/共 47 页
  </h1>
  <div class="content">
   学义
　　臯陶曰天叙有典勑我五典五惇哉【天次叙人之常性各有分义当勑正我五常之教使合于五厚厚天下】天秩有礼自我五礼有庸哉【庸常自用也天次秩有礼当用我吉凶军宾嘉五者之礼以行之使有常】同寅协恭和衷哉【寅敬协合衷中也言厚典庸礼皆天之所为君臣代天行事当同敬合恭而和顺于中道也】天命有德五服五章哉【五服天子诸侯卿大夫士之服也尊卑采章各异所以命有德　今按五服恐是衮惊毳希五等冕服】天讨有罪五刑五用哉【五刑谓墨劓剕宫大辟】政事懋哉懋哉【言命徳讨罪无非天意故代天行事者制此五服五刑以为政事不可以不自勉　尚书】　孟子曰人之有道也饱食暖衣逸居而无教则近于禽兽圣人有忧之使契为司徒教以人伦父子有亲君臣有义夫妇有别长幼有序朋友有信【人之有道言其皆有秉彛之性也然无教则亦放逸怠惰而失之故圣人设官而教以人伦亦因其固有者而道之耳书曰天叙有典勑我五典五惇哉此之谓也】　又曰庠者养也校者教也序者射也夏曰校殷曰序周曰庠学则三代共之皆所以明人伦也【庠以养老为义校以教民为义序以习射为义皆乡学也学国学也共之无异名也伦序也父子有亲君臣有义夫妇有别长幼有序朋友有信此人之大伦也庠序学校皆以明此而已】　晏子曰君令臣共父慈子孝兄爱弟敬夫和妻柔姑慈妇听礼也【共音恭】君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇听而婉礼之善物也【箴之林反婉于阮反　箴谏也从不自专婉顺也　左传】　栾共子曰民生于三事之如一父生之师教之君食之非父不生非食不长非教不知生之族也故一事之【食音嗣长丁丈反】唯其所在则致死焉【在君父为君父在师为师】报生以死报赐以力人之道也【国语】　白虎通曰三纲者何谓也谓君臣父子夫妇也君为臣纲父为子纲夫为妻纲大者为纲小者为纪所以张理上下整齐人道也人皆懐五常之性有亲爱之心是以纲纪为化若罗网之有纪纲而百目张也所以谓三纲者何一阴一阳之谓道阳得阴而成阴得阳而序刚柔相配故人爲三纲法天地人君臣法天取象日月屈伸归功也父子法地取象五行转相生也夫妇法人取象人合阴阳有施也君羣也羣下之所归也臣牵也事君也象屈服之形也父者矩也以度教子也子者孳也孳孳无已也夫者扶也以道扶接也妇者服也以礼屈服也五性者何谓仁义礼智信也仁者不忍好生爱人义者宜也断决得中礼者履也履道成文智者知也见微知著信者诚也专一不移故人生而应八卦之体得五气以为常仁义礼智信是也
　　右明人伦之义
　　天髙地下万物散殊而礼制行矣【礼为异也】流而不息合同而化而乐兴焉【乐为同也】春作夏长仁也秋敛冬藏义也仁近于乐义近于礼【长丁丈反近附近之近　言乐法阳而生礼法隂而成】乐者敦和率神而从天礼者别宜居鬼而从地【敦音纯别彼列反下以别之别同　敦和乐贵同也率循也从顺也别宜礼尚异也　今按神阳也鬼隂也】故圣人作乐以应天制礼以配地礼乐明备天地官矣【官犹事也各得其事】　人生而静天之性也感于物而动性之欲也【言性不见物则无欲】物至知知然后好恶形焉【好呼报反恶乌路反下并同至来也知知每物来则又有知也言见物多则欲益众形犹见也】好恶无节于内知诱于外不能反躬天理灭矣【诱音酉　节法度也知犹欲也诱犹道也引也躬犹已也理犹性也】夫物之感人无穷而人之好恶无节则是物至而人化物也人化物也者灭天理而穷人欲者也【穷人欲言无所不为】于是有悖逆诈伪之心有滛泆作乱之事是故强者胁弱众者防寡知者诈愚勇者苦怯疾病不养老幼孤独不得其所此大乱之道也【知知义反】是故先王之制礼乐人为之节【言为作法度以遏其欲　疏曰人为犹为人也今按人为之节言人人皆为之节也】　衰麻哭泣刑以节防纪也钟鼓干戚所以和安乐也昬姻冠笄所以别男女也射乡食飨所以正交接也【衰七雷反乐音洛下则乐乐则不乐之乐同冠古乱反笄音鸡食音嗣　男二十而冠女许嫁而笄成人之礼射乡大射乡饮酒也】礼节民心乐和民声政以行之刑以防之礼乐刑政四逹而不悖则王道备矣　君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则乆乆则天天则神天则不言而信神则不怒而威致乐以治心者也【易以豉反下易慢之易同致犹深审也子读如不子之子油然新生好貎也善心生则寡于利欲寡于利欲则乐矣乐由中出故治心　今按韩诗外传子谅作慈良近是天谓体性自然神谓神妙不测】致礼以治躬则庄敬庄敬则严威【躬身也礼自外作故治身】心中斯须不和不乐而鄙诈之心入之矣【鄙诈入之谓利欲生】外貎斯须不庄不敬而易慢之心入之矣【易轻易也】故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貎而民不生易慢焉故德辉动于内而民莫不承听理发诸外而民莫不承顺【徳辉顔色润泽也理容貎之进止也】故曰致礼乐之道举而错之天下无难矣【以上乐记】
　　右明礼乐之义
　　孔子曰弟子入则孝出则弟谨而信泛爱众而亲仁行有余力则以学文【则弟之弟大计反　谨者行之有常也信者言之有实也泛广也众谓众人亲近也仁谓仁者余力犹言暇日以用也文谓诗书六艺之文　程子曰为弟子之职力有余则学文不修其职而先文非为己之学也尹氏曰徳行本也文艺末也穷其本末知所先后可以入徳矣洪氏曰未有余力而学文则文防其质有余力而不学文则质胜而野愚谓力行而不学文则无以考圣贤之成法识事理之当然而所行或出于私意非但失之于野而已　学而】　孔子曰兴于诗【兴起也诗本性情有邪有正其为言既易知而吟咏之间抑扬反复其感人又易入故学者之初所以兴起其好善恶恶之心而不能自已者必于是而得之】立于礼【礼以恭敬辞逊为本而有节文度数之详可以固人肌肤之防筋骸之束故学者之中所以能卓然自立而不为事物之所摇夺者必于此而得之】成于乐【乐有五声十二律更唱迭和以为歌舞八音之节可以养人之情性而荡涤其邪秽消融其查滓故学者之终所以至于义精仁熟而自和顺于道徳者必于此而得之是学之成也　泰伯　按内则十歳学幼仪十三学乐诵诗二十而后学礼则此三者非小学传授之次乃大学终身所得之难易先后浅深也程子曰天下之英才不为少矣持以道学不明故不得有所成就夫古人之诗如今之歌曲虽闾里童稚皆习闻之而知其说故能与起今虽老师宿儒尚不能晓其义况学者乎是不得兴于诗也古人自洒埽应对以至冠昬防祭莫不有礼今皆废壊是以人伦不明治家无法是不得立于礼也古人之乐声音所以养其耳采色所以养其目歌咏所以养其性情舞蹈所以养其血脉今皆无之是不得成于乐也是以古之成材也易今之成材也难】　子思曰夫子之教必始于诗书而终于礼乐杂说不与焉君子曰甘受和白受采忠信之人可以学礼苟无忠信之人则礼不虚道【和去声礼器】
　　右明教学之序











　　仪礼经传通解卷九
　　钦定四库全书
　　仪礼经传通解卷十
　　宋　朱子　撰
　　学礼二
　　弟子职
　　先生施教弟子是则温恭自虚所受是极【必虚其心然后能有所容极谓尽其本原也】见善从之闻义则服温柔孝弟毋骄恃力【服叶蒲北反　骄而恃力则羝羊触籓】志毋虚邪行必正直游居有常必就有徳【行下孟反虚谓虚僞】　顔色整齐中心必式夙兴夜寐衣带必饬【式法也】朝益暮习小心翼翼一此不懈是谓学则右学则
　　少者之事夜寐蚤作既拚盥潄执事有恪【拚弗运反盥音管潄素茂反　埽席前曰拚盥洁手潄涤口】摄衣共盥先生乃作沃盥彻盥泛拚正席【共音恭席叶祥龠反　共盥谓共先生之盥器也彻盥谓既盥而彻盥器也泛拚谓广拚内外不止席前也】先生乃坐出入恭敬如见宾客危坐乡师顔色毋怍【客叶音恪乡音向怍谓变其容貎】
　　右蚤作
　　受业之纪必由长始一周则然其余则否【长丁丈反否叶音鄙　谓先从长者教之一周之外则不必然】始诵必作其次则已【始诵而作以敬事端也至于次诵则不必然】凡言与行思中以为纪古之将兴者必由此始【行下孟反　中者无过无不及之名以此为纪纲然后可兴也】后至就席狭坐则起【狭坐之人见后至者则当起】若有宾客弟子骏作对客无让应且遂行趋进受命所求虽不在必以反命【客见上譲叶平声行叶音杭　骏作迅起也对客无譲者供给使令不敢亢礼也受命为先生命求虽不得必以反白】反坐复业若有所疑捧手问之师出皆起至于食时
　　右受业对客
　　先生将食弟子馔馈摄袵盥潄跪坐而馈置酱错食陈膳毋悖【错七故反悖布内反馈谓选具其食】凡置彼食鸟兽鱼鳖必先菜羮【羮叶音卽　先菜后肉食之次也】羮胾中别胾在酱前其设要方【胾侧吏反别彼列反要一遥反　胾谓肉而细者逺胾近酱食之便也其陈设食器要令成方也】饭是为卒【既饭而食则卒也】左酒右酱【酱当作浆　是谓胾也礼三饭乃食胾而辨殽皆毕又用酒以酳用浆以潄故言饭胾而食终乃言酒浆明在胾外也郑注二礼两引上文皆作浆字又此上文已云胾在酱前则此酱不应复在胾外矣今本误也】告具而退捧手而立【二句用韵不叶未详】三饭二斗左执虚豆右执挟匕周还而贰唯嗛之视
　　同嗛以齿周则有始柄尺不跪是谓贰纪【挟古协反还音旋嗛苦簟反　三饭食必二毁斗也挟犹箸也匕所以载鼎实者贰谓再益也食尽曰嗛视有尽者则益之齿次序也如菜肉同尽则先益菜后益肉也豆有柄长尺则立而进之此是再益之纲纪也】　先生已食弟子乃彻趋走进潄拚前敛祭【潄祭未详　既食毕埽席前并搜敛所祭也】右馔馈
　　先生有命弟子乃食以齿相要坐必尽席【要平声　所谓食坐尽前恐汚席也】饭必捧擥羮不以手亦有据膝无有隠肘既食乃饱循咡覆手【擥音览隠于靳反饱叶补苟反咡音二不以手当以挟也隠肘则太伏也咡口也覆手而循之所以拭其不洁也】振衽扫席己食者作抠衣而降旋而乡席各彻其餽如于宾客既彻并器乃还而立【抠苦候反郷音向席客还并见上立未详　振衽扫席谓振其底衽以拂席之汚宾客食毕亦自彻其餽并谓藏去也】右乃食
　　凡拚之道实水于盘攘臂袂及肘堂上则播洒室中握手执箕膺揲厥中有帚【揲记注作擖又作叶并以渉反攘袂者恐湿其袂且不便于事也堂上寛故播而洒室中隘故握手为掬以洒揲舌也既洒水将拚之故执箕以舌自当而置帚于箕中也】入户而立其仪不贷执帚下箕倚于户侧【贷它得反谓倚箕于户侧】凡拚之纪必由奥始【西南隅也】俯仰磬折拚毋有彻【折之舌反彻动也不得触动他物也】拚前而退聚于户内【从前埽而却退聚其所埽秽壌于户】
　　【内也】坐板排之以叶适己实帚于箕【板秽时以手排之适己向己也】先生若作乃兴而辞【以拚未毕故辞之令止也】坐执而立遂出弃之既拚反立是协是稽【协合也稽考也谓合考书义也】
　　右洒埽
　　暮食复礼【谓复朝食之礼】昬将举火执烛隅坐错总之法横于坐所栉之逺近乃承厥火【坐上声错见上所叶疏果反栉庄乙反　总束也古者束薪蒸以为烛故谓之总其未然者则横于坐之所也栉谓烛尽察其将尽之逺近乃更以烛承取火也】居句如矩蒸间容蒸然者处下捧椀以爲绪【句古侯反下叶音户　句曲也旧烛既尽则更使人以新烛继之一横一直其两端相接之处势曲如矩则方正不邪也蒸细薪也言稍寛其束使其蒸间可以各容一蒸以通火气又使已然者居下未然者居上则火易然也绪烛烬也椀所以贮绪也】右手执烛左手正栉有堕代烛交坐无倍尊者乃取厥栉遂出是去【者叶音渚去上声　先执烛者既捧椀以贮栉之余绪遂以左手正栉而投其绪于椀中至其栉渐短有堕而不可执者则后执烛者代之而交坐于其处前执烛者乃取栉而出弃之也】右执烛
　　先生将息弟子皆起敬奉枕席问所何趾俶衽则请有常则否【奉芳勇反俶昌六反否见上　俶始也变其衽席则当问其所趾若有常处则不请也】右请衽
　　先生既息各就其友相切相磋各长其仪周则复始是谓弟子之纪【友叶音以叶上章长丁丈反仪叶五何反】
　　右退习
　　学礼三
　　少仪
　　人生十岁曰幼学【名曰幼时始可学也冠礼云弃尔幼志是未冠前为幼内则曰十年出就外傅居宿于外学书计　程子曰古人生子能食能言而教之大学之法以豫为先人之幼也知思未有所主便当以格言至论日陈于前虽未晓知且当薰聒盈耳充腹乆自安习若固有之虽以他言惑之不能入也若为之不豫及乎稍长私意偏好生于内众口辨言烁于外欲其纯完不可得也】二十曰弱冠【冠古乱反　始成人血气犹未定故曰弱时可加冠于首也】三十曰壮有室【其时年壮可有室矣室谓妻也】四十曰强而仕【智虑气力强可仕也】五十曰艾服官政【艾老也五十始衰髪之苍白者如艾服官政谓为大夫】六十曰耆指使【耆者至也一云耆稽乆也指事使人也六十不与服戎不亲学】七十曰老而传【传家事任子孙是谓宗子之父　疏曰庶子年老亦得传付子孙而郑唯曰谓宗子之父者因此以证防服宗子有不孤者为父有废疾若七十而老子代主宗事者耳非谓宗子乃传家事而余人不得也】八十九十曰耄【耄惽忘也春秋传曰谓老将至耄又及之】七年曰悼【悼怜爱也】悼与耄虽有罪不加刑焉【爱幼而尊老】百年曰期颐【期犹要也颐养也不知衣服食味孝子要尽养道而已　今按期当音居宜反论语期可已矣与朞字同周匝之义也期谓百年已周颐谓当养而已期如上句幼弱耄悼等字颐如上句学冠不刑等字曲礼】　幼名冠字五十以伯仲死諡周道也【諡音示疏曰生若无名不可分别故生三月而加名故云幼名也人年二十有为人父之道朋友等类不可复呼其名故冠而加字曰伯仲叔季某甫年至五十耆艾转尊又舍其某甫之字而直以伯仲叔季别之至死而加諡凡此之事皆周道也然则自殷以前为字不在冠时伯仲不当五十以殷尚质不讳名故也　檀弓】　年长以倍则父事之【倍薄亥反　谓年二十于四十者人年二十弱冠成人有为人父之端今四十于二十者有子道内则曰年二十惇行孝悌】十年以长则兄事之五年以长则肩随之【肩随者与之并行差退】羣居五人则长者必异席【席以四人为节因宜有所尊　曲礼】
　　右差等
　　幼子常视毋诳【说见内则】童子不衣裘裳【衣去声　裘羔狐等皮为之太温消隂气使不堪若不衣裳便易　疏曰衣犹着也童子体热不宜着裘太温伤隂气也又应给役若着裳则不便故并不着也故童子并缁布襦袴也又曰苦谓役使内则云二十可以衣裘帛】立必正方不倾听【习其端正　　疏曰立宜正乡一方不得倾头属聼左右也】长者与之提携则两手奉长者之手【奉芳勇反　习其扶持尊者提携谓牵行　疏曰为儿长大方当供养扶持长者故先使学之令习便也】负劒辟咡诏之则掩口而对【辟匹亦反咡如志反口耳之间曰咡　负谓置之于背劒谓挟之于旁辟咡诏之谓倾头与语口旁曰咡使之掩口而对习其郷尊者屏气也　疏曰劒谓挟于脇下如带劒也长者负儿之时倾头与语必教之使掩口而对恐气触人也　张子曰古之小儿便能敬事长者与之提携则两手奉长者之手问之掩口而对盖稍不敬事便不忠信故教小儿且先安详恭敬　曲礼】　童子不裘不帛不屦絇无缌服听事不麻无事则立主人之北南面见先生从人而入【絇其俱反见贤遍反裘帛温伤壮气也絇屦头饰也皆为幼少不备礼也虽不服缌犹免深衣无麻往给事也　少诗照反免音】
　　【问　疏曰童子唯当室与族人为礼有恩相接之义故遂服本服之缌耳若不当室则情不能至缌故不服也虽不缌然犹着免深衣无绖以往给缌防使役也案问防以童子不当室则无免而此云犹免者崔氏熊氏并云不当室而免者谓未成服而来也问防云不当室不免者谓据成服之后也　玉藻】　小子走而不趋举爵则坐祭立饮【小子弟子也卑不得与宾介俱备礼容也　疏曰趋徐趋也弟子不得与宾主参预礼但给役使故宜驱走不得趋翔为容也】　尊长于已逾等不敢问其年【逾等父兄党也问年则已恭敬之心不全】燕见不将命【见贤遍反私燕而见不使摈者将传其命不敢用宾主之礼来则若子弟然】遇于道见则面【尊者若见已已则面见若尊者不见已已则隠不敢烦动尊者也】不请所之【不问所往也】防俟事不犆吊【犆音特　亦不敢故烦动也事朝夕哭时】侍坐弗使不执琴瑟不画地手无容不翣也【画胡麦反翣本又作菨所角反　尊长或使弹琴指画则为之可也手无容不弄手也翣扇也虽热亦不敢摇扇也此皆端慤所以为敬】寝则坐而将命【坐跪也命有所传辞若尊者卧而侍者传辞当跪前不可以立恐临尊也】侍射则约矢【夫箭也凡射必计耦先设箭在中庭上耦前取一矢下耦又进取一如是更进各得四箭而升堂揷三于要而手执一若卑者侍射则不敢更拾进取但一时并取四矢故云约矢】侍投则拥矢【投投壶也拥抱也矢投壶箭也尊者委四矢于地一一取以投卑者不敢委于地悉执之】胜则洗而以请【若敌射及投壶竟司射命酌而胜者弟子酌酒不胜者饮之若卑者得胜则不敢直酌但当洗爵而请问何所行觞也】客亦如之【客射若投壶不胜主人亦洗而请之如卑侍之法所以优宾也今按此二句皆是卑者与尊者为耦而射及投壶若已胜而司射命酌则不敢使它弟子酌酒以罚尊者必自洗爵而请行觞若耦胜则亦不敢烦它弟子酌而饮已必自洗爵而请自饮也注疏说恐非是】不角【角谓觥罚爵也于尊长与客饮如献酬之爵不敢用角也觥苦横反】不擢马【擢直角反　擢去也谓彻也已彻马嫌胜故专之　疏曰凡投壶每一胜辄立】
　　【一马至三马而成胜但频胜三马难得若一朋得二马一朋得一马于是二马之朋彻取一马者足以为三马以成定胜也今若卑者朋虽得二马亦不敢彻尊长马足成已胜也　并少仪】
　　右品节
　　汜埽曰埽埽席前曰拚拚席不以鬛执箕膺擖【汜芳劒反埽悉报反拚弗运反鬛力辄反擖见前篇鬛谓帚也帚恒埽地不洁清也膺亲也擖舌也持箕将去粪者以舌自乡　疏曰汜广也广埽内外俱埽拚则止埽席前也　少仪】　凡爲长者粪之礼必加帚于箕上【为去声粪音奋又作帚之手反　埽席前曰粪如是得两手奉箕恭也谓初执而往时也弟于职曰执箕膺擖厥中有帚擖又作　揲又作叶并以渉反　疏曰膺胷前也擖箕舌也】以袂拘而退其尘不及长者【袂武世反衣袖末拘古侯反谓埽时也以袂拥帚之前埽而却行之　疏曰拘障也当埽时却退以一手捉帚又举一手衣袂以拘障于帚前且埽且退故曰拘而退】以箕自乡而扱之【乡与向同扱音吸吕读如昬礼始扱一祭之扱音初合反　扱读为吸谓收粪时也箕去弃物以乡尊者则不恭】　奉席如桥衡【奉芳勇反桥居庙反横奉之令左昻右低如有首尾然桥井上防橰衡上低昻　防又作桔音结橰古毫反　疏曰衡横也如桥之横也席舒则有首尾故公食礼云卷自末末即尾也已卷则无首尾此奉之左昻右低故知有首尾也】请席何乡请衽何趾【衽而审反趾音止　顺尊者所安也衽卧席也坐问郷卧问趾因于阴阳　疏曰坐是阳乡亦阳卧是阴趾亦阴也】席南乡北乡以西方为上东乡西乡以南方为上【布席无常此其顺之也上谓席端也坐在阳则上左坐在隂则上右　疏曰东西设席南郷北乡则以西方为上头也南北设席东乡西乡则以南方为上头也盖坐在阳则贵左坐在阴则贵右南坐是阳其左在西北坐是阴其右亦在西东坐是阳其左在南西坐是阴其右亦在南也然此乃据平常布席如此若礼席则或不然也　曲礼】　见父之执不谓之进不敢进不谓之退不敢退不问不敢对【敬父同志如事父】此孝子之行也【行胡孟反曲礼】谋于长者必操几杖以从之【从犹就也　疏曰几杖俱是养尊之物故于谋】
　　【议之时将就也】长者问不辞让而对非礼也【当谢不敏若曾子之为　曲礼】从于先生不越路而与人言【从才用反下同　尊不二也先生老人教学者】遭先生于道趋而进正立拱手【为有教使　疏曰拱手见师而起敬故疾趋而进就之也又不敢斥问先生所为故正立拱手而听先生之教】先生与之言则对不与之言则趋而退【为其不欲与己并行】从长者而上丘陵则必乡长者所视【上时掌反　为逐视不察有所问　曲礼】　将即席容毋怍【怍才洛反怍谓顔色变也　疏曰此谓弟子讲问初来之法即就】两手枢衣去齐尺【齐音咨　齐谓裳下缉也谓就席之时以两手提裳令下缉去地一尺许恐转足践之　缉七立反】衣毋拨【拨半末反拨发扬貎】足毋蹶【蹶本又作蹷求月反又居卫反　蹶行遽貎】先生书策琴瑟在前坐而迁之戒勿越【广敬也在前谓当行之前坐亦跪也迁移也越逾也　疏曰坐通名跪跪名不通坐也】虚坐尽后【尽津忍反下同　谦也　疏曰虚空也空谓非饮食坐也玉藻云徒坐不尽席尺是也】食坐尽前【为污席　污音乌又一故反　疏曰古者地铺席而爼豆皆陈于席前之地若坐近后则溅污席故尽前也玉藻云读书食则齐豆去席尺是也】坐必安执尔顔【安谓不动执犹守也乆坐好异】长者不及毋儳言【儳仕鉴反　儳犹暂也非类杂　疏曰长者正论甲事未及乙事少者不得辄以乙事暂然杂之　今按说文云儳互不齐也儳言儳长者之先而言也】正尔容听必恭【正谓矜庄也聼先生之言不恭敬则心不存而易忘】毋勦说【勦初交反　勦犹擥也谓取人之说以为己说　擥力敢反】毋雷同【雷之发声物无不同时应者人之言当各由已不当然也孟子曰人无是非之心非人也】必则古昔称先王【虽不雷同又不得专辄言必有依据】　毋践履毋踖席枢衣趋隅必愼唯诺【踖在昔反抠若侯反唯于癸反　趋隅升席必由下也愼唯诺者不先举见问乃应　疏曰践蹋也后进者不得蹋先入者屦也踖犹躐也将就坐当从下而升当已位上不发初后上也抠提也衣裳也趋犹向也隅犹角也既不踖席当两手提裳之前向席之下角从下而升就已位也玉藻云升席不由前为躐席自是不由席前升与此别乡饮酒云宾升席自西方注云升由下也升必中席彼谓近主人为上故以西为下与此同也　今按此是众人共坐一席既云当已位上即须立于席后乃得当已位上盖以前为上后为下也正与玉藻义同乡饮乃是特设宾席一人之坐故以西为下而自席下之中升而即席与此异也】侍坐于先生先生问焉终则对【不敢错乱尊长之言】请业则起请益则起【尊师重道也起若今抠衣前请也业谓篇卷也益谓受说不解了欲师更明说之子路问政子曰先之劳之请益曰无倦】　父召无诺先生召无诺唯而起【唯于癸反　应辞唯恭于诺疏曰唯□也诺则似缓慢】　侍坐于所尊敬毋余席【言先生坐一席已坐一席必尽其所近尊者之席端无使有余盖欲得亲近若扶持备顾问且拟有后来者阙其下以待之】见同等不起【不为私敬疏曰同等后来者任其坐于下也】烛至起【异昼夜】食至起【为馔变】上客起【敬尊者疏曰尊者见之起故侍者宜从之而起然食与烛至起则尊者不起但侍者起也】烛不见防【见贤遍反防半末反防本也烛尽则去之嫌若烬多有厌倦意　疏曰本把处也古者未有蜡烛惟呼火炬为烛】尊客之前
　　不叱狗【叱赤质反狗古口反　主人于尊客之前不敢倦嫌若风去之　风去声　疏曰卑客亦然举尊为甚】让食不唾【嫌有秽恶以上曲礼】　　洗盥执食饮者勿气有问焉则辟咡而对【辟咡音义见上　示不敢歆臭也疏曰洗谓与尊者洗足盥谓与尊者洗手歆谓不以鼻嗅饮食气也辟咡不敢以口气及尊者　少仪】　侍坐于君子君子问更端则起而对【更平声　离席对敬异事也君子必令复坐　离去声　疏曰更端谓向语已毕更问他事】　侍于君子不顾望而对非礼也【礼尚谦也不顾望若子路率尔而对　疏曰若指问一人则一人直对若普问众人则当顾望坐中恐有胜已者不得率尔先对也】长者赐少者贱者不敢辞【不敢亢礼也贱者僮仆之称】　侍坐于
　　君子若有告者曰少间愿有复也则左右屏而待【间音闲注同　告曰指或告君子也复白也言欲须少空间有所白也屏犹退也隐也　空去声　疏曰卑者正侍君子而有人来告云欲待君子少间无事时有所白则侍者当自退避之不得逺也】毋侧听毋噭应毋淫视毋怠荒游毋倨立毋跛坐毋箕寝毋伏敛发毋髢冠毋免劳毋袒暑毋褰裳【噭古吊反倨音据跛彼义反髢徒细反免如字袒徒旱反褰起连反　毋侧听嫌探人之私也侧听耳属于垣毋噭应以下皆为其不敬噭号呼之声也滛视流动邪睇也怠荒身体放纵不自拘敛也游行倨慢也跛偏任也立当防足并立不得挈举一足一足蹋地也箕谓舒展两足状如箕舌也伏覆也髢髲也毋垂余如髲也免去褰袪也髢或为肄　为于伪反号户髙反盻莫遍反覆芳伏反髲皮义反袪丘鱼反肄以二反　以上曲礼】　侍坐于君子请见不请退君子欠伸运笏泽劒首还屦问日之蚤莫虽请退可也【欠丘劒反伸音身还音旋蚤音早莫音暮　不请退者去止不敢自由欠伸以下皆解倦之状伸频伸也运泽谓玩弄也金器弄之易以污泽　疏曰运动也泽灮泽也玩弄劒首则生灮泽旋转也尊者脱屦于户内屦常在侧　然皆未通　按此章重出者欠伸下但云撰杖屦视日蚤莫侍坐者请出矣注云撰犹持也　撰仕转反　少仪】　侍坐于长者屦不上于堂【屦贱空则不陈于尊者之侧　疏曰长者在堂则侍坐者脱屦于阶下不得上堂若长者在室则侍坐者得着屦上堂而不得入室】解屦不敢当阶【为妨后升者　疏曰内则云屦着綦郑云綦屦系也将升堂则解之也】就屦跪而举之屏于侧【谓独退也就犹着也屏亦不当阶　着丁略反屏必逞反】乡长者而屦跪而迁屦俯而纳屦【谓长者送之也不得屏迁就近而已俯俛也纳内也迁或为还　疏曰不跪者若跪则足向后不便故俯也虽不并跪亦坐左纳右坐右纳左　今按注云长者送之恐非是但谓虽降阶出户犹乡长者不敢背耳　曲礼】　排阖说屦于户内者一人而已矣【阖音合说吐活反　虽众敌犹有所尊也】有尊长在则否【在在内也后来之众皆说屦于户外少仪】
　　右洒埽应对进退
　　燕侍食于君子则先饭而后已【饭烦晚反小饭同　所以劝也　疏曰先饭若尝食然后已若劝食然】毋放饭毋流歠小饭而亟之【歠昌悦反亟纪力反注同亟疾也备哕噎若见问也　哕于月反噎伊结反】数噍毋为口容【数色角反噍在笑反又作】
　　【嚼　数噍谓数数嚼之口容弄口】客自彻辞焉则止【主人辞其彻　疏曰彻谓彻俎主人辞则客止少仪】　侍食于先生异爵者后祭先饭【谦也玉藻】侍食于长者主人亲馈则拜而食【馈其类反下同　劝长者食耳虽贱不得执食兴辞拜而已示敬也】主人不亲馈则不拜而食【以其礼于已不隆　曲礼】凡食果实者后君子【隂阳所成非人事也】火食者先君子【备火齐不得故先尝之也玉藻】　食枣桃李弗致于核【核行隔反　恭也弗致者谓不置于地】祭上环食中弃所操【操七刀反　上环头忖也　忖亦作刌寸本反又耴本反切也疏曰食亦祭先圃也环者横断形如环也上环是防间下环是脱革处也　今按头忖谓防头所切一环】
　　【也以其所生之本味最甘美又先断而不汚故以为祭中者中环也亦甘且洁故以奉尊者所操下环为手所持处以其味薄而不洁故弃之而不食也　玉藻】　侍饮于长者酒进则起拜受于尊所【降席拜受敬也燕饮之礼乡尊　疏曰陈尊之所贵贱不同若诸侯燕及火射乡饮酒及卿大夫燕各见本篇今燕礼乡饮酒皆无拜受于尊所之文正是文不具耳近尊向长者故往于尊所向长者而拜也】长者辞少者反席而饮长者举未釂少者不敢饮【少式召反釂子妙反　不敢先尊者尽爵曰釂燕礼曰公卒爵而后饮也　疏曰饮酒尊卑异爵故燕礼公执膳爵受赐爵者执散爵又曰受赐爵者以爵就席坐公卒爵然后饮与此礼合而士相见礼云若君赐之爵则下席再拜稽首受爵升席祭卒爵而俟君卒爵然后授虚爵玉藻云君若赐之爵则越席再拜稽首受登席祭之饮卒爵而俟君卒爵然后授虚爵皆先君卒爵者此据燕饮正礼玉藻及士相见礼谓私燕之礼故不同也】御同于长者虽贰不辞【谓侍食于长者馔其与之同也贰谓重殽膳也本为长者】
　　【设辞之为长者嫌】偶坐不辞【偶嫓也或皮为客设馔而召已往嫓共食　以上曲礼】右侍食


　　仪礼经传通解巻十
&lt;经部,礼类,通礼之属,仪礼经传通解&gt;
　　钦定四库全书
　　仪礼经传通解巻十一
　　宋　朱子　撰
　　学礼四
　　曲礼
　　曲礼曰【记引正经之词】毋不敬【毋音无后以意推之　礼主于敬】俨若思【俨矜荘貌人之坐思貌必俨然　疏曰若如也思计虑也人心冇所计虑则其形状必端慤也】安定辞【审言语也】安民哉【言人能如此上三句者则可以安民哉　或问敬程子曰主一之谓敬问一曰无适之谓一又曰但整齐严肃则心自一一则自无非辟之干矣　吕大临曰毋不敬者正其心也俨若思者正其貌也安定辞者正其言也三者正矣则无所往而非正所谓大人正已而物正者也以我对彼我安则彼安此修已以安人也推我之所安而天下平此修已以安百姓也天下至大取诸修身而无不足故曰安民哉此礼之本故于曲礼首章言之】　敖不可长欲不可从志不可满乐不可极【敖五报反长丁文反从足用反乐音洛四者慢游之道桀纣所以自祸】　贤者狎而敬之畏而爱之【狎户甲反　人之常情与人亲狎则敬弛有所畏敬则爱衰唯贤者乃能狎而敬之是以虽安而不慢畏而爱之是以貌恭而情亲也】爱而知其恶憎而知其善【已之爱憎或出私心而人之善恶自有公论唯贤者存心中正乃能不以此而废彼也】积而能散【谓已有蓄积见贫穷者则当能散以赒救之若宋乐氏疏曰乐氏事见春秋襄二十九年传】安安而能迁【谓已今安此之安图后有害则当能迁晋舅犯与姜氏醉重耳而行近之　疏曰舅犯事见春秋僖二十三年传按此上六句文意大同皆蒙贤者二字为文言皆众人所不能唯贤者乃能之耳旧注非是今不取】　临财毋苟得【为伤廉也　为于伪反　疏曰苟谓不度义而狥利也廉隅也】临难毋苟免【难乃旦反为伤义也】　狠毋求胜分毋求多【狠胡恳反胜舒证反分扶问反　为伤平也狠阋也谓争讼也诗云兄弟防于墙　防呼历反】　脩身践言谓之善行【行下孟反下同　践履也言履而行之】行脩言道礼之质也【言道言合于道质犹本也礼为之文饰耳】　礼不妄说人【说音恱　礼冇常度不可为媚佞以求说于人也】不辞费【辞逹则止不贵于多】礼不逾节不侵侮不好狎【好去声　为伤敬也狎谓亲防】礼闻取于人不闻取人【取于人旧七树反谓趣就师求道也】　礼闻来学不闻往敎【尊道艺　今按此虽两莭其实互明一事也取于人者童蒙求我朋自逺来也取人者好为人师我求童防也礼有取于人所以彼有来学无耴人所以我无往教也】　礼尚往来往而不来非礼也来而不往亦非礼也　疑事毋质【质成也彼已俱疑而已成言之终不然则伤知　知音智　疏曰人多专固未知而为已知故戒之】直而勿有【直正也已若不疑则当称师友而正之谦也】　不疑在躬【躬身也不服行所不知使身疑也】不度民械【度大洛反械户戒反　械兵器也不计度民家之器物为不欲校人之强弱且嫌不审也】不愿于大家【大谓富之广也嫌有贪欲汰侈之意】不訾重器【訾子思反　訾思也重犹寳也　今按訾犹计度也下无訾金玉成器字义同此国语云訾相其质汉书云为无訾者又云不赀之身皆此义此言不訾重器者谓不欲量物之贵贱亦避不审也】不窥宻【窥苦规反　嫌伺人之私也宻隐曲处也】不旁狎【旁泛及也泛与人狎习不恭敬也】不道旧故【旧事既非今日所急且或扬人宿过以取憎恶如陈胜宾客言胜故情为胜所杀之类也】不戏色【戏色谓嬉笑侮慢之容　少仪】　毋拔来毋报往【拔蒲末反报读为赴疾之赴　拔赴皆疾也人来往所之当有宿渐不可卒也　宿音秀卒才忽反】毋渎神【渎谓数而不敬　疏曰渎慢也神明正直当敬而逺之】毋循枉【前日之不正不可复遵行当求自伸】毋测未至【测意度也孔子所谓逆诈亿不信之类也】毋訾衣服成器【与不訾重器之意同】毋身质言语【质成也闻疑则传疑若成之或有所误即上文疑事毋质之意也此三莭十七事皆非谦逊谨厚之道故戒之　少仪】　博闻强识而让敦善行而不怠谓之君子【识音志行下孟反　敦厚】　君子不尽人之欢不竭人之忠以全交也【欢谓饮食忠谓衣服之物吕大临曰君子躬自厚而薄责于人责人厚而莫之应此交之所以难全也欢谓好于我也忠谓尽心于我也好于我者望之不深则不至于倦而难继也酬酒不举三酌油油而退是也尽心于我者不要其必力致则不至于不能勉而絶也诗云每有良朋烝也无戎是也】
　　右通言　传曰礼者所以定亲疎决嫌疑别同异明是非也【别必列反】　道德仁义非礼不成敎训正俗非礼不备分争辨讼非礼不决君臣上下父子兄弟非礼不定宦学事师非礼不亲班朝治军涖官行法非礼威严不行祷祠祭祀供给鬼神非礼不诚不庄【别彼列反辨皮免反朝直遥反宦音患　分辨皆别宦仕也班次也涖临也庄敬也学或为御　疏曰熊氏云宦谓学仕宦之事学谓习学六艺此二者俱是事师左传灵辄云宦三年矣服防云宦学也是学职事为宦也】是故君子恭敬撙节退让以明礼【撙祖本反　在貌为恭在心为敬撙犹趋也　疏曰趋就也向也】　鹦鹉能言不离飞鸟猩猩能言不离禽兽今人而无礼虽能言不亦禽兽之心乎夫唯禽兽无礼故父子聚麀【鹦厄耕反鹉音武离力智反猩音生麀音忧　聚犹共也鹿牝曰麀牝频忍反】　是故圣人作为礼以敎人使人以有礼知自别于禽兽【吕大临曰夫人之血气嗜欲视聼食息与禽兽异者几希特禽兽之言与人异尔然猩猩鹦鹉亦或能之是则所以贵于万物者盖有理义存焉圣人因理义之同然而制为之礼然后父子有亲君臣有义男女有别人道所以立而与天地参也纵恣怠放灭天理而穷人欲将与马牛犬彘之无辨是果于自防自弃而不欲齿于人类者乎】　人有礼则安无礼则危故曰礼者不可不学也　夫礼者自卑而尊人虽负贩者必有尊也而况富贵乎【负贩者尤轻佻志利宜若无礼然】富贵而知好礼则不骄不滛贫贱而知好礼则志不慑【好呼报反慑之揲反　慑犹怯惑】
　　君子之容舒迟见所尊者齐遫【齐音咨又侧皆反遫音速谦慤貌也遫犹蹙蹙也　疏曰舒迟闲雅也虽寻常舒迟若见所尊则齐遫齐遫言自敛持不敢寛奢】　足容重【举欲迟也】手容恭【髙且正也】目容端【不邪睇而视也睇大计反】口容止【不妄动也】声容静【不哕咳也　哕于厥反咳苦代反】头容直【不倾顾也】气容肃【似不息也】立容德【如有予也　疏曰徳得也立则磬折如人授物予己己受得之之形也】色容庄【勃如战色】坐如尸【尸居神位敬愼也】立如齐【齐侧皆反　磬且听也齐谓祭祀之时　按此二句本萹重出者上有若夫二字乃大戴曾子事父母篇文别起下文之义录者误并取之也今删去】燕居告温温【告谓敎使也】　凡祭容貌顔色如见所祭者【如覩其人在此】防容累累【累力追反　羸惫貌瘦齐也　羸力皮反惫皮拜反】色容顚顚【顚又作巓音田忧思貌不舒畅也　思悉嗣反】视容瞿瞿梅梅【瞿纪具反　不审貌也　疏曰瞿瞿惊遽】
　　【之貌梅梅犹微微谓微昩也】言容茧茧【茧古典反　声气微也　疏曰茧茧犹绵绵此上四句皆为防容也】戎容曁曁【曁其记反果毅貌也】　言容詻詻【詻五格反教令严也】　色容厉肃【义形貌也　疏曰厉严肃威也以义断割故形于色】视容清明【察于事也此上四句皆为戎容也】立容辨卑毋讇【辨读为贬自贬卑谓磬折也讇为倾身以有下也　贬彼检反讇音谄】头颈必中【头容直】山立【不动摇也】时行【时而后行也】盛气顚实扬休【顚依注读为阗音田　顚读为阗扬读为阳声之误也盛身中之气使之阗满其息若阳气之休物也】玉色【色不变也自立容以下至此又通言之　玉藻】　吉事尚尊防事尚亲【吉事朝廷列位也防事以亲者为主礼曰以服之精麤为序】　宾客主恭祭祀主敬防事主哀防同主诩【诩况矩反　恭在貌也而敬又在心诩谓言语敏大而有勇】军旅思险隐情以虞【险阻出竒覆谖之处也隐意也思也虞度也当思念己情之所能以度彼之将然否　阻侧吕反覆芳富反谓伏兵也徐音赴谖况烦反谖诈也或云谖哗处昌虑反度大各反　少仪】优游喜乐者钟鼓之色愀然清静者纕绖之色勃然
　　充满者兵革之色【愀七小反】　临防则必有哀色介胄则有不可犯之色【貌与事宜相配介甲也】故君子戒愼不失色于人【失色谓失其所当如临防不哀军旅不严之类】　言语之美穆穆皇皇朝廷之美济济翔翔祭祀之美齐齐皇皇车马之美匪匪翼翼鸾和之美肃肃雍雍【美音仪济子礼反齐如字皇音往徐于况反匪芳非反　匪读如四牡騑騑之騑齐齐皇皇读如归往之往美皆当为仪字之误也周礼教国子六仪一曰祭祀之容二曰宾客之容三曰朝廷之容四曰防纪之容五曰军旅之容六曰车马之容　疏曰穆穆皇皇美大之状济济翔翔厚重寛舒之状皇如归往之往者孝子祭祀心有所系往匪匪翼翼严正之状肃肃敬也雍雍和也　少仪】　坐视膝立视足应对言语视面【士相见云子视父则游目无上于面无下于带若不言立则视足坐则视膝郑云不言则伺其行起而已】立视前六尺而大之【盖臣于君前视也近视六尺自此而广之虽逺视而不过三丈六尺曲礼曰立视五嶲彼在车上与此不同也】　九一曰稽首二曰顿首三曰空首四曰振动五曰吉六曰凶七曰竒八曰襃九曰肃以享右祭祀【音拜稽音啓振动如字李音董杜徒弄反襃音报右音又疏曰稽首者拜头至地稽畱也顿首者拜头叩地也稽首顿首头俱至地但稽首畱地稍乆顿首至地即举故以叩地为别谓若以首叩物也空首者拜头至手即书所谓拜手也振动者杜子春云振读为振铎之振动读为哀恸之恸郑大夫云动读为董书亦或为董振董以两手相击也康成不取别云振动战栗变动之拜书曰王动色变是也陆徳明从郑大夫说云今俀人拜以两手相击盖古之遗法也吉拜者拜而后稽颡谓先作顿首后作稽颡稽颡虽类顿首但触地无容故谓之稽颡齐衰不杖期以下之拜也此殷之凶拜而周谓之吉拜者以其与顿首相类而又比凶拜为轻也凶拜者稽颡而后拜谓先即以首触地无容而后稍伸叩拜三年之防拜是也又案孔子曰拜而后稽颡頺乎其顺也稽颡而后拜颀乎其至也三年之防吾从其至者郑注云自期如殷可则是不杖期以下用殷之防拜也杂记又云三年之防以防拜非三年之防以吉拜是也竒拜杜子春云竒读如竒偶之竒谓先屈一膝即今之雅拜郑司农云竒读曰倚谓持节持防身倚之以拜也康成不取别云竒拜者一拜也臣礼曰君答壹拜当亦如前空首是也襃拜者再拜也拜神与尸也襃读为报郑司农以为今持节拜也肃拜者但俯下手即乡饮酒宾客入门撎也春秋传曰为事故敢肃使者是也享献也谓朝践献尸时也祭祀二灌后惟有朝践馈食称献右读为侑谓侑劝尸食也此九拜非专为祭祀而以祭祀结之者祭祀礼最重也　又曰九拜之中四种是正拜一曰稽首二曰顿首三曰空首九曰肃拜空首者先以两手拱至地乃头至手也顿首者是空首之时引头至地少时即举也稽首者稽是稽畱之义头至地多时方举也稽首拜中最重臣拜君之拜若顿首则平敌自相拜之拜也若空首者君答臣下之拜也其有敬事则亦稽首也肃拜于拜中最轻唯军中有肃拜妇人亦以肃拜为正其余五拜附此四种振动附稽首吉拜附顿首竒拜附空首凶拜襃拜亦附稽首　颡素党反齐音咨期音基颀音垦又音畿恻隐之貌撎于至反即今之揖也今按九拜之说以注疏通修如此但振动竒拜襃拜之义未详是否耳】　志有四兴朝廷之志渊然清以严祭祀之志谕然思以和军旅之志怫然愠然精以厉防纪之志漻然忧以湫四志形中四色发外维如志色之经也【怫符勿反愠纡粉反漻音聊清深也湫即由反】容有四起朝廷之容师师然翼翼然整以敬祭祀之容遂遂然粥粥然敬以婉军旅之容湢然肃然固以猛防纪之容怮然慑然若不还容经也【粥于六反婉纡晩反偪彼侧反怮于求反又于乆反慑质渉反】视有四则朝廷之视端防平衡祭祀之视视如有将军旅之视固植虎张防纪之视下防垂纲视经也【防古流反】言有四术言敬以固朝廷之言也文言有序祭祀之言也屏气折声军旅之言也言若不足防纪之言也言经也固颐正视平肩正背臂如抱鼓足间二寸端面摄缨端股整足体不摇肘曰经立因以微磬曰共立因以磬折曰肃立因以垂佩曰卑立立容也【共音恭下同】坐以经立之容肘不差而足不跌视平衡曰经坐微俯视尊者之膝曰共坐仰首视不出寻常之内曰肃坐废首仾肘曰卑坐坐容也【跌徒结反仾与低同】行以微磬之容臂不揺掉肩不下上身似不则从然而任行容也【掉徒吊反】趋以微磬之容飘然翼然肩状若防足如射箭趋容也旋以微磬之容其始动也穆如惊倐其固复也旄如濯丝跘旋之容也【倐式六反跘歩般反】跪以微磬之容揄右而下进左而起手有抑扬各尊其纪跪容也拜以磬折之容吉事上左凶事上右随前以举项衡以下宁速无迟背项之状如屋之拜容也【未详】拜而未起伏容也坐乗以经坐之容手抚式视五旅欲无顾顾不过毂小礼动中礼式大礼下坐车之容也【乗绳证反下同】立乗以经立之容右持绥而左臂诎存劒之纬欲无顾顾不过毂小礼据中礼式大礼下立车之容也礼介者不拜兵车不式不顾不言反抑式以应武容也兵车之容也若夫立而跛坐而蹁体怠懈志骄慠防视数顾容色不比动静不以度妄咳唾疾言嗟气不顺皆禁也【跛彼寄反又作跂去智反蹁蒲坚反足不正也防七含反数音朔比毗志反咳音慨唾吐卧反　自志有四兴至此并贾谊容经】右容节
　　君子之居恒当戸【恒胡登反　乡明　乡许亮反】寝恒东首【首生气也首手又反】若有疾风迅雷甚雨则必变虽夜必兴衣服冠而坐【敬天之怒　迅音峻又音信衣于既反】日五盥沐稷而靧粱栉用椫栉发晞用象栉进禨进羞工乃升歌【盥音管靧音悔栉侧乙反椫章善反禨其既反晞干也沐靧必进禨作乐盈气也更言进羞明为羞笾豆之实　疏曰沐沐发也靧洗面也取稷粱之潘汁】
　　【须滑故也然此大夫礼耳人君则沐靧皆粱也椫白理木也栉梳也沐发为除垢腻故用白理澁木以为梳沐已燥则发澁故用象牙滑栉以通之也禨谓酒也少仪注云沐而饮酒曰禨是沐毕必进禨酒又进羞也羞笾羞豆为饮而设庶羞为食而设今进禨则为饮设故知非庶羞也乐工乃升堂以琴瑟而歌以其新沐体虚补益气也】浴用二巾上絺下绤【絺丑疑反绤去逆反　刷去垢也　刷鱼劣反】出杅履蒯席连用汤【杅音雩蒯苦怪反连力旦反　杅浴器也蒯席澁便于洗足也连犹释也　疏曰蒯菲草席澁践之刮去垢也】履蒲席衣布晞身乃屦进饮【进饮亦盈气也　玉藻】　齐必有明衣布【齐侧皆反　齐必沐浴浴竟即着明衣所以明洁其体也以布为之】必有寝衣长一身有半【长去声　齐主于敬不可解衣而寝又不可着明衣而寝故别有寝衣其半盖以覆足】齐必变食居必迁坐【变食谓不饮酒不茹荤迁坐易常处也杨氏曰齐所以交神故致洁变常以尽敬　论语】
　　右居处齐洁之事
　　歩中武象趋中韶濩【中丁仲反濩音防　佩玉之声缓则中武象速则中韶濩也】君与尸行接武【尊者尚徐蹈半迹　蹈徒报反　疏曰二足相蹑每蹈于半不得各自成迹故云接武】大夫继武【迹相及也】士中武【迹间容迹　疏曰中犹间也每徙足间容一足也】徐趋皆用是【君大夫士之徐行也皆如与尸行之节也】疾趋则欲发而手足毋移【疾趋谓直行也疏数自若发谓起屦也移之言靡迆也毋移欲其直且正不邪低揺动也欲或为数数色角反迆羊迩反】圈豚行不举足齐如流【圈举逺反又去阮反豚大本反徐徒】
　　【困反齐音咨本又作齐　圈转也豚之言若有所循不举足曵踵则衣之齐如水之流矣孔子执圭则然此徐趋也　疏曰圈豚行者言徐趋法曵转足循地而行也齐如流者齐裳下缉也足既不举身又俯节则裳下委地如水流也】席上亦然【尊处亦尚徐言未坐时也】端行頥霤如矢弁行剡剡起屦【頥音夷霤力救反弁皮彦反急也剡以渐反此疾趋也端直也頥或为防也　疏曰頥霤者行既疾身乃小抑而头直俯临前頥如屋霤之垂也如矢者身趋前进不斜如箭也弁急也剡剡身起貌也急行欲速而身屦常起也】执龟玉举前曵踵蹜蹜如也【踵章勇反蹜色六反　着徐趋之事踵足后根也　疏曰谓将行之时初举足前后曵足根行不离地举足狭数也】凡行容惕惕【惕音伤　惕惕直疾貌也凡行谓道路也】庙中齐齐【齐才气反又在啓反恭慤严正貌也疏曰齐齐自收持严正之貌】朝廷济济翔翔【济徐子礼反有威仪也翔本又作洋音详　庄敬貌也　疏曰济济威仪矜庄翔翔行而张拱　玉藻】　帷薄之外不趋【帷幔薄帘也不见尊者行自由不为容也入则容行而张足曰趋　疏曰礼天子外屏诸侯内屏卿大夫以帘士以帷外屏门外为之内屏门内为之邦君树塞门是也】堂上不趋【为其廹也堂下则趋　为于伪反】城上不趋【于廹狭无容】执玉不趋【志重玉也聘礼曰上介授宾玉于庙门外　疏曰宾当进聘故上介授宾玉于主人庙门外宾执玉进入门内不疾趋而为徐趋】执龟防不趋【于重器无容】堂上接武【武迹也迹相接谓每移足半蹑之中人之迹尺二寸】堂下布武【布武谓每移足各自成迹不相蹑】室中不翔【又为其廹也行而张拱曰翔】　凡奉者当心提者当带【奉芳勇反又作捧提徒兮反　髙下之莭　疏曰带有二处朝服之属其带则髙于心深衣之类其带则下于脇何以知然玉藻説大带云三分带下绅居二焉绅长三尺而居带之下三分之二则带之下去地四尺五寸矣人长八尺为限若带下四尺五寸则带上所余正三尺五寸故知朝服等带则髙也而深衣云带下毋厌髀上毋厌脇当无骨者故知深衣之带则下也今云提者当带谓深衣之带且古人恒着深衣此明平常提奉故益可知也　曲礼】
　　右歩趋奉持之容
　　入竟而问禁入国而问俗入门而问讳【竟音境　皆为敬主人也禁谓政教俗谓常所行与所恶也国城中也】　适有防者曰比【适之也往也曰某愿比于将命者比犹比方俱给事　疏曰比谓往敌者防家也　今按比恐当音必寐反为比附之义】童子曰听事【曰某愿听事于将命者童子未成人不敢当相见之礼】适公卿之防则曰听役于司徒【防忧戚无宾主之礼皆为执事来也　疏曰贵者防不敢言比故云听役于司徒司徒主徒役之事故其职云大防帅六乡之众庶属其六引而治其政令又檀弓云孟献子之防司徒旅归四布隐义云公卿亦有司徒官以掌防事也　少仪】　始入而辞曰辞矣即席曰可矣【可犹止也谓摈者为宾主之节也始入则告之辞至就席则止其辞　疏曰始入谓始入门辞谓摈者告主人辞让宾令宾先入也至阶之时摈者亦应告主人曰辞让宾先登此不言者始入之文包入门登阶矣　少仪】其未有烛而有后至者则以在者告道瞽亦然【道音导为其不见意欲知之也师冕见及阶子曰阶也及席子曰席也皆坐子告之曰某在斯某在斯　为于伪反　少仪】问品味曰子亟食于某乎问道艺曰子习于某乎子
　　善于某乎【亟去冀反　亟数也犹常也不斥人谦也道三徳三行也艺六艺　三徳三行六艺并见学制少仪】　　儗人必于其伦【儗鱼起反　儗犹比也伦犹类也比大夫当于大夫比士当于士不以其类则有所防】问天子之年【疏曰此谓幼少新立之主或逺方异域至者问朝廷之臣下国君仿此】对曰闻之始服衣若干尺矣【既不敢言年又不敢斥至尊所能然又不言见但云闻之依违而不敢斥所以为恭也】问国君之年长曰能从宗庙社稷之事矣幼曰未能从宗庙社稷之事也问大夫之子长曰能御矣幼曰未能御也问士之子长曰能典谒矣幼曰未能典谒也问庶人之子长曰能负薪矣幼曰未能负薪也【长丁丈反下同　皆言其能则长幼可知御犹主也书曰越乃御事谓主事者谒请也谓能摈赞出入以事请告也礼四十强而仕五十命为大夫】　问国君之子长幼长则曰能从社稷之事矣幼则曰能御未能御【御谓御事】问大夫之子长幼长则曰能从乐人之事矣幼则曰能正于乐人未能正于乐人【正乐正也谓幼者习乐未成但聼政令于乐人周礼大司乐以乐徳乐舞教国子】问士之子长幼长则曰能耕矣幼则曰能负薪未能负薪【士禄薄子以农事为业　少仪】　君使士射不能则辞以疾言曰某有负薪之爱【射者所以观徳唯有疾可以辞也使士射谓以备耦也忧或为疾　疏曰射法每两人相对以决胜负名之曰耦负薪之忧者言疾病气劣方恐不能负薪故不能射谦词也】问国君之富数地以对山泽之所出问大夫之富曰
　　有宰食力祭器衣服不假问士之富以车数对问庶人之富数畜以对【数色主反下数畜同畜许六反始养曰畜　皆在其所制以多少对天子尊无与敌奄有四海故非所问也宰邑士也食力谓民之赋税上士三命则得赐车马副车随命中士乗栈车无副车也】　吊防弗能赙不问其所费问疾弗能遗不问其所欲见人弗能馆不问其所舍赐人者不曰来取与人者不问其所欲【赙音附公羊传曰钱财曰赙谷梁传曰归生者曰赙费芳味反遗于季反　皆为伤恩也见人见行人馆舍也与人不问其所欲己物或时非其所欲将不与也】　国君去其国止之曰奈何去社稷也大夫曰奈何去宗庙也士曰奈何去坟墓也【皆民臣殷勤之言　疏曰大夫士之去谓如三谏不从或以罪见黜】　在朝言礼问礼对以礼【朝直遥反下同　朝谓君臣谋政事之处于朝廷言无所不用礼】辍朝而顾不有异事必有异虑【心不正志不在君辍犹止也顾谓廻顾】故辍朝而顾君子谓之固【固谓不逹于礼】在官言官在府言府在库言库在朝言朝【唯君命所在就展习之也官谓版圗文书之处府谓寳藏货贿之处库谓车马兵甲之处朝谓君臣谋政事之处也】朝言不及犬马【非公议也】公庭不言妇女【非其时也】公事不私议【嫌若奸也】　朝廷曰退【近君为进　言于朝廷之中若欲散还则称曰退下句放此】燕游曰归【礼亵主于家也】师役曰罢【罢音皮　罢之言罢劳也春秋传曰师还曰罢　少仪　今按易曰或鼓或罢与史记将军罢休就舍之罢亦同注引春秋传疏以为用何休注传无此文也】　贺取妻者曰某子使某闻子有客使某羞【取去声　谓不在宾客之中使人往者羞进也言进于客古者谓候为进其礼盖壶酒束脩若犬也不斥主人今按记曰昬礼不贺人之序也而此云然者盖不言娶妻而但称有客尔】　望柩不歌入
　　临不翔【临如字旧力鸩反哀伤之无容乐】当食不叹【食或以乐非叹所疏曰人召吉食则有乐贱者则无故云或也】适墓不歌【非乐所】哭日不歌【哀未忘也】执绋不笑临乐不叹临祭不惰【为无神也　为去声　今按无神谓不神在也】居防不言乐祭事不言凶
　　右言语之礼　传魏中山舍人仓唐使文侯召仓唐而见之曰击无恙【使色吏反见贤遍反】仓唐曰唯唯如是者三乃曰君出太子而封之国君名之非礼也【唯于鬼反】文侯怵然为之变容问曰子之君无恙乎【怵尺律反为于伪反】仓唐曰臣来时拜送书于庭文侯指顾左右曰子之君长孰与是仓唐曰礼拟人必以其伦诸侯无偶无所拟之曰长大孰与寡人仓唐曰君赐之外府之裘则能胜之赐之斥带则不更其造【胜音升更音庚】　晋献文子成室大夫发焉【文子赵武也作室成晋君献之谓贺也诸大夫亦发礼以徃】张老曰美哉轮焉美哉奂焉【轮起伦反奂本亦作焕　心讥其奢也轮轮囷言髙大奂言众多　疏曰春秋外传曰赵文子为室斲其椽而砻之张老谏之是也】歌于斯哭于斯聚国族于斯【祭祀死防燕会于此足矣言此者欲防其后复为】文子曰武也得歌于斯哭于斯聚国族于斯是全要领以从先大夫于九京也北面再拜稽首【要一遥反　全要领者免于刑诛也晋卿大夫之墓地在九原京盖字之误当为原】君子谓之善颂善祷【善颂谓张老之言善祷谓文子之言　祷求也　檀弓】
　　凡饮酒为献主者执烛抱燋客作而辞然后以授人【燋侧角反又子约反或音在遥反　为宵言也主人亲执烛敬宾示不倦也言献主者容君使宰夫也未爇曰燋爇人悦反　疏曰凡饮酒主人自献宾若尊卑不敌则使宰夫为主人以献宾故云为献主也】执烛不让不辞不歌【以烛继画礼杀　杀色戒反　疏曰礼宾主有让及更相辞谢又各歌诗相显徳今既夜莫所以杀于三事】　凡羞有湆者不以齐【湆起及反　齐和也　疏曰贺玚云凡湆皆谓大羮大羮不和也】为君子择葱薤则絶其本末【为于伪反薤户戒反为有萎干　萎于危反干音千　疏曰根不净末萎干】羞首者进喙祭耳【喙许秽反　耳】
　　【出见也　见贤遍反　疏曰石膳羞有牲头者则进口以向尊者尊者若祭先取牲耳祭之也】牛羊之肺离而不提心【提丁礼反　提犹絶也离之不絶中央少者使易絶以祭耳】尊者以酌者之左为上尊【尊者设尊者也酌者乡尊其左则右尊也　疏曰人君陈尊在东楹之西于南北列之设尊之人在尊西向东以右为上则尊以南为上也酌谓酌酒人也酌人在尊东西面以左为上亦上南也二人俱以南为上也庾云燕礼司宫尊于东楹之西两方壶左酒南上注玉藻云唯君面尊酒在南顺君之面也下云公席阼阶上西乡下又云执幂者升自西阶立于尊南北面东上案左酒南上之言是设尊者东向酌者西向设者之右则酌者之左也今按设尊之法乡饮酒云酒在西乡射云左酒而郑注云设尊者北面西曰左即此所谓尊者以酌者之左为上尊者盖言设尊之人方其设时即预度酌酒人之左尊而实以酒也若据燕礼则设尊者西面而左酒南上公乃即位于阼阶上则酌者不得背公自当东面以酌而上尊乃在其右矣故此经所云以为为乡饮乡射而言则可以为为燕礼而言则正与之反今郑注既不分明庾孔又皆引燕礼而反谓酌者西面其辟戻甚矣惟贾疏以为据君面以左为尊者得之今详见其本篇】尊壶者面其鼻【鼻在面中言乡人也】　凡洗必盥【先盥乃洗爵先自洁也盥有不洗也】　未歩爵不尝羞【歩行也少仪】　柄尺不跪【豆有柄长尺则立进之弟子职】　　取俎进俎不坐【以其有足亦柄尺之类　少仪】　饮酒者禨者醮者有折俎不坐【禨其记反醮子笑反折之设反折俎尊彻之乃坐也已沐饮曰禨酌始冠曰醮　疏曰案乡饮酒燕礼有折俎者皆不坐独云禨者醮者不坐者以二者无折俎之时则得坐嫌畏有折俎亦坐故特明之　少仪】　其有折俎者取祭反之不坐燔亦如之【燔音烦　亦为有足柄尺之类折俎折骨于俎也燔炙也乡射曰宾奠爵于荐西兴取肺坐絶祭左手哜之兴加于俎坐帨手　柄兵命反哜才细反帨本又作捝始锐反　疏曰折俎谓折骨于俎既有足柄尺之类故就俎取所祭肺立而取之升席坐祭讫反此所祭之物加之于俎皆立而为之故云取祭反之不坐唯祭时坐耳燔亦如之者燔谓燔肉虽非折骨其肉在俎其取及祭反时皆亦不坐故云燔亦如之】尸则坐【尸尊也少牢礼曰尸左执爵右兼取肝肺擩于俎盐振祭哜之加于菹豆　疏曰前所引乡射云兴则知不坐此引少牢不云兴故知尸则坐也　少仪】一室之人非宾客一人彻【同事合居者一人则当少者也宾客则各彻其馔也】壹食之人一人彻【壹犹聚也为赴事聚食也】凡燕食妇人不彻【妇人质不备礼　玉藻】　馂余不祭父不祭子夫不祭妻【馂子闰反　今按礼君赐腥则熟而荐之以为荣若赐熟食则恐是馂余故不以祭妻子虽卑于已然既没则以神道接之故亦不以祭也】　诸侯无故不杀牛大夫无故不杀羊士无故不杀犬豕庻人无故不食珍【故谓祭飨　疏曰案膳夫王日一举鼎十有二物谓太牢也玉藻云天子食日少牢朔月大牢诸侯食日特牲朔月少牢则知大夫食日特豚朔月特牲士日食无文朔月特豚故内则曰见子具视朔食注云天子大牢诸侯少牢大夫特豕士特豚是常食有限不得逾越而大行人掌客诸侯待宾皆用牛公食大夫礼大夫食宾礼亦用牛是有故乃得杀也王制】　君子不食圂腴【圂与豢同音患　周礼圂作豢谓犬豕之属食米谷者也腴有似于人秽　疏曰腴谓肠胃故鼎阙一也　少仪】
　　右饮食之礼【凡言宾主之事附相见礼侍食于君者附臣礼事长者附少仪其杂者附此篇】
　　为人祭曰致福为已祭而致膳于君子曰膳祔练曰告【为于伪反　此皆致祭祀之余于君子也摄主言致福申其辞也自祭言膳谦也祔练言告不敢以为福膳也】凡膳告于君子主人展之以授使者于阼阶之南南面再拜稽首送反命主人又再拜稽首【使色吏反稽音啓　展省具也】其礼大牢则以牛左肩臂臑折九个少牢则以羊左肩七个犆豕则以豕左肩五个【大音泰臂亦作辟必豉反臑奴报反又人于反个古贺反犆大得反　折断分之个犹叚也皆用左者右以祭也不言臂臑因牛序之可知　疏曰礼得太牢则用牛膳周人牲体尚左右边已祭所以献左也周贵肩故用左肩也九个者取肩自上断折之至蹄为九叚以献之也臂臑谓肩脚也若礼得少牢者则膳羊左肩折为七个不云臂臑从上可知然并用上牲不并备馔故太牢者惟牛少牢者惟羊也若祭唯特豕亦用豕左肩五个以为膳也】　其以乗壶酒束脩一犬赐人若献人则陈酒执脩以将命亦曰乗壶酒束脩一犬【乗绳证反　陈重者执轻者便也乗壶四壶也酒谓清也糟也不言陈犬或无脩者牵犬以致命也于卑者曰赐于尊者曰献　便婢面反下同糟早劳反　疏曰四马曰乗故知乗壶为四壶束脩十脡脯也泲酒曰清不泲曰糟陈列也酒重脯轻陈列重者于门外而执轻者入以将命】其以鼎肉则以将命【鼎肉谓牲体已解可升于鼎】其禽加于一双则执一双以将命委其余【加犹多也　疏曰委其余陈于门外也】大则执緤守犬田犬则授摈者既受乃问犬名牛则执纼马则执靮皆右【緤息列反守手又反纼丈引反靮丁历反　緤纼靮皆可以系制之者犬有三种一曰守犬二曰田犬三曰食犬守犬田犬问名畜养者当呼之名谓若韩之卢宋之鹊之属右之者执之宜由便也】臣则左之【异于众物臣谓囚俘】车则说绥执以将命甲若有以前之则执以将命无以前之则袒櫜奉胄【说又作脱又作税同吐活反袒音但櫜音羔奉芳勇反胄直又反　甲铠也有以前之谓它挚币也櫜弢铠衣也胄兠鍪也袒其衣出兠鍪以致命　铠苦代反弢吐刀反兠丁侯反鍪莫侯反】器则执盖【谓有表里】弓则以左手屈韣执拊【韣音独拊芳武反　韣弓衣也左手屈衣并于拊执之而右手执箫　并必政反】劒则啓椟盖袭之加夫襓与劒焉【椟音独夫音扶注同襓如遥反　椟谓劒函也袭却合之夫襓劒衣也加衣于函中而置劒于衣上夫或为烦皆发声　函音咸却去略反　疏曰盖劒函之盖也开函而以盖却合于函下底于盖上加劒衣于函中而复以劒置衣上也　今按却犹仰也】笏书脩【脯也】苞苴弓茵席枕几颎杖琴瑟戈有刅者椟【句】防籥其执之皆尚左手【苴子余反茵音因颎京领反又埛逈反　苞苴谓编束萑苇以裹鱼肉或它物也茵着蓐也既夕礼云茵着用荼谓用荼莠以着茵也颎警枕也防蓍也籥如笛三孔皆十六物也左手执上上阳也右手执下下隂也编必绵反菅音奸苇于鬼反裹音果着音宁蓐音辱　疏曰皆尚左手在上而执之右手在下而承之】刀
　　却刅授頴削授拊【却去略反頴役顶反削音笑　却仰也辟用时頴镮也削曲刀也拊谓把辟音避把音覇　疏曰授人以刀却仰其刅授之以頴以削授人则以把授之】凡有刺刅者
　　以授人则辟刅【刺七智七亦二反　辟刅不以正乡人也　辟匹亦反乡许亮反　少仪】凡遗人弓者张弓尚筋弛弓尚角【遗于季反　弓有往来体皆欲令其常曲隤然顺也遗人无时已定体则张之未定体则弛之隤徒囘反　疏曰弓之为体以木为身以角为面筋在外面张之时曲来向内故遗人之时使筋在上弓身曲向其下其弛弓之时反张向外筋在曲内角在曲外今遗人之时角向其上弓形亦曲向下故郑皆欲令其下曲隤然顺也弓人云秋合三材冬定体此注云未定体则方合三材之时也】右手执箫左手承弣【弣音抚　箫弭头也谓之箫箫邪也弣把也弭亡婢反弓末也邪似嗟反把音覇手执处也　疏曰箫谓弓头头稍剡差邪似箫客覆右手执弓下头又却下左手以承弓把把当中央而髙两头頺下以授主人主人在左】尊卑垂帨【帨佩巾也磬折则佩垂授受之仪尊卑一　今按此谓宾主虽或一尊一卑然皆当磬折垂帨也】若主人拜【拜受也】则客还辟辟拜【还音旋辟辟上扶亦反下音避　辟拜谦不敢当　疏曰还辟犹逡廵也不荅拜者方执弓不得拜也】主人自受由客之左接下承弣【由从也从客之左右客尊之接下接客手下也承弣却手则执箫覆手与覆芳服反　疏曰主人拜客既竟从客左与客并以却左手接客在手之下而承弣又覆右手捉弓下头】乡与客并然后受【乡去声于堂上则俱南面礼敌者并授　疏曰言于堂上俱南面是向明故也若不于堂上则未必南面当随时便而俱向明云】进劒者左首【左首尊也　疏曰进亦遗也首劒拊环也不以末授人敬也鲁叔孙之圉人欲杀公若伪不解礼而授之劒末以劒锋末授之是不知礼也】进戈者前其鐏后其刅进矛防者前其镦【鐏在困反旧子困反又作管反矛本也镦又作錞徒对反　后刅敬也三兵鐏镦虽在下犹为首锐底曰鐏取其鐏地平底曰镦取其镦地　疏曰戈钩孑防也如防而横安刅但头不向上为钩也直刅长八寸横刅长六寸刅下接柄处长四寸并广二寸用以钩害人也刅当头而利者也鐏在尾而钝者也矛如鋋而三廉也防今之防也两边皆安横刅长六寸中刅长七寸半横刅下接柄处又长四寸半并广寸半镦为矛防柄尾平底者也亦应并授不云左右而云前后者若相对则前后也若并授则左右也】进几杖者拂之【尊者所冯依拂去尘敬也】效马效羊者右牵之【效胡教反下同用右手便効犹呈见　疏曰马羊有力人右手亦有力故用右手牵之】效犬者左牵之【犬齛】
　　【齧人右手当禁备之　齛常世反　疏曰犬有三种前云右牵之者彼是田犬守犬畜养驯善无可防御此乃食犬则当左手牵之右手防御】执禽者左首【左首尊　疏曰左阳也首亦阳也左首谓横捧之也凡鸟皆然若并授则主人在左故客以鸟首授之也】饰羔鴈者以缋【缋胡对反缋画也诸侯大夫以布天子大夫以画　疏曰饰覆也画布为云气以覆羔鴈为饰以相见也士相见礼云下大夫以雁上大夫以羔饰之以布不言缋者彼是诸侯卿大夫卑故但用布也】受珠玉者以掬【掬九六反愼也掬手中　疏曰珠玉寳重置在手中不以袂承之恐坠落】受弓劒者以袂【敬也疏】
　　【曰不露手取之故用衣袂承接】　水潦降不献鱼鳖【不饶多也】献鸟者佛其首【为其喙害人也佛戾也盖为小竹笼以冒之】畜鸟者则勿佛也【畜养也养则驯】献车马者执防绥献甲者执胄献杖者执末献民虏者操右袂献粟者执右契献米者操量鼔献孰食者操酱齐献田宅者操书致【胄直又反操七刀反契苦计反量音亮一音良斗斛也齐一作韲同子兮反　凡操执者谓手所举以告者也释其大者举其小者便也甲铠也胄兠鍪也民虏军所获也操其右袂制之契要也右为尊量鼔量器名　疏曰末者拄地头也拄地不净不可向人故执以自向持净头以与人粟粱稻之属契谓两书一札同而别之米六米之等量是知斗斛之数鼓是量器名也隐义云东海乐浪人呼容米十二斛者为鼓以量米故云量鼓献米者执器以呈之孰食葱渫之属酱齐为食之主若见芥酱必知献鱼鳖之属也书致谓图书于板丈尺委曲书之而致于尊者也】凡以弓劒苞苴箪笥问人者【箪音单笥思嗣反竹器也　问犹遗也箪笥盛饮食者圆曰箪方曰笥】操以受命如使之容【使色吏反谓使者】　酒肉之赐弗再拜【轻也受重赐者拜受又拜于其室疏曰再犹重也酒肉轻故初赐至则拜明日不重往拜也　以上并曲礼】
　　右问遗之礼
　　升车必正立执绥【绥挽以上车之索也范氏曰正立执绥则心体无不正而诚意肃恭矣盖君子庄敬无所不在升车则见于此也】车中不内顾不疾言不亲指【内顾回视也礼曰顾不过毂三者皆失容且惑人此记孔子升车之容也　论语】　国君不乗竒车【竒居宜反竒邪不正之车何云不如法之车　出入必正也竒车猎衣之属　疏曰猎车之形今之钩车是也衣车如鼈而长也汉桓帝之时禁臣下乗之】车上不广欬【欬开代反　为若自矜广犹也】不妄指【为惑众】立视五巂【巂本又作嶲惠圭反　立平视也巂谓规也谓轮转之度巂或为繠　繠又作蘂如捶反　疏曰车轮一周为一规乗车之轮髙六尺六寸径一围三三六十八得一丈八尺又六寸为一尺八寸总一规为一丈九尺八寸五规为九十九尺六尺为歩总为十六歩半在车上所视前十六歩半也】式视马尾【小俛】顾不过毂【为掩在后】国中以策彗防勿驱尘不出轨【彗音遂防苏没反勿音没驱如字又羌遇反入国不驰彗竹帚防勿搔摩也　搔素刀反摩莫何反　疏曰入国不驰故不用鞭策但取竹帚带叶者为杖形如埽帚故云策彗云防勿者以策微近马体不欲令疾也但仆搔摩之时其形状防勿然今按策彗疑谓策之彗若今时鞭末韦带耳】　鸾设于镳和设于轼马动而鸾鸣鸾鸣而和应行之节也【鸾和皆铃也】　国君下齐牛式宗庙【齐侧皆反　疏曰案齐右职注云王见牲则拱而式又引曲礼曰国君下宗庙式齐牛与此文异熊氏云此文误当以周礼注为正】大夫士下公门式路马　君子式黄发【自下齐牛以下皆敬孝也发白变黄弥老】下卿位【尊贤也卿位卿之朝位也君出过之而上车入未至而下车　疏曰卿位路门之内门东北面位出则过之而上车入则未到而下车若迎宾客则乐师注云登车于大寝西阶之前反降于阼阶之前也或下卿位是诸侯礼乐师注是天子礼】入国不驰【爱人也驰善蔺人也　蔺力刅反雷刺也一云躐也　疏曰善犹好也蔺雷刺也若车驰则好雷刺人也】入里必式【不诬十室　疏曰二十五家为里里巷首有门十室之邑必有忠信之人不可诬也故入里则必式而礼之为敬也】　国君抚式大夫下之大夫抚式士下之【抚犹据也据式小俛崇敬也乗车必正立】
　　右在车之容
　　凡仆人之礼必授人绥若仆者降等则受不然则否若仆者降等则抚仆之手不然则自下拘之【拘古侯反又音俱　抚小止之谦也自下拘之由仆手下取之也仆与已同爵则不受　疏曰降等谓士与大夫大夫与卿御则主人不须谦故受取绥也不然谓仆者敌体其主人宜谦不受其绥也自下拘之谓既敌不受而仆者必授则主人当却手从仆手下自拘取之示不用仆授也】　仆御妇人则进左手后右手【逺嫌疏曰仆在中央妇人在左仆御之时若进右手则近相向生嫌故进左手持辔而后右手使形微相背也】
　　御国君则进右手后左手而俯【敬也　疏曰礼以相向为敬又非男女无所嫌故进右手也俯者既御不得恒式故但俯俛而为敬也】　仆于君子君子升下则授绥始乗则式君子下行然后还立【乗时证反还音旋还车而立以俟其去　疏曰升下升及下也式谓御者式以待君子升也还车而立以俟其去仆人之礼若君子将升则仆先升君子下行则仆后下或曰君车将驾则仆执策立于马前故君子将下车则仆亦下车立于马前待君子下行乃更还车立以俟其去　少仪】　君车将驾则仆执策立于马前【监驾且为马行　疏曰周礼诸仆皆用大夫士为之策马杖也别有人牵马驾车而此仆则知车事者也恐马奔走故自执马杖立当马前也】已驾仆展軨【軨历丁反　展軨具视　疏曰展视也軨辖头轊也驾竟仆则从车軨左右四面防视之也】效驾【白已驾】奋衣由右上取贰绥【上时掌反奋振去尘也贰副也　疏曰绥登车索绥有二一是正绥拟君之升一是副绥拟仆右之升】跪乗【乗绳】
　　【证反　未敢立敬也】执策分辔驱之五歩而立【辔悲位反下同调试之　疏曰辔御马索也车有一辕而四马驾之中央两马夹辕者名服马两边名騑马亦曰骖马故诗曰两服上骧两骖雁行每一马有两辔四马八辔以骖马内辔系于轼前其骖马外辔并夹辕两服马各二辔六辔在手分置两手是各得三辔也分辔既竟驱之使行得五歩止而仆倚立待君出也】君出就车则仆并辔授绥【并必正反　车上仆所主　疏曰并辔授绥并六辔及策置一手中所余一空手取正绥授与君令登车当右手并辔左手授绥转身向后引君上也】左右攘辟【辟音避又扶亦反谓羣臣陪位侍驾者攘却也或者攘古让字　疏曰君已上车车欲进行左右侍者迁却以避车使不妨车行也】车驱而驺至于大门君抚仆之手而顾命车右就车门闾沟渠必歩【驺仕救反　仆手执辔车行由仆故君欲驻车则抑止仆手也车右勇力之士备制非常者君行则陪乗君式则下歩行　疏曰驺谓从者疾驱从车行也至大门车行至外门时也抚按止也君欲驻车故君抑止仆手顾回头也就车谓君命勇力之士上车也车行有三人君在左仆在中央勇士在右初出门内未顾勇士勇士趋在车后今车行既至大门恐有非常故命车右上车门闾沟渠必歩谓车右勇士之礼也歩谓下车门闾下者以君式故也沟渠下者备倾覆也】　执君之乗车则坐【执执辔谓守之也君不在中坐示不行也】　仆者右带劒负良绥申之面扡诸幦【扡徒可反引也又他佐反幦音觅　面前也幦覆苓也良善善绥君绥也负之由左肩上入右腋下申之于前覆苓上也　苓力丁反腋音亦　疏曰仆即御者也右带劒者带之于腰右边也带劒之法在左以右手抽之便也今御者劒右带者御人在中君在左若左带劒则妨于君故右带也君由后升仆者在车背君而面向前取君绥由左腋下加左肩上绕背入右腋下申绥之末于面前扡犹掷也苓车前兰也亦名为式绥申于面前而掷末于车前幦上也　今按下文始言以散绥升则是此时仆方在车下带劒负绥而掷绥末于幦上君固未就车也及仆以散绥升之后君方出而就车此疏乃言君由后升仆者在车背君取绥而扡诸幦误矣又疑绥制当是以索为环两头相属故负之者得以如环处自左腋下过前后各上至背则合而出于右腋之中以申于前而自车下掷于幦上君升则还身向后复以覆幦如环处授君使君得以两手执之而升也】以散绥升执辔然后歩【初升时执防分辔行车五歩而立待君至歩行也　疏曰以散绥升者谓初升时也散绥副绥也仆登车既不得执君绥故执副绥而升也　少仪　今按此与上条皆非专为君御者之事盖劒妨左人自当右带绥欲授人自当负之以升又当升时无人授已故但取散绥以升乃仆之通法注疏皆误】　酌尸之仆如君之仆【当其为尸则尊　疏曰尸之仆为尸御车之人将欲祭軷酌酒饮之如与君之仆以其为尸则尊之似君也】其在车则左执辔右受爵祭左右轨范乃饮【轨媿美反范音犯　周礼大御祭两轵祭轨乃饮轨与轵于车同谓轊头也轨与范声同谓轼前也　轵音防轊音卫轼音式　疏曰在车为仆在车中时也仆既主尸车故于车上执辔而受爵也尸位在左仆立在右故左执辔右受爵祭酒也君仆亦然轨谓毂末范亦作范仆受爵将饮则祭之于车左右轨及前范也所以祭者为其神助已不使倾危故也乃饮者祭遍乃自饮也　少仪】
　　右仆御之礼
　　礼从宜【事不可常也　宜谓事之所宜若男女授受不亲为礼而祭与防则相授器之类】使从俗【亦事不可常也牲币之属则当从俗所出礼器曰天不生地不养君子不以为礼鬼神不飨　使色吏反俗谓彼国之俗若魏李彪以吉服吊齐齐裴昭明以凶服吊魏盖得此义】　贫者不以货
　　财为礼老者不以筋力为礼【礼许俭不非无也年五十始杖八十拜君命一坐再至】　介者不拜为其拜而蓌拜【为于伪反蓌子卧反蓌则失容节蓌犹诈也疏曰蓌挫也戎容暨暨着甲而屈拜则挫损其戎威之容也一云着铠而拜形容不足似诈也　今按蓌犹言有所枝柱不利屈伸也】　受立授立不坐【由便　坐亦跪也】性之直者则有之矣【有之有跪者也谓受授于尊者而尊者短则跪不敢以长临之　少仪　按此句文义皆未通恐是记失礼耳性之直犹所谓直情而径行者欤】　凡祭于室中堂上无跣燕则有之【跣悉典反　祭不跣者主敬也燕则有跣为欢也天子诸侯祭有坐尸于堂之礼祭所尊在室燕所尊在堂将燕降说屦乃升堂　疏曰凡祭谓天子至士悉然也天子诸侯祭有朝事延尸于户外故坐尸于堂若卿大夫以下祭礼于室无坐尸于堂也跣说屦也祭礼主敬故凡祭在室中者非唯室中不说屦堂上亦不敢说屦也燕礼云宾及卿大夫皆说屦升就席则安坐而相亲也　少仪】
　　右从宜　晏子聘鲁上堂则趋授玉则跪【上时掌反】子贡怪之问孔子曰晏子知礼乎孔子曰其有方矣我将问焉俄而晏子至孔子问之晏子对曰夫上堂之礼君行一臣行二今君行疾臣敢不趋乎今君之受币也卑臣敢不跪乎孔子曰善礼中又有礼赐寡使也何足以识礼【使色吏反】
　　登城不指城上不呼【呼火故反号呌也　为惑人】将适舍求毋固【谓行而就人馆固犹常也求主人物不可以旧常或时乏无】将入门问孰存【存在也】将上堂声必扬【警内人也】将入户视必下户外有二屦言闻则入言不闻则不入入户奉扄视瞻毋囘【下叶音虎闻音问奉肤孔反扄古萤反　皆不干掩人之私也视必下不举目也礼有鼎扄所以关鼎故关户之木亦谓之扄奉扄谓以两手当心徐徐开户如奉扄然不敢放手排辟也囘廻转广有瞻视也】户开亦开户阖亦阖【不以后来变先】有后入者阖而勿遂【勿遂谓徐徐作阖势示不拒人也】离坐离立毋往参焉离立者不出中间【离如字参仓含反　离两也参与之为三也非但不往参其坐立亦不行出其中间皆为干人私也】揖人必违其位【礼以变为敬疏曰燕礼君降阶尔卿大夫郑注云尔近也是君臣皆须然也】　执虚如执盈入虚如有人【重愼少仪】　并坐不横肱【肱古宏反为害旁人】　授立不跪授坐不立
  </div>
  <div class="pagination">
   <a href="仪礼经传通解_page6.html">
    上一页
   </a>
   <span>
    ...
   </span>
   <a href="仪礼经传通解_page2.html">
    2
   </a>
   <a href="仪礼经传通解_page3.html">
    3
   </a>
   <a href="仪礼经传通解_page4.html">
    4
   </a>
   <a href="仪礼经传通解_page5.html">
    5
   </a>
   <a href="仪礼经传通解_page6.html">
    6
   </a>
   <span class="current-page">
    7
   </span>
   <a href="仪礼经传通解_page8.html">
    8
   </a>
   <a href="仪礼经传通解_page9.html">
    9
   </a>
   <a href="仪礼经传通解_page10.html">
    10
   </a>
   <a href="仪礼经传通解_page11.html">
    11
   </a>
   <a href="仪礼经传通解_page12.html">
    12
   </a>
   <span>
    ...
   </span>
   <a href="仪礼经传通解_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
