<!DOCTYPE html>
<html>
<head>
    <meta charset="UTF-8">
    <title>礼记述注 - 第 29 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记述注 - 第 29 页/共 61 页</h1>
    <div class="content">　　集説曰九尺以下之数皆谓堂上高于堂下也考工记堂崇三尺是殷制此周制耳台门见前章
　　有以下为贵者至敬不坛扫地而祭天子诸侯之尊废禁大夫士棜禁此以下为贵也
　　集説曰封土为坛初则燔柴于太坛燔柴讫于坛下扫地而设正祭至敬无文也禁与棜皆承酒樽之器木为之禁长四尺广二尺四寸通局足高三寸漆赤中画青云气菱苕华为饰刻其足为褰帷之形棜长四尺广二尺四寸深五寸无足亦画青云气菱苕华为饰也棜是轝名禁者因为酒戒也天子诸侯之尊废禁者废去其禁而不用也大夫士棜禁者谓大夫用棜士用禁也棜一名斯禁见乡饮酒礼
　　礼有以文为贵者天子龙衮诸侯黼大夫黻士衣纁裳天子之冕朱绿藻十有二旒诸侯九上大夫七下大夫五士三此以文为贵也
　　疏曰诸侯虽九章七章以下其中有黼也孤絺冕而下其中有黻故特举黼黻而言耳诗采菽云衮及黼是特言黼终南云黻衣绣裳是特言黻也　集説曰龙衮画龙于衮衣也白与黒谓之黼黼如斧形刺之于裳黒与青谓之黻其状两巳相背亦刺于裳也纁赤色冕祭服之冠也上下纁前后有旒前低一寸二分以其畧俛而谓之冕冕同而服异一衮冕二鷩冕三毳冕四絺冕五冕各以服之异而名之耳冕之制虽同而旒有多少朱绿藻者以朱绿二色之丝为绳也以此绳贯玉而垂于冕以为旒周用五采此言朱绿或是前代之制十有二旒者天子之冕前后各十二旒毎旒十二玉玉之色以朱白苍黄为次自上而下徧则又从朱起衮冕十二旒鷩冕九旒毳冕七旒絺冕五旒冕三旒此数虽不同然皆每旒十二玉缫玉五采也此皆周时天子之制诸侯九上大夫七下大夫五士三此亦非周制周家旒数随命数
　　有以素为贵者至敬无文父党无容大圭不琢大羮不和大路素而越席牺尊疏布鼏椫杓此以素为贵也集説曰敬之至者不以文为美如祭天而服黒羔裘亦是尚质素之意折旋揖譲之礼容所以施于外賔见父之族党自当以质素为礼不为容也大圭天子所搢者长三尺不琢不为镌刻文理也大羮大古之羮也肉汁无盐梅之和后王存古礼故设之亦尚酒之意大路殷祭天之车朴素无饰以蒲越为席牺尊刻为牺牛之形读为娑音者谓画为鳯羽婆娑然也此尊以麤疏之布为覆鼏椫白木之有文理者杓沃盥之具也
　　孔子曰礼不可不省也礼不同不丰不杀此之谓也葢言称也
　　集説曰引孔子语证上诸事也省察也不同谓或高下大小文素之异而各有当然之则丰则逾杀则不及惟称之为善
　　礼之以多为贵者以其外心者也德发扬诩万物大理物博如此则得不以多为贵乎故君子乐其发也注曰诩犹普也徧也　坡谓以多为贵者皆是设仪辨等备物尽文之事以其用心于物故曰外也发扬其德则所理者大普徧万物则及物者博自天子至大夫士德厚者备礼德薄者降杀则得不以多为贵乎乐其发者德之厚薄其发也不揜故也此君子或施德者或观德者皆是
　　礼之以少为贵者以其内心也德产之致也精微观天下之物无可以称其德者如此则得不以少为贵乎是故君子愼其独也
　　疏曰产生也致密也言德生于万物深密惟精惟微无所遗忘者也　坡谓以少为贵者皆是事神敬上尽诚致朴之事以其用心于内故曰内也天地生物王公育民其生生之德绵密周致无所于杂而精不见其迹而微盖无一物不在所爱之中矣则天下有何物可以称其德而报之得不以少为贵乎愼其独者诚其意也此君子或制礼者或行礼者皆是
　　古之圣人内之为尊外之为乐少之为贵多之为美是故先王之制礼也不可多也不可寡也惟其称也集説曰尊如中庸尊德性之尊防敬奉持之意也尊其在内之诚敬故少物亦足以为贵乐其在外之仪物必多物乃可以为美宜少者不可多宜多者不可寡或称其内或称其外也　坡谓自礼有以多为贵者至此推説高下大小文素得理合宜所当然之事与其所以然之故以尽义理为文之意而忠信为质隐然自见于言中矣
　　是故君子大牢而祭谓之礼匹士大牢而祭谓之攘疏曰此一节説礼即湏称中则得礼僣则盗窃君子谓大夫以上大夫常祭少牢遣奠及卒哭祔用大牢故谓之礼士常祭特豚遣奠卒哭祔用少牢若用大牢则是盗窃然不直言士而言匹士者士贱不得特使为介乃行故谓匹也
　　管仲镂簋朱纮山节藻棁君子以为滥矣
　　集説曰管仲齐大夫镂簋谓刻而饰之大夫刻为龟耳诸侯饰以象天子饰以玉纮冕之系以组为之自颔下屈而上属于两旁之笄垂余为缨天子朱诸侯青大夫士缁山节刻山于柱头之斗拱也藻水草也藻棁画藻于棁上之短柱也此天子庙饰注云滥亦盗窃也疏云奢而犯礼是不称之人也
　　晏平仲祀其先人豚肩不揜豆澣衣濯冠以朝君子以为隘矣
　　集説曰晏平仲亦齐大夫大夫祭用少牢不合用豚周人贵肩肩在爼不在豆此但喻其极小谓并豚两肩亦不足以揜豆故假豆言之耳上言先王制礼不丰不杀此举管晏行礼之失以为戒管仲丰而不称晏子杀而不称者也
　　是故君子之行礼也不可不愼也众之纪也纪散而众乱
　　注曰言二大夫皆非也纪丝缕之数有纪
　　孔子曰我战则克祭则受福葢得其道矣
　　注曰我我知礼者也　疏曰此孔子述知礼之人自称战克祭受福之事而解之非孔子自我也得道者不多不少随而称当也祗为二大夫之不称也
　　君子曰祭祀不祈
　　注曰祈求也祭祀不为求福也诗云自求多福福由巳耳　疏曰赵商问周礼设六祈祷禳而祭无不祈敢问礼记何义也郑答云祭祀常礼以序孝敬之心当专一其志而巳祷祈有为言之主于求福岂礼之常也　坡谓注言至矣恐人因祭则受福之言必误为福可以祭求者故以此正之下文不麾蚤五者皆是有祈而然故君子不为也
　　不麾蚤不乐葆大不善嘉事牲不及肥大荐不美多品注曰麾之言快也祭有时不以先之为快也齐人所善曰麾不乐葆大谓器币也葆之言褒也嘉事之祭礼宜告见于先祖耳不善之而祭　疏曰嘉事冠昏也郊牛茧栗宗庙角握社稷尺各有所宜不必湏并及肥大也荐祭品味宜有其定不以多为美
　　孔子曰臧文仲安知礼夏父弗綦逆祀而弗止也集説曰臧文仲鲁大夫臧孙辰鲁闵公僖公俱庄公子闵适而少僖庶而大庄死而立闵为君僖时为臣闵死乃立僖为君僖死子文公立二年八月祫祭大庙夏父弗綦为宗伯典礼以闵置僖下是臣居君上逆乱尊卑不可之大者时人以文仲为知礼孔子以其为大夫而不能止逆祀之失岂得为知礼乎
　　燔柴于奥夫奥者老妇之祭也盛于盆尊于瓶
　　注曰奥当为爨字之误也或作灶　集説曰此亦言臧文仲不能正失礼之事周礼以实柴祀日月星辰有大火之次故祭火神则燔柴也今弗綦为礼官谓爨神是火神遂燔柴祭之是失礼矣礼祭至尸食竟而祭爨神宗妇祭饎爨烹者祭饔爨其神则先炊也故谓之老妇惟盛食于盆盛酒于瓶卑贱若此何得燔柴祭之也　坡谓见非礼祭祀而不敢据义以正之者皆有畏祸福之心故也故引夫子讥文仲二事以明不当祈之意
　　礼也者犹体也体不备君子谓之不成人设之不当犹不备也礼有大有小有显有微大者不可损小者不可益显者不可揜微者不可大也故经礼三百曲礼三千其致一也未有入室而不由户者
　　注曰犹体若人身体　疏曰大谓大及多也小谓小及少也显谓高及文也微谓素及下也不可损不可益不可揜不可大者各随其体而设礼不得不当也朱子曰礼仪三百便是仪礼中士冠诸侯冠天子
　　冠礼之类此是大节有三百条如始加再加三加又如坐如尸立如齐之类皆是其中小目　坡谓上文言礼之为器详矣此乃推言其大备之蕴也设之当非他亦曰称而巳其致一者要归于当也
　　君子之于礼也有所竭情尽愼致其敬而诚若有羙而文而诚若
　　集説曰诚实也若语辞谓以少者小者下者素者为贵是内心之敬无不实者以多者大者高者文者为贵美而有文是外心之实也
　　君子之于礼也有直而行也有曲而杀也有经而等也有顺而讨也有摲而播也有推而进也有放而文也有放而不致也有顺而摭也
　　注曰直而行谓若始死哭踊无节也曲而杀谓若父在为母期也经而等谓若天子以下至士庶人为父母三年讨犹去也谓若天子以十二公以九侯伯以七子男以五为节也摲之言芟也谓芟杀有所与也若祭者贵贱皆有所得不使虚也推而进谓若王者之后得用天子之礼放而文谓若天子之服服日月以至黼黻放而不致谓若诸侯自山龙以下顺而摭谓若君沐梁大夫沐稷士沐梁　疏曰摲而播是芟上贵之分以布徧于下也放法也摭犹拾取也谓若君沐梁士亦用梁士卑不嫌是拾君之礼而用之也坡谓直而行三者皆君父之大所谓竭情尽愼内
　　心之诚也顺而讨三者则设仪施惠及下之等故次之放而文三者则服食之差故又次之此六者皆美而文外心之诚也
　　三代之礼一也民共由之或素或青夏造殷因
　　注曰由用也素尚白青尚黒者也言所尚虽异礼则相因耳孔子曰殷因于夏礼所损益可知也周因于殷礼所损益可知也　疏曰此一节广明三代损益不同　朱子曰三纲五常礼之大体三代相继皆因之而不能变其所损益不过文章制度小过不及之间而已　坡谓夏造殷因者言或素或青夏创造于前殷因而损益之耳疏説云
　　周坐尸诏侑武方其礼亦然其道一也
　　注曰言此亦周所因于殷也武当为无声之误也方犹常也告尸行节劝尸饮食无常若孝子之为也孝子就养无方　集説曰亦然亦如殷之礼也礼同本于道之同故云其道一也
　　夏立尸而卒祭殷坐尸
　　集説曰夏之礼尸当饮食则暂坐若不饮食则惟立以俟祭事之终也殷坐尸者此殷因夏之有立尸而损其不坐之礼益为恒坐之法也
　　周旅酬六尸曾子曰周礼其犹醵与
　　注曰使之相酌也后稷之尸发爵不受旅合钱饮酒为醵旅酬相酌似之也王居明堂之礼仲秋乃命国醵　疏曰殷但坐尸未有旅酬之礼周又因殷而益之也旅酬六尸谓祫祭时大祫多主惟云六尸者先儒与王肃并云毁庙无尸但有主也
　　君子曰礼之近人情者非其至者也郊血大飨腥三献爓一献孰
　　注曰近人情者亵而逺之者敬郊祭天也大飨祫祭先王也三献祭社稷五祀一献祭羣小祀也爓沈肉于汤也血腥爓孰逺近备古今也尊者先逺差降而下至小祀孰而巳　防曰近者为防逺者为敬其事非一今此先从鬼神之事而説也　坡谓轻率廹切无耐久积愼之意此人情也故礼有近此者必非其至如郊与大飨三献正祭之时并有血腥爓孰然郊则先设血后设腥与爓孰至大享血腥同时俱荐比郊礼为慤而蹙矣三献血腥与爓一时同荐一献唯有荐孰无血腥爓渐次简略近于人情矣自此至可述而多学正言君子行礼耐久积愼以致其情以反礼始以申上文竭情尽愼致其敬而诚若之意
　　是故君子之于礼也非作而致其情也此有由始也是故七介以相见也不然则已慤三辞三譲而至不然则巳蹙
　　疏曰非作而致其情者非是私自专輙徒起而致其巳情也　集説曰上公之介九人侯伯七人子男五人此举中言之两君相见必有介副之人以伸賔主之情不如此则大愿慤而无礼之文矣三辞三譲者賔初至大门外交摈之时有三辞之礼及入大门主君每门一譲则賔一辞凡三辞三譲而后至庙中也不如此则大廹蹙而无礼之容矣　坡谓有由始者即下反本脩古不忘其初之意始即初也
　　故鲁人将有事于上帝必先有事于頖宫晋人将有事于河必先有事于恶池齐人将有事于泰山必先有事于配林三月系七日戒三日宿愼之至也
　　集説曰此因上章言两君相见之礼渐次而进故言祭祀之礼亦有渐次由卑以逹尊者鲁人郊祀必先有事頖宫者鲁无后稷之庙今将祭天而于頖宫告后稷也告之者将以配天恶池并州川之小者河之从祀也配林林名泰山之从祀也帝牛必在涤三月系系牲于牢也七日戒散齐也三日宿致齐也敬愼之至如此故以积渐为之何敢廹蹙而行之乎
　　故礼有摈诏乐有相步温之至也
　　疏曰礼既不可卒廹故賔主相见有摈相诏告也温谓承借凡玉以物緼裹承借君子亦以威仪摈相以自承借　坡谓礼有摈诏跬步必愼如乐工之有相然温借之极也学者以子入大庙毎事问及县子讥子游之汰并而观之则尊节自谨而温借之义当自省之矣
　　礼也者反本脩古不忘其初者也故凶事不诏朝事以乐
　　集説曰礼者反复本然之心脩举上古浑朴之意二者皆谓之不忘其初擗踊哭泣不待诏告以其发于本心之自然也朝廷养老尊贤之事必作乐以乐之亦以惬其本心之愿望也此二者是反本之事　坡谓反本则爱脩古则敬爱敬之心纒绵不忘则竭情尽愼自不容巳所谓始也
　　醴酒之用酒之尚割刀之用鸾刀之贵莞簟之安而稾鞂之设
　　集説曰醴酒之美用矣而列尊在酒之下今世割刀之利便于用矣而宗庙中乃不用割刀而用古之鸾刀下筦上簟可以安矣而设藁鞂之粗者为郊祀之席此三者是脩古之事鸾铃也刀环有铃故名鸾刀割肉欲中其音节郊特牲云声和而后断也莞蒲之细者可为席簟竹席也稾鞂除去谷之秆也鞂与禹贡秸字同
　　是故先王之制礼也必有主也故可述而多学也注曰主谓本与古也述而多学以本与古求之而巳
　　君子曰无节于内者观物弗之察矣欲察物而不由礼弗之得矣故作事不以礼弗之敬矣出言不以礼弗之信矣故曰礼也者物之致也
　　坡谓上言上之制礼也节是礼者所以节百物也故无节于内者观物弗之察矣何也不由礼故无节于内是以欲察物而弗得也因天因地体乎神人作之为事出之为言以礼节之则敬且信故曰礼者物理之极致也自此至天下大治正言君子节礼发扬诩物以申上文美而文而诚若之意
　　是故昔先王之制礼也因其财物而致其义焉尔故作大事必顺天时为朝夕必放于日月为高必因丘陵为下必因川泽是故天时雨泽君子逹亹亹焉
　　坡谓此节推明合于天时设于地财也因其财物谓天所生地所养致其义谓合之设之作大事必顺天时如月令一书皆是为朝夕必放日月如邠风一篇皆是此二句明合于天时也为高为下如大司徒辨五地之物生皆是此二句明设于地财也天时雨泽如月令所言时雨将降天地和同之等君子逹亹亹如命布农事命司空循行之等举此一端以见其合则其余所合与设于地财皆无不致其义矣
　　是故昔先王尚有德尊有道任有能举贤而置之聚众而誓之是故因天事天因地事地因名山升中于天因吉土以飨帝于郊升中于天而鳯凰降龟龙假飨帝于郊而风雨节寒暑时是故圣人南靣而立而天下大治注曰名犹大也升上也中犹成也谓廵守至于方岳燔柴祭天告以诸侯之成功也吉土王者所卜而居之土也飨帝于郊以四时所兆祭于四郊者也鳯凰降龟龙假者功成而太平隂阳气和而致象物风雨节寒暑时者五帝主五行五行之气和而庶徴得其序也　坡谓聚众而誓如大司徒州长党正诸官属民读法以攷其德以紏其恶者是因天事天地上之圜丘是因地事地泽中之方丘是此节推明顺于鬼神合于人心也葢道德贤能人心之所爱也尚之尊之任之举之则合于人心矣因天事天至寒暑时言顺鬼神而鬼神顺也因之所以顺之也此言合人心在顺鬼神前者则防云鬼神是有德者既合于人心故得顺于鬼神得之矣
　　天道至教圣人至德庙堂之上罍尊在阼牺尊在西庙堂之下县鼓在西应鼓在东君在阼夫人在房大明生于东月生于西此隂阳之分夫妇之位也君西酌牺象夫人东酌罍尊礼交动乎上乐交应乎下和之至也疏曰此谓诸侯时祭所用之礼故罍尊夫人所酌也若天子之祭则罍尊在堂下　集説曰天道以隂阳肇礼乐是为至教圣人以礼乐法隂阳是谓至德罍尊夏后氏之尊也牺尊周尊也县鼓大应鼓小设礼乐之器一以西为上故牺尊县鼓皆在西而罍尊与应鼓皆在东也君在阼人君尊东也天子诸侯皆有左右房此夫人在西房也君在东而西酌牺象象日出东方而西行也夫人在西而东酌罍尊象月出西方而东行也此礼交动乎堂上也县鼓应鼓相应乎堂上是乐交应乎下也夫礼之防逊乐之肃雍和也而交动交应则和之至也　坡谓自此至礼其本也数节因上天地之祭遂及宗庙之事其中父子之道君臣之义社稷山川鬼神之祭丧祭賔客之用所谓伦也体也义也一贯而迭陈之以结礼之大备以终外谐而内无怨人无不懐仁鬼神飨德之意
　　礼也者反其所自生乐也者乐其所自成是故先王之制礼也以节事脩乐以道志故观其礼乐而治乱可知也蘧伯玉曰君子之人逹故观其器而知其工之巧观其发而知其人之知故曰君子愼其所以与人者集説曰万物本乎天人本乎祖礼主于报本反始不忘其所由生也王者功成治定然后作乐以文德定天下者乐文德之成以武功定天下者乐武功之成非泛然为之也节事为人事之仪则也道志宣其湮郁也世治则礼序而乐和世乱则礼慝而乐滛故观礼乐而治乱可知也蘧伯玉衞大夫名瑗言君子之心明睿洞达观器用则知工之巧拙观人之发动举措则知其人之知愚岂有观礼乐而不知治乱乎礼乐者与人交接之具君子致谨于此以其所闗者大也故曰葢古有是言而记者称之耳　坡谓此因礼乐为圣人之至德而推本言之
　　大庙之内敬矣君亲牵牲大夫赞币而从君亲制祭夫人荐盎君亲割牲夫人荐酒
　　注曰纳牲于庭时也当用币告神而杀牲亲制祭谓朝事荐血膋时所制者制肝洗于郁鬯以祭于室及主亲割谓进牲孰体时　疏曰侯伯子男之君朝践君不献故夫人荐盎荐孰时君亲割牲体于时君亦不献故夫人荐酒
　　卿大夫从君命妇从夫人洞洞乎其敬也属属乎其忠也勿勿乎其欲其飨之也
　　集説曰洞洞敬之表里无间也属属诚实无伪也勿勿勉勉不巳也命妇卿大夫之妻也
　　纳牲诏于庭血毛诏于室羮定诏于堂三诏皆不同位葢道求而未之得也
　　疏曰诏告也牲入在庭以币告神故云纳牲诏于庭杀牲取血及毛入以告神于室故云血毛诏于室羮肉汁也定孰肉也煮之既熟将迎尸入室乃先以爼盛羮及定而告神于堂此是荐熟未食之前也道言也此三诏者各有其位盖言求神而未得也
　　设祭于堂为祊乎外故曰于彼乎于此乎
　　集説曰设祭于堂者谓荐腥爓之时设此所荐馔在于堂祊祭之明日绎祭也庙门谓之祊设祭在庙门外之西旁故因名为祊也记者又引古语云于彼乎于此乎言不知神于彼飨之乎于此飨之乎
　　一献质三献文五献察七献神
　　疏曰案周礼司服职冕一章祭羣小祀故知一献当之絺冕三章祭社稷五祀故知三献当之毳冕五章祭四望山川故知五献当之鷩冕七章享先公故知七献当之　集説曰祭羣小祀则一献其礼质略祭社稷五祀三献其神稍尊故有文饰五献祭四望山川之礼也察者显盛详着之貌祭先公之庙则七献礼重心肃洋洋乎其如在之神也
　　大飨其王事与
　　注曰谓祫祭先王　疏曰以有三牲鱼腊则非祭天以内金和庭实又非享賔享賔时无此庭实故也知非朝而贡者以朝而贡物不名大飨故知是祫也
　　三牲鱼腊四海九州之美味也笾豆之荐四时之和气也内金示和也束帛加璧尊德也龟为前列先知也金次之见情也丹漆丝纩竹箭与众共财也其余无常货各以其国之所有则致逺物也其出也肆夏而送之葢重礼也
　　疏曰三牲鱼腊此馔诸侯所献故云九州之美味也内金先设金也以为庭实示其和柔也以金能从革故也朝而行享之时以束帛加璧于上尊德也君子于玉比德焉陈列之序龟独在前先其有知也金次龟后以金能照物露见其情其余谓九州之外也周礼九州之外谓之蕃国世一见各以其所贵宝为挚大司乐大飨诸侯侯出入奏肆夏此是助祭之后无算爵礼毕客醉而出宜奏陔夏故注云肆夏当为陔夏　坡谓此所陈物皆言物性物材独金示和以为示诸侯之亲附然则他物谁非诸侯之亲附而贡也见情为见同欲之情尤非理当观次之是次于龟也龟列前贵其能知来物则金次之乃贵其能照物也注解明矣众财众人共用之财所谓用物也与众共财示不贱用物也逺物异物也不以为常示不贵异物也
　　祀帝于郊敬之至也宗庙之祭仁之至也丧礼忠之至也备服器仁之至也賔客之用币义之至也故君子欲观仁义之道礼其本也
　　集説曰祭天之礼简素至敬无文所以为敬之至仁之实事亲是也事亡如事存所以为仁之至附于身附于棺皆必诚必信所以为忠之至敛之衣服之器具皆全备无缺莫非爱亲之诚心故亦曰仁之至朝聘燕享币有常用故币帛篚筐将其厚意义之至也此仁与义之为道皆可于行礼之际观之故曰礼其本也
　　君子曰甘受和白受采忠信之人可以学礼苟无忠信之人则礼不虚道是以得其人之为贵也
　　注曰道犹由也从也　疏曰忠信之人心致忠诚言又信实质素为本不有杂行故可以学礼也　坡谓章首言忠信礼之本也义理礼之文也篇内言文详矣此乃推其本也
　　孔子曰诵诗三百不足以一献一献之礼不足以大飨大飨之礼不足以大旅大旅具矣不足以飨帝毋轻议礼
　　注曰大旅祭五帝也飨帝祭天　疏曰大飨仍是去人不逺五帝天与人道隔其礼转难大旅是有故而祭其礼简略不如飨帝正祭之备　坡谓诗以道性情性情实心也诵诗三百则深于诗矣温柔敦厚宜若有忠信然也屡言不足者葢自近及逺自人及天非仁孝之至其诚不隔不足以溯厥初生民之先非夙夜畏威庶无罪悔不足以尽上帝居歆之意是必忠信之极而无一毫人欲之私者乃能之故曰毋轻议礼
　　子路为季氏宰季氏祭逮闇而祭日不足继之以烛虽有强力之容肃敬之心皆倦怠矣有司跛倚以临祭其为不敬大矣
　　集説曰逮及也闇昧爽以前也偏任为跛依物为倚
　　他日祭子路与室事交乎户堂事交乎阶质明而始行事晏朝而退孔子闻之曰谁谓由也而不知礼乎疏曰室事谓正祭之时事尸于室也外人将馔至户内人于户受之设于尸前相交承接在乎户也正祭之后傧尸于堂故谓之堂事此时堂下之人送馔至阶堂上人即阶受取是交乎阶也质正也夫子言其知礼者以礼从宜宁可礼略而敬不可礼烦而怠也坡谓举子路之事以见足以一献者












　　礼记述注卷十
　　钦定四库全书
</div>
    <div class="pagination">
<a href="礼记述注_page28.html">上一页</a><span>...</span><a href="礼记述注_page24.html">24</a><a href="礼记述注_page25.html">25</a><a href="礼记述注_page26.html">26</a><a href="礼记述注_page27.html">27</a><a href="礼记述注_page28.html">28</a><span class="current-page">29</span><a href="礼记述注_page30.html">30</a><a href="礼记述注_page31.html">31</a><a href="礼记述注_page32.html">32</a><a href="礼记述注_page33.html">33</a><a href="礼记述注_page34.html">34</a><span>...</span><a href="礼记述注_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
