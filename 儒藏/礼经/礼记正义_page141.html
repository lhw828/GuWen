<!DOCTYPE html>
<html>
<head>
    <meta charset="UTF-8">
    <title>礼记正义 - 第 141 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 141 页/共 200 页</h1>
    <div class="content">　　○注“蜡之”至“义大”。
　　○正义曰：云“蜡之祭，主先啬也”者，谓以先啬神农为主。云“大饮烝劳农以休息之”者，谓於时天子、诸侯有群臣大饮於学。烝，升也。谓升牲体於俎。於此之时，慰劳农人，使令休息。云“言民皆勤稼穑，有百日之劳，喻久也”者，解经“百日之蜡”，言百日劳苦，而有此蜡。其实一年，而云百日，举其成数，以喻其久也。云“今一日饮之饮酒燕乐，是君之恩泽”者，解经“一日之泽”，言一日之中，由人君之恩泽。
　　张而不弛，文、武弗能也。弛而不张，文、武弗为也。一张一弛，文、武之道也。”张、弛，以弓弩喻人也。弓弩久张之，则绝其力，久弛之，则失其体。
　　○弛，尸是反，下及注同。弩，弓乃反。 
　　[疏]“张而”至“道也”。
　　○正义曰：此孔子以弓喻於民也。张谓张弦，弛谓落弦。若弓久张而不落弦，则绝其弓力，喻民久劳而不息，则亦损民之力也。
　　○“文武弗能也”者，言若使民如此，纵令文武之治，不能使人之得所，以言其苦，故称其不能。
　　○“弛而不张，文武弗为也”者，言弓久落弦而不张设，则失其弓之往来之体，喻民久休息而不劳苦，则民有骄逸之志。民若如此，文、武不能为治也，而事之逸乐，故称不为也。
　　○“一张一弛，文武之道也”者，言弓一时须张，一时须弛，喻民一时须劳，一时须逸。劳逸相参，若调之以道，化之以理，张弛以时，劳逸以意，则文、武得其其中道也，使可以治。文、武为政之道，治民如此，故云文武之道也。
　　孟献子曰：“正月日至，可以有事於上帝。七月日至，可以有事於祖。”七月而禘，献子为之也。记鲁失礼所由也。孟献子，鲁大夫仲孙蔑也。鲁以周公之故，得以正月日至之后郊天，亦以始祖后稷配之。献子欲尊其祖，以郊天之月对月禘之，非也。鲁之宗庙，犹以夏时之孟月尔。《明堂位》曰：“季夏六月，以禘礼祀周公於太庙。”
　　○太庙，音泰。 
　　[疏]“孟献”至“之也”。
　　○正义曰：此一节明鲁之郊禘之事。献子，鲁大夫仲孙蔑，谥曰献子。正月，周正月，建子之月也。日至，冬至日也。有事，谓南郊祭所出之帝也，上帝灵威仰也。而周以十一月为正，其月日至。注云“若天子则圜丘，鲁以周公之故得郊天，所以於此月得郊所出之帝灵威仰而已”，故云“正月日至，可以有事於上帝也”。此言是也。
　　○“七月日至，可以有事於祖”者，七月，周七月，建午之月也。日至，夏至日也。有事，谓禘祭於祖庙，故云“有事於祖”。献子言十一月建子，冬既祭上帝，故建午夏至亦可禘祖，以两月日至相对，故欲祭祖庙，与天相对也，故云“七月日至，可以有事於祖”也。此言非也。所以为非者，鲁之祭祀宗庙，亦犹用夏家之法。凡大祭宜用首时，应禘於孟月，孟月於夏家是四月，於周为六月，故《明堂位》云“季夏六月，以禘礼祀周公於大庙”，是夏之孟月也。献子舍此义，欲以此二至相当，以天对祖，乖失礼意。
　　○“七月而禘，献子为之也”者，献子有此之失，故记其失所由也。
　　○注“记鲁”至“大庙”。
　　○正义曰：云“记鲁失礼所由”者，言七月而禘，是鲁之失礼时暂为之，非是恒行，故《春秋》献子之后，无七月禘庙之事。又此不云“自献子始”，是不恒行也。云“孟献子，鲁大夫仲孙蔑也”者，以《左传》称孟献子，经书仲孙蔑也。云“鲁以周公之故，得以正月日至之后郊天，亦以始祖后稷配之”者，此是《明堂位》文，故《明堂》云“鲁君孟春乘大路，祀帝于郊，配以后稷”，是后稷配之也。“亦”者，天子正月郊祭，以始祖配天。鲁以十一月郊祭，亦以后稷配天，故云“亦”也。云“鲁之宗庙，犹以夏时之孟月尔”者，以《明堂位》称季夏六月，以禘礼祀周公於大庙。周之季夏，即夏之孟月，建巳之月。又《春秋》宣八年“六月辛巳，有事于大庙”，谓禘祭也，是用建巳之月。按《春秋》宣九年，献子始见经，按僖八年，於时未有献子。而“七月禘”者，郑答赵商云“以僖八年正月，公会王人于洮”。六月应禘，以在会未还，故至七月乃禘。君子原情免之，理不合讥，而书之者，为致夫人，故书“七月禘”也。献子既七月而禘，非时失礼。《春秋》之例，非时祭者皆书於经，以示讥。献子以后，之禘而用七月，不书於经，而不讥者，郑《释废疾》云“宣八年六月，‘有事于大庙’，禘而云‘有事’者，虽为卿佐卒张本，而书有事，其实当时有用七月而禘，因宣公六月而禘得礼，故变文言有事。《春秋》因事变文，见其得正也”。如郑此言，则献子之时禘皆非正，因宣公六月禘为得正，故变文云有事，以明馀禘之不正也。故馀禘不载於经，唯讥於宣公得正之禘也。郑又一解云《礼记》之言，不可合於《春秋》书例，故郑答赵商云“《礼记》之云，何必皆在《春秋》之例”，是《礼记》不与《春秋》合也。
　　夫人之不命於天子，自鲁昭公始也。亦记鲁失礼所由也。周之制，同姓，百世昏姻不通。吴，大伯之后，鲁同姓，昭公取於吴，谓之吴孟子，不告於天子。自此后取者遂不告於天子，天子亦不命之。 
　　[疏]“夫人”至“始也”。
　　○正义曰：诸侯夫人亦天子所命，或是王后无畿外之事，故天子命畿外诸侯夫人，此文是也。若畿内诸侯及卿大夫之妻，则《玉藻》注云“天子诸侯命其臣，后夫人亦命其妻”是也。
　　外宗为君、夫人，犹内宗也。皆谓嫁於国中者也。为君服斩，夫人齐衰，不敢以其亲服服至尊也。外宗，谓姑、姊妹之女，舅之女及从母皆是也。内宗，五属之女也。其无服而嫁於诸臣者，从为夫之君，嫁於庶人，从为国君。
　　○外宗为，于伪反，注同，下“为夫、为之服”，下注“为其”亦同。 
　　[疏]“外宗”至“宗也”。
　　○正义曰：外宗者，谓君之姑、姊妹之女及舅之女及从母皆是也。内宗，谓君五属内之女。君内宗为君悉服斩衰，为夫人齐衰，则君之外宗之女，为君及夫人与内宗同，故云“犹内宗也”。亦即是与诸侯为兄弟者服斩之例也。
　　○注“皆谓”至“国君”。
　　○正义曰：知“皆谓嫁於国中”者，以经云“为君夫人”，则君夫人者，是国人所称号，故知嫁於国中。国外当云诸侯。云“为君服斩，夫人齐衰，不敢以其亲服服至尊也”者，按礼：族人不敢以其戚戚君，则异族者亦不可以戚戚君，故不得以其亲服服至尊也。云“外宗，谓姑、姊妹之女舅之女及从母皆是也”者，古者大夫不外取，故君之姑、姊妹嫁於国内大夫为妻，是其正也。舅之女及从母皆是者，谓君之舅女及君之从母在国中者，非正也。所以非正者，以诸侯不内取，故舅女及从母不得在国中。诸侯虽曰外取，舅及从母元在他国，而舅之女及从母不得来嫁与已国卿大夫为妻，以卿大夫不外取。知“内宗，五属之女”者，以其称内，故内五属之女也。凡外宗内宗，皆据有爵者，云“其无服而嫁於诸臣者，从为夫之君”者，总谓外宗内宗之女皆然也。云“嫁於庶人，从为国君”者，亦内外宗之女并言之，则服齐衰三月。此等内宗外宗，熊氏云“虽嫁在他国，皆为本国诸侯服斩也，今依用之”。若贺循、谯周之等云在己国则得为君服斩，夫人齐衰；若在他国则不得也。今并存焉，任贤者择之，此外宗与《丧服》外宗为君别也。故郑注彼云“外宗是君之外亲之妇”，此外宗唯据君之宗。崔氏云兼据夫人外宗，其义非也。又《周礼》外宗、内宗，谓外内之女。而崔氏云“郑注《特牲》云女者，女有出適，嫌有降理，故举女，不言男”，其义亦非也。
　　厩焚，孔子拜乡人为火来者。拜谢之。拜之，士壹，大夫再，亦相吊之道也。言拜之者，为其来吊己。《宗伯职》曰：“以吊礼哀祸灾。” 
　　[疏]“厩焚”至“道也”。
　　○正义曰：厩焚，孔子马厩被火焚也。
　　○“孔子拜乡人为火来”者，谓孔子拜谢乡人为火而来慰问孔子者。
　　○“拜之，士壹，大夫再”者，言拜此乡人之时，若士则壹拜之，大夫则再拜之。
　　○“亦相吊之道”者，此言虽非大祸灾，亦是相哀吊之道也。
　　孔子曰：“管仲遇盗，取二人焉，上以为公臣，曰：‘其所与游，辟也，可人也。’言此人可也，但居恶人之中，使之犯法。
　　○上，时掌反。辟，匹亦反。管仲死，桓公使为之服。宦於大夫者之为之服也，自管仲始也，有君命焉尔也。”亦记失礼所由也，善桓公不忘贤者之举。官，犹仕也。此仕於大夫，更升於公，与违大夫之诸侯同尔，礼不反服。 
　　[疏]“孔子”至“尔也”。
　　○正义曰：此二节明大夫之臣虽仕於公，反服大夫之服。孔子论说管仲之事，故云“孔子曰”。
　　○“管仲遇盗，取二人焉”者，谓管仲逢遇群盗，於此盗中，简取二人焉。
　　○“上以为公臣”者，谓管仲荐上此二人，以为桓公之臣。
　　○“曰：其所与游，辟也，可人也”者，此管仲荐此盗人之辞，言此盗人所与交游是邪辟之人，故犯法为盗。可人也者，谓其人性行是堪可之人也，可任用之。
　　○“管仲死，桓公使为之服”者，谓管仲之死，桓公使此二人著服也。
　　○“宦於大夫者之为之服也，自管仲始也”者，言依礼仕宦於大夫、升为公臣，不合为大夫著服。今此二人，是仕宦於大夫、升为公臣者之为大夫而著服也。从管仲为始，言自此以后，升为公臣，皆服官於大夫之服也。
　　○“有君命焉尔也”者，言此二人，所以为管仲著服者，有桓公之命使之焉尔。作记之者亦记失礼所由，又记桓公不忘贤者之举也。
　　过而举君之讳，则起。举，犹言也。起立者，失言而变自新。与君之讳同，则称字。谓诸臣之名也。 
　　[疏]“过而”至“称字”。
　　○正义曰：此一节明辟君之讳也。过，谓过误也。举，犹言也。若过误言君之讳，则起而改变自新。
　　内乱不与焉，外患弗辟也。谓卿大夫也。同僚将为乱，己力不能讨，不与而已。至於邻国为寇，则当死之也。《春秋》鲁“公子友如陈葬原仲”，传曰：“君子辟内难而不辟外难。”
　　○与音预，注同。辟音避，注同。僚，本又作寮。力，雕反。难，乃旦反，下同。 
　　[疏]“内乱”至“辟也”。
　　○正义曰：此一经明卿大夫之礼。有内乱，力不能讨，可辟之事。
　　○“内乱不与焉”者，谓国内有同僚为乱，则身自畏辟，不干与焉，以其力弱，不能讨也。虽不与而已，若力能讨，则当讨之。
　　○“外患弗辟也者，外，谓在外。邻国为其寇患，虽力不能讨，不得辟之，当尽死於难也。
　　○注“《春秋》”至“外难”。
　　○正义曰：引《春秋》者，庄二十七年《公羊传》文。按注云“公子友如陈，葬原仲。大夫不书葬，此何以书？通乎季子之私行也。又云“君子辟内难而不辟外难。内难者何？公子庆父、公子才通乎夫人以胁公，季子起而治之，则不得与于国政；坐而视之，则亲亲”。何休云：“不忍见其如此，故请至于陈而葬原仲，时季友讨庆父，为不与国政，力不能讨。至庄三十二年，季子与国政，故逐庆父而酖叔牙也。”此注云力不能讨，亦谓不与国政。若与国政、力能讨之而不讨，则责之，故宣二年晋史董孤书赵盾以“弑君”，云“子亡不越竟”是也。
　　《赞大行》曰：“圭，公九寸，侯、伯七寸，子、男五寸，博三寸，厚半寸，剡上左右各寸半，玉也。藻，三采六等。”《赞大行》者，书说大行人之礼者名也。藻，荐玉者也，三采六等，以朱白苍画之再行也。子、男执璧，作此《赞》者失之矣。
　　○厚，户豆反。剡，以冉反。画，胡卦反，徐胡麦反。再行，户刚反。哀公问子羔曰：“子之食奚当？”问其先人始仕食禄，以何君时。
　　○当，如字，注同，旧才浪反。对曰：“文公之下执事也。” 
　　[疏]“赞大”至“事也”。
　　○正义曰：此明五等诸侯所执圭玉之制。
　　○“《赞大行》曰”者，赞，明也。大行，谓《周礼》有《大行人》篇，掌诸侯五等之礼。旧作记之前，有人说书赞明大行人之事，谓之赞大行。今亦作记者，引此旧书，故云“《赞大行》曰”，曰，发语端也。
　　○“博三寸”者，谓圭博三寸也。
　　○“厚半寸”者，谓圭与璧各厚半寸。
　　○“剡上左右各寸半”者，谓圭与璧则杀也，杀上左右角各寸半也。
　　○“玉也”者，言五等诸侯，圭璧长短虽异，而俱以玉为之，故云玉也。
　　○“藻，三采六等”者，藻，谓以韦衣、扳以藉玉者。三采，朱、白、苍也。六等，六行也。谓画上三色，每色为二行，是三采六等。
　　○注“赞大”至“之矣”。
　　○正义曰：云“书说大行人之礼者名也”者，谓作此记之前，别有书论说大行人之礼，其篇名谓之《赞大行》。云“三采六等，以朱白苍画之再行也”者，按《聘礼记》云“朝天子，圭与缫，皆九寸”，“缫三采六等，朱、白、苍；朱、白、苍”是也。既重云朱、白、苍，是一采为三等，相间而为六等也。若五等诸侯皆一采为一就，《典瑞》云公、侯、伯“皆三采三就”，谓一采为一就，故“三采三就”，其实采别二就，三采则六等也。《典瑞》又云子、男“皆二采再就”，二采谓朱绿也。二采故二就，其实采别二就，二采则四等也。《典瑞》又云“瑑圭、璋、璧、琮、缫皆二采一就，以覜、聘”，此谓卿大夫每采唯一等，是二采共一就也，与诸侯不同。其天子，则《典瑞》云“缫五采五就”，亦一采为一就，五采故五就。其实采别二就，五采则十等也。云“子男执璧，作此《赞》者失之矣”者，以此经列公侯伯子男，总云“博三寸，剡上左右各寸半”，此谓圭也。今总包子男，则子男亦执圭，故云作此《赞》者失之矣。
　　成庙则衅之，其礼：祝、宗人、宰夫、雍人皆爵弁、纯衣。庙新成必衅之，尊而神之也。宗人先请於君曰：“请命以衅其庙”，君诺之，乃行。
　　○衅，许靳反。纯，侧甚反。雍人拭羊，宗人视之，宰夫北面于碑南，东上。居上者，宰夫也。宰夫，摄主也。拭，静也。
　　○拭音式。碑，彼皮反。觐，本亦作静，同才性反。雍人举羊升屋自中；中屋南面，刲羊，血流于前，乃降。门、夹室皆用鸡，先门而后夹室。其皆于屋下。割鸡，门当门，夹室中室。自，由也。谓将刲割牲以衅，先灭耳旁毛荐之。耳，听声者，告神，欲其听之，《周礼》有刉。
　　○刲，苦圭反。夹，古洽反。，如志反。刉，古伐反，又古对反，一音其既反。珥，如志反。有司皆乡室而立，门则有司当门北面。有司，宰夫、祝、宗人。
　　○乡，许亮反，下同。既事，宗人告事毕，乃皆退。告者，告宰夫。反命于君曰：“衅某庙事毕。”反命于寝，君南乡于门内，朝服。既反命，乃退。君朝服者，不至庙也。
　　○朝，直遥反，注同。路寝成，则考之而不衅。衅屋者，交神明之道也。言路寝者，生人所居。不衅者，不神之也。考之者，设盛食以落之尔。《檀弓》曰“晋献文子成室，诸大夫发焉”是也。凡宗庙之器，其名者成，则衅之以豭豚。宗庙名器，谓尊、彝之属。
　　○豭音加。彝，以之反。 
　　[疏]“成庙”至“豭豚”。
　　○正义曰：此一节论衅庙及考路寝之事。
　　○“成庙则衅之”者，谓宗庙初成，则杀羊取血以衅之，尊而神之也。
　　○“其礼：祝、宗人、宰夫、雍人，皆爵弁纯衣”者，其礼谓衅庙之礼，欲衅之时，宗人先请於君曰“请命以衅某庙”，君诺之乃行事。爵弁者，士服也。纯衣者，谓丝衣，则玄衣纁裳也。
　　○“雍人拭羊”者，雍人是厨宰之官。拭羊谓拭静其羊，拭於庙门外。按《大戴礼 衅庙篇》云：“成庙则衅以羊。君玄服立於寝门内，南乡，祝、宗人，宰夫、雍人皆玄服。宗人曰：‘请命以衅某庙。’君曰：‘诺。’遂入。雍人拭羊，乃行入庙门。碑南北面，雍人举羊升屋，自中，中屋南面，刲羊，血流于前，乃降。”此皆《大戴礼》文。既云拭羊乃行入庙门，是拭羊在庙门之外。但初受命於寝门内之时，君与祝、宗人、宰夫、雍人等皆著玄服，谓朝服、缁衣、素裳等，其祝、宗人、宰夫、雍人等著玄服，谓朝服、缁衣、素裳等，其祝、宗人、宰夫、雍人等皆入庙之时，则爵弁、纯衣，雍人举羊升屋者，熊氏云“谓抗举其羊升於屋上。自中者，自，由也。谓升屋之时，由屋东西之中，谓两阶之间而升也”。
　　○“中屋南面”者，谓当屋栋之上，亦东西之中，而南面刲割其羊，使血流于前，雍人乃降。皇氏云：“举羊，谓县羊。升屋，谓挂羊於屋。自中，谓在屋之中。中屋谓羊在屋栋之下，县之上下处中。”今谓屋者，谓室之在上之覆也。前云升屋，下云乃降，与《丧大记》“复者升屋”其文正同，何得以升为县？又中屋为屋栋，去地上下为中。此正得云屋中，不得云中屋。若室里县羊，血则当羊而下，何得云“血流于前”？又下文“其皆於屋下”，明知其衅则在屋上。检勘上下，皇氏之说非也。
　　○“门、夹室皆用鸡”者，门，庙门也。夹室，东西厢也。其减於庙室，故衅不用羊也。门与夹室各一鸡，凡用三鸡，故云“皆”也。谓衅门、夹室用鸡之时，如上用羊之法，亦升屋而割之。
　　○“先门而后夹室”者，谓先衅门，后衅夹室，又卑於门也。
　　○“其皆於屋下”者，谓未刲割羊与鸡之时，先灭耳旁毛以荐神，庙则在庙之屋下，门与夹室则在门、夹室之屋下，故云“其皆於屋下”，讫然后升屋而衅也。
　　○“门当门，夹室中室”者，谓讫为衅之时，门则当门屋之上中，夹室则当夹室上之中，以割鸡使血流，故云“门当门，夹室中室”。此衅庙以羊，门、夹室以鸡，总云其，则毛牲羽牲，皆谓之。而郑注《周礼》云“毛牲曰刉，羽牲曰”者，以此经有羊有鸡，无别刉文，故总以包之。《周礼》刉、相对，故以毛牲曰刉，羽牲曰。
　　○“有司皆乡室而立”者，谓衅夹室之时，宰夫、祝、宗人皆当於夹室而立。门，则有司当门北面而立。
　　○“既事，宗人告事毕，乃皆退”者，谓衅事既毕，宗人告摄主宰夫以事毕，宰夫及祝、宗人等乃退。
　　○“反命于寝”者，谓衅既毕，反报君命於路寝。
　　○“君南乡于门内，朝服”者，谓君受命之时，南乡于路寝门内，南面而立，身著朝服。即《大戴礼》云“玄衣以不入庙，故朝服”。
　　○“路寝成，则考之而不衅”者，路寝是生人所居，不用神之，故不衅也。考之者，谓设盛馔以落之，如《檀弓》晋献文子成室是也。庾蔚云：“落谓与宾客燕会，以酒食流落之，即欢乐之义也。”
　　○“衅屋者，交神明之道也”者，释所以不衅路寝之义，言此屋与神明相交，故衅之也。
　　○“凡宗庙之器，其名者成，则衅之以豭豚”者，器之名者，尊、彝之属也。若作名者成，则衅之，若细者成，则不衅。名器则杀豭豚血涂之也。不及庙，故不用羊也。
　　诸侯出夫人，夫人比至于其国，以夫人之礼行。至，以夫人入。行道以夫人之礼者，弃妻致命其家，乃义绝，不用此为始。
　　○比，必利反。使者将命，曰：“寡君不敏，不能从而事社稷宗庙，使使臣某敢告於执事。”主人对曰：“寡君固前辞不教矣。寡君敢不敬须以俟命！”前辞不教，谓纳采时也。此辞宾在门外，摈者传焉。宾入致命如初，主人卒辞曰：“敢不听命！”
　　○使，巴吏反。有司官陈器皿，主人有司亦官受之。器皿，其本所赍物也。律：“弃妻畀所赍。”
　　○皿，武景反，《字林》又音猛。赍，子兮反，下同。畀，必利反，与也；又婢支反，偿也。妻出，夫使人致之曰：“某不敏，不能从而共粢盛，使某也敢告於侍者。”主人对曰：“某之子不肖，不敢辟诛，敢不敬须以俟命。”使者退，主人拜送之。肖，似也，不似，言不如人。诛，犹罚也。
　　○共音恭。粢盛，上音咨，下音成。肖音笑。辟音避。如舅在则称舅，舅没则称兄，无兄则称夫。言弃妻者，父兄在则称之，命当由尊者出也。唯国君不称兄。主人之辞曰：“某之子不肖。”如姑、姊妹亦皆称之。姑、姊妹见弃，亦曰：“某之姑，某之姊若妹不肖。” 
　　[疏]“诸侯”至“称之”。
　　○正义曰：此一节论诸侯出夫人及卿大夫以下出妻之事。
　　○“诸侯出夫人”者，谓夫人有罪，诸侯出之，命归本国。
　　○“使者将命”者，使者谓送夫人归者，将行，君命以告夫人之国君。
　　○“寡君不敏，不能从而事社稷宗庙”者，礼尚谦退，不能指斥夫人所犯之罪，故引过自归。云寡君才知不敏，不能随从夫人共事社稷宗庙，故君使臣某敢告在下之执事。
</div>
    <div class="pagination">
<a href="礼记正义_page140.html">上一页</a><span>...</span><a href="礼记正义_page136.html">136</a><a href="礼记正义_page137.html">137</a><a href="礼记正义_page138.html">138</a><a href="礼记正义_page139.html">139</a><a href="礼记正义_page140.html">140</a><span class="current-page">141</span><a href="礼记正义_page142.html">142</a><a href="礼记正义_page143.html">143</a><a href="礼记正义_page144.html">144</a><a href="礼记正义_page145.html">145</a><a href="礼记正义_page146.html">146</a><span>...</span><a href="礼记正义_page142.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
