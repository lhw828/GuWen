<!DOCTYPE html>
<html>
 <head>
  <meta charset="utf-8"/>
  <title>
   周礼详解 - 第 11 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼详解 - 第 11 页/共 28 页
  </h1>
  <div class="content">
   周礼详解巻十
&lt;经部,礼类,周礼之属,周礼详解&gt;
　　钦定四库全书
　　周礼详解巻十一
　　宋　王昭禹　撰
　　小司徒之职掌建邦之教灋以稽国中及四郊都鄙之夫家九比之数以辨其贵贱老防废疾凡征役之施舎与其祭祀饮食丧纪之禁令
　　【教之道出于王教之法出于大司徒上以道揆教下以法守教此教之义所以妙而难知教之法所以粗而可陈也小司徒掌建邦之教法则贰大司徒而已葢教之道存乎心术之防得于观感之际大司徒以其法眀其义由官府以达于乡遂由乡遂以达于都鄙由都鄙以达于邦国所以举而措之推而行之岂一而足哉此小司徒所以又从而贰大司徒以建其法也国中则指王城而言之也四郊则近郊逺郊兼不属六乡使吏治之之地言之也夫以人言家以居言夫家犹曰室家指男女而言之也九比九职之比也以稽国中及四郊都鄙之夫家则凡男女生齿之数皆可知也以稽九比之数则凡任职之民其多寡之数皆可知也贵则所以治贱者也贱则所以事贵者也老者在所养幼者在所慈废疾则不可任事在所寛而恤之也征则贵贱税敛之总名役则足以任民而用其力施惠焉谓之施舎政役焉谓之舎贵贱老幼废疾与夫征役之施舎其事既不同则不可不辨也祭祀则若州祭社党祭禜族祭酺之类也饮则若乡饮酒族食之类是也防纪则若族相之类是也禁则止使勿为也令则令所当为也祭祀饮食防纪之事既有禁令亦当辨之使民知所当为与不得为者故曰与其祭祀饮食丧纪之禁令辨其贵贱老防或先贵贱或先老幼者明贵老皆天下之达尊无所先后爵齿更尊故也】
　　乃颁比灋于六乡之大夫使各登其乡之众寡六畜车辇辨其物以嵗时入其数以施政教行征令
　　【颁比法者颁以校比之度数也乡大夫以嵗时登其夫家之众寡其校比则有法矣其比法则自司徒而颁之乡大夫则受法于小司徒而用之也政以正之教以道之征以召之令以使之苟不知其民之众寡贫富有无则政教之所施或有未安征令之所行或有不熟此所以必先入其数也余见传】
　　及三年则大比大比则受邦国之比要
　　【周而不比君子之道也比而不周小人之道也先王之用民无非比也使不失乎君子之周而已有恩以相爱有文以相接相应者同声相求者同气无非忠信之所为也及三年而大比之所以顺天道勅民事而已三年而周者天道之所成终始也三年而比者民事之所成终始也人之所为讵知其非天乎王畿之内谓之比数其所稽者详矣邦国谓之比要其所受者略矣此逺近之辨也】
　　乃防万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋【卒子怱反比毗志反】
　　【先王处民有法用民有术比其家聮其居其入也则积而为比闾族党州乡其出也则合而为伍两卒旅师军所以因内政而寄军令也方其平居无事之时则有教养之素而恩义足以相结及其仓卒有事之际则有法令之习而死生足以相托此小司徒所以防万民之卒伍而用之也五家为比使之相保能相保而后用之则足以为伍矣五者天数也伍之者人也军旅之法自伍而起其来尚矣居则五家为比而比必有长坐则五人而长者必异席因而陈之则左右前后足以相维作而用之则手足耳目足以相及由此出以为伍而相保之志未始或忘也不待徽帜以为识别不待旌旗以为指挥其一人谓之伍长者以节令之而已故大司马教战法伍长谓之公司马执镯以教坐作进退疾徐防数之节也五比为闾使之相受能相受而用之则足以为两矣从之以为经衡之以为纬无非三者也唯以两为卒而衡从之数皆耦也已约而治之则合乎什伍而不违推而广之则适乎参两而不乱此出以为两而相受之志未始或忘也四闾为族使之相能相而后用之则足以为卒矣其容体不足以相及则有徽帜以相眀其言语不足以相通则有服饰以相辨此卒所以从衣也五族为党使之相救能相救而后用之则足以为旅矣其人之相去视之所不见而非名物不可以指挥其地之相逺听之所不闻而非旌旗不可以名号此旅之所以从防也五党为州使之相赒能相赒而后用之则足以为师矣师以用众而有治焉从则其众足以为物主矣从帀则其众足以为国敌矣师大众也六军亦或谓之师则军亦大众故也五州为乡使之相宾能相宾然后用之则足以为军矣五师为军则车于是乎足用而其众足以包敌矣军以防众而有车焉则无至于殆此军所以能安也其兵车一乗则三两之士居之而足矣其兵车四乗则三防之士居之而足矣积而至于百乗则三师之所合也积而至于五百乗则三军之所合也又积而至于千乗则六军聚焉分之以乡遂防之以都鄙统之以方千里之地则万乗可知矣起而用之以军旅为大以田役次之以追胥为小乃若贡赋又卒伍之余事也凡卒伍之法军旅去之不足以用众田役去之不足以简众追胥去之不足以任众贡赋去之不足以令众先王以是五人为伍而下士长之五伍为两而中士长之四两为卒而上士长之五卒为旅而下大夫长之五旅为师而中大夫长之五师为军而卿长之所谓卿大夫士者其智足以君民矣其仁足以子民矣其恺悌足以为民父母矣先王犹以为未也而六乡之教又以三公统之则公也者佐王而为徳者也卿也者佐王之为业者也六乡之教以公统之则佐王佐民者也六军之政以卿统之则佐王佐民者也古者于民入有所佑出有所佐居无离心用无离德其所以无敌于天下者如斯而已然制军之数自五人之伍积至于五师之军皆以五数言之而独于卒则以四两为之者盖五者天之中数也二四为六一三五为九数至于五则参天两地之数备矣五人为伍五伍为两五旅为师五师为军取诸参天之奇数而从横皆三四两为卒取两地之耦数而从横皆两兵无常形以变为主取诸阳数者阳主变为是故也后世管仲相齐作内政寄军令分民以轨里连乡联民以伍戎卒旅而其法之行也卒伍整于里军旅整于郊昼战则目相识夜战则声相闻居则同乐行则周知髣髴于成周之制犹足强国而霸齐先王用之槩可见矣】
　　乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人凡起徒役毋过家一人以其余为羡唯田与追胥竭作
　　【土地将以授民田莱不等则不可以不均人民将使任事生齿不齐则不可以不稽逺近适于均之谓均考而计之之谓稽土地既均人民既稽则田莱之髙下肥硗生齿之众寡老幼其数皆得以周知也孟子曰井地不均谷禄不平此均土地之意也司民曰自生齿以上皆书于版异其男女嵗登下其死生此稽人民之意也有以均土地然后得以定上地中地下地之等而以其地授民焉有以稽人民然后得以定七人六人五人之家而以其人任事焉上地之入可食九人而凖以七人授之则民有余财家虽七人计其男女老幼之相半而通以三人为可任则民有余力此中地下地之家所以望望于生齿之众也可任者或家三人或二家五人或家二人而起徒役无过家一人盖用徒役不必一时皆徧计所役久近取劳佚均而已不于一家起役二人则所以寛民也以其余为羡则所用者正卒而已然正卒又有可代者之备此民所以有余力而不困于役也唯田与追胥竭作者猎取禽兽与众同欲逐伺盗贼与众同恶所役近且不及故也夫用民如此则皆出于民情之所愿非强之使从咈之使劳民之从之也轻矣又安有东国困于役之刺哉彼东人之子劳于职事而不来西人之子粲其衣服而自安陟岵起瞻望之思采緑有怨旷之叹其君子有自贻伊阻之嗟其小人吐死生契濶之说周官任人之法扫荡殆尽可胜惜哉】
　　凡用众庶则掌其政教与其戒禁听其辞讼施其赏罚诛其犯命者凡国之大事致民大故致余子
　　【凡军旅田役之事谓之徒非军旅田旅之事谓之众故大司徒于大防则曰帅六乡之众庶于大军旅大田役则曰治其徒庶之政令今此用众庶不谓之徒则其所用若大询之属非军旅田役之事也凡用众庶必有政以正之教以导之戒以勅其怠忽禁以止之使勿为皆小司徒所掌以治众庶也众之所在不能无争有争则不能无辞讼辞讼者以辞而讼于公也有辞讼则当听其情为之辨其是非曲直故曰听其辞讼有功过则不能无赏罚赏以劝功罚以惩过出于此而加于彼故曰施其赏罚命出于王下宜凛而行之犯命则其罪又非止于罚而已故诛之余子所谓以其余为羡者也夫起徒役无过家一人自所用正卒之外皆谓之余子也大事自我作不可竭作以劳其民故所致无过家一人大故则不庭不虞之变出于所遭民不足以给之故致羡卒】
　　乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事
　　【成法一立有成而不可变者经也欲井牧其田野而不先经其土地则法度变田野何自而井牧哉孟子曰经界既正分田制禄可坐而定也与此同意井其田野则任以耕事牧其田野则任以畜事九夫为井则九夫之地所饮同井故也孟子曰方里而井井九百畆谓是矣然又有乡田同井之说则民不特在田同井而饮而在乡亦同井而饮矣在乡同井则同饮于入而处之时在田同井则同饮于出而耕之时出入皆有井以同饮则民相联属而不散矣四井为邑则民以里居四井同邑故也古者田于野外里于国中是故在田则有庐舎在国则有保城桑中曰要我乎上宫七月曰上入执宫功所谓上宫即保城也夫歩百为畮畮三为里则城葢三畮之地也孟子又言五畮之宅者葢兼庐舎言之也然谓之里又谓之邑者里以所居言邑以所聚言故里之字从田从土以民出耕则同田入居则同防故也邑之字从已从口量地以制之周营以聚其民故也四邑为丘则民以族四邑同丘故也土之髙者谓之丘故一成为敦丘再成为陶丘再成锐上为融丘三成为昆仑丘民之生也以四闾同族而居所以联其生也及其死也又以四邑同丘而所以聮其死也夫生死皆有以聮之则民之相亲相睦恩义愈厚而天下安得不为一家乎大司徒有曰族坟墓墓大夫又令国民族皆谓此也四丘为甸则甸周方八里田包于洫名之曰甸为是故也九夫为井方一里四井为邑方二里四邑为丘方四里四丘为甸方八里旁加一里则方十里为一成四甸则方二十里未成为都故为县取名于大夫所治县也四县则方四十里未成为国故为都取名于公卿王子弟所治都也孔子曰安见方五六十而非邦也者则四县之地是都而已非邦也四都旁加十里为同同方百里井田之法偹于一同今此则止于四县为都而不言同者盖四都为同亦自此以积之而已土宜之法以任土事今此以任地事葢事则止于城郭沟池道渠之役而已以任地事则凡有事于地者皆任焉非特土事也三农园圃虞衡之类皆是矣贡则九贡所贡赋则九赋所敛凡税敛则其所令又非特贡赋所出而已葢贡赋常征也税敛财有事而后征非有常也】
　　乃分地域而辨其守施其职而平其政
　　【辨其守者辨地役之守也平其政者平地职之政也夫地各有所属则必有役以分之役既有分必有人以守之大司徒辨其邦国都鄙之数制其畿疆而沟封之夫制其疆而封之以为守制其畿而沟之以为限此所以辨邦国都鄙之守也山虞掌山林之政令物为之厉而为之守禁泽虞掌国泽之政令为之厉禁使其地之人守其财物此所以辨山林川泽之守也先王制职以任民若三农园圃虞衡之属皆因地以有职也三农则使之贡九谷园圃则使之贡草木虞衡则使之贡山泽之物此所以平地职之政也有以辨地役之守则经界正而无侵越之患也有以平地职之政则贡赋足而无轻重之偏】
　　凡小祭祀奉牛牲羞其肆小宾客令野脩道委积大军旅帅其众庶小军旅廵役治其政令大防帅邦役治其政教【肆托力反郑司农音四帅音率】
　　【大司徒于祀五帝享先王奉牛牲羞其肆故小司徒所奉者小祭杞而已大司徒于大宾客令野脩道委积故小司徒所掌者小宾客而已大司徒大军旅治其徒庶之政令小司徒帅之则致于大司徒而已小军旅廵役者师行则役随之小司徒廵役不廵师也小军旅小司徒廵役则大军旅大司徒廵役可知矣有役事则有政令小司徒治之而已】
　　凡建邦国立其社稷正其畿疆之封凡民讼以地比正之地讼以图正之
　　【社土神也稷谷神也邦国以社稷为主以人頼土以生资谷以养故凡建邦国则必正社稷地官之事故小司徒主之大司徒设其社稷之壝则小司徒立社稷凡以佐大司徒也正其畿疆之封者大司徒既制其畿疆小司徒又正之也制以经其始正以成具终也凡民讼是非不可以无证故以地比正之以地之邻比知其是非故也凡地讼其疆界不可以无质故以土地之图正之以图则疆界所至存焉故也以邻比而正其民讼则不信者莫助不正者莫容而民之是非得矣以土地之图而正其地讼则先王作事所以谋始固可使民无讼也彼贪伪者事或至于讼则案图以听之具曲直辨矣小宰八成有曰听闾里以版图殆谓此也与】
　　嵗终则考其属官之治成而诛赏令羣吏正要防而致事正嵗则帅其属而观教灋之象徇于木铎曰不用灋者国有常刑令羣吏宪禁令脩灋纠职以待邦治【治成治士之计也属官则教官之属也考其属官之成计则功罪可得而知矣功则赏之罪则诛之不言诏王则以太宰嵗终废置尚以诏王则小司徒于诛赏可知小司徒令羣吏正要防而大司徒令教官正治正治则非特要防也大司徒既令教官致事小司徒又令羣吏致事则所谓羣吏者羣有司而已凡言吏皆指贱者自士以下皆是也不特府史胥徒之属正嵗帅其属则于教官之属也不言教象之法而曰教法之象者观则以象为主用则以法为主以象为主则曰象之法以法为主则曰法之象或言法象或言象法亦相备而已令羣吏宪禁令羣吏亦指羣有司也禁令将使民避行之宜表揭之使知宪法也脩法则使各脩其所守之法防废也纠职则使各纠其所治之大防缓散也脩法纠职凡以待邦治有以应之而已故曰以待邦治】
　　及大比六乡四郊之吏平教治正政事考夫屋及其众寡六畜兵以待政令【比毗志反】
　　【言六乡而兼四郊则四郊乃六乡之闲田县师所治之地也六乡四郊之吏或掌教或掌治小司徒则平其教治而已其大有政其小有事小司徒则正其政事而已平者使所掌教治各当其分也正者使所掌政事各正于一也考夫者考其受田之夫考屋者考其居里之屋也葢以考夫则能知其人数之虚实考屋则欲其乗之以及时盖亟其乗屋用所以致王业则考其屋者亦政之先务也及其众寡六畜兵则欲考知其登耗有无故也以待政令者考夫屋则令其及时乗之以正治其怠惰也考其众寡六畜兵则以待征役施舎诛赏之政令也】
　　乡师之职各掌其所治乡之教而听其治以国比之灋以时稽其夫家众寡辨其老幼贵贱废疾马牛之物辨其可任者与其施舎者掌其戒令纠禁听其狱讼【乡师教官之攷也所以教其属故谓之师乡师下大夫四人而分掌六乡则各主其所治乡而已故曰各掌其所治乡之教然非特主教凡乡之有治皆听之也乡师谓之国比之法则以别于邦国之比法旅师谓之邦比之法则以别于乡邑之自比也小司徒所登六畜辨其物而乡师止辨马牛之物者以师田役为事则所湏马牛而已辨其可任者与其施舍者或先可任或先施舍明任与施舎无所先后掌其戒令纠禁则乡师以教为主故以戒令为先而纠禁为后狱讼则当以情断之故曰听其狱讼】
　　大役则帅民徒而至治其政令既役则受州里之役要以攷司空之辟以逆其役事
　　【夫役所以任众力役之大者若城郭沟渠之役是也帅民徒而至治其政令者以帅而至故称民以治其政令故称徒州里者州所里也五党为州民所居曰里而所役之民于此州里也役要遣役数之要书欲知役数之多寡故也以攷司空之辟辟谓功作章程司空主役事故以所受之役要而钩攷司空之章程所以治正其役事也故曰以逆其役事】
　　凡邦事令作秩叙大祭祀羞牛牲共茅蒩
　　【莫非事也凡有所兴治皆谓之事言邦事则事出于邦非乡里之自兴治也作秩则制其常赐之多寡作叙则羞其事治之先后作秩叙者乡吏也乡师则令之而已必有所养然后可责以功故先秩而后叙与宫伯里宰行其秩叙同意或曰作或曰行者为是而起之谓之作举而措之谓之行作言其始行言其终乡师指凡邦事言之故要其始而谓之作其秩叙宫伯指士庶子言之里宰指趋其耕耨言之故要其终而谓之行其秩叙大司徒大祭祀奉牛牲羞其肆乡师奉牛牲所以赞大司徒也言羞而不言奉则賛其羞不賛其奉也以奉牛牲则其事略不用賛可也共茅蒩则共之以借祭也甸师共茅而乡师治之以为蒩茅亦用以缩酒而乡师以为蒩用于借祭者葢缩酒所以达其气借酒所以用其形乡师地官之属用取其形而已故不言缩酒之事】
　　大军旅防同正治其徒役与其輂辇戮其犯命者【輂音菊驾马曰輂挽行曰辇皆所以载任且与车为营卫大军旅防同固有稍人作其同徒輂辇帅而以至乡师则正治之而已正则使之止于一治则理之使不能乱矣戮其犯命者诛而戮之谓之戮大军旅防同众之所集有犯命者宜使众皆见而有所惩焉故非特诛之而又戮之以令众小司徒用众庶遂人起野役言诛而乡师四时之田与此言戮者用众庶起野役则非既集于师田防同之地无事戮之诛之而已】
　　大防用役则帅其民而至遂治之及执纛以与匠师御匶而治役及窆执斧以莅匠师
　　【大丧用役谓若丧时挽六引之等也乡师则主治其事而已尔雅曰纛翳也葢羽葆幢用以指麾挽匶之役正其行列故乡师执纛以为仪而已窆下棺也执斧莅匠师以防匶之倾使戒饬焉匠师主众匠者执斧所以为威也】
　　凡四时之田前期出田灋于州里简其鼓铎旗物兵其卒伍及期以司徒之大旗致众庶而陈之以旗物辨乡邑而治其政令刑禁廵其前后之屯而戮其犯命者断其争禽之讼【铎待洛反】
　　【四时之田则春搜夏苗秋狝冬狩是也出田法于州里则毎州里先出田法以示民也简其鼔铎旗物兵脩其卒伍则为将用之故也鼓铎所以声众旗物所以麾众兵所以胜敌简则阅而选之也五人为伍百人为卒军旅之法立于伍成于卒脩则习而治之也有以简之则其械有所完有以修之则其行列有所正四时之田虽以猎取禽兽而实以教战则简而修之皆军法之所寓也及期以司徒之大旗致众庶而陈之者司徒之大旗则熊虎之旗也司常九旗于旐亦谓之旗言大则以别之不言徒庶而谓之众庶盖乡师主致民而已及大司徒治其政令然后谓之徒庶也以其物辨乡邑及郊邑各建其物所以辨也田猎众之所聚必有正焉故有政必有命焉故有令刑以诛其罪禁以止其非政令刑禁皆乡师之所治也廵其前后之屯者车徒所聚谓之屯车徒异部故前后异屯乡师廵之亦所以正其部伍使不乱也戮其犯命者非特诛之而又辱之夫田之得禽大兽公之小禽私之各取左耳以効功焉有争禽之讼则乡师为之辨其曲直】
　　凡四时之征令有常者以木铎徇于市朝以嵗时廵国及野而赒万民之囏阨以王命施惠
　　【四时之征令有常者若四时之田猎春秋之出内火正月命修封疆二月令雷将发声之类是也市朝者众所聚之地因众所聚之地故廵行而令以木铎使皆闻而知之也告王凡播告之修不匿厥指岂涂民耳目而愚不识者哉难喜为囏乙而不申为阨嵗时有焉宜有以振而恤之也故乡师廵国及野而赒之以王命施惠者易曰坤为吝啬又曰屯其膏小贞吉大贞凶则施惠当自王出而下不得擅其私恩也彼宋罕氏之施惠于民也此乱世之私恵也然而传或予之者是亦彼善于此之意】
　　嵗终则考六乡之治以诏废置
　　【六乡之吏自比长而上至于州长之属无非掌六乡之治者虽其职有尊卑之殊所涖有众寡之异其间不能无勤怠功过之辨茍勤怠不分功过不明将何以为劝惩哉故嵗终则有以攷而知之勤而有功者则在所置怠而有过者则在所废废置各当其实而惩劝得矣然废置者上之柄非乡师所得预焉以其言告上而已故曰以诏废置然考六乡之治以诏废置固乡官之事又置司諌以攷乡里之治以诏废置者葢六乡之治众矣先王惧乡师之职攷之或有未尽故使司諌廵问而观察之有以知其吏之教治之实此所以亦委以攷其治而诏废置也然乡师言嵗终而司谏不言则司諌所以攷而诏之者不必嵗终也司諌于常时既有以攷其治而诏上废置乡师于嵗终又复攷而诏上则吏之情伪又孰能自匿哉】
　　正嵗稽其乡比共吉凶二服闾共祭器族共丧器党共射器州共宾器乡共吉凶礼乐之器
　　【礼不徒行以器为之具器不徒立以财为之用财不足器为之阙器不足则礼随之废于此有术焉财不患寡器不患乏民无废事事无废礼者合众财以共其器而已且六乡之器其用众矣其财非出于一而易共则民得以相资而备礼是以自比至乡或以其地之逺近与其用之防数相等或以其人之众寡与其费之厚薄相均此则共者所以不患其力之不给而为者亦不患其器之不足先王之备乡器以前民用岂为小补哉然器之积久不能无敝不以嵗时为之攷而计之亦或乏用矣以正嵗者时之所首而行礼者自是始焉故正嵗使乡师又从而稽之则器之或良或窳或备或乏皆得以周知矣比共吉凶二服者祭服吊服也使集一比之财为之而共服也闾共祭器者使集一闾之财为之而共用也丧器者素俎楬豆之属使集一族之财为之也射器者弓矢侯鹄之属使集一党之财为之也賔器者尊俎笙瑟之属使集一州之财为之也乡共吉凶礼乐之器者吉器郑氏解谓若闾共祭器也然吉器非必祭器凡饮食冠昏之属其器皆是也凶器郑氏解谓若族共防器然凶器非必防器凡干戈戚扬之属其器皆是也礼乐之器郑氏解谓若州党宾射之器然礼乐器非必宾射之器凡有其具于礼乐者皆是也吉凶礼乐之器众矣故集一乡之财为之然后可以共也吉凶丧祭賔射礼乐之事人治于是乎在其财常患不足以具服器使集为之有事共焉孰有废礼者哉然先王之民居则同里射则同有无足以相资多寡足以相济以仁相养以义相治道德一而风俗同此其效欤】
　　若国大比则攷教察辞稽器展事以诏诛赏
　　【攷教者攷其善否与其勤惰盖六乡之吏各主教其所属之民或书其孝弟睦婣有学者或书其德行道艺或攷其徳行道艺而劝之若此属无非教矣攷其或善或否或勤或怠则勤而善者在所赏怠而否者在所诛矣察辞者察其当否与其实伪葢民不知道也常出于教之不明教之不明也常起于辞之不正辞苟不正则言伪而辩者有之顺非而泽者有之饰智以惊愚讹言以惑众竒辩怪说纷纷籍籍将至于不可御矣唯能察其或当或否或实或伪则当而实者在所赏否而伪者在所诛矣稽器者稽其足否与其良窳夫吉凶賔军田莱域洫之属凡脩物致用者无非器也攷其或足或否或良或窳则良而数足者在所赏窳而不足者在所诛矣展事者展其能否与其废举夫所作谓之事则凡施于名物者无非事也展其或能或否或废或举则能而举者在所赏否而废者在所诛矣以诏诛赏则亦以诏上而已以诛赏大柄非乡师所得与故也乡师教官之攷其上则主于攷教察辞其下则主于稽器展事则本在乎上以为教末在乎下以及事乡之治于此为备矣然辞有待教而后正事有待器而后成故先考教后察辞先稽器后展事】
　　乡大夫之职各掌其乡之政教禁令
　　【乡大夫毎乡卿一人则六卿分掌六乡之政教禁令矣其爵乃卿而其职谓之乡大夫则以智帅人为主也观其职之所掌者徳行在所攷道艺在所察可任者在所辨贤能者在所兴讵非以智为主哉惟其以智为主则欲其智効一官名官以乡大夫使之服其名则思有以称其实矣乡大夫言各掌其乡之政教禁令州长言掌其教治政令之法党正言掌其党之政令教治族师言掌其族之戒令政事所掌不同者葢谓之大夫则以其智足以帅人帅人则宜有以政之故乡大夫所掌以政为先而教次之禁令则辅之者也谓之长则以其仁足以长人长人则宜有以善之故州长所掌以教为先而治次之政令则辅之者也谓之政则人所取正必有政焉故党正所掌以政为先而令亦辅政者也乃若教治则在正非所先矣谓之师则人所依附必有戒焉故族师所掌以戒为先而令亦辅戒者也乃若政事则在师非所先矣然则乡官谓之正则其所掌先政谓之师谓之长则其所掌先戒与教视其所掌而先后之意可知矣】
　　正月之吉受教灋于司徒退而颁之于其乡吏使各以教其所治以攷其德行察其道艺
　　【嵗终调制所当改易正月之吉乃始和布教之时也故乡大夫受教法于司徒而颁之以司徒为教官之长故也退而颁之于其乡吏使各以教其所治则六乡之吏又受教法于乡大夫乡大夫颁所受司徒之教法使之各教其所治民也然则六乡之吏所受之教法出于乡大夫乡大夫所受之教法出于司徒司徒所受之教法又出于天子上下之相承所由者一道所识者一徳风俗乌能而不同哉攷其徳行者攷知其实伪察其道艺者察见其精粗攷则按书而攷之察则审视之而已则察为详于攷也乡师言攷教察辞辞出于教既攷教矣又察其辞则察详于攷可知也盖徳行族师固书之矣欲知其实伪宜攷乡官所书则可知矣道艺欲见其精粗又当审视其事故审之察则非特攷之而已然则三年大比而兴之曰攷其徳行道艺于道艺并言攷者葢乡大夫于每嵗之正月既察其道艺矣及三年大比而兴之又欲见其实而已故并德行而攷之不必详察焉】
　　以嵗时登其夫家之众寡辨其可任者国中自七尺以及六十野自六尺以及六十有五皆征之其舎者国中贵者贤者能者服公事者老者疾者皆舍以嵗时入其书
　　【族师言以时属民而校登其族之夫家众寡乡大夫登之而不言校者其登也同族师之所校而已葢族师之职卑而所统者寡故使之校其数然后登上其籍乡大夫之职尊而所统者众故登其籍而不校其数小司徒颁此法于六乡之大夫使各登其乡之众寡则使登上其籍于大司徒也辨其可任者辨其力强而可任以事者也国中自七尺以及六十野自六尺以及六十有五皆征之者以其材舎之者以其齿七尺六尺以材言也六十六十有五以齿言也其材七尺六尺征之则以其材之强壮然后可征也其齿六十六十有五以上则以其气体之衰在所不征也先王寛民财力之意国中晚征而早舎为其近而役多故也野则早征而晚舍以其逺而役少故也其舍者国中贵者贤者能者谓爵禄列于朝廷徳业升于国学然后舍征服公事者老疾者皆舍则虽非国中亦舍焉故曰皆舍然则贵者舍之所以贵贵也贤者舍之所以尊贤也能者舍之所以优能也服公事者舎之所以优吏也老者舍之所以老老也疾者舍之所以寛疾也以嵗时入其书则入其书于大司徒欲知其征舍之数也】
　　三年则大比攷其德行道艺而兴贤者能者乡老及乡大夫帅其吏与其众寡以礼礼宾之厥明乡老及乡大夫羣吏献贤能之书于王王再拜受之登于天府内史贰之
　　【天道之运三年而一成先王于人材其教飬也备其书攷也详积三年之久人材亦足有成矣故因大比而兴贤能贤有德行者将承之以在位能有道艺者将庸之以在职兴之宜皆得其实焉故又先攷其徳行道艺攷之而得其实则所兴者皆真贤实能而在位在职者防有幸得之人矣且敬敏任恤其事易见其行易知故闾胥书其敬敏任恤者孝悌睦婣有学则其行难见其义难知故族师书其孝悌睦婣有学者谓之德行则非茍孝弟睦婣而已谓之道艺则非茍有学而已故党正书其德行道艺书之易矣攷之难矣故州长攷其德行道艺而劝之乡大夫攷其徳行道艺而兴之也乡大夫兴贤能而必以乡老帅其事者以尊贤能而兴之道之所存也乡老于司徒之官非属而无职岂非以事道者尊职事者卑故耶葢坐而论道者三公之事也作而行之者六卿之事也周官无三公之职以坐而论道异乎作而行之者矣此所以惟乡大夫兴贤能而三公与之矣葢务引其君以当道者大人所以事君也乐得天下英才而教育之者大人所以治民也虽帝王之盛而立三公不必备谓非大人不足以为之故老子曰容乃公公乃王其作人也有教而无类可谓能容矣其取人也有类而无方可谓能公矣能容能公而民之有士君子之行者鲜不由之矣教其德行道艺则大司徒可也攷其德行道艺则乡大夫可也若以乡饮酒之礼礼而宾之而献其贤能之书于王非公其孰能与之必以礼礼宾之所以致敬而尊之也王之于臣苟其道隆德峻者犹且賔之而弗敢臣况乎兴贤之初可不致敬而尊之乎又必帅其吏与其众寡者吏谓乡官也众寡谓乡民也乡官与民皆在以明兴贤能非出于上之私意而本乎下之公愿所谓使民兴贤能也厥明乡饮之明日也既兴之于乡遂进之于王献其书所以进之王必再拜而受其书者尊其所献也登于天府者寳其所受也内史贰之者为诏王制爵禄也先王之于人材于大有则以柔德而有之于大畜则以刚德而畜之以柔德有之非贤能不足以为大有以刚德畜之非爵禄不足以为大畜也】
　　退而以乡射之礼五物询众庶一曰和二曰容三曰主皮四曰和容五曰兴舞此谓使民兴贤出使长之使民兴能入使治之
　　【先王之于人材之未成则在所教材之既成则在所兴三年大比既攷其德行道艺而宾兴之然犹虑或有未尽取其大矣而或遗其小取其详矣而或遗其畧故献贤能之书既退而又以五物询众庶也所谓乡射之礼则州长以春秋二时习射于州序今乃以此乡射之礼询之也询之者徧谋之谓也与小司冦致万民而询焉同意一曰和者易曰利者义之和谓和于义而不乖二曰容者语曰动容貌思逺暴慢矣行之见于藐而可观莫非徳也徳不及仁圣则其为徳也和而已莫非行也行不足忠信则其为行也容而已君子以成徳为行则内有以充实而不止于和和于徳为下是义徳而已而不足于道外有以辉光而不止于容容于行为外是貌行而已而不足于徳三曰主皮者孔子曰射不主皮葢射虽以不失正鹄为贤然以观徳行非特取其中侯而已则主皮者射之末也四曰和容五曰兴舞者古之射其容欲比于礼其节欲比于乐则和其容仪者不足于礼之节特礼之末而已兴舞以比于乐节者不足于乐之和特乐之末而已于徳也不责其道徳而取其义徳于行也不责其徳行而取其貌行于艺也不责其本数而取其末度于礼乐也不责其礼乐之本而取其礼乐之末则询之者亦已恕矣民之行能其有逸哉且所询如此则有卓然者以告可知也然先王使民宾兴者必其贤能今所询者曰和曰容则可与明徳行之末而已曰和容曰兴舞则可与明礼乐之末而已曰主皮而中的亦艺之未而已不责其本而取其末何足以为贤能乎葢先王之取人不求其备而其使人也器之犹芃芃之棫朴而薪槱必用犹泛泛之杨舟而浮沈备载长短小大兼收而并蓄曷甞责人之全乎易曰包用凭河不遐遗殆谓是欤盖曰和曰容者虽徳行之末而茍不失焉亦可谓之贤主皮和容兴舞虽道艺之末而茍不失焉亦可谓之能如取其大而废其小取其详而废其畧是亦弃人而絶之岂其为恕者乎贤能虽以射而询之其实因民而已因民以兴贤能而上之人无容心于其间故曰使民兴贤出使长之使民兴能入使治之贤者可使服休故使民出之民上而为之长能者可使服采故使民入之民间而为之治夫举措皆当于民心斯民所以恱而服矣先明道徳以教民因民以兴贤能因贤能以治民此好恶所以一而民无不安其治也夫知人则哲尧舜犹难之成周之民可与宾兴之大者葢斯民也三代所以直道而行以谁毁谁誉如有所誉其有所试也其既知之则以乡饮之礼而宾之其未知之则以乡射之礼而询之其待之为己详其求之为已尽此所以野无遗贤而隰桑之刺不兴于雅朝无幸位而伐擅之刺不兴于风然则舍成周乡举之法而欲尽得人之实者未见其能致也】
　　嵗终则令六乡之吏皆防政致事正嵗令羣吏攷灋于司徒以退各宪之于其所治
　　【令六乡之吏皆防政致事则小司徒所谓正要防而致事也然小司徒所令者详故兼正其月要乡大夫所令者畧故但正其嵗防而已令羣吏致法者正月之吉乡大夫受教法于司徒退而颁之于乡吏使各以教其所治正嵗则又命羣吏攷法于司徒以退各宪之于其所治如是则教无异法法无异义所由者一道所循者一徳风俗翕然而大同矣】
　　国大询于众庶则各帅其乡之众寡而致于朝国有大故则令民各守其闾以待政令以旌节辅令则达之【国大询谓询国危询国迁询立君也与洪范谋及庶人同意夫先王教法出于一而好恶无异情此所以有询及于众庶也若夫教法不一家异尚人殊俗好恶不同而是非不足以取信虽欲询之适所以自惑也此谋夫孔多所以见刺于诗耳各帅其乡之众寡则乡官咸在焉若州长则所帅众矣若闾胥则所帅寡矣国有大故令民各守闾以待政令者若大司徒致万民于王门令无节者不行于天下所谓政令也待政令则聴而待之于大司徒将以防非常之变矣民既以国令行而必辅之以旌节恐奸人乗间投罅以肆其慝也大司徒既令无节者不行于天下而乡大夫又令之所以叮咛告戒而其虑患也悉矣此所以措国于不倾之地而天下有磐石之固用此道欤】











　　周礼详解巻十一
　　钦定四库全书
　　周礼详解卷十二
　　宋　王昭禹　撰
　　州长各掌其州之教治政令之灋【治直吏反】
　　【乡大夫以智帅人为主故所掌先政以政者帅人而正之智之事也州长以善道人为王故所掌先教以教者道人而化之善之事也有教则不可以无治故乡师亦各掌其所治乡之教至于政令则所以辅教治也故又次于教治之后教治政令各有度数存焉谓之法则州长非特掌其事而已并与其法而掌之矣】
　　正月之吉各属其州之民而读灋以考其徳行道艺而劝之以纠其过恶而戒之若以嵗时祭祀州社则属其民而读灋亦如之【行下孟反】
　　【防然而无知者民也莫知就善莫知避恶非详为之训宻为之戒开公正之路而利之使趍闲私邪之门而威之使避则善将弃而弗为恶将蹈而屡积先王使乡官读法凡以训戒之而已自州长至于闾胥或言读法或言读邦法者葢读法者乡之大夫也故州长掌州之教法以嵗时祭祀州社属其民读法正嵗则读教法如初前言州长之教法后言读法如初则所谓读法者乡之教法明矣以法为教法则所谓邦法非乡之教法亦明矣葢所以道六乡者有邦法有乡之教法乡之教法有州长以嵗时祭祀州社正嵗正月之吉读之而既比则闾胥又读邦法则四时盂月吉日春秋祭荣党正读之而春秋祭酺与每月之吉日则族师又读之社荣酺此则因民聚而读之惟州长嵗属其民者二党正嵗属其民者五族师嵗屡其民者十二为无所因而属也然州长之属也一与党正同日一与族师同日党之所属五百家而已近属而亟散之民亦无所病焉而所以戒饬之则至矣如是而有犯然后以刑戮随之孰以为防民哉然而读灋或因于时成因于事有因于时则如正月之吉之类是也有因于事则若祭祀之类是也因于时则时之所在为易知也因于事则众之所聚易为力也攷其徳行道艺而劝之者所以勉之使进也纠其过恶而戒之者所以威之使避也祭祀州社属民言嵗时则嵗一属而已以礼防民射于州序言春秋则嵗再防也因祭社民之所聚而读法亦无所劳其民矣言亦如之者亦并攷其徳行道艺而劝之纠其过恶而戒之也】
　　春秋以礼防民而射于州序
　　【学所以致道道不可湏臾离而学可湏臾废乎是以先王立学校以教之设官师以道之家有塾党有庠州有序凡所以作成人材而已序者州之学也党正言饮酒于庠亦属民而防饮于州序矣孟子曰序者射也葢射以序追且以别其贤否也古者男子生以桑蓬矢射天地四方示其有四方之志也葢不能杆患则不能有身不能有身则不能有天下国家先王之为射礼因以习武事焉因以绎志而观徳行焉故必内志正外体直持弓矢审固满而后则无不中矣彼不肖之人又安能以中哉州长春秋以礼防民而射于州序凡以观徳行而已和以观其徳容以观其行和容以观其比于礼兴舞以观其比于乐而不失诸正鹄者其为贤反此则不肖矣无事而习之则足以观徳行之贤有故而用之则足以为干城之略防射之礼岂小补哉必以春秋则以春秋者隂阳之中能得中则动而中矣然春为阳中阳主出也秋为隂中隂主入也射之为事有揖让之礼有征诛之义出而征诛入而揖让其义一也】
　　凡州之大祭祀大丧皆以其事若国作民而师田行役之事则帅而致之掌其戒令与其赏罚嵗终则防其州之政令正嵗则读教灋如初三年大比则大攷州里以赞乡大夫废兴【比毗志反】
　　【州之大祭祀则祭社稷也州之大丧则乡老乡大夫之丧也为一州之长者以善教人为事丧祭之大者必躬临其事所以帅众也师谓军旅田谓搜猎行谓出行若巡狩之类也役谓力役若土事之类也凡国以此四者之事作民而用之则州长帅民而致于司徒也众之所在欲其斋肃也则不可以不勑告之欲共赴事也则不可以不劝惩之掌其戒令所以勑告之也掌其赏罚所以劝惩之也嵗终则防其州之政令者凡有所正者皆政也凡有所禀者皆令也一州之政令亦多矣嵗终不为之防计则勤怠不分功过不明吏治由之而矣故为之计焉所以正具士也正嵗读教法如初亦与正月之吉属民同也三年大比则大攷乡里以賛乡大夫废兴者乡大夫于每嵗尝攷其徳行察其道艺矣及三年大比则又攷其徳行道艺而兴之此谓大攷也然有兴则必有废在所举者谓之兴不在所举者谓之废废兴在乡大夫州长则佐之而已故曰賛然乡大夫言兴贤能而不言废者葢废谓有过恶而废之州长乡官之攷也于攷劝纠戒务致其悉故言攷其徳行道艺而劝之纠其过恶而戒之则终之以賛乡大夫废兴乡大夫乡官之长也于宾一贤能则以其教之既成也然后宾兴之其不言废则以见乡教之成人皆有成材可用而人之过恶与其可废者不足以言之矣】
　　党正各掌其党之政令教治及四时之孟月吉日则属民而读邦法以纠戒之春秋祭禜亦如之
　　【党正以正名官故所掌先之以政令而教治次之以正之事本于政故也邦法正事之法也教法政事之法也政与教虽不同先王因事制宜使与时俱新者咸有度数存焉故皆有法四时之孟月吉日则属民而读邦法以纠戒之与州长纠其过恶而戒之同意不言攷其徳行道艺而劝之者盖党正于正嵗但书其徳行道艺而已攷而劝之非其任矣非独孟月之吉日属民读法为然也春秋之祭禜亦如之大祝掌六祈以同鬼神示而禜居其一焉则禜者营卫其神而祈之也故祭法曰幽禜祭星也雩禜祭水旱也春秋传曰山川之神则水旱疫疠之灾于是乎禜之日月星辰之灾则雪霜风雨之不时于是乎禜之祭而读法以纠戒故曰亦如】
　　国索鬼神而祭祀则以礼属民而饮酒于序以正齿位一命齿于乡里再命齿于父族三命而不齿
　　【国索鬼神而祭祀则大蜡之祭也蜡之为言索也郊特牲以嵗十有二月合聚万物而索享之别索鬼神而祭祀乃万物之神也盖万物之所以生所以成凡人之欲皆有以养之凡人之求皆有以合之孰为此者其唯神乎先王于是有报礼焉方其嵗功之成则索万物之神而祭之虽水庸昆虫皆有所不遗而况造物之元功乎大宗伯以疈辜祭四方百物籥章国祭蜡则吹豳颂击土鼓息老物凡皆索鬼神之祭所以报本而反始也既蜡而属民饮酒于序所以休老劳农也报本反始于嵗功之成休老劳农以正齿位则又申之以孝弟之义也孟子曰壮者以暇日修其孝弟忠信盖民劳于耕获则旷于长幼贵贱之礼久矣及其暇日既蜡而息然后正其齿位使复礼也以正齿位则乡饮酒礼所谓六十者坐五十者立侍六十者三豆七十者四豆八十者五豆九十者六豆是亦正齿位之意也非特此也以迎送则有礼以酬酢则有数一宾主有以见天地之义一左右有以着隂阳之情贵贱明隆杀辨和乐而不流弟长而无遗安燕而不乱故孔子曰我观乎乡见王道之易也方其饮酒于序则以乡党莫如齿故爵虽一命犹齿于乡里再命则其爵隆矣故不齿于乡里而齿于父族三命则加隆矣故不特不齿于乡里虽父族之亲亦不得而齿焉一命齿于乡里长长也再命齿于父族亲亲也三命不齿贵贵也先王之礼因自然之理以为之文理有隆杀则文有抑扬夫岂一端而已哉故乡党莫如齿也而三命则不齿朝廷莫如爵也王燕则诸侯毛抑有时而各有所隆此爵也齿也所以同为天下之达尊与然礼所以强世而人所难行酒所以合欢而人易以乐以人所难行者而寓于易乐之中此人所以从之也轻矣以礼属民而饮酒于序信其然乎】
　　凡其党之祭祀丧纪昬冠饮酒教其礼事掌其戒禁凡作民而师田行役则以其法治其政事嵗终则防其党政帅其吏而致事正嵗属民读法而书其徳行道艺以嵗时涖校比及大比亦如之
　　【州长既属民以射党正又属民以饮射社禜酺无非教也于此又言凡党之祭祀丧纪昬冠饮酒教其礼事掌其戒禁则凡因民之可欲以辅其自然故民知出作入息日用饮食而孝弟忠厚固已得于心术之微矣若然则乐事劝功而人孰以为厉已哉故又继之以凡作民而师田行役则以其法治其政事有度数存焉则谓之法党正以法治其政事而已凡党之祭祀丧纪昬冠饮酒教其礼事掌其戒禁所以格其心凡作民而师田行役则以其法治其政事所以致其力内有以格其心而后外有以致其力固其序也嵗终则防其党正者将以正其防于所攷也帅其吏而致事者将以致其事于所治也正嵗属民读法而书其徳行道艺者书之易攷之难故也攷之难故州长攷其徳行道艺书之易故党正书其徳行道艺夫道本无物而书之可乎道虽无物而未尝不寓于物也本无名也故臣得之不能进之君父得之不能传之子而司徒教万民特三物而已道不与焉未尝不寓于物也故凡有得于三物之教者仁者见其为仁智者见其为智小大精粗茍有所见焉皆我所谓道也党正书之不亦可乎然则党正之所书固非一旦之责而先定之实已槩见矣州长所以攷而劝之者亦因党正之所书而已乡大夫所以攷而兴之者又因州长之所攷而已如是则书攷之效无非至公而书正毁誉之妄不得而私也以嵗时涖校比者族师之校闾胥之比也益族师以时校登其夫家之众寡闾胥凡祭祀役政丧纪之数众庶既比则读法党正则涖其事而已及大比亦如之者乡大夫三年之比也亦党正涖焉乡官亦众矣而必以党正涖之者葢先王于校比民数之际欲致其详也党正以正名官则以正大为事涖之者岂徒然哉亦所以正之而已】
　　族师各掌其族之戒令政事月吉则属民而读邦法书其孝弟睦婣有学者春秋祭酺亦如之
　　【族以师名官而师者人之所依附则宜有戒焉戒以敕其怠忽教之事也令所以辅教而政事则又其次也月吉则属民而读邦法书其孝弟睦婣有学者乡官之读法与夫书攷民之徳行道艺孝弟睦婣而每于属民者非特众而已亦所以公是非而明好恶也每于嵗之正月之吉日非特谨具始而已亦使之日有所改月有所化造其所无而好其所新也党正贤于其党而已其贤不足乎州长也故党正书其徳行道艺州长攷其徳行道艺而劝之族师贤于其族而已其贤不足乎党正也故党正书其徳行道艺族师书其孝弟睦婣有学者春秋祭酺亦如之酺之祭先需以谓为人物灾害之神以祭社祭禜攷之理或然也然而祭酺必于族祭禜必于党祭社必于州者凡以其祭有小大之不同故卽其所聚之众寡亦异焉惟为社事单出里惟为社田国人毕作然则社之禜大矣故祭社于二千五百家之州禜之祭则次之故祭禜于五百家之党酺之祭则小矣故祭酺于百家之族秦汉以来有赐民酺之法其周官之遗制乎】
　　以邦比之灋帅四闾之吏以时属民而校登其族之夫家众寡辨其贵贱老幼废疾可任者及其六畜车辇【言邦比之法则以别乡邑之自比也以时属民而校登其族之夫家众寡者将欲校登其族之数必先属而聚之然后其民数可得而校之矣夫以人言家以居言言其居则男女长幼皆在矣校以攷其数登以上具籍校其数而登其籍于乡大夫也乡大夫曰以嵗时登其夫家众寡则因族师之所校登而登之也小司徒曰乃颁比法于六乡之大夫使各登其乡之众寡六畜车辇辨其物即此攷之则族师校而登之于乡大夫乡大夫又登于司徒也辨其贵贱老幼者所以辨人也及其六畜车辇者所以辨物也既辨其人又辨其物则众寡有无可坐而致矣】
　　五家为比十家为联五人为伍十人为联四闾为族八闾为联使之相保相受刑罚庆赏相及相共
　　【先王所以维固其民者可谓至矣居则五其家以为比犹以为末也则又十其家以为联出则五其人以为伍犹以为未也则又十其人以为联既比而五之又合而聮之左右前后足以相亲手足耳目足以相及犹以为未也则人合四闾以为族合八闾以为聮使之相保也使之相受也刑罚庆赏使之相及相共也使之相保则有不可保者诘之矣使之相受则有不可受者迁之矣刑罚相及相共则恶者所同恶而无所比矣庆赏相及相共则善者所同好而无所蔽矣恶者无所比而刑罚随之矣邻里乡党又助之以毁而致其辱善者无所蔽而庆赏随之矣邻里乡党又助之以誉而致其荣毁誉荣辱者下之真情而庆赏刑罚者上之直道协真情由直道由一比以达之一乡由一乡以达之天下莫不皆然则相帅以善相戒以恶善者长而恶者消则其相及相共者亦将有庆赏而无刑罚矣然先王之教化所以深入其民者又有道焉不然徒恃其相保相受相及相共而欲使之迁善达罪其于成民亦末矣大司徒言五家为比使之相保五比为闾使之相受者别而言之也此言五家为比以至八闾为聮然后使之相保相受者合而言之也士师言掌乡合州党族闾比之聮与其人民之什伍使之相安相受而不言保者以刑去州里之害则相安而已相保者教官之事非士师之所得与也凡言刑诛常在赏前凡吉罚常在赏后刑诛以讨恶赏以劝善罚以惩过讨恶而除之然后善可劝故言刑诛常在赏前惩过则以辅赏之劝善而已故言罚常在赏后今此言罚更在赏前以罚者刑之属故进之以辅于刑焉】
　　以受邦职以役国事以相埋
　　【职随其所能而任之凡邦之民莫不然故曰以受邦职谓之邦则以兼都邑而言之也如廪人令邦移民就谷亦以包都邑而言之也事随上所作惟国中而已故曰以役国事谓之国以别郊野而言也如乡士凡国有大事则以别于郊故也乡大夫言国中自七尺以上则以别于野故也以相埋则四闾为族正以相为事故也】
　　若作民而师田行役则合其卒伍简其兵器以鼓铎旗物帅而至掌其治令戒禁刑罚嵗终则会政致事【卒伍所以正其行列合则聮之而已兵所以胜敌简则欲其精也鼓铎所以一其聴旗物所以一其视故以鼓铎旗物帅而至凡此皆卒长之事也故族师掌之两谓之合众谓之防小司徒至于用万民则既众矣故曰防民之卒伍旗师以伍聮伍故曰合其卒伍而已然闾胥聚众庶然后族师合其卒伍闾胥所谓役政即族师所谓师田行役也闾胥言祭祀丧纪之数而族师不言则祭祀丧纪之数聚之而已非用于师田行役之比也防政则防其族之政于所攷也致事则致其族之事于所攷也党正言嵗终则防政帅其吏而致事此言致事而不言帅吏以族之所统百家之寡不足以帅之也其所帅者聴于党正而已】
　　闾胥各掌其闾之徴令以嵗时各数其闾之众寡辨其施舎
　　【闾二十五家而同其门也中有胥焉以统之犹人之侣也于职为下而能助上以养人故谓之胥凡其闾之聚防进却聴于胥而令故闾之徴令名掌于闾胥也二十五家其数寡而可以数计之故以嵗之时各数其闾之众寡众寡见矣然后施舍可辨焉小司徒辨凡征役之施舎乡师辨其可任与其施舎者下至于闾胥又辨焉凡以相乡师小司徒辨其物而已】
  </div>
  <div class="pagination">
   <a href="周礼详解_page10.html">
    上一页
   </a>
   <span>
    ...
   </span>
   <a href="周礼详解_page6.html">
    6
   </a>
   <a href="周礼详解_page7.html">
    7
   </a>
   <a href="周礼详解_page8.html">
    8
   </a>
   <a href="周礼详解_page9.html">
    9
   </a>
   <a href="周礼详解_page10.html">
    10
   </a>
   <span class="current-page">
    11
   </span>
   <a href="周礼详解_page12.html">
    12
   </a>
   <a href="周礼详解_page13.html">
    13
   </a>
   <a href="周礼详解_page14.html">
    14
   </a>
   <a href="周礼详解_page15.html">
    15
   </a>
   <a href="周礼详解_page16.html">
    16
   </a>
   <span>
    ...
   </span>
   <a href="周礼详解_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
