<!DOCTYPE html>
<html>
<head>
    <meta charset="UTF-8">
    <title>礼记集说 - 第 88 页/共 145 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记集说 - 第 88 页/共 145 页</h1>
    <div class="content">　　孔氏曰上文云音从人心生乃成为乐此一节眀君上之乐随人情而动也人君政教善恶感动于心故形于声上文感于物而动故形于声是也声成文谓之音则上文变成方谓之音是也声之清浊杂比成文乃谓之音此云音不云乐者乐以音为本变动由于音又下文言治世之音乱世之音故不云乐也治平之世其乐音安静而欢乐由君政和美而人心安乐故也乱世乐音怨恨而恚怒由君政乖辟而人心怨怒故也亡国谓将欲灭亡之国乐音悲哀而愁思由其人困苦哀思故也治世乱世云世亡国不云世者以国将亡无复继世也治世乱世云政亡国不云政者言国将灭无复有政也
　　张氏曰人心即君上心也乐音善恶由君上心之所好故云生于人心者也情君之情也中犹心也心既感物而动故形见于声也政和则声音安乐政乖则声音怨怒是声音之道与政通矣
　　黄氏曰正义解云清浊杂比为成文今详之非其义也斯盖言情动于中而形于声声单出未能成文成文则声成章句之辞理义明白可以为乐文理也谓之音者取章成章句成句五声可比八音和谐为乐之本者也故声成文者言合理也以其颂美刺章句合理为成文矣傥但取清浊杂比则常言俗语鸟兽之声咸有清浊杂比岂可谓之成文者哉
　　濂溪周氏曰乐者本乎政者也政善民安则天下之心和故圣人作乐以宣畅其和心达于天地天地之气感而大和焉天地和则万物顺故神祗格鸟兽驯长乐陈氏曰心以感物而动为情情以因动而形为声声者情之所自而音者又杂比而成者也治世以道胜欲其音安以乐雅颂之音也政其有不和乎乱世以欲胜道其音怨以怒郑衞之音也政其有不乖乎亡国之音则桑间濮上非特哀以思而已其民亦已困矣由是观之世异异音音异异政夫岂声音自与政通耶盖其道本于心与情然也书曰八音在治忽国语曰政象乐亦斯意与自继代以论世未甞无治乱自封域以论国未甞无兴亡治乱言世不言国则国以世举亡国不言世则国亡而世从之矣治乱言政不言民亡国言民不言政亦可类推也言乐者音之所由生继之以六者之声言宫商角徴羽继之以五者之音何也曰声以单出为名音以杂比为辨论音之散而单出虽音也亦可谓之声论声之合而杂比虽声也亦可谓之音此言情动于中又言形于声诗序言情动于中而形于言又言情于中而形于声者动者喜怒哀乐之未者也者而中节动不足以言之动于中而形于言与声诗之所以寓于音也动于中而形于声乐之所以通于政也诗序兼始终言之乐记特原其始而已故其辨如此【乐书】
　　延平黄氏曰怒有以责之也至亡国也不足以责之思其治者而已下泉之诗是也怨有以亲之也至亡国也不足以亲之哀其亡者而已黍离之诗是也政有得失则于物有善恶物有善恶则于情有喜怒情有喜怒则于声有美刺故曰声音之道与政通矣严陵方氏曰安以乐者安其居乐其业也怨以怒者其心怨其气怒也哀以思者哀于今思于古也人安而乐由世之治世治由政之和和者相顺而理之谓人怨而怒者由世之乱世乱由政之乖乖者相悖而逆之谓人哀而思者由国之亡国亡由民之困困者不能自立之谓且政和则其音安乐政乖则其音怨怒此声音之道所以与政通也
　　马氏曰上言变成方谓之音而此言声成文谓之音其寔一也哀者哀其将亡而思者思其已存之际庆源辅氏曰安谓不知其所以然乐则驩虞不足以尽之矣怨怒犹有所属哀思则伥伥然矣人乐则思虑省哀则思虑多通上下只一理
　　山隂陆氏曰读鳬鹥既醉之诗则安以乐可知读君子偕老之诗则怨以怒可知读黍离之水诸诗则哀以思可知审乐知政盖知本之论与
　　宫为君商为臣角为民徴为事羽为物五者不乱则无怗懘之音矣宫乱则荒其君骄商乱则陂其官壊角乱则忧其民怨徴乱则哀其事勤羽乱则危其财匮五者皆乱迭相陵谓之慢如此则国之灭亡无日矣
　　郑氏曰五者君臣民事物也凡声浊者尊清者卑怗懘敝败不和貌五者其道乱则其音应而乱荒犹散也陂倾也
　　孔氏曰此一节论五声之殊所主不一得则乐声和调失则国将灭亡郑注月令云宫属土土居中央緫四方君之象也又音以丝多声重者为尊宫最大用八十一丝故为君也商属金七十二丝次宫如臣次君之贵重也角属木以其清浊中民之象也宫浊而羽清角六十四丝声居宫羽之中半清半浊故云清浊中民比君臣为劣比事物为优故云角清浊中民之象也徴属火用五十四丝声清故为事羽属水用四十八丝最处末所以羽为物也五者各得其所用不相壊乱则五音之响无敝败矣宫音乱则其声放防由其君骄溢故也商音乱则其声欹邪不正由其臣不治于官官壊故也角音乱则其声忧愁由政虐民怨故也徴音乱则其声哀苦由徭役不休民事勤劳故也羽音乱则其声倾危由君赋重民贫乏故也迭互也陵越也五声不和则君臣上下互相陵越所以为慢也灭絶也无日言旦夕可俟无复一日也崔氏曰五音之次以宫最浊自宫以下则稍清矣君臣民事物亦有尊卑故以次配之商是金金以决断犹臣事君亦以义断为贤也角属春春时物生众皆有区别象万民众多而有区别也徴属夏夏时生长万物皆成形体事亦有体故以徴配事也羽属冬冬物聚则成财用冬则物皆藏聚与财相类也宫声所以散者由君骄也君骄则万物荒散也商声所以倾邪者由臣官壊也官壊则物倾邪也角声所以乱者由民不安业有忧愁之心也民无自怨君上失政故下民生怨也徴所以乱者由民勤于事悲哀之所生也危者声不安也羽声所以不安者由君乱于上物散于下故知财乏不能得安故有匮乏也偏据一乱未足以灭亡五者皆乱故灭亡无日矣
　　延平周氏曰还相为宫而不相乱则其音和相陵谓声不依永也君臣民事物其道乱则其音应
　　长乐陈氏曰先王作乐以声配日以律配辰原乐声之始五声未始不先律要乐器之成十二律未始不先声书曰诗言志歌永言声依永律和声原乐声之始也周官大师掌六律六同以合隂阳之声皆文之以宫商角徴羽之声乐器之成也古者考律均声必先立黄钟以本之黄钟之管九寸触类而长之数多者上生而有余数少者下生而不足一损一益皆不出三才之数而已故参分益一上生之数也参分损一下生之数也今夫乐始于声声始于宫宫声最大而中固足以纲四声覆四方君之象也参分宫数损一而下生徴徴声微清而生变事之象也参分徴数益一而上生商商声则浊而下次于宫臣之象也参分商数损一而下生羽羽声最清而足以致饰物之象也参分羽数益一而上生角角声一清一浊其究善触而已宫徴商羽角上下相生之次也宫商角徴羽君臣民事物之次也传曰宫者音之主盖商非宫则失其所守不足以为臣角非宫则失其所治不足以为民徴非宫则失其所为不足以为事羽非宫则失其所生不足以为物五行主土五事主思亦犹是也宫商角徴羽五声之名也君臣民事物五声之寔也寔治则声从而治寔乱则声从而乱传曰闻宫音使人温舒而广大闻商音使人方正而好义闻角音使人恻隠而爱人闻徴音使人乐善而好施闻羽音使人整齐而好礼宫乱而君骄失温舒广大之意也商乱而官壊失方正好义之意也角乱而民怨失恻隠爱人之意也徴乱而事勤失好施而为之之意也羽乱而财匮失好礼而节之之意也【乐书】
　　严陵方氏曰王氏谓宫为君者周覆而以宅人者也商为臣者臣为商度者也角为民者民可制也不知所以制之则善触人者也徴为事者事于微则有徴也羽为物者物则有实用亦可以为饰故也怗如沾懘如滞由是而成除故也灭亡无日灭则人灭之也亡则自亡而已
　　山隂陆氏曰荒其君骄之兆也陂其官壊之证也怨是以忧勤是以哀危兆于匮亦危所以匮也凡乐唯宫为大故宫乱则荒若商乱角乱则壊则忧而已延平黄氏曰其君不骄则其宫不乱其宫不乱则其音不荒其财不匮则其羽不乱其羽不乱则其音不危故曰五者不乱则无怗懘之音矣
　　庆源辅氏曰大而不治曰荒荒不治也陂不正也变臣言官者主有职者言之也率土之濵莫非王臣忧与哀噍杀之意也危则欲絶矣嵇康之制慢商者其是之谓乎商慢则臣陵乎君矣
　　讲义曰人君知音之理实与政通则不敢骄傲怠忽而臣民事物之理亦从而得矣盖治生于敬而失于慢方慢之初疑若未至于乱亡及其渐也则已不可収拾古之人君所以务敬不使慢心得生焉以此也记言迭相陵谓之慢其有旨哉
　　郑卫之音乱世之音也比于慢矣桑间濮上之音亡国之音也其政散其民流诬上行私而不可止也
　　郑氏曰比犹同也濮水之上地有桑间者亡国之音于此之水出也昔殷纣使师延作靡靡之乐已而自沈于濮水后师防过焉夜闻而写之为晋平公鼓之是之谓也桑间在濮阳南诬罔也
　　孔氏曰此经论乱世灭亡之乐郑国之音好滥志卫国之音促速烦志并乱世之音也虽乱而未灭亡故云比于慢同前之慢也郑注昔殷纣以下皆史记乐书之文君政荒防民自流亡诬罔于上行其私意违背公道不可禁止也
　　横渠张氏曰郑卫之音人闻之湏起留连光景之意又生怠惰之意从而致骄之生虽珍翫竒货其始感人也亦不如是之切从而生无限嗜好故孔子必曰放之是亦圣人经歴过但圣人不为物所移耳苟未成性则有时能为所移盖郑卫之地濵大河沙地土壤不厚其间人自然气轻浮其地气薄不费耕耨物亦能生故其人偷脱怠惰弛慢頽靡其人情既如此则其声音所感亦同故闻其乐亦使人如此又其地平下其间人自然意气柔弱怠惰其土足以生古所谓息土之民不才者此也
　　长乐陈氏曰郑音好滥志卫音趋数烦志内足以疾外足以伤人乱世之音也虽未全如亡国之慢亦比近于慢而已其政防而无纪其民流而不反【乐书】山隂陆氏曰桑间即诗桑中是也其序曰政散民流而不可止今曰诬上行私而不可止其濮上之音与论语曰大师挚适齐亚饭干适楚三饭缭适蔡四饭缺适秦鼓方叔入于河播鼗武入于汉少师阳击磬襄入于海此言有守者不至于是矣
　　庆源辅氏曰五音应五事陵慢则灭亡无日矣故郑卫之音几于慢而未至于慢也夫至于形于声音者如此则反之岂易事哉亦终必亡而已矣故曰政防民流诬上行私而不可止政散民流乱国之事也疑当在乱国之音下国亡矣何有政散民流诬上行私之足言哉吕氏诗记辨之详矣政防民流而不可止序诗者引是以为说岂亦误与
　　延平黄氏曰诬上则天下之诚心丧行私则天下之和心丧此亡国之音所以作也
　　凡音者生于人心者也乐者通伦理者也是故知声而不知音者禽兽是也知音而不知乐者众庶是也唯君子为能知乐
　　郑氏曰伦犹类也理分也禽兽知此为声耳不知其宫商之变也八音并作克谐曰乐
　　孔氏曰自此至正也明音乐之异音易识而乐难知知乐则近于礼又眀礼乐隆极之防先王以礼乐教人之意音从声生声从心起故云生于人心者也此音为乐有金石丝竹干戚羽旄乐得则隂阳和失则羣物乱是乐能通伦理也隂阳万物各有伦类分理者也众庶知歌曲之音而不知乐之大体唯君子能知极乐之理
　　横渠张氏曰乐通伦理者合八音行八风如此得其和也不通伦理安能如此乐欲通天下之和必先尽万物之理湏是无不和故通伦类也论伦无患乐之情与万类皆无患方是乐之情和八音行八风犹是其间事之小者自天地鬼神万物之类无不尽其理所以作之而神人和鸟兽感通伦类是也
　　延平周氏曰大而天地细而秋毫莫不有伦理也唯乐为能宣之乐者岂特声音而已故禽兽知声而不知音则异于众庶众庻知音而不知乐则异于君子虽然君子之知乐亦未甞不始于声音
　　长乐陈氏曰乐为音之蕴音为乐之故乐足以该音而音不足以尽乐音虽生于人心未始不通于伦理八音克谐无相夺伦是也乐虽通伦理未始不生于人心乐者心之动是也盖伦则天人之道存而有先后理则三才之义贯而有度数故行而伦清以为乐论伦无患以为情近而亲踈贵贱之理形逺而天地万物之理着然则乐通伦理虽不离先后度数之间盖将载道而与之俱徃来而不穷矣彼禽兽知声而不知音众庶知音而不知乐岂足与语此心感于内情形于外而单出者乐之声也曲折成方交错成文而杂比者乐之音也大司乐曰凡乐皆文之以五声播之以八音传曰五声和八音谐而乐成则乐者比五声八音而成之者也君子仁足以尽性术知足以通伦理其于知乐也何有【乐书】
　　延平黄氏曰伦理之于人同有于性同生于心然而无乐为之和同则至于乖絶无乐为之感通则至于湮塞君臣上下听之莫不和恭父子兄弟听之莫不和亲则不至乎乖絶听钟声则思武臣听鼔鼙之声则思将帅之臣则不至乎湮塞禽兽有闻而无知有情而无文故不知音众庶有知而无徳有文而无寔故不知乐
　　严陵方氏曰伦言人伦理言物理若君臣上下同听之则莫不和敬长幼同听之则莫不和顺父子兄弟同听之则莫不和亲所谓通人伦也若草木茂区萌达羽翼奋角觡生所谓通物理也君子则通于道者也故唯君子为能知乐焉若瓠巴鼓瑟游鱼出听伯牙鼓琴六马仰秣此禽兽之知音者也魏文侯好郑卫之音齐宣王好世俗之乐此众庶之知音者也若孔子在齐之所闻季札聘鲁之所观此君子之知乐者也
　　清江刘氏曰所谓君子知乐者知其通伦理也知其扶性饰情而反之正也知其创业象功移风易俗也庆源辅氏曰乐者通伦理者也盖有序而后和和则其序不紊矣君子通伦理故能知乐子语鲁大师乐曰乐其可知也始作至绎如也以成君子尽人道者也众庶则有所亏矣孟子曰人之所以异于禽兽者几希庶民去之君子存之
　　金华邵氏曰伦伦类也理条理也曰心曰声曰音曰乐名虽不同伦理未甞不相通为一故心与声通声与音通音与乐通极其终则乐又未甞不与理通禽兽知单出之声而不知成文之音众庶知成文之音而不知比音之乐此皆不通伦理者也唯君子通伦理故能知乐
　　新安王氏曰领父子君臣之节形贵贱长幼之理乐之通伦也动四气之和着万物之理乐之通理也乐不通伦其能使祖考来格虞賔在位乎乐不通理其能使百兽率舞鳯凰来仪乎
　　是故审声以知音审音以知乐审乐以知政而治道备矣是故不知声者不可与言音不知音者不可与言乐知乐则几于礼矣礼乐皆得谓之有徳徳者得也郑氏曰知乐则几于礼者几近也听乐而知政之得失则能正君臣民事物之礼也
　　孔氏曰音由声生乐由音生政由乐生政善乐和音声皆善治道备矣
　　黄氏曰书云诗言志歌永言声依永律和声八音克谐无相夺伦以此辨之乐之作非徒然而起咸取国风雅颂四诗为本先有歌诗后乃从而为乐故古之审乐辨于诗者多矣若全舎诗言而辨五声八音者当春秋二百四十二年唯闻师旷吹律云南风不竞知楚师无功及伶州鸠辨钟声之摦理犹未当盖辨音声之能者唯知其吉凶之徴兆也若政之善恶不辨诗言而唯在声音则夫子云师挚之始关雎之乱洋洋乎盈耳哉及自卫反鲁然后乐正雅颂各得其所当此之时鲁政日衰而恶声不见于雅颂之乐哉以此详之辨于声则微而辨于诗者多矣盖鲁国乐师方失雅颂至夫子归而正之俾声依其永律和其声则雅颂之乐复正矣傥声音之防不系于诗则奏郑卫之乐而歌关雎之诗为亡国之音哉奏周南之乐而歌桑中之什为治世之音哉非通论也言五声应君臣民事物者乃御瞽察声之上下得失之徴应耳观注文正义之防言乐不本四诗诚为未当故云知音不知乐者众庶是也唯君子为能知乐是故审乐而知政也详其义如今之琴也小人闻之但知琴之音而不辨其辞防唯君子能知其音而辨其诗可知政也眀矣
　　长乐陈氏曰声乐之象音乐之舆故审声之清浊则知音之髙下审音之高下则知乐之和否审乐之和否则知政之得失而治道备矣大司乐以五声八音六舞大合乐以致鬼神示以和邦国以谐万民以安賔客以说远人以作动物则五声所以成八音审声以知音也八音所以节舞而合乐审音以知乐也幽足以致鬼神示眀足以和邦国内足以谐万民外足以安賔客逺足以说逺人微足以作动物是则审乐以知政而治道备岂外是与凡物皆动而有声声变而成音知音必自声始知乐必自音始礼主节乐主和和胜则流有以节之则不至慢易以犯节流湎以忘本其于礼也亦何甞逺之有且几者近而不逺之辞知乐之情则乐常几于礼而未甞逺礼自迹求之圣人作为鞉鼓椌楬埙篪以道徳音之音然后钟磬竽瑟以和之旄狄以舞之执其干戚习其俯仰诎伸容貌得庄焉行其缀兆要其节奏行列得正焉进退得齐焉施之祭祀所以献酬交酢也施之飨燕所以官序贵贱得其宜也施之乡射所以示后世有尊卑长幼之序也然则乐之所和礼之所节未始不行于其间曷甞不几于礼与子曰人而无礼焉以为徳易曰先王以作乐崇徳则礼为徳之容乐为徳之华所谓徳者礼乐皆得于身而已【乐书】
　　严陵方氏曰声杂而为音故审声以知音音比而为乐故审音以知乐声音之道与政通故审乐以知政此皆由麤以致精故毎言审焉审声以知音故不知声者不可与言音审音以知乐故不知音者不可与言乐夫以天地之形言之则乐隆于礼以隂阳之理言之则礼深于乐所谓知音者知其礼而已故言知乐则几于礼也何以言之乐由阳来而阳为春夏之作长作长所以动而即事礼由隂作而隂为秋冬之敛藏敛藏所以静而入道故也王氏谓见形则知刚强之胜柔弱识理则悟柔弱之胜刚强是矣虽然独阳不生独隂不生非春夏之作长亦无以致秋冬之敛藏苟不知乐亦何以几于礼乎
　　马氏曰唯君子为能知乐故由声以至于知音由音以至于知乐由乐以至于知政而为治之道无以易此矣礼乐有相通之理礼者中也乐者和也中以和为用和以中为体故知乐则可以几于礼几者近而未至之辞夔之达于乐而未达于礼所谓几于礼者也至于礼乐皆得则不特几于礼而已凡礼乐之情文皆有以得之得者对失之辞礼乐之道非浅闻单见之所能知故知之者寡而不知者众知之者寡而不知者众则是天下皆失而我独得之故曰徳者得也
　　延平黄氏曰声变而为音故审声以知音音比而为乐故审音以知乐政者乐之安乐怨怒中恭慢之所自作故审乐以知政乐与礼同出乎仁义之实礼之实节文仁义之成乐则乐其成而已然而乐之和已有节文在其中焉子曰礼者理也乐者节也以其乐为主不得谓之礼耳故曰知乐则几于礼心彻而为智智彻而为徳偏得乐则和而有所流偏得礼则中而有所倚非所谓有徳
　　山隂陆氏曰得其一而己徳不足言也既得之又失之不得为徳也
　　李氏曰乐由阳来礼自隂作故礼乐者犹东西之相反而不可以相无也是以方其以礼为体也必以乐为文方其以乐为体也必以礼为用故子曰不能乐于礼素言礼必以乐为文也周官曰以乐礼教和言乐必以礼为质也故逹于礼而不逹于乐则素逹于乐而不逹于礼则偏矣夫唯知礼故几于乐知乐故几于礼此自乐言之故曰知乐则几于礼矣
　　庆源辅氏曰审声以知音审音以知乐顺而下之自源以寻流也审乐以知政逆而上之自末以反本也审始形之声以知他日之乐审已成之乐以知前日之政如表里形影之不诬也则治道悉矣乐通伦理故知乐则几于礼礼者理也然知之而已故曰几焉子曰兴于诗立于礼成于乐孟子曰礼之实节文斯二者是也乐之实乐斯二者乐则生矣生则乌可已也故礼乐不备不可谓之成人
　　金华邵氏曰惟君子知乐故审噍杀之声则知其为志微噍杀之音审啴缓之声则知其为寛谐慢易繁文简节之音如此之类所谓审声以知音也审寛裕肉好顺成和动之音则知和乐兴焉审流辟邪防狄成涤荡之音则知乐兴焉若此之类所谓审音以知乐也审乐之和则知其政之和审乐之乖则知其政之乖若此之类所谓审乐以知政也吾能自知音以至于知政伦理贯通则于为治音乐不敢缺一苟一有缺则声与音音与乐必形见于此矣故不知声不可与言音不知音不可与言乐苟能知乐则于礼为几盖礼者理也乐通伦理故于礼为几论至于此则礼乐岂二理哉








　　礼记集说卷九十一
　　钦定四库全书
　　礼记集说卷九十二　　　　宋　卫湜　撰
　　是故乐之隆非极音也食飨之礼非致味也清庙之瑟朱而疏越壹倡而三叹有遗音者矣大飨之礼尚酒而俎腥鱼大羮不和有遗味者矣
　　郑氏曰隆犹盛也极穷也清庙谓作乐歌清庙也朱练朱练则声浊越瑟底孔也画疏之使声迟也倡发歌句也三叹三人从叹之耳大飨祫祭先王以腥鱼为俎实不臑熟之大羮肉湆不调以盐菜遗犹余也
　　孔氏曰乐之隆盛在移风易俗非崇钟鼔之音食飨之礼谓宗庙祫祭在于孝敬非在致美味清庙之瑟谓歌清庙之诗所弹之瑟也朱案虞书传云古者帝王升歌清庙之乐大琴练此云朱明练之可知也不练则体劲而声清练则丝熟而浊瑟两头有孔疏通之使两头孔相连孔小则声急孔大则声迟声既浊瑟音又迟是其质素初壹倡之时但有三人赞叹之言叹者少也虽然有遗余之音以其贵在于徳所以有遗音人念之不忘也此覆上乐之隆非极音也大飨之礼案郊特牲云郊血大飨腥此云腥鱼故郑知大飨为祫祭宗庙也尚酒在五齐之上腥生也虽有三牲而兼载腥鱼谓荐血腥之时至荐熟之时皆烹之而熟鱼则始末不烹故云俎腥鱼并肉湆皆质素之食而大飨设之虽然有遗余之味人爱之不忘也此覆上食飨之礼非致味也
　　张氏曰乐之盛本在移风易俗非崇钟鼓之音礼之盛本在安上治民非崇玉帛至味清庙之瑟言乐盛非用极音大飨即食飨也变食言大崇其名故也不尚重味故食言大也此言礼盛不在至味先王制礼作乐本是教训晓民平于好恶之理使去恶归善不为口腹耳目之欲令反归人之正道也
　　长乐陈氏曰徳为礼乐之本礼乐为徳之文乐之隆在德不在音非极五音之铿锵而已大飨之礼在德不在味非致五味之珍美而已清庙之瑟为乐之隆则大飨之礼其礼之隆欤清庙而以朱疏越之瑟和之使人知乐意所尚非在乎极音者也且得无遗音乎老子所谓大音希声此也周官大司乐以肆献祼享先王以馈食享先王盖羞其肆而酌献焉则以祼犹生事之有飨也羞其熟而馈食焉则以食犹生事之有食也飨以阳为主而其祭为禘食以隂为主而其祭为祫由是观之食飨之礼未尝不致味谓之非致味者岂大飨之礼而误为食飨欤曲礼大飨不饶富郊特牲曰郊血大飨腥故大飨之礼尊尚酒俎尚腥鱼豆尚大羮贵饮食之本也圣人为礼贵本始以示之使人知礼意所尚非在乎致味者也且得无遗味乎左传所谓大羮不致此也【乐书】
　　清江刘氏曰此皆言贵其本而忘其末也遗者忘也弃也清庙之瑟美其德而忘其音大飨之礼美其敬而忘其味凡乐以音为之节而反忘音焉意不主于音也意不主于音是故朱疏越乃可尚也凡食飨以味为之文而反忘味焉意不主于味也意不主于味是故酒大羮乃可尚也主于音则不能遗音不能遗音则虽烦响淫声有不足矣主于味则不能遗味不能遗味则虽大牢庻羞有不足矣故孔子曰礼乐云
　　延平黄氏曰极音致味以物为音为味也朱之有遗音酒之有遗味以徳为音为味也先王之制礼乐也以极口腹耳目之欲则虽极音致味不足以厌其志而教民平好恶反人道之正则内足而无待乎外矣故虽朱之浊疏越之迟三叹之希酒之质俎鱼之腥大羮之淡足以胜其欲是以先王之制礼乐也务使人以理而后动以节而后作
　　严陵方氏曰以乐之隆非极音则凡音之所极者皆乐之杀耳以飨之大非致味则凡味之所致者皆飨之小耳极音则无遗音致味则无遗味矣仲尼燕居曰升歌清庙示德也升而在上则隆之故也瑟堂上之乐君子之所御此清庙之诗所以必播之于瑟也朱疏越皆非极音之义倡必有和歌之常也于此则叹之而不和者以言之不足故也是所以有遗音欤大羮以其不和故足为大也于酒言尚则知腥鱼大羮皆在所尚矣于腥鱼言俎则知酒之在尊大羮之在豆矣于大羮言不和则知酒之不厚腥鱼之不熟矣是互相备也有所遗则为不尽矣极与致一也互言之耳前曰食飨后曰大飨又何也飨虽以食为下亦未尝无食故以食言之然飨之类不一且嫌其非大也故又以大言之
　　延平周氏曰传曰有声者有声声者有味者有味味者声之所声者闻矣而声声者未尝发味之所味者尝矣而味味者未尝呈是故清庙之瑟有遗音者贵其未发之音也所谓未发者无音之音也大飨之礼有遗味者贵其未呈之味也所谓未呈者无味之味也
　　山隂陆氏曰一倡而三叹所谓嗟叹之不足故咏歌之于是为至遗犹忘也言造其极者忘其粗也遗音与味其于礼乐可谓眞得矣
　　新安朱氏曰一倡三叹盖一人倡而三人和也今解者以为三叹息非也
　　庆源辅氏曰三叹谓闻者叹其有遗音也有遗音言弗尽其音也有遗味言弗尽其味也于此有所遗则于彼有所尽矣
　　金华邵氏曰礼乐皆得而谓之徳者岂自外来哉得之于我而非强探力索始可谓徳耳是以乐之隆虽钟鼔管磬干戚羽籥莫不具陈而非得乎乐者故非极音食飨之礼虽笾豆簠簋醴荐饔饩莫不毕备而非得乎礼者故非致味至文王清庙之瑟声浊而迟倡者一而叹者三其音盖有遗矣而后世必贵焉者以文王之瑟有得于乐故音虽不足而徳则有余也大飨之礼酒腥鱼大羮其味盖有遗矣而后世必重焉者以大飨之礼有得于礼故味虽不足而徳则有余也然则礼乐之理岂假于外亦贵其自得于吾身而已
　　是故先王之制礼乐也非以极口腹耳目之欲也将以敎民平好恶而反人道之正也
　　郑氏曰敎之使知好恶也
　　孔氏曰酒腥鱼大羮是非极口腹也朱疏越是非极耳目也敎民均平好恶好者行之恶者避之反归人道之正也
　　黄氏曰礼乐之制所以平天下之情欲俾各知其分而不萌好恶之心者也洪范云无有作恶遵王之路无有作好遵王之道皆节其好恶之心为王道者也若礼乐失制则王道不行而好恶无节矣譬诸负者小人之事也乘者君子之器也名器失制则小人者不责己愚但心恶其负而好其乘也是故强胁弱众暴寡奔竞无极为大乱之道也若礼乐明备则君子在位小人自知其愚不求侥幸之乘而甘乎负矣如斯则是好恶有节而反人道之正也
　　长乐陈氏曰作好则失仁作恶则失义故平其好所以反之仁平其恶所以反之义易曰立人之道曰仁与义则反仁与义者反人道之正也周官五礼防民之伪而敎之中六乐防民之情而敎之和所谓防民之情伪者平好恶也敎之中和者反人道之正也【乐书】严陵方氏曰饮食以行礼非极口腹之欲歌舞以作乐非极耳目之欲礼以节之则民之好恶平而无过乐以和之则民之好恶平而无乖好得其平则好也人之所同是恶得其平则恶也人之所同非好恶止于一故能反人道之正焉孔子曰唯仁者能好人能恶人夫仁也者人也合而言之道也能好能恶是为人道之正矣
　　马氏曰先王之制礼乐也不知者以为极口腹耳目之欲极口腹耳目之欲从其小体而已先王之为礼乐将以教民平好恶平之使中其节也反人道之正则非强其所无也使之复其性之本而已
　　庆源辅氏曰人之好恶本无不正也蔽于私夺于气则不得其平而失其正矣礼所以防其私乐所以平其气也
　　金华应氏曰民受天地之中以生喜怒哀乐之未发谓之中何往而非正发而皆中节谓之和何往而非平乖戾而失其平则和徳丧偏倚而失其正则中徳亏平其好恶则得其和反人道之正则得其中平者固所以趋乎和正者固所以趋乎中无党无偏王道平平无反无侧王道正直会其有极归其有极惟平则正矣正则中矣
　　人生而静天之性也感于物而动性之欲也物至知知然后好恶形焉好恶无节于内知诱于外不能反躬天理灭矣
　　郑氏曰性不见物则无欲物至知知至来也知知毎物来则又有知也节法度也知犹欲也诱犹道也引也躬犹已也理犹性也
　　孔氏曰自此至道也论人感物而动物有好恶所感不同若其感恶则天理灭为大乱之道故下文明先王所以制礼乐而齐之也外物旣来每一物来则心知之会意则好爱之不会意则嫌恶之是好恶形也好恶恣己之情是无节于内所欲之事道诱于外外见所欲心则从之是知诱于外也不能自反而禁止则天性灭絶矣
　　河南程氏曰不能反躬天理灭矣天理云者百理俱备元无少欠
　　横渠张氏曰谓天性静则何常静谓之动则何常动天性难专以静言无物非天性静也感之而动气之性也何谓气之性人须气以生其性即气之性也感者必待有物则有所感无物则何所起喜怒好恶去取莫非因物而有知知犹言能知能知其知则好恶形焉
　　长乐陈氏曰人生而静书所谓惟民生厚也有不为天之性乎感于物而动书所谓因物而有迁也有不为性之欲乎史迁以性之动为性之顺误矣夫道有君子必有小人性有善必有恶知恻隠之为仁羞恶之为义是非之为知辞让之为礼此知性之本也知耳之欲声目之欲色鼻之欲臭口之欲味此知性之欲也知性之本循而充之为君子知性之欲循而充之为小人【乐书】
　　严陵方氏曰性禀扵天静而无欲物自外至而入吾可知之域得所欲则在所好非所欲则在所恶而好恶形焉知知者知其所知也然心知其为好而好之知其为恶而恶之所谓好恶特未定也知诱扵外则逐物逐物则不能反躬沈扵人为而天理灭矣马氏曰人生而静则无知也物之至然后知之顺其心则好逆其心则恶好恶无节扵内则在内之志诱扵在外之物不能反躬以复其性之本而天理扵是灭矣然则所谓知者非眞知也所谓欲者非可欲也所谓动者非动而中节也所知非真知则所欲非可欲也欲非可欲则其动亦不能中其节也
　　延平周氏曰静则为性性则情之未发者也动则为情情则性之己发者也
　　山隂陆氏曰物至而知所谓知则所谓真者凿而好恶形矣列子曰无乐无知是真乐真知
　　庐陵胡氏曰欲情也董生曰情者人之欲也礼运云喜怒哀乐爱恶欲谓之七情易取扵艮其背者背则不见可欲也知知所知者多也人病以多知为杂理犹道也郑谓理情也案易说卦云穷理尽性则理性各别
　　新安朱氏曰人生而静以上不容说人生而静以上即是人物未生时人物未生时只可谓之理说性不得此所谓在天曰命也才说性时便已不是性才谓之性便是人生以后此理已堕在形气之中不全是性之本体矣此所谓在人曰性也大抵人有此形气则是此理始具于形气之中而谓之性才说是性便已涉乎有生而兼乎气质不得为性之本体也然性之本体元未尝离亦未尝杂要人就此上靣见得其本体原未尝离亦未尝杂耳凡人说性只是说继之者善也言性不可形容而善言性者不过即其发见之端而言之而性之理固可黙识矣如孟子言性善与四端是也未有形气浑然天理未有降付故只谓之理已有形气是理降而在人具于形气之中方谓之性已渉乎气矣便不能超然专说得理也程子曰天所赋为命物所受为性又曰在天曰命在人曰性是也　又曰人生而静天之性也感于物而动性之欲也此言性情之妙人之所生而有者也葢人受天命之中以生其未感也纯粹至善万理具焉所谓性也然人有是性则有是形有是形则有是心而不能无感于物感于物而动则性之欲者出焉而善恶于是乎分矣性之欲即所谓情也　又曰物至知知然后好恶形焉此指情之动处为言而性在其中也物至而知知之者心之感也好之恶之者情也形焉者其动也所以好恶而有自然之节者性也好恶无节于内知诱于外此言情之所以流而性之所以失也情之好恶本有自然之节唯其不自觉知无所涵养而大本不立是以天则不明于内外物又从而诱之此所以流滥放逸而不自知也茍能于此觉其所以然者而反躬以求之则其流庶乎其可制也不能如是而唯情是徇则人欲炽盛而天理灭息尚何难之有哉此一节明天理人欲之机间不容息处唯其反躬自克念念不忘则天理益明存养自固而外诱不能夺矣
　　延平黄氏曰喜怒哀乐之未发谓之中发而皆中节谓之和静而中者性之正也动而和者情之正也好恶无节扵内知诱扵外无中为之主故也庄子曰以有涯随无涯殆己巳而为知者殆而已矣夫用无涯之知应无穷之感生无节之好恶则天理灭矣孟子曰万物皆备于我矣反身而诚乐莫大焉不能反躬而诱扵外为乐此天理所以灭也
　　广汉张氏曰感物而动性之欲也言亦性所有也而其要系乎心君宰与不宰耳心宰则情得其正率乎性之常而不可以欲言矣心不宰则情流而陷溺其性专为人欲矣　又曰反躬之义深矣好恶无节扵内则知为物诱心不宰而情徇扵物矣故贵扵反躬焉反躬而求之则夫生而静者卓然而可见而万理可得而穷矣平日致知力行无非反躬之功也庆源辅氏曰因上礼乐敎民平好恶故此推人好恶所由生反躬谓反之扵心也变性言理善言性也灭谓湮灭之实未尝也
　　金华邵氏曰感物而动性始有欲欲非情欲逸欲之欲性而无欲则槁木死灰耳率性之谓道从何出哉孔子曰我欲仁杯子曰可欲之谓善书曰惟天生民有欲果情欲逸欲之谓乎所谓物者亦岂外物哉感君臣而敬感父子而亲之类耳然性非自能有欲也物至于吾前吾之知足以知之故所喜则好所怒则恶其欲遂形欲虽形矣当此之时乃邪正未分之时苟作好恶无节于内而吾之知又为物诱于外则流荡忘反而天理灭矣天理即人道之正也
　　夫物之感人无穷而人之好恶无节则是物至而人化物也人化物也者灭天理而穷人欲者也于是有悖逆诈伪之心有淫泆作乱之事是故强者胁弱众者暴寡知者诈愚勇者苦怯疾病不养老幼孤独不得其所此大乱之道也
　　郑氏曰穷人欲言无所不为
　　孔氏曰物既众多感人无有穷己所好所恶无有法节物善则人善物恶则人恶是人化物也人旣化物逐而迁之恣其情欲故灭其天生清静之性而穷极人所贪嗜之欲也知者欺诈愚人勇者困苦怯者疾病者心所嫌恶不收飬之老幼孤独无有哀矜者故不得其所也
　　横渠张氏曰穷人欲则心无虚须立天理人心者人欲道心者天理穷人欲则灭天理旣无人欲则天理自明明则可至于精微谓之危则在以礼制心　又曰灭天理而穷人欲今当复反归其天理古之学者便立天理孔孟而后其心不传如荀杨皆不能知长乐陈氏曰天理灭则人之良心亡矣彼生于其心者安得无悖逆诈伪者乎人欲穷则人之美行丧矣彼发于其事者安得无淫佚作乱之事者乎夫然则弱者无所恃而为强者之所胁寡者无所附而为众者之所暴愚者无所施而为知者之所诈怯者无所立而为勇者之所苦疾病不养而其政散老幼孤独不得其所而其民流非大治之道也岂足以同民心哉自好恶无节扵内至灭天理而穷人欲不能平好恶之患也自有悖逆诈伪之心至老幼孤独不得其所不能反人道之正之患也由是观之先王之扵礼乐刑政独可已乎【乐书】
　　延平周氏曰孟子曰耳目之官不思而蔽扵物物交物则引之而已矣谓其蔽扵物则我亦物也我亦物则以物而交物者也以物而交物则天理所以灭而人欲所以穷也天理灭人欲穷大乱之道也
　　严陵方氏曰物之感人自外入而无穷人之好恶由中出而无节则非所谓物物而不物扵物者矣故曰物至而人化物也人为物所化则灭自然之天理穷使然之人欲而不反矣天下之乱莫大扵此故曰大乱之道
　　马氏曰君子为能役物物至而化者是役扵物者也李氏曰夫役于物则失其精义逐于物则丧其利用而化于物者言其成于渐也孟子曰交于物传曰习于性成夫人之于物也始于交至于化而终于成夫物有外有内得于内者内物也动于外者外物也能无失其良心则不汨其内物操其常心则不动于外物诗曰天生烝民有物有则所谓内物也书曰惟民生厚因物有迁所谓外物也孟子曰物交物则引之而已言内之物交乎外之物也夫所谓不能反躬者舎其常心也好恶无节于内者失其良心也
　　新安朱氏曰物之感人无穷而人之好恶无节此说得工夫极密两边都有些罪过物之诱人固无穷然亦是自家好恶无节所以被物诱去若自有主宰如何被诱去此处极好玩味且是语意浑粹　又曰上言情之所以流此以其流之甚而不返者言之也好恶之节天之所以与我也而至于无宰制万物人之所以为贵也而反化于物焉天理唯恐其存之有未至也而反灭之人欲唯恐其制之不力也而反穷之则人之所以为人者至是尽矣然天理秉彛终非可殄灭者虽化物穷欲至扵此极苟能反躬以求则天理之本然者初未尝灭也但习染已深难觉而易昧难反而易流非厉知耻之勇而致百倍之功则不足以复其初耳
　　庆源辅氏曰是故君子先立乎其大者则其小者不能夺也天下固未有大扵心者自强者胁弱至孤独不得其所皆所谓灭天理而穷人欲也反此则天理也故文王发政施仁必先斯四者
</div>
    <div class="pagination">
<a href="礼记集说_page87.html">上一页</a><span>...</span><a href="礼记集说_page83.html">83</a><a href="礼记集说_page84.html">84</a><a href="礼记集说_page85.html">85</a><a href="礼记集说_page86.html">86</a><a href="礼记集说_page87.html">87</a><span class="current-page">88</span><a href="礼记集说_page89.html">89</a><a href="礼记集说_page90.html">90</a><a href="礼记集说_page91.html">91</a><a href="礼记集说_page92.html">92</a><a href="礼记集说_page93.html">93</a><span>...</span><a href="礼记集说_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
