<!DOCTYPE html>
<html>
 <head>
  <meta charset="utf-8"/>
  <title>
   仪礼经传通解 - 第 41 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   仪礼经传通解 - 第 41 页/共 47 页
  </h1>
  <div class="content">
   彻庶羞设于西序下【为将馂去之庶羞主为尸非神馔也尚书传曰宗室有事族人皆侍终日大宗已侍于宾奠然后燕私燕私者何也已而与族人饮也此彻庶羞置西序下者为将以燕饮与然则自尸祝至于兄弟之庶羞宗子以与族人燕饮于堂内宾宗妇之庶羞主妇以燕饮于房　为于伪反去起吕反饮与音余　疏曰知非神馔而云为尸者以其尸三饮后始荐庶羞故彻之乃馂也凡馂者尸馂鬼神之余祭者馂尸之余义取鬼神之恵徧庙中庶羞非鬼神恵故不用也引尚书传者证彻庶羞不入于房而设于西序下以拟燕故也必知祭有燕者案楚茨诗云鼓钟送尸下云备言燕私注云祭祀毕归宾客之俎同姓则留与之燕所以尊宾客亲骨肉也其上大夫当日傧尸安有燕故有司彻上大夫云主人退注云反于寝也是无燕私若下大夫不傧尸与此士礼同亦当有燕也云与者以经直言设于西序下不言燕引书传为证有燕故言与以疑之也云然则自尸祝以下知义如此者以兄弟受献于堂下主妇内宾受献于房中尸出之后堂房无事故知燕时男子在堂妇人在房可也】筵对席佐食分簋铏【为将馂分之也分簋者分敦黍于防为有对也敦有虞氏之器也周制士用之变敦言簋容同姓之士得从周制耳祭统曰馂者祭之末也不可不知也是故古之人有言曰善终者如始馂其是已是故古之君子曰尸亦馂鬼神之余恵术也可以观政矣　疏曰云敦有虞氏之器者礼记明堂位云有虞氏之两敦上文黍稷之敦是周制士用之云言簋容同姓之士得从周制耳者大未异姓既用异代之器故少牢特牲皆用敦则同姓之士当同周制用簋故经言分簋引祭统者证馂是鬼神之恵徧庙中若国君之恵徧境内是可以观政之事也】宗人遣举奠及长兄弟盥立于西阶下东面北上祝命尝食者举奠许诺升入东面长兄弟对之皆坐佐食授举各一肤【命告也士使嗣子及兄弟其恵不过族亲古文皆作馂　疏曰此决下篇少牢二佐食及二宾长馂明恵大及异姓不止族亲而已】主人西面再拜祝曰有以也两奠举于俎许诺皆答拜【以依注音似或如字　以读如何其久也必有以也之以祝告释辞以戒之言女此当有所以也以先祖有徳而享于此祭其坐其余亦当以之也少牢馈食礼不戒者非亲昵也旧説曰主人拜下席南　女音汝下同　疏曰何其久也必有以也此辞在诗邶风旄丘篇此经云有以也者以先祖有功徳子孙当嗣之而庿食先祖亦合享此祭故读从之也云少牢馈食礼不戒者二佐食与二宾长非亲昵也引旧説者以经直言主人西而拜不见其处故引旧説以明下席南】若是者三【丁宁戒之】皆取举祭食祭举乃食祭铏食举【食乃祭铏礼杀疏曰前正祭之时尸祭铏尝之告旨讫佐食尔黍于席上尸始食今馂食乃祭铏故决云礼杀故也】卒食主人降洗爵宰賛一爵主人升酌酳上上拜受爵主人答拜酳下亦如之【少牢馈食礼曰賛者洗三爵酌主人受于户内以授次旧説云主人北面授于爵　疏曰引少牢者欲见此礼主人亦受于户内以授次引旧説以此经云酳下主人面位无文当北面也】主人拜祝曰酳有与也如初仪【主人复拜为戒也与读如诸侯以礼相与之与言女酳此当有所与也与者与兄弟也既知似先祖之徳亦当与女兄弟谓教化之　疏曰诸侯以礼相与之与见礼记礼运言此者戒嗣子与长兄弟及众兄弟相教化相与以尊先祖之徳也】两执爵拜【答主人也】祭酒卒爵拜主人答拜两皆降实爵于篚上洗爵升酌酢主人主人拜受爵【下复兄弟位不复升也】上即位坐答拜【既授爵户内乃就坐　疏曰以其主人位在户内下席南西面故知上馂授爵于户内乃就坐】主人坐祭卒爵拜上答拜受爵降实于篚主人出立于户外西面【事馂者礼毕】
　　右
　　祝命彻阼俎豆笾设于东序下【命命佐食阼俎主人之俎宗妇不彻豆笾彻礼略各有为而已设于东序下亦将燕也　疏曰云祝命彻阼俎者是佐食彻之当彻阼俎之时堂下宾兄弟俎毕出故下文云佐食彻阼俎堂下俎毕出是也云宗妇不彻豆笾彻礼略各有为而已者以宗妇賛设豆笾佐食设俎理应佐食彻俎宗妇彻豆笾以彻礼略故宗妇豆笾命佐食并彻之也云各有为而已者谓宗妇彻祝俎豆笾佐食彻阼俎豆笾是各自有为何必依前所设之时也】祝执其俎以出东面于户西【俟告利成少牢下篇曰祝告利成乃执俎以出疏曰案有司彻下大夫不傧尸改馔于西北隅讫主人出立于阼阶上西面祝执其俎以出立于西阶上东面司宫阖牖户祝告利成乃执俎以出于庙门外有司受归之彼不傧尸之礼亦与此特牲礼同故引为证也】宗妇彻祝豆笾入于房彻主妇荐俎【宗妇既并彻彻其卑者士虞礼曰祝荐席彻入于房　疏曰宗妇不彻主人豆笾而彻祝豆笾入房者为主妇将用之为燕祝两豆笾而主妇用之者祝接神尸之类主妇燕姑姊妹及宗女宜行神恵故主人以荐羞并及祝庶羞燕宗人于堂主妇以祝笾豆燕内宾于房是其事也云宗妇既并彻彻其卑者以宗妇不彻主人笾豆而彻祝与主妇是彻其卑者故得并彻引士虞礼者以经自有入房之文注更引士虞礼者有嫌也嫌者以主妇荐俎先在房嫌经入房又为彻】
　　右彻俎将用之为燕
　　佐食彻尸荐俎敦设于西北隅几在南厞用筵纳一尊佐食阖牖户降【厞扶未反　厞隠不知神之所在或诸逺人乎尸谡而改馔为幽闇庶其飨之所以为厌饫少牢馈食礼曰南面如馈之设此所谓当室之白阳厌也则尸未入之前为阴厌矣曾子问曰殇不备祭何谓隂厌阳厌也　厌一艳反饫于庶反　疏曰云不知神之所在或诸逺人乎礼记郊特牲之文彼论正祭与绎祭之事此为阳厌引之者欲见孝子求神非一处故先为阴厌之事也引少牢者见彼大夫礼阳厌南面此士礼东面虽位不同当室之白则同案曽子问庶殇为阳厌之事故彼云凡殇与无后者祭于宗子之家当室之白尊于东房是谓阳厌郑注云当室之白谓西北隅得户之明者也凡言厌者谓无尸直厌饫神尸未入之前为阴厌谓祭于奥中不得户明故名阴厌对尸谡之后改馔于西北隅为阳厌以向户明故为阳厌也孔子曰有阴厌有阳厌见曽子问】祝告利成降出主人降即位宗人告事毕宾出主人送于门外再拜【拜送宾也凡去者不答拜　疏曰云凡去者不答拜者云凡揔解诸文主人拜送宾皆不答拜郑注乡饮酒云礼有终是也若宾更答拜是更崇新敬礼故不答也】佐食彻阼俎堂下俎毕出【记俎出节兄弟及众宾自彻而出唯宾俎有司彻归之尊宾者　疏曰有司彻归尸侑之俎不宾尸归尸俎皆不见归宾俎郑所以知归宾俎者上文宾出主人送于门外再拜明宾不自彻俎主人使归之若助君祭必自彻其俎郑注曲礼大夫以下或使人归之是以鲁郊不致燔俎于大夫孔子不脱冕而行士大夫家尊宾使归之自余亦自彻而去也】
　　右改馔西北隅阳厌












　　仪礼经传通解续卷十七
&lt;经部,礼类,通礼之属,仪礼经传通解__仪礼经传通解续&gt;
　　钦定四库全书
　　仪礼经传通解续卷十八
　　宋　杨复　撰
　　少牢馈食礼　祭礼二【郑目录云诸侯之卿大夫祭其祖祢于庙之礼于五礼属吉礼大戴第八小戴第十一别録第十六　疏曰郑知诸侯之卿大夫者曲礼下云大夫以索牛用大牢是天子卿大夫明此用少牢为诸侯之卿大夫可知宾尸是卿不宾尸为下大夫为异也】
　　经十六
　　少牢馈食之礼【少诗召反后放此　礼将祭祀必先择牲系于牢而刍之羊豕曰少牢诸侯之卿大夫祭宗庿之牲　疏曰案周礼地官充人职云掌系祭祀之牲牷祀五帝则系于牢而刍之三月享先王亦如之注云牢闲也必有闲者防禽兽触齧养牛羊曰刍三月一时节气成案楚语诸侯卿大夫等虽不得三月亦皆有养牲之法故郑据焉言刍之唯据羊若豕则曰豢故地官藁人职云掌豢祭祀之犬注云养大豕曰豢乐记亦云豢豕作酒非以为祸不言豕曰豢文略也云牛羊曰少牢者对三牲具为大牢若然豕亦有牢称故诗公刘云执豕于牢下经云上利升牢心舌注云牢羊豕也是豕亦称牢也但非一牲即得牢称若一牲即不得牢名故郊特牲与士特牲皆不言牢也】日用丁巳【音纪注皆同　内事用柔日必丁巳者取其令名自丁宁自变改皆为谨敬必先诹此日明日乃筮　疏曰案曲礼文外事以刚日内事以柔日内事谓冠昏祭祀出郊为外事谓征伐巡守之等甲丙戊庚壬为刚日乙丁巳辛癸为柔日今直言丁巳者郑云取其令名故也云必先诹此日明日乃筮者以其举事尚朝旦不可今日谋日即筮是以此文云日用丁巳乃云筮旬有一日是别于后日乃筮也】筮旬有一日【旬十日也以先月下旬之己筮来月上旬之已　疏曰知旬为十日者此云旬有一日以先月下旬之己筮来月上旬之己除后己之前通前己为十日十日为齐后己日则祭若然筮日即齐乃可故下文筮日即云乃官戒不云厥明也郑直云下旬己上旬已据用已一日而言若用丁言先月下旬丁筮来月上旬丁若丁巳之外辛乙之等皆然郑必言来月上旬不用中旬下旬者吉事先近日故也】筮于庿门之外主人朝服西面于门东史朝服左执筮右抽上韇兼与筮执之东面受命于主人【朝直遥反后朝服皆放此韇徒木反　史家臣主筮事者疏曰云主人朝服西面于门东者此为将筮故西面案下文为期于庿门外主人门东南面注云主人不西面者大夫尊于诸官有君道也者彼不为卜筮之事故主人南面也又主人朝服者为祭而筮还服祭服是以上篇特牲筮亦服祭服端以此而言天子诸侯为祭卜筮亦服祭服案司服云享先王则衮冕祭义云易抱龟南面天子衮冕北面虽有明知之心必进断其志焉是为祭而卜还服祭服则诸侯为祭卜筮服祭服可知若为他事卜筮则异于此孝经注云卜筮冠皮弁衣素积百王同之不改易士冠主人朝服注云尊蓍龟之道故也云史家臣主筮事者案杂记大夫士筮亦云史练冠长衣是史主筮事也】主人曰孝孙某来日丁亥用荐岁事于皇祖伯某以某妃配某氏尚飨【丁未必亥也直举一日以言之耳禘于大庿礼者不得丁亥则己亥辛亥亦用之无则苟有亥焉者可也荐进也进嵗时之祭事也皇君也伯某且字也大夫或因字为諡春秋传曰鲁无骇卒请諡与族公命之以字为展氏是也某仲叔季亦曰仲某叔某季某也某妃某妻也合食曰配某氏若言姜氏子氏也尚庶几飨歆也　大庿音泰下文大筮大祝皆同　疏曰丁未必亥也直举一日以言之耳者以日有十辰有十二以五刚日配六阳辰以五柔日配六阴辰若云甲子乙丑之等以日配辰丁日不定故云丁未必亥经云丁亥者不能具载举一日以丁当亥而言余或以己当亥或以丁当丑此等皆得用之也云禘于大庿礼者大戴礼文云不得丁亥则己亥辛亥亦用之者郑云此吉事先近日唯用上旬若上旬之内不得丁巳以配亥或上旬之内无亥以配日则余阴辰亦用之故春秋宣八年经尝辛巳有事于大庿文二年经书八月丁夘大事于大庿昭十五年经书二月癸酉有事于武宫桓十四年乙亥尝此等皆不独用丁巳之日与亥辰也葢无则苟有亥焉可也必须亥者案月令云乃择元辰天子乃耕注云元辰葢郊后之吉亥也阴阳式法亥为天仓祭祀所以求福宜稼于田故先取亥上旬无亥乃用余辰也云伯某且字也者以某在伯下若某在子上者某是伯仲叔季以某且字不得在子上故也云大夫或因字为諡者谓因二十冠而字为諡知者以某且字者观徳明功若五十字以伯仲人人皆有非功徳之事故知取二十冠而字为諡也隠八年春秋左氏传云无骇卒羽父请諡与族公问族于众仲众仲对曰天子建徳因生以赐姓胙之士而命之氏诸侯以字为諡因以为族公命以字为展氏彼无骇之祖公子展以展为諡在春秋前无骇取以为族故公命为展氏是也此经云伯某是正祭之称也若时有告请及非常祭祀则去伯直云且字言某甫则聘礼赐饔惟羮饪筮一尸若昭若穆仆为祝祝曰孝孙某荐嘉礼于皇祖某甫是也若卿大夫无諡正祭与非常祭一皆言五十字在子上与士正祭礼同则云某子故聘礼记云皇考某子是也特牲士礼无諡正祭称皇考某子若士告请之祭则称且字故士虞记云适尔皇祖某甫是也】史曰诺西面于门西抽下韇左执筮右兼执韇以击筮【将问吉凶焉故撃之以动其神易曰蓍之徳圜而神疏曰史既曰诺乃之于门西阈外西面述命乃筮也云左执筮及下云击筮筮者皆是蓍以其用蓍为筮因】
　　【名蓍为筮云兼执韇者上文己用右手抽上韇此经又用右手抽下韇是二韇兼执之也云易曰蓍之徳圆而神者郑彼注云蓍形圆而可以立变化之数故谓之神也引之者证蓍有神故击而动之也】遂述命曰假尔大筮有常孝孙某来日丁亥用荐嵗事于皇祖伯某以某妃配某氏尚飨【述循也重以主人辞告筮也假借也言因蓍之灵以问之常吉凶之占繇　重直用反繇直又反　疏曰云遂述命者史既受主人命乃右还向阈外西面遂述上主人之辞谓之述命述命讫乃连言曰假尔大筮有常此是即席西面命筮与述命同为一辞者对士防礼卜葬日云不述命若述命即与即席西面命龟异郑注云述命命龟异龟重威仪多也对此大夫少牢述命命筮同筮轻威仪少为文也云常吉凶之占繇者谓应凶告吉应吉告凶则不常此吉凶之占依龟之繇辞繇辞则占龟之长若易之爻辞以占筮也】乃释韇立筮【卿大夫之蓍长五尺立筮由便　疏曰云卿大夫之蓍长五尺者大戴礼三正记皆有此文立筮由便以其蓍长立筮为便对士之蓍三尺坐筮为便若然诸侯蓍七尺天子蓍九尺立筮可知】卦者在左坐卦以木卒筮乃书卦于木示主人乃退占【卦者史之属也卦以木者毎一爻画地以识之六爻备书于板史受以示主人退占东面旅占之　疏曰云卦者史之属也者以其筮是史故知卦者是史之属也云书于板者释继书卦于木木即板也云史受以示主人者以经书卦是画卦者恐卦者以示于主人以卦者卑宜还使筮史以示主人也】吉则史韇筮史兼执筮与卦以告于主人占曰从【从者求吉得吉之言　疏曰以主人之祭本以求吉今以疑而问筮筮而得吉是从主人本心故曰从者是求吉得吉之言也】乃官戒宗人命涤宰命为酒乃退【涤大歴反　官戒戒诸官也当共祭祀事者使之具其物且齐也涤溉濯祭器埽除宗庙　共音恭齐侧皆反下同溉古爱反　疏曰云官戒戒诸官也当共祭祀事者使之具其物且齐也涤溉濯祭器埽除宗庙者此其筮祭日得吉当以崇祭事故知官戒戒诸官有此数事此等皆事见于下文故郑总而言也】若不吉则及逺日又筮日如初【及至也逺日后丁若后已　疏曰云逺日后丁若后己者即上曲礼云防事先逺日吉事先近日是也若上旬丁巳不吉则至上旬又筮中旬丁巳不吉至中旬又筮下旬丁巳不吉则止不祭以其卜筮不过三也是以郑云后丁若后己也】
　　右卿大夫祭前十日先筮日
　　宿【宿读为肃肃进也大夫尊仪益多筮日既戒诸官以齐戒矣至前祭一日又戒以进之使知祭日当来古文宿皆作羞　疏曰云大夫尊仪益多者其大夫宿戒两有士有宿而无戒是仪略故云大夫仪多也此直是仪多而云益多者据士尸一宿下文大夫尸再宿是仪益多益多犹云弥多也此云前祭一日又戒以进之使知祭日当来并下文明日朝服筮尸并是前祭一日唯下文前宿一日宿戒尸者是前祭二日以言前宿一日明祭前二日可知也】前宿一日宿戒尸【皆肃诸官之日又先肃尸者重所用为尸者又为将筮　又为于伪反　疏曰云皆肃诸官之日者解经宿是肃诸官之日云又先肃尸者揔解经前宿一日宿戒尸谓是肃诸官之日前又先肃尸校一日当祭前二日也云重所用为尸者肃诸官唯一肃尸有再肃是重所用为尸者故也云又为将筮者亦是肃之使知祭日当来故也若然宿与戒前后名不同今合言之者以前有十日之戒后有一日之宿若单言戒嫌同十日若单言宿嫌同一日故宿戒并言明其别也或云此是初戒尸云宿戒尸者故加宿字于戒上也】明日朝筮尸如筮日之礼命曰孝孙某来日丁亥用为岁事于皇祖伯某以某妃配某氏以某之某为尸尚飨筮卦占如初【某之某者字尸父而名尸也字尸父尊鬼神也不前期三日筮尸者大夫下人君祭之朝乃视濯与士异　疏曰云某之某者字尸父而名尸也者案曲礼云父在不为尸注云为其失子道然则尸卜筮无父者若然凡为人尸者父皆死矣死者当讳其名今对尸故知不称尸父之名故上某是尸之父字下某为尸名是生者可称名是以云字尸父而名尸也云字尸父尊鬼神也者以不称名是尊鬼神也特牲士礼云前期三日筮尸此祭前一日筮尸吉遂宿尸者天子诸侯前期十日卜得吉日则戒诸官散齐至前祭三日卜尸得吉又戒宿诸官使之致齐士卑不嫌故得与人君同三日筮尸但下人君不得散齐七日耳大夫尊不敢与人君同直散齐九日前祭一日筮尸并宿诸官致齐也云祭之朝乃视濯与士异者亦是士卑得与人君同祭前一日视濯大夫尊不敢与人君同故与士异也云与士异亦是下人君下人君亦是与士异互换省文为义也】吉则乃遂宿尸祝摈【筮吉又遂肃尸重尸也既肃尸乃肃诸官及执事者祝为摈者尸神象　疏曰诸官一肃上已宿尸讫今筮吉又肃再肃者是重尸者也云既肃尸乃肃诸官及执事者此重解上文宿是此宿尸后事置于上文者佊为前宿一日宿戒尸之事故云其实当在此重肃尸之后也云祝为摈者尸神象者决前筮尸时皆主人出命至此使祝摈以尸是神象故使祝摈也案特牲使宗人摈主人辞又有祝共传命者士卑不嫌两有与人君同此大夫尊下人君故阙之唯有祝摈而已又此尸不言出门面位案特牲主人宿尸时尸如主人服出门左西面郑注云不敢南面当尊则大夫之尸尊尸出门径南面故主人与尸皆不在门东门西也】主人再拜稽首祝告曰孝孙某来日丁亥用荐嵗事于皇祖伯某以某妃配某氏敢宿【告尸以主人为此事来】尸拜许诺主人又再拜稽首主人退尸送揖不拜【尸不拜者尸尊　疏曰凡宾主之礼宾去主人皆拜送今云尸送揖不拜者以大夫尸尊故也】若不吉则遂改筮尸【即改筮之不及逺日疏曰此决上文筮日不吉筮逺日者以日为祭祀之本须取丁巳之类故须取逺日后旬丁此筮尸不吉不须退至后旬故筮不待逺日也】
　　右筮尸宿尸及宿诸官
　　既宿尸反为期于庙门之外【为期肃诸官而皆至定祭早晏之期为期亦夕时也言既肃尸反为期明大夫尊肃尸而已其为宾及执事者使人肃之　疏曰云为期肃诸官而皆至者宿尸及宿诸官与为期皆于祭前之日也特牲云厥明夕陈鼎于门外又下文请期曰羮饪是夕时则此大夫礼为期亦夕时可知也经云宿尸反即云为期明大夫不自肃宾以下可知故云使人肃之也】主人门东南面宗人朝服北面曰请祭期主人曰比于子【比毗志反次也注同　比次早晏在于子也主人不西面者大夫尊于诸官有君道也为期亦唯尸不来也　疏曰言比早晏者一日一夜辰有十二冬日夏夜长短不同是以推量比次日辰之早晏也云主人不西面者大夫尊于诸官有君道也者决特牲主人门外西面士卑于属吏无君道故也云为期亦唯尸不来也者言亦特牲为期时宾及众宾位于门西时无尸此大夫礼余宾之等并来亦唯尸不来是以主人南面亦为无尸也】宗人曰旦明行事主人曰诺乃退【旦明旦日质明】
　　右宗人请祭期
　　明日主人朝服即位于庿门之外东方南面宰宗人西面北上牲北首东上司马刲羊司士击豕宗人告备乃退【刲苦圭反　刲击皆谓杀之此实既省告备乃杀之文互者省文也尚书传羊属火豕属水　疏曰案特牲视牲与视杀别日今少牢不言视牲直言刲击告备乃退者省文也祭义云君牵牲穆答君卿大夫序从既入门丽于碑卿大夫袒而毛牛尚耳诸侯礼杀于门内此大夫与特牲士皆杀于门外者辟人君也云刲击皆谓杀之者豕言击动之使鸣是视牲也羊言刲谓杀之是视杀也】雍人摡鼎匕俎于雍爨雍爨在门东南北上【摡古爱反　雍人掌割亨之事者爨灶也在门东南统于主人北上羊豕鱼腊皆冇灶灶西有镬凡摡者皆陈之而后告絜　疏曰云雍人掌割亨之事者周礼饔人职文云凡摡者皆陈之而后告絜者案特牲视濯时皆陈之视讫告絜此亦当然】廪人摡甑甗匕与敦于廪爨廪爨在雍爨之北【甑子孕反甗鱼展反又音言刘音彦又鱼变反敦音对刘都爱反后皆放此　廪人掌米入之藏者甗如甑一孔匕所以匕黍稷者也古文甑为烝　疏曰云廪人掌米入之藏者周礼地官廪人职文以其谷入仓人米入廪人故也云甗如甑一孔者案冬官陶人职云甗实二鬴厚半寸唇寸甑实二鬴厚半寸唇寸七穿郑司农云甗无底甑以其无底故以一孔解之云匕所以匕黍稷者也者上雍人云匕者所以匕肉此廪人所掌米故云匕黍稷也】司宫摡豆笾勺爵觚觯几洗篚于东堂下勺爵觚觯实于篚卒摡馔豆笾与篚于房中放于西方设洗于阼阶东南当东荣【放犹依也大夫摄官司宫兼掌祭器也　疏曰案特牲云宗人升自西阶视壶濯及豆笾反降东北面告濯具郑注云不言絜以有几席若然彼几席不摡则几洗篚三者亦不摡而并言之者以其同降于东堂下故继觚觯连言之其实不摡也云大夫摄官司宫兼掌祭器者下文司宫筵神席于奥此又掌豆笾之等故郑云摄官案内则郑注云诸侯兼官者彼对天子天子六卿诸侯三卿兼六卿此则大夫对诸侯诸侯具官大夫摄官也】
　　右视杀视濯
　　羮定雍人陈鼎五三鼎在羊镬之西二鼎在豕镬之西【定多佞反　鱼腊从羊肤从豕统于牲　疏曰云鱼腊从羊肤从豕统于牲者上文摡鼎时郑云羊豕鱼腊皆有灶今陈鼎宜各当其镬此三鼎在羊镬之西二鼎在豕镬之西故云鱼腊从羊肤从豕也其实羊豕鱼腊各有镬也此直有羊豕言皆有镬前注可知鱼腊皆有灶案士虞礼云侧享于庿门外之右东面鱼腊爨在其南士之鱼腊皆有爨则大夫鱼腊皆有镬可知故羊豕鱼腊皆有灶也】司马升羊右胖髀不升肩臂臑膊骼正脊一脡脊一横脊一短胁一正胁一代胁一皆二骨以并肠三胃三举肺一祭肺三实于一鼎【胖音判髀步礼反又方尔反臑奴到反又人于反膊刘音纯説文之允反骼音格又音各下同脡他顶反升犹上也上右胖周所贵也髀不升近窍贱也肩臂臑肱骨膊骼股骨脊从前为正胁旁中为正脊先前胁】
　　【先后屈而反犹器之防也并并也脊胁骨多六体各取二骨并之以多为贵举肺一尸食所先举也祭肺三为尸主人主妇古文胖皆作辩髀皆作脾今文并皆为并防侧耕反后同并步顶反辩音遍一皮苋反脾必尔反又婢支反　疏曰上十一体言一者见其体也下言皆二骨以并见一体皆有二骨也云脊从前为正胁旁中为正脊先前胁先后屈而反犹器之防也云先前者正脊是也先后者即短胁是也故特牲记云尸俎正脊二骨横脊长胁二骨短胁郑注云脊无中胁无前贬也明代胁最在前也脊先前胁先后者取防屈之义若然脊以前为正其次名脡却后名横脡者取脡脡然直后言横者取阔于脡凡名骨皆随形名之唯言正者以义取称焉此言防者指解脊不取肩胳也若尸举牲体则胁肩胳为防故郑注特牲云举先正脊后肩自上而却下防而前终始之次也故尸举牲体如防也案下注云升之以尊卑此注云犹器之防也若防则不得见尊卑若以尊卑升复不得见防两注似乖者凡牲体四支为贵故先序肩臂臑膊胳为上是尊然后序脊胁于下是卑次应先言正胁而先言短者又取防之义也但所序骨体各有宜不可准定也若然既以尊卑升之而祭肺贵序在下者肠胃及肺在内不得与外体为尊卑之次当以肠内自为先后之次也云脊胁骨多六体各取二骨并之以多为贵者此经肩臂已下皆言一至十一体之下揔言皆二骨知二骨据脊胁骨多六体各取二骨者案特牲记肩臂臑肫胳不言二骨至序脊胁即言二骨以并故知此言皆二骨亦据脊胁可知也】司士升豕右胖髀不升肩臂臑膊骼正脊一脡脊一横脊一短胁一正胁一代胁一皆二骨以并举肺一祭肺三实于一鼎【豕无肠胃君子不食溷腴　溷音患又扶困反　疏曰云君子不食溷腴礼记少仪文彼注云腴有似于人秽故乐记注云以谷食犬豕曰豢是似人也】雍人伦肤九实于一鼎【伦择也肤胁华肉择之取美者　疏曰知胁革肉者下文云肤九而俎亦横载革顺故知肤是胁革肉也】司士又升鱼腊鱼十有五而鼎腊一纯而鼎腊用麋【司士又升副倅者合升左右胖曰纯纯犹全也　疏曰云司士又升副倅者谓是第三俎其司士与前文司士升豕者别知者以下经云司士三人升鱼腊肤则此豕鱼腊宜各一人又此升鼎宜俱时明是副倅者非升豕者可知云倅者案诸子职云掌国子之倅郑云是公卿大夫之副贰则此云倅亦副之别名以其副牲鼎故云副倅也】卒脀皆设扄幂乃举陈鼎于庿门之外东方北面北上【脀之承反北面北上乡内相随古文幂皆为宻】司宫尊两甒于房户之间同棜皆有幂甒有酒【甒亡甫反　房户之间房西室户东也棜无足禁者酒戒也大夫去足改名优尊者若不为之戒然古文甒皆作庑今文幂作鼏　疏曰云棜无足禁者酒戒也大夫去足改名优尊者若不为之戒然者此决特牲用棜仍云禁此改名曰棜是优尊者若不为神戒然乡饮酒虽是大夫礼犹名斯禁者寻常饮酒异于祭祀也】司宫设罍水于洗东有枓设篚于洗西南肆【枓音主　枓水器也凡设水用罍沃盥用枓礼在此也九于反刘苦侯反　疏曰云凡设水用罍沃盥用枓礼在此也者言凡揔仪礼一部内用水者皆须罍盛之沃盥水者皆用枓为之郑言礼在此者以士冠礼直言水在洗东士昏礼亦直言水在洗东乡饮酒特牲记亦云然皆不言罍器亦不云有枓其燕礼大射虽云罍水又不不言有枓故郑注揔云凡此等设水用罍沃盥用枓其礼眞在此故余文不具省文之义】改豆笾于房中南面如馈之设实豆笾之实【改更也为实之更之威仪多也如馈之设如其陈之左右也馈设东面　疏曰前司宫摡豆笾讫豆笾放于西方今欲实之乃更设豆笾于房中南面如馈之礼东面设然者此大夫礼威仪多决特牲士礼视濯时豆笾铏在东房至实豆笾时直云豆笾铏陈于房中如初郑云如初者取而实之既而反之是其不改笾豆之处因而实之是士礼威仪略也】小祝设槃匜与箪巾于西阶东【为尸将盥　防曰案特牲直云尸盥匜水实于槃中箪巾在门内之右不言其人未闻也知非祝者彼下文始言祝筵几于室中注云至此使祝接神明前非祝也】
　　右实鼎及豆笾槃匜等
　　主人朝服即位于阼阶东西面【为将祭也】司宫筵于奥祝设几于筵上右之【布陈神坐也室中西南隅谓之奥席东西近南为右　疏曰案特牲云祝筵几郑云使祝接神此使司宫者此大夫礼异于士故司官设席祝设几大天官多故使两官共其事亦是接神故祝设几也】主人出迎鼎除鼏士盥举鼎主人先入【道之也主人不盥不举　疏曰此决特牲主人降及宾盥士礼自举鼎此大夫尊不举故不盥】司宫取二勺于篚洗之兼执以升乃啓二尊之葢幂奠于棜上加二勺于尊覆之南柄【二尊两甒也　疏曰二尊两甒者即上司宫尊两甒于房户之间是也知二勺两尊用之者酒虽有不酌重古如酌者然也】鼎序入雍正执一匕以从雍府执四匕以从司士合执二俎以从司士赞者二人皆合执二俎以相从入【相息亮反相助】陈鼎于东方当序南于洗西皆西面北上肤为下匕皆加于鼎东枋【枋彼命反　肤为下以其加也南于洗西陈于洗西南　疏曰此云肤为下门外陈鼎时不言至此言之者以肤者豕之实前陈鼎在门外时未有俎据鼎所陈则肤在鱼上今将载于俎设之最在后故须分别之也云肤为下以其加者以羊无别俎而豕有肤俎故谓之加以加为下也洗当东荣近东也其陈鼎鼎当东序则近西也而言南于洗西则鼎陈于洗西稍近南东西不得与洗相当也】俎皆设于鼎西西肆肵俎在羊俎之北亦西肆【肵音祈　肵俎在北将先载也异其设文不常鼎　疏曰云异其设文不当鼎者羊俎在羊鼎西今云肵俎在羊俎北不继鼎明不当鼎也若继鼎言者即在鼎西也】宗人遣宾就主人皆盥于洗长朼【长丁丈反注同　长朼者长宾先次宾后也主人不朼言就主人者明亲临之古文朼作匕】佐食上利升牢心舌载于肵俎心皆安下切上午割勿没其载于肵俎末在上舌皆切本末亦午割勿没其载于肵横之皆如初为之于爨也【牢羊豕也安平也平割其下于载便也凡割本末食必正也午割使可絶勿没为其分散也肵之为言敬也所以敬尸也周礼祭尚肺事尸尚心舌心舌知滋味今文切皆为刌　疏曰经言皆如初为之于爨也者以前肤鼎时不见心舌嫌不在爨故明之云皆者羊豕皆有心舌也案特牲记云肵俎心舌皆去本末午割之实于牲鼎载心立舌缩俎即是未入鼎时则制此心舌然也既未入鼎时先制之是以虽出爨亦得为皆如初爨也云凡割本末食必正也者乡党孔子云割不正不食故割本末为食正也云肵之为言敬也者郊特牲文彼云肵之为言敬也言所以敬尸也云周礼祭尚肺者礼记明堂位云有虞氏祭首夏后氏祭心殷祭肝周祭肺是周之礼法祭肺而此肵俎不取肺而用心者以其事尸尚心舌心舌知滋味者故特牲记郑注亦云心舌知食味者欲尸之飨此祭是以进之若然舌之所尝在味乃是心之所知酸苦也故心舌并言之】佐食迁肵俎于阼阶西西缩乃反佐食二人上利升羊载右胖髀不升肩臂臑膊骼正脊一脡脊一横脊一短胁一正胁一代胁一皆二骨以并肠三胃三长皆及俎拒举肺一长终肺祭肺三皆切肩臂臑膊骼在两端脊胁肺肩在上【升之以尊卑载之以体次各有宜也拒读为介距之距俎距胫中当横节也凡牲体之数及载备于此　疏曰升羊载右胖者准例实鼎曰升实俎曰载今实俎而言升者以其升者上也是以载俎升载两言之也但此经所载牲体多少一依上文升鼎不异而重序之者以其载俎之时恐与入鼎时多少有异故重序之举肺祭肺上己言今又言之者以其上升鼎时直言举肺一祭肺三不言长短上所以不言长短者以其入鼎时三者未制故不辩长短至此载俎乃制长短及切之故具辩之也若然上升鼎时不制者若升鼎制之恐二肺杂乱是以升俎乃制之若然心舌未升鼎时己午割勿没不言至载俎乃言午割者彼二者其体殊异不杂乱故俎乃一辩而已云肩臂臑膊胳在两端脊胁肺肩在上者此是在俎之次俎有上下犹牲体有前后故肩臑在上端膊胳在下端脊胁肺在中其载之次序肩臂臑正脊脡脊横脊代胁长胁短胁肺肠胃膊胳也云升之以尊卑者即上文上利升羊以下序其在鼎也云载之以体次者俎法四体尊于脊胁即经四体在两端脊胁肺在中者故云各有宜也云拒读为介距之距者案左氏传昭二十五年云季郈之鸡鬭季氏介其鸡郑氏云介甲为鸡着甲又云郈氏为之金距注云金距以金踏距今郑君合取季氏之介又取郈氏之距而云介距之距也引之者彼距在鸡足为距此俎距在俎为横也是距云俎距胫中当横节也案明堂位云俎有虞氏以梡夏后氏以嶡殷以椇周以房俎注云梡断木为四足而已嶡之言蹙也谓中足为横距之象周礼谓之距彼注云周礼谓之距即指此俎距而言是距为俎足中央横者也此言俎距胫中当横节者案明堂位夏后氏以嶡谓中足之横下仍有殷之椇谓横下仍有曲挠之足下又有周之房俎谓四足下更有跗郑云上下两间有似于堂房是横下更有二事故言胫中当横节也云几牲体之数及载备于此者案此经节折前体肩臂臑两相为六后体膊胳两相为四短胁正胁代胁两相为六脊有三揔为十九体唯不数觳二通之为二十一体二觳正祭不荐于神尸故不言是牲体之数备于此言及载备于此者上经云升于鼎此经云载于俎是其及载备于此也】下利升豕其载如羊无肠胃体其载于俎皆进下【进下变于食生也所以交于神明不敢以食道敬之至也乡饮酒礼进腠羊次其体豕言进下互相见　见贤遍反　疏曰云进下变于食生也者决公食大夫乡饮酒牲体皆进腠腠是本是食生人之法此言进末末为终谓骨之终食鬼神法故云变于食生也云所以交于神明者郊特牲文云不敢以食道檀弓文云羊次其体豕言进下互相见者羊次其体即上经上利升羊以下是次其体言互相见者羊言体亦进下豕言进下亦次其体也】司士三人升鱼腊肤鱼用鲋十有五而俎缩载右首进腴【鲋音附右首进腴亦变于食生也有司载鱼横之少仪曰羞濡鱼者进尾　疏曰云右首进腴亦变于食生也者凡载鱼为生人首皆向右进鳍其祭祀亦首皆在右进腴生人死人皆右首陈设在地地道尊右故也鬼神进腴者腴是气之所聚故祭祀进腴也生人进鳍者鳍是脊生人尚味故公食大夫云鱼匕缩俎寝右郑注云右首也寝右进鳍也干鱼近腴多骨鲠是也云有司载鱼横之少仪曰羞濡鱼者进尾引之者欲见正祭与傧尸载鱼礼异又与生人食礼不同以其尸之礼上大夫载鱼横之于人为缩于俎为横既见干鱼则进首可知复取少仪者濡鱼进尾见与干鱼异有司彻进首是上大夫绎祭傧尸之礼有干鱼横于俎宜进其首则少仪羞濡鱼者是天子诸侯绎祭可知以其天子诸侯绎祭干湿皆有干鱼则进首鲜鱼则进尾必知是天子诸侯绎祭者以其大夫傧尸云加膴祭少仪云祭膴又与傧尸加膴祭于上同故知义然也】腊一纯而俎亦进下肩在上【如羊豕凡腊之体载礼在此　疏曰以其诸经唯有腊文无升载之事唯有此经所载之法故云载礼在此也】肤九而俎亦横载革顺【列载于俎令其皮相顺亦者亦其骨体疏曰云列载于俎令其皮相顺者解经革顺谓以此肤之体相次而作行列以肤革相顺而载也云亦其骨体者上牲体横载文不明故举肤亦横载以明之此肤言横则上羊豕骨体亦横载可知也】
　　右举鼎匕载
　　卒脀祝盥于洗升自西阶主人盥升自阼阶祝先入南面主人从户内西面【将纳祭也】主妇被锡衣侈袂荐自东房韭菹醓醢坐奠于筵前主妇赞者一人亦被锡衣侈袂执葵菹蠃醢以授主妇主妇不兴遂受陪设于东韭菹在南葵菹在北主妇兴入于房【被锡读为髲鬄古者或剔贱者刑者之髪以被妇人之紒为饰因名髲鬄焉此周礼所谓次也不纚笄者大夫妻尊亦衣绡衣而侈其袂耳侈者葢半士妻之袂以益之衣三尺三寸袪尺八寸韭菹醓醢朝事之豆也而馈食用之丰大夫礼葵菹在防今文鬄为緆蠃为蜗　髲鬄上皮义反下大计反刘吐歴反下同緆音羊蜗力禾反　疏曰云主妇赞者一人亦被锡者此被锡侈袂与主妇同既一人与主妇同则其余不得如主妇当与士妻同纚笄绡衣若士妻与妇人助祭一皆纚笄绡衣以绡衣下更无服服穷则同故特牲云凡妇人助祭者同服是也云被锡读为髲鬄者欲见鬄取人髪为之之义也云古者或剔贱者刑者之髪以被妇人之紒为饰因名髲鬄焉者此解名髲鬄之意案哀公十七年左传説卫庄公登城望戎州见己氏之妻髪美使髠之以为吕姜髢是其取贱者髪为鬄之事也云此周礼所谓次也者案周礼追师云掌王后以下副编次三翟者首服副鞠衣襢衣首服编褖衣首服次郑彼注副首饰若今步摇编编列髪为之若假紒次次第髪长短为之所谓髲鬄郑云所谓髲鬄者指此文也是彼此相晓也云不纚笄者大夫妻尊者此决特牲主妇纚笄士妻卑故也云亦衣绡衣者亦如特牲士妻主妇绡衣也绡衣者六服外之下者云而侈其袂耳侈者葢半士妻之袂以益之衣三尺三寸袪尺八寸者士妻之袂二尺二寸袪尺二寸三分益一故衣三尺三寸袪尺八寸也故内司服注亦为此解此或云衣三尺三寸或云袂俱合义是以防服记云亦名袂为衣也云韭菹醓醢朝事之豆也者案周礼醢人职朝事之豆韭菹醓醢昌本麋臡菁菹鹿臡茆菹麋臡彼天子八豆今大夫取二豆为馈食用之丰大夫礼故也若然葵菹嬴醢亦天子馈食之豆今大夫用之郑不言者彼馈食当其节天子八豆此大夫取二而已故不须言之云葵菹在防者以其韭菹在南醓醢在北今于次东葵菹在北嬴醢在南是其防次之也】佐食上利执羊俎下利执豕俎司士三人执鱼腊肤俎序升自西阶相从入设俎羊在豆东豕亚其北鱼在羊东腊在豕东特肤当俎北端【相助也】主妇自东房执一金敦黍有葢坐设于羊俎之南妇赞者执敦稷以授主妇主妇兴受坐设于鱼俎南又兴受赞者敦黍坐设于稷南又兴受赞者敦稷坐设于黍南敦皆南首主妇兴入于房【敦有首者尊者器饰也饰葢象龟周之礼饰器各以其类龟有上下甲今文曰主妇入于房疏曰敦有首者尊者器饰也饰葢象龟知有此义者以其经曰敦南首明象龟虫兽之形故云首知象龟者以其葢形龟象故也云周之礼饰器各以其类者案周礼梓人云外骨内骨以脰鸣者以胷鸣者之类郑云刻画祭器博庶物也又周礼司尊彝有鸡彝之等是周之礼饰器各以其类也云龟有上下甲者欲言此敦葢取象之意以龟冇上下甲故敦葢象之是亦取其类也敦葢既象龟明簋亦象为之故礼器云管仲镂簋朱纮注云谓刻而饰之大夫刻为龟耳诸侯饰以象天子饰以玉言以玉饰之还依大夫象形为饰也天子则簋敦兼有九嫔职云凡祭祀赞玉齍注云玉齍玉敦受黍稷器是天子八簋之外兼用敦也特牲云佐食分簋铏注云为将馂敦有虞氏之器也周制士用之变敦言簋容同姓之士得从周制耳则同姓大夫亦用簋特牲少牢用敦者异姓大夫士也明堂位云有虞氏之两敦夏后氏之四琏殷之六瑚周之八簋郑注云皆黍稷器制之异同未闻案周礼舍人注圆曰簋孝经注直云外方曰簋者据而言若然云未闻者据殷己上未闻周之簋则闻矣故易损卦云二簋可用享注云离为日日圆防为木木器象是其周器有闻也孝经纬钩命决云敦规首上下圆相连簠簋上圆下方法隂阳是有闻而郑云未闻者郑不信之故也】祝酌奠遂命佐食啓防佐食啓防葢二以重设于敦南【防古外反重直容反下及注同　酌奠酌酒为神奠之后酌者酒尊要成也特牲馈食礼曰祝洗酌奠奠于铏南重累之　疏曰迎尸之前将为阴厌为神不为尸故云为神奠之也云后酌者酒尊要成也者上经先设余馔此经乃酌者酒尊物设馔要由尊者成故后设之也引特牲者酌奠之处当在铏南此经不言故引为证也云重累之者以黍稷各二二者各自当重累于敦南欲合之也】主人西面祝在左主人再拜稽首祝祝曰孝孙某敢用柔毛刚鬛嘉荐普淖用荐嵗事于皇祖伯某以某妃配某氏尚飨主人又再拜稽首【祝祝下之又反鬛力辄反淖女孝反羊曰柔毛豕曰刚鬛嘉荐菹醢也普淖黍稷也普大也淖和也徳能大和乃有黍稷春秋传曰奉盛以告曰絜粢丰盛谓其三时不害而民和年丰也疏曰云羊曰柔毛豕曰刚鬛曲礼文羊肥则毛柔豕肥则鬛刚也引春秋者证黍稷大和之义左氏桓六年】
　　【传文此之所言随季梁辞也】
　　右迎尸之前先为阴厌
　　祝出迎尸于庿门之外主人降立于阼阶东西面祝先入门右尸入门左【主人不出迎尸伸尊也特牲馈食礼曰尸入主人及宾皆辟位出亦如之祝入门右者辟尸盥也既则后尸　辟音避又房益灰下同　疏曰云主人不出迎尸伸尊也者礼记云君迎牲而不迎尸别嫌也尸在庿门外则疑于臣在庿中则全于君故主人皆不出迎尸尸在庿门外为臣道故主人不出迎尸伸尊也引特牲者尸出入时主人与宾西位上皆逡巡辟位敬尸也云既则后尸者下经云祝延尸尸升自西阶入祝从注云由后诏相之曰延是后尸也】宗人奉槃东面于庭南一宗人奉匜水西面于槃东一宗人奉箪巾南面于槃北乃沃尸盥于槃上卒盥坐奠箪取巾兴振之三以受尸巾【奉芳勇反　庭南没霤　疏曰庭南者于庭近南是没尽门屋霤近门而盥也是以特牲亦云尸入门北面盥继门而言即亦此没霤者也】祝延尸尸升自西阶入祝从【由后诏相之曰延延进也周礼曰大祝相尸礼祝从从尸升自西阶疏曰周礼曰大祝相尸礼注云延其出入诏其坐作是也】主人升自阼阶祝先入主人从【祝接神先入宜也】尸升筵祝主人西面立于户内祝在左【主人由祝后而居右尊也祝从尸尸即席乃却居主人左　疏曰祝先入至主人入而居祝之右者以祝从尸后诏侑之故在尸后主人前及尸即筵主人与祝西面则主人尊故却居主人左】祝主人皆拜妥尸尸不言尸答拜遂坐【妥他果反　拜妥尸拜之使安坐也尸自此答拜遂坐而卒食其间有不啐奠不尝铏不告旨大夫之礼尸弥尊也不告旨者为初亦不飨所谓曲而杀　疏曰案尔雅妥安坐也故云拜妥尸拜之使安坐也案特牲云尸啐酒告旨主人拜尸答拜祭铏尝之告旨不得遂坐此经云答拜遂坐故郑解其遂坐而卒食之意以其间有不啐奠不尝铏不告旨也特牲所云尝铏谓尝豕铏此不尝铏亦谓不尝豕铏也案下云尝羊铏则此不尝豕铏可知不告旨者既不啐奠故无告也言大夫之礼尸弥尊者既不啐奠又不尝铏不告旨是弥尊也云不告防者为初亦不飨者案特牲迎尸即席坐主人拜妥尸尸答拜执奠祝飨主人拜如初注云飨劝强之也其辞取于士虞记则宜云孝孙某圭为而孝荐之飨是士贱不嫌得与人君同大夫尊嫌与人君同故初不飨后亦不告旨故云不告旨者为初亦不飨也云所谓曲而杀者礼器文彼注云谓若父在为母期不得申故引为证若然曲而杀为初不飨而言也】祝反南面【未有事也堕祭尔敦官各肃其职不命　堕许规反刘相规反下同　疏曰云未有事也者释祝反南面也云堕祭尔敦文在下经官各肃其职不命者言祝无事之义案宿诸官各肃其事不须命故祝得反南面】尸取韭菹辩防于三豆祭于豆间上佐食取黍稷于四敦下佐食取牢一切肺于俎以授上佐食上佐食兼与黍以授尸尸同受祭于豆祭【辩音遍防如恱反刘而谁反　牢羊豕也同合也合祭于俎豆之祭也黍稷之祭为堕祭将食神余尊之而祭之今文辩为徧　疏曰云黍稷之祭为堕祭者肺与黍稷俱得为堕故周礼守祧职既祭则蔵其堕堕中岂不能兼肺肺与黍稷俱祭于苴上既蔵之明肺与黍稷器不动人就器减取之故特得堕名举肺则全取因上絶之不得堕称及其蔵之并有堕名也云将食神余尊之而祭之者谓阴厌是神食后尸来即席食尸馂鬼神之余故尸亦尊神而祭之以其凡祭者皆不是盛主人之馔故以祭之为尊也】上佐食举尸牢肺正脊以授尸上佐食尔上敦黍于筵上右之【尔近也或曰移也右之便尸食也重言上佐食明更起不相因　疏曰曲礼云饭黍无以箸是古者饭食不用匙箸若然器即不动器中取之故移之于席上便尸食也云重言上佐食明更起不相因者前举尸牢肺时坐而取之兴以授尸不因此坐取肺即尔敦黍明更坐尔黍而起不因前坐也案特牲云黍稷此不云稷者文不具其实亦尔之也】主人羞肵俎升自阼阶置于肤北【羞进也肵敬也亲进之主人敬尸之加　疏曰郊特牲训肵为敬今此主人亲进之故郑云敬尸之加以其为尸特加故云加也若然特牲三俎肤从豕俎故肵在腊北此五俎有肤俎故肵在肤北】上佐食羞两铏取一羊铏于房中坐设于韭菹之南下佐食又取一豕铏于房中以从上佐食受坐设于羊铏之南皆芼皆有柶尸扱以柶祭羊铏遂以祭豕铏尝羊铏【芼亡报反柶音四扱初洽反　芼菜也羊用苦豕用薇皆有滑　疏曰芼菜者菜是地之毛知羊用苦豕用薇皆有滑者案公食大夫记云铏芼牛藿羊苦豕薇皆有滑是也】食举【举牢肺正脊也先饮啗之以为道也　疏曰此食举在羞肵之下特牲食举在羞肵之上不同者彼特牲食举下乃云羞肵俎者是其正以食举后尸即哜干之属即加于肵俎故食举后即进肵是正也此食举在羞肵之下者由主人敬尸故先羞肵不退在下也特牲尔敦下设大羮此不云者大羮不为神直是为尸者故此不言傧尸乃有也云举牢肺正脊也者上文云上佐食举尸牢肺正脊以授尸尸受祭肺明今食先云食举是上牢肺正脊也云先食啗之以为道也者案特牲举肺脊以授尸注肺气之主也脊体之贵也先食啗之所以道食通气是也】三饭【食以黍　疏曰知先食黍者以前文先言尔黍故知先食黍也】上佐食举尸牢干尸受振祭哜之佐食受加于肵【哜才计反　干正胁也古文干为肝　疏曰上文食举是正脊故知此食干亦先取正胁也特牲云食干郑注为长胁也彼记序九体有长胁无代胁者案郑注云脊无中胁无前贬于尊者故与此异也】上佐食羞胾两瓦豆有醢亦用瓦豆设于荐豆之北【胾庄吏反　设于荐豆之北以其加也四豆亦防羊胾在南豕胾在北无臐膮者尚牲不尚味　臐许云反膮许尧反　疏曰特牲略于少牢故有豕膮此少牢二牲故不尚味而无臐膮也】尸又食食胾上佐食举尸一鱼尸受振祭哜之佐食受加于肵横之【又复也或言食或言饭食大名小数曰饭鱼横之者异于肉　数所角反　疏曰云食大名者以其论语文多言食故云食大名也云小数曰饭者此少牢特牲言三饭五饭九饭之等据一口谓之一饭五口谓之五饭据小数而言故云小数曰饭也云鱼横之者异于肉者鱼在俎缩肉在俎则横其同在肵俎仍横之鱼本缩今则横矣与牲体异故云鱼横异于肉也必知肉在肵仍横者但言加于肵不云缩则与本俎同横可知也大夫不傧尸者于此时亦当设大羮此主为大夫不傧尸者大羮之文也】又食上佐食举尸腊肩尸受振祭哜之上佐食受加于肵【腊鱼皆一举者少牢二牲略之腊必举肩以肩为终也别举鱼腊崇威仪　疏曰特牲三举兽鱼以其牲少故也此少牢二牲略之者体足可举故腊鱼一举以略之云腊必举肩者以腊如牲骨但举一肩肩尊以为终取其成义云别举鱼腊崇威仪者特牲云尸三饭佐食举兽干鱼一亦如之尸又三饭举胳及兽鱼如初尸又三饭举肩及兽鱼如初兽鱼常一时同举而此兽鱼别举大夫之礼故云崇威仪案特牲先举腊后鱼此少牢后举腊者彼特牲三俎腊皆三举故后举鱼此少牢腊鱼皆一举故使腊在后肩取其终义故也】又食上佐食举尸牢骼如初【如举干也】又食【不举者卿大夫之礼不过五举须侑尸　疏曰云五举者举牢肺一也又举牢干二也又举一鱼三也又举腊肩四也又举牢骼五也是卿大夫之礼五举也】尸告饱祝西面于主人之南独侑不拜侑曰皇尸未实侑【侑劝也祝独劝者更则尸饱实犹饱也祝既侑复反南面　疏曰云侑劝也祝独劝者更则尸饱者此决特牲九饭三侑皆祝主人共侑不更以侑者以士礼九饭纵更亦不饱故不更此大夫礼十一饭更则饱故有更是以使祝独侑与主人更之义云祝既侑复反南面者户内主人及祝有事之位尸席北祝无事之位今侑讫亦复尸北南面位也此与特牲皆有尸饭法天子诸侯亦当有之故大祝九拜之下云以享侑祭祀注云侑劝尸食而拜若然士三饭即告饱而侑大夫七饭告饱而侑诸侯九饭告饱而侑天子十一饭而侑也】尸又食上佐食举尸牢肩尸受振祭哜之佐食受加于肵【四举牢体始于正脊终于肩尊于终始疏曰正脊及肩皆体之贵者故先举正脊为食之始后举肩者为食之终故云尊于终始】尸不饭告饱祝西面于主人之南【祝当賛主人辞　疏曰以其西面是祝之有事之位故从南向西面位也】主人不言拜侑【祝言而不拜主人不言而拜亲疏之宜　疏曰云祝言而不拜者疏也主人不言而拜者亲也故云亲疏之宜】尸又三饭【为祝一饭为主人三饭尊卑之差凡十一饭下人君也】上佐食受尸牢肺正脊加于肵【言受者尸授之也尸授牢干而实举于俎豆食毕操以授佐食焉　操七刀反　疏曰此案上文初食举谓正脊与牢肺不言置举之所下文即言三饭上佐食举尸牢干尸受振祭哜之佐食受加于肵至此尸十一饭后乃言上佐食受尸牢肺正脊加于肵者是却本初食约特牲举肺脊其时尸实举于菹豆今尸食毕尸乃于菹豆上取而授上佐食上佐食受而加于肵故言受尸牢肺正脊加于肵也】
　　右尸入正祭
　　主人降洗爵升北面酌酒乃酳尸尸拜受主人拜送【酳音又士刅反　酳犹羡也既食之而又饮之所以乐之古文酳作酌　食音寺饮于禁反乐音洛　疏曰云酳犹羡也者取饶羡之义故以为乐之也】尸祭酒啐酒宾长羞牢肝用俎缩执俎肝亦缩进末盐在右【羞进也缩从也盐在肝右便尸防之古文缩为蹙　疏曰云盐在肝右便尸防之者盐在肝右据宾长西面手执而言尸东面若至尸前盐在尸之左尸以右手取肝乡左防之是其便也】尸左执爵右兼取肝防于俎盐振祭哜之加于菹豆卒爵主人拜祝受尸爵尸答拜【兼兼羊豕】祝酌受尸尸醋主人主人拜受爵尸答拜主人西面奠爵又拜【醋才各反　主人受酢酒侠爵拜弥尊尸　疏曰尸酢主人使祝代尸酌者己是尊尸今主人拜受受讫又拜为侠是弥尊尸也】上佐食取四敦黍稷下佐食取牢一切肺以授上佐食上佐食以绥祭【绥许规反刘相规反并注挼及堕亦放此下皆同　绥或作挼挼读为堕将受虾亦尊尸余而祭之古文堕为肵　疏曰经中绥是车绥或有礼本作挼者故亦读从周礼守祧既葬则蔵其堕取堕减之义也云将受嘏者下文主人受嘏之时光堕祭是以佐食授黍稷与主人为堕礼】主人左执爵右受佐食坐祭之又祭酒不兴遂啐酒【右受佐食右手受堕于佐食也至此言坐祭之者明尸与主人为礼也尸恒坐有事则起主人恒立有事则坐　疏曰云尸常坐有事则起主人常立有事则坐者案礼器云周坐尸曲礼云立如斋郑云齐谓祭祀时则是尸常坐主人祭时则常立经云坐祭之谓堕祭尸余是尸与主人为礼是主人有事乃坐也尸答主人拜乃立是尸有事则起也】祝与二佐食皆出盥于洗入二佐食各取黍于一敦上佐食兼受抟之以授尸尸执以命祝【抟大官反命祝以嘏辞　疏曰谓命祝使出嘏辞以嘏于主人下文是也】卒命祝祝受以东北面于户西以嘏于主人曰皇尸命工祝承致多福无疆于女孝孙来女孝孙使女受禄于天宜稼于田眉夀万年勿替引之【女音汝　嘏大也予主人以大福工官也承犹传也来读曰厘厘赐也耕种曰稼勿犹无也替废也引长也言无废上时长如是也古文嘏为格禄为福眉为微替为袂袂或为臷臷替声相近　袂音决臷大结反　疏曰云嘏大也者郊特牲云嘏长也大也故郑云予主人以大福案特牲尸亲嘏主人此尸使祝嘏主人者大夫尸尊故不亲嘏特牲无嘏文不具也】主人坐奠爵兴再拜稽首兴受黍坐振祭哜之诗懐之实于左袂挂于季指执爵以兴坐卒爵执爵以兴坐奠爵拜尸答拜执爵以兴出宰夫以笾受啬黍主人尝之纳诸内【挂具贾反又音卦诗犹承也实于左袂便右手也季犹小也出出户也宰夫掌饮食之事者收敛曰啬明丰年乃有黍稷也复尝之者重之至也纳犹入也古文挂作卦　疏曰云出出户也者以主人位在户内西面今云出故知是出户也此宰夫以笾受啬大夫之礼特牲主人出写啬于房祝以笾受彼士礼与大夫异也案春官郁人云大祭祀与量人受举斚之卒爵而饮之郑云斚受福之嘏声之误也王酳尸尸嘏王此其卒爵也少牢馈食礼主人受嘏诗怀之卒爵执爵以兴出宰夫以笾受啬黍主人尝之乃还献祝此郁人受王之卒爵亦王出房时也是王受嘏与大夫同也案楚茨诗既齐既稷既匡既勅注云嘏之礼祝徧取黍稷牢肉鱼擩于醢以授尸孝孙前就尸受之天子使宰夫受之以筐祝则释嘏辞以勅之天子嘏辞与大夫同也云复尝之者重之至也者前己哜之是己尝今复言尝是重受福之至也特牲不言复尝者文不具也】
　　右主人酳尸尸醋主人命祝嘏
　　主人献祝设席南面祝拜于席上坐受【室中迫狭　疏曰言迫狭大夫士庙室也皆两下五架正中曰栋栋南两架北亦两架栋南一架名曰楣前承檐以前名曰庪栋北一架为室南壁而开户即是一架之开广为室故云迫狭也必知栋北一架后乃为室者昏礼主人延宾升自西阶当阿东面致命郑云阿栋也入堂深明不入室是栋北乃有室也】主人西面答拜【不言拜送下尸疏曰上主人酳尸尸拜受主人拜送今主人献祝祝拜受主人答拜拜送礼重答拜礼轻今言答拜故云不】
　　【言拜送下尸也】荐两豆菹醢【葵菹嬴醢　疏曰上云韭菹醓醢郑云朝事之豆也而馈食用之丰大夫礼上亦云葵菹蠃醢是馈食之豆当馈食之节是其常事故不言丰大夫礼今祝用之亦其常事故知用葵菹蠃醢也】佐食设俎牢髀横脊一短胁一肠一胃一肤三鱼一横之腊两髀属于尻【属音烛尻苦刀反　皆升下体祝贱也鱼横者四物共俎殊之也腊两髀属于尻尤贱不殊　疏曰言升下体者髀与短胁横脊皆羊豕之下体属于尻又腊之下体为祝贱故也云鱼横者四物共俎殊之者也以其鱼犹在俎缩载今横者为四物共俎横而殊之也缩有七物而云四物者据羊豕鱼腊故云四物也云尤贱者羊豕体不属于尻以腊用左右胖故有两髀言髀属于尻尻在中谓髀与尻相连属不殊是尤贱也周祝贱常连之也】祝取菹防于醢祭于豆间祝祭俎【大夫祝俎无肺祭用肤逺下尸不哜之肤不盛疏曰云大夫祝俎无肺祭用肤逺下尸者案特牲尸俎有祭肺离肺祝俎有离肺无祭肺是下尸今大夫尸俎亦皆有祝则离肺祭肺俱无是逺下尸也云不哜之肤不盛者决离肺祭讫哜之加于俎今以无肺祭不盛故也凡肤皆不哜独于此言之者以其以肤替肺肺则哜此则不哜故须言之也】祭酒啐酒肝牢从祝取肝防于盐振祭哜之不兴加于俎卒爵兴【亦如佐食授爵乃兴不拜既爵大夫祝贱也　疏曰亦如佐食授爵乃兴者此经直云卒爵兴不云授爵故特明之案下文主妇献祝祝卒爵坐授主妇爵主妇又献二佐食二佐食坐授主妇爵主妇献祝与献二佐食同明主人献祝祝授主人爵亦与二佐食同可知云不拜既爵大夫祝贱也者此决特牲祝卒角拜主人答拜以士卑故祝不贱此大夫尊故祝贱不拜既爵也】主人酌献上佐食上佐食户内牖东北面拜坐受爵主人西面答拜佐食祭酒卒爵拜坐授爵兴【不啐而卒爵者大夫之佐食贱礼略　疏曰特牲士之佐食亦啐大夫佐食贱礼略天子诸侯礼虽亡或可对天子诸侯佐食啐乃卒爵贵故也】俎设于两阶之间其俎折一肤【折之设反后同　佐食不得成礼于室中折者择取牢正体余骨折分用之有脀而无荐亦逺下尸　疏曰云有脀而无荐亦逺下尸者有脀即经俎实是也无荐谓无俎醢也既无肺已是下尸又无荐是逺下尸也】主人又献下佐食亦如之其脀亦设于阶间西上亦折一肤【上佐食既献则出就其俎特牲记曰佐食无事则中庭北面谓此时】
　　右主人献祝与佐食
　　有司賛者取爵于篚以升授主妇賛者于房户【男女不相因特牲馈食礼曰佐食卒角主人受角降反于篚　疏曰云此直云有司授妇賛者于房案礼记内则云非祭非防不相授器其相授则女受以篚其无篚则皆坐奠之而后取之此经虽不言受以篚及奠于地之事亦当然也云男女不相因者案特牲佐食卒角主人受角降反于篚升入复位讫主妇乃洗爵于房酌亚献尸是不相因爵也引特牲者证男女不相因爵主妇不取此爵也】妇赞者受以授主妇主妇洗于房中出酌入户西面拜献尸【入户西面拜由便也不北面者辟人君夫人也拜而后献者当侠拜也昏礼曰妇洗在北堂直室东隅辟音避　疏曰云入户西面拜由便也者下注云此拜于北则上拜于南由便云不北面者辟人君夫人也者案特牲主妇北面拜注云北面拜者辟内子也则是士妻卑不嫌得北面与人君夫人同也】尸拜受主妇主人之北西面拜送爵【拜于主人之北西面妇人位在内始拜于北则上拜于南由便也】尸祭酒卒爵主妇拜祝受尸爵尸答拜易爵洗酌授尸【祝出易爵男女不同爵】主妇拜受爵尸答拜上佐食绥祭主妇西面于主人之北受祭祭之其绥祭如主人之礼不嘏卒爵拜尸答拜【不嘏夫妇一体绥亦当作挼古文为肵】主妇以爵出賛者受易爵于篚以授主妇于房中【賛者有司賛者也易爵亦以授妇賛者妇賛者受房户外入授主妇　疏曰知賛者有司賛者也者上文云有司賛者取爵于篚此还是上有司賛者也】主妇洗酌献祝祝拜坐受爵主妇答拜于主人之北卒爵不兴坐授主妇【不侠拜下尸也今文曰祝拜受】主妇受酌献上佐食于户内佐食北面拜坐受爵主妇西面答拜祭酒卒爵坐授主妇主妇献下佐食亦如之主妇受爵以入于房【不言拜于主人之北可知也爵奠于内篚】
　　右主妇亚献尸及献祝与佐食
　　賔长洗爵献于尸尸拜受爵宾尸西北面拜送爵尸祭酒卒爵宾拜祝受尸爵尸答拜祝酌授尸宾拜受爵尸拜送爵宾坐奠爵遂拜执爵以兴坐祭遂饮卒爵执爵以兴坐奠爵拜尸答拜宾酌献祝祝拜坐受爵宾北面答拜祝祭酒啐酒奠爵于其筵前【啐酒而不卒爵祭事毕示醉也不献佐食将傧尸礼杀　疏曰经云尸祭酒卒爵者案特牲宾长献爵止注云欲神恵之坸于室中待夫妇致爵此大夫礼或有傧尸者致爵在傧尸之上故不致爵爵不止也若然有司彻尸作止爵三献致爵于主人主人不酢主妇又不致爵于主妇下大夫不傧尸宾献尸止爵主妇致爵于主人酢主妇主人不致于主妇特牲主人与主妇交相致爵参差不同者此以尊卑为差降之数故有异也上大夫得傧尸故致爵上辟人君下大夫不傧尸故増酢主妇而已士卑不嫌与君同故致爵具也注云不献佐食将傧尸礼杀者以其祝与佐食俱是事神及尸是以献尸并及之故主人主妇献祝与佐食今賔献祝不及佐食者但为待傧尸故于宾长献是祭末礼杀故不及佐食阙之也】
　　右宾长献尸及祝
　　主人出立于阼阶上西面祝出立于西阶上东面祝告曰利成【利犹养也成毕也孝子之养礼毕　养子亮反下同】祝入尸谡主人降立于阼阶东西面【谡所六反　谡起也谡或作休】祝先尸从遂出于庿门【事尸之礼讫于庿门外　疏曰云事尸之礼讫于庿门者上祝迎尸于庿门今礼毕又送尸于庿门案礼记尸在庿门外则疑于臣是以据庿门为断】
　　右祭祀毕尸出庿
　　祝反复位于室中主人亦入于室复位祝命佐食彻肵俎降设于堂下阼阶南【彻肵俎不出门将傧尸也不云尸俎朱归尸　疏曰特牲佐食彻尸俎出庿门者送尸也肵俎而以傧尸者傧尸将更食鱼肉当加于肵俎未得即送尸家傧尸讫并后加者得归之也】司宫设对席乃四人【音馂　大夫礼四人馂明恵大也　疏曰祭统云凡馂之道布兴施恵之象也特牲二人馂惠之小者大夫四人馂明惠之大者也】上佐食盥升下佐食对之宾长二人备【备四人馂也三馂亦盥升疏曰下佐食对之者不谓东西相当直取上佐食东面下佐食西面为对以其下佐食西面近北故不得东西相当也云宾长二人备者亦不东西相当以其一宾长在上佐食之北一宾长在下佐食之南是亦不东西相当也故云备不言对也】司士进一敦黍于上佐食又进一敦黍于下佐食皆右之于席上【右之者东面在南西面在北　疏曰东面在南据上佐食西面在北据下佐食右之者饭用手右之便故也】资黍于羊俎两端两下是馂【资犹减也减置于羊俎两端则一宾长在上佐食之北一宾长在下佐食之南今文资作赍疏曰云两下是馂者据二宾长于二佐食为下故云一宾长在上佐食之北一宾长在下佐食之南以地道尊右故也二佐食皆在右若然羊俎两间南北面置之故二宾长于俎一端取黍也必知上佐食东面近南下佐食西面近北者以其尸东面近南今尸起上佐食居尸坐处明知位次如此】司士乃辩举者皆祭黍祭举【辩音遍下同　举举肤今文辩为徧　疏曰知举是举肤者以其尸举肺馂者下尸明不举肺当举肤是以特牲云佐食授馂者各一肤明此大夫礼亦举肤也】主人西面三拜者者奠举于俎皆答拜皆反取举【三拜旅之示徧也言反者拜时或去其席在东面席者东面拜在西面席者皆南面拜　疏曰知面位如北者以主人在户内西面三拜馂者馂者在东面而答主人拜可知在西面位者以主人在南西面不得与主人同面而拜明廻身南面向主人而拜故郑以义解之如此也】司士进一铏于上又进一铏于次又进二豆湆于两下乃皆食食举【湆去及反　湆肉汁也　疏曰又进二豆湆于两下者以其神坐之上止有羊豕二铏一进与上佐食一进与下佐食故更羞二豆湆于两下湆者从门外镬中来以两下无铏故进湆也】卒食主人洗一爵升酌以授上賛者洗三爵酌主人受于户内以授次若是以辩皆不拜受爵主人西面三拜者者奠爵皆答拜皆祭酒卒爵奠爵皆拜主人答一拜【不拜受爵者大夫馂者贱也答一拜略也古文一为壹也　疏曰云不拜受爵者大夫馂者贱也者决特牲使嗣子与兄弟馂为贵故拜受爵也云答一拜略也者特牲亦无再拜法此云略者以其四馂皆拜主人揔答一拜故云略也】者三人兴出【出降实爵于篚反宾位】上止主人受上爵酌以醋于户内西面坐奠爵拜上答拜坐祭酒啐酒【主人自酢者上独止当尸位尊不酌也　疏曰特牲上馂亲自酌酢主人此上馂不酌者上馂嘏主人故在尸位不可亲酌特牲上馂酌者以上馂不嘏主人既卒爵三馂俱出上馂酢主人少牢礼备又嘏主人故不酌也】上亲嘏曰主人受祭之福胡夀保建家室【亲嘏不使祝授之亦以黍　疏曰言亦者亦上皇尸命工祝嘏主人以黍此亦以黍上文司土进敦乃分黍于羊俎两端不言稷故知亦黍也】主人兴坐奠爵拜执爵以兴坐卒爵拜上答拜上兴出主人送乃退【送佐食不拜贱　疏曰宾主之礼宾出主人皆拜送此佐食送之而不拜故云贱也】
　　右彻肵俎行馂



　　仪礼经传通解续卷十八
&lt;经部,礼类,通礼之属,仪礼经传通解__仪礼经传通解续&gt;
　　钦定四库全书
　　仪礼经传通解续卷十九
　　宋　杨复　撰
　　有司彻　祭礼三
　　【郑目録云少牢之下篇也大夫既祭傧尸于堂之礼祭毕礼尸于室中天子诸侯之祭明日而绎有司彻于五礼属吉大戴第九小戴第十二别録少牢下篇第十七　疏曰言大夫既祭傧尸于堂之礼者谓上大夫室内事尸行三献礼毕别行傧尸于堂之礼又云祭毕礼尸于室中者据下大夫室内事尸行三献无别行傧尸于堂之事即于室内为加爵礼尸即下文云若不傧尸以下是也】
　　经十七
　　有司彻【彻直列反字又作撤　彻室中之馈及祝佐食之俎卿大夫既祭而傧尸礼崇也傧尸则不设馔西北隅以此荐俎之陈有祭象而亦足以厌饫神天子诸侯明日祭于祊而绎春秋传曰辛巳有事于大庙仲遂卒于垂壬午犹绎是也尔雅曰绎又祭也　祊百庚反　疏曰云彻室中之馈者室内之馈主于尸馔荐俎黍稷皆名馈下大夫不傧尸馂讫云有司官彻馈馔于室中西北隅彼郑注云官彻馈者司马司士举俎宰夫取敦及豆则此馈内兼数物唯无肵俎肵俎上篇佐食彻之先设于堂下也人言及祝佐食之俎者祝亦有荐在室内北牖下佐食之俎在两楹之间无荐此等见于上篇今彻祝与佐食并为文者贱者省文之义其实祝荐俎在室内佐食俎在阶间此直云有司不言官下大夫不傧尸云官彻者彼为更馔西北隅为阳厌故见官也肵俎亦用傧尸不使有司同时彻者肵俎本为尸故设之彻之皆不与正俎同时而后设先彻案楚茨诗云诸宰君妇废彻不迟此不言者彼人君礼故不同也云卿大夫既祭而傧尸礼崇也者对下大夫不傧尸礼不崇也云以此荐俎之陈有祭象而亦足以厌饫神者对下大夫尸出之后改馔西北隅为厌饫神今傧尸者虽不设馔西北隅以此荐俎之陈有祭象亦足以厌饫神亦下大夫也云天子诸侯明日祭于祊而绎者欲见天子诸侯尊别日为之与卿大夫礼异但祊与绎二者俱时为之故郊特牲云绎之于库门内祊之于东方失之矣郑注云祊之礼宜于庙门外之西室绎又于其堂神位在西北其祭礼简而事尸礼大引春秋传者此宣公八年左氏传辛巳有事于大庙仲遂卒于垂卿佐卒轻于正祭不合废但绎祭礼轻宜废而不废故讥之云壬午犹绎引之者证人君别日为绎又见二者虽同时而大名绎故孔子书绎不书祊引尔雅者尔雅释天文彼云周曰绎商曰肜夏曰复胙复胙者复昨日之胙祭殷曰肜者义取肜肜祭不絶周曰绎者取寻绎前祭之事但祊者有正祭祊有明日又祭之祊礼器云为祊乎外注祊祭明日之绎祭也谓之祊者于庙门之旁因名焉其祭之礼既设祭于室而事尸于堂孝子求神非一处是也此祊是明日又祭故于庙门外若正祭祊即于庙门内故楚茨诗云祝祭于祊祀事孔明毛传云祊门内也郑云孝子不知神之所在故使祝博求之乎庙门内之旁待宾客之处祀礼于是甚明是正祭祊在门内也郊特牲云索祭祝于祊不知神之所在于彼乎于此乎或诸远人乎祭于祊尚曰求诸逺者与亦是祭之明日祊故云求诸逺者但此大夫傧尸同用正祭之牲天子诸侯礼大别日又别牲故牛人云享牛求牛郑云享献也献神之牛谓所以祭者也求终也终事之牛谓所以绎者也是其别牲也】埽堂【为傧尸新之少仪曰泛埽曰埽埽席前曰拚　为于伪反下同泛芳劒反埽索到反方门反　本篇有注同上篇者俱不重出疏曰为宾尸新之者正祭于室之时堂亦埽讫今将傧尸又埽之故云为傧尸新之引少仪者若直埽席前止可云今云埽不云明于堂庙泛埽】司宫摄酒【更洗益整顿之今文摄为聂　疏曰士冠礼再醮摄酒注云摄犹整也整酒谓挠之洗当作挠谓宾尸唯彻室中之馈亦因前正祭之酒更挠搅添益整新之也】乃燅尸俎【燅音寻刘徐盐反注燖固燅温也温尸俎于爨肵亦温焉独言温尸俎则祝与佐食不与傧尸之礼古文燅皆作寻记或作燖春秋传】
　　【曰若可燖也亦可寒也　与音预　疏曰知温尸俎于爨之镬乃后升之于鼎也肵亦温焉知者案下文载俎所举在肵肩胳脊胁皆在载于俎明亦温可知又云独言温尸俎则祝与佐食不与傧尸之礼者但正祭时户祝及佐食皆有俎今独言温尸俎欲见傧尸时祝与佐食不与而别立侑也云古文燅皆作寻者论语及左传与此古文皆作寻云记或作燖者案特牲云有虞氏之祭也尚用气血腥爓祭用气也注云爓或为燖今此义指彼记或读之故云引春秋传者案哀公十二年左传夏公防吴于索皋吴子使太宰嚭请寻盟公不欲使子贡问曰盟所以周信也若犹可改日盟何益今吾子曰必寻盟若可寻也亦可寒也服注云寻之言重也温也寒歇也亦可寒而歇之郑引之者证燅尸俎是重温之义】卒燅乃升羊豕鱼三鼎无腊与肤乃设扄鼏陈鼎于门外如初【扃古荧反注同鼏亡狄反　腊为庶羞肤从豕去其鼎者傧尸之礼杀于初如初者如庙门之外东方北面北上今文扄为钱古文鼏为密　去起吕反杀所界反刘色倒反下皆同　疏曰腊为庶羞者郑解不燅腊之义案上燅尸俎则皆在其内今升鼎言无腊下载又不见腊体明从庶羞可知云肤从豕去其鼎知者下载体时肤犹在豕鼎不为庶羞可知但正祭时五鼎今二者皆去其鼎故云傧尸之礼杀于初也】
　　右彻室内之馈及燅尸俎
　　乃议侑于宾以异姓【侑音又　议犹择也择宾之贤者可以侑尸必用异姓广敬也是时主人及宾有司已复内位古文侑皆作宥　疏曰云是时主人及宾有司已复内位者下文侑出俟于庙门之外又云主人出迎尸侑言侑即宾之贤者明宾有司主人皆复内位矣若然知宾主不先在内必知出复内位者上篇云四馂者二佐食二宾长馂讫皆出未见入主人送上馂言退皆有出事今议侑在内故云是时宾主人已复内位也】宗人戒侑【戒犹告也南面告于其位戒曰请子为侑　疏曰知南面告于其位者以宾位在门东北面请以为侑明面乡其位可知知宾位在门东北面者下文将献宾时云主人降南面拜众宾于门东三拜众宾门东北面皆答一拜是也云戒曰请子为侑者案燕礼公曰命某为宾射人传公命当云请子为宾此处命侑当先云主人曰命某为侑宗人传主人辞戒曰请子为侑郑以互文约之故云然也】侑出俟于庙门之外【俟待也待于外当与尸更入主人兴礼事尸极敬心也　疏曰云主人兴礼事尸极敬心也者正谓立侑以辅尸使出便迎之是极其敬心也】司宫筵于戸西南面【为尸席也】又筵于西序东面【为侑席也】尸与侑北面于庙门之外西上【言与殊尊卑北面者宾尸而尸益卑西上统于宾客　疏曰云尸益卑者傧尸之礼以尸为宾客当在门西东面北上今执臣道门外北面故云益卑也】主人出迎尸宗人摈【宾客尸而迎之主人益尊摈赞　疏曰案少牢宿尸祝摈此宗人摈者以祝不与傧尸故使宗人为摈也云宾客尸而迎之主人益尊者上篇正祭时主人不迎尸以申尸之尊至此宾客尸而迎之以尸同宾客是主人益尊故也】主人拜尸答拜主人又拜侑侑答拜主人揖先入门右【道尸道音导】尸入门左侑从亦左揖乃让【没霤相揖至阶又让疏曰经直云揖乃】
　　【让郑知没霤相揖至阶又让者案上篇乡饮酒之等入门三揖至阶又让故知也】主人先升自阼阶尸侑升自西阶西楹西北面东上【东上统于其席疏曰尸在门外北面西上统于宾客至此升堂亦应西上故决之云东上统于其席以其宾席以东为上故也】
　　右选侑并迎尸及侑
　　主人东楹东北面拜至尸答拜主人又拜侑侑答拜【拜至喜之】乃举【举举鼎也举者不盥杀也　疏曰云举者不盥杀也者决正祭时皆盥讫乃举鼎此傧尸礼杀举者不盥故云杀也】司马举羊鼎司士举豕鼎举鱼鼎以入陈鼎如初【如初如阼阶下西面北上　疏曰云如初者此如上经正祭时陈鼎之事也】雍正执一匕以从雍府执二匕以从司士合执二俎以从司士赞者亦合执二俎以从匕皆加于鼎东枋二俎设于羊鼎西西缩二俎皆设于二鼎西亦西缩【雍正羣吏掌辨体名肉物者府其属凡三匕鼎一匕四俎为尸侑主人主妇其二俎设于豕鼎鱼鼎之西陈之宜具也古文缩皆为蹙　疏曰云雍正羣吏掌辨体名肉物者案周礼内饔职掌割亨煎和之事辨体名肉物注云体名脊胁肩臂臑之属肉物胾燔之属此士之雍正所掌亦依之也知四俎据尸侑主人主妇者据下文四者皆有俎知之也云陈之宜具者四俎当俱陈于鼎之西分二俎陈豕鼎鱼鼎之西者欲使三鼎之西并有俎故云陈之宜具也】雍人合执二俎陈于羊俎西并皆西缩覆二疏匕于其上皆缩俎西枋【并并也其南俎司马以羞羊匕湆羊肉湆其北俎司士以羞豕匕湆豕肉湆豕脀湆鱼疏匕匕柄有刻饰者古文并皆作并　湆去及反　疏曰云其南俎司马以羞羊匕湆羊肉湆者匕湆谓无肉直汁以其在匕湆也即下文司马在羊鼎之东二手执桃匕枋以挹湆注于疏匕是也云肉湆者直是肉从湆中来实无汁下文云羊肉湆臑折正脊一正胁一肠一胃一是也案下文次宾羞羊匕湆司马羞羊肉湆此注并云司马不云次宾其实羞羊匕湆者是次宾也又云其北俎司士以羞豕匕湆豕肉湆豕脀湆鱼者南俎已是司马所用于羊湆之等则此北俎是司士羞豕湆之等若然案下文亦次宾羞豕匕湆司士羞豕脀此并云司士者亦据上经正文司士击豕而言实次宾羞豕匕湆也云疏匕匕柄有刻饰者以其言疏是疏通刻饰之名若礼记云疏屏之类故知柄有刻饰亦通柄刻云气以饰也】
　　右门外举鼎匕俎入陈于庙门
　　主人降受宰几尸侑降主人辞尸对【几所以坐安体周礼大宰掌赞玉几玉爵　疏曰引大宰者证宰授主人几之义】宰授几主人受二手横执几揖尸【独揖尸几礼主于尸】主人升尸侑升复位【位阼阶宾阶上位疏曰郑言此者主人位常在阼阶上其宾位在户西及在西阶上今恐尸复位在户西以其未得在尸西故言宾阶上位也】主人西面左手执几缩之以右袂推拂几三二手横执几进授尸于筵前【衣袖谓之袂推拂去尘示新】尸进二手受于手间【受从手间谦也】主人退尸还几缩之右手执外亷北面奠于筵上左之南缩不坐【左之者异于鬼神生人阳长左鬼神阴长右不坐奠之者几轻　长丁丈反后皆同　疏曰云主人退尸还几缩之者以主人横执几进授尸时尸二手受于主人手间时亦横受之将欲纵设于席故还之使缩以右手执几外亷故乡北面缩设于席也云左之者异于鬼神者谓若上篇以来设神几皆在右为主人皆左是生人阳故尚左鬼神阴故尚右也云不坐奠之者几轻者此决下文啐酒坐奠之言坐是重之此言坐执之故也】主人东楹东北面拜【拜送几也】尸复位尸与侑皆北面答拜【侑拜者从于尸　疏曰云以主人授几止为尸故主人拜送其尸独答拜今侑亦拜故云从于尸以其立侑以辅尸故有从尸拜也】主人降洗尸侑降尸辞洗主人对卒洗揖主人升尸侑升尸西楹西北面拜洗主人东楹东北面奠爵答拜降盥尸侑降主人辞尸对卒盥主人揖升尸侑升主人坐取爵酌献尸尸北面拜受爵主人东楹东北面拜送爵【降盥者为上汚手不可酌　疏曰云主人降洗尸侑降尸辞洗者案乡饮酒主人降洗宾降主人辞降宾对此中亦应主人降洗宾降主人辞降】主妇自东房荐韭菹醢坐奠于筵前菹在西方妇赞者执昌菹醢以授主妇主妇不兴受陪设于南昌在东方兴取笾于房防蕡坐设于豆西当外列防在东方妇赞者执白黑以授主妇主妇不兴受设于初笾之南白在西方兴退【防芳中反蕡扶云反　昌昌本也韭菹醓醢昌本麋臡防熬麦也蕡熬枲实也白熬稻黒熬黍此皆朝事之豆笾大夫无朝事而用之傧尸亦丰大夫之礼主妇取笾兴者以馔异亲之当外列辟铏也退退入房也　醓他感反臡乃兮反又人兮反枲思治反辟音避　疏曰主人先献主妇乃后荐者若正祭则先荐后献若绎祭则先献后荐故祭义云君献尸夫人荐豆郑注云谓绎日也则此傧尸礼与天子诸侯绎祭同故亦先献后荐也云昌本已下等物至此皆朝事之笾防蕡白黒形盐膴鲍鱼鱐醢人云朝事之豆韭菹醓醢昌本麋臡菁菹鹿臡茒菹麋臡故郑注此皆据彼而言又案彼注昌本昌蒲根有骨为臡无骨为醢云蕡熬枲实也者案丧服传云苴者麻之有蕡者也牡麻者枲麻也若然蕡麻有实臬麻无实郑云蕡枲实者举其类耳其实枲是雄麻无实若竹器圆曰箪方曰笥郑注论语亦云箪笥亦是举其类也白黒之等无正文郑以形色而言之云大夫无朝事而用之傧尸亦丰大夫之礼者案礼记坐尸于堂子北面而事之注云天子诸侯之祭朝事延尸于户外是以有北面事尸之礼是特牲少牢正祭无朝事于堂直有室中之事若然大夫虽用天子诸侯朝事之笾豆以其礼杀故八笾八豆之中各取其四耳其韭菹醢者则无骨之醢昌菹醢者即周礼麋臡臡散文亦名醢又案周礼郑注云韲菹之称菜肉通全物若防为菹细切为韲彼昌本不言菹是细切为韲此云昌菹则大夫以昌本为菹异于天子诸侯所用也云主妇取笾兴者以馔异亲之者郑意以笾豆俱时设而笾不使妇赞者取笾以授主妇者以笾与豆不同所实又别故主妇宜亲就房亲取之也】
　　右主人献尸主妇荐豆笾
　　乃升【升牲体于俎也】司马朼羊亦司马载载右体肩臂肫骼臑正脊一脡脊一横脊一短胁一正胁一代胁一肠一胃一祭肺一载于一俎【肫音纯　言燅尸俎复序体者明所举肩骼存焉亦着脊胁皆一骨也臑在下者折分之以为肉湆俎也一俎谓司士所设羊鼎西第一俎　复扶又反折之设反下皆同　疏曰云言燅尸俎复序体者明所举肩骼存焉者上篇少牢载牲体十一脊胁皆加并骨二尸食特举脊肩骼在于肵俎上文直言燅尸俎嫌所举在肵者不在故复序其体云明所举肩骼存焉以肩骼一骨前尸所举今复序之明在可知脊胁虽举以其二以并今脊胁载一骨在正俎一骨在湆俎故郑云亦着脊胁皆一骨也云一俎谓司士所设羊鼎西第一俎者此俎在侑俎之南故下文注侑俎云羊鼎西之北俎也郑君知尸俎在南见羊肉湆俎在豕俎之南羊尊豕卑明尸俎在侑俎之南或解云言第一者最在北故侑爼下注云司士所设羊鼎西之北俎也明北俎在俎之】【南已下所注俎之次第皆据司士雍人所陈为次义可知也】羊肉湆臑折正脊一正胁一肠一胃一哜肺一载于南俎【哜才计反　肉湆肉在汁中者以増俎实为尸加也必为臑折上所折分者哜肺离】【肺也南俎雍人所设在南者此以下十一俎俟时而载于此歴説之尔今文湆为汁　疏曰云肉湆肉在汁中者以増俎实为尸加也者以决正祭之鼎直升牲体无湆者以正祭之俎非加今傧尸増俎实为尸加故有湆也凡牲体皆出汁不言湆又下豕脀亦出于汁皆不言湆此特得湆名者特牲少牢正祭升牲体于鼎时皆无匕湆故直云升体于俎设于尸前今此升牲体于尸前匕湆亦升焉故得湆名以在俎实无汁故进羊肉湆必先进羊匕湆然后进羊肉湆见此湆为肉而有故在羊肉湆前进之使尸尝之故郑下注云哜湆者明湆肉加耳尝之以其汁尚味是也若然豕亦有匕湆不名肉湆而名豕脀者互见为文言脀者见在俎无汁言肉湆者见在鼎内时有汁也若然羊豕互见为文鱼何以不言鱼湆而云湆鱼者羊先言肉后言湆使肉前进匕湆明是湆从肉来可知鱼前无进匕湆故先言湆以明鱼在湆可知鱼无匕湆者郑下注云不羞鱼匕湆畧小味也羊有正俎羞匕湆肉湆豕无正俎鱼无匕湆隆汚之杀也上经退臑在下者以折分故退之今此经云臑折即上经所退臑在下者也左右体之臑而必取右体之臑折分用之贵神俎故也若然脊胁二骨亦分一骨为肉湆者亦是贵神俎故也云此以下十有一俎俟时而载于此歴说之尔者案下文卒升宾长设羊俎于豆南宾降尸升筵唯设此一俎余十一俎皆未又主人主妇升席时乃设之是其俟时而载今于此已下虽未载因前俎遂歴陈说之耳十一俎者即尸之羊肉湆一也豕脀俎二也侑之羊俎三也豕俎四也主人羊俎五也羊肉湆俎六也豕脀七也主妇羊俎八也尸侑主人三者皆有鱼俎是其十一通尸羊正俎为十二俎其四俎尸侑主人主妇载羊体俎皆为正俎其余八俎雍人所执二俎益送往还故有八其实止二俎也】司士朼豕亦司士载亦右体肩臂肫骼臑正脊一脡脊一横脊一短胁一正胁一代胁一肤五哜肺一载于一俎【臑在下者顺羊也俎谓雍人所设在北者　疏曰云臑在下者顺羊也者以其豕脀不折臑臑亦在下顺上文羊臑在下由折分此虽不折顺羊故亦在下也】侑俎羊左肩左肫正脊一胁一肠一胃一切肺一载于一俎侑俎豕左肩折正脊一胁一肤三切肺一载于一俎【侑俎用左体侑贱其羊俎过三体有肫尊之加也豕左肩折折分为长兄弟俎也切肺亦祭肺互言之尔无羊湆下尸也豕又祭肺不哜肺不备礼俎司士所设羊鼎西之北俎也豕俎与尸同　下戸嫁反下同　疏曰案少牢载尸俎皆右体脊胁皆二骨举肺一切肺三尸主人主妇尽用肠三胃三尸正俎用一湆俎用一唯有一在此是以自侑已下及主人主妇皆用左体脊胁若然燅尸俎时左体亦同升于鼎上不云者文不具是以前陈俎时皆设于鼎西若不同升鼎则侑主人主妇俎如特牲执事之俎陈在阶间不应在鼎侧也若然特牲执事与主人主妇之俎亦不升鼎彼为自异于神少牢祝与佐食俎亦不升鼎亦自异于神此自侑已下悉与尸同鼎者以傧尸礼益卑唯尸尊礼详侑已下礼畧故也云其羊俎过三体有肫尊之加也者鼎俎数奇今体数四故云加是以少牢祝羊豕体各三又下文主人羊肉湆俎体亦三今傧尸之有侑犹正祭之有祝必知以肫为加者侑豕俎无肫主人羊肉湆俎亦无肫故知有肫为加以立侑以辅尸尊之故以肫为加体也云豕左肩折折分为长兄弟俎也者以下文设荐俎而注云众兄弟仪礼文荐脀皆不云折唯兄弟云先生之脀折郑云先生长兄弟折豕左肩之折是以知义然也云无羊湆下尸也者直云无羊湆不云肉者以匕湆肉湆皆无故直云无羊湆以包二者皆无此二湆尸皆有侑皆无故云下尸也云豕又祭肺不哜肺不备礼者上尸羊俎有祭肺豕俎有哜肺是备礼侑羊俎豕俎皆切肺故曰不备礼也】阼俎羊肺一祭肺一载于一俎羊肉湆臂一脊一胁一肠一胃一哜肺一载于一俎豕脀臂一脊一胁一肤三哜肺一载于一俎【阼俎主人俎无体逺下尸也以肺代之肺尊也加羊肉湆而有体崇尸惠亦尊主人臂左臂也侑用肩主人用臂下之也不言左臂者大夫尊空其文也降于侑羊体一而增豕肤三有所屈有所申亦所谓顺而摭也阼俎司士所设豕鼎西俎也其湆俎与尸俎同豕俎又与尸豕俎同　摭之石反　疏曰无体逺下尸者尸用右体主人用左体是其相下之臂今主人正俎全无牲体故云逺下尸也云以肺代之肺尊也者尸侑一肺今主人一俎有两肺故知以肺代体肺者气之主食所先祭尊于肠胃故以肺代体云加羊肉湆而有体崇尸惠亦尊主人者以俎物虽与尸不同者肉湆与尸同至尸酢主人而设之故曰崇尸惠此非直崇尸惠亦见尊主人者侑无羊匕湆无豕匕湆而主人尽冇是其尊主人所有者尊见下文受□致爵时云不言左臂者牲右体贵左体贱侑用左体皆言左肩左肫今主人用左臂直云臂不云左者大夫尊故空其文似若得用右体然必知是左臂者以右臂在尸俎故也云降于侑羊体一而増豕肤三有所屈有所申亦所谓顺而摭也者案礼器注云谓若君沐粱大夫沐稷士沐粱大夫不沐粱屈于君士则申与君同是亦屈申之义故引为证也云其湆俎与尸俎同豕俎又与尸豕俎同者以其共用益送之俎故知同也】主妇俎羊左臑脊一胁一肠一胃一肤一哜羊肺一载于一俎【无豕体而有肤以主人无羊体不敢备也无祭肺有哜肺亦下侑也祭肺尊言哜羊肺者文承肤下嫌也肤在羊肺上则羊豕之体名同相亚也其俎司士所设在鱼鼎西者　疏曰云无豕体而有肤以主人无羊体不敢备也者以主人俎无羊体故主妇俎亦无豕体以主人逺下尸主妇亦逺下尸也云无祭肺有哜肺亦下侑也祭肺尊者言亦者亦主人下侑也侑用肩主人用臂祭肺尊哜肺卑侑俎皆祭肺主妇皆哜肺故云下侑也云哜羊肺者文承肤下嫌也者肺文承肤下有豕肺之嫌故须辨之云哜羊肺者以别之也云肤在羊肺上则羊豕之体名同相亚也者羊豕虽异脊胁之等体名则同今豕虽直言肤不言体以豕肤在羊肺之上使防羊之体故云相亚若然下文主人献宾之时司士设俎羊骼一肠一胃一切肺一肤一所以肤又在肺下者彼取用之先后故退肤在下】司士朼鱼亦司士载尸俎五鱼横载之侑主人皆一鱼亦横载之皆加膴祭于其上【膴火吴反依注音冔卜况甫反刘呼孤反后同　横载之者异于牲体弥变于神膴读如殷冔之冔刳鱼时割其腹以为大脔也可用祭也其俎又与尸豕俎同　刳火吴反又口侯反脔力转反　疏曰案上歴说十一俎尸侑主人之下皆次言豕俎鱼俎亦是歴说十一俎独不陈鱼俎于豕俎之下而陈并于此者欲见鱼水物别于正牲又欲见鱼独副宾长献三故并于此序之云横载之者异于牲俎弥变于神者以其牲体皆横载于俎于人为缩鬼进下生人进腠上篇少牢正祭升体时云下利升豕其载如羊无肠胃体其载于俎皆进下郑注进下变于食生也所以交于神明不敢以食道敬之至也引乡饮酒礼进腠不同至此傧尸事神礼简傧尸礼隆以尸为宾客故从生人礼牲体皆进腠横载于俎异于载鱼于正祭之时缩载故少牢云司士升鱼十有五而俎缩载右首进腴于俎为缩于尸为横首向右腹腴向尸郑注云右首进腴亦变于食生也若生人则亦缩载于人为横首亦向右进鳍脊向人腹腴向外今傧尸之礼载鱼宜亦同生人缩载进鳍今横载于人为缩不与正祭同又与生人异欲见傧尸之礼异于正祭又不得全与生人同郑云弥变于神者牲体既进腠是已变于神至于鱼载又横于俎是弥变于神也云膴读如殷冔之冔者读从士冠礼郊特牲周弁殷冔冔覆也可以覆首此亦取鱼腹反覆于上以拟祭云其俎又与尸豕俎同者谓上司士所设于豕鼎之西者也】
　　右司马司士载俎
　　卒升【卒已也已载尸羊俎　疏曰云卒升者案上有主人酌献尸主妇荐笾豆又升羊俎进于尸前因歴说十一俎之事今言卒升还计上升羊俎故云卒是以郑亦云己载尸羊俎而言之此事从上文献尸下尽乃卒爵有五节五节者从主人献酒于尸并主妇设笾豆是其一也宾长设羊俎二也次宾羞羊匕湆三也司马羞肉湆四也次宾羞羊燔尸乃卒爵五也】宾长设羊俎于豆南宾降尸升筵自西方坐左执爵右取韭菹防于三豆祭于豆间尸取防蕡宰夫赞者取白黑以授尸尸受兼祭于豆祭【宾长上宾疏曰上文载羊俎退卒升于十一俎下者欲就此宾长设羊俎之事故此言宾长设羊俎于豆南宾乃降注】
　　【云宾长上宾者案下三献时云上宾洗爵注云上宾长也是以郑上下文相晓为一人者也】雍人授次宾疏匕与俎受于鼎西左手执俎左亷缩之却右手执匕枋缩于俎上以东面受于羊鼎之西司马在羊鼎之东二手执挑匕枋以挹湆注于疏匕若是者三【挑汤尧反刘汤姚反又他羔反一音由又食汝反挹一入反　挑谓之防读如或舂或抌之抌字或作挑者秦人语也此二匕者皆有浅升状如饭槮挑长枋可以抒物于器中者注犹写也今文挑作抌挹皆为扱　防初洽反刘初辄反下扱同槮七参反抒食汝反　疏曰云读如或舂或抌之抌者读从诗或舂或抌彼注抌抒臼也云此二匕者皆有浅升状如饭掺此以汉法况之言浅升对寻常勺升深此浅耳】尸兴左执爵右取肺坐祭之祭酒兴左执爵【肺羊祭肺　疏曰知羊祭肺者见上载尸羊正俎而云祭肺一故知此羊俎上祭肺其羊肉湆虽有哜肺一此下经乃升此时未升故知非哜肺也】次宾缩执匕俎以升若是以授尸尸却手授匕枋坐祭哜之兴覆手以授宾宾亦覆手以受缩匕于俎上以降【覆芳伏反下同　哜湆者明湆肉加耳尝之以其汁尚味　疏曰云哜湆者明湆肉加耳尝之以其汁尚味者此匕湆似大羮案特牲大羮不祭不哜以不为神非盛此哜之者明湆肉加先进其汁而尝之尚味故也以湆肉加在鼎有汁在俎无汁故以匕进汁是以上注云肉湆肉在汁中者以増俎实为尸加是也特牲大羮自门入本不在鼎不调之此肉湆在鼎己调之故云尚味也】尸席末坐啐酒兴坐奠爵拜告旨执爵以兴主人北面于东楹东答拜【啐七内反　旨美也拜告酒美答主人意古文曰东楹之东　疏曰案上篇少牢尸不啐奠不告旨大夫之礼尸弥尊至于傧尸啐酒告旨者异于神奠具尸礼弥傧故也】司马羞羊肉湆缩执俎尸坐奠爵兴取肺坐絶祭哜之兴反加于俎司马缩奠俎于羊湆俎南乃载于羊俎卒载俎缩执俎以降【絶祭絶肺末以祭周礼曰絶祭湆使次宾肉使司马大夫礼多崇敬也　疏曰引周礼者案大祝职辨九祭七曰絶祭注云絶末以祭引之证絶祭与此同也云湆使次宾肉使司马大夫礼多崇敬也者司马火官羊又火畜则羊湆与肉皆当司马载之案上文次宾载湆此经司马羞肉者以大夫官多各使载其一是以云大夫礼多崇敬也】尸坐执爵以兴次宾羞羊燔缩执俎缩一燔于俎上盐在右尸左执爵受燔防于盐坐振祭哜之兴加于羊俎宾缩执俎以降【燔炙疏曰案诗云载燔载烈注云传火曰燔贯之加于火曰烈烈则炙也彼以燔炙相对则异此云燔炙者燔之传火亦是炙类故曰燔炙】尸降筵北面于西楹西坐卒爵执爵以兴坐奠爵拜执爵以兴主人北面于东楹东答拜主人受爵尸升筵立于筵末
　　右主人献尸
　　主人酌献侑侑西楹西北面拜受爵主人在其右北面答拜【不洗者俱献间无事也主人就右者贱不専阶疏曰此节内从献有三事主人献时主妇荐笾豆一也司马羞羊俎二也次宾羞羊燔三也侑降于尸二等无羊匕湆又无肉湆云不洗者俱献间无事也者此则以其献尸讫即献侑中间无别酢酬之事故不洗凡爵行爵从尊者来向卑者俱献间无事则不洗爵从卑者来向尊虽献间无事亦洗是以此文献尸讫俱献侑不洗是爵从尊者来故特牲宾致爵于主人洗爵者郑云洗乃致爵为异事新之以其承佐食贱虽就献间以其爵从卑者来故洗之故不傧尸郑注云洗致爵者以承佐食贱新之是爵从卑者来故洗也云主人就右贱不専阶者对主人不就尸阶者尸尊得専阶故也】主妇荐韭菹醢坐奠于筵前醢在南方妇赞者执二笾防蕡以授主妇主妇不兴受之奠防于醢南蕡在防东主妇入于房【醢在南方者立侑为尸使正馔统焉　疏曰凡设菹常在右便其防今菹在醢北者以其立侑以辅尸故菹在北统于尸也】侑升筵自北方司马横执羊俎以升设于豆东侑坐左执爵右取菹防于醢祭于豆间又取防蕡同祭于豆祭兴左执爵右取肺坐祭之祭酒兴左执爵次宾羞羊燔如尸礼侑降筵自北方北面于西楹西坐卒爵执爵以兴坐奠爵拜主人答拜【答拜拜于侑之右　疏曰知拜于侑之右者以其前拜爵时尸在侑之右】
　　右主人献侑
　　尸受侑爵降洗侑降立于西阶西东面主人降自阼阶辞洗尸坐奠爵于篚兴对卒洗主人升尸升自西阶主人拜洗尸北面于西楹西坐奠爵答拜降盥主人降尸辞主人对卒盥主人升尸升坐取爵酌【酌者将酢主人疏曰就此事中亦有五节行事尊主人故与尸同者尸酢主人时主妇亦设笾豆一也宾长设羊俎二也次宾羞羊匕湆三也司马羞肉湆四也次宾羞羊燔主人乃卒爵五也但特牲少牢主人献尸尸即酢主人主人乃献祝及佐食此尸待主人献侑乃酢主人不同者此尸卑达主人之意欲得先进酒于侑乃自饮彼尸尊不达主人欲自达已意故先酢主人乃使主人献祝与佐食故不同是以下文宾长献尸致爵主人尸乃酢之遂宾意亦此类也】司宫设席于东序西面主人东楹东北面拜受爵尸西楹西北面答拜主妇荐韭菹醢坐奠于筵前菹在北方妇赞者执二笾防蕡主妇不兴受设防于菹西北蕡在防西主人升筵自北方主妇入于房【设笾于菹西北亦辟铏　疏曰此乃陈主人受酢设席之位案特牲为士案少牢下大夫皆致爵乃设席此傧尸受酢即设席者以其傧尸尸益卑主人益尊故明一等受酢即设席案上设尸笾云兴取笾于房防蕡注云以馔异亲之与此妇赞者执二笾防蕡主妇不兴受文不同者凡执笾豆之法皆两双执之此侑与主人皆二笾故主妇与妇赞者各执其二于事便故主妇不兴受设之上尸笾豆各四故主妇兴取笾豆于房亦见异馔亲之义也云设笾于菹西北亦辟铏者上设侑笾正当豆此在西北明辟铏云亦亦尸笾当豆西外列以辟铏故也】长宾设羊俎于豆西主人坐左执爵祭豆笾如侑之祭兴左执爵右取肺坐祭之祭酒兴次宾羞匕湆如尸礼席末坐啐酒执爵以兴司马羞羊肉湆缩执俎主人坐奠爵于左兴受肺坐絶祭哜之兴反加于湆俎司马缩奠湆俎于羊俎西乃载之卒载缩执虚俎以降【奠爵于左者神惠变于常也言受肺者明有授言虚俎者羊湆俎讫于此虚不复用　疏曰云言虚俎者羊湆俎讫于此虚不复用者此俎雍人所执陈奠于羊俎西在南者自此宾羞匕湆司马羞羊肉湆于尸次宾又羞匕湆于主人同用此俎三降皆不言虚欲见后将更用至于此言虚俎明其不复用此俎又见下次宾羞羊燔于主人则用此之豕俎用此之豕俎而得羞羊燔者以其礼杀故也】主人坐取爵以兴次宾羞燔主人受如尸礼主人降筵自北方北面于阼阶上坐卒爵执爵以兴坐奠爵拜执爵以兴尸西楹西答拜主人坐奠爵于东序南【不降奠爵于篚急崇酒　疏曰燔即羊燔以主人与尸侑皆用羊体乡主妇献尸以后悉用豕体宾长献尸后悉用鱼从是以知主人之燔羊燔也云不降奠爵于篚急崇酒者此下唯有崇酒之文更无余事故云急崇酒】侑升司侑皆北面于西楹西【见主人不反位知将与己为礼】主人北面于东楹东再拜崇酒【崇充也拜谢尸侑以酒薄充满】尸侑皆答再拜主人及尸侑皆升就筵
　　右主人受尸酢
　　司宫取爵于篚以授妇赞者于房东以授主妇【房东房户外之东　疏曰上文主人献节凡有三爵有主人献尸献侑并受酢此主妇献内凡有四爵即分为四节解之四者主妇献尸一也献侑二也致爵于主人三也受尸酢四也下文宾长为三献爵止故与主妇亚献同此主妇亚献尸一节之内从献有五主妇设两铏一也主妇又设糗与脩二也次宾羞豕匕湆三也司士羞豕脀四也次宾羞豕燔尸乃卒爵五也】主妇洗爵于房中出实爵尊南西面拜献尸尸拜于筵上受【尊南西面拜由便也　疏曰宾主献酢无在筵上受法今尸于筵上受者以妇人所献故尸不与行宾主之礼故不得各就其阶若然少牢主人祝拜于席上坐受者疏云室内迫狭故拜筵上与此礼异云尊南西面拜由便也者此决下文西面于主人之北拜送爵今酌尊因在尊南西面拜献尸者便也言便者便其西面授尸故不退主人之北】主妇西面于主人之席北拜送爵入于房取一羊铏坐奠于韭菹西主妇赞者执豕铏以从主妇不兴受设于羊铏之西兴入于房取糗与腵脩执以出坐设之糗在蕡西脩在白西兴立于主人席北西面【糗去九反腵丁乱反本又作叚音同　饮酒而有铏者祭之余铏无黍稷杀也糗糗饵也腵脩捣肉之脯今文腵为防　饵音二捣丁老友防丁乱反　疏曰云无黍稷杀也者决正祭时有黍稷故也】尸坐左执爵祭糗脩同祭于豆祭以羊铏之柶挹羊铏遂以挹豕铏祭于豆祭祭酒次宾羞豕匕湆如羊匕湆之礼尸坐啐酒左执爵尝上铏执爵以兴坐奠爵拜主妇答拜执爵以兴司士羞豕脀尸坐奠爵兴受如羊肉湆之礼坐取爵兴次宾羞豕燔尸左执爵受燔如羊燔之礼坐卒爵拜主妇答拜受爵酌献侑侑拜受爵主妇主人之北西面答拜【酌献者主妇今文无西面　疏曰同有三等降于尸二等无铏羮与豕匕湆云三等者主妇酌献侑主妇羞糗脩一也司士羞豕脀二也次宾羞燔脩乃卒爵三也】主妇羞糗脩坐奠糗于防南脩在蕡南侑坐在执爵取糗脩兼祭于豆祭司士缩执豕脀以升侑兴取肺坐祭之司士缩奠豕脀于羊俎之东载于羊俎卒乃缩执俎以降侑兴【豕脀无湆于侑礼杀　疏曰案上下文尸与侑及主人主妇但是正俎皆横执俎以升又横设于席前若益送之俎皆缩执之又缩于席前今司士所羞豕脀是益送之俎缩执是其常而言缩执者以其文承上主人献侑时无羊肉湆故主妇献侑司士羞豕脀不得湆如是以经特着缩执俎见异于正俎诸文特云横执缩执者皆此类】次宾羞豕燔侑受如尸礼坐卒爵拜主妇答拜
　　右主妇亚献
　　受爵酌以致于主人主人筵上拜受爵主妇北面于阼阶上答拜【主妇易位拜于阼阶上辟并敬　疏曰此科亦有五节行事主妇致爵于主人时主妇设二铏一也又设糗脩二也豕匕湆三也豕脀四也豕燔主人卒爵五也云主妇易位拜于阼阶上辟并敬者前主妇献尸侑拜送于主人北今致爵于主人拜于阼阶上者辟并敬主人与尸侑故易位也若然案特牲三献爵止乃致爵此未三献已致爵者以上篇已有献于尸故此不特三献又见傧尸礼杀故早致】主妇设二铏与糗脩如尸礼主人共祭糗脩祭铏祭酒受豕匕湆拜啐酒皆如尸礼尝铏不拜【主人如尸礼尊也其异者不告旨　疏曰云主人拜啐酒甞铏不拜若然则啐酒有拜尝铏无拜案前主妇献尸尸坐啐酒左执爵尝上铏执爵以兴坐奠爵拜拜在甞铏之下则甞铏有拜坐啐酒不拜与此违者彼拜虽在甞铏下其拜仍为啐酒拜在甞铏下者以因坐啐酒不兴即甞铏甞铏讫执爵兴坐奠爵拜拜仍为啐酒是以特牲少牢尸甞铏皆不拜或此经啐酒之上无拜文有者衍字也】其受豕脀受豕燔亦如尸礼坐卒爵拜主妇北面答拜受爵
　　右主妇致爵于主人
　　尸降筵受主妇爵以降【将酢主妇　疏曰此科内从酢有三主妇受酢之时妇赞者设豆笾一也司马设羊俎二也次宾羞羊燔主妇卒爵三也以其主妇受从与侑同三主人受从与尸同五尊卑差也】主人降侑降主妇入于房主人立于洗东北西面侑东面于西阶西南【俟尸洗】尸易爵于篚盥洗爵【易爵者男女不相袭爵】主人揖尸侑【将升】主人升尸升自西阶侑从主人北面立于东楹东侑西楹西北面立【俟尸酌】尸酌主妇出于房西面拜受爵尸北面于侑东答拜主妇入于房司宫设席于房中南面主妇立于席西【设席者主妇尊今文曰南面尸于席西　疏曰以宾长以下皆无设席之文唯主妇与主人同设席故云主妇尊特牲及下大夫主妇设席亦是主妇尊】妇赞者荐韭菹醢坐奠于筵前菹在西方妇人赞者执防蕡以授妇赞者妇赞者不兴受设防于菹西蕡在防南【妇人赞者宗妇之少者　疏曰案特牲记云宗妇北堂东面北上注云宗妇族人之妇其夫属于所祭为子孙者是也彼直云宗妇是特牲宗妇一人而已不言赞或少未可定此大夫礼隆赞非一人而称赞赞主妇及长妇故云宗妇之少者】主妇升筵司马设羊俎于豆南主妇坐左执爵右取菹防于醢祭于豆间又取防蕡兼祭于豆祭主妇奠爵兴取肺坐絶祭哜之兴加于俎坐捝手祭酒啐酒【捝由锐反注纷音同　捝手者于佩巾内则曰妇人亦左佩纷古文作说】次宾羞羊燔主妇兴受燔如主人之礼主妇执爵以出于房西面于主人席北立卒爵执爵拜尸西楹西北面答拜主妇入立于房尸主人及侑皆就筵【出房立卒爵宜郷尊不坐者变于主人也执爵拜变于男子也　乡许亮反　疏曰云不坐者上主人受酢坐卒爵故云变于主人也执爵拜变于男子者上下经凡男子拜卒爵皆奠爵乃拜故云变于男子也】
　　右尸酢主妇
　　上宾洗爵以升酌献尸尸拜受爵宾西楹西北面拜送爵尸奠爵于荐左宾降【上宾宾长也谓之上宾以将献异之或谓之长宾奠爵爵止也疏曰尸不举者以三献讫正礼终欲使神惠均于庭编得献乃举之故下文主人献及众宾以下讫乃作止】
　　【爵若然特牲及下大夫尸在室内始行三献未行致爵尸奠爵欲得神惠均于室此傧尸之礼室内已行三献至此傧尸夫妇又已行致爵讫傧尸又在堂故爵上者欲得神惠均于庭与正祭者异云上宾宾长者上文云宾长设羊俎是也云谓之上宾以将献异之者言宾中长尊称轻上尊称重故以将献变言上宾云或谓之长宾者少牢云长宾洗爵献于尸少牢尸有父尊屈之故但云长宾耳不傧尸亦云长宾特牲云宾三献如初又不言长宾者士宾卑云奠爵爵止者特牲云宾三献如初燔从如初爵止不傧尸者亦然】
　　右宾长三献尸尸奠爵未举
　　主人降洗爵尸侑降主人奠爵于篚辞尸对卒洗揖尸升侑不升【侑不升尸礼益杀不从　疏曰云侑不升尸礼益杀者傧尸之礼杀于初今侑不升又杀故云益杀也】主人实爵酬尸东楹东北面坐奠爵拜尸西楹西北面答拜坐祭遂饮卒爵拜尸答拜降洗尸降辞主人奠爵于篚对卒洗主人升尸升主人实爵尸拜受爵主人反位答拜尸北面坐奠爵于荐左【降洗者主人疏曰此主人酬尸尸奠于荐左者不举案下经二人举觯于尸侑侑奠觯于右注云奠于右者不举也神惠右不举变于饮酒与此不同者特牲及下不傧尸皆无酬尸之事此特有之由傧尸如与宾客饮酒无故有酬异于神惠神惠右不举侑奠于右是也一名加者少牢无侑尸此乃有故无加称是以主人酬宾宾奠于左亦是神惠故即举之特牲及不傧尸皆有酬宾同是神惠故皆奠于左也】尸侑主人皆升筵乃羞宰夫羞房中之羞于尸侑主人主妇皆右之司士羞庶羞于尸侑主人主妇皆左之【二羞所以尽欢心房中之羞其笾则糗饵粉餈其豆则酏食糁食庶羞羊臐豕膮皆有胾醢房中之羞内羞也内羞也内羞在右隂也庶羞在左阳也　餈在私反酏以支反刘书文反食音寺下同糁素感反　疏曰二羞是傧尸用之故云尽欢心云房中之羞其笾则糗饵粉餈者周礼笾人职云羞笾之实郑注云此二物皆粉稻米黍米所为也合蒸曰饵饼之曰餈糗者捣粉熬大豆为饵餈之黏着以粉之耳饵言糗餈言粉互相足是也云其豆则酏食糁食者周礼醢人职羞豆之实郑注云酏也内则曰取稻米举糔溲之小切狼臅膏以与稻米为又曰糁取牛羊豕之肉三如一小切之与稻米稻米二肉一合以为饼煎之是也若然案王制云庶羞不逾牲注云祭以羊则不以牛肉为羞依内则羞用三牲者据得用大牢者若大夫已下不用大牢者则无牛矣而此引之者举其成文以晓人耳云庶羞羊臐豕膮皆有胾知者案公食大夫牲皆臛及炙胾今此郑直云臐胾不言炙者公食大夫是食礼故庶羞并陈此傧尸饮酒之礼故主人献尸皆羊燔从主妇献皆豕燔从酬賔之后乃言司士羞庶羞则知止有羊臐豕膮羊胾豕胾以其燔炙前已从献讫故止有臐胾而已云房中之羞内羞也者案下大夫不傧尸云乃羞宰夫羞房中之羞司士羞庶羞于尸祝主人主妇内羞在右庶羞在左是也云内羞在右隂也者以其是谷物故云隂也云庶羞在左阳也者以其是牲物故云阳也大宗伯云天产作隂徳地产作阳徳郑云天产六牲之属地产九谷之属是其谷物隂牲物阳也】
　　右主人酬尸设羞
　　主人降南面拜众宾于门东三拜众宾门东北面皆答壹拜【拜于门东明少南就之也言三拜者众宾贱旅之也众宾一拜贱也卿大夫尊宾贱纯臣也位在门东今文壹为一　疏曰自此尽宾降论主人献长宾已下并主人受酢之事云拜于门东少南就之者以其继门言之则少南就之云言三拜者众宾贱旅之也者周礼司士职孤卿特揖大夫以其等旅揖注云特揖一一揖之旅众也大夫爵同者众揖之此云旅之众人共得一拜云众宾一拜贱也者以贱不得备礼也云纯臣也位在门东者此对特记云公有司门西北面东上献次众宾私臣门东北面西上献次兄弟此宾皆在门东故下经云献私人于阼阶上注云私人家臣已所自谒除也大夫云私人见不纯臣士言私臣不言人者大夫尊近君若言私臣则臣与君不异故名私人士卑无辟君臣之名不嫌故名私臣】主人洗爵长宾辞主人奠爵于篚兴对卒洗升酌献宾于西阶上长宾升拜受爵主人在其右北面答拜宰夫自东房荐脯醢醢在西司士设俎于豆北羊骼一肠一胃一切肺一肤一【羊骼羊左骼上宾一体贱也荐与设俎者既则俟于西序端古文骼为赂　疏曰案乡饮酒司正升相依受酬者降席司正退立于序端然则先事既设后事未至其退立之位当在于序端知此不降者下文宾执祭以降宰夫执荐以从司士执俎以从无升文明此不降退立于序端可知】宾坐左执爵右取肺防于醢祭之执爵兴取肺坐祭之祭酒遂饮卒爵执以兴坐奠爵拜执爵以兴主人答拜受爵宾坐取祭以降西面坐委于西阶西南【成祭于上尊宾也取祭以降反下位也反下位而在西阶西南已献尊之祭脯肺疏曰凡言反位者或反初位或上下位异亦为反此则初位在门东今得献反在西阶南与主人相对已献尊之故也若燕礼士得献位于东方亦是尊之者也云祭脯肺者案经云取脯取肺祭之明祭是脯肺】宰夫执爵以从设于祭东司士执俎以从设于荐东众宾长升拜受爵主人答拜坐祭立饮卒爵不拜既爵【既尽也长宾升者以次第升受献言众宾长拜则其余不拜　疏曰知受献必以长幼次第者以其下文云宰夫赞主人酌若是以辨郑云毎献一人奠空爵于棜宰夫酌授于尊南是以长幼次第受献也】宰夫赞主人酌若是以辩【主人毎献一人奠空爵于棜宰夫酌授于尊南今文若为如辩皆为徧】辩受爵其荐脯醢与脀设于其位其位继上宾而南皆东面其脀体仪也【徧献乃荐畧之亦宰夫荐司士脀仪者尊体尽仪度余骨可用而用之尊者用尊体卑者用卑体而已亦有切肺肤今文仪皆为或为议　度大各反刘音仪　疏曰即荐谓若燕礼三卿已上得献即荐大夫徧献乃荐亦其类云亦宰夫荐司士脀者此约上宾此众宾亦同此二人为之云仪者尊体尽仪度余骨可用而用之者以其言仪取尊卑得其仪但尊体既尽就卑体之中度尊卑之仪而用之尊者用尊体卑者用卑体而已也云亦有切肺肤者案特牲用离肺知此众宾用切肺肤者以其侑用切肺不敢殊于尸明众宾亦不敢殊于侑】乃升长宾主人酌酢于长宾西阶上北面宾在左【主人酌自酢序宾意宾卑不敢酢　疏曰特牲主人献长宾讫即酢此辩献乃酢者主人益尊先自逹其意特牲主人献内宾辩乃自酢注云爵辩乃自酢以初不殊其长也则此大夫尊初则殊其长故也】主人坐奠爵拜执爵以兴宾答拜坐祭遂饮卒爵执爵以兴坐奠爵拜宾答拜宾降【降反位】
　　右主人献宾辩酌自酢
  </div>
  <div class="pagination">
   <a href="仪礼经传通解_page40.html">
    上一页
   </a>
   <span>
    ...
   </span>
   <a href="仪礼经传通解_page36.html">
    36
   </a>
   <a href="仪礼经传通解_page37.html">
    37
   </a>
   <a href="仪礼经传通解_page38.html">
    38
   </a>
   <a href="仪礼经传通解_page39.html">
    39
   </a>
   <a href="仪礼经传通解_page40.html">
    40
   </a>
   <span class="current-page">
    41
   </span>
   <a href="仪礼经传通解_page42.html">
    42
   </a>
   <a href="仪礼经传通解_page43.html">
    43
   </a>
   <a href="仪礼经传通解_page44.html">
    44
   </a>
   <a href="仪礼经传通解_page45.html">
    45
   </a>
   <a href="仪礼经传通解_page46.html">
    46
   </a>
   <span>
    ...
   </span>
   <a href="仪礼经传通解_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
