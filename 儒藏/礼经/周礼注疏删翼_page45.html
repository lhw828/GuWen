<!DOCTYPE html>
<html>
 <head>
  <meta charset="utf-8"/>
  <title>
   周礼注疏删翼 - 第 45 页/共 54 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼注疏删翼 - 第 45 页/共 54 页
  </h1>
  <div class="content">
   或曰其烟牡蘜之烟○刘氏曰谓宗庙之祭祀宾客之宴飨君臣之斋戒朝廷之防同凡礼乐未作而以肃静为敬之时则鼃黾之喧鸣不可以不禁也故设下士一人掌去之之灋焉
　　壶涿氏掌除水虫以炮土之鼓敺之以焚石投之注水虫狐蜮之属谓炮土之鼓瓦鼓也焚石投之使惊去疏蜮即短狐南方水中有之含沙射人则死焚石石之燔烧得水作声故惊去也○刘氏曰土之性沈而克乎水炮而为鼔击诸水上则虽渊深莫不可达入水而应于土故也焚石投之攻之以火气应之以阳声则阴邪之虫去矣
　　若欲杀其神则以牡橭午贯象齿而沈之则其神死渊为陵注神谓水神龙罔象
　　橭山榆也○临川王氏曰今南方有所谓渊神者民犯之能出为祟○王氏曰牡橭榆木也以牡橭为干从横以象齿贯之所谓互贯也沈之水中则水神感其气而死神既死则渊反为陵矣圣人所以变化驱除之术如此夫孰得而测之且夫琥珀拾芥礠石引针戎盐累卵獭胆分杯壊漆以蟹浣锦以鱼散血以藕皮毁金以羊角皆出于自然之理也
　　庭氏掌射国中之夭鸟若不见其鸟兽则以救日之弓与救月之矢射之若神也则以大阴之弓与枉矢射之注不见鸟兽谓夜来鸣呼为怪者兽狐狼之属郑司农云救日之弓救月之矢谓日月食所作弓矢谓日月之食阴阳相胜之变也于日食则射大阴月食则射大阳与神谓非鸟兽之声若或叫于宋大庙譆譆出出者大阴之弓救月之弓枉矢救日之矢与不言救月之弓与救日之矢者互言之救日用枉矢则救月以恒矢可知也
　　王氏曰弓矢尝用以救日月则其精气足以胜妖故以此射之按司弓矢职云枉矢利火射薛氏曰枉矢状如流星飞行有光盖取以阳胜阴之义也○明斋王氏曰周礼于六官皆有育万物之责而治教政刑于是分掌焉故天官之兽人人鼈人曰时田时时簎总执其佃渔之政使不防天物也地官之虞衡掌山泽之政令厉禁所以长蕃鸟兽草木也春官之大司乐乐六变而致羽蠃鳞毛介象之物致中和以作动物也夏官掌政而有服不氏以服猛兽射鸟氏以敺乌鸢则鸟兽之不服者犹驯之以攻取之政而况负固放弑之国乎秋官掌刑而有氏已下十二官则凡猛鸷昆虫与夫托于神奸而为害者竝不能逃夫刑罚之威而况于奸慝防乱之人乎分之则有覆载生杀之异合之则均有曲成之责非圣人其孰能与于此哉
　　衔枚氏掌司嚣注察嚣讙者为其聒乱在朝者之言语明斋王氏曰此与朝士之禁族谈联职也
　　国之大祭祀令禁无嚣注令令主祭祀者
　　军旅田役令衔枚注为其言语以相误
　　王氏曰车攻诗曰之子于征有闻无声以言选车徒无諠哗之声也
　　禁嘂呼叹呜于国中者行歌哭于国中之道者注为其惑众相感动呜吟也
　　刘氏曰声大而急曰嘂声髙而缓曰呼声嗟而怨曰叹声悲而伤曰呜○仲舆郝氏曰秋政森严至于庭氏则鬼神无夜号者至于衔枚氏则朝市无諠哗者泰平之象覩矣○愚按周公之时民有庐可居有田可畊寇则有兵札则有医生则有养死则有送物穉则有教教而不从为害于乡闾则谓之罢民收之圜土耻之明刑任之以役俟其改而后舍焉猛兽夭鸟欲肆其毒必置官设灋以敺之至于不幸惸独无告则路鼓一鸣天王之尊可与匹夫匹妇共语其私民生其间而犹有太息愁叹之声者真所谓不祥之人也欤如是而设禁焉亦可也
　　伊耆氏掌国之大祭祀共其杖咸注咸读为函老臣虽杖于朝事鬼神尚敬去之有司以此函藏之旣事乃授之
　　军旅授有爵杖注别吏卒且以扶尊者将军杖钺刘氏曰尊其爵以御众也不必老焉
　　共王之齿杖注王所以赐老者之杖郑司农云谓年七十当以王命受杖者今时亦命之为王杖谓王制曰五十杖于家六十杖于乡七十杖于国八十杖于朝○大行人掌大宾之礼及大客之仪以亲诸侯注大宾要服以内诸侯大客谓其孤卿
　　疏此经与下为目大宾言礼亦有仪大客言仪亦有礼言要服以内诸侯对要服已外为小宾大国得立孤一人孤来聘侯伯已下无孤使卿来聘不言大夫士者殷聘使卿时聘使大夫士虽不得时聘为介来亦入客中故下云诸侯之卿其礼各下其君二等大夫士亦如之此但据大聘畧据尊者而言也
　　春朝诸侯而图天下之事秋觐以比邦国之功夏宗以陈天下之谟冬遇以协诸侯之虑时防以发四方之禁殷同以施天下之政注此六事者以王见诸侯为文图比陈协皆考绩之言王者春见诸侯则图其事之可否秋见诸侯则比其功之髙下夏见诸侯则陈其议之是非冬见诸侯则合其虑之异同六服以其朝岁四时分来更迭如此而徧时防无常期诸侯有不顺服者王将有征讨之事则既朝王命为坛于国外合诸侯而发禁命事焉禁谓九伐之灋殷同者王十二歳一巡守若不巡守则六服尽朝既朝王亦命为坛于国外合诸侯而命其政政谓邦国之九灋殷同四方四时分来岁终则徧矣
　　疏如侯服年年朝春东方来夏南方来秋西方来冬北方来甸服男服等各以其朝之岁四时分来○郑注曲礼云春夏受挚于朝受享于庙生气文也故两处受之秋冬一受之于庙杀气质也故一处受之至于时防殷同自在国外为坛受之耳○黄氏曰诸侯平时无事之时王者之使相继于道徳意志虑道之使知度量灋则谕之使同好恶一于心用舍一于事及其入王则又防而图之收众见以为王明合众善以为王道以四海为一家中国为一人盖如此耳○李氏曰君臣之礼不可以不接不接则上恩不下流下情不上达嫌疑易以生毁誉易以入易天地不交则否柔进而上行则锡马蕃庶昼日三接也先王知其如此故制诸侯之朝以之图事比功陈谟协虑发禁施政则言何以不见纳行何以不见知奸邪何以介其间左右何以塞其路汉刺史奏事京师其斯之谓乎
　　时聘以结诸侯之好殷頫以除邦国之慝注此二事亦以王见诸侯之臣使来者为文也时聘亦无常期天子有事诸侯使大夫来聘亲以礼见之礼而遣之所以结其恩好也天子无事则已殷頫谓一服朝之岁五服诸侯皆使卿以聘礼来頫天子天子以礼见之命以政禁之事所以除其恶行慝犹恶也
　　疏一服朝在元年七年十一年以朝者少聘者多故亦得称殷殷众也
　　间问以谕诸侯之志归脤以交诸侯之福贺庆以赞诸侯之喜致禬以补诸侯之烖注此四者王使臣于诸侯之礼也间问者间岁一问诸侯谓存省之属谕诸侯之志者谕言语谕书名其类也交或往或来者也致禬凶礼之吊礼襘礼也补诸侯烖者若春秋澶渊之防谋归宋财
　　疏见臣有祭祀之事亦得归胙于王故玉藻云臣致膳于君有荤桃茢按宗伯云脤膰本施同姓尊二代之后亦得之僖二十四年宋成公如楚还入郑郑伯将享之问礼于皇武子对曰宋先代之后于周为客天子有事膰焉有丧拜焉僖九年王使宰孔赐齐侯胙注云周礼脤膰以亲兄弟不以赐异姓尊齐侯客之若先代之后是其事也○王先生曰致禬者凶礼五者皆是○王氏曰脤所以交神之福以脤归之则与诸侯共其福也故曰以交诸侯之福诸侯有喜也贺庆以赞之所以与之同其乐诸侯有灾也致禬以补之所以与之同其忧
　　以九仪辨诸侯之命等诸臣之爵以同邦国之礼而待其宾客注九仪谓命者五公侯伯子男也爵者四孤卿大夫士也
　　上公之礼执桓圭九寸缫借九寸冕服九章建常九斿樊缨九就贰车九乗介九人礼九牢其朝位宾主之间九十步立当车轵摈者五人庙中将币三享王礼再祼而酢飨礼九献食礼九举出入五积三问三劳诸侯之礼执信圭七寸缫借七寸冕服七章建常七斿樊缨七就贰车七乗介七人礼七牢朝位宾主之间七十步立当前疾摈者四人庙中将币三享王礼壹祼而酢飨礼七献食礼七举出入四积再问再劳诸伯执躬圭其他皆如诸侯之礼诸子执谷璧五寸缫借五寸冕服五章建常五斿樊缨五就贰车五乗介五人礼五牢朝位宾主之间五十歩立当车衡摈者三人庙中将币三享王礼壹祼不酢飨礼五献食礼五举出入三积壹问壹劳诸男执蒲璧其他皆如诸子之礼注冕服着冕所服之衣也九章者自山龙以下七章者自华虫以下五章者自宗彝以下也常旌旗也斿其属防垂者也樊缨马饰也以罽饰之每一处五采备为一就就成也贰副也介辅已行礼者也礼大礼饔饩也三牲备为一牢朝位谓大门外宾下车及王车出迎所立处也王始立大门内交摈三辞乃乗车而迎之齐仆为之节上公立当轵侯伯立当疾子男立当衡王立当轸与庙受命祖之庙也飨设盛礼以饮宾也问问不恙也劳谓苦倦之也皆有礼以币致之郑司农云三享三献也祼读为灌再灌再饮公也而酢报饮王也举举乐也出入五积谓馈之刍米也前疾谓驷马车辕前胡下垂柱地者谓三享皆束帛加璧庭实惟国所有朝士仪曰奉国地所出重物而献之明臣职也朝先享不言朝者朝正礼不嫌有等也王礼王以郁鬯礼宾也郁人职曰凡祭祀宾客之祼事和郁鬯以实彝而陈之礼者使宗伯摄酌圭瓒而祼王既拜送爵又摄酌璋瓒而祼后又拜送爵是谓再祼再祼宾乃酢王也礼侯伯一祼而酢者祼宾宾酢王而已后不祼也礼子男一祼不酢者祼宾而已不酢王也九举举牲体九饭也出入谓从来讫去也每积有牢礼米禾刍薪凡数不同者皆降杀
　　疏此一经总列五等诸侯来朝天子天子以礼迎待之灋○建常九斿者但对文日月为常交龙为旂而云常者常总称故号旂为常也○轵毂末也○陈氏曰前疾谓车辕曲中在轵之前衡之后○王氏曰衡在辀下车轭两服之领前更前于疾也○临川王氏曰上公朝位宾主之间九十步立当车轵摈者五人侯伯七十步立当前疾摈者四人子男五十步立当衡摈者三人则尊者舒而缛卑者蹙而畧故也○明斋王氏曰摈主国所使出接宾者摈用命数之半故介则以九七五而摈则以五四三谦已之意也○疏庙中将币三享此谓行朝礼在朝讫乃行三享在庙也○飨礼烹大牢以饮宾设几而不倚爵盈而不饮飨以训恭俭九献者王酌献宾宾酢主人主人酬宾酬后更八献是为九献食礼九举者亦烹大牢以食宾无酒九举牲体而食毕五积谓在路共宾来去皆五积每积有牢礼米禾刍薪○临川王氏曰一祼不酢则有礼而无报若不敢当焉卑故也飨礼九献七献五献则主于饮故以献为节食礼九举七举五举则主于食故以举为节
　　凡大国之孤执皮帛以继小国之君出入三积不问壹劳朝位当车前不交摈庙中无相以酒礼之其他皆眡小国之君注此以君命来聘者也孤尊既聘享更自以其挚见执束帛而已豹皮表之为饰继小国之君言次之也朝聘之礼每一国毕乃前不交摈者不使介传词交于王之摈亲自对摈者也庙中无相介皆入门西上而立不前相礼者聘之介是与酒谓齐酒也和之不用郁鬯耳其他谓贰车及介牢礼宾主之间摈者将币祼酢飨食之数
　　疏典命上公之国立孤一人侯伯已下则无故云大国之孤孤行正聘则执瑑圭璋八寸既聘自以其挚见则执束帛○按聘礼宾行聘之时摈者纳宾宾入门左介皆入门左北面西上注云随宾入也介无事止于此是介入庙门西上不相者也彼诸侯灋约同天子礼故云与以疑之○赵商问其他眡小国之君以五为节下云诸侯之卿各下其君二等是公使卿亦七侯伯亦五子男三不审大国孤五而卿七何答曰卿奉君命七介孤尊更自特见故五介此有聘礼可参又问出入三积此即与小国同宜应视小国之君何须特云三积答三积者卿亦然非独孤也故不在眡小国中然则一劳者亦是卿亦然故须见之
　　凡诸侯之卿其礼各下其君二等以下及其大夫士皆如之注此亦以君命来聘者也所下其君者介与朝位宾主之间也其余则自以其爵聘义曰上公七介侯伯五介子男三介是谓使卿之聘之数也朝位则上公七十歩侯伯五十歩子男三十歩与
　　疏据上文三等命而言上公以九侯伯以七子男以五卿自各下其君二等若公之卿以七侯伯之卿以五子男之卿以三也云及其大夫士皆如之者大夫又各下其卿二等士无聘之介数而言如之者士虽无介与歩数至于牢礼之等又降杀大夫况九仪爵者四之中容有士故连言之○按五命之外大国之孤为九仪之六诸侯之卿九仪之七大夫九仪之八士九仪之九也○薛氏图云诸侯朝天子之礼始至天子之竟先谒关人关人告王王使小行人迎劳于畿又使大夫致积及郊王使大行人服皮弁用璧以劳之诸侯亦服皮弁服受之诸侯摈王使者用束帛乗马及国天子赐馆使司空致舍小行人为承摈诸侯摈王使者亦用束帛乗马乃致飱春夏之时将朝之旦诸侯则服裨冕释奠于祢迁主各乗其所受上辂上服公之朝位宾主之间乃去门九十歩则止公下车当轵而立介九人卿为上介大夫为次介士为众介侯伯则介七人朝位七十步立当前疾子男则介五人朝位相去五十步立当车衡若秋冬之时将朝之旦诸侯皆乗墨车而致于大门之外衣服旌旗朝位远近之数陈介及摈如朝礼但王不迎直陈摈介上摈自与诸侯相接传命更至庙门之舍盖诸侯前期皆授舍于庙门之外也天子迎公摈者五人宗伯为上摈小行人为承摈啬夫为末摈其余二人是士以逆之王与公相对相去三丈六尺灋门之广旁加一歩之数王时服衮冕乗金路建大旂在于门内至摈受命请事传承摈自摈而传至介自介而传至公更报而下传命既讫王乃乗车出门下车而揖之公则前至门外相揖而入三摈三介为之三相初出臯门之时三相俱入及库门而止一相及庙门外之舍诸侯入于舍王则更迎侯伯王迎侯伯摈者四人初至门下车陈介东西传命之仪摈介荐行相揖而入每入门止相及次入舍如上公之礼王则更迎子男王迎子男摈者三人其他如侯伯之礼公立当车轵侯伯立当前疾子男立当车衡则王出门下车时当车轸而立欤王既迎讫则服皮弁服于路门外正朝当宁而立诸侯即服于舍服皮弁各执瑞玉至于朝诸公皆东面诸侯皆西面伯子男从侯而朝序进授玉先尽同姓次及异姓也将授贽之时皆进当王前面北东面奠玉再拜稽首王命亲授诸侯乃执玉而进王以冒玉合圭然后受之诸侯退再拜稽首授贽既讫各还其舍王既受贽则更服衮冕至于庙中当扆而立诸侯各服裨冕一相而入以行享礼随国所有分为三享王者之后三享皆以圭璋致之五等诸侯三享皆以璧琮致之致享之礼王但抚之诸侯自受于宰朝礼之灋先行王礼然后乃行后礼此据春夏朝宗之礼若秋冬觐遇之时王则服衮当扆而立受朝享之礼诸侯入门右皆奠玉再拜王命时受之诸侯更取玉升堂致命王亲受诸侯降堂又再拜稽首王迎升然后行三享之礼王皆抚之诸侯降堂自受玉率如朝宗之灋惟乗墨车以示有降以肃气之时故车服不敢尽同天子觐礼云偏驾不入王门是也天子不迎之以放肃杀之气觐遇之时天子不下堂故朝享并受于庙所以异于朝宗也朝觐宗遇诸侯行朝享既讫王使宗伯以圭瓒酌郁鬯祼宾王拜送之公无酌酢之礼次后亦使以璋瓒亚祼宾后拜送之公则酢王所谓王礼再祼而酢不酢后也侯伯则王使宗伯一祼侯伯则酢王后不祼也子男则一祼不酢必使宗伯摄祼者君不酌臣故也宗伯摄祼王与后皆拜送之者敬恭之事不可使人代也礼毕还馆诸公卿皆就馆见之若有功者天子赐之车服同姓则金路异姓则象路庶姓则革路服则衮冕毳冕皆使公卿箧服加书就馆致之诸侯摈使者亦以束帛乗马致饔饩于馆公则九牢诸侯则七牢子男则五牢皆就馆致之诸侯亦以束帛乗马宾使者夕则后致饔饩之礼后日王速宾来就庙中行飨飨者烹大牢以饮宾几设而不倚爵盈而不饮以训恭俭也食者亦烹大牢以食宾无酒行食礼之时也燕则异于飨食之礼示以慈惠以毛为尚其乐无算也取其驩而已其爵无算取其醉而已取脯以降奏陔而出则王所以致爱于诸侯者至矣公则三飨三食三燕侯伯则再飨再食再燕子男则一飨一食一燕亦隆杀之节也飨食燕既讫乃还王致赠郊送加劳之礼公则出入五积三劳三问侯伯则出入四积再问再劳子男则出入三积一问一劳送皆至竟凡诸侯当朝之岁有故而不得朝者皆遣世子来朝若已誓于天子者则礼下其君一等公之子则从侯伯礼侯伯之子则从子男礼未誓者以皮帛继子男也若皆不得朝又无世子则使孤孤之礼以五介朝位宾主之间五十步贰车五乗与子男同所异者立当车前不交摈庙中无相以酒礼而已无孤者则使卿如聘礼也○又曰诸侯聘天子之礼凡聘皆使卿为主大夫为介士为众介公使介七人侯伯则五人子男则三人故经云诸侯之臣使介各下其君二等将行之旦朝服释币于穪告君然后释币于行行在庙门外上介及众介皆从众受命于朝聘主受享束帛加璧二王之后公使则享用圭次受夫人聘璋享用纁束帛加璧王者之后皆用圭璋者尊于五等诸侯故也公聘天子用圭后用璋者取其半圭也享王用璧后用琮者取天地配合之象既受圭璋璧琮遂行张旜出国舍于郊明日敛旜行至王畿更张旜示有事于此先谒关人关人报入王使请事遂导以入若公之孤则三积不问一劳至近郊张旜而行王使大夫授馆致馆王则遣人致飱将行聘之前皆遣人受舍于文王庙门之外行聘之旦朝服释币于祢服冕服乗车建旜至于大门之外公使则七十步侯伯使则五十步子男使则三十步下车孤北面立卿则车前五步介皆陈于西北东面王待之摈数皆如其君也春秋之时王乗车而迎至大门内上摈立于门外西面承摈以下继而立皆西南末摈末介相去三丈六尺交摈不传辞上摈揖俱前传辞讫王则不出门宾入大门之内见王初入门之时宾之上介拂西枨士介拂闑乃从王入库门则止一相士介从上介而上至次若秋冬时王不至大门之内迎宾其朝享并受之于庙其介及摈陈设之仪如王迎之仪但上摈帅之而入也宾既入次王则服皮弁受聘于朝时宾亦服皮弁受玉讫然后更服冕服入庙当扆而立宾入次改服裨冕而入士介皆从宾而入享于庙升堂进玉于上前王抚之亦行三享王礼之出庙门更自以其贽束帛豹皮表之为饰继小国之君后而入见遂行私觌之礼见王出至大门之内使问其君及劳宾也聘讫还馆主人致享饩明日发币于公卿后以致饩公卿得币皆有礼于宾也然后受享受食受燕而还王亦使行人送至馆其还玉之仪与诸侯相聘还玉之礼同
　　邦畿方千里其外方五百里谓之侯服岁壹见其贡祀物又其外方五百里谓之甸服二岁壹见其贡嫔物又其外方五百里谓之男服三岁壹见其贡器物又其外方五百里谓之采服四岁壹见其贡服物又其外方五百里谓之衞服五岁壹见其贡材物又其外方五百里谓之要服六岁壹见其贡货物注要服蛮服也此六服去王城三千五百里相距方七千里公侯伯子男封焉其朝贡之岁四方各四分趋四时而来或朝春或宗夏或觐秋或遇冬祀贡者牺牲之属郑司农云嫔物妇人所为物也尔雅曰嫔妇也谓嫔物丝枲也器物尊彝之属服物纁絺纩也材物八材也货物龟贝也疏此一经见九州诸侯依服数来朝天子因朝而贡与大宰九贡及小行人春入贡者别彼二者是岁之常贡也○三山林氏曰周官言六年五服一朝大行人言侯服歳一见至要服而后六年一朝与此经不合唐孔氏虽引岁聘以志业间朝以讲礼再朝而防以示威再防而盟以显昭明为与此经相当然左氏之言是三年一朝六年一防十二年一盟计十二年之中诸侯之朝不止于二则此十二年止于二朝然后王巡守亦不得为相当唐孔氏又以大行人所云见者皆言贡物或可因贡而见何必皆是君自朝乎按周官朝觐宗遇防同皆其君自行故皆言见至于问与视则其臣故曰时聘殷頫而已不言见也以见为遣使亦非周官之本意然此篇所载六卿与周礼同而惟六年五服一朝句与周礼异当阙之以俟知者
　　九州之外谓之蕃国世壹见各以其所贵宝为挚注九服之外夷服镇服蕃服也曲礼曰其在东夷北狄西戎南蛮虽大曰子春秋传曰杞伯也以夷礼故曰子然则九州之外其君皆子男也无朝贡之岁父死子立及嗣王即位乃一来耳各以其所贵宝为挚则蕃国之君无执玉瑞者是以谓其君为小宾臣为小客所贵宝见传者若犬戎献白狼白鹿是也其余则周书王防备焉疏按僖二十七年杞桓公来朝用夷礼故曰子用夷礼犹曰子况本在彼者也按书序武王既胜殷巢伯来朝注云巢伯南方之国世一见者夷狄得称伯彼殷之诸侯与周异也○按周语穆王伐犬戎得四白鹿以归虽征之而得亦以此为贽也○王氏曰自侯服岁一见至于要服六岁一见以远近为之疏数之节也自要服以上所贡有常物而蕃国则各以其所贵宝为挚者详于治内而畧于治外也郊特牲曰旅币无方所以别土地之宜而节远迩之期也土地之宜在物而逺迩之期在人然则六服之灋其见有六岁之差所谓节逺迩之期也其贡有六物之异所谓别土地之宜也然则书之周官言周王抚万邦巡侯甸四征弗庭绥厥兆民则曰六服羣辟罔不承徳至于训廸厥官则曰六年五服一朝者以侯甸男采衞而言也六服羣辟罔不承徳者兼要服而言也先王之制中国五服而周官言六者盖近中国之夷狄承徳则国家闲暇可以明政刑之时也方是时也四征弗庭其治未若制礼之际为已备矣其限期止于五服而已周礼行人于六服之见则及于要服者则其治为尢详于四征弗庭之时也近中国之夷狄非特承徳而又能入贡以来见焉则致礼以致太平者此其极也○唐氏曰郑氏谓夷镇皆在九州之外非也唯蕃国在九州之外即所谓东渐西被朔南曁声教者也夷服镇服尚在九服之内行人不言者见挚与蕃国同也然蕃服虽以面二百五十里为率通曰九州之外亦无道里之限矣○朱子语类云问周礼三服之贡限以定名不问其地之有无与禹贡不合何故曰一代自有一代之制他大槩是近处贡重底物事远处贡轻底物事恰如禹贡所谓纳铚纳秸之类○杂説禹贡九州贡物各以其所有东西南北异处产物不同而大行人言土贡四面如一先儒不能明也而信之是不知六服诸侯贡物凡有九贡大行人姑整齐言之不复言某国贡某物也○唐氏曰楚于周非侯服而包茅不入齐得以责之则祀贡不止于侯服行人之文盖亦互见耳非以此为限也○明斋王氏曰此亦约六服所贡之大分而言职方氏云施其贡各以其所有一言尽之矣
　　王之所以抚邦国诸侯者岁徧存三岁徧頫五岁徧省七岁属象胥谕言语协辞命九岁属瞽史谕书名听声音十有一岁达瑞节同度量成牢礼同数器修灋则十有二岁王巡守殷国注抚犹安也存頫省者王使臣于诸侯之礼所谓间问也岁者巡守之明岁以为始也属犹聚也自五岁之后遂间歳徧省也七岁省而召其象胥九岁省而召其瞽史皆聚于天子之宫教习之也王制曰五方之民言语不通嗜欲不同达其志通其欲东方曰寄南方曰象西方曰狄鞮北方曰译此官正为象者周始有越重译来献因以通言语之官为象胥云胥谓象之有才知者也辞命六辞之命也瞽乐师也史大史小史也书名书之字也古曰名度丈尺也量豆区釡也数器铨衡也灋八灋则八则也达同成修皆谓赍其灋式行至则齐等之也成平也平其僭逾者也王巡守诸侯防者各以其时之方书曰遂觐东后是也其殷国则四方四时分来如平时
　　刘氏曰存问其安否也頫视其治效也省察其风化也○王氏曰谕书名所以同其文也听声音所以和其声也瑞六瑞节六节也○疏铢两之等是也○此经竝是王抚诸侯之事对上经皆是诸侯上抚王室之事各以其时之方者谓岁二月东方五月南方之等据春而言故以觐东后证也殷国四方四时分来如平时者谓分四方各遂春夏秋冬如平时若六服尽来即与平时别也○王先生曰书曰协时月正日同律度量衡此有虞氏巡守之制也王制曰命大师陈诗命市纳贾命典礼攷时月正日同律此夏商巡守之制也亦与此无以异○临川王氏曰王巡守则诸侯各朝于方岳王不巡守则防诸侯而殷见或巡守或殷国其出而省焉一也○东莱吕氏曰巡守之礼此乃维持治具提摄人心圣人运天下妙处大抵人心久必易散政事久必有缺一次巡守又提摄整齐一次此所以新新不已之意然唐虞五载一巡守周则十二年何故盖周时文治渐成礼文渐备所以十二年方举巡守之事此是成王知时变识防通处
　　凡诸侯之王事辨其位正其等协其礼宾而见之注王事以王之事来也诗云莫敢不来王
　　宾一云应言摈疏辨其位谓九十七十五十歩之位正其等谓冕服旌旗贰车之等协其礼谓牢礼飨燕之礼以此礼宾敬而见之也
　　若有大丧则诏相诸侯之礼注诏相左右告教之也疏诸侯为天子斩衰有哭位周旋擗踊进退皆有礼灋须有助以告教之
　　若有四方之大事则受其币听其辞注四方之大事谓国有兵寇诸侯来告急者礼动不虚皆有贽币以崇敬也受之以其事入告王也聘礼曰如有言则以束帛如享礼
　　王先生曰受其币而听其辞小行人亦云然大行人为四方大事言之小行人为小客言之盖凡聘皆有享礼若小客特问耳谓不行享礼也受聘听辞而已小行人之待小客其用此礼与然大行人反以此礼待四方之大事者为诸侯之告急设耳如待行享礼则是以揖逊而救灾也
　　凡诸侯之邦交岁相问也殷相聘也世相朝也注小聘曰问殷中也久无事又于殷朝者及而相聘也父死子立曰世凡君即位大国朝焉小国聘焉此皆所以习礼攷义正刑一徳以尊天子也必择有道之国而就修之郑司农説殷聘以春秋传曰孟僖子如齐殷聘是也疏聘义王制皆云三年一大聘此不言三年而云殷者欲见中间久无事殷朝者来及亦相聘故云殷不云三年也○诸侯邦交谓同方岳者一往一来为交大国聘于小国小国朝于大国敌国则两君自相往来故司仪于诸公诸侯皆言相为宾是也至春秋之世有越方岳相聘者是以秦使术来聘吴使札来聘时国数少故然非正灋也小聘曰问聘礼文彼曰小聘曰问不享是也大聘使卿小聘使大夫也○伊川程氏曰先儒有王臣无外交之説其非也若天下有道诸侯顺轨岂有内外之限其相交好乃常礼也然委官守而远朝无是道也周礼所谓世相朝谓邻国耳○王先生曰春秋之时晋叔向以明主之制间朝以讲礼是二年一朝也郑子大叔又以为五岁一朝然此之世相朝则一世一朝而已与子大叔之言异与叔向之言大异然则秦火未作而周之典籍诸侯皆以不便于已而去之叔向为晋地则欲诸侯朝数之数故以二岁为言子大叔为郑地则欲诸侯朝数之疏故以五岁为言其去周礼远矣若夫礼记王制与聘义戴记一家自为异同之説聘义曰天子制诸侯比年一小聘三年一大聘是以诸侯之自聘为文也王制曰诸侯之于天子比年小聘三年大聘五年一朝是以诸侯之朝觐于天子为言也聘义之言比年小聘合于周礼之岁相问也言三年大聘异于周礼之殷相聘葢殷聘者谓久无事则行盛礼也初无岁年之限如昭九年孟僖子如齐殷聘服氏以为殷中也自襄之二十年叔老聘于齐至今二十一年故中行盛礼是知殷聘虽为大聘然即非所谓三年也此聘义之所以与周礼异也王制之言小聘大聘其年数虽与聘义同然其意则异抑以聘义谓诸侯之相聘而王制谓诸侯之聘于天子耳聘天子犹可也以五年而一朝天子可乎使居衞服而五年一朝为得礼矣若侯采男谓之礼可乎知此则知王制之言虽合四代而杂于春秋之制郑以王制所言五年一朝为晋文公霸时制虽必未然亦有近似○芸阁吕氏曰聘义曰天子制诸侯比年小聘三年大聘相厉以礼使者聘而误主君弗亲飨食也所以愧厉之也诸侯相厉以礼则外不相侵内不相陵此天子之所以养诸侯兵不用而诸侯自为正之具也夫上下不交则天下无邦人道所以不能羣也故先王之驭诸侯必使相交以修其好必使相敬以全其交多为之升降之文酬酢之节盖以养其徳意使之安于是而不惮也故不安于愉惰而安于行礼不耻于相下而耻于无礼则忿争之心暴慢之气无所从而作此天下之乱所以止之于未萌也天子以是养诸侯诸侯以是养其士大夫上下交相养此兵所以不用天下所以平也


　　周礼注疏删翼卷二十五
&lt;经部,礼类,周礼之属,周礼注疏删翼&gt;
　　钦定四库全书
　　周礼注疏删翼卷二十六
　　明　王志长　撰
　　小行人掌邦国宾客之礼籍以待四方之使者注礼籍名位尊卑之书使者诸侯之臣使来者也
　　疏大行人待诸侯小行人待诸侯之使者其邦之礼籍则诸侯及臣皆在焉○杂説诸侯恶其害已而皆去其籍是也
　　令诸侯春入贡秋献功王亲受之各以其国之籍礼之注贡六服所贡也功考绩之功也秋献之若今计文书断于九月其旧法
　　疏入贡嵗之常贡大国贡半次国三之一小国四之一者也○刘氏曰贡谓天子所食列国之贡冬成而收之春而入焉功曰献者图于春而比于秋也○临川王氏曰各以其国之籍礼之则尝所以礼之国各籍焉以为故常左传曰非礼也勿籍
　　凡诸侯入王则逆劳于畿注郑司农云入王朝于王也故春秋传曰宋公不王又曰诸侯有王王有巡守及郊劳眂馆将币为承而摈注眂馆致馆也承犹丞也王使劳宾于郊致馆于宾至将币使宗伯为上摈皆为之丞而摈之
　　疏劳宾于郊者谓王使大行人劳于郊也将币谓庙中将币三享唯将币则大宗伯为上摈郊劳等不以烦宗伯也
　　凡四方之使者大客则摈小客则受其币而听其辞注摈者摈而见之于王使得亲言也受其币者受之以入告其所为来之事
　　疏大行人云大客之仪一也后郑云大宾要服以内诸侯大客谓其孤卿则此大客为要服以内诸侯之使臣也小客谓蕃国诸侯之使臣也○刘氏曰大客则摈小行人为上摈矣
　　使适四方协九仪宾客之礼朝觐宗遇防同君之礼也存頫省聘问臣之礼也注适之也协合也
　　疏自此已下至末皆是小行人使适四方之事○明斋王氏曰使适四方者王使小行人适于四方也或每嵗使之徧存若下文赙补赒委之类或十有一嵗先巡守而举行之以待王之时巡也协者斟酌谐和之○按朝觐六者天子所以涖诸侯曰君礼存頫省天子所以抚邦国聘问诸侯使臣于天子故皆曰臣礼
　　达天下之六节山国用虎节土国用人节泽国用龙节皆以金为之道路用旌节门关用符节都鄙用管节皆以竹为之注此谓邦国之节也达之者使之四方亦皆赍法式以齐等之也诸侯使臣行頫聘则以金节授之以为行道之信也道路谓乡遂大夫也都鄙者公之子弟及卿大夫之采地之吏也凡邦国之民逺出至他邦他邦之民若来入由国门者门人为之节由关者关人为之节其以徴令及家徙乡遂大夫及采地吏为之节皆使人执节将之以达之亦有期以反节管节如今之竹使符也其有商者通之以符节如门关门关者与市联事节可同也亦所以异于畿内也凡节有天子法式存于国
　　疏诸侯身行不须节以尊故不须也此经亦是适四方之事言达天下之六节者据诸侯国而言掌节所云据畿内也虎人龙三者据诸侯使臣出聘所执旌符管三者据在国所用○王氏曰掌节言邦国使节则使邦国者所执王官所掌之节也小行人所达天下之节则所谓龙人虎管者邦国都鄙使者所执非王官所掌邦节也掌节不言都鄙之管节则使都鄙者无节矣以旌节行之耳○王先生曰掌节守都鄙者用角节而小行人都鄙用管节何也葢王畿有都鄙邦国亦有都鄙王畿都鄙天子之公卿所食之采地也邦国之都鄙诸侯之卿大夫所食之采地也如左氏所谓凡邑有先王之主曰都与夫西鄙北鄙是已掌节言掌邦节是主天子之节为言也此角节管节所以不同者异内外耳然掌节有角节而无管节既知其为异内外矣小行人之节有管节而无玺节者复何耶殊不知小行人所掌达六节特谓诸侯使者之入聘耳非有货贿之事也此所以不言玺节也天子使者使于诸侯诸侯使者聘于天子其为节则一而已此虎节龙节人节之所以同者也天子王畿之道路门关与诸侯之道路门关则亦一而已此旌节符节之所以同者也然成周掌节之制已不行于春秋之时而复行于西汉之际汉有铜虎符是周虎符之属皆金为之之制也有竹使符是周旌节之属皆竹为之之制也且虎节龙节人节以金为之而辅之以英簜符节玺节旌节以竹为之而辅之以传有节又有辅者又所以防窃诈也掌节言龙虎人三节之辅而不言符旌玺三节之辅以下文云凡通达于天下者必有节以传辅之则六节皆辅之以传矣但节以金为者既辅之以英荡又辅之以传以竹为者不过传而已此金竹之所以为贵贱也春秋之时所谓诸侯龙节者辅以玉而不辅以英簜矣按昭二十九年公在郓使公衍献龙辅于齐侯説者以为龙辅玉名所以辅龙节者如此则知周制行于汉而不行于春秋也悲夫○明斋王氏曰此与地官掌节有异同者天子使于诸侯诸侯使于天子其为节异则不合及夫天子诸侯之门关道路节异则不通故虎人龙旌符五者所以同也天子之都鄙守之者诸侯故以角诸侯之都鄙守之者卿大夫故以管天子之监邦国者有玉节诸侯无所用之玺节以达货贿亦与行人无与此所以异也
　　成六瑞王用瑱圭公用桓圭侯用信圭伯用躬圭子用谷璧男用蒲璧注成平也瑞信也皆朝见所执以为信疏此亦适四方之事诸侯国无镇圭因言之耳
　　合六币圭以马璋以皮璧以帛琮以锦琥以绣璜以黼此六物者以和诸侯之好故注合同也六币所以享也五等诸侯享天子用璧享后用琮其大各如其瑞皆有庭实以马若皮皮虎豹皮也用圭璋者二王之后也二王后尊故享用圭璋而特之礼器曰圭璋特义亦通于此其于诸侯亦用璧琮耳子男于诸侯则享用琥璜不其瑞也凡二王后诸侯相享之玉大小各降其瑞一等及使卿大夫頫聘亦如之
　　疏而特之者惟有皮马无束帛可加故云特如是皮马不上堂陈于庭则皮马之外别有庭实可知此亦小行人至诸侯之国也马与皮本非币以用之当币处故总号为币也○陈氏曰昔者大王之于狄人事之以皮币继之以犬马终之以珠玉是珠玉重于犬马犬马重于皮币则合圭以马合璋以皮宜矣绣黼皆隂功也绣则五色之全黼则白黑而已是绣备于黼也则合琥以绣合璜以黼宜矣婚礼纳徴以束帛飨赠送者以束锦聘礼享君夫人以帛觌以束锦上大夫与下大夫致宾介饔饩皆以束帛宾介傧之以束锦食礼君侑币以束帛大夫相食以束锦是帛质于锦也则合璧以帛合琮以锦宜矣○薛氏图云言合者两两相配有配合之义也圭东方也以象阳之生物马阳类也干之所为故合以马璋章也文明之方所用皮有文焉故合璋以皮璧象天天事质故合璧以帛琮象地地事文故合琮以锦琥为虎形西方也万宝所成绣则五采之全故合以绣半璧曰璜北方所用也隂阳之辨莫断于此故合以黼以白与黑谓之黼故也○王氏曰以其通情而来则谓之好以其因事而来则谓之故行人为之合六币焉所以和其好故不使之乖而已○刘氏曰九仪既正乃达六节以为关门之符乃成六瑞以通朝见之信乃合六币以致享挚之诚然后礼乐行焉燕飨举焉诸侯之和好出焉
　　若国札丧则令赙补之若国凶荒则令赒委之若国师役则令槁禬之若国有福事则令庆贺之若国有祸灾则令哀吊之凡此五物者治其事故注郑司农云赙补之谓赙丧家补助其不足也若今时一室二尸则官与之棺也槁当作犒谓犒师也谓师役者国有兵寇以匮病者也使邻国合防财货以与之春秋定五年夏归粟于蔡是也宗伯职曰以禬礼哀围败祸烖水火疏此一经据上下文皆据诸侯国此文虽皆单言国亦据诸侯而言○王氏曰先王之于诸侯分土以与之守则尺地莫非吾土也分民而与之治则一民莫非吾民也使之守其土则必与之同保其土使之治吾民则必与之同安其民故治虽有内外势虽有远近而利害休戚实若一家此赙补赒委槁禬庆贺哀吊之礼所以掌于小行人也○仲舆郝氏曰助丧曰赙助贫曰补济饥曰赒送遗曰委赏劳曰犒合助曰禬称赞曰庆加物曰贺哭死曰哀悲生曰吊
　　及其万民之利害为一书其礼俗政事教治刑禁之逆顺为一书其悖逆暴乱作慝犹犯令者为一书其札丧凶荒厄贫为一书其康乐和亲安平为一书凡此五物者每国辨异之以反命于王以周知天下之故注犹图也
　　疏此总陈小行人使适四方所采风俗善恶之事各各条録别为一书以报上也此五者上二条条别善恶俱有故利害顺逆并言其悖逆一条专陈奸寇之事其札丧一条专陈凶祸之事其康乐一条专陈安泰之事是方以类聚物以羣分者也○王氏曰夫圣人以天下为度而休戚与之同以百姓为心而忧乐与之共则天下之故其可以不周知乎然四方之逺事物之变无穷而王之耳目所不及听采所难明非行人之官巡行而辨异之有不能徧究而悉举故为之书以述其事而五物皆异书也葢先王以天下为一家以中国为一人则小行人以此五物者巡行天下每国辨异之各为一书以反命于王以周知天下之故则先王所以同四海于一堂之上者可谓知要矣
　　司仪掌九仪之宾客摈相之礼以诏仪容辞令揖让之节注出接宾曰摈入赞礼曰相以诏者以礼告王将合诸侯则令为坛三成宫旁一门注合诸侯谓有事而防也为坛于国外以命事宫谓壝土以为墙处所谓为坛壝宫也天子春帅诸侯拜日于东郊则为坛于国东夏礼日于南郊则为坛于国南秋礼山川丘陵于西郊则为坛于国西冬礼月四渎于北郊则为坛于国北既拜礼而还加方明于坛上而祀焉所以教尊尊也觐礼曰诸侯觐于天子为宫方三百步四门坛十有二寻深四尺是也王巡守殷国而同则其宫亦如此与郑司农云三成三重也
　　疏巡守就方岳为坛殷国就王国左右为坛皆如时防○刘氏曰圣人身为天地之主尊为诸侯之君虽能役使之四时来朝然而不敢当其独尊于已也故其朝于国中则帅之以奉宗庙祭祀也其防于郊外则帅之以拜日月山川也皆有所尊不敢当之以已焉○王先生曰葢壝土为坛坛外为宫每旁一门则四门矣
　　诏王仪南乡见诸侯土揖庶姓时揖异姓天揖同姓注谓王既祀方明诸侯上介皆奉其君之旂置于宫乃诏王升坛诸侯皆就其旂而立诸公中阶之前北面东上诸侯东阶之东西面北上诸伯西阶之西东面北上诸子门东北面东上诸男门西北面东上王揖之者定其位也庶姓无亲者也土揖推手小下之也异姓昬姻也时揖平推手也天揖推手小举之
　　疏按觐礼加方明于坛上明者木也方四尺设六色东青南赤西白北黒上下黄设六玉上圭下璧南方璋西方琥北方璜东方圭五等诸侯立位皆以近王为上○王氏曰葢异姓亲于庶姓同姓亲于异姓故其揖之仪有隆杀如此
　　及其摈之各以其礼公于上等侯伯于中等子男于下等注谓执玉而前见于王也摈之各以其礼者谓摈公者五人侯伯四人子男三人上等中等下等者谓所奠玉处也坛三成深四尺则一等一尺也坛十有二寻方九十六尺则堂上二丈四尺每等丈二尺与诸侯各于其等奠玉降拜升成拜明臣礼也既乃升堂受王玉疏公奠玉于上等降拜于中等侯伯奠玉于中等降拜于下等子男奠玉于下等降拜于地及升成拜皆于奠玉之处此亦约燕礼臣得君酬酒皆降拜君使小臣辞之乃升成拜明此王礼亦然言成拜者乡于下拜之时王使人辞下拜之不成故于升乃更成前拜故云成拜
　　其将币亦如之其礼亦如之注将币享也礼谓以郁鬯祼之也皆于其等之上
　　疏将币即将币三享礼即上公再祼而酢等但大行人据在庙此据在坛亦如之者亦如上三等
　　王燕则诸侯毛注谓以须发坐也朝事尊尊尚爵燕则亲亲尚齿郑司农云谓老者在上也老者二毛故曰毛黄氏曰先王当诸侯之入王为之朝礼而贵贵之教寓焉为之燕礼而老老之教寓焉其朝也公于上等侯伯于中等子男于下等各以其礼摈之贵贵也其燕也公三燕侯伯再燕子男一燕各以其齿坐之老老也贵贵者礼也老老者仁也贤贤者义也爵也齿也德也同为天下之达尊而仁之于天下也尤不可以食顷而废焉故四代之燕或贵爵或贵德或贵齿或贵亲各从其所贵而加之然而不以爵之尊卑德之大小为之序焉序齿而已齿之长者先乎少齿之老者先乎长尚齿仁也尚老又其仁之至也
　　凡诸公相为宾注谓相朝也
　　主国五积三问皆三辞拜受皆旅摈再劳三辞三揖登拜受拜送注宾所停止则积间阔则问行道则劳其礼皆使卿大夫致之从来至去数如此也三辞辞其以礼来于外也积问不言登受之于庭也郑司农云旅读为旅于泰山之旅谓九人传辞相授于上下竟问宾从末上行介还受上传之谓旅读为鸿胪之胪胪陈之也宾之介九人使者七人皆陈摈位不传辞也宾之上介出请使者则前对位皆当其末摈焉三揖谓庭中时也拜送拜使者
　　疏旅摈后郑不从司农者下文云主君郊劳交摈三辞明其别旅直陈摈介不传辞也再劳谓一劳在境一劳在远郊宾之介九人者自从公介九人之礼使者七人自从降二等之礼○王氏曰积问皆三辞拜受再劳亦皆三辞拜受尊而钦之也旅者陈之而已以主国方遣臣来无所事于交摈也劳礼重于问礼故非特拜受而已于其使臣之旋也又从而拜送之也○此以上主君使人致积问劳之礼
　　主君郊劳交摈三辞车逆拜辱三揖三辞拜受车送三还再拜注主君郊劳备三劳而亲之也交摈者各陈九介使传辞也车逆拜辱者宾以主君亲来乗车出舍门迎之若欲逺就然见之则下拜迎谢其自屈辱来也至去又出车若欲逺送然主君三还辞之乃再拜送之也车送迎之节各以其等则诸公九十步立当车轵也三辞重者先辞辞其以礼来于外后辞辞升堂
　　疏三揖者入门及当曲当碑○王氏曰三揖三辞拜受者三揖所以致恭三辞所以致谦然后拜受币也○此以上主君亲郊劳宾之礼
　　致馆亦如之注馆舍也使大夫授之君又以礼亲致焉致飱如致积之礼注俱使大夫礼同也飱食也小礼曰飱大礼曰饔饩
　　及将币交摈三辞车逆拜辱宾车进答拜三揖三让每门止一相及庙惟上相入宾三揖三让登再拜授币宾拜送币毎事如初宾亦如之及出车送三请三进再拜宾三还三辞告辟注谓既三辞主君则乗车出大门迎宾见之而下拜其辱宾车乃前下答拜也三损者相去九十步揖之使前也至而三让让入门也相谓主君摈者及宾之介也谓之相者于外传辞耳入门当以礼诏侑也介绍而传命者君子于其所尊不敢质敬之至也每门止一相弥相亲也君入门介拂闑大夫中枨与闑之间士介拂枨此为介鴈行相随也止之者絶行在后耳宾三揖三让让升也登再拜授币授当为受主人拜至且受玉也每事如初谓享及有言也宾当为傧谓以郁鬯礼宾也上于下曰礼敌者曰傧礼器曰诸侯相朝灌用郁鬯无笾豆之荐谓此朝礼毕傧宾也三请三进请宾就车也主君每一请车一进欲逺送之也三还三辞主君一请者宾亦一还一辞
　　疏上相入上摈上介须诏礼故入○按聘礼享夫人下云若有言束帛如享礼是也○交摈三辞车逆拜辱宾车进答拜者此并在主君大门外宾去门九十步而陈九介主君在大门之东而陈五摈上摈入受命出请事传与承摈承摈传与末摈末摈传与末介末介传与承介承介传与上介上介传与宾宾又传与上介上介传与承介承介传与末介末介传与末摈末摈传与承摈承摈传与上摈上摈入告君如是者三谓之交摈三辞诸交摈者例皆如此○王氏曰将币谓宾享主君也○郝氏曰古者享礼皆于祖庙示敬也○按此节皆将币之礼
　　致饔饩还圭飨食致赠郊送皆如将币之仪注此六礼者惟飨食速宾耳其余主君亲往亲往者宾为主人主人为宾君有故不亲飨食则使大夫以酬币侑币致之郑司农云还圭还其玉也谓聘以圭墇礼也享以璧琮财也已聘而还圭璋轻财而重礼赠送以财既赠又送至于郊
　　聘义曰以圭璋聘重礼也已聘而还圭璋此轻财重礼之义也诸侯相厉以轻财重礼则民作让矣
　　宾之拜礼拜饔饩拜飨食注郑司农云宾之拜礼者因言宾所当拜者之礼也谓宾将去就朝拜谢此三礼三礼礼之重者也宾既拜主君乃至馆赠之去又送之于郊
　　明斋王氏曰余若飱若燕则不必拜
　　宾继主君皆如主国之礼注郑司农云宾继主君复主人之礼费也谓继主君者傧主君也傧之者主君郊劳致馆饔饩还圭赠郊送之时也如其礼者谓玉帛皮马也有馔陈之积者不如也若飨食主君及燕亦速焉疏聘礼君遣卿劳及致馆者皆傧傧者报也报主君为摈礼尚往来也聘礼宾至及郊君使卿劳又曰宾用束锦傧劳者君使卿韦弁归饔饩又云大夫奉束帛又云宾降授币出迎大夫注云出迎欲傧之是皆有傧法
　　诸侯诸伯诸子诸男之相为宾也各以其礼相待也如诸公之仪注宾主相待之仪与诸公同也饔饩飨食之礼则有降杀
　　薛氏图云诸侯相朝礼始至以所朝之意谒关人关人报其君主君使士劳问于竟导以入凡入竟主国皆有委积以共宾宾公也则五积三问三劳侯伯则四积再问劳子男则三积一问劳三劳者一劳使士再劳使大夫郊劳主君自亲之再劳者一劳使大夫郊劳亦主君自亲之一劳者但主君亲郊劳而已郊劳积问则拜受于庭以轻故也劳则拜受于堂以重故也使卿大夫致者陈摈而不使传辞皆上介上摈亲对而言也君郊劳乃交摈传辞亲而后受之也及国使大夫授积备馆君又以礼致之又使大夫致飱将朝之前一日宾使人受次于主人太祖之庙门外明旦冕服释币于行至然后服弁以至于主君之大门相去之数若公则九十步侯伯则七十步子男则五十步下车公则当车轵侯伯当前疾子男当车衡公则陈九介子男则陈五介皆卿为上介大夫为次介士为众介主君出而迎宾各乗其车建之旂车至大门内卿为之摈大夫为承摈士为绍摈主君若公则摈者五人侯伯则四人子男则三人摈之数不计宾之尊卑者异于天子也然则主君公也传子男则用五人主君子男也传上公则用三人然天子传诸侯之摈则依诸侯命数者命数是诸侯之尊卑非王者之阶级宜约依之而为王宾之数诸侯之命既有三等故王立摈均三等以待之是以有五人四人三人之法也诸侯相传之摈不得逾于天子故亦不逾五人但以自己之爵而为摈人之数耳主君车上门内摈者出门外上摈北面受命而请宾所来之意君虽知其来朝犹为不必固请之説受命南面传辞逓相传之传讫然后主君进迎车出门遥见则下车其立之所当亦依其爵如宾所当车之处也拜宾之辱宾进答拜三揖三让陈摈介为相而入主君及宾皆由枨闑之中摈介皆鴈行于后主君先入君入大门之仪也至中门则止一相者谓絶行在后耳不遂留之但并行也令末介升于次介之行绍摈升于承摈之行及至朝门又止一相次介升于上介之行承摈升于上摈之行故云及庙惟上相入升堂授玉既享则行夫人之礼享玉之法五等诸侯侯伯以上用璧琮子男用琥璜皆以束帛然后加玉于上而致庭实随国所有分为三享既受享主人以郁鬯礼宾然后还馆宾既还馆主人致饔饩各依其命数公则九牢侯伯则七牢子男则五牢大夫亦致牢礼然后主君设享公则三享三食三燕侯伯则再享再食再燕子男则一享一食一燕皆君亲速宾而行之飨则有酬币食则有侑币而将其厚意主君若不亲飨食则使各以其币致之飨食则宾不傧主君之使以其意徒食之故也还圭致赠郊送等皆君亲致于馆时主君为宾宾为主人其陈介传命之仪皆如受币之时宾所拜谢者拜饔饩拜飨食皆诣主君之朝而拜谢之宾还馆主君致赠郊送皆亲之使大夫送出于竟
　　诸公之臣相为国客注谓相聘也
　　则三积皆三辞拜受注受者受之于庭也侯伯之臣不致积
　　疏三积亦有束帛致之三辞拜受者辞不受三辞然后受之也○王氏曰诸公五积其臣下其君之礼二等故止三积○王先生曰侯伯之臣不致积然岂无禾米刍薪但不以束帛致之耳此言积而不言问者非不问也主君于将币之后而问聘者之君及聘者耳见下文
　　及大夫郊劳旅摈三辞拜辱三让登听命下拜登受宾使者如初之仪及退拜送注登听命宾登堂也宾当为摈劳用束帛摈用束锦侯伯之臣受劳于庭
　　疏此亦近郊劳也旅摈不传辞宾使各陈七介而已云三辞拜辱者宾从馆内出于大门拜使者辱命来于外云三让者让升堂云登听命者宾登堂听使者传主君之命也云下拜登受者宾听命讫下堂拜命讫登堂受币也云宾使者如初之仪者谓使传命讫礼毕出门宾以来帛宾使者如初行劳时之仪前宾受币今使者受币受币虽异威仪则同敬主君使者也○王氏曰诸公先再劳而后主君郊劳诸公之臣则使大夫郊劳而已主君郊劳交摈三辞大夫郊劳则旅摈而不交摈○王先生曰上公于积问言旅摈于郊劳将币言交摈此于郊劳将币言旅摈至于积又不言摈者所以见其礼之杀也
　　致馆如初之仪注如郊劳也不傧耳侯伯之臣致馆于庭不言致飱者君于聘大夫不致飱也聘礼曰飱不致宾不拜
　　疏按聘礼宾至使大夫帅至馆卿致馆致馆无束帛宾亦无傧侯伯之臣致馆于庭者亦按聘礼知之○王先生曰聘礼宰夫朝服致飱但设之而不以束帛致之宾亦不拜也
　　及将币旅摈三辞拜逆客辟三揖毎门止一相及庙惟君相入三让客登拜客三辟授币下出毎事如初之仪注客辟逡巡不答拜也惟君相入客臣也相不入矣拜主君拜客至也客三辟三退负序也毎事享及有言王氏曰及将币拜逆客辟谓主君拜逆客辟而不答拜也客辟而不答拜非特以其不敢当也以主君拜逆之意不止于客也三让客登拜谓主君让客客登堂而主君拜客至也三辟授币谓三辟主君之拜然后以君命授币于主君也授币既毕则下堂而出也
　　及礼私面私献皆再拜稽首君答拜注礼以醴礼客私面私觌也既觌则或有私献者郑司农説私面以春秋传曰楚公子弃疾见郑伯以其乗马私面
　　疏此三礼皆于聘日行之故并言之知礼以醴礼客者按聘礼客醴齐异于君郁鬯也○王氏曰楚公子弃疾见郑伯以其良马八匹私面晋宣子私觌于子产以玉与马则私觌有献可知矣然使而私觌礼也朝觐而私觌非礼也故礼记言朝觐之大夫私觌非礼也皆再拜稽首所以致钦于所尊也君答拜则不稽首矣以主君而容臣故也
　　出及中门之外问君客再拜对君拜客辟而对君问大夫客对君劳客客再拜稽首君答拜客趋辟注中门之外即大门之内也问君曰君不恙乎对曰使臣之来寡君命臣于庭问大夫曰二三子不恙乎对曰寡君命使臣于庭二三子皆在劳客曰道路悠逺客甚劳劳介则曰二三子甚劳问君客再拜对者为敬慎也
　　明斋王氏曰客出而后问劳者庙中将币礼钦不可及其余也问大夫则客对而不拜者已之同列异于君尊卑之序也劳客则再拜稽首以尊劳卑故致其敬也君拜客皆辟不敢与君敌也
　　致饔饩如劳之礼飨食还圭如将币之仪注飨食亦谓君不亲而使大夫以币致之
  </div>
  <div class="pagination">
   <a href="周礼注疏删翼_page44.html">
    上一页
   </a>
   <span>
    ...
   </span>
   <a href="周礼注疏删翼_page40.html">
    40
   </a>
   <a href="周礼注疏删翼_page41.html">
    41
   </a>
   <a href="周礼注疏删翼_page42.html">
    42
   </a>
   <a href="周礼注疏删翼_page43.html">
    43
   </a>
   <a href="周礼注疏删翼_page44.html">
    44
   </a>
   <span class="current-page">
    45
   </span>
   <a href="周礼注疏删翼_page46.html">
    46
   </a>
   <a href="周礼注疏删翼_page47.html">
    47
   </a>
   <a href="周礼注疏删翼_page48.html">
    48
   </a>
   <a href="周礼注疏删翼_page49.html">
    49
   </a>
   <a href="周礼注疏删翼_page50.html">
    50
   </a>
   <span>
    ...
   </span>
   <a href="周礼注疏删翼_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
