<!DOCTYPE html>
<html>
<head>
    <meta charset="UTF-8">
    <title>五礼通考 - 第 195 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 195 页/共 431 页</h1>
    <div class="content">　　太常丞王湛谓新仪帝乘耕根车左辅奉耒耜载以象辂列于伏内政和八年左辅奉耒耜于玉辂耕借使卫以仪仗二千人先诣坛所王之五辂玉辂最贵耕根一名芒车所谓农舆无葢车之无饰者也齐代借田御史乘马车载耒耜于五辂之后时以为礼轻更用侍中载于象辂真宗明道二年二月帝乘玉辂适耕所司农卿以耕根车载耒耜前玉辂以行今政和仪帝御耕根而耒耜乃载于玉辂轻重失序请乘玉辂而以耕根载耒又谓端拱明道之礼备矣政和中徽宗正之故新仪最为蕳要宜遵而行
　　权工部侍郎钱时敏奏耕借使所乘车礼官谓象车以象饰诸末诸班轮八銮左衡左建旂右载闟防驾马四饰以鞶缨轮衣络带皆绣以銮车髙丈有五尺广丈请下有司制之甲子礼官请前三日司农以青箱奉九谷穜稑之种进内前二日皇太后率六宫献之于帝次日授司农以待耕事九谷种以竹木箱为之无葢饰以青色覆以青帕三公三少宰臣亲王使相五推执政臣二省台谏九推庶人终亩又请少府制御耒耜二及韬皆饰以青御耕青牛四衣以青【如无青牛以黄牛代以青罗夹衣葢搭】从耕官每耒耜用牛二头耒耜三十牛六十庶人四十人竝青衣耒耜四十牛八十锸十畚二十各命有司具之时敏又谓象车小様庳请加髙二尺为丈有七尺茵缛用紫閠十一月祭酉兵部谓仗士二千以太常鼓吹黄麾仗足之前期阅习前一日宿仗于皇城南门外质明卫耒耜先往礼官请用其半又请耕借使用本品卤簿王公六百八十有八人请用其半礼官请亲耕日命有司享先农己巳诏讨论象车合制与否礼官乃谓新仪象辂载耒耜宣和耕借使乘象车参考端拱亲耕以耕根车载耒耜而使不乘车请用端拱礼耕借使朝服骑防耒耜行于仗内仗士千人质明先往坛所以车驾罢象辂不制唯制耕根车从之
　　宋史髙宗本纪绍兴十六年春正月壬辰亲享先农于东郊玉海绍兴十六年正月五日礼官修定亲享先农亲耕仪注上之二十二日壬辰皇帝衮冕亲享先农二十五日乙未百官表贺
　　文献通考享先农亲耕借田仪注
　　前期设御座于借田思文殿之中南向东西阁于殿后之左右御幄于亲耕坛上南向大次于殿上南向小次二一于先农坛午阶下稍东西向一于观耕坛西阶下稍北南向羣臣次于门之内外设馔幔乐舞前一日设帝神农氏位于坛之北方南向后稷氏位于东方西向席皆以筦设帝板位于坛下小次前西向饮福位于坛上稍西北向望瘗位于子阶之西北向羣臣位各以其方尊罍爼豆皆如大祀司农设御耒耜于南门外幕屋之内御耕板位于耕借所南向侍耕位在于东西阶北上从耕三公位在东南九卿诸侯位在其南皆西向北上庶人位在其南少东十歩外耆老陪耕位又在其南皆西向御耒席于三公之北稍西南向太仆设御耕牛于御耕位之西稍北太常设登歌于观耕坛上宫架于庶人耕位之南俱北向耕借使位于御耕位之东南向侍中在其南西向司农卿二一位于侍中之后一在其南借田令二在司农卿之南少退皆西向北上奉青箱官位其后司农少卿位二于庶人位之前太社令位司农之西少退皆西北向太仆卿位于御耕牛之东稍前南向畿内邑令位于庶人位之东西向执耒耜者位于公卿耕者之后执畚锸者之前西向司农设从耕耒耜及牛各于其位之前兵部陈仗士及耕根车于皇城南门之外遂省牲省馔割烹祀之日质明侍中奉御耒耜载于耕根车耕借使骑从至借田门外侍中以耒耜授借田令横执之置于耕所之席而守之帝履袍辇出宫南门至思文殿降辇入后阁羣臣入就位帝服衮冕至内壝门外执大圭入自正门宫架隆安之乐作至午阶板位西南立宫架作静安之乐储灵锡庆之舞三成帝再拜羣臣皆再拜【凡帝拜羣臣皆拜】宫架乐作帝搢大圭沃盥执圭升坛耕借使从宫架乐作升自午阶登歌嘉安之乐作帝搢大圭执镇圭进帝神农氏位前北向立跪奠镇圭于缫借执大圭兴搢圭跪奠币执圭兴次进后稷氏位前亦如之帝还板位登歌乐作降阶宫架乐作至板位西南立祝史奠毛血槃礼部尚书执笾豆簠簋兵工部尚书奉爼以入宫架丰安之乐作皆奉以升北面跪奠之宫架乐作帝搢大圭沃盥洗爵执圭升宫架乐作至坛上登歌禧安进帝神农氏位前北面立搢大圭跪执爵三祭酒于地执圭兴祝东向跪读祝词帝再拜次进后稷氏位前酌献亦如之帝还板位登歌乐作降阶宫架乐作至板位西面立还小次释大圭文舞退武舞进宫架正安之乐作亚献盥洗爵升进帝神农氏尊所西面立宫架作正安之乐严恭将事之舞既实爵进神位前跪祭酒奠爵再拜次献后稷氏亦如之降复位终献亦如之宫架乐作帝执大圭升登歌禧安至饮福位北靣立尚醖奉御酌福酒殿巾监奉爵西面立帝再拜殿中监跪进爵帝搢大圭跪受之三祭于地啐酒奠爵兵部尚书西向跪进胙爼帝受爼奠之太祝东向跪进黍豆帝受豆奠之殿中监跪再进酒帝遂饮卒爵奠之执大圭再拜还板位登歌乐作降阶宫架乐作彻笾豆彻爼登歌歆安遂赐胙羣臣皆再拜送神宫架作静安之乐一成帝至望瘗北面立宫架乐作乃瘗帝还大次宫架乐作出内壝门外释大圭羣臣各俟于次侍耕从耕及执事者皆朝服以次入就位帝服通天冠绛纱袍辇至思文殿降自西阶宫架乐作至小次降辇至耕借位南面立借田令进御耒席南北靣觧韬出耒东向立授司农卿司农以授侍中进之帝受耒耜宫架乐作三推礼毕侍中受耒耜复转以次授之借田令复于韬帝初耕诸执耒耜者各授从耕者帝升观耕坛宫架乐作升自午阶登歌乐作御座南向从借三公三少宰臣亲王使相皆执耒耜宫架乐作行五推之礼退复位执政从臣二省谏宪次执耒耜宫架乐作九推复位司农少卿帅庶人以次耕于千亩耕毕乃退耕借使升自卯阶进御幄前稍东西面立陪耕耆老进坛下北面再拜枢臣前北面承制退至午阶之东西面立宣制而退都承防承制西面宣劳耆老耆老再拜皆退复位帝降座登歌乐作至坛下升辇宫架乐作至思文殿后阁侍耕从耕者皆退司农卿奉穜稑之种至耕所播之少卿帅太社令眎终千亩卿省功毕至殿下北面奏讫皆退帝还宫
　　三十一年八月诏权罢借田司免其官吏胥徒太常少卿王普请以印归礼部存卒八人以守坛壝及凡种植之物农三人以给种植供礼料【借田司初募兵卒三十一人存者二十三人量存七人甲头十人以农民充免其科役今量存三人】典吏以寺吏兼之
　　宋史乐志绍兴享先农十一首
　　皇帝入内壝盥洗隆安　大事在祀齐洁为先既盥而升奉以周旋下观而化无敢不蠲惟神降格监厥精防
　　迎神静安　猗欤田祖粒食之宗世世仰德青坛载崇时维后稷躬稼同功作配竝祀以诏无穷
　　神农后稷位奠币嘉安　制为量币厚意是将求之以类各因其方于以奠之精诚允彰神其享止惠我无疆
　　尚书奉爼丰安柔毛刚鬛或剥或烹为爼孔硕登荐厥诚
　　酌献禧安　蠲涤醆斚巾帨而升挹彼注兹酒醴维清洋洋在上享于克诚神其孚佑以厚民生
　　文舞退武舞进正安　羽毛干戚张弛则殊进旅退旅匪棘匪舒
　　亚献正安　显相祀事济济锵锵举斚酌醴神其允臧
　　终献正安　殽核维旅酒醴维馨于再于三礼则有成
　　饮福禧安　幽明位异施报理同克恭明神降福乃丰我膺受之来燕来宗岂伊専享于彼三农
　　彻豆歆安　莫重于祭非礼不成笾豆有践尔殽既馨神具醉正荐以齐明赞彻孔时厘事斯成
　　送神静安　神之来止风驶云翔神之旋归有迎有将歌以送之磬筦锵锵何以惠民丰年穰穰
　　亲耕借田七首
　　皇帝出大次干安　勤劳稼穑必躬必亲为借千亩以教导民帝出乎震时维上春天顔咫尺望之如云亲耕　元辰既择礼备乐成洪縻在手祗饰専精三推一拨端冕朱纮靡辞染屦以示黎甿
　　升坛　方坛屹立陛级而登玉色下照观临耦耕万目咸覩如日之升成规成矩百禄是膺
　　公卿耕借　羣公显相奉事齐庄率时农夫举耜载扬播厥百谷以佑我皇多黍多稌丕应农祥
　　羣官耕借　畟畟良耜我田既臧土膏其动春日载阳执事有恪于此中邦农夫之庆栖亩余粮
　　降坛　肇新帝借率我农人三推终亩祗事咸均陟降孔时粲然有文受天之袩多稼如云
　　归大次　教民稼穑不令而行进退有度琚瑀锵鸣言还熉幄礼则告成帝命率育明德惟馨
　　绍兴祀先农摄事七首
　　迎神凝安　青阳开动土膏脉起日练吉亥为农祈祉典秩増峻仪物具美幄光熉黄庶防戾止
　　初献升殿同安【盥洗】　率职咸涖礼容晬然澡身端意陟降靡愆神心嘉虞享兹洁蠲敷锡纯佑屡登丰年奠币明安　灵斿载临见光陈贽有严篚实式将神意肹蠁既接礼行有次神兮安留歆我禋祀
　　神农位酌献成安　耒耜之教帝实开先致养垂利古今民天嘉荐报本于以祈年诚格和应神娭福延后稷位酌献成安　有周应歴实起后稷相时神功率由稼穑振古称祀先农竝食阜我昌我时万时亿亚终献同安　防具百味酌备三畴贰觞既毕礼洽意周庶防嘉享格神之幽相我穑事锡以有秋送神凝安　熈事成兮始终洁齐笾豆彻兮撙节靡垂灵有嘉兮降福孔皆飘然逝兮我心孔懐
　　又亲耕借田四首
　　导引　春融日暖四野瑞烟浮栁菀更桑柔土膏脉起条风扇宿雪润田畴金根毂转如雷动羽卫拥貔貅扶擕老稚康衢满延跂望凝旒斗移星转一气又环周六府要时修务农重谷人胥劝耕借礼殊尤坛壝岳峙文明地黛耜驾青牛雍容南亩三推了玉趾更迟留
　　六州　昭圣武不战屈人兵干戈戢烽燧息海宇清宁民丰乐业歌咏升平愿咸归畎亩力穑为甿经界正东作西成农务轸皇情躬亲耒耜相劝深耕人心感恱击壤沸欢声乘鸾辂羽旗防仗鲜明清跸行黄道缇骑出重城仰瞻日表映朱纮环佩更锵鸣百职公卿不辞染履意専精凖拟奉粢盛田多稼风行遐迩家家给足胥庆生登
　　十二时　临寰宇恭已岩廊属意在耕桑爱民利物德迈陶唐跻俗尽淳厐开千亩帝借神仓举彛章祗祓坛场为农事祈祥涓辰行礼节物值春阳罄齐庄明德荐馨香宫禁邃嫔妃并御侍穜稑献君王中闱表率隂教逾光帐殿霭熉黄梐枑设翠幕髙张庆云翔罇罍陈酒醴金石奏宫商神灵感格岁岁富仓箱庆明昌行旅不赍粮
　　奉禋歌　吾皇端立太平基奉祀肃雍格神祗抚御耦降嘉种何辞手揽洪縻命太史视日祗告前期騐穹象天田入望更光辉掌礼陈仪搜钜典迎春令颁宣恩诏徧九围人尽熙熙仰明时俨垂衣佳气氤氲表厐禧丰年屡大田生异粟含滋吐秀九种图尽来丹阙瑞应昌时亨运正当摄提伫见咏京【氐】躬稼穑重耘耔盛礼兴行先百姓崇本业忧勤如禹稷播在声诗
　　文献通考孝宗乾道四年十一月太常少卿王瀹谓借田以供粢盛蔬果自废此司寺官兼掌之旧有农十人今仅存其三而是时王普请益粢盛礼物三倍于故岁请量増三人
　　光宗绍熙五年太社令陈岘奏九宫先农髙禖坛壝芜废不治而农坛为甚乞命临安府守臣葺筑以严祀从之
　　元史世祖本纪至元九年二月戊申始祭先农如祭社之仪
　　王圻续通考元世祖至元七年立借田大都东南郊时赵天麟策曰臣闻祭祀者人之大端衣食者人之常理今圣朝立太常正卿设司农大寺钦乃攸司可谓备矣但借田之礼尚未施行谨案礼经之义逺稽前世之文适三阳交泰之春当是月上辛之日祈谷于太微之帝再择乎吉亥之辰封神壝宫掌舍设枑太仆秉辔保介从行缀黛耜于绀辕冠朱纮之华冕平秩东作爰至南郊具庶府之官僚耸万民之瞻视天顔咫尺际恭就于三推黎庶三百人遂终于千亩公卿以下随爵秩而亦耕燕饮之宜布龙光于既返内宰献种于厥后神仓敛获于西成一旦用之中心足矣此圣天子借田之礼也伏望陛下无怒虢公之直谏式同汉帝之亲耕于彼天田成兹盛事南瞻北顾三思粟帛之原上化下行一儆农民之怠于昭文化以迓太平垂诸典章永云嘉范
　　祭祀志至元九年二月始祭先农如祭社之仪
　　十三年二月祀先农东郊　十四年二月祀先农东郊十五年二月戊午祀先农以蒙古胄子代耕借田　十六年二月朔祭先农于借田　二十一年命翰林学士承防色勒敏祀先农于借田
　　武宗至大三年夏四月从大司农请建农蚕二坛博士议二坛之式与社稷同纵广一十歩髙五尺四出陛外壝相去二十五歩每方有櫺星门今先农先蚕坛位在借田内若立外壝恐妨千亩其外壝勿筑是岁命祀先农如社稷礼乐用登歌日用仲春上丁后或用上辛或甲日祝文曰维某年月日皇帝敬遣某官昭告于帝神农氏配神曰于后稷氏祀前一日未后礼直官引三献监祭礼以下省牲馔如常仪祀日丑前五刻有司陈灯烛设祝币太官令率其属入实笾豆尊罍丑正礼直官引先班入就位立定次引监祭礼案视坛之上下纠察不如仪者毕退复位东向立奉礼曰再拜赞者承再拜讫奉礼又赞诸执事者各就位礼直官引执事官各就位立定次引三献官并与祭等官以次入就位西向立礼直官于献官之右赞请行事乐作三成止奉礼赞再拜在位者皆再拜太祝跪取币于篚立于尊所礼直官引初献官诣盥洗位北向立盥手帨手毕升自东阶诣神位前北向立搢笏跪三上香受币奠币执笏俛伏兴少退再拜讫降复位立定太官令率斋郎设馔于神位前毕俛伏兴退复位礼直官引初献再诣盥洗位北向立盥手帨手诣爵洗位洗爵拭爵诣酒尊所酌酒毕诣正位神位前北向立搢笏跪三上香三祭酒于沙池爵授执事者执笏俛伏兴北向立俟读祝毕再拜兴次诣配位酒尊所酌酒讫诣配神位前东向立搢笏跪三上香三祭酒于沙池爵授执事者执笏俛伏兴东向立俟读祝毕再拜退复位次引亚终献行礼并如初献之仪唯不读祝退复位立定礼直官赞彻笾豆乐作卒彻乐止奉礼赞赐胙众官再拜赞者承在位者皆再拜讫乐作送神之曲一成止礼直官引斋郎升自东阶太祝跪取币祝斋郎奉爼载牲体及笾豆簠簋各由其阶至坎位北向立俟三献毕立定各跪奠讫执笏俛伏兴礼直官赞可瘗乃瘗焚瘗毕三献以次诣耕地所耕讫而退
　　礼乐志至大先农乐章
　　降神奏镇宁之曲　林钟宫二成　民生斯世食为之天恭惟大圣尽心于田仲春邵农明祀吉蠲馨香感神用祈丰年　太簇角二成　耕种务农振古如兹爰立烝庶功德茂垂降嘉奏艰国家攸宜所依惟神庸洁明粢　姑洗徴二成　俶载平畴农功肇敏千耦耕耘同阻隰畛田祖丕灵为仁至尽丰岁穰穰延洪有引　南吕羽二成　羣黎力耕及兹芳春惟时东作笃我农人我黍既华我稷宜新由天降康永頼明神
　　初献盥洗奏肃宁之曲　太簇宫　泂酌行潦真足为荐奉兹洁清神在乎前分作甘霖沾溉芳甸慎于其初诚意攸见
　　初献升坛奏肃宁之曲　应钟宫　有椒其馨惟多且防式慎尔仪降登庭止黍稷稻粱民无渴饥神嗜饮食永绥嘉祉
　　正配位奠玉币奏亿宁之曲　太簇宫　奉币维恭前陈嘉玉聿昭盛仪肃雝纯如南亩深耕麻麦禾菽用祈三登膺受多福
　　司徒捧俎奏丰宁之曲　太簇宫　奉牲孔嘉登爼丰备地官骏奔趋进光辉肥硕蕃孶歆此诚意有年斯令均被神赐
　　正位酌献奏保宁之曲　太簇宫　宝坛巍煌神应如响备腯或有牲体苾芳洋洋如在降格来享秉诚罔怠羣生瞻仰
　　配位酌献奏保宁之曲　太簇宫　酒清斯香牲硕斯大具列觞爼精意先会民命维食稗莠毋害我仓万亿神明攸介
　　亚终献奏咸宁之曲　阙宫　至诚攸感肹蠁潜通百谷嘉种爰降时丰祈年孔夙稼穑为重俯歆醴齐载扬歌颂
　　彻豆奏丰宁之曲　应钟宫　有来雍雍存诚敢匮废彻不迟灵神攸嗜孔惠孔时三农是宜眉夀万歳谷成丕乂
　　送神奏镇宁之曲　林钟宫　焄蒿凄怆万灵来唉灵神具醉聿言旋归岁丰时和风雨应斯皇图万年永膺洪禧
　　望瘗位奏肃宁之曲　阙宫　礼成文备歆受清祀加牲兼币陈玉如仪灵驭言旋面隂昭瘗集兹嘉祥常致丰岁
　　泰定帝本纪泰定二年二月祭先农　四年二月祭先农
　　顺帝本纪至政十三年二月祭先农
　　明史礼志太祖洪武元年谕廷臣以来春举行借田礼于是礼官钱用壬等言汉郑谓王社在借田之中唐祝钦明云先农即社宋陈祥道谓社自社先农自先农耤田所祭乃先农非社也至享先农与躬耕同日礼无明文唯周礼曰农正陈耤礼而韦昭注云祭其神为农祈也至汉以耤田之日祀先农而其礼始着由晋至唐宋相沿不废政和间命有司享先农止行亲耕之礼南渡后复亲祀元虽议耕耤竟不亲行其祀先农命有司摄事今议耕耤之日皇帝躬祀先农礼毕躬耕耤田以仲春择日行事从之
　　二年二月帝建先农坛于南郊在耤田北亲祭以后稷配器物祀仪与社稷同祀毕行耕耤礼御耒耜二具韬以青绢御耕牛四被以青衣礼毕还大次应天府尹及上元江宁两县令率庶人终亩是日宴劳百官耆老于坛所
　　明集礼汉旧仪春耕耤田官祠先农百官皆从置籍田令丞东汉借田仪正月始耕常以乙日祠先农于田所先农已享耕于乙地由晋魏以下至于唐宋其礼不废政和间罢享先农为中祀命有司行事止行亲耕之礼南渡后复亲祠元虽议耕借而竟不亲行其祠先农命有司摄事而已国朝亲祠躬耕始复遵古礼云
　　时日以仲春择吉日行事　坛壝坛在借田之北髙五尺濶五丈四出陛　配位以后稷配遂为常典　神席奉主置于案不用席　祝册洪武二年仲春皇帝亲祠先农祝又曰惟神生于天地开辟之初剏田器别嘉种以肇兴农事今古亿兆非此不生永为世教帝王典祀敬不敢忘某本庶民因天下乱集兵保民者一纪于兹荷天地眷佑海内一家临御称尊纪纲黎庶考典崇祀神载策书今东作方兴礼宜告祭谨命太常官筑坛于京城之阳躬率百官诣坛展礼缅维神明造化万古如斯仰冀发太古之苖实初生之粟为民立命昭祀无疆谨以制币牺齐庶品肃备常祀陈其明荐以后稷氏配神作主尚享后稷氏祝文曰维土膏脉起爰修耕籍用荐常事于先农之神唯神功协稼穑允宜昭配谨以制币牺齐粢盛庶品式陈明荐作主侑神尚享　祭器正配位各尊二笾豆各十簠簋各二登铏爼案各三　币自唐宋以来皆用青币　牲用犊一羊一豕一配位同酒齐正配位牺尊实以醴齐象尊实以盎齐山罍实
　　以清酒上尊各实明水酒着尊实醴齐壶尊实盎齐上尊各实酒设尊竝实五齐三酒　粢盛簠实以黍稷簋实以稻粱　乐章迎神奏永和之乐三成奠币奏永和之乐迎爼奏雍和之乐三献竝奏夀和之乐文德之舞彻豆送神竝奏永和之乐望瘗奏泰和之乐新耕用教坊乐其日附京耆老皆帅其子弟以村社箫鼓集于耕所而迭春焉　冠服皇帝服衮冕十二章皇太子侍祠服衮冕九章陪祀官俱法服　车辂皇帝乘玉辂而以耕根载耒耜　陈设祀前二日有司埽除坛上下洒埽斋舍馔室神厨设皇帝大次于外壝之东设皇太子次于大次之右祀前一日设省牲位于内壝东门之外设乐悬及协律郎位于坛下之南设先农神座于坛上南面设后稷神座于坛上西面设御位于坛下北向皇太子位于御位之东稍后设望瘗位于坛西南设典仪御史四人位于坛下东西相向设导驾官太常卿六人位于御位之前东西相向设赞赞引各二人位于协律郎之南东西相向设文武官陪祭位于乐悬之南设诸执事官位于陪祭官之左右设读祝位于神位之右设正配位酒尊于坛上设御洗于坛下又设御位于耕耤坛上设御耒耜二具于坛南裹以青绢设户部尚书进耒耜位于御耒耜之左设从耕丞相都督左右丞参政御史大夫中丞侍御治书六部尚书太常卿位于御耒耜之左右设应天知府上元江宁知县位于太常卿之后设庶人耆老位于知县之后　斋戒皇帝散斋三日致斋二日陪祭执事官各斋戒五日竝如圜邱祀天仪　斋宫阙　耕所借田在皇城南门外御耕耤位先农坛东南髙三尺濶二丈五尺四出陛　耒耜【牛附】设御耒耜二具依农家常用者制造用青绢包裹御耕牛四衣以青衣耕推之数如周法　劳酒耕毕皇帝置酒于大次从耕大臣咸预执事百官列坐幕外光禄徧行酒食耆老及村社乐艺皆霑赐焉
　　亲享仪注　时日太常行移司天台择仲春吉日行事斋戒前期皇帝散斋三日致斋二日陪享者竝斋五
　　日　省牲前期二日设皇帝大次于外壝东门外南向省牲位于内壝东门之外南向前祭一日车驾出诣大次太常卿奏中严皇帝服皮弁服太常卿奏外办导驾官同太常卿导引皇帝诣省牲位执事者各执乃事廪牺令帅其属牵牲自东出西过御前省讫牵诣神厨执事者取毛血实于豆太常卿奏请诣神厨导驾官同太常卿导引皇帝至神厨太常卿奏请视鼎镬请视涤濯遂烹牲导驾官同太常卿导引皇帝还大次　陈设前祭一日有司陈设如图仪　銮驾出宫卤簿导从同圜邱祀天仪　正祭祭日清晨太常少卿率执事者各实尊罍簋簋笾豆登爼又实币于篚陈于酒尊所祝版置于正配神位之右乐生舞生入就位太常卿奏请中严皇帝服衮冕太常卿奏外办导驾官同太常卿导引皇帝自南门入至位北向立　迎神赞礼唱迎神协律郎举麾俛伏跪奏永和之曲三成乐止赞礼唱请行礼太常卿奏有司谨具请行事太常卿奏鞠躬拜兴拜兴平身皇帝鞠躬拜兴拜兴平身赞礼唱皇太子以下在位官皆再拜赞唱鞠躬拜兴拜兴平身皇太子以下皆鞠躬拜兴拜兴平身【乐止】　奠币赞礼唱奠币执事官捧币各立于酒尊所太常卿奏请诣盥洗位导引官同太常卿导引皇帝诣盥洗位太常卿赞盥曰前期斋戒今晨奉祭加其清洁以对神明太常卿奏搢圭皇帝搢圭司洗者捧盘进巾太常卿奏盥手帨手出圭皇帝盥手帨手出圭太常卿奏请升坛赞曰神明在上整肃威仪升自午陛太常卿奏请诣先农神位前司币者捧币以俟协律郎举麾俛伏跪奏永和之曲导驾官同太常卿导引皇帝至神位前北向立太常卿奏跪搢圭皇帝跪搢圭司香官举香跪进于皇帝之左太常卿奏上香上香三上香皇帝上香上香三上香司币者捧币跪进于皇帝之右皇帝受币奠于先农神位前太常卿奏出圭鞠躬拜兴拜兴平身皇帝出圭鞠躬拜兴拜兴平身太常卿奏请诣后稷神位前导驾官同太常卿导引皇帝至神位前东向立太常卿奏跪搢圭皇帝跪搢圭司香官捧香跪进于皇帝之左太常卿奏上香上香三上香皇帝上香上香三上香司币者捧币跪进于皇帝之右皇帝受币奠于后稷神位前太常卿奏出圭鞠躬拜兴拜兴平身皇帝出圭鞠躬拜兴拜兴平身太常卿奏复位导驾官同太常卿导引皇帝复位　进熟赞礼唱进爼太常卿奏请升坛协律郎俛伏跪举麾奏雍和之曲进爼官举爼升坛导驾官同太常卿导引皇帝至先农神位前太常卿奏搢圭皇帝搢圭进爼官以爼进于皇帝之右皇帝以爼奠于先农神位前太常卿奏出圭请诣后稷神位前皇帝出圭导驾官同太常卿导引皇帝至后稷神位前进爼官以爼进于皇帝之右太常卿奏搢圭皇帝搢圭以爼奠于后稷神位前太常卿奏出圭皇帝出圭太常卿奏复位导驾官同太常卿导引皇帝复位　初献赞礼唱行初献礼太常卿奏行初献礼请诣爵洗位导驾官同太常卿导引皇帝至爵洗位太常卿奏搢圭皇帝搢圭执爵官以爵进皇帝受爵涤爵拭爵以爵授执爵官太常卿奏出圭皇帝出圭太常卿奏请诣酒尊所导驾官同太常卿导引皇帝升坛至酒尊所太常卿奏搢圭皇帝搢圭执爵官以爵进皇帝执爵司尊者举幂酌醴齐皇帝以爵授执爵官太常卿奏出圭请诣先农神位前皇帝出圭至神位前协律郎俛伏跪举麾奏夀和之曲武功之舞太常卿奏跪搢圭皇帝跪搢圭司香官捧香跪进于皇帝之右太常卿奏上香上香三上香皇帝上香上香三上香执爵官捧爵跪进于皇帝之右皇帝受爵太常卿奏祭酒祭酒三祭酒奠爵皇帝祭酒祭酒三祭酒奠爵【乐舞止】太常卿奏出圭皇帝出圭读祝官取祝版于神右跪读讫【乐舞作】太常卿奏俛伏兴平身稍后鞠躬拜兴拜兴平身皇帝俛伏兴平身稍后鞠躬拜兴拜兴平身【乐舞止】太常卿奏请诣酒尊所导驾官同太常卿导引皇帝至酒尊所执爵官以爵进皇帝受爵司尊者举幂酌醴齐皇帝以爵授执爵官太常卿奏请诣后稷神位前导驾官同太常卿导引皇帝至神位前太常卿奏跪搢圭皇帝跪搢圭司香官捧香跪进于皇帝之左太常卿奏上香上香三上香皇帝上香上香三上香执爵官捧爵跪进于皇帝之右皇帝受爵太常卿奏祭酒祭酒三祭酒奠爵皇帝祭酒祭酒三祭酒奠爵太常卿奏出圭皇帝出圭读祝官取祝版于神位之右跪读讫太常卿奏俛伏兴平身稍后鞠躬拜兴拜兴平身皇帝俛伏兴平身稍后鞠躬拜兴拜兴平身太常卿奏请复位导驾官同太常卿导引皇帝复位　亚献赞礼唱行亚献礼太常卿奏行亚献礼请诣爵洗位导驾官同太常卿导引皇帝至爵洗位太常卿奏搢圭皇帝搢圭执爵官以爵进皇帝受爵涤爵拭爵以爵授执爵官执爵官又以爵进皇帝受爵涤爵拭爵以爵授执爵官太常卿奏出圭皇帝出圭太常卿奏请诣酒尊所导驾官同太常卿导引皇帝升坛至酒尊所太常卿奏搢圭皇帝搢圭执爵官以爵进皇帝受爵司尊者举幂酌盎齐皇帝以爵授执爵官太常卿奏出圭请诣先农神位前协律郎俛伏跪奏夀和之曲文德之舞导驾官同大常卿导引皇帝至神位前太常卿奏跪搢圭皇帝跪搢圭执爵官捧爵跪进于皇帝之右皇帝受爵太常卿奏祭酒祭酒三祭酒奠爵皇帝祭酒祭酒三祭酒奠爵太常卿奏出圭俛伏兴平身稍后鞠躬拜兴拜兴平身皇帝出圭俛伏兴平身稍后鞠躬拜兴拜兴平身【乐舞止】太常卿奏请诣酒尊所导驾官同太常卿导引皇帝至酒尊所执爵官以爵进皇帝受爵司尊者举幂酌盎齐皇帝以爵授执爵官太常卿奏请诣后稷神位前【乐舞作】导驾官同太常卿导引皇帝至神位前太常卿奏跪搢圭皇帝跪搢圭司香官捧香跪进于皇帝之左太常卿奏上香上香三上香皇帝上香上香三上香执爵官捧爵跪进于皇帝之右皇帝受爵太常卿奏祭酒祭酒三祭酒奠爵皇帝祭酒祭酒三祭酒奠爵太常卿奏出圭俛伏兴平身稍后鞠躬拜兴拜兴平身皇帝出圭俛伏兴平身稍后鞠躬拜兴拜兴平身太常卿奏请复位导驾官同太常卿导引皇帝复位　终献赞礼唱行终献礼竝同亚献仪　饮福赞礼唱饮福受胙太常卿奏请诣饮福位导驾官同太常卿导引皇帝升坛至饮福位北向立太常卿奏鞠躬拜兴拜兴平身皇帝鞠躬拜兴拜兴平身太常卿奏跪搢圭皇帝跪搢圭捧爵官酌福酒跪进于皇帝之左赞曰维此酒肴神之所与赐以福庆亿兆同霑皇帝受福酒祭酒饮福酒以爵置于坫捧胙官捧胙跪进于皇帝之右皇帝受胙以胙授执事者执事者跪受胙于皇帝之右太常卿奏出圭俛伏兴平身稍后鞠躬拜兴拜兴平身皇帝出圭俛伏兴平身稍后鞠躬拜兴拜兴平身太常卿奏请复位导驾官同太常卿导引皇帝复位　彻豆赞礼唱彻豆协律郎俛伏跪举麾奏永和之曲掌祭官彻豆赞礼唱赐胙太常卿奏皇帝饮福受胙免拜赞礼唱皇太子以下在位官皆再拜赞唱鞠躬拜兴拜兴平身皇太子以下皆鞠躬拜兴拜兴平身　送神赞礼唱送神协律郎俛伏跪举麾奏永和之曲太常卿奏鞠躬拜兴拜兴平身皇帝鞠躬拜兴拜兴平身赞礼唱皇太子以下在位官皆再拜赞唱鞠躬拜兴拜兴平身皇太子以下皆鞠躬拜兴拜兴平身赞礼唱祝人取祝币人取币诣望燎位读祝官捧祝奉币官捧币掌祭官取馔及爵酒诣瘗次【乐止】望瘗赞礼唱望瘗太常卿奏请诣望瘗位协律郎俛伏跪举麾奏太和之曲导驾官同太常卿导引皇帝至望瘗位赞礼唱可瘗执事者以祝币牲醴酒馔置坎内填土至半太常卿奏请还大次皇帝还大次觧严　耕借太常卿奏请诣耕借位导驾官同太常卿导引皇帝至耕借位南向立三公以下及从耕者各就耕位户部尚书北靣进耒耜导驾官同太常卿导引皇帝秉耒三推讫户部尚书跪受耒太常卿奏请复位皇帝复耕借位南向坐三公五推尚书九卿九推讫各退就位太常卿奏礼毕导驾官同太常卿导引皇帝还大次华葢侍卫如常仪应天府尹及两县令率庶人终亩是日宴劳百官耆宿于坛旁銮驾还宫卤簿导从竝如来仪大乐鼔吹振作
　　王圻续通考乐章迎神奠帛竝奏永和之曲
　　迎神东风起蛰地脉奋然苍龙腾挂天田民命惟食剏物有先圜钟既奏有降斯筵
　　奠帛帝出乎震天发农祥神降于迩蔼蔼洋洋礼神有帛其色唯苍岂伊具物诚敬之将
　　进爼奏雍和之曲制帛既陈礼严奉牲载之于爼祀礼孔明簠簋攸列黍稷唯馨民力普存先啬之灵三献竝奏夀和之曲初献九谷未分庶草攸同表为嘉种实在先农黍稷斯丰酒醴是供献奠之初以祈感通
　　亚献倬彼甫田其隰其原耒耜云载骖驭之间本斯亚献执事惟防神其歆之自古有年
　　终献帝借之典享祀是资洁丰嘉栗咸仰于斯时唯亲耕享我农师礼成于三以汔陈词
　　彻豆送神并奏永和之曲彻豆于赫先农歆此洁修于篚于爵于馔于羞礼成告彻神恵敢留骏及终亩丰年是求
　　送神神无不在于昭于天曰迎曰送于享之筵冠裳在列金石在悬往无不之其佩翩翩
　　望瘗奏太和之曲祀帛牲醴先农既歆不留不亵瘗之厚深有幽其瘗有赫其临曰礼之常匪今斯今配享乐章
　　初献厥初生民粒食其天开物唯智防古奚思文后稷农官之先侑神作主初献唯蠲
　　亚献后稷配天兴于有邰诞降嘉种有栽有培俶载南亩祗事三推侑神再献歆我尊罍
　　终献嘉德之荐民和岁丰帝命率育报本之供陈常时夏其德其功齐明有格唯献之终
　　蕙田案享先农乐曲明集礼不载今补録
　　春明梦余录洪武八年令府尹祭先农坛不设配
　　明史礼志洪武十年二月遣官享先农命应天府官率农民耆老陪祀
　　明通纪洪武二十年二月上躬耕借田遣官享先农礼成宴羣臣于坛所
　　明史礼志二十一年更定祭先农仪不设配位
　　太祖实录正祭止设先农一位品物如旧
　　明会典洪武建先农坛于山川坛西南列为大祀每岁亲祭遂耕借田以后稷氏配已又奉仁祖配后改中祀止遣应天府官致祭不设配位祭毕犹亲耕借田
　　蕙田案洪武十年祭社稷始命罢勾龙弃以仁祖配而是年祀先农遣官行礼未亲祭也而会典云云岂仁祖未配社稷先配先农而史不书耶至二十一年始罢配位是未罢之先仁祖侑享而帝竟未亲祀矣夫弃稷罢配社稷専配先农史有明文若仁祖竝配疑无是理会典之言恐有讹舛
　　明会典洪武二十六年定先农祀典一斋戒二日一省牲牛一羊一豕一鹿一兎一陈设先农之神南向犊一羊一豕一登一铏二笾豆各十簠簋各二帛一青色设酒尊三爵三篚一于坛南西向祝文案一于坛西正祭典仪唱乐舞生就位执事官各司其事赞引引献官至盥洗所搢笏出笏赞就位典仪唱瘗毛血迎神奏乐乐止赞四拜陪祭官同典仪唱奠帛行初献礼乐作赞诣神位前献帛献爵讫诣读祝位跪读毕赞俯伏兴平身复位乐止行亚献礼乐作乐止行终献礼仪同典仪唱饮福受胙讫俛伏兴平身复位赞两拜彻馔奏乐执事于神位前彻馔乐止唱送神奏乐赞四拜乐止典仪唱奉祝帛馔各诣瘗位礼毕
　　明史成祖本纪永乐元年二月耕借田
　　明会典驾至耤田所戸部尚书捧鞭跪进教坊司官率其属作乐随驾行三推礼毕驾至仪门升座乐作观三公九卿耕讫教坊司承应用大乐百戱奏致语驾至殿内升座进汤膳俱用乐毕顺天府官率耆老谢恩次百官行礼俱作乐赐百官酒饭乐作一奏本太初之曲二奏仰大明之曲三奏民初生之曲彻御案乐止百官行礼驾还
　　成祖实录永乐十八年十二月北京先农坛成
　　明史礼志永乐中建坛京师如南京制在太岁坛西南石阶九级西瘗位东斋宫銮驾库东北神仓东南具服殿殿前为观耕之所防坛地六百亩供黍稷及荐新品物地九十余亩每岁仲春上戊顺天府尹致祭后凡遇登极之初行耕耤礼则亲祭
　　明会典永乐间续定凡祭先农毕驾至耤田所户部尚书捧鞭跪进教坊司官率其属作乐随驾行三推礼毕驾至仪门陞座乐作观三公九卿耕讫教坊司承应用大乐百戏毕跪奏致语驾至殿内陞座进汤进膳俱用乐毕顺天府官率耆老人等谢恩乐作礼毕乐止次百官行礼乐作礼毕乐止赐百官酒饭百官复入班行礼乐作礼毕乐止尚膳官进膳乐作进讫乐止百官入席教坊司官奏一奏本太初之曲进酒乐作进讫乐止进膳乐作进讫乐止教坊司官跪奏进汤乐作彻汤乐止二奏仰大明之曲进酒进膳进汤如前仪三奏民初生之曲进酒进膳进汤如前仪彻御案毕乐止百官复入班行礼乐作礼毕乐止鸿胪寺官奏礼毕驾还
　　农政全书宣宗时礼部进借田仪注上观之谓侍臣曰先王制借田以供粢盛以率天下农务天子公卿躬秉耒耜贵有实心耳不然三推五推何益于事
　　明通纪成化元年二月行借田礼率百官祀先农毕释祭服秉耒三推户部尚书马昻奉青箱后随京府耆老二人驭牛二人曲躬案犁教坊乐工执防旗夹陇讴歌一唱百和飐旗而行上秉耒三徃三返如仪既毕乃坐观三公九卿助耕毕教坊前呈应用田家典故观毕赐宴而回
　　孝宗实录治元年二月祭先农遂耕耤田
　　户部尚书李敏言天下之劳苦者莫如农夫蚕妇今皇上躬耕耤田若不亲其事则稼穑之艰难何由而知乞勅礼部于耕耤仪注内増上中下农夫各十人服常服执农器引见行礼然后令其终亩或赐食赐布以慰其劳尤见初政重农之意帝从之
　　明史礼志治元年定耕耤仪前期百官致斋顺天府官以耒耜及穜稑种进呈内官仍捧出授之由午门左出置防舆鼔乐送至耤田所至期帝翼善冠黄袍诣坛所具服殿服衮冕祭先农毕还更翼善冠黄袍太常卿导引至耕耤位南向立三公以下各就位户部尚书北向跪进耒耜顺天府官北向跪进鞭帝秉耒三推三反讫户部尚书跪受耒耜顺天府官跪受鞭太常卿奏请复位府尹挟青箱以种子播而覆之帝御外门南向坐观三公五推尚书九卿九推太常卿奏耕毕帝还具服殿升座府尹率两县令耆老人行礼毕引上中下农夫各十人执农器朝见令其终亩百官行庆贺礼赐酒馔三品以上丹陛上东西坐四品以下台下坐并宴劳耆老于坛旁宴毕驾还宫大乐鼔吹振作农夫人赐布一疋
　　明通纪武宗正德元年春上耕借田
　　图书编世宗嘉靖元年命终亩农夫照例引见只穿本等衣鞋每人赏布一疋
　　世宗实录嘉靖九年二月礼部上耕耤仪帝以其过烦命来岁别议十年正月更定耕耤仪
　　明史礼志十年更定迎神送神止行二拜先二日顺天府尹以耒耜穜稑种置防舆至耕耤所并罢百官庆贺后又议造耕根车载耒耜府尹于祭日进呈毕以耒耜载车内前王辂行其御门观耕地位卑下议建观耕台一诏皆可
　　世宗实录帝命造耕根车以重农务礼臣言考大明集礼国朝耕耤因宋制皇帝乘玉辂以耕根车载耒耜同日而行及考见行仪注顺天府官捧耒耜及穜稑种置防舆先祭前二日出今用耕根车载耒耜宜于祭日早进呈毕即置车中前玉辂以行至耕根车式礼书止有图式无髙广尺寸合依今制车式差小通用青质又言考宋史有观耕台今皇上御门观耕地位卑下侍卫人众有碍观侍宜令工部权作木台髙五尺方广五丈正面东西三出陛俟明年筑台从之
　　明史礼志是年命垦西苑隙地为田建殿曰无逸亭曰豳风又曰省耕曰省敛仓曰恒裕礼部上郊庙粢盛支给之数因言南郊耤田皇上三推公卿各宣其力较西苑为重西苑虽农官督理皇上时省耕敛较耤田为勤请以耤田所出藏南郊圆廪神仓以供圜邱祈谷先农神祗坛长陵等陵歴代帝王及百神之祀西苑所出藏恒裕仓以供方泽朝日夕月太庙世庙太社稷帝社稷禘祫先蚕及先师孔子之祀从之
　　蕙田案明史建殿曰无逸无逸讹天遁今考正
</div>
    <div class="pagination">
<a href="五礼通考_page194.html">上一页</a><span>...</span><a href="五礼通考_page190.html">190</a><a href="五礼通考_page191.html">191</a><a href="五礼通考_page192.html">192</a><a href="五礼通考_page193.html">193</a><a href="五礼通考_page194.html">194</a><span class="current-page">195</span><a href="五礼通考_page196.html">196</a><a href="五礼通考_page197.html">197</a><a href="五礼通考_page198.html">198</a><a href="五礼通考_page199.html">199</a><a href="五礼通考_page200.html">200</a><span>...</span><a href="五礼通考_page196.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
