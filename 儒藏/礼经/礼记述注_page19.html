<!DOCTYPE html>
<html>
<head>
    <meta charset="UTF-8">
    <title>礼记述注 - 第 19 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记述注 - 第 19 页/共 61 页</h1>
    <div class="content">　　上丁命乐正习舞释菜天子乃帅三公九卿诸侯大夫亲往视之
　　注曰命习舞者顺万物始出地鼓舞也将舞必释莱于先师以礼之夏小正曰丁亥万舞入学　疏曰此仲春习舞则大胥春入学舍莱合舞一也孟春习之至仲春习而合之
　　仲丁又命乐正入学习乐
　　注曰为季春将习合乐也习乐者习歌与八音
　　是月也祀不用牺牲用圭璧更皮币
　　集説曰不用牲谓祈祷小祀耳如太牢祀高禖乃大典礼不在此限稍重者用圭璧稍轻者则以皮币更易之也
　　仲春行秋令则其国大水寒气总至防戎来征
　　注曰酉之气乗之也八月宿直昴毕毕好雨冦戎来征金气动也毕又为边兵
　　行冬令则阳气不胜麦乃不熟民多相掠
　　注曰子之气乗之也
　　行夏令则国乃大旱暖气早来虫螟为害
　　集説曰午之气乗之也螟食苗心者
　　季春之月日在胃昏七星中旦牵牛中
　　注曰季春者日月防于大梁而斗建辰之辰
　　其日甲乙其帝大皥其神句芒其虫鳞其音角律中姑洗其数八其味酸其臭羶其祀户祭先脾
　　集説曰姑洗者南吕之所生三分益一律长七寸九分寸之一
　　桐始华田防化为鴽虹始见萍始生
　　疏曰鴽防也虹是阴阳交防之气纯阴纯阳则虹不见若云薄漏日日照雨滴则虹生萍蓱也其大者曰苹
　　天子居青阳右个乗鸾路驾仓龙载青旂衣青衣服仓玉食麦与羊其器疏以达
　　注曰青阳右个东堂南偏
　　是月也天子乃荐鞠衣于先帝
　　集説曰鞠衣衣色如鞠花之黄也注云黄桑之服者色如鞠尘象桑叶始生之色也先帝先代始蚕之君荐此衣于神坐以祈蚕事
　　命舟牧覆舟五覆五反乃告舟傋具子天子焉天子始乗舟荐鲔于寝庙乃为麦祈实
　　集説曰舟牧主乗舟之官五覆五反所以详视其罅漏倾侧之处也鲔似鳣长鼻口在领下体无鳞甲祈实于含秀求其成也不言所祈承寝庙可知
　　是月也生气方盛阳气发泄句者毕出萌者尽达不可以内
　　集説曰句屈生者萌直生者不可以内言当施散恩惠以顺生道之宣泄不冝吝啬闭藏也
　　天子布徳行惠命有司发仓廪赐贫穷振乏絶开府库出币帛周天下勉诸侯聘名士礼贤者
　　疏曰谷藏曰仓米藏曰廪无财曰贫无亲曰穷暂无曰乏不续曰絶皇氏云长无谓之贫穷暂无谓之乏絶振犹救也周谓给不足也名士者徳行贞絶道术通明王者不得臣而隐居不在位者也贤者名壬之次亦隐者也　集説曰在内则命有外则勉诸侯皆天子之徳惠也
　　是月也命司空曰时雨将降下水上腾循行国邑周视原野脩利隄防道达沟渎开通道路毋有障塞
　　注曰广平曰原国也邑也平野也沟渎与道路皆不得相通所以除水潦便民事也古者沟上有路　坡谓下水上腾者恐时雨过多下流之水将上泛滥
　　田猎置罘罗网毕翳餧兽之药毋出九门
　　疏曰毋出九门若路门内有者不得出路门应门内有者不得出应门举此可知　集説曰置罘皆捕兽之罟罗网皆捕鸟之罟小网长柄谓之毕以其似毕星之形故名用以掩兔也翳射者用以自隐也餧啗之也药毒药也七物皆不得施用于外以其逆生道也路门应门雉门库门臯门城门近郊门逺郊门关门凡九门也
　　是月也命野虞毋伐桑柘鸣鸠拂其羽戴胜降于桑具曲植籧筐
　　集説曰野虞主田及山林之官鸠鶌鸠也似山鹊而小青黒色短尾多声拂羽飞而翼拍身也戴胜一名防鸠纎纴之鸟头有文似胜故名戴胜此时恒在桑言降者重之若自天而下也曲薄也植县蚕薄柱也所以架曲与籧筐者籧圆而筐方
　　后妃齐戒亲东郷躬桑禁妇女毋观省妇使以劝蚕事集説曰东郷迎时气也躬桑亲自采桑也禁妇女毋观者禁止妇女使不得为容观之饰也省妇使者减省其箴线缝制之事也夏小正曰妾子始蚕执养宫事
　　蚕事既登分茧称丝效功以共郊庙之服毋有敢惰注曰登成也敕往蚕者蚕毕将课功以劝戒之　坡谓分其茧之多寡称其丝之重轻所以效其功之上下
　　是月也命工师令百工审五库之量金铁皮革筋角齿羽箭干脂胶丹漆毋或不良
　　集説曰工师司空之属官也五库者金铁为一库皮革筋为一库角齿为一库羽箭干为一库脂胶丹漆为一库视诸物之善恶皆有旧法谓之量一説多寡之数也审而察之故云审五库之量也干者诸器所用之木材也
　　百工咸理监工日号毋悖于时毋或作为淫巧以荡上心
　　集説曰此时百工皆各理治其造作之事工师监临之毎日号令必以二事为戒一是造作器物不得悖逆时序使不牢固如为弓必春液角夏治筋秋合三材寒定体之类是也二是不得为淫过竒巧之器以摇动君心使生奢侈也
　　是月之末择吉日大合乐天子乃帅三公九卿诸侯大夫亲往视之
　　注曰其礼亡
　　是月也乃合累牛腾马游牝于牧
　　集説曰春阳既盛物皆产育故合其累系之牛腾跃之马而逰纵之使牡者就牝者子刍牧之地欲其孳生之蕃也
　　牺牲驹犊举书其数
　　疏曰既游牝于牧之后畜皆在野所有牺牲及小马之驹小牛之犊皆书其先在之数傋秋畜产入时知其旧数不欠以否又旧数之外知其生息多少
　　命国难九门磔攘以毕春气
　　注曰此难难隂气也隂寒至此不止害将及人所以及人者隂气右行此月之中日行歴昴昴有大陵积尸之气气佚则厉鬼随而出行命方相氏率百索室敺疫以逐之又磔牲以攘于四方之神所以毕止其灾也王居明堂礼曰季春出疫于郊以攘春气
　　季春行冬令则寒气时发草木皆肃国有大恐
　　集説曰丑之气乗之也肃者枝叶减缩而急栗也大恐讹言相惊动也疏説孟春有恐是火讹以其行夏令也此行冬令当致水讹汉王商尝止之矣
　　行夏令则民多疾疫时雨不降山陵不収
　　注曰未之气乗之也六月宿直鬼鬼为天尸时又有暑也山陵不収高者暵于热也
　　行秋令则天多沈隂淫雨蚤降兵革并起
　　注曰戌之气乗之也九月多阴兵革并起阴气胜也
　　孟夏之月日在毕昏翼中旦婺女中
　　注曰孟夏者日月防于实沈而斗建已之辰
　　其日丙丁
　　疏曰律歴志云明炳于丙则丙炳也大成于丁则丁成也
　　其帝炎帝
　　注曰炎帝大庭氏即神农也赤精之君
　　其神祝融
　　注曰颛顼氏之子名黎为火官
　　其虫羽其音征律中中吕其数七其味苦其臭焦其祀灶祭先肺
　　注曰灶在庙门外之东祀灶之礼先席于门西室之奥东面设主于灶陉乃制肺及心肝为爼奠于主西又设盛于爼南亦祭黍三祭肺心肝各一祭醴二亦既祭彻之更陈鼎爼设馔于筵前迎尸如祀户之礼集説曰皆逸中霤礼文　集説曰羽虫飞鸟之属三分宫去一以生征征数五十四属火仲吕者无射之所生三分益一律长六寸万九千六百八十三分寸之万二千九百七十四地二生火天七成之七者火之成数也苦焦皆火属夏祭灶火之养人者也祭先肺火克金也
　　蝼蝈鸣蚯蚓出王生苦菜秀
　　集説曰此记已月之候蝼蝈蛙也王注云草挈本草作菝葜音同谓之者以根之似也亦可酿酒朱氏曰王色赤感火之色而生苦菜味苦感火之味而成
　　天子居明堂左个
　　注曰大寝南堂东偏
　　乗朱路驾赤駵载赤旂衣朱衣服赤玉食菽与鸡其器高以粗
　　注曰菽实孚甲坚合属水鸡木畜时热食之亦以安性也粗大也器高大者象物盛长
　　是月也以立夏先立夏三日大史谒之天子曰某日立夏盛徳在火天子乃齐立夏之日天子亲帅三公九卿大夫以迎夏于南郊
　　集説曰迎夏南郊祀赤精之帝而炎帝配之
　　还反行赏封诸侯庆赐遂行无不欣説
　　注曰不言帅诸侯而云封诸侯诸侯时或无在京师者空其文也祭统曰古者于禘也发爵赐服顺阳义也于尝也出田邑发秋政顺隂义也今此行赏可也封诸侯出土地之事于时未可似失之
　　乃命乐师习合礼乐
　　注曰为将饮酎
　　命太尉赞桀俊遂贤良举长大行爵出禄必当其位注曰三王之官有司马无太尉秦官则有太尉今俗人皆云周公作月令未通于古　集説曰桀俊以才言赞则引而升之之谓贤良以徳言遂谓使之得行其志也长大以力言王制言执技论力举谓选而用之也当其位者爵必当有徳之位禄必当有功之位也
　　是月也继长増高毋有壊堕毋起土功毋发大众毋伐大树
　　集説曰长者继之而使益长高者増之而使益高壊堕则伤已成之气起土功发大众皆妨蚕农之事故禁止之伐树则伤条达之气故亦在所禁一説伐大木谓营宫室
　　是月也天子始絺
　　集説曰絺葛布之细者
　　命野虞出行田原为天子劳农劝民毋或失时命司徒循行县鄙命农勉作毋休于都
　　集説曰勉其兴作于田野之内禁其休息于都邑之间皆恐其失农时也王居明堂礼曰无宿于国
　　是月也驱兽毋害五谷毋大田猎
　　集説曰夏猎曰苗正为驱兽之害禾苖者耳与三时之大猎自不同
　　农乃登麦天子乃以彘尝麦先荐寝庙
　　注曰登进也麦之新气尤盛以彘食之散其热也彘水畜
　　是月也聚畜百药靡草死麦秋至
　　集説曰聚药为供医事也靡草草之枝叶靡细者隂类阳盛则死秋者百谷成熟之期此于时虽夏于麦则秋故云麦秋也
　　断薄刑决小罪出轻系
　　注曰祭统曰草艾则墨谓立秋后也刑无轻于墨者今以纯阳之月断刑决罪与毋有壊堕自相违似非
　　蚕事毕后妃献茧乃收茧税以桑为均贵贱长防如一以给郊庙之服
　　集説曰后妃献茧谓后妃受内命妇之献茧也收茧税者外命妇养蚕亦用国北近郊之公桑近郊之税十一故亦税其茧十之一其余入已而为其夫造祭服一説再命受服服者公家所给故税其十一者为给其夫祭服也受桑多则税茧多少则税亦少皆以桑为均齐也贵谓卿大夫之妻贱谓士妻长防妇之老少也如一皆税十一也郊庙之服天子祭服也
　　是月也天子饮酎用礼乐
　　注曰酎之言醇也谓重酿之酒也春酒至此始成与羣臣以礼乐饮之于朝正尊毕也　疏曰以用礼乐故知饮于朝
　　孟夏行秋令则苦雨数来五谷不滋四鄙入保
　　注曰申之气乗之也苦雨白露之类四鄙入保金气为害也鄙界上邑小城曰保
　　行冬令则草木蚤枯后乃大水败其城郭
　　注曰亥之气乗之也
　　行春令则蝗虫为灾暴风来格秀草不实
</div>
    <div class="pagination">
<a href="礼记述注_page18.html">上一页</a><span>...</span><a href="礼记述注_page14.html">14</a><a href="礼记述注_page15.html">15</a><a href="礼记述注_page16.html">16</a><a href="礼记述注_page17.html">17</a><a href="礼记述注_page18.html">18</a><span class="current-page">19</span><a href="礼记述注_page20.html">20</a><a href="礼记述注_page21.html">21</a><a href="礼记述注_page22.html">22</a><a href="礼记述注_page23.html">23</a><a href="礼记述注_page24.html">24</a><span>...</span><a href="礼记述注_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
