<!DOCTYPE html>
<html>
<head>
    <meta charset="UTF-8">
    <title>礼记述注 - 第 52 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记述注 - 第 52 页/共 61 页</h1>
    <div class="content">　　注曰什伍士卒部曲也　疏曰五人爲伍二伍爲什士谓甲士卒谓步卒在军旅之中时主帅部领团曲而聚故云部曲　坡谓城濮之战晋侯观师曰少长有礼杜注云少在前长在后军礼也此尚齿似优老之意非先后之位也
　　孝弟发诸朝廷行乎道路至乎州巷放乎獀狩修乎军旅众以义死之而弗敢犯也
　　疏曰在上诸文但云弟此兼言孝者以孝故能弟弟则孝之次也众以义死之言行孝弟虽死不舍不敢犯此孝弟而不行也　熊氏曰朝廷政之所出故言发道路人之所由故言行州巷委曲偏辟之所故言至獀狩郊野闲旷之地故言放军旅用武文事易废故言修
　　祀乎明堂所以教诸侯之孝也食三老五更于大学所以教诸侯之弟也祀先贤于西学所以教诸侯之德也耕借所以教诸侯之养也朝觐所以教诸侯之臣也五者天下之大教也
　　注曰祀乎明堂宗祀文王西学周小学也先贤有道德王所使教国子者　方氏曰先贤则乐祖是也西学则瞽宗是也乐祖有道德者故曰教诸侯之德耕借所以祀神致养之道故曰教诸侯之养朝觐所以尊天子故曰教诸侯之臣乐记先朝觐而后耕借者武王初有天下君臣之分辨之不可不早也　坡谓殷大学曰瞽宗在西郊周立其学似仍其处亦在西郊仪礼乡射贾疏言之爲悉此疏言瞽宗在国不与贾同案大司乐云凡有道者有德者使教焉死则以爲乐祖祭于瞽宗此注言祀有道德者而以西学爲虞庠与司乐文异方氏之解似得之然瞽宗在西郊国中二疏不同当更考故并存焉
　　食三老五更于大学天子袒而割牲执酱而馈执爵而酳冕而总干所以教诸侯之弟也是故乡里有齿而老穷不遗强不犯弱众不暴寡此由大学来者也
　　集说曰袒而割牲者袒衣而割制牲体爲俎实也馈进食也酳食毕而以酒虚口也总干总持干盾立于舞位以乐侑食也乡里有齿人皆知长少之序也由大学来者言由大学养老之化而来故致此也
　　天子设四学当入学而大子齿
　　集说曰四学虞夏殷周四代之学也大子齿谓大子与同学者序长幼之位不以贵加人也　坡谓上言君此又足言大子
　　天子巡守诸侯待于竟天子先见百年者八十九十者东行西行者弗敢过西行东行者弗敢过欲言政者君就之可也
　　熊氏曰或此老者在东必东行乃得见而天子适在西行者或此老者在西必西行乃得见而天子适在东行者不敢谓其势不相值必谒而见之不敢径过也　坡谓上言在朝廷此又足言巡守
　　壹命齿于乡里再命齿于族三命不齿族有七十者弗敢先七十者不有大故不入朝若有大故而入君必与之揖让而后及爵者
　　熊氏曰言乡饮之席一命之爵但与乡里之人序齿非乡里者不然再命之爵但与族人序齿非其族者不然三命之贵则别席于宾席之东虽族人亦不得与之序齿此贵贵之义也然而不废长长之情如入门时族有七十者在则三命者又后之而不敢先盖七十之人非商确大政不入朝若有大故而入朝君必与之揖而后及有爵之人待之何其隆也　坡谓此七十亦指一命再命致仕在家者若庶人之老无缘有入朝之事也上言朝廷同爵则尚齿此又言爵虽不同而亦尚齿以足之
　　天子有善让德于天诸侯有善归诸天子卿大夫有善荐于诸侯士庶人有善本诸父母存诸长老禄爵庆赏成诸宗庙所以示顺也
　　集说曰成诸宗庙言于宗庙中命之也详在祭统十伦章　熊氏曰长老所师者士庶人有善内则本之于父母外则存之于师也
　　昔者圣人建阴阳天地之情立以爲易易抱南面天子卷冕北面虽有明知之心必进防其志焉示不敢专以尊天也善则称人过则称已教不伐以尊贤也注曰立以爲易谓作易易抱易官名　疏曰进防其志者进于之前令防决已所有爲之志也　刘氏曰易代天地鬼神以吉凶告天子故南面如祭祀之尸代神之尊也天子北面问卜以防其志盖尊天事神之礼也　坡谓南面北面是天子卜筮礼仪礼是士礼且仪礼卜筮西面而筮幽宅则北面指中封亦随事异耳石梁王氏专好妄诋自祀乎明堂至此合明孝弟之道然细分之则自次节食三老五更至而后及爵者是申明弟自天子有善至以尊贤也是申明孝
　　孝子将祭祀必有齐庄之心以虑事以具服物以修宫室以治百事及祭之日颜色必温行必恐如惧不及爱然其奠之也容貌必温身必诎如语焉而未之然宿者皆出其立卑静以正如将弗见然及祭之后陶陶遂遂如将复入然是故慤善不违身耳目不违心思虑不违亲结诸心形诸色而术省之孝子之志也
　　方氏曰于其来也如惧不及爱然及既来也又如语而未之然于其徃也如将弗见然及既徃也又如将复入然则是孝子之思其亲无物足以慊其心无时可以絶其念如惧不及爱然即前经所谓致爱则存是矣如语焉而未之然即所谓如亲听命是矣如将弗见然即所谓如将失之是矣如将复入然即所谓又从而思之是矣爱者爱其亲也惧不及爱者惧爱亲之心有所未至也语者亲之语也语而未之然注云如有所以语亲而未见答也宿者皆出谓所宿助祭之宾祭事已毕而出也陶陶言思亲之心存乎内遂遂言思亲之心达乎外祭后犹如此者以其如将复入故也　熊氏曰慤善谨厚之仪不违于身耳闻目见之际专一不他故不违于心思虑念想之及不违于亲盖以爱敬结诸心故诚敬形诸色而每事循省不敢忽也此孝子爱亲之志意也
　　建国之神位右社稷而左宗庙
　　方氏曰王氏谓右阴也地道所尊故右社稷左阳也人道之所乡故左宗庙位宗庙于人道所乡亦不死其亲之意　坡谓此二句周礼春官少宗伯之文也以此例之皆记者展转相因采格言典法广明其义可因其事类相接爲次不可以全篇一意相因求之





　　礼记述注卷二十
　　钦定四库全书
　　礼记述注卷二十一
　　安溪　李光坡　撰
　　祭统第二十五
　　注曰统犹本也
　　凡治人之道莫急于礼礼有五经莫重于祭夫祭者非物自外至者也自中出生于心也心而奉之以礼是故惟贤者能尽祭之义
　　集说曰五经吉凶军宾嘉之五礼也物事也心怵即前篇怵惕之心谓心有感动也奉之以礼之礼仪物器数也言祭非事之自外而至乃自中而出发生于心者也故必心有所动于中至爱至慤而后奉之以仪文器数于外奉之以礼者见乎物尽之以义者存乎心徇其物而忘其心者众人也发于心而形于物者君子也故曰惟贤者能尽祭之义
　　贤者之祭也必受其福非世所谓福也福者备也备者百顺之名也无所不顺者之谓备言内尽于已而外顺于道也忠臣以事其君孝子以事其亲其本一也上则顺于鬼神外则顺于君长内则以孝于亲如此之谓备唯贤者能备能备然后能祭是故贤者之祭也致其诚信与其忠敬奉之以物道之以礼安之以乐参之以时明荐之而已矣不求其爲此孝子之心也
　　应氏曰不求其爲无求福之心也所谓祭祀不祈也熊氏曰此明贤者尽祭之义也其本一者事君事
　　亲虽殊而心之内尽于已者一致也忠孝旣尽则伦理无亏是以上顺鬼神外顺君长内以孝亲所谓备也　坡谓致其诚信二句内尽于已也奉之以物四句外顺于道也不求其爲故曰非世所谓福也
　　祭者所以追养继孝也孝者畜也顺于道不逆于伦是之谓畜
　　应氏曰追其不及之养而继其未尽之孝也　熊氏曰孝者言畜聚其心而爱亲于内畜养其亲而事之于外也父子之道天性也中心藏之而不忘是顺其所性之道父子之伦天叙也服劳就养而无方是不逆其伦序之常二者皆谓之畜
　　是故孝子之事亲也有三道焉生则养没则丧丧毕则祭养则观其顺也丧则观其哀也祭则观其敬而时也尽此三道者孝子之行也
　　集说曰生事之以礼死葬之以礼祭之以礼养以顺爲主顺者深爱愉色婉容也丧以哀爲主祭以敬爲主时者不疏不数也此节正申顺于道不逆于伦之义　坡谓自祭者至此二节申致其诚信与其忠敬之意
　　旣内自尽又外求助昏礼是也故国君取夫人之辞曰请君之玉女与寡人共有敝邑事宗庙社稷此求助之本也夫祭也者必夫妇亲之所以备外内之官也官备则具备水草之菹陆产之醢小物备矣三牲之俎八簋之实美物备矣昆虫之异草木之实阴阳之物备矣凡天之所生地之所长苟可荐者莫不咸在示尽物也外则尽物内则尽志此祭之心也
　　注曰具谓所供众物水草之菹芹茆之属陆产之醢蚳蝝之属天子之祭八簋昆虫谓温生寒死之虫也内则可食之物有蜩范草木之实蔆芡榛栗之属
　　是故天子亲耕于南郊以共齐盛王后蚕于北郊以共纯服诸侯耕于东郊亦以共齐盛夫人蚕于北郊以共冕服天子诸侯非莫耕也王后夫人非莫蚕也身致其诚信诚信之谓尽尽之谓敬敬尽然后可以事神明此祭之道也
　　疏曰天子太阳故南郊诸侯少阳故东郊然借田并在东南故王言南诸侯言东　集说曰祭服皆上元下纁天子言缁服诸侯言冕服缁服亦冕服也缁以色言冕服则显其爲祭服耳非莫耕非莫蚕言非无可耕之人非无可蚕之人也　坡谓旣内自尽至此二节申奉之以物
　　及时将祭君子乃齐齐之爲言齐也齐不齐以致齐者也是故君子非有大事也非有恭敬也则不齐不齐则于物无防也耆欲无止也及其将齐也防其邪物讫其耆欲耳不听乐故记曰齐者不乐言不敢散其志也心不苟虑必依于道手足不苟动必依于礼是故君子之齐也专致其精明之德也故散齐七日以定之致齐三日以齐之定之之谓齐齐者精明之至也然后可以交于神明也
　　集説曰于物无防物犹事也不苟虑不苟动皆所谓防也
　　是故先期旬有一日宫宰宿夫人夫人亦散齐七日致齐三日君致齐于外夫人致齐于内然后会于大庙君纯冕立于阼夫人副袆立于东房君执圭瓒祼尸大宗执璋瓒亚祼及迎牲君执纼卿大夫从士执刍宗妇执盎从夫人荐涗水君执鸾刀羞哜夫人荐豆此之谓夫妇亲之
　　注曰宿读爲肃犹戒也大庙始祖庙也圭瓒璋瓒祼器也以圭璋爲柄酌郁鬯曰祼大宗亚祼容夫人有故摄焉纼所以牵牲刍藁也杀牲用以借之天子诸侯祭礼先有祼尸之事乃后迎牲　疏曰宗妇执盎从者谓同宗之妇执盎齐以从夫人也夫人荐涗水者涗即盎齐以浊用清酒以涗泲之涗水是明水宗妇执盎齐从夫人而来奠盎齐于位夫人乃就盎齐之尊酌此涗齐而荐之因盎齐有明水连言水耳知盎齐有明水者郊特牲云祭齐加明水是也君执鸾刀羞哜者哜肝肺也哜有二时一是朝践之时取肝以膋贯之入室燎于炉炭而出荐之主前二是馈熟之时君以鸾刀割制所羞哜肺横切之不使絶亦奠于俎上尸并哜之故云羞哜一云羞进也夫人荐豆者君羞哜时夫人荐此馈食之豆也　坡谓及时将祭至此二节申道之以礼
　　及入舞君执干戚就舞位君爲东上冕而总干率其羣臣以乐皇尸是故天子之祭也与天下乐之诸侯之祭也与竟内乐之冕而总干率其羣臣以乐皇尸此与竟内乐之之义也
　　集说曰东上近主位也此明祭时天子诸侯亲在舞位　陈氏曰人君之于庙享借则亲耕牲则亲杀酒则亲献尸则亲迎然则乐则亲舞不爲过矣
　　夫祭有三重焉献之属莫重于祼声莫重于升歌舞莫重于武宿夜此周道也凡三道者所以假于外而以增君子之志也故与志进退志轻则亦轻志重则亦重轻其志而求外之重也虽圣人弗能得也是故君子之祭也必身自尽也所以明重也道之以礼以奉三重而荐诸皇尸此圣人之道也
　　疏曰皇氏云武王伐纣至于商郊停止宿夜士卒皆欢乐歌舞以待旦因名焉其乐今亡熊氏云此即大武之乐也假于外者祼则假于郁鬯歌则假于声音舞则假于干戚也　熊氏曰君子于未祭之先则亲耕亲齐而诚敬中存所以明志之重也及祭则将之以礼奉此三重而荐诸皇尸有本有文圣人之道何以加此　坡谓自及入舞至此二节申安之以乐疑此下脱后章凡祭有四时至何以爲民父母矣四节盖申参之以时似当在此之后而简错也
　　夫祭有馂馂者祭之末也不可不知也是故古之人有言曰善终者如始馂其是已是故古之君子曰尸亦馂鬼神之余也惠术也可以观政矣
　　疏曰若王侯初荐毛血燔燎是荐于鬼神至荐熟时尸乃食之是尸馂鬼神之余若大夫士隂厌亦是先荐鬼神而后尸乃食亦尸馂鬼神余　刘氏曰祭毕而馂余是祭之终事也必谨乎馂之礼者慎终如始也故引古人曰善终者如其始之善今馂余之礼其是此意矣所以古之君子有言尸之饮食亦是馂鬼神之余也此即施惠之法也夫施惠者人君之政今馂礼之中寓施惠之术岂不可以观政乎
　　是故尸谡君与卿四人馂君起大夫六人馂臣馂君之余也大夫起士八人馂贱馂贵之余也士起各执其具以出陈于堂下百官进彻之下馂上之余也凡馂之道每变以众所以别贵贱之等而兴施惠之象也是故以四簋黍见其修于庙中也庙中者竟内之象也
　　集说曰谡起也四人者君与三卿也侯国五大夫此云六兼有采地助祭也士上士也百官谓有事于祭者进当爲馂天子之祭八簋诸侯六簋此言四簋者留二簋爲阳厌之祭故以四簋馂也簋以盛黍稷举黍则稷可知矣自君卿至百官每变而人益众所以别贵贱象施惠也施惠之礼修举于庙中则施惠之政必徧及于境内此可以观政之谓也　坡谓庙中者竟内之象即朱子云如扫室然扫得小处净洁大处亦然若有大处开拓不去即是于小处不曾尽心凡事皆然宜三复之
　　祭者泽之大者也是故上有大泽则惠必及下顾上先下后耳非上积重而下有冻馁之民也是故上有大泽则民夫人待于下流知惠之必将至也由馂见之矣故曰可以观政矣
　　注曰鬼神有祭不独享之使人馂之恩泽之大者也国君有蓄积不独食之亦以施惠于竟内也　熊氏曰积重重积之而不施也　坡谓自夫祭有馂至下故曰祭者教之本也已五节统在此之谓上下之际节下此上三节推説馂礼之详以尽上文惠下之意此下二节申説忠臣以事其君孝子以事其亲即可以立教忠教孝之本以尽百顺之义以总结篇首治人莫急之意
　　夫祭之爲物大矣其兴物备矣顺以备者也其教之本与是故君子之教也外则教之以尊其君长内则教之以孝于其亲是故明君在上则诸臣服从崇事宗庙社稷则子孙顺孝尽其道端其义而教生焉
　　注曰爲物犹爲礼也兴物谓荐百品　熊氏曰然祭不唯可以观政而亦可以立教其爲事甚大矣盖祭而兴物无不备者非徒文具实本于身心之诚敬而顺以备之者也是祭中实寓教之意祭非教之本乎以教言之尊君孝亲教之大纲也然必上有明君而后诸臣服从乎君上崇祀宗社而后竟内之子孙顺孝乎亲是必尽道端义于上而忠孝之教始生也坡谓尽其道指上奉之以物四事也端其义指十伦也故郑注曰伦犹义也
　　是故君子之事君也必身行之所不安于上则不以使下所恶于下则不以事上非诸人行诸已非教之道也是故君子之教也必由其本顺之至也祭其是与故曰祭者教之本也已
　　熊氏曰此又以事君之事明教生之意必由其本者必由于尽道端义以本之　坡谓此君子即上之明君也上有天子下有竟内故以事上使下言之
　　夫祭有十伦焉见事鬼神之道焉见君臣之义焉见父子之伦焉见贵贱之等焉见亲疏之杀焉见爵赏之施焉见夫妇之别焉见政事之均焉见长幼之序焉见上下之际焉此之谓十伦
　　注曰伦犹义也
　　铺筵设同几爲依神也诏祝于室而出于祊此交神明之道也
　　集说曰筵席也几所冯以爲安者人生则形体异故夫妇之伦在于有别死则精气无间共设一几故祝辞云以某妃配也依神使神冯依乎此也诏告也祝祝也谓祝以事告尸于室中也出于祊者谓明日绎祭出在庙门外之旁也不知神之所在于彼乎于此乎故曰此交神明之道也
　　君迎牲而不迎尸别嫌也尸在庙门外则疑于臣在庙中则全于君君在庙门外则疑于君入庙门则全于臣全于子是故不出者明君臣之义也
　　疏曰在庙中则全于君不云全父者下旣云臣子则知此爲君父也自庙中行礼尸皆答拜然父无答子之礼君有答臣之法故据君言之耳　集说曰尸本是臣爲尸而象神则尊之如君父矣然在庙外未入则犹疑是臣也及既入庙则全其象君父之尊矣君祭固主于尊君父而尽臣子之道然未入庙则犹疑是君也及既入庙则全爲臣子而事尸无嫌矣若君出门迎尸则疑以君而迎臣故不出者所以别此嫌而明君臣之义也
　　夫祭之道孙爲王父尸所使爲尸者于祭者子行也父北面而事之所以明子事父之道也此父子之伦也注曰子行犹子列也祭祖则用孙列皆取于同姓之适孙也天子诸侯之祭朝事延尸于户外是以有北面事尸之礼　疏曰主人欲孝敬己父不计己尊而北面事子行则凡爲子者岂得不尊事其父乎是见子事父之道也
　　尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿明尊卑之等也
　　疏曰自献卿以下至羣有司其爵虽同皆长者在先故云皆以齿此据备九献之礼者至主人酳尸故尸饮五也凡祭二献祼用郁鬯尸祭奠而不饮朝践二献馈食二献及食毕主人酳尸此皆尸饮之故云尸饮五于此时以献卿献卿之后主妇酳尸酳尸毕宾长献尸是尸饮七也乃以瑶爵献大夫是正九献礼毕但初二祼不饮故云饮七自此以后长宾长兄弟更爲加爵尸又饮二是并前尸饮九主人乃以散爵献士及羣有司也此谓上公九献故以酳尸之一献爲尸饮五也若侯伯七献朝践馈食时各一献食讫酳尸但饮三也子男五献食讫酳尸尸饮一
　　夫祭有昭穆昭穆者所以别父子逺近长幼亲疏之序而无乱也是故有事于大庙则羣昭羣穆咸在而不失其伦此之谓亲疏之杀也
　　疏曰祭大庙则众庙尸主皆来及助祭之人同宗父子皆至则羣昭羣穆咸在若余庙之祭唯有当庙尸主及所出之子孙不得羣昭羣穆咸在也
　　古者明君爵有德而禄有功必赐爵禄于大庙示不敢专也故祭之日一献君降立于阼阶之南南乡所命北面史由君右执防命之再拜稽首受书以归而舍奠于其庙此爵赏之施也
　　注曰一献一酳尸也舍当爲释声之误也非时而祭曰奠　疏曰酳尸之前皆承奉鬼神未暇防命此一献则上文尸饮五君献卿之时也若天子命羣臣则不因常祭之日特假于庙释奠告以受君之命也
　　君卷冕立于阼夫人副袆立于东房夫人荐豆执校执醴授之执镫尸酢夫人执柄夫人受尸执足夫妇相授受不相袭处酢必易爵明夫妇之别也
　　疏曰校谓豆之中央直者镫谓豆下跗夫人荐豆之时此执醴之人以豆授夫人则执镫夫人受之乃执校也柄者爵爲雀形以尾爲柄也夫妇相授受谓交相致爵之时袭因也其执之物不相因故处
　　凡爲俎者以骨爲主骨有贵贱殷人贵髀周人贵肩凡前贵于后俎者所以明祭之必有惠也是故贵者取贵骨贱者取贱骨贵者不重贱者不虚示均也惠均则政行政行则事成事成则功立功之所以立者不可不知也俎者所以明惠之必均也善爲政者如此故曰见政事之均焉
　　注曰凡前贵于后谓脊胁臂臑之属　疏曰殷质贵髀之厚贱肩之薄周文贵肩之显贱髀之隐前贵于后据周言之
　　凡赐爵昭爲一穆爲一昭与昭齿穆与穆齿凡羣有司皆以齿此之谓长幼有序
　　注曰昭穆犹特牲少牢之礼众兄弟也羣有司犹众宾下及执事者君赐之爵谓若酬之　疏曰爵酒爵也此旅酬时赐助祭者酒众兄弟子孙等在昭列者则爲一色在穆列者自爲一色各自相旅尊者在前卑者在后若同班列则长者在前少者在后是昭与昭齿穆与穆齿也
　　夫祭有煇胞翟阍者惠下之道也唯有德之君爲能行此明足以见之仁足以与之畀之爲言与也能以其余其下者也煇者甲吏之贱者也胞者肉吏之贱者也翟者乐吏之贱者也阍者守门之贱者也古者不使刑人守门此四守者吏之至贱者也尸又至尊以至尊旣祭之末而不忘至贱而以其余畀之是故明君在上则竟内之民无冻馁者矣此之谓上下之际
　　注曰明足以见之见此卑者也仁足以与之与此卑者也煇周礼作韗谓韗磔皮革之官也翟谓教羽舞者也古者不使刑人守门谓夏殷时　疏曰周礼墨者使守门故知谓夏殷时际接也至尊与贱者其道接也　坡谓十者之序首设几筵然后迎尸故第二第三次之尸入则献而献卿大夫士宾兄弟命爵出禄皆九献中礼故第四第五第六次之既献而后夫妇致爵故第七次之凡受献则荐俎设于其位故第八次之祭毕旅酬故第九次之自上及下皆有荐脀肉羞故广言至贱以见惠之均爲第十此下宜接以夫祭有馂至故曰祭者教之本也已五节疑错简
　　凡祭有四时春祭曰礿夏祭曰禘秋祭曰尝冬祭曰烝注曰谓夏殷时礼也　坡谓自此至何以爲民父母矣四节当在夫祭有三重节下
　　礿禘阳义也尝烝隂义也禘者阳之盛也尝者隂之盛也故曰莫重于禘尝
　　注曰夏者尊卑着而秋万物成　疏曰隂功成就故爲隂盛
　　古者于禘也发爵赐服顺阳义也于尝也出田邑发秋政顺阴义也故记曰尝之日发公室示赏也草艾则墨未发秋政则民弗敢草也
　　注曰言爵命属阳国地属隂发公室出赏物也草艾谓艾取草也秋草木成可芟艾给爨亨时则始行小刑也　疏曰出田邑之时亦有物也故觐礼秋时赐侯氏车马及箧服　方氏曰墨五刑之轻者左氏言赏以春夏刑以秋冬而此言尝之日发公室者盖赏虽以春夏爲主而亦未始不用刑月令孟夏防薄刑决小罪是也刑虽以秋冬爲主亦未始不行赏此所言是也
　　故曰禘尝之义大矣治国之本也不可不知也明其义者君也能其事者臣也不明其义君人不全不能其事爲臣不全夫义者所以济志也诸德之发也是故其德盛者其志厚其志厚者其义章其义章者其祭也敬祭敬则竟内之子孙莫敢不敬矣是故君子之祭也必身亲涖之有故则使人可也虽使人也君不失其义者君明其义故也其德薄者其志轻疑于其义而求祭使之必敬也弗可得已祭而不敬何以爲民父母矣
　　注曰济成也竟内之子孙万人爲子孙　疏曰志厚念亲志意深厚也疑于其义谓志意既轻疑惑于祭祀之义不能尽心致敬也　集说曰中庸言明乎郊社之礼禘尝之义治国如视诸掌济志成其所欲爲也发德显其所当爲也　方氏曰大宗伯若王不与祭祀则摄位先儒谓王有故代之行其祭事正谓是矣　熊氏曰诸德仁孝之德也不失其义谓顺时以举祭也
　　夫鼎有铭铭者自名也自名以称扬其先祖之美而明着之后世者也爲先祖者莫不有美焉莫不有恶焉铭之义称美而不称恶此孝子孝孙之心也唯贤者能之注曰铭谓书之刻之以识事者也自名谓称扬其先祖之德着已名于下　方氏曰称则称之以言扬则扬其所爲明则使之显而不晦着则使之见而不隐
　　铭者论譔其先祖之有德善功烈勲劳庆赏声名列于天下而酌之祭器自成其名焉以祀其先祖者也显扬先祖所以崇孝也身比焉顺也明示后世教也
　　注曰烈业也王功曰勲事功曰劳酌之祭器言斟酌其美传着于钟鼎也身比焉谓自著名于下也顺也自著名以称扬先祖之德孝顺之行也教也所以教后世　疏曰论谓论説譔则譔录祀其先祖者预君祫祭也礼功臣既得铭鼎则得预君大祫也比次也熊氏曰在心爲德在事爲善自树爲功烈事上爲
　　勲劳庆赏岀于上声名出于人
　　夫铭者壹称而上下皆得焉耳矣是故君子之观于铭也既美其所称又美其所爲爲之者眀足以见之仁足以与之知足以利之可谓贤矣贤而勿伐可谓恭矣疏曰上谓光扬先祖下谓成已顺行所称谓先祖也所爲谓己身也　坡谓见之者见先祖之善也与之者与先祖以传名也利之者称美而不诬则不害先祖之实行矣
　　故卫孔悝之鼎铭曰六月丁亥公假于大庙公曰叔舅乃祖庄叔左右成公成公乃命庄叔随难于汉阳即宫于宗周奔走无射
　　集说曰孔悝卫大夫周六月夏四月也公卫庄公蒯瞆也假至也至庙禘祭也因祭而赐之铭盖德悝之立已故褒显其先世也异姓大夫而年幼故称叔舅庄叔悝七世祖孔达也成公爲晋所伐而奔楚故云随难于汉阳汉楚之川也后虽反国又以杀弟叔武晋人执之归于京师置诸深室故云即宫于宗周也射厌也
　　啓右献公献公乃命成叔纂乃祖服
　　疏曰案左传无孔达之事献公反国亦非成叔之功集说曰献公成公之曾孙名衎启开右助也鲁襄
　　十四年卫孙文子甯惠子逐卫侯卫侯奔齐言庄叔余功流于后世能右助献公使之亦得反国也成叔庄叔之孙烝鉏也其时成叔事献公故公命其纂继尔祖旧所服行之事也
</div>
    <div class="pagination">
<a href="礼记述注_page51.html">上一页</a><span>...</span><a href="礼记述注_page47.html">47</a><a href="礼记述注_page48.html">48</a><a href="礼记述注_page49.html">49</a><a href="礼记述注_page50.html">50</a><a href="礼记述注_page51.html">51</a><span class="current-page">52</span><a href="礼记述注_page53.html">53</a><a href="礼记述注_page54.html">54</a><a href="礼记述注_page55.html">55</a><a href="礼记述注_page56.html">56</a><a href="礼记述注_page57.html">57</a><span>...</span><a href="礼记述注_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
