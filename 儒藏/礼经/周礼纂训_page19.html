<!DOCTYPE html>
<html>
<head>
    <meta charset="UTF-8">
    <title>周礼纂训 - 第 19 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼纂训 - 第 19 页/共 54 页</h1>
    <div class="content">　　凡国祭祀审其誓戒共其野牲
　　疏戒遂之民
　　入野识野赋于玉府
　　注民所入货贿以当九职九赋中玉府之用者疏遂师征之以入大府分之众府也训野兼稍县都言野则乡亦入之矣
　　宾客则巡其道脩庀其委积【庀又作庇匹尔反具也刘副美反又芳米反广韵音諀】
　　注巡其道脩行治道路也
　　大丧使帅其属以幄帟先道野役及窆抱磨共丘笼及蜃车之役【磨刘音歴笼力董反蜃市轸反】
　　注使以幄帟先者太宰也其余司徒也幄帟先所以为葬窆之间先张神坐也道野役帅以至墓也丘笼之役竁复土也其器曰笼蜃车柩路也柩路载栁四轮迫地而行有似于蜃因取名焉行至圹乃説更复载以龙輴役谓执綍者郑司农云抱磨磨下车也谓磨者适歴执綍者名也遂人主陈之而遂师以名行校之
　　疏知使以幄帟先是太宰者以幕人属太宰云其余司徒者司徒主众庶故知野役之徒司徒令之云竁复土者竁谓穿地复土谓反土为丘垄云适歴执綍者名也者分布稀疎名为适歴
　　军旅田猎平野民掌其禁令比叙其事而赏罚
　　注平谓正其行列部伍也训其事如旗鼓兵器之属
　　遂大夫各掌其遂之政令以嵗时稽其夫家之众寡六畜田野辨其可任者与其可施舎者以教稼穑以稽功事掌其政令戒禁听其治讼【施郑读亦为弛】
　　注功事九职之事
　　令为邑者嵗终则防政致事
　　注不言其遂之吏而言为邑者容公邑及卿大夫王子弟之采邑政令戒禁遂大夫亦施焉
　　正嵗简稼器脩稼政
　　注简犹阅也稼器耒耜镃基之属稼政孟春之月令所云皆脩封疆审端经术善相丘陵阪险原隰土地所宜五谷所殖以教道民必躬亲之
　　三嵗大比则帅其吏而兴甿明其有功者属其地治者注兴甿举民贤者能者如六乡之为也属犹聚也又因举吏治有功者而聚勑其余以职事
　　凡为邑者以四达戒其功事而诛赏废兴之
　　注四达者治民之事大通者有四夫家众寡也六畜车辇也稼穑耕耨也旗鼓兵革也
　　县正各掌其县之政令徴比以颁田里以分职事掌其治讼趋其稼事而赏罚之【趋如字本又作趣音促】
　　注征召也比案也
　　疏颁田里夫一廛田百畆是也职事九职之事
　　若将用野民师田行役移执事则帅而至治其政令注移执事移用其民转相佐助
　　既役则稽功防事而诛赏
　　鄙师各掌其鄙之政令祭祀
　　注祭祀祭禜也
　　疏六乡党祭禜鄙与党同
　　凡作民则掌其戒令
　　注作民谓起役也
　　以时数其众庶而察其媺恶而诛赏嵗终则防其鄙之政而致事
　　酂长各掌其酂之政令以时挍登其夫家比其众寡以治其丧纪祭祀之事
　　注挍犹数也
　　疏丧纪谓民之丧纪祭祀若族祭酺之类若然县当祭社与州同乡遂互见为义也
　　若作其民而用之则以旗鼓兵革帅而至若嵗时简器与有司数之
　　注简器简稼器也兵器亦存焉有司遂大夫
　　凡嵗时之戒令皆听之趋其耕耨稽其女功
　　注听之受而行之者
　　里宰掌比其邑之众寡与其六畜兵器治其政令注邑犹里也
　　以嵗时合耦于锄以治稼穑趋其耕耨行其秩叙以待有司之政令而征敛其财赋
　　注考工记曰耜广五寸二耜为耦两人相助耦而耕也郑司农云耡读为借杜子春云耡读为助谓相佐助也谓耡者里宰治处也于此合耦使相佐助因放而为名季冬月令命农计耦耕事脩耒耜其田器是其嵗时与秩叙受耦相佐助之次第
　　疏有司征敛谓县师旅师也古时皆用人耦未有牛耦耕至汉搜粟都尉赵过始教民牛耕乃絶人耦
　　邻长掌相纠相受
　　疏邻长不命之士相受者宅舎有故使五家相容受
　　凡邑中之政相赞
　　注长短使相补助
　　疏一里之内有上政令征求五邻共相赞助
　　徙于他邑则从而授之
　　注授犹付也
　　旅师掌聚野之耡粟屋粟闲粟【闲音开】
　　注野谓逺郊之外耡粟民相助作一井之中所出九夫之税粟也屋粟民有田不耕所罚三夫之税粟闲粟闲民无职事者所出一夫之征粟训耡粟田赋屋粟旷土之税闲粟游民之税闲粟盖闾师夫布是也粟布可通三农贡九谷或在耡粟之内其薮泽园圃工商嫔妇臣妾各以职为贡非粟布者见委人注
　　而用之以质剂致民平颁其兴积施其惠散其利而均其政令【积子赐反】
　　注而读为若声之误也若用之谓恤民之艰阨委积于野如遗人于乡里也若质剂致民案入税者名防而贷之兴积所兴之积谓三者之粟也平颁之不得偏颇有多少县官征聚物曰兴是粟县师征之旅师敛之而用之以赒衣食曰惠以作事业曰利均其政令者皆以国服为之息
　　疏云赒衣食曰惠作事业曰利者衣食不生利故云惠作事业后即有利故云利训下文凡新民之治皆听之使无征役则是旅师虽掌聚敛亦均政役均其政令盖是耶
　　凡用粟春颁而秋敛之
　　注困时施之饶时収之
　　凡新甿之治皆听之使无征役以地之媺恶为之等注新甿新徙来者也治谓有所求乞使无征役复之也王制曰自诸侯来徙家期不从政以地媺恶为之等七人以上授以上地六口授以中地五口以下授以下地与旧民同旅师掌敛地税而又惠施散利是以属用新甿焉训新甿之治盖分田里制疆界之事以地媺恶为之等免其征役亦有差等地媺者复少年恶者复多年也复之年数盖不易者一年一易者二年再易者三年
　　稍人掌令丘乘之政令
　　注丘乘四丘为甸甸读与维禹敶之之敶同其训曰乘由是改云
　　若有防同师田行役之事则以县师之灋作其同徒輂辇帅而以至治其政令以听于司马
　　注有军旅防同田役之戒县师受法于司马邦国都鄙稍甸郊里唯司马所调以其法作其众庶及马牛车辇防其车人之卒伍使皆备旗鼓兵器以帅而至是以书令之耳同徒司马所调之同凡用役者不必一时皆徧以人数调之使劳逸递焉
　　疏云凡用役不必一时已下释同徒是同其劳逸也
　　大丧帅蜃车与其役以至掌其政令以听于司徒注蜃车及役遂人共之稍人者野监是以帅而致之既夕礼曰既正柩宾出遂匠纳车于阶间则天子以至于士柩路皆从遂来
　　疏此经上举天子既夕下举士则其中诸侯卿大夫蜃车柩路皆从遂人而来训稍人掌都鄙但言丘乘者出兵以丘乘为法也
　　委人掌敛野之赋敛薪刍凡疏材木材凡畜聚之物【敛力艳反畜勑六反】
　　注所敛野之赋谓野之园圃山泽之赋也疏材草木有实者也畜聚之物瓜瓠葵芋御冬之具也野之农赋旅师敛之工商嫔妇遂师以入玉府其牧则遂师又以供野牲训此盖臣妾所贡者太宰职曰臣妾聚敛疎材
　　以稍聚待宾客以甸聚待覉旅
　　注聚凡畜聚之物也
　　凡其余聚以待颁赐
　　注余当为余谓县都畜聚之物
　　以式灋共祭祀之薪蒸木材宾客共其刍薪丧纪共其薪蒸木材军旅共其委积薪刍凡疎材共野委兵器与其野囿财用
　　注式灋故事之多少也薪蒸给炊及燎麤者曰薪细者曰蒸木材给张事委积薪刍者委积之薪刍也军旅又有疏材以助禾粟野委谓庐宿止之薪刍也兵器谓守卫陈兵之器野囿财用者苑囿藩萝之材疏云木材给张事者案掌次云张大次小次并须木材云委积之薪刍者委积之中有牲牢米禾薪刍之等委人唯供薪刍也军旅有疏材以助禾粟者疏材是百草根实可共马牛助禾粟兵器承野委之下明同为宾客所用故知是守卫宾客陈兵之器也
　　凡军旅之宾客馆焉
　　注馆舎也必舎此者就牛马之用
　　疏军旅之宾客谓诸侯以兵助王征讨者
　　土均掌平土地之政以均地守以均地事以均地贡【政音征】
　　注所平之税邦国都鄙也地守虞衡之属地事农圃之职地贡诸侯九贡
　　以和邦国都鄙之政令刑禁与其施舎礼俗丧纪祭祀皆以地媺恶为轻重之灋而行之掌其禁令
　　注礼俗邦国都鄙民之所行先王旧礼也随其土地厚薄为之制丰省之节训和犹均也
　　草人掌土化之灋以物地相其宜而为之种【相息亮反种章勇反】注土化之灋化之使媺以物地占其形色为之种黄白宜以种禾之属
　　凡粪种骍刚用牛赤缇用羊坟壤用麋渴泽用鹿咸泻用貆勃壤用狐植垆用豕疆防用蕡轻爂用犬【泻音昔一音鹊貆音暄又九欢二音埴音寔常职切垆音卢广韵落胡切一音闾疆其两反防本又作槛呼览反刘音槛蕡扶云反爂孚照反玉篇匹姚切防同今亦作票广韵音影抚招切】
　　注凡所以粪种皆谓煮取汁也骍刚地色赤而土刚强赤缇縓色也壤白色坟壤润解渇泽故水处也泻卤也貆貒也勃壤粉解者埴垆黏疏者疆防强坚者蕡麻也轻爂轻脆者
　　稻人掌稼下地
　　注以水泽之地种谷也谓之稼者有似嫁女相生
　　以潴畜水以防止水以沟荡水以遂均水以列舎水以浍写水以涉其芟作田【写戚如字刘殇故反芟所衔反】
　　注杜子春读荡为和荡谓以沟行水也谓潴者畜流水之波也防潴旁隄也遂田首受水小沟也列田之畦防也浍田尾去水大沟作犹治也开遂舎水于列中因涉之去前年所芟之草而治田种稻
　　凡稼泽夏以水殄草而芟夷之
　　注将以泽地为稼者必于夏六月之时大雨时行以水病絶草之后生者至秋水涸芟之明年乃稼
　　泽草所生种之芒种
　　注郑司农云泽草之所生其地可种芒种芒种稻麦也
　　旱暵共其雩敛
　　注稻人共雩敛稻急水者也郑司农云雩事所发敛
　　丧纪共其苇事
　　注苇以闉圹御湿之事
　　土训掌道地图以诏地事
　　注道説也道地图九州形势山川所宜告王以施其事若云荆宜稻幽并宜麻
　　道地慝以辨地物而原其生以诏地求【慝他得反】
　　注地慝若瘴蛊然也辨其物者别其所有所无原其生生有时也以此二者告王之求也地所无及物未生则不求也
　　王巡守则夹王车
　　诵训掌道方志以诏观事
</div>
    <div class="pagination">
<a href="周礼纂训_page18.html">上一页</a><span>...</span><a href="周礼纂训_page14.html">14</a><a href="周礼纂训_page15.html">15</a><a href="周礼纂训_page16.html">16</a><a href="周礼纂训_page17.html">17</a><a href="周礼纂训_page18.html">18</a><span class="current-page">19</span><a href="周礼纂训_page20.html">20</a><a href="周礼纂训_page21.html">21</a><a href="周礼纂训_page22.html">22</a><a href="周礼纂训_page23.html">23</a><a href="周礼纂训_page24.html">24</a><span>...</span><a href="周礼纂训_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
