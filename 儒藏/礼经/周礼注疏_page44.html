<!DOCTYPE html>
<html>
<head>
    <meta charset="UTF-8">
    <title>周礼注疏 - 第 44 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 44 页/共 187 页</h1>
    <div class="content">　　○注“国索”至“谓遵”
　　○释曰：云“国索鬼神而祭祀，谓岁十二月大蜡之时”，是《礼记 郊特牲》文。“建亥之月”者，是郑君解义语。言此者，谓行正齿位之礼亦在此月也。云“正齿位者，《乡饮酒义》所谓六十者坐”至“六豆”者，并是彼文。案彼文谓五十者立侍，六十者乃於堂上而坐。礼，年六十已上，笾豆有加，故不得笾豆耦。而云“六十者三豆，七十者四豆，八十者五豆，九十者六豆”若然，则堂下五十立者二豆而已。引之者，证此经与彼同是正齿位之法也。云“必正之者，为民三时务农，将阙於礼，至此农隙而教之尊长养老，见孝弟之道也”者，春夏秋三时，务在田野，阙於齿序之节。隙，闲也。至此十月，农事且闲而教之。言尊长养老，即五十已上至九十正齿位是也。但孝弟施于家内，今行尊长养老，则是孝弟之道通达于外者也。云“党正饮酒礼亡”者，《仪礼》篇卷并在之日，别有党正饮酒之礼，见今十七篇内无党正饮酒之礼，故云亡也。云“以此事属于乡饮酒之义微失少矣”者，但《仪礼》未亡之时，篇内论正齿位之礼，其义具悉。今将此经之事连属於《乡饮酒义》，则《乡饮酒义》唯有五十已上豆数之言，此经唯有一命已下观礼之事，二处相兼，比於《仪礼》篇中乡饮酒法，义理乃未足，微失於少，故云徵失少矣。云“凡射饮酒”者，谓州长春秋行射，党正十二月行饮酒，二事俱同，故兼言射也。云“此乡民虽为卿大夫，必来观礼”者，证此经一命以至三命，齿与不齿之人，来在位之法也。又引《乡饮酒》、《乡射记》者，证二事俱有一命已下观礼来入时节。案彼经乡大夫皆作乐前入，士未旅前入，故云“大夫乐作不入”。郑彼注云：“後乐贤也。”云“士既旅不入”，注云：“後正礼也。”若然，大夫、士来观礼者，皆为乐贤行礼而至，故大夫乐作不入，士既旅不入也。云“齿于乡里者，以年与众宾相次也”者，谓在堂下与五十已下众贤宾客相次。以其一命，若据天于之国，一命为下士；若据诸侯之国，一命为公侯伯之士；若据子男之士，不命，固在堂下，以其士立于下故也。云“齿于父族者，父族有为宾者，以年与之相次”者，以其宾在户牖之间，南面，若宾是同姓父族，则与之齿也。云“异姓虽有老者，居於其上”者，既言齿于父族，明异姓非父族，不齿可知。云“不齿者席于尊东，所谓遵”者，案《乡饮酒》、《乡射》皆酒尊在室户东、房户西，宾主夹之。乡人为卿大夫来观礼，为乡人所遵法，谓之为遵，席位在酒尊东，公三重，大夫再重，故知不齿者席于尊东也。云所谓遵者，所谓《乡射》、《乡饮酒》之遵也。案郑注《乡饮酒》，云“此篇无正齿位之事焉”者，彼是三年一贡士，直行饮酒之礼，贤者为宾，其次为介，其次又为众宾，宾而贡之，如此，无党正正齿位之事。案彼注又云“天子之国，三命者不齿；於诸侯之国，爵为大夫则不齿矣”者，以其宾贤能年几必小於卿大夫等，是以天子之国三命士，及公侯伯之卿三命、大夫一命、子男之卿再命、大夫一命，但是大夫以上无问命数，皆不齿，以其大夫已上爵尊故也。但诸侯之卿当天子之上士，故天子之国三命乃不齿，天子士再命已下及诸侯之士则皆齿，以其士卑立于下，故在堂下与乡人立者齿也。彼是宾贤能礼。若党正饮酒之礼，则此文是天子党正饮酒法，则一命齿于乡里，在堂下与乡人齿；再命齿于父族，父族为宾在堂上，则天子再命之士亦在堂上。与彼宾贤能乡饮酒义异者，案《乡射记》云：“大夫与，则公士为宾。”则此党正饮酒，有一命已上观礼，则亦以公士为宾。但公家之士其年必大，故天子之士再命者亦与之齿。苦然，宾贤能，天子之士再命不齿者，彼宾贤能，非正齿位法，别为一礼，故与党正正齿位礼异也。

　　凡其党之祭祀、丧纪、昏冠、饮酒，教其礼事，掌其戒禁。（其党之民。
　　○冠，古乱反。）

　　[疏]“凡其”至“戒禁”
　　○释曰：此一经，并是民之所行，上州之祭祀、大丧义异。此祭祀已下，虽是民之所行，民者，冥也，非教不可，故党正皆教其礼事也。因掌其戒命督禁之。
　　○注“其党之民”
　　○释曰：经云“凡其党之祭祀”之等，言“凡”是广及之言，故云“其党之民”也。

　　凡作民而师田行役，则以其法治其政事。（亦於军因为旅帅。）

　　[疏]注“亦於”至“旅帅”
　　○释曰：此亦如上释，非众属军吏者。党正在乡各管五百家，出军之时，家出一人，则五百人为旅，党正还为旅帅，亦如州长因为师帅也。

　　岁终，则会其党政，帅其吏而致事。

　　[疏]释曰：党正以一党之内有族师以下诸官等，故岁终则会计一党政治功状，则帅其族师以下之吏，致其所掌之事於州长，州长又致与乡大夫，乡大夫致与大司徒而行赏罚也。

　　正岁，属民读法而书其德行道艺。（书，记之。）

　　[疏]注“书记之”
　　○释曰：党正於正岁建寅朔日聚众庶读法，因即书其德行道艺。郑解书“书，记之”者，以其三年乃一贡，今每年正岁皆书记劝勉之，三年即贡之也。

　　以岁时莅校比。（莅，临也。郑司农云：“校比，《族师职》所谓‘以时属民，而校登其族之夫家、众寡，辨其贵贱、老幼、废疾可任者，及其六畜、车辇’。如今小案比。”）

　　[疏]“以岁时莅校比”
　　○释曰：案《族师职》以岁之四时校比，此党正管五族，至校比之时，党正往临之，恐其有差失故也。
　　○注“莅临”至“案比”
　　○释曰：。郑司农所云者，并《族师职》文。以其党正所临，临族师，故还引族师校比之法，以证成其义也。云“如今小案比”者，此举汉法。言小案比，对三年大比为小耳。

　　及大比，亦如之。

　　[疏]释曰：及，至也。族师至三年大案比，党正亦莅之。

　　族师，各掌其族之戒令政事。（政事，邦政之事。郑司农云：“百家为族。”）

　　[疏]“族师”至“政事”
　　○释曰：云“各掌其族之戒令政事”者，以其族师主百家，各自受法于上，而掌其族戒令政事也。
　　○注“政事”至“为族”
　　○释曰：云“政事，邦政之事”者，谓国之征役皆是也。先郑云“百家为族”者，亦约五家为比、五比为闾、四闾为族，政知族百家也。

　　月吉，则属民而读邦法，书其孝弟睦孝有学者。（月吉，每月朔日也。故书上句或无“事”字。杜子春云：“当为‘正月吉’。”书亦或为“戒令政事，月吉则属民而读邦法”。）

　　[疏]“月吉”至“学者”
　　○释曰：此族师亦聚众庶而读法，因书其孝弟睦姻有学者。党正直书，德行道艺具言，此云孝弟睦姻，惟据六行之四事。有学，即六艺也。计族师所书，亦应不异党正。但文有详略，故所言有异。但族师亲民，故析别而言耳。
　　○注“月吉”至“邦法”
　　○释曰：云“月吉，每月朔日也”者，以其弥亲民，教亦弥数，故十二月朔皆读之。云“故书上句或无事字”者，则月与上政字连。政又为正字，故杜子春云“当为正月吉”。但族师亲民，读法宜数，若为正月之吉，则与州长同，於义不可。云“书亦或为戒令政事，月吉则属民而读邦法”者，此义还与经同，於义为得。後郑从之，故引之在下也。

　　春秋祭，亦如之。（者，为人物灾害之神也。故书或为步，杜子春云：“当为。”玄谓《校人职》又有冬祭马步，则未知此世所云彖螟之与？人鬼之步与？盖亦为坛位如雩云。族长无饮酒之礼，因祭而与其民以长幼相献酬焉。
　　○，音步，或音蒲。校，户教反。彖，悦全反。螟，觅经反。与，音馀，下“步与”同。，荣敬反，本亦作，下“党”同。）

　　[疏]“春秋祭亦如之”
　　○释曰：族师於春秋祭祀神之时，亦如上月朔读法也。
　　○注“者”至“酬焉”
　　○释曰：郑知“者为人物害之神”者，凡国之祈祭者，皆恐与人物为灾害。谓若州长党正所祭社，亦为水旱与人物为灾害，明此亦是恐与人物为灾害之神也。云“故书或为步，杜子春云当为”者，《校人职》云“马步”，亦为行步之字，而子春破之从者，子春亦无正文，直以此经今文为正，故依之也。“玄谓《校人职》又有冬祭马步”者，彼是与马为害，故祭之。引之者，证此亦与人物为害。云“则未知此世所为彖螟之与，人鬼之步与”者，但此经云，不知何神，故举汉法以况之。但汉时有彖螟之神，又有人鬼之步神，未审此经定当何，故两言之。以无正文，故皆云“与”以疑之也。云“盖亦为坛位，如雩云”者，上党正雩，郑云“盖亦为坛位，如祭社稷云”，已疑为坛位。今此文约与雩同，故言“云”以疑之。云“族长无饮酒之礼”者，案：上州长春秋习射有饮酒礼，党正十月农功毕亦有饮酒礼，皆得官物为之。今此族卑不得官物为礼，故云族无饮酒礼也。云“因祭而与其民以长幼相献酬焉”者，郑必知因祭有民饮酒之礼者，案《礼记 礼器》云：“周旅酬六尸。曾子曰：‘周礼其犹醵与？’”郑注彼云：“合钱饮酒为醵，旅酬相酌，似之也。”即引《明堂礼》“乃命国醵”，郑据《礼器》、《明堂礼》皆有醵法，醵即合钱饮酒，以不得官酒，故须合钱耳。

　　以邦比之法，帅四闾之吏，以时属民而校，登其族之夫家众寡，辨其贵贱、老幼、<疒发>疾可任者，及其六畜、车辇。（登，成也，定也。）

　　[疏]“以邦”至“车辇”
　　○释曰：云“以邦比之法”者，案比之法，国家有常，故据其常法以案比之，故云以邦比之法也。云“帅四闾之吏”者，族师管四闾，闾胥皆中士，又有二十比，比长皆下士，是帅四闾之吏也。云“以时属民而校”者，谓属聚其民而校比之也。云“登其族之夫家众寡”者，夫家即男女也，有夫有妇乃成家。自二人以至十人为九等，七六五者为其中。若然，则六口为中，七口已上为众，五口已下为寡。云“辨其贵贱、老幼”者，贵谓卿大夫，贱谓占卖国之斥币、贩易之人也，<疒发>疾谓<疒发>於人事疾病，若今癃不可事者也。云“可任者”，谓若国中七尺以及六十，野自六尺以及六十五，皆征之，则可任也者。及其六畜，马牛羊豕犬鸡。车，驾牛马。辇，人免行，皆辨之也。

　　五家为比，十家为联；五人为伍，十人为联；四闾为族，八闾为联。使之相保相受，刑罚庆赏相及相共，以受邦职，以役国事，以相葬。（相共，犹相救相。
　　○葬，如字，刘才郎反。埋，本或作，莫皆反。）

　　[疏]“五家”至“葬埋”
　　○释曰：云“五家为比，十家为联”，又云“五人为伍，十人为联”者，在家为有五家为比，比长领之，无十家为联相管之法。今云十家为联者，以在军之时，有十人为什，本出於在家，故并二比为十家为联。拟入军时相并，故覆云五人为伍，十人为联，明是在军法耳。云“四闾为族，八闾为联”者，张逸问：“族百家，安得有八闾？”郑答：“并之为联耳。”若然，亦如二比为联之类也。云“使之相保”者，谓相保不为愆负。云“相受”者，谓宅舍有故，相受寄记。云“刑罚庆赏相及”者，案：赵商问：“族师之义，邻比相坐。《康诰》之说，门内尚否。《书》、《礼》是错，未达旨趣。”郑答：“族师之职，周公新制礼，使民相共敕之法。《康诰》之时，周法未定，又新诛三监，务在尚宽，以安天下。先後异时，各有云为，乃谓是错。”
　　○注“相共”至“相周”
　　○释曰：案《大司徒职》云：“五族为党，使之相救，五党为州，使之相。”此所戒敕，亦与彼同，故引为证也。

　　若作民而师田行役，则合其卒伍，简其兵器，以鼓铎、旗物帅而至，掌其治令、戒禁、刑罚。（亦於军因为卒长。）

　　[疏]“若作”至“刑罚”
　　○释曰：“若作民而师田行役，则合其卒伍”者，族师主百家，家出一人，即为一卒，卒长还使族师为之，故郑云亦因为卒长也。云“简其兵器”者，在军即有弓矢、殳矛、戈戟。云“以鼓铎旗物”者，案《大司马》：“春辨鼓铎：王执路鼓，诸侯执贲鼓，军将执晋鼓，师帅执提，旅帅执鼙，卒长执铙，两司马执铎，公司马执镯。”又《司常》云“王建大常”已下，是鼓铎旗物也。“帅而至”者，族师以帅士卒具备，帅至於乡师，以致司徒也。注“亦於军因为卒长”者，亦释经“掌其治令”已下，亦非众属军吏，还是自为卒长者也。

　　岁终，则会政致事。

　　闾胥，各掌其闾之徵令。（郑司农云：“二十五家为闾。”）

　　[疏]注“郑司”至“为闾”
　　○释曰：先郑知“二十五家为闾”者，以其五家为比，五比为闾，故知闾二十五家也。而云“各掌其闾之徵令”者，徵令即下文岁时以下之事是也。

　　以岁时各数其闾之众寡，辨其施舍。凡春秋之祭祀、役政、丧纪之数，聚众庶；既比，则读法，书其敬敏任恤者。（祭祀，谓州社、党、族也。役、田役也。政若州射党饮酒也。丧纪，大丧之事也。四者及比，皆会聚众民，因以读法以敕戒之。故书“既”为“暨”。杜子春读政为征，暨为既。
　　○数，色主反。政役，如字，杜音征。会，如字，下会同。暨，其器反，又斤乙反。）

　　[疏]“以岁”至“恤者”
　　○释曰：言“以岁时”者，谓岁之四时。云“各数其闾之众寡”者，闾胥各自数当闾之内户口多少。云“辨其施舍”者，亦谓国中七尺以及六十、野自六尺以及六十有五，皆征之，已外施舍不役。云“凡春秋之祭社、役政、丧纪之数，聚众庶”者，谓州长、党正、族师祭祀及役政与王家丧纪，闾胥皆为之聚众庶，以待驱使也。云“既比则读法”者，上族师已上官尊，读法虽稀稠不同，皆有时节，但闾胥官卑而於民为近，读法无有时节，但是聚众庶比之时节读法，故云既比则读法。云“书其敬敏任恤”者，以上书其德行道艺，今此闾胥亲民更近，故除任恤六行之外，兼记敬敏者也。
　　○注“祭祀”至“为既”
　　○释曰：知“祭祀谓州社、党、族”者，以其党乡之内，所有祭祀无过此三者而已，故知义然也。云“役，田役也”者，上文师田行役并言，则役是役作。但田是国之常事，田重於功作，此文不云田，故知役是田役也。知“政是州射党饮酒”者，政与上祭祀连文，聚众庶，故知若州射及党饮酒也。云“丧纪大丧之事也”者，此大丧，王之丧也。知者，以其聚众庶，明非上州之大丧，故以王之丧解之。

　　凡事，掌其比<角黄>挞罚之事。（<角黄>挞者，失礼之罚也。<角黄>用酒，其爵以兕角为之。挞，扑也。故书或言“<角黄>挞之罚事”杜子春云：“当言<角黄>挞罚之事。”
　　○<角黄>，古横反。挞，吐达反。扑，普卜反。）

　　[疏]“凡事”至“之事”
　　○释曰：言“凡”，非一，则是乡饮酒及乡射饮酒有失礼者须罚之，故云凡事。云“掌其比”者，人聚则有校比之法，皆掌之。云“<角黄>挞罚之事”者，凡有失礼者，轻者以<角黄>酒罚之，重者以楚挞之，故双言<角黄>挞罚之事。
　　○注“<角黄>挞”至“之事”
　　○释曰：郑知“<角黄>用酒”者，以其古者失礼之罚，罚用酒。又知“其爵以兕角为之”者，见《诗》云“兕<角黄>其”，故知用兕牛角为<角黄>爵也。云“挞，扑也。”《尚书》云“扑作教刑”。孔云“扑，贾楚”，故知此挞亦扑也。云“故书或言<角黄>挞之罚事，杜子春云当言<角黄>挞罚之事”者，子春之意，以<角黄>罚在之上，於义为切，故从经为正者也。

　　比长，各掌其比之治。五家相受，相和亲，有{自辛}奇[B103]则相及。（[B103]犹恶也。
</div>
    <div class="pagination">
<a href="周礼注疏_page43.html">上一页</a><span>...</span><a href="周礼注疏_page39.html">39</a><a href="周礼注疏_page40.html">40</a><a href="周礼注疏_page41.html">41</a><a href="周礼注疏_page42.html">42</a><a href="周礼注疏_page43.html">43</a><span class="current-page">44</span><a href="周礼注疏_page45.html">45</a><a href="周礼注疏_page46.html">46</a><a href="周礼注疏_page47.html">47</a><a href="周礼注疏_page48.html">48</a><a href="周礼注疏_page49.html">49</a><span>...</span><a href="周礼注疏_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
