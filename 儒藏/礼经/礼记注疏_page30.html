<!DOCTYPE html>
<html>
 <head>
  <meta charset="utf-8"/>
  <title>
   礼记注疏 - 第 30 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记注疏 - 第 30 页/共 36 页
  </h1>
  <div class="content">
   子言之君子之道辟则坊与坊民之所不足者也注民所不足谓仁义之道也失道则放辟邪侈也音义【辟匹亦反注同旧芳益反徐又音譬与音余邪似嗟反侈昌氏反又尺氏反】大为之坊民犹逾之注言严其禁尚不能止况不禁乎故君子礼以坊徳刑以坊命以坊欲注命谓教令疏【正义曰此一节端起首总明所坊之事但此篇凡三十九章此下三十八章悉言子云唯此一章称子言之者以是诸章之首一篇总要故重之特称子言之也余章其意稍轻故皆言子云也诸书皆称子曰唯此一篇皆言子云是録记者意异无义例也但此篇所坊体例不一或数经共论一事每称子云以此坊民或有一经之内发初言子云唯説一事下即云以此坊民结之或有一经之内虽説一事即称民犹犯齿民犹犯贵民犹犯君或有每事之下引诗书结之者或有一事之下不引诗书者如此之属事义相似体例不同是记者当时之意无义例也今各随文解之辟则坊与者君子之道坊民之过譬如坊之碍水故云辟则坊与但言坊字或土旁为之或阜旁为之古字通用也坊民之所不足者也释立坊之义也言设坊坊民者为民行仁义不足故也大为之坊民犹逾之者觧不可无坊也圣人在上大设其坊坊之而人犹尚逾越犯躐况不坊乎故君子礼以坊徳者由民逾徳故人君设礼以坊民徳之失也刑以坊者制刑以坊民邪也命以坊欲者命法令也欲贪欲也又设法令以坊民之贪欲也】子云小人贫斯约富斯骄约斯盗骄斯乱注约犹穷也音义【乔音骄本亦作骄下同】礼者因人之情而为之节文以为民坊者也故圣人之制富贵也使民富不足以骄贫不至于约贵不慊于上故乱益亡注此节文者谓农有田里之差士有爵命之级慊恨不满之貌也慊或为嫌音义【慊口簟反级音给】疏【正义曰此一节明小人贫富皆失于道故圣人制礼而为之节文使富不至骄贫不至约故圣人之制富贵也者既具置坊故圣人制为富贵贫贱之法也不云贫贱略其文也使民富不足以骄者此为富者制法也制富者居室丈尺爼豆衣服之事须有法度不足至骄也贫不至于约者此为贫者制法也制农田百畆桑麻自赡比闾相赒不令至于约也贵不慊于上者此为贵者制法也贵谓卿士之属也慊恨不满之貌也圣君制其禄秩随功爵而施则贵臣无复恨君禄爵以薄于己者也故乱益亡者结上文也益渐也亡无也使富而不骄贫而不盗贵又不恨故为乱之道渐无也不云贱者亦从可知也】
　　子云贫而好乐富而好礼众而以宁者天下其几矣注言如此者寡也宁安也大族众家恒多作乱音义【好呼报反下同乐音洛又音岳几居岂反又音讥】诗云民之贪乱宁为荼毒注言民之贪为乱者安其荼毒之行恶之也音义【荼音徒行下孟反恶乌路反下犹恶皆同】故制国不过千乘都城不过百雉家富不过百乘以此坊民诸侯犹有畔者注古者方十里其中六十四井出兵车一乘此兵赋之法也成国之赋千乘雉度名也髙一丈长三丈为雉百雉为长三百丈方五百歩子男之城方五里百雉者此谓大都三国之一音义【乘绳证反下注同髙古报反长直亮反下同】疏【正义曰此一节明上下制度有限防其奢僭畔逆之事众而以宁者天下其几矣者言家族众多必致祸乱家族众而得宁者普天之下其几多人矣言贫而好乐富而好礼众而得宁如此三者言天下极少故云其防矣诗云民之贪乱宁为荼毒者此诗大雅桑柔之篇刺厉王之诗言民之恶者贪为祸乱安为荼毒之行以害于人民多如此故云上三事天下甚少故制国不过千乘都城不过百雉家富不过百乘者以天下为恶者多故为限节制诸侯之国不得过千乘之赋卿大夫都城不得过越百雉卿大夫之富采地不得过越百乘以此坊民诸侯犹有畔者于时卿大夫亦有畔而独言诸侯者举其重余可知也注正义曰古者方十里其中六十四井出兵车一乘此兵赋之法也案司马法云成方十里出革车一乘司马法又云甸方八里出长毂一乘郑注小司徒云若通沟洫之地则为十里若除沟洫之地则为八里故云六十四井出车一乘云成国之赋千乘者襄十四年左传成国不过半天子之军谓满千乘则为成国是公侯之封也案千乘之赋地方三百一十六里有畸案周礼公五百里侯四百里则是过千乘云不过千乘者其地虽过其兵赋唯千乘故论语注云虽大国之赋亦不是过焉其兵赋之法王畿之内六乡之法家出一人万二千五百家为乡大司马云五师为军则万二千五百家为一军是一乡出一军又云天子六军是出于六乡凡军制大司马云五人为伍五伍为两四两为卒五卒为旅五旅为师五师为军此师之制也凡出军之法乡为正遂为副则遂之出军与乡同故郑注小司徒云乡之田制与遂同则知遂之军法与乡同其公邑出军亦与乡同故郑注匠人云采地制井田异于乡遂及公邑则知公邑地制与乡遂同明公邑出军亦与乡同其公卿大夫采地既为井田殊于乡遂则出军亦异于乡遂也故郑注小司徒井十为通士一人徒二人通十为成革车一乘士十人徒二十人十成为终革车十乘士一百人徒二百人十终为同革车百乘士千人徒二千人此谓公卿大夫采地出军之制也其王畿之外谓诸侯大国三军次国二军小国一军皆出乡遂故费誓云三郊三遂是诸侯有遂也其诸侯计地出军则司马法云九夫为井四井为邑四邑为邱马一匹牛三头四邱为甸出长毂一乘甲士三人歩卒七十二人马四匹牛十二头故成元年作邱甲杜服俱引此文以释之又论语云道千乘之国郑注引司马法成出革车一乘但十里八里不同于上已释此皆谓天子诸侯兵赋也又异义云天子万乘诸侯千乘大夫百乘此大判言之尊卑相十之义其间委曲乡遂公邑细别不同也故鲁颂云公车千乘谓大总计地出军也公徒三万谓乡遂兵数也是国界计地与乡遂数不同诸侯成方十里出赋之时虽革车一乘甲士三人歩卒七十二人其临敌对战之时则同乡法五人为伍五伍为两之属也故左传云邲之战楚广有一卒卒偏之两又云两之一卒适吴是临军对阵同乡法也牧誓云武王戎车三百两孔注云一车歩卒七十二人则出军法也经云千夫长百夫长谓对敌时也防司马法之文诸侯车甲牛马皆计地令民自出若乡遂之众七十五人则遣出革车一乘甲士三人马四匹牛十二头恐非力之所能皆是国家所给故周礼巾车职毁折入赍于职币又周礼马质云凡受马于有司者书其齿毛与其贾马死则旬之内更又司兵职云及授兵从司马之法以颁之及其受兵输亦如之是国家所给也云髙一丈长三丈为雉者异义古春秋左氏説云百雉为长三百丈方五百歩者六尺为歩五六三十故三百丈为五百歩云子男之城方五里者周礼典命云子男五命其国家宫室以五为节国家谓城方也是子男城方五里也云百雉者此谓大都三国之一者言子男五里积千五百歩左传云大都参分国之一子男大都三分国城而居其一是大都五百歩为百雉也但国城之制凡有二义郑之此注子男五里则侯伯七里公九里天子十二里案郑駮异议又云天子城九里公城七里侯伯之城五里子男之城三里此云百雉者谓侯伯之大都杜预同焉与郑此注异也经云家富不过百乘者诸侯之卿采地也故左传云唯卿偹百邑地方百里也直云唯卿百邑未知天子诸侯公卿大夫采地大小案郑注小司徒云百里之国凡四都五十里之国凡四县二十五里之国凡四甸又云采地食者皆四之一説者防此以为公食百里卿食五十里大夫食二十五里其诸侯之卿大夫传云卿百邑论语云百乘之家此防诸侯臣之采地则公之孤侯伯之卿与天子三公同俱方百里公之卿与侯伯之大夫俱方五千里公之大夫与侯伯之下大夫俱方二十五里其子男之地唯方二百里以下其卿之采地不得复方百里案易讼卦注云小国之下大夫采地方一成其定税三百家唯有此文其子男中都大都无以言之案郑注论语云伯氏骈邑三百家云齐下大夫之制似公侯伯下大夫唯三百家者但春秋之时齐之强臣尤多故伯氏唯食三百家之邑不与礼同也此皆皇氏之説熊氏以为卿偹百邑者郑志以为邑方二里与百乘别又以诸侯臣赐地无常得地者卿百乘下大夫同十里之成】
　　子云夫礼者所以章疑别微以为民坊者也故贵贱有等衣服有别朝廷有位则民有所让注位朝位也音义【别彼列反下同朝直遥反下皆同】子云天无二日土无二王家无二主尊无二上示民有君臣之别也春秋不称楚越之王丧礼君不称天大夫不称君恐民之惑也注楚越之君僭号称王不称其丧谓不书也春秋传曰吴楚之君不书辟其僭号也臣者天君称天子为天王称诸侯不言天公辟王也大夫有臣者称之曰主不言君辟诸侯也此者皆为使民疑惑不知孰者尊也周礼曰主友之雠视从父昆弟音义【僭子念反下同辟音避下同皆为于伪反】诗云相彼盍旦尚犹患之注盍旦夜鸣求旦之鸟也求不可得也人犹恶其欲反昼夜而乱晦明况于臣之僭君求不可得之类乱上下惑众也音义【相息亮反盍音渴徐苦盖反注同】子云君不与同姓同车与异姓同车不同服示民不嫌也以此坊民民犹得同姓以弑其君注同姓者谓先王先公子孙有继及之道者也其非此则无嫌也仆右恒朝服君则各以时事唯在军同服尔音义【杀音试本又作弑】疏【正义曰此一节明章疑别嫌恐尊卑相僭使人疑惑之事章疑者疑谓是非不决当用礼以章明也别微者微谓幽隠不着当用礼以分别之春秋不称楚越之王丧者言春秋之义但书其卒不称其楚越王丧之事谓书卒不书也若书则当称楚越某王辟王之名故不书案春秋越子卒经传全无其事但记者防越称王之后追而言之非当时之事也礼君不称天者谓诸侯之君臣子不得称之曰天公辟天子大夫不称君谓诸侯之大夫家臣不得称之为君辟诸侯也恐民之惑也者所以不称者恐民之疑惑也诗云相彼盍旦尚犹患之者鹖旦是求旦之鸟夜中而鸣以求早旦不可得也言人视彼求旦之鸟欲反夜作昼是鸟无识也求不可得之物人犹尚恶之况人上僭扵君求不可得之物以下乱上人恶之可知也注正义曰所引春秋传者案宣公十八年楚子旅卒公羊传曰吴椘之君不书辟其号也若书当书楚庄王辟其王之号故不书云臣者天君者言臣尊君如天故云臣者天君云称天子为天王者则春秋称天王使南季来聘之属是也云称之曰主不言君辟诸侯也则下引周礼主友之雠是称主此防臣下自称已大夫之君但得言主不得称君若它人泛例言之大夫有采地者亦得称君故丧服云为其君布带绳屦传言君谓有采地者也若通而言之诸侯亦称主曲礼云执主噐谓君也大夫自相命亦称主也故左传晋士匄谓荀偃为主云事吴敢不如事主是也称大夫之妻亦得曰主者案鲁语云季孙问于公父文伯之母曰主者亦有以语肥也是也盍旦至众也者此逸诗也言夜是闇时此鸟必欲求明是求而不可得者也意欲反夜而为旦犹若臣之奢僭欲反下而为上也云其非此则无嫌也者谓非此先王先公子孙不有相承继之势则无所嫌疑得同车也云仆右恒朝服者谓仆及车右身衣朝服故曲礼云乘路马必朝服是也其朝服之内则有虎裘狼裘故玉藻云君之右虎裘厥左狼裘是也云唯在军同服尔者案春秋僖五年左传云均服振振助虢之旂又公羊成二年鞌之战逄丑父为齐顷公车右也衣服与顷公相似是在军同服】
　　子云君子辞贵不辞贱辞富不辞贫则乱益亡注亡无也音义【子云自此以下夲或作子曰】故君子与其使食浮于人也宁使人浮于食注食谓禄也在上曰浮禄胜己则近贪己胜禄则近廉音义【近附近之近】
　　子云觞酒豆肉让而受恶民犹犯齿衽席之上让而坐下民犹犯贵朝廷之位让而就贱民犹犯君注犯犹僭也齿年也礼六十以上豆有加贵秩异者音义【觞音伤衽而审反又而鸩反上时掌反】诗云民之无良相怨一方受爵不让至于己斯亡注良善也言无善之人善遥相怨贪爵禄好得无让以至亾己音义【好呼报反】疏【正义曰所引诗者小雅角弓之篇刺幽王之诗言小人在朝无良善之行其相怨恨各在一方不相徃来又受爵禄不肯相让行恶至甚至于灭亾引之者证上每事须让也】
　　子云君子贵人而贱已先人而后己则民作让故称人之君曰君自称其君曰寡君注寡君犹言少徳之君言之谦
　　子云利禄先死者而后生者则民不偝先亾者而后存者则民可以托注言不愉于死亾则于生存信音义【偝音佩下及注同愉音偷本亦作偷】诗云先君之思以畜寡人注此卫夫人定姜之诗也定姜无子立庶子衎是为献公畜孝也献公无礼于定姜定姜作诗言献公当思先君定公以孝于寡人音义【畜许六反注同毛诗作朂定姜之诗此是鲁诗毛诗为庄姜衎苦旦反】以此坊民民犹偝死而号无告注死者见偝其家之老弱号呼称寃无所告无理也音义【号户羔反注同寃于袁反】疏【正义曰此一节明坊人偝死向生之事利禄先死者而后生者谓财利荣禄之事假令死之与生并合俱得君上先与死者而后生者则民不偝者谓在上以此化民则民皆不偝于死者先亾者而后存者亾谓身为国事亾在外存谓存在于国内若君有利禄先与在外亾者而后与国内存者则民可以托者谓在上以此化民民皆仁厚皆可以大事相付托也诗云先君之思以畜寡人者此风燕燕之篇卫庄姜送归妾之诗言归妾戴妫思念先君庄公以妇道朂勉寡人寡人庄姜自谓此记引诗以朂为畜郑又以为卫定公夫人定姜之诗定姜无子立庶子衎是为献公献公无礼于定姜欲令献公当湏念先君以畜孝于寡人民犹偝死而号无告者言民犹尚偝弃死者其生者老弱号呼无所控告注正义曰偷谓茍且信人既不茍且弃偝于死亾则于生存在者不弃薄信着矣云此卫夫人定姜之诗献公无礼于定姜者案襄十四年左传云卫献公出奔使告宗庙以无罪夫人定姜曰余以巾栉事先君而暴妾使余若何无罪是无礼之事与诗注不同者案郑志答模云注记时就卢君后得毛传乃改之凡注与诗不同皆仿此】
　　子云有国家者贵人而贱禄则民兴让尚技而贱车则民兴艺注言人君贵尚贤者能者而不吝于班禄赐车服则让道兴贤者能者人所服也技犹艺也音义【技其绮反注同吝力刃反又力镇反】故君子约言小人先言注言人尚徳不尚言也约与先互言尔君子约则小人多矣小人先则君子后矣易曰君子以多识前言徃行以畜其徳音义【行下孟反畜勑六反】疏【正义曰此一节明尚贤能重言行之事君子约言者省约其言则小人多言也小人先言者小人行在于后必先用其言君子则后言先行其行二者相互也】
　　子云上酌民言则下天上施上不酌民言则犯也下不天上施则乱也注酌犹取也取众民之言以为政教则得民心得民心则防泽所加民受之如天矣言其尊音义【施始防反下同】故君子信让以涖百姓则民之报礼重注涖临也报礼重者犹言能死其难音义【涖音利又音类难乃旦反】诗云先民有言询于刍荛注先民谓上古之君也询谋也刍荛下民之事也言古之人君将有政教必谋之于庶民乃施之音义【询音荀刍初俱反荛如遥反】疏【正义曰此一节论上取民心则民报礼重之事上酌民言则下天上施者酌取也言在上人君取下民之言以为政教既得民心民皆喜悦则在下之民仰君之徳如天敬此在上所施之防泽言受上防泽如受之于天尊之也故云下天上施上不酌民言则犯也者若在上不取民言违戾于下则民人怨怒以犯于上下不天上施则乱者言在下之民若不仰君如天敬此在上所施之防泽虽有君防而在下不领则祸乱之事起也民之报礼重者以君子在上用信让以临百姓则民之报上之礼心意厚重能死其难诗云先民有言询于刍荛者此诗大雅板之篇刺厉王之诗也言厉王不用贤人之言故诗人刺之云先民谓先世之君王将有政教之言必先询谋采于刍荛之贱者引之者证上酌民言之事】
　　子云善则称人过则称己则民不争善则称人过则称己则怨益亡诗云尔卜尔筮履无咎言注尔女也履礼也言女乡卜筮然后与我为礼则无咎恶之言矣言恶在已彼过浅音义【争争鬭之争履如字毛诗作体女音汝下及下文皆同响许亮反夲亦作乡】子云善则称人过则称己则民让善诗云考卜惟王度是镐京惟龟正之武王成之注度谋也镐京镐宫也言武王卜而谋居此镐邑龟则出吉兆正之武王筑成之此臣归美于君音义【度徒洛反注同毛诗作宅镐胡老反】子云善则称君过则称己则民作忠君陈曰尔有嘉谋嘉猷入告尔君于内女乃顺之于外曰此谋此猷惟我君之徳于乎是惟良显哉注君陈盖周公之子伯禽弟也名篇在尚书今亡嘉善也猷道也于乎是惟良显哉美君之徳音义【于音乌下火吴反注同】子云善则称亲过则称己则民作孝大誓曰予克纣非予武惟朕文考无罪纣克予非朕文考有罪惟予小子无良注大誓尚书篇名也克胜也非予武非我武功也文考文王也无罪则言有徳也无良无功善也此武王誓众以伐纣之辞也今大誓无此章则其篇散亾音义【大音泰夲亦作泰注同】疏【正义曰此一节论善则称人过则称己之事凡有三节上经论与凡人次经论臣于君下经论子于亲各引诗书以结成之其经首皆言子云诗云考卜惟王至武王成之者此大雅文王有声之篇美武王之诗考卜惟王者言稽考于龟而卜者惟是武王度是镐京者度谋也言所以卜者谓谋居是镐京惟龟正之者谓龟能正其吉兆武王成之者谓筑成都邑君陈曰尔有嘉谋嘉猷入告尔君于内者嘉善也猷道也言尔有善谋善道则入告尔君于内女乃顺之于外者言先告君于内乃顺行之于外曰此谋此猷惟我君之徳者言此善谋善道惟是我君之徳也于乎是惟良显哉者既推徳于君又叹美君徳云于乎是君徳惟良善显明哉泰誓曰至予小子无良者克胜也武王云我之克纣非我武惟我文考无罪于天为天所佐若纣克于我非我文考有罪惟我小子无良善之徳故致败也注正义曰下经始据臣之于君此经据凡人相与而云归美于君者以归美于它人诗无其证故引此惟龟正之归美于君以证之知君陈葢周公子者以书序云周公既没命君陈分正东郊成周似若蔡仲之命书序云蔡叔既卒王命蔡仲践诸侯位相似皆是父卒命子故疑周公子以伯禽周公元子既封于鲁命君陈令居东郊故知伯禽弟也今大誓无此章则其篇散亡者郑不见古文尚书汉时别有尚书逸篇四月太子上祭于毕以下三篇之事郑谓篇中有此经之语但其事散亾】
　　子云君子弛其亲之过而敬其美注弛犹弃忘也孝子不藏记父母之过音义【弛式氏反注同】论语曰三年无改于父之道可谓孝矣注不以己善駮亲之过音义【駮邦角反】髙宗云三年其惟不言言乃讙注髙宗殷王武丁也名篇在尚书三年不言有父小乙丧之时也讙当为欢声之误也其既言天下皆欢喜乐其政教也音义【讙依注音欢火官反乐音洛】子云从命不忿防谏不倦劳而不怨可谓孝矣注微谏不倦者子于父母尚和顺不用鄂鄂论语曰事父母几谏见志不从又敬不违内则曰父母有过下气怡色柔声以谏谏若不入起敬起孝説则复谏此所谓不倦音义【鄂五各反夲又作谔説音悦复扶又反】诗云孝子不匮注匮乏也孝子无乏止之时音义【匮其媿反】子云睦于父母之党可谓孝矣注睦厚也党犹亲也故君子因睦以合族注合族谓与族人燕与族人食诗云此令兄弟绰绰有裕不令兄弟交相为瘉注令善也绰绰寛容貌也交犹更瘉病也音义【绰昌灼反裕羊树反瘉羊主反更古衡反】子云于父之执可以乘其车不可以衣其衣君子以广孝也注父之执与父执志同者也可以乘其车车于身差逺也谓今与己位等音义【衣于既反差初卖反】子云小人皆能飬其亲君子不敬何以辨注辨别也音义【飬羊尚反】子云父子不同位以厚敬也注同位尊卑等为其相亵音义【为于伪反下専为同亵息列反】书云厥辟不辟忝厥祖注厥其也辟君也忝辱也为君不君与臣子相防则辱先祖矣君父之道宜尊严音义【厥辟不辟并必亦反注同】子云父母在不称老言孝不言慈闺门之内戏而不叹注孝上施言慈则嫌下流也戏谓孺子言笑者也孟子曰舜年五十而不失其孺子之心叹谓有忧戚之声也音义【孺而注反】君子以此坊民民犹薄于孝而厚于慈子云长民者朝廷敬老则民作孝注长民谓天子诸侯也音义【长丁丈反注及下事长同】子云祭祀之有尸也宗庙之有主也示民有事也脩宗庙敬祀事教民追孝也注有事有所尊事以此坊民民犹忘其亲疏【正义曰上文承善则称亲则民作孝故此一节广明为孝之道以坊于民民犹有亡孝之事各随文解之君子弛其亲之过者弛谓弃忘若亲有过失孝子弃忘之不藏记在心也髙宗云者此尚书説命之篇论髙宗之事故言髙宗云髙宗非书篇之名三年其惟不言者在父丧三年之内其惟不言政教言乃讙者谓三年服毕之后言论政教天下皆欢乐也诗云孝子不匮者是大雅既醉之篇美成王之时告太平之诗言孝子行其孝道不有匮乏之时故君子因睦以合族者言亲睦于父母之党乃得为孝故君子因此亲睦之道以防聚宗族为燕食之礼诗云此令兄弟绰绰有裕者此诗小雅角弓之篇刺幽王之诗幽王不亲宗族故父兄刺之令善也言此有徳之人善于兄弟故绰绰然而有寛裕不令兄弟交相为瘉者瘉病也言无徳小人不善兄弟交相为病害书曰厥辟不辟忝厥祖者此尚书太甲三篇伊尹戒太甲之辞厥其也辟君也忝辱也言为君不自尊髙而与臣子相亵则辱其先祖也若为人父不自尊严而与卑下相凟亦辱累其先祖故郑注云君父之道宜尊严也此则因君见父耳示民有事也者言所以祭祀有尸宗庙有主者下示于民有所尊事故也脩宗庙敬祀事教民追孝也者言人君脩立宗庙恭敬祀事者下教于民追孝于亲也注正义曰案其惟不言之文在尚书説命之篇言乃讙在无逸之篇而郑云名篇在尚书则是髙宗篇上有此二言与书之文不同者郑不见古文尚书序有髙宗之训此经有髙宗云谓是髙宗之训篇有此语故云名篇在尚书车于身差逺也者以父之执友得乘其车不得衣其衣以衣在身车比衣稍逺故可以乘其车知今与己位等者若尊卑悬絶假非执友不可传通车服故知与己位等但是父之执故不可衣其衣也】
　　子云敬则用祭器注祭器豆簋铏之属也有敬事于宾客则用之谓飨食也盘盂之属为燕器音义【簋音轨铏音刑食音嗣下文食礼同盘歩干反盂音于】故君子不以菲废礼不以美没礼注言不可以其薄不及礼而不行礼亦不可以其美过礼而去礼礼主敬废灭之是不敬音义【菲芳鬼反薄也去起吕反】故食礼主人亲馈则客祭主人不亲馈则客不祭故君子茍无礼虽美不食焉易曰东邻杀牛不如西邻之禴祭寔受其福注东邻谓纣国中也西邻谓文王国中也此辞在既济既济离下坎上离为牛坎为豕西邻禴祭则用豕与言杀牛而凶不如杀豕受福喻奢而慢不如俭而敬也春秋传曰黍稷非馨明徳惟馨信矣音义【馈其位反禴音药寔时力反易作实与音余】诗云既醉以酒既饱以徳注言君子飨燕非専为酒肴亦以观威仪讲徳美音义【肴户交反】以此示民民犹争利而忘义疏【正义曰前经坊民以为孝之道此经教民以为敬行义之事故君子不以菲废礼者菲薄也言君子不以贫窭菲薄废礼不行不以美没礼没过也不可以财物丰多华美其事没过于礼也易曰东邻杀牛不如西邻之禴祭实受其福者东邻谓纣西邻谓文王也纣之国中奢而慢礼虽杀牛以祭不如西邻文王国中以为禴祭但杀豕而已以其祭俭而恭敬故也寔受其福寔实也言实为神所加福祐诗云既醉以酒既饱以徳者此大雅既醉之篇言成王祭祀合于礼仪既尽也言君臣上下尽醉以酒至于祭之末观十伦之义尽饱以徳注正义曰东邻谓纣国中也既云东邻西邻总防一国之辞非唯纣文王一身而已故云国中言一国皆然也云此辞在既济者是既济九五爻辞也郑注易九五曰互体为坎也又互体为离离为日坎为月日出东方东邻象也月出西方西邻象也此注坎为豕西邻禴祭则用豕与此文异又注云离为牛是东邻之祭杀牛也则郑之易注九五一爻有坎有离此注总论既济之卦下体为离上体为坎与易注不同者但易含万象俱得明义也此据一国风俗奢俭故举豕牛以言之不得以天子诸侯俱用大牢为妨】
　　子云七日戒三日齐承一人焉以为尸过之者趋走以教敬也注戒谓散齐也承犹事也音义【齐侧皆反注同散悉但反】醴酒在室醍酒在堂澄酒在下示不淫也注淫犹贪也澄酒清酒也三酒尚质不尚味音义【醍音体】尸饮三众宾饮一示民有上下也注上下犹尊卑也主人主妇上宾献尸乃后主人降洗爵献宾因其酒肉聚其宗族以教民睦也注言祭有酒肉羣昭羣穆皆至而献醻之咸有荐爼音义【昭常遥反】故堂上观乎室堂下观乎上注谓祭时肃敬之威仪也诗云礼仪卒度笑语卒获注卒尽也获得也言在庙中者不失其礼仪皆欢喜得其节也音义【度如字法度也徐途洛反】疏【正义曰此一节明祭祀恭敬之义使礼仪各得其所七日戒者谓散齐也三日齐者谓致齐也承一人焉以为尸者谓承奉一人焉尊之为尸也示民不淫也者淫犹贪也然醴齐醍齐澄酒味薄者在上味厚者在下贵薄贱厚示民不贪淫于味也尸饮三众宾饮一示民有上下也者言尊上者得酒多卑下者得酒少是示民有上下也因其酒肉聚其宗族以教民睦也者谓因其祭祀之酒肉于祭祀之末聚其宗族昭穆相献醻教民相亲睦也故堂上观乎室者沈重云祭祀之时在堂上者观望在室之人以取法堂下观乎上者谓在堂下之人观看于堂上之人以为则言上下内外更相仿法诗云礼仪卒度笑语卒获者此小雅椘茨之篇刺幽王之诗言古之祭祀礼仪尽合其法度笑语尽得其节制注正义曰澄酒清酒也谓澄齐也以其清于醴齐醍齐故云清酒也以此三齐皆云酒故知澄酒惟澄齐也礼运云酒在室醴醆在户粢醍在堂澄酒在下彼陈酒事故郑分释澄为沈齐酒为三酒也以此云示民不淫故知非三酒以三酒味厚美故也礼运云醴醆在户此云在室不同者在户之内则是在室也但礼运有酒在室之文故云醴醆在户尔知主人主妇上宾献尸乃后主人降洗爵献宾者仪礼特牲文也】
　　子云宾礼每进以让丧礼每加以逺浴于中霤饭于牖下小敛于户内大敛于阼殡于客位祖于庭于墓所以示逺也注逺之所以崇敬也阼或为堂音义【霤力救反饭扶晚反牖音酉】殷人吊于圹周人吊于家示民不偝也注既哀而哭踊于是吊之音义【圹苦晃反】子云死民之卒事也吾从周注周于送死尤备以此坊民诸侯犹有薨而不者疏【正义曰此一节明送丧渐逺吊哭有节示民不偝之事宾礼每进以让者案乡饮酒礼主人迎宾至门三辞至阶三让皆主人先入先登是宾礼每进以让死民之卒事也吾从周者上既云殷周吊节不同孔子明言所从之事故更言子云死民之卒事也吾从周言死是民之终卒之事宜须送终备具若殷人吊于圹情犹未尽即圹上而吊于送死太简周人孝子反哭至家乃后始吊于送死殷勤是情礼备具故云吾从周也】子云升自客阶受吊于宾位教民追孝也注谓反哭时也既矣犹不由阼阶不忍即父位也未没丧不称君示民不争也故鲁春秋记晋丧曰杀其君之子奚齐及其君卓注没终也春秋传曰诸侯于其封内三年称子至其臣子逾年则谓之君矣奚齐与卓子皆献公之子也献公卒其年奚齐杀明年而卓子杀矣音义【争争鬭之争下民争同杀音试注及下同一音如字卓勑角反注同】以此坊民子犹有弑其父者注弑父不子之甚疏【正义曰此一节明民追孝于亲诸侯未终丧之前不得称君示民不争之事也升自客阶受吊于宾位者谓既反哭之时孝子升自客阶受吊于堂上西方宾位之处不敢在东方以即父位示民追孝之心也未没丧不称君者没终也谓未终三年之丧嗣子不合称君所以然者示民不令父子相争也杀其君之子奚齐及其君卓者案僖九年秋九月晋侯诡诸卒冬晋里克弑其君之子奚齐十年里克弑其君卓公羊云其年奚齐杀明年卓子弑是逾年称君注正义曰知反哭时者以承上文于墓又云薨而不者即云升自客阶承文之下故知反哭时又既夕礼云乃反哭入主人升自西阶是也诸侯于其封内三年称子者此文九年公羊传文其臣子逾年则谓之君者此卓子逾年弑而经书弑其君是史之策书臣子称君也】
　　子云孝以事君弟以事长示民不贰也故君子有君不谋仕唯卜之日称二君注不贰不自贰于尊者也自贰谓若郑叔者也君子有君谓君之子父在者也不谋仕嫌迟为政也卜之日谓君有故而为之卜也二当为贰唯卜之时辞得曰君之贰某尔晋恵公获于秦命其大夫归择立君曰其卜贰圉也音义【弟音悌郑徒乱反本亦云郑叔也迟直志反而为于伪反圉鱼吕反晋恵公太子懐公名】丧父三年丧君三年示民不疑也注不疑于君之尊也君无骨肉之亲不重其服至尊不明父母在不敢有其身不敢私其财示民有上下也注身及财皆当统于父母也有犹専也故天子四海之内无客礼莫敢为主焉故君适其臣升自阼阶即位于堂示民不敢有其室也注臣亦统于君父母在馈献不及车马示民不敢専也注车马家物之重者音义【馈夲又作餽音同】以此坊民民犹其亲而贰其君疏【正义曰此一节明事君父之道孝以事君弟以事长示民不贰也者用孝以事君用弟以事长示民以恭敬之情不敢自副贰于其君谓与尊者相敌若郑叔叚贰君于兄也故君子有君不谋仕者君子谓国君之子君在不谋欲仕官若谋仕官似嫌为政之迟故欲速为仕也唯卜之日称二君者二当为贰谓副贰也谓君有事故不得亲临卜筮其嗣子为君而卜其辞得称君之贰某告龟筮也示民不疑者君无骨肉之亲若不为重服民则疑君不尊今丧君三年与丧父同示民不疑于君之尊也注正义曰案隠元年左传称郑荘公弟共叔叚封于京邑请西鄙北鄙贰于己叚又収贰以为己邑公子吕曰国不堪贰谓除君身之外国中不堪更有副贰之君是叚之自贰于君也云卜之日谓君有故而为之卜也者言当卜之日君应须亲临君有事故而适子为君卜也云二当为贰者小二是一二之二大贰是副贰之贰此取副贰之贰不取一二之二故转二为贰也云惟卜之时辞得曰君之贰某尔者言嗣子于他余事皆不得自称君之贰惟代君临卜之时得称君之贰某所以然者敬重卜之神灵不敢私顾父子之嫌若不称君贰无縁代君而卜辞穷不得不称君贰故也此谓世子对君自称也王肃不晓郑防乃引传云太子之贰又云子者身之贰又以旁人称贰而难郑其义非也云晋恵公获于秦命其大夫归择立君曰其卜贰圉也者郑以书传无世子为君卜称贰之文故引僖公十五年左传之文以证君贰之事与此经文不正相当取其一邉耳恵公获于秦者案僖公十五年传称晋恵公被秦伯所纳既而背秦秦伯伐之战于韩被秦所获命其大夫归立其子圉为君称卜副贰之子圉令为君】
　　子云礼之先币帛也欲民之先事而后禄也注此礼谓所执之贽以见者也既相见乃奉币帛以修好也或云礼之先辞而后币帛音义【贽音至见贤遍反好呼报反】先财而后礼则民利注财币帛也利犹贪也无辞而行情则民争注辞辞让也情主利欲也故君子于有馈者弗能见则不视其馈注馈遗也不能见谓有疾也不视犹不内也音义【遗于季反下遗民同内音纳又如字】易曰不耕获不菑畬凶注言必先种之乃得获若先菑乃得畬也安有无事而取利者乎田一歳曰菑二歳曰畬三岁曰新田音义【获户郭反菑侧其反畬音余】以此坊民民犹贵禄而贱行注行犹事也言务得其禄不务其事音义【行下孟反注同】疏【正义曰此一节明坊民使轻财重礼贵行贱禄之事礼之先币帛也者相见之礼先于币帛言先行相见之礼乃后用币帛欲民之先事而后禄也者先相见是先事而后币帛是后禄也先财而后礼则民利者利贪也若先用财而后行礼民则化之贪于财也无辞而行情则民争者辞谓辞让言与人相见无辞让之礼直行己情则有利欲故民为争故君子于有馈者弗能见则不视其馈者馈遗也视纳也言君子之人于有他人馈遗己者己若有疾不能见其所馈之人则不纳其所馈之物也易曰不耕获不菑畬凶此易无妄六二爻辞无妄震下干上六二既在震卦居中得位宜合仕者谓合事九五被六三所隔不得徃仕是道之不行虽食其禄犹不耕获刈不菑畬田无功得物是其凶引之者证贪财之事注正义曰案尔雅释地云田一岁曰菑孙炎云始菑杀其草木二岁曰新田孙炎云新成柔田也三岁曰畬孙炎云畬舒缓周颂传亦云三岁曰畬此云三岁曰新田者误也】
　　子云君子不尽利以遗民注不与民争利也诗云彼有遗秉此有不敛穧伊寡妇之利注言获者之遗余捃拾所以为利音义【穧子赐反又才计反捃君运反拾音十】故君子仕则不稼田则不渔食时不力珍大夫不坐羊士不坐犬注食时谓食四时之膳也力犹务也天子诸侯有秩膳古者杀牲食其肉坐其皮不坐犬羊是不无故杀之诗云采葑采菲无以下体徳音莫违及尔同死注葑蔓菁也陈宋之间谓之葑菲防类也下体谓其根也采葑菲之菜者采其叶而可食无以其根美则并取之苦则弃之并取之是尽利也此诗故亲今疏者言人之交当如采葑采菲取一善而已君子不求备于一人能如此则徳美之音不离令名我愿与女同死矣论语曰故旧无大故则不弃也音义【葑芳容反菲芳尾反蔓音万徐音蛮菁音精又子丁反防音富又音福并必政反又如字下同离力智反女音汝】以此坊民民犹忘义而争利以亡其身疏【正义曰此一节明贵义轻利以坊民之事也不尽利以遗民者言君子不尽竭其利当以余利遗与民也诗云彼有遗秉此有不敛穧伊寡妇之利者此诗小雅大田之篇刺幽王之诗言幽王无道矜寡不能自存故陈明王之时隂阳和调年嵗丰稔田稼既多获刈促遽彼处有遗秉把此处有不敛之穧束与寡妇捃拾以为利引之者证以利遗民者也食时不力珍食膳力务也言人君食四时之膳不更用力务求珍羞大夫不坐羊士不坐犬者言大夫无故不得杀羊坐其皮士无故不得杀犬坐其皮皆谓不贪其利以厚己也诗云采葑采菲无以下体者此诗风谷风之篇妇人怨夫弃已故以此言恨之言采其葑菲之菜无以下体根茎之恶并弃其叶言取妻之时无以花落色衰并弃其夫妇之礼徳音莫违及尔同死者如此则道徳音声无相乖违则可与汝同至于死诗之文义其理如此今此记者引诗断章为义凡有二意一则云采此葑菲之菜但采其叶无得并采其下体之根茎言根茎虽美不可并取则是不尽取其利当遗与于下二则云采其葑菲之菜无以下体之恶并弃其叶防下体有苦恶之时言交友之道无以一防之恶并弃其余事之善如此则徳音莫违与汝同至于死作记者防其根善则无得并取其根无尽利也防其根恶则无得并弃其叶不求备也注正义曰案诗传云葑须也尔雅释草云须葑苁陆玑云又谓之苁吴人谓葑苁蔓菁幽州人或谓之芥云菲防类者释草云菲蒠菜郭景纯云菲草生下湿地似芜菁华紫赤色可食云采葑菲之菜者采其叶而可食无以其根美则并取之苦则弃之并取之是尽利也者郑之此注觧此记所引夲明无尽利之事则徳音莫违及尔同死当觧云上无尽利于民则道徳之音无有乖违民之及君可同至于死今郑以下所注更别生一义与记意稍乖云此诗故亲今疏者此郑别觧诗义以注记之时未见毛传不知夫妇相怨谓交友相与所以云故亲今疏云采葑采菲取一善而已者此谓根恶但取叶防一善而己不弃其根也云君子不求偹于一人者谓一人身上既有善防亦有恶防不可以恶处并弃其善也论语云故旧无大故则不弃也郑引之者谓交友不以小恶而相弃郑此注前释正合记文郑之后释不知何意如此今所未详】
　　子云夫礼坊民所淫章民之别使民无嫌以为民纪者也注淫犹贪也章明也嫌嫌疑也故男女无媒不交无币不相见恐男女之无别也注重男女之会所以逺别之于禽兽也有币者必有媒有媒者不必有币仲春之月防男女之时不必待币音义【媒音梅注同】以此坊民民犹有自献其身注献犹进也诗云伐柯如之何匪斧不克取妻如之何匪媒不得蓺麻如之何横从其亩取妻如之何必告父母注伐柯伐木以为柯也克能也蓺犹树也横从横行治其田也言取妻之法必有媒如伐柯之必须斧也取妻之道必告父母如树麻当先易治其田音义【柯古何反斧柄取七树反后皆同从子容反注同横行治其田夲亦作游行治其田易以豉反】疏【正义曰自此以下终于篇末总坊男女奔淫之事夫妇重慎之义也此节明男女非媒非币不相交见夫礼坊民所淫者贪也言礼者坊民所贪欲之事知非直是坊民淫佚而云贪者以文云所淫称所是所贪也若其淫佚则当云坊民淫不须云所也章民之别者章明也明民之男女令相分别使民无嫌以为民纪者也谓使民无色欲之嫌疑以为民之纪纲也民犹有自献其身者谓民之女人犹有自进其身以求男者也诗云伐柯如之何匪斧不克者此诗齐风南山之篇刺齐襄公与妹文姜奸淫之事蓺麻如之何横从其亩者蓺种也横行也言将种麻如之何必湏横行耕治其田然后得麻】
　　子云取妻不取同姓以厚别也注厚犹逺也音义【不取如字又七树反】故买妾不知其姓则卜之注妾言买者以其贱同之于众物也士庶之妾恒多凡庸有不知其姓者以此坊民鲁春秋犹去夫人之姓曰吴其死曰孟子卒注吴大伯之后鲁同姓也昭公取焉去姬曰吴而已至其死亦畧云孟子卒不书夫人某氏薨孟子盖其且字音义【去起吕反注同大音泰】疏【正义曰此一节坊民取同姓为妻之事买妄不知其姓则卜之者妾既卑贱不可尽知其所生夲姓但避其凶害唯卜其姓吉乃取之鲁春秋犹去夫人之姓曰吴者依春秋之例如夫人齐女即云姜氏至自齐以例言之此吴女亦当云夫人姬氏至自吴鲁则讳其姬姓而不称夫人姬氏至自吴是去夫人之姓曰吴也但春秋经文不载其事其春秋简牍杂记则有之故论语云谓之吴孟子是当时之言有称吴也其死曰孟子卒者哀十二年称孟子卒若其不讳当云夫人姬氏薨以讳取同姓而云孟子卒孟子是夫人之且字没其氏书其且字又没其薨而畧言卒而已皆为同姓讳之郑与何休皆以讳取同姓而书卒左氏则以不成丧故称卒与郑何异也注正义曰若既笄而字当云伯叔季若伯姬季姬今云孟子故知且字也】子云礼非祭男女不交爵注交爵谓相献酢以此坊民阳侯犹杀缪侯而窃其夫人注同姓也以贪夫人之色至杀君而立其国未闻音义【杀音试注同一音如字缪音穆】故大飨废夫人之礼注大飨飨诸侯来朝者也夫人之礼使人摄音义【朝直遥反】疏【正义曰此一节坊男女非因祭祀不得相集防也非祭男女不交爵者言唯祭之时乃得交爵故特牲馈食礼云主妇献尸尸酢主妇是交爵也故大飨废夫人之礼者以大飨之时夫人与君同飨于賔是缪侯及夫人共出飨賔阳侯是缪侯同姓之国见缪侯夫人之美乃杀缪侯而取其夫人反篡其国而自立故大飨废夫人之礼不使夫人得预其礼也以此言之则阳侯以前大飨夫人出飨邻国之君得有男女交爵此云非祭男女不交爵者谓侯伯子男及卿大夫士祭乃交爵若王于上公及上公相飨时后与夫人亦男女交爵与祼同也故大行人云上公之礼王礼再祼而酢是也注正义曰言同姓者则上文云君不与同姓同车是也云其国未闻者唯有阳侯缪侯是两君之谥未闻何国君故云未闻又案王飨诸侯及诸侯自相飨同姓则后夫人亲献异姓则使人摄献则缪侯所飨葢同姓也且王于同姓虽为侯伯车服与上公同上公既祼后与王俱祼则上公相于与王同也其同姓上公则后与夫人亲祼献拜送也若异姓上公使人摄祼故宗伯职云大宾客则摄而载祼谓异姓也内宰职云凡宾客之祼献瑶爵皆赞注云谓王同姓及二王之后来朝觐王以爵鬯礼之后以瑶爵亚献谓同姓也自阳侯杀缪侯后其后夫人献礼遂废并使人摄也】子云寡妇之子不有见焉则弗友也君子以辟逺也注有见谓睹其才艺也同志为友音义【见贤遍反注及下同辟音避逺于万反下逺色同】故朋友之交主人不在不有大故则不入其门注大故丧病以此坊民民犹以色厚于徳子云好徳如好色注此句似不足论语曰未见好徳如好色疾时人厚于色之甚而薄于徳也音义【好呼报反下及注同】诸侯不下渔色注谓不内取于国中也内取国中为下渔色昬礼始纳采谓采择其可者也国君而内取象捕鱼然中网取之是无所择音义【捕蒲布反中网丁仲反】故君子逺色以为民纪故男女授受不亲注不亲者不以手相与也内则曰非祭非丧不相授器其相授则女受以篚其无篚则皆坐奠之而后取之音义【篚音匪】御妇人则进左手注御者在右前左手则身微背之姑姊妹女子子已嫁而反男子不与同席而坐注女子十年而不出也嫁及成人可以出矣犹不与男子共席而坐逺别寡妇不夜哭注嫌思人道妇人疾问之不问其疾注嫌媚略之也问增损而已以此坊民民犹泆而乱于族注乱族犯非妃匹也音义【泆音逸夲又作佚同妃匹音配一音如字】疏【正义曰此一节更申明男女相逺又坊人同姓泆
　　之事诸侯阙　　　　　　鱼人取鱼中网者皆取之譬如取美色阙　　　　　　　人求鱼故云渔色诸
　　侯当外取不得下阙　　　　　　　之女若下向内取国中似渔人之求渔阙　　　　　　　色御妇人
　　则进左手者以御者之礼阙　　　　　　　者在妇人之右进左手谓左手在前转阚　　　　　　　妇
　　人疾问之不问其疾者谓不问其疾阙嫌似媚阙　　　　　　　损而已】
　　子云昏礼壻亲迎见于舅姑舅姑承子以授壻恐事之违也注舅姑妻之父母也妻之父为外舅妻之母为外姑父戒女曰夙夜无违命母戒女曰母违宫事音义【迎鱼敬反】以此坊民妇犹有不至者注不至不亲夫以孝舅姑也春秋成公九年春二月伯姬归于宋夏五月季孙行父如宋致女是时宋共公不亲迎恐其有违而致之也音义【父音甫】疏【正义曰见于舅姑舅姑承阙迎之时壻见于舅姑舅姑谓妇之父母
　　也阙　　　　　　子以付授于壻则昬礼父戒女曰夙夜无阙　　　　　　违宫事是也恐事之违者阙
　　事阙违故亲以女授壻也】













　　礼记注疏卷五十一
　　礼记注疏卷五十一考证
　　孔子闲居夙夜其命宥密注基谋也疏基始也○【臣召南】按疏与注説不同疏据毛诗笺也昊天有成命传云基始也笺云夙夜始顺天命不敢解倦也郑笺诗在注礼之后为説尤精故疏不据此注而据彼笺又疏行寛仁静之化○按郑笺当作寛仁安静之化
　　威仪逮逮○逮逮诗作棣棣盛也凡记所引诗书字句多异
　　帝命不违至于汤齐汤降不迟圣敬日齐注诗读汤齐为汤跻跻升也降下也齐荘也○【臣召南】按郑读汤齐为跻读日齐为斋与诗不同陆氏释文己言之矣但长发笺云帝命不违者天之所以命契之事世世行之其徳浸大至于汤而当天心则读汤齐如字也解日跻云汤之下士尊贤甚疾其圣敬之徳日进则读日齐为跻字也当是注礼时误读及笺诗之后又不及追改耳
　　地载神气疏故春秋云天有六气○【臣召南】按春秋下脱左传二字
　　生甫及申注仲山甫及申伯疏按诗嵩髙之篇甫侯及申伯甫侯谓吕侯也○【臣召南】按以甫侯为仲山甫此郑一时偶误孔疏甚眀嵩髙当作崧髙此刋本之误也
　　弛其文徳协此四国疏诗本文云矢其文徳○【臣召南】按弛字诗作矢疏己言之协字诗作洽疏未及言也
　　坊记命以坊欲疏又设依命以坊民之贪欲也○依命当作敎命
　　故制国不过千乗注疏按千乗之赋地方三百一十六里有畸按周礼云公五百里侯四百里则是过千乗云云○【臣召南】按千乗之説有二谓地方三百一十六里而出车千乗者马郑説也谓千乗即百里之国者包咸何休説也不能相通包氏注论语以为古者井田方里为井十井为乗百里之国通计万井则鲁地方百里当有千乗矣合从包氏説朱子注孟子亦以包氏之説为是
　　又疏郑注公司徒云百里之国凡四都云云○【臣召南】按公司徒当作小司徒此经土地而井牧其田野注也
　　君不与同姓同车注疏均服振振助虢之旗○助字当作取
　　论语曰三年无改于父之道○王氏曰既有子云又引论语曰不应孔子自言因知皆后人为之且不应孔子发言段段引证如此齐同
　　采葑采菲注疏郑之后释不知何意如此○【臣召南】按此疏纠郑注两可之説
　　以此坊民民犹有自献其身○陈澔曰此十一字以类推之当在所引诗云之下
　　寡妇之子疏○此段阙文八处每处俱阙八字
　　以此坊民妇犹有不至者注季孙行父如宋致女是时宋共公不亲迎云云○此疏阙四防每防阙七字【臣召南】按注宋伯姬云云左氏公羊并无此説惟谷梁疏载徐邈説与郑畧同然则郑本于谷梁家説也











　　礼记注疏卷五十一考证
&lt;经部,礼类,礼记之属,礼记注疏&gt;
　　钦定四库全书
　　礼记注疏卷五十二
　　汉郑氏注　唐陆德明音义　孔颖达疏
　　中庸
　　天命之谓性率性之谓道脩道之谓教注天命谓天所命生人者也是谓性命木神则仁金神则义火神则礼水神则信土神则知孝经说曰性者生之质命人所禀受度也率循也循性行之是谓道脩治也治而广之人放效之是曰教音义【率所律反知音智下知者大知皆同放方徃反效胡教反】道也者不可须臾离也可离非道也注道犹道路也出入动作由之离之恶乎从也音义【离力智反下及注同恶音乌】是故君子戒慎乎其所不睹恐惧乎其所不闻注小人闲居爲不善无所不至也君子则不然虽视之无人听之无声犹戒慎恐惧自脩正是其不须臾离道音义【睹丁古反恐匡勇反注同闲音闲下同】莫见乎隠莫显乎微故君子慎其独也注慎独者慎其闲居之所为小人于隠者动作言语自以为不见睹不见闻则必肆尽其情也若有占听之者是为显见甚于众人之中为之音义【见贤遍反注显见同一音如字占勑亷反】喜怒哀乐之未谓之中而皆中节谓之和中也者天下之大本也和也者天下之达道也注中为大本者以其含喜怒哀乐礼之所由生政教自此出也音义【乐音洛注同中丁仲反下注谓之中同】致中和天地位焉万物育焉注致行之至也位犹正也育生也长也音义【长丁丈反】疏【正义曰此节明中庸之德必脩道而行谓子思欲明中庸先本于道天命之谓性者天本无体亦无言语之命但人感自然而生有贤愚吉凶若天之付命遣使之然故云天命老子云道本无名强名之曰道但人自然感生有刚柔好恶或仁或义或礼或智或信是天命自然故云谓之性率性之谓道率循也道者通物之名言依循性之所感而行不令违越是之曰道感仁行仁感义行义之属不失其常合于道理使得通达是率性之谓道脩道之谓敎谓人君在上脩行此道以敎于下是脩道之谓教也道也者不可须臾离也者此言圣人脩行仁义礼智信以为教化道犹道路也道者开通性命犹如道路开通于人人行于道路不可须臾离也若离道则碍难不通犹善道须臾离弃则身有患害而生也可离非道也者若荒梗塞涩之处是可离弃以非道路之所由犹如凶恶邪僻之行是可离弃以亦非善道之行故云可离非道也是故君子戒慎乎其所不睹者言君子行道先虑其微若微能先虑则必合于道故君子恒常戒于其所不睹之处人虽目不睹之处犹戒慎况其恶事睹见而肯犯乎故君子恒常戒慎之恐惧乎其所不闻者言君子恒恐廹畏惧于所不闻之处言虽耳所不闻恒懐恐惧之不睹不闻犹须慎惧况睹闻之处恐惧可知也莫见乎隐莫显乎微者莫无也言凡在众人之中犹知所畏及至幽隐之处谓人不见便即恣情人皆占听察见罪状甚于众人之中所以恒须慎惧如此以罪过愆失无见于幽隐之处无显露于细微之所也故君子慎其独也者以其隐微之处恐其罪恶彰显故君子之人恒慎其独居言虽曰独居能谨慎守道也喜怒哀乐之未谓之中者言喜怒哀乐縁事而生未之时澹然虚静心无所虑而当于理故谓之中而皆中节谓之和者不能寂静而有喜怒哀乐之情虽复动皆中节限犹如盐梅相得性行和谐故云谓之和中也者天下之大本也者言情欲未是人性初本故曰天下之大本也和也者天下之达道也者言情欲虽而能和合道理可通达流行故曰天下之达道也致中和天地位焉万物育焉者致至也位正也育生长也言人君所能至极中和使隂阳不错则天地得其正位焉生成得理故万物得其养育焉注正义曰云天命谓天所命生人者也是谓性命者案易乾象云乾道变化各正性命是也云木神则仁者皇氏云东方春春主施生仁亦主施生云金神则义者秋为金金主严杀义亦果敢断决也云火神则礼者夏为火火主照物而有分别礼亦主分别云水神则信冬主闭藏充实不虚水有内明不欺于物信亦不虚诈也云土神则知者金木水火土无所不载土所含义者多知亦所含者众故云土神则知云孝经说曰性者生之质命人所禀受度也不云命者郑以通觧性命为一故不复言命但性情之义说者不通亦畧言之贺玚云性之与情犹波之与水静时是水动则是波静时是性动则是情案左传云天有六气降而生五行至于含生之类皆感五行生矣唯人独禀秀气故礼运云人者五行之秀气被色而生既有五常仁义礼智信因五常而有六情则性之与情似金与镮印镮印之用非金亦因金而有镮印情之所用非性亦因性而有情则性者静情者动故乐记云人生而静天之性也感于物而动性之欲也故诗序云情动于中是也但感五行在人为五常得其清气备者则为圣人得其浊气闇者则为愚人降圣以下愚人以上所禀或多或少不可言一故分为九等孔子云唯上智与下愚不移二者之外逐物移矣故论语云性相近习相逺也亦据中人七等也】仲尼曰君子中庸小人反中庸君子之中庸也君子而时中小人之中庸也小人而无忌惮也注庸常也用中为常道也反中庸者所行非中庸然亦自以为中庸也君子而时中者其容貌君子而又时节其中也小人而无忌惮其容貌小人又以无畏难为常行是其反中庸也音义【小人之中庸也王肃本作小人之反中庸也忌惮徒旦反忌畏也惮难也难乃旦反行下孟反】子曰中庸其至矣乎民鲜能久矣注鲜罕也言中庸为道至美顾人罕能久行音义【中庸其至矣乎一本作中庸之为徳其至矣乎鲜息浅反下及注同罕胡坦反希也少也】子曰道之不行也我知之矣知者过之愚者不及也道之不明也我知之矣贤者过之不肖者不及也人莫不饮食也鲜能知味也注罕知其味谓愚者所以不及也过与不及使道不行唯礼能为之中音义【知音智下文大知也予知注有知皆同肖音笑下同】子曰道其不行矣夫注闵无明君教之音义【夫音扶】疏【正义曰此一节是子思引仲尼之言广明中庸之行贤者过之不肖者不及也中庸之道鲜能行之君子中庸者庸常也君子之人用中以为常故云君子中庸小人反中庸者小人则不用中为常是反中庸也君子之中庸也君子而时中者此覆说君子中庸之事言君子之为中庸容貌为君子心行而时节其中谓喜怒不过节也故云君子而时中小人之中庸也小人而无忌惮也者此覆说小人反中庸之事言小人为中庸形貌为小人而心行无所忌惮故云小人而无忌惮也小人将此以为常亦以为中庸故云小人之中庸也子曰中庸其至矣乎者前既言君子小人不同此又叹中庸之美人寡能久行其中庸之德至极美乎民鲜能久矣者但寡能长久而行鲜罕也言中庸为至美故人罕能久行之子曰道之不行也我知之矣者此覆说人寡能行中庸之事道之所以不行者言我知其道之不行所由故云我知之矣知者过之愚者不及也者以轻于道故过之以逺于道故不及道之不明也我知之矣者言道之所以不显明我亦知其所由也贤者过之不肖者不及也者言道之不行为易故知者过之愚者不及道之不明为难故云贤者过之不肖者不及是以变知称贤变愚称不肖是贤胜于智不肖胜于愚也人莫不饮食也鲜能知味也者言饮食易也知味难也犹言人莫不行中庸但鲜能久行之言知之者易行之难所谓愚者不能及中庸也案异义云张华辨鲊师旷别薪符朗为青州刺史善能知味食鸡知栖半露食鹅知其黒白此皆晋书文也子曰道其不行矣夫者夫子既伤道之不行又哀闪伤之云时无明君其道不复行也注正义曰反中庸者所行非中庸者言用非中以为常是反中庸故云所行非中庸云然亦自以为中庸也者觧经小人之中庸虽行恶事亦自谓为中庸云其容貌君子而又时节其中也者觧经君子而时中云其容貌小人又以无畏难为常行者觧经小人而无忌惮既无忌惮则不时节其中庸也】
　　子曰舜其大知也与舜好问而好察迩言隠恶而扬善执其两端用其中于民其斯以为舜乎注迩近也近言而善易以进又察而行之也两端过与不及也用其中于民贤与不肖皆能行之也斯此也其徳如此乃号为舜舜之言充也音义【与音余下强与皆同好呼报反下同易以防反】疏【正义曰此一经明舜能行中庸之行先察近言而后至于中庸也舜其大知也与者既能包于大道又能察于近言即是大知也执其两端用其中于民者端谓头绪谓知者过之愚者不及言舜能执持愚知两端用其中道于民使愚知俱能行之其斯以为舜乎者斯此也以其徳化如此故号之为舜注正义曰案諡法云受禅成功曰舜又云仁义盛明曰舜皆是道徳充满之意故言舜为充也】
　　子曰人皆曰予知驱而纳诸罟擭陷阱之中而莫之知辟也人皆曰予知择乎中庸而不能期月守也注予我也言凡人自谓有知人使之入罟不知辟也自谓择中庸而为之亦不能久行言其实愚又无恒音义【罟音古罔之总名擭胡化反尚书传云捕兽机槛陷陷没之陷阱才性反本或作穽同阱穿地陷兽也说文云穽或为阱字也辟音避注知辟辟害皆同期音基】疏【正义曰此一经明无知之人行中庸之事予我也世之愚人皆自谓言我有知驱而纳诸罟擭陷附之中而莫之知辟也者此谓无知之人设譬也罟网也擭谓柞防也陷阱谓坑也穿地为坎防锋刃于中以陷兽也言禽兽被人所驱纳于罟网擭陷阱之中而不知违辟似无知之人为嗜欲所驱入罪祸之中而不知辟即下文是也择乎中庸而不能期月守也者郑云自谓择中庸而为之亦不能久行言其实愚又无恒也小人自为选择中庸而心行亦非中庸假令偶有中庸亦不能期匝一月而守之如入阱也】
　　子曰回之为人也择乎中庸得一善则拳拳服膺而弗失之矣注拳拳奉持之貌音义【拳音权又起阮反徐羗权反膺徐音应又于陵反奉芳勇反】子曰天下国家可均也爵禄可辞也白刃可蹈也中庸不可能也注言中庸难为之难音义【蹈音悼又徒报反】疏【正义曰此一节是夫子明顔回能行中庸言中庸之难也得一善则拳拳服膺而弗失之矣者言顔回选择中庸而行得一善事则形貌拳拳然奉持之膺谓胷膺言奉持守于善道弗敢弃失子曰天下国家可均也者天下谓天子国谓诸侯家谓卿大夫也白刃可蹈也者言白刃虽利尚可履蹈而行之中庸不可能也者言在诸事虽难犹可为之唯中庸之道不可能也为知者过之愚者不及言中庸难为之难也】
　　子路问强注强勇者所好也音义【强其良反下同好呼报反】子曰南方之强与北方之强与抑而强与注言三者所以为强者异也抑辞也而之言女也谓中国也音义【女音汝下抑女同】寛柔以教不报无道南方之强也君子居之注南方以舒缓为强不报无道谓犯而不校也音义【校交孝反报也】袵金革死而不厌北方之强也而强者居之注袵犹席也北方以刚猛为强音义【袵而审反又而鸠反厌于艶反】故君子和而不流强哉矫中立而不倚强哉矫国有道不变塞焉强哉矫国无道至死不变强哉矫注此抑女之强也流犹移也塞犹实也国有道不变以趋时国无道不变以辟害有道无道一也矫强貌塞或为色音义【矫居表反下同倚依彼反徐其蚁反】疏【正义曰此一节明中庸之道亦兼中国之强子路闻孔子美顔回能择中庸言己有强故问之问强中亦兼有中庸否庾氏云问强中之中庸者然此问之亦如论语云子谓顔渊曰用之则行舍之则藏唯我与尔有是夫子路曰子行三军则谁与之类是也子曰南方之强与北方之强与抑而强与者抑语助也而之言女也女子路也夫子将荅子路之问且先反问子路言强有多种女今所问问何者之强为南方为北方为中国女所能之强也子路之强行中国之强也寛柔以教不报无道南方之强也君子居之者反问既竟夫子遂为歴觧之南方谓荆阳之南其地多阳阳气舒散人情寛缓和柔假令人有无道加己巳亦不报和柔为君子之道故云君子居之袵金革死而不厌北方之强也而强者居之者袵卧席也金革谓军戎器械也北方沙漠之地其地多隂隂气褊急故人生刚猛恒好鬭争故以甲铠为席寝宿于中至死不厌非君子所处而强梁者居之然唯云南北不云东西者郑冲云是必南北互举盖与东西俗同故不言也故君子和而不流强哉矫此以下皆述中国之强也流移也矫亦强貌也不为南北之强故性行和合而不流移心行强哉形貌矫然中立而不倚强哉矫者中正独立而不偏倚志气强哉形貌矫然国有道不变塞焉强哉矫者若国有道守直不变徳行充实志意强哉形貌矫然国无道至死不变强哉矫者若国之无道守善至死性不改变志意强哉形貌矫然注正义曰此抑女之强也何以知之上文既说三种之强又见南方之强又见北方之强唯抑而之强未见故知此经所云者是抑女之强也云流犹移也者以其性和同不流移随物合和而不移亦中庸之徳也云国有道不变以趋时者国虽有道不能随逐物以求荣利今不觧变己志以趋防于时也云矫强貌者矫是壮大之形故云强貌也】
　　子曰素隠行怪后世有述焉吾弗为之矣注素读为攻城攻其所傃之傃傃犹乡也言方乡辟害隠身而行佹谲以作后世名也弗为之矣耻之也音义【傃音素乡本又作向许亮反下皆同佹久委反下同谲音决】君子遵道而行半涂而废吾弗能已矣注废犹罢止也弗能已矣汲汲行道不为时人之隠行音义【汲音急隠行下孟反】君子依乎中庸遯世不见知而不悔唯圣者能之注言隠者当如此也唯舜为能如此音义【遯本又作遁同徒顿反】君子之道费而隠注言可隠之节也费犹佹也道不费则仕音义【费本又作拂同扶弗反徐音弗注同】夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉注与读为賛者皆与之与言匹夫匹妇愚耳亦可以其与有所知可以其能有所行者以其知行之极也圣人有不能如此舜好察迩言由此故与音义【以与音预注皆与之与以其与同好呼报反故与音余】天地之大也人犹有所憾注憾恨也天地至大无不覆载人尚有所恨焉况于圣人能尽备之乎音义【憾本又作感胡暗反注同】故君子语大天下莫能载焉语小天下莫能破焉注语犹说也所说大事谓先王之道也所说小事谓若愚不肖夫妇之知行也圣人尽兼行诗云鸢飞戾天鱼跃于渊言其上下察也注察犹着也言圣人之徳至于天则鸢飞戾天至于地则鱼跃于渊是其着明于天地也音义【鸢悦专反字又作防戾力计吕结二反跃羊灼反着张虑反下同】君子之道造端乎夫妇及其至也察乎天地注夫妇谓匹夫匹妇之所知所行音义【造在老反】疏【正义曰此一节论夫子虽隐遯之世亦行中庸又明中庸之道初则起于匹夫匹妇终则徧于天地素隐行怪后世有述焉者素乡也谓无道之世身乡幽隠之处应须静默若行怪异之事求立功名使后世有所述焉吾弗为之矣者取之也如此之事我不能为之以其身虽隠遯而名欲彰也君子遵道而行半涂而废者言君子之人初既遵循道徳而行当须行之终竟今不能终竟犹如人行于道路半涂而自休废废犹罢止也吾弗能已矣者已犹止也吾弗能如时人半涂而休止言汲汲行道无休己也君子依乎中庸者言君子依行中庸之徳若值时无道隐遯于世虽有才徳不为时人所知而无悔恨之心如此者非凡人所能唯圣者能然若不能依行中庸者虽隠遯于世不为人所知则有悔恨之心也君子之道费而隐者注云言可隐之节费犹佹也言君子之人遭值乱世道徳违费则隐而不仕若道之不费则当仕也夫妇之愚可以与知焉者言天下之事千端万绪或细小之事虽夫妇之愚偶然与知其善恶若刍荛之言有可听用故云与知及其至也虽圣人亦有所不知焉者言道之至极如造化之理虽圣人不知其所由故云及其至也虽圣人亦有所不知焉夫妇之不肖可以能行焉者以行非至极故也前文据其知此文据其行以其知行有异故别起其文但知之易行之难知之易故上文云夫妇之愚行之难故此云夫妇之不肖不肖胜于愚也及其至也虽圣人亦有所不能焉者知之与行之皆是至极既是至极故圣人有不能也天地之大也人犹有所憾者憾恨也言天地至大无物不养无物不覆载如冬寒夏暑人犹有怨恨之犹如圣人之徳无善不包人犹怨之是不可备也中庸之道于理为难大小兼包始可以备也故君子语大天下莫能载焉者语说也大谓先王之道言君子语说先王之道其事既大天下之人无能胜载之者语小天下莫能破焉者若説细碎小事谓愚不肖事既纤细天下之人无能分破之者言事似秋毫不可分破也诗云鸢飞戾天鱼跃于渊言其上下察也者此大雅旱麓之篇美文王之诗引之者言圣人之徳上至于天则鸢飞戾天是翺翔得所圣人之徳下至于地则鱼跃于渊是防泳得所言圣人之徳上下明察诗本文云鸢飞戾天喻恶人逺去鱼跃于渊喻善人得所此引断章故与诗义有异也君子之道造端乎夫妇者言君子行道初始造立端绪起于匹夫匹妇之所知所行者及其至也察乎天地者言虽起于匹夫匹妇所知所行及其至极之时明察于上下天地也注正义曰素读为攻城攻其所傃之傃司马法文言身隠而行佹谲以作后世之名若许由洗耳之属是也不为时人之隠行者谓作佹谲求名是也君子以隠终始行道不能止也唯舜为能如此者知者史记云舜耕于歴山渔于雷泽陶于河濵是不见知而不悔与读为賛者皆与之与者士冠礼云其飨冠者賛者皆与谓干与也云舜好察迩言由此故与者即愚夫愚妇有所识知故也与语助也圣人兼尽行者谓兼行大小之事小事则愚夫愚妇所知行大事则先王之道前文云虽圣人有所不知不能此云大事圣人兼行之者前云有所不知不能谓于小事不胜匹夫匹妇耳非谓大事不能也故此云尽兼行之】
　　子曰道不逺人人之为道而逺人不可以为道注言道即不逺于人人不能行也诗云伐柯伐柯其则不逺执柯以伐柯睨而视之犹以为逺注则法也言持柯以伐木将以为柯近以柯为尺寸之法此法不逺人人尚逺之明为道不可以逺音义【柯古何反睨徐音诣睥睨也】故君子以人治人改而止注言人有罪过君子以人道治之其人改则止赦之不责以人所不能忠恕违道不逺施诸己而不愿亦勿施于人注违犹去也君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也注圣人而曰我未能明人当勉之无己庸徳之行庸言之谨有所不足不敢不勉有余不敢尽言顾行行顾言注庸犹常也言徳常行也言常谨也圣人之行实过于人有余不敢尽常为人法从礼也音义【行行皆下孟反注圣人之行同或一读皆如字】君子胡不慥慥尔注君子谓众贤也慥慥守实言行相应之貌音义【慥七到反行下孟反应于陵反旧音应对之应】君子素其位而行不愿乎其外素富贵行乎富贵素贫贱行乎贫贱素夷狄行乎夷狄素患难行乎患难君子无入而不自得焉注素皆读为傃不愿乎其外谓思不出其位也自得谓所乡不失其道音义【难乃旦反下同】在上位不陵下在下位不援上注援谓牵持之也音义【援音圆注同】正已而不求于人则无怨上不怨天下不尤人注无怨人无怨之者也论语曰君子求诸己小人求诸人音义【己音纪怨于愿反又】【于元反下及注并同】故君子居易以俟命小人行险以徼幸注易犹平安也俟命听天任命也险谓倾危之道疏【正义曰此一节】【明中庸之道去人不逺但行于己则外能及物道不逺人者言中庸之道不逺离于人身但人能行之于己则】【是中庸也人之为道而逺人不可以为道者言人为中庸之道当附近于人谓人所能行则己所行可以为道】【若违理离逺则不可施于己又不可行于人则非道也故云人之为道而逺人不可以为道也诗云伐柯伐柯】【其则不逺执柯以伐柯睨而视之犹以为逺此豳风伐柯之篇美周公之诗柯斧柄也周礼云柯长三尺博三】【寸则法也言伐柯斫也柯柄长短其法不逺也但执柯睨而视之犹以为逺言欲行其道于人其法亦不逺但近取法于身何异持柯以伐柯人犹以为逺明为道之法亦不可以逺即所不愿于上无以交于下所不愿于】【下无以事上况是在身外于他人之处欲以为道何可得乎明行道在于身而求道也故君子以人治人改而】【止者以道去人不逺言人有过君子当以人道治此有过之人改而止若人自改而休止不须更责不能之事】【若人所不能则己亦不能是行道在于己身也忠恕违道不逺者忠者内尽于心恕者外不欺物恕忖也忖度】【其义于人违去也言身行忠恕则去道不逺也施诸己而不愿亦勿施于人者诸于也他人有一不善之事施】【之于己巳所不愿亦勿施于人人亦不愿故也所求乎子以事父未能也者言此四者欲明求之于他人必先】【行之于己欲求其子以孝道事己巳须以孝道事父母故云所求乎子以事父未能也恐人未能行之夫子圣】【人圣人犹曰我未能行凡人当勉之无己所求乎臣以事君未能也者譬如己是诸侯欲求于臣以忠事己巳当先行忠于天子及庙中事尸是全臣道也所求乎朋友先施之未能也者欲求朋友以恩惠施己则己当先施恩惠于朋友也庸徳之行庸言之谨者庸常也谓自修己身常以徳而行常以言而谨也有所不足不敢不勉者谓己之才行有所不足之处不敢不勉而行之有余不敢尽者谓己之才行有余于人常持谦退不敢尽其才行以过于人言顾行者使言不过行恒顾视于行行顾言者使行副于言谓恒顾视于言也君子胡不慥慥尔者慥慥守实言行相应之貌胡犹何也既顾言行相副君子何得不慥慥然守实言行相应之道也素其位者素鄊也乡其所居之位而行其所行之事不愿行在位外之事论语云君子思不出其位也乡富贵之中行道于富贵谓不骄不也乡贫贱之中则行道于贫贱谓不谄不慑也乡夷狄之中行道于夷狄夷狄虽陋惟随其俗而守道不改乡患难之中行道于患难而临危不倾守死于善道也君子无入而不自得焉者言君子所入之处皆守善道在上位不陵下此素富贵行富贵也若身处富贵依我常正之性不使富贵以陵人若以富贵陵人是不行富贵之道在下位不援上者此素贫贱行贫贱也援牵持也若身防贫贱则安之宜令自乐不得援牵富贵若以援牵富贵是不行贫贱之道正己而不求于人则无怨此素夷狄行夷狄也若身入夷狄夷狄无礼义当自正已而行不得求于彼人则彼人无怨己者论语云言忠信行笃敬虽之夷狄不可弃上不怨天下不尤人此素患难行患难也尤过也责也茍皆应之患难则亦甘焉不得上怨天下尤人故论语云不怨天不尤人是也故君子居易以俟命者易谓平安也言君子以道自处恒居平安之中以听待天命也小人行险以徼幸者小人以恶自居恒行险难倾危之事以徼求荣幸之道论语曰不仁者不可以久处约是也】子曰射有似乎君子失诸正鹄反求诸其身注反求于其身不以怨人画布曰正栖皮曰鹄音义【正音征注同鹄古毒反注同正鹄皆鸟名也一曰正正也鹄直也大射则张皮侯而栖鹄賔射张布侯而设正也栖细分反】君子之道辟如行逺必自迩辟如登髙必自卑注自从也迩近也行之以近者卑者始以渐致之髙逺音义【辟音譬下同迩音尔卑音婢又如字注同】诗曰妻子好合如鼓瑟琴兄弟既翕和乐且耽宜尔室家乐尔妻帑注琴瑟声相应和也翕合也耽亦乐也古者谓子孙曰帑此诗言和室家之道自近者始音义【好呼报反翕许急反乐音洛下及注同耽丁南反帑音奴子孙也本又作孥同尚书传毛诗笺并云子也杜预注左传云妻子也应应对之应和胡卧反】子曰父母其顺矣乎注谓其教令行使室家顺注【正义曰以上虽行道在于己身故此一节覆明行道在身之事以射譬之射有似乎君子者言凡人之射有似乎君子之道失诸正鹄反求诸其身者诸于也求责也正谓賔射之侯鹄谓大射之侯言射者失于正鹄谓矢不中正鹄不责他人反乡自责其身言君子之人失道于外亦反自责于己君子之道譬如行逺必自迩譬如登髙必自卑者自从也迩近也卑下也行之以逺者近之始升之以髙者卑之始言以渐致髙逺不云近者逺始卑者髙始但勤行其道于身然后能被于物而可谓之髙逺耳诗云妻子好合如鼓瑟琴兄弟既翕和乐且耽此小雅常棣之篇美文王之诗记人引此者言行道之法自近始犹如诗人之所云欲和逺人先和其妻子兄弟故云妻子好合情意相得如似鼓弹瑟与琴音声相和也兄弟尽皆翕合情意和乐且复耽之耽之者是相好之甚也宜尔室家乐尔妻帑者宜善尔之室家爱乐尔之妻帑帑子也古者谓子孙为帑故甘誓云予则帑戮汝于人则妻子为帑于鸟则鸟尾为帑左传云以害鸟帑是也子曰父母其顺矣乎者因上和于逺人先和室家故此一经次之父母其顺矣乎谓父母能以教令行乎室家其和顺矣乎言中庸之道先使室家和顺乃能和顺于外即上云道不逺施诸己】
　　子曰鬼神之为徳其盛矣乎视之而弗见听之而弗闻体物而不可遗注体犹生也可犹所也不有所遗言万物无不以鬼神之气生也使天下之人齐明盛服以承祭祀洋洋乎如在其上如在其左右注明犹洁也洋洋人想思其傍僾之貌音义【齐侧皆反本亦作斋洋音羊傍皇薄刚反谓左右也徐方冈反僾徐于恺反又音爱】诗曰神之格思不可度思矧可射思注格来也矧况也射厌也思皆声之助言神之来其形象不可亿度而知事之尽敬而已况可厌倦乎音义【格古百反度待洛反注同矧诗忍反注同射音亦厌于艶反字又作猒下同尽子忍反】夫微之显诚之不可揜如此夫注言神无形而着不言而诚音义【揜音掩于检反此夫音扶着张虑反】疏【正义曰此节明鬼神之道无形而能显著诚信中庸之道与鬼神之道相似亦从微至着不言而自诚也体物而不可遗者体犹生也可犹所也言万物生而有形体故云体物而不可遗者言鬼神之道生养万物无不周徧而不有所遗言万物无不以鬼神之气生也使天下之人齐明盛服以承祭祀者明犹洁也言鬼神能生养万物故天下之人齐戒明洁盛餙衣服以承祭祀洋洋乎如在其上如在其左右者言鬼神之形状人想像之如在人之上如在人之左右想见其形也诗曰神之格思不可度思矧可射思者格来也思辞也矧况也射厌也此大雅抑之篇刺厉王之诗诗人刺时人祭祀倦故云神之来至以其无形不可度知恒湏恭敬况于祭祀之末可厌倦之乎言不可厌倦也记者引诗明鬼神之所尊敬也夫微之显者言鬼神之状微昧不见而精灵与人为吉凶是从微之也诚之不可揜者言鬼神诚信不可揜蔽善者必降之以福恶者必降之以祸如此夫者此诗人所云何可厌倦夫语助也此鬼神即与易系辞云是故知鬼神之情状与天地相似以能生万物也案彼注木火之神生物金水之鬼终物彼以春夏对秋冬故以春夏生物秋冬终物其实鬼神皆能生物终物也故此云体物而不可遗此虽说隂阳鬼神人之鬼神亦附隂阳之鬼神故此云齐明盛服以承祭祀是兼人之鬼神也】
　　子曰舜其大孝也与徳为圣人尊为天子富有四海之内宗庙飨之子孙保之注保安也音义【与音余】故大徳必得其位必得其禄必得其名必得其夀注名令闻也音义【闻音问】故天之生物必因其材而笃焉注材谓其质性也笃厚也言善者天厚其福恶者天厚其毒皆由其夲而为之故栽者培之倾者覆之注栽读如文王初载之载栽犹殖也培益也今时人名草木之植曰栽筑墙立板亦曰栽栽或为兹覆败也音义【栽依注音灾将才反注同植也培蒲回反覆芳伏反载之载并音灾本或作哉同】诗曰嘉乐君子宪宪令徳宜民宜人受禄于天保佑命之自天申之故大徳者必受命注宪宪兴盛之貌保安也佑助也音义【嘉户嫁反诗本作假音同假嘉也皇音加善也宪音显注同一音如字佑音祐下注同】疏【正义曰此一节明中庸之徳故能富有天下受天之命也子孙保之者师说云舜禅与禹何言保者此子孙承保祭祀故云保周时陈国是舜之后故大徳必得其位者以其徳大能覆养天下故必得其位如孔子有大徳而无其位以不应图録虽有大徳而无其位也案援神契云丘为制法主黑緑不代苍黄言孔子黑龙之精不合代周家木徳之苍也孔演圗又云圣人不空生必有所制以显天心丘为木铎制天下法是也必得其夀者据舜言之而夫子不长夀以勤忧故也故天之生物必因其材而笃焉者材谓质性也笃厚也言天之所生随物质性而厚之善者因厚其福舜禹是也恶者因厚其毒桀纣是也故四凶黜而舜受禅也故栽者培之者栽殖也培益也言道徳自能丰殖则天因而培益之倾者覆之者若无徳自取倾危者天亦因而覆败之也诗曰嘉乐君子宪宪令徳者此大雅嘉乐之篇美成王之诗嘉宪也宪宪兴盛之貌诗人言善乐君子此成王宪宪然有令善之徳案诗本文宪宪为显显与此不同者齐鲁韩诗与毛诗不同故也宜民宜人受禄于天保佑命之自天申之故大徳者必受命者宜民谓宜养万民宜人谓宜官人其徳如此故受福于天佑助也保安也天乃保安佑助命之为天子又申重福之作记者引证大徳必受命之义则舜之为也注正义曰栽读如文王初载之载者案诗大明云文王初载天作之合彼注云载识也言文王生适有所识天为之生配谓生大姒此载为栽殖者载容两义亦得为识亦得为殖此对倾者覆之故以为殖云筑墙立板亦曰栽者案庄二十九年左传云水昏正而栽谓立板筑也】
　　子曰无忧者其唯文王乎以王季为父以武王为子父作之子述之注圣人以立法度为大事子能述成之则何忧乎尧舜之父子则有凶顽禹汤之父子则寡令闻父子相成唯有文王武王纉大王王季文王之绪壹戎衣而有天下身不失天下之显名尊为天子富有四海之内宗庙飨之子孙保之注纉继也绪业也戎兵也衣读如殷声之误也齐人言殷声如衣虞夏啇周氏者多矣今姓有衣者殷之胄与壹戎殷者壹用兵伐殷也音义【纉徐音纂哉管反大音防下及注大王皆同壹戎衣依注衣作殷于巾反谓一用兵伐殷也尚书依字读谓一着戎衣而天下大定胄与直救反下音余】武王末受命周公成文武之徳追王大王王季上祀先公以天子之礼斯礼也达乎诸侯大夫及士庶人父为大夫子为士葬以大夫祭以士父为士子为大夫葬以士祭以大夫期之丧达乎大夫三年之丧达乎天子父母之丧无贵贱一也注末犹老也追王大王王季者以王迹起焉先公组绀以上至后稷也斯礼达于诸侯大夫士庶人者谓葬之从死者之爵祭之用生者之禄也言大夫葬以大夫士葬以士则追王者改葬之矣期之丧达于大夫者谓旁亲所降在大功者其正统之期天子诸侯犹不降也大夫所降天子诸侯絶之不为服所不臣乃服之也承葬祭说期三年之丧者明子事父以孝不用其尊卑变音义【末亡遏反追王于况反注追王同期音基注同组音祖绀古闇反组绀大王之父也亦曰诸音置留反以上时掌反不为服于僞反】疏【正义曰此一节明夫子论文王武王圣徳相承王有天下上能追尊大王王季因明天子以下及士庶人葬祭祀之礼各随文觧之以王季为父以武王为子父作之子述之者言文王以王季为父则王季能制作礼乐文王奉而行之文王以武王为子武王又能述成文王之道故无忧也武王纉大王王季文王之绪者纉继也绪业也言武王能纉继父祖之业以王天下也壹戎衣而有天下者戎兵也言一用兵伐殷而胜之也武王末受命者此美周公之徳也末犹老也谓武王年老而受命平定天下也斯礼也达乎诸侯大夫及士庶人者斯此也言周公尊崇先公之礼非直天子所行乃下达于诸侯大夫士庶人等无问尊卑皆得上尊祖父以己之禄祭其先人犹若周公以成王天子之礼祀其先公也父为大夫子为士葬以大夫祭以士者谓父既为大夫祭以士礼贬其先人而云尊之者欲明以己之禄祀其先人也期之丧达乎大夫者欲见大夫之尊犹有期丧谓旁亲所降在大功者得为期丧还着大功之服故云达乎大夫若天子诸侯旁期之丧则不为服三年之丧达乎天子者谓正统在三年之丧父母及适子并妻也达乎天子者言天子皆服之不云父母而云三年者包适子也天子为后服期以三年包之者以后卒必待三年然后娶所以达子之志故通在三年之中是以昭十五年左传云穆后崩太子夀卒叔向云王一嵗而有三年之丧二焉是包后为三年也直云达乎天子不云诸侯者诸侯旁亲尊同则不降故丧服大功章云诸侯为姑姊妹嫁于国君者是也父母之丧无贵贱一也者唯父母之丧无问天子及士庶人其服并同故云无贵贱一也注正义曰案尚书武成云一戎衣谓一着戎衣而灭殷此云一者以经武王继大王王季文一三人之业一用灭殷对三人之业为一耳由三人之业故一身灭之郑必以衣为殷者以十一年观兵于孟津十三年灭纣是再着戎衣不得称一戎衣故以为殷故注云齐人言殷声如衣末犹老也者谓文王受命十一年武王观兵于孟津白鱼入王舟是老而受命受命后七年而崩故郑注洛诰文王受赤雀武王俯取白鱼皆七年是也云追王大王王季者以王迹起焉者案诗颂閟宫云大王居岐之阳实始翦啇是王迹起也云先公组绀以上至后稷也者组绀大王之父一名诸周本纪云亚圉卒子太公叔颖立太公卒子古公亶父立又世本云亚圉云生太公组绀诸则叔颖组绀诸是一人也此又云追王大王王季上祀先公则先公之中包后稷也故云组绀以上至后稷也案司服云享先王则衮冕先公则鷩冕以后稷为周之始祖祫祭于庙当同先王用衮则先公无后稷也故郑注司服云先公不窋至诸若四时常祀惟后稷及太王王季之等不得广及先公故天保云禴祠烝甞于公先王是四时常祀但有后稷诸以下故郑注天保云先公谓后稷至诸此皆尽望经上下释义故不同或有至字误也云则追王者改葬之矣者以太王王季身为诸侯葬从死者之爵则太王王季祗得为诸侯葬礼不得言追王从天子法故知追王之时而更改葬用天子礼案大传云武王追王太王亶父王季歴此云周公追王不同者武王既伐纣追王布告天下周公追而改葬故不同也云期之丧达乎大夫者谓旁亲所降在大功者熊氏云此对天子诸侯故云期之丧达乎大夫其实大夫为大功之丧得降小功小功之丧得降缌麻是大功小功皆逹乎大夫熊氏又云天子为正统之丧适妇大功适孙之妇小功义或然但无正文耳云所不臣乃服之也者丧服传云始封之君不臣诸父昆弟封君之子不臣诸父而臣昆弟但不臣者皆以本服服也】
　　子曰武王周公其达孝矣乎夫孝者善继人之志善述人之事者也春秋脩其祖庙陈其宗器设其裳衣荐其时食注脩谓扫粪也宗器祭器也裳衣先祖之遗衣服也设之当以授尸也时食四时祭也音义【扫悉报反粪弗运反本亦作亦作拚同】宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也注序犹次也爵谓公卿大夫士也事谓荐羞也以辨贤者以其事别所能也若司徒奉牛宗伯共鸡牲矣文王世子曰宗庙之中以爵为位崇徳也宗人授事以官尊贤也旅酬下为上者谓若特牲馈食之礼賔弟子兄弟之子各举觯于其长也逮贱者宗庙之中以有事为荣也燕谓既祭而燕也燕以髪色为坐祭时尊尊也至燕亲亲也齿亦年也音义【昭穆常遥反穆又作缪音同逮本又作遝同音代燕于见反别彼列反馈其位反觯音至长丁丈反下谓长同】践其位行其礼奏其乐敬其所尊爱其所亲事死如事生事亡如事存孝之至也注践犹升也其者其先祖也践或为纉郊社之礼所以事上帝也宗庙之礼所以祀乎其先也注社祭地神不言后土者省文音义【省色领反】明乎郊社之礼禘尝之义治国其如示诸掌乎注示读如寘诸河干之寘寘置也物而在掌中易为知力者也序爵辨贤尊尊亲亲治国之要音义【示依注音寘之豉反易以豉反知力音智本亦无力字治之要也治直吏反一本作治国之要治则如字】疏【正义曰以前经论文王武王圣徳相承此论武王周公上成先祖脩其宗庙行郊社之礼所以能治国如置物掌中也各随文觧之夫孝者善继人之志者人谓先人若文王有志伐纣武王能继而承之尚书武成曰予小子其承厥志是善继人之志也善述人之事者也者言文王有文徳为王基而周公制礼以賛述之故洛诰云考朕昭子刑乃单文祖徳是善述人之事也此是武王周公逹孝之事宗庙之礼所以序昭穆也者若昭与昭齿穆与穆齿是也序爵所以辨贵贱也者序谓次序爵谓公卿大夫士也谓祭祀之时公卿大夫各以其爵位齿列而助祭祀是辨贵贱也故文王世子云宗庙之中以爵为位崇徳也宗人授事以官尊贤也是也序事所以辨贤也者事谓荐羞也序谓次序所供祭祀之事若司徒奉牛司马奉羊宗伯共鸡是兮别贤能堪任其官也旅酬下为上所以逮贱也者旅众也逮及也谓祭末饮酒之时使一人举觯之后至旅酬之时使卑者二人各举觯于其长者卑下者先饮是下者为上贱人在先是恩意先及于贱者故云所以逮贱也案特牲馈食之礼主人洗爵献长兄弟献众兄弟之后众賔弟子于西阶兄弟弟子于东阶各举觯于其长也弟子等皆是下贱而得举觯是有事于宗庙之中是其荣也又制受爵是逮贱也燕毛所以序齿也者言祭末燕时以毛髪为次序是所以序年齿也故注云燕谓既祭而燕也燕以发色为坐祭时尊尊也至燕亲亲也践其位行其礼者践升也谓孝子升其先祖之位行祭祀之礼也治国其如示诸掌乎注云示读如寘诸河干之寘寘置也者若能明用序爵辨贤尊亲则治理其国其事为易犹如置物于掌中也】
　　哀公问政子曰文武之政布在方防其人存则其政举其人亡则其政息注方版也防简也息犹灭也音义【方防初革反版音板本亦作板】人道敏政地道敏树注敏犹勉也树谓殖草木也人之无政若地无草木矣敏或为谋夫政也者蒲卢也注蒲卢蜾蠃谓土蜂也诗曰螟蛉有子蜾蠃负之螟蛉桑虫也蒲卢取桑虫之子去而变化之以成为己子政之于百姓若蒲卢之于桑虫然音义【蒲卢并如字尔雅云蜾蠃蒲卢即今之细腰蜂也一名螉蜾音果蠃力果反本亦作螺音同蜂芳封反字亦作蠭同螟莫瓶反蛉音零己音纪】故为政在人注在于得贤人也取人以身脩身以道脩道以仁注取人以身言明君乃能得人仁者人也亲亲为大义者宜也尊贤为大亲亲之杀尊贤之等礼所生也注人也读如相人偶之人以人意相存问之言音义【杀色界反徐所例反】在下位不获乎上民不可得而治矣此句其属在下着脱误重在此音义【治直吏反一音如字脱音夺重直用反】故君子不可以不脩身思脩身不可以不事亲思事亲不可以不知人思知人不可以不知天注言脩身乃知孝知孝乃知人知人乃知贤不肖知贤不肖乃知天命所保佑天下之达道五所以行之者三曰君臣也父子也夫妇也昆弟也朋友之交也五者天下之达道也知仁勇三者天下之达徳也所以行之者一也注达者常行百王所不变也音义【知音智下近乎知注言有知皆同】或生而知之或学而知之或困而知之及其知之一也注困而知之谓长而见礼义之事已临之而有不足乃始学而知之此达道也音义【长丁丈反己音纪】或安而行之或利而行之或勉强而行之及其成功一也注利谓贪荣名也勉强耻不若人音义【强其两反注同】疏【正义曰此一节明哀公问政于孔子孔子荅以为政之道在于取人脩身并行达道有五行之者三今各随文觧之文武之政布在方防者言文王武王为政之道皆布列在于方牍简防其人存则其政举者虽在方防其事久逺此广陈为政之道其人谓贤人举犹行也存谓道徳存在也若得其人道徳存在则能兴行政教故云举也其人亡则其政息者息灭也其人若亡谓道徳灭亡不能兴举于政教若位无贤臣政所以灭絶也人道敏政者敏勉也言为人君当勉力行政地道敏树者树殖草木也言为地之道亦勉力生殖也人之无政若地无草木地既无心云勉力者以地之生物无倦似若人勉力行政然也夫政也者蒲卢也者蒲卢取桑虫之子以为己子善为政者化养他民以为己民若蒲卢然也故为政在人者言君行善政则民从之故欲为善政者在于得贤人也取人以身者明君欲取贤人先以脩正己身则贤人至也脩身以道者言欲脩正其身先须行于道徳也脩道以仁者言欲脩道徳必须先脩仁义仁者人也亲亲为大者仁谓仁恩相亲偶也言行仁之法在于亲偶欲亲偶疏人先亲已亲然后比亲及疏故云亲亲为大义者宜也尊贤为大者宜谓于事得宜即是其义故云义者宜也若欲于事得宜莫过于尊贤云尊贤为大亲亲之杀尊贤之等礼所生也者五服之节降杀不同是亲亲之衰杀公卿大夫其爵各异是尊贤之等礼者所以辨明此上诸事故云礼所生也在下位不获乎上者郑谓比句应在下章着脱误重在比耳故君子不可以不脩身思脩身不可以不事亲言思念脩身之道必先以孝为本故云不可以不事亲思事亲不可以不知人既思事亲不可不先择友取人也思知人不可以不知天欲思择人必先知天时所佑助也谓人作善降之百祥作不善降之百殃当舍恶脩善也五者天下之达道也五者谓君臣父子夫妇昆弟朋友之交皆是人间常行道理事得开通故云逹道也知仁勇三者天下之达徳也言知仁勇人所常行在身为徳故云天下之达徳也言百王用此三徳以行五道五事为本故云道三者为末故云徳若行五道必须三徳无知不能识其理无仁不能安其事无勇不能果其行故必须三徳也所以行之者一也言百王以来行此五道三徳其义一也古今不变也或生而知之谓天生自知也或学而知之谓因学而知之防困而知之谓临事有困由学乃知及其知之一也言初知之时其事虽别既知之后并皆是知故云及其知之一也或安而行之谓无所求为安静而行之或利而行之谓贪其利益而行之行此五事得其荣名于己无害则利而行之也故论语云知者利仁是也或勉强而行之或畏惧罪恶勉力自强而行之及其成功一也虽行之有异及其所行成功是一也言皆得成功矣皇氏云所知所行谓上五道三徳今谓百行皆然非唯三五而已也】
　　子曰好学近乎知力行近乎仁知耻近乎勇知斯三者则知所以脩身知所以脩身则知所以治人知所以治人则知所以治天下国家矣注言有知有仁有勇乃知脩身则脩身以此三者为基音义【好呀报反近附近之近行皇如字徐下孟反】凡为天下国家有九经曰脩身也尊贤也亲亲也敬大臣也体羣臣也子庶民也来百工也柔逺人也懐诸侯也注体犹接纳也子犹爱也逺人蕃国之诸侯也音义【子如字徐将吏反下句放此蕃方元反】脩身则道立尊贤则不惑亲亲则诸父昆弟不怨敬大臣则不体羣臣则士之报礼重子庶民则百姓劝来百工则财用足柔逺人则四方归之懐诸侯则天下畏之注不惑谋者良也不所任明也音义【遍反】疏【正义曰前文夫子荅哀公为政须脩身知人行五道三徳之事此以下夫子更为哀公广说脩身治天下之道有九种常行之事又明脩身在于至诚若能至诚所以賛天地动鬼神也博厚配地髙明配天各随文觧之此一节覆明上生而知之学而知之困而知之好学近乎知者则前文或学而知之盖能好学无事不知故云近乎知也力行近乎仁者此则前文或利而行之以其勉力行善故近乎仁也知耻近乎勇者覆前文困而知之及勉强而行之以其知自羞耻勤勉遇事不避危难故近乎勇也前经生而知之不覆说者以其生知自然合圣故不湏覆说也凡为天下国家有九经者此夫子为哀公说治天下国家之道有九种常行之事论九经之次目也体羣臣也者体谓接纳言接纳羣臣与之同体也子庶民也者谓子爱庶民也来百工也者谓招来百工也脩身则道立者此一经覆说行九经则致其功用也脩身则道立者谓脩正其身不为邪恶则道徳兴立也尊贤则不惑者以贤人辅弼故临事不惑所谋者善也敬大臣则不者亦惑也以恭敬大臣任使分明故于事不惑前文不惑谋国家大事此云不谓谋国家小事但所谋之事大小有殊所以异其文体羣臣则士之报礼重者羣臣虽贱而君厚接纳之则臣感君恩故为君死于患难是报礼重也子庶民则百姓劝子爱也言爱民如子则百姓劝勉以事上也来百工则财用足百工兴财用也君若赏赉招来之则百工皆自至故国家财用丰足柔逺人则四方归之逺人谓蕃国之诸侯四方则蕃国也懐诸侯则天下畏之懐安抚也君若安抚懐之则诸侯服从兵强土广故天下畏之】
　　齐明盛服非礼不动所以脩身也去谗逺色贱货而贵徳所以劝贤也尊其位重其禄同其好恶所以劝亲亲也官盛任使所以劝大臣也忠信重禄所以劝士也时使薄敛所以劝百姓也日省月试既廪称事所以劝百工也送徃迎来嘉善而矜不能所以柔逺人也继絶世举废国治乱持危朝聘以时厚徃而薄来所以懐诸侯也注同其好恶不特有所好恶于同姓虽恩不同义必同也尊重其禄位所以贵之不必授以官守天官不可私也官盛任使大臣皆有属官所任使不亲小事也忠信重禄有忠信者重其禄也时使使之以时日省月试考校其成功也既读为饩饩廪稍食也槀人职曰乗其事考其弓弩以下上其食音义【齐侧皆反去起吕反逺于迈反好恶呼报反下乌路反又并如字注同敛力验反既依注音饩许气反廪彼锦反一本又力锦反称尺证反朝直遥反槀苦报反一音古老反上时掌反】疏【正义曰此一节说行九经之法齐明盛服者齐谓整齐明谓严明盛服谓正其衣冠是脩身之体也此等非礼不动是所以劝脩身尊其位重其禄同其好恶所以劝亲亲也者尊其位谓授以大位重其禄谓重多其禄位崇重而己不可任以职事同其好恶好谓庆赏恶谓诛罸言于同姓既有亲疎恩亲虽不同义必须等故不特有所好恶劝亲亲也者尊位重禄以勉之同其好恶以励之是劝亲亲也官盛任使所以劝大臣也官盛谓官之盛大有属官者当令任使属官不可以小事专劳大臣大臣懐徳故云所以劝大臣也日省月试既廪称事所以劝百工也既廪谓饮食粮廪也言在上每日省视百工功程每月试其所作之事又饮食粮廪称当其事功多则廪厚功少则饩薄是所以劝百工也治乱持危者诸侯国内有乱则治讨之危弱则扶持之厚徃而薄来所以懐诸侯也厚徃谓诸侯还国王者以其财贿厚重徃报之薄来谓诸侯贡献使轻薄而来如此则诸侯归服故所以懐诸侯也注正义曰尊重其禄位者言同姓之亲既非贤才但尊重其禄位荣贵之而己不必授以官守也云大臣皆有属官所任使不亲小事也者若周礼六卿其下各有属官其细碎小事皆属官为之是不亲小事也云既读为饩饩廪稍食也者以既与廪连文又与饩字声同故读既为饩稍食者谓稍给之故周礼月终均其稍食是也引槀人职者证其饩廪称事案周礼夏官槀人掌弓矢之材其职云乗其事乗谓计算其所为之事考其弓弩谓考校弓弩之善恶多少以下上其食下谓贬退上谓増益善者则增上其食恶者则减其食故也】
　　凡为天下国家有九经所以行之者一也凡事豫则立不豫则废言前定则不跲事前定则不困行前定则不疚道前定则不穷注一谓当豫也跲踬也疚病也人不能病之音义【跲其刼反皇音给行下孟反疚音救踬徐音致】疏【正义曰此一节明前九经之法唯在豫前谋之故云所以行之者一也一谓豫也言前定则不跲者案字林云跲踬也踬谓行倒蹶也将欲言能豫前思定然后出口则言得流行不有踬蹶也事前定则不困者困乏也言欲为事之时先湏豫前思定则临事不困行前定则不疚者疚病也言欲为行之时豫前思定则行不疚病道前定则不穷者言欲行道之时豫前谋定则道无穷也注正义曰人不能病之者觧经行前定则不疚人若行不豫前先定人或不信病害之既前定而后行故人不能病害也】






　　礼记注疏卷五十二
　　礼记注疏卷五十二考证
　　中庸子曰中庸其至矣乎○注疏本此及下二节俱相连更不画断故必读注疏而后知章句之精也后凡兮章无理处仿此
　　君子之道费而隠注言可隠之节也费犹佹也道不费则仕○【臣召南】按注疏以索隐行怪及此章为一节因有两隠字偶同遂强觧之费字音弗尤为难觧朱子断此自为一章而释之曰费用之广也隠体之微也费符味反理始可通
　　父母其顺矣乎疏即上云道不逺施诸己○【臣召南】按文势当云忠恕违道不逺施诸己而不愿亦勿施于人也道不逺上脱三字施诸己下脱九字
　　壹戎衣注衣读如殷○朱子读衣字
  </div>
  <div class="pagination">
   <a href="礼记注疏_page29.html">
    上一页
   </a>
   <span>
    ...
   </span>
   <a href="礼记注疏_page25.html">
    25
   </a>
   <a href="礼记注疏_page26.html">
    26
   </a>
   <a href="礼记注疏_page27.html">
    27
   </a>
   <a href="礼记注疏_page28.html">
    28
   </a>
   <a href="礼记注疏_page29.html">
    29
   </a>
   <span class="current-page">
    30
   </span>
   <a href="礼记注疏_page31.html">
    31
   </a>
   <a href="礼记注疏_page32.html">
    32
   </a>
   <a href="礼记注疏_page33.html">
    33
   </a>
   <a href="礼记注疏_page34.html">
    34
   </a>
   <a href="礼记注疏_page35.html">
    35
   </a>
   <span>
    ...
   </span>
   <a href="礼记注疏_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
