<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 255 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 255 页/共 431 页
  </h1>
  <div class="content">
   【郑氏锷曰春以功盖气至于春则发生之时人至于春则立功之时大射之礼所以发动使之求为有功之事也】
　　张五采之侯则逺国属【注五采之侯谓以五采画正之侯也射人职曰以射法治射仪王以六耦射三侯三获三容乐以驺虞九节五正下曰若王大射则以貍步张三侯明此五正之侯非大射之侯明矣其职又曰诸侯在朝则皆北面逺国属者若诸侯朝会王张此侯与之射所谓宾射也五采者内朱白次之苍次之黄次之黑次之其侯之饰又以五采画云气焉　疏此据宾射之侯言五采是九十弓之侯若七十弓者则三正五十弓者则二正也】
　　【郑氏锷曰五采之鹄者即射人所谓五正之侯也虎侯五正熊侯三正豹侯二正用五采以画焉中朱次白次苍次黄而元居外以五行相克为次也以南为首故先朱以正为的故曰正画用五采故曰采侯张五采之侯则王与来朝之诸侯行宾射之礼也惟朝会而张此侯以射此逺国所以系心于王而不敢擕贰也】
　　张兽侯则王以息燕【注兽侯画兽之侯也息者休农息老物也燕谓劳使臣若与羣臣闲暇饮酒而射　疏此燕射之侯也息老物劳使臣无事饮酒三者燕皆有射法】
　　【郑氏锷曰六兽皆正面画其正首于鹄之处张兽侯以明兽之害人者吾已射之矣此可以息燕焉】
　　祭侯之礼以酒脯醢【注谓司马实爵而献获者于侯荐脯醢折俎获者执以祭侯　疏谓司马实爵已下皆依大射而言彼虽诸侯礼天子射亦然又不辨大射宾射燕射则三等射皆同王氏昭禹曰侯而祭之者神无乎不在而君子无往不用其至也】
　　其辞曰唯若宁侯毋或若女不宁侯不属于王所故抗而射女强饮强食诒女曾孙诸侯百福【注若犹汝也宁安也谓先有功徳其鬼有神或有也若如也属从朝会也抗举也张也诒遗也曾孙诸侯谓女后世为诸侯者】
　　【易氏祓曰侯之为侯非止射侯而已内能受矢外能威人者为射之侯屏蔽王室敌王所忾者亦为天子之诸侯使诸侯而安其为侯则善矣其或不安其为侯不能奉承乎王命则司马九伐之法在所必及故托其辞于祭侯曰抗而射女尔诸侯可不知所戒乎诚能安其为后谨守臣节则富贵可以长守故曰强饮强食诒女曾孙诸侯百福虽曰诒之自上而所谓惟若宁侯者实诸侯之自求多福也】
　　【吴氏澄曰宁侯谓诸侯先有功徳者能安宁其国故今射者愿如安宁之侯而毋得如不宁之侯言当效有道之君而勿效无道之君也不属于王所即所谓不宁侯也以其无道而遂疾之故抗射焉抗举也强饮强食祝颂辞也】
　　聂崇义三礼图虎侯图説曰司裘王大射则供虎侯言王大射者谓王将祀五帝于四郊昊天于圜丘及享先王选助祭者故于四郊小学之中王与诸侯及羣臣等行大射之法也虎侯者谓以虎皮饰其布侯之侧其鹄亦以虎皮方制之着于侯中其侯道九十弓弓二寸以为侯中中亦身也侯身广丈八尺三分其侯而鹄居其一焉则鹄方六尺矣此王之所射之侯也与梓人张皮侯而栖鹄其为一事侯制上广下狭盖取象于人张臂八尺张足六尺是取象率焉乐以驺虞九节　熊侯图説曰王大射司裘亦供熊侯此助祭诸侯所射之侯也亦以熊皮饰侯侧兼方制其鹄侯道七十弓弓二寸以为侯中广丈四尺亦三分其侯而鹄居其一则鹄方四尺六寸大半寸者贾释云以侯广丈四取丈二三分之得四尺又于四尺之内取尺八寸得六寸有二寸在寸为三分二寸总六分取二分二分于三分为三分寸之二也三分寸之二即是大半寸也故云鹄方四尺六寸大半寸又梓人为侯广与崇方崇髙也上下为崇横度为广则虎侯中丈八尺熊侯中丈四尺豹麋侯中一丈皆方故云广与崇方也又射之诸侯乐以貍首七节　豹侯图説曰王大射司裘亦供豹侯此助祭卿大夫并士所射之侯也亦以豹皮饰侯侧兼以豹皮方制其鹄侯道五十弓弓二寸以为侯中广一丈亦三分其侯而鹄居其一则鹄方三尺三寸少半寸者贾释云以侯广一丈内取九尺得三尺一尺取九寸一寸分为三分取一分则一分于二分为三分寸之一三分寸之一则是少半寸故云鹄方三尺三寸少半寸也谓鹄者取名于鳱鹄鳱鹄小鸟捷黠难中是以中之为隽而取鹄之言较者直也射所以直已志虎熊豹示伏猛言能伏得猛厉诸侯也麋者迷也以麋皮为侯示能讨击迷惑之诸侯也射者大礼故于三侯之上取义众多又侯道九十七十五十弓逺近三等者以人有尊卑分为三节尊者射逺卑者射近故也射人云孤卿大夫乐以采苹五节乐以采蘩五节　熊侯图説曰司裘云诸侯则供熊侯豹侯此谓畿内诸侯大射将祀先祖亦与羣臣射以择士熊侯则诸侯自射者也豹侯所选助祭臣下所射者也亦以熊豹皮各饰其侯侧方谓之鹄其侯道鹄居皆与王之熊侯豹侯同　麋侯图説曰司裘云卿大夫则供麋侯此谓王朝卿大夫畿内有采地者将祭先祖亦行大射之礼张麋侯君臣共射焉亦以麋皮饰侯侧又以皮方制其鹄着于侯中其侯道亦五十弓侯广鹄方丈尺之数亦与王之豹侯同　大侯图説曰畿外诸侯将祭先祖亦行大射礼而射三侯与天子同畿内诸侯近尊不得同于天子三侯但射二侯而已畿外诸侯逺尊故得申也三侯虽仝而用皮别耳即大射大侯九十参侯七十干侯五十是也大射直言九十七十五十不云弓者案乡射记注云大侯九十弓糁侯七十弓豻侯五十弓是有弓可知也又大射注云参读曰糁糁杂也干读曰豻豻胡犬也畿外诸侯自射大侯即熊侯也云大侯者与天子大侯同九十弓也其糁侯助祭者所射也大侯与天子虽同其糁豻二侯用皮为别　糁侯图説曰此谓畿外诸侯卿大夫助祭于君所射之糁侯也糁杂也杂侯者以豹尊于麋明以豹为鹄以麋为饰耳不纯用豹麋者下天子卿大夫故也其侯道七十弓侯广鹄方丈尺之数并与天子熊侯同　豻侯图説曰豻侯者外诸侯之士助君祭所射之侯也豻外国野犬以豻皮饰侯亦方制为鹄其侯道五十弓侯鹄方广并与天子豹侯同　五正侯图説曰天子宾射射五正三正二正之侯若诸侯朝正于王张此三侯与之共射谓之宾射五正之侯九十弓亦三分其侯正居一焉凡画正五正五采三正三采二正二采五采者先从中画朱方二尺次白次苍次黄次黒皆充尺寸使大如鹄苍即青也以射者相刻相伐之事故还以南方为本其外白青等皆相刻为次也又画此五色云气以饰其侧乐以驺虞九节　三正侯图説曰此三正七十弓之侯亦三分其侯正居一焉三正之侯去黄余同五正还以朱白青三色画云气以饰其侧此是诸侯朝王为宾所射之侯也凡画云气用丹为地以丹浅于赤也故于丹上得见赤色之云诸侯于已国射三正二正之侯乐以貍首七节　二正侯图説曰此二正五十弓之侯亦三分其侯正居一二正之侯又去白青直用朱緑而已还用朱緑二色画云气以饰其侧此卿大夫聘会于王共射之侯也　熊首兽侯图説曰梓人云张兽侯则王以息燕注云兽侯画兽为侯乡射记曰凡侯天子熊侯白质诸侯麋侯赤质白质者谓以蜃灰涂之使白为地正面画其熊之头状亦象正鹄三分其侯而处其一亦各画云气饰其侧燕谓王劳使臣与饮酒而射也息谓王休农息老物之后亦行此燕射之礼王自射此五十弓熊首之侯也麋首兽侯图説曰诸侯麋侯赤质谓以赤涂之使
　　赤为地正面画其麋之头状必知然者案貍首者射不来者之首也明熊麋以下皆正面画其头也王燕劳之时诸侯射此五十弓麋首之侯也亦画云气饰其侧　虎豹首兽侯图説曰卿大夫布侯画以虎豹言布侯者谓不采其地直于布上正面画虎豹头状亦画云气饰其侧王燕射则卿大夫射此五十弓虎豹首之侯也燕射必射此熊虎豹之首者不忘上下相犯也言此三兽皆猛不苟相下若君臣之道献可者替否者不苟相从辄当犯顔而谏似此兽也故用之　鹿豕首兽侯图説曰王燕射士射五十弓鹿豕之布侯者亦谓不采其地直于布上面画鹿豕头及画气以饰其侧诸侯必射麋士必射鹿豕者志在君臣相养也案内则云麋鹿豕皆有轩并是可食之物故知相养也天子诸侯特射熊麋之首卿大夫士兼射虎豹鹿豕之首所谓君画一臣画二阳奇隂耦之数也此燕射天子已下尊卑皆用一侯其侯道又皆五十弓弓二寸以侯中同方一丈者降尊就卑之义以燕礼主于欢心故也
　　陈氏礼书周官司裘于王共虎侯熊侯豹侯设其鹄诸侯熊侯豹侯卿大夫共麋侯皆设其鹄此大射之侯也梓人所谓张皮侯而栖鹄则春以功是也射人以射法治射仪王射三侯五正诸侯射三侯三正孤卿大夫射一侯二正士射豻侯二正此宾射之侯也梓人所谓张五采之侯则逺国属是也乡射记曰凡侯天子熊侯白质诸侯麋侯赤质大夫布侯画以虎豹士布侯画以麋豕此燕射之侯也梓人所谓张兽侯以息燕是也大射之侯用虎熊豹麋之皮饰其侧而中又制皮以为鹄宾射之侯亦虎熊豹麋之皮饰其侧而中画五色【朱白苍黄】以为正燕射之侯则画熊麋虎豹鹿豕之形以象鹄此三射之别也然司裘诸侯熊侯豹侯则畿内诸侯大射之礼也畿外诸侯大侯参侯干侯故大射礼量人巾车张三侯大侯之崇见鹄于参参见鹄于干干不及地武是也司裘不言豻侯以士无大射故也不言参侯以畿外非司裘所共故也射人言士豻侯二正则王三侯之为虎熊豹诸侯二侯之为熊豹大夫之侯亦为麋可知也盖大射以鹄则犹宾射之有正也宾射有皮则犹大射之饰其侧也大射侧中皆皮故曰皮侯宾射侧皮而中五采故曰五采之侯则司裘射人之三侯二侯一侯其侧则同而所异者中而已郑司农释射人曰三侯熊虎豹二侯熊豹是也郑康成曰三侯五正三正二正之侯二侯三正二正之侯一侯二正而已其説非也盖王三侯皆五正诸侯二侯皆三正经言王五正康成谓有三正二正经言诸侯三正康成谓有二正可乎夫天子诸侯所尚者威孤卿大夫所尚者才士所尚者志威以服猛为事而虎熊豹皆猛兽也故天子大射之侯以虎熊豹才以除害为职而麋害谷者也故大夫大射之侯以麋士以有事四方为能以胜夷狄之守为善而豻胡犬也故士宾射之侯以豻然燕射天子降以熊诸侯降以麋大夫止用虎豹士用鹿豕者息燕劳功则礼杀于祭祀宾客故天子诸侯杀其威然后能下下孤卿大夫隆其才然后能卫上大夫隆其才以至于威士隆其志以至于才则燕之为礼所以异乎大射宾射之严分守也麋鹿类也豕亦害物者也春秋以冬多麋为灾诗以町疃鹿为患礼记以食田豕为虎之功此麋鹿豕之不可不除也然则畿外诸侯大射以大侯参侯干侯何也大侯熊侯也参侯麋侯也干侯豻侯也诸侯三侯熊为上故曰大侯大夫麋侯参于天子诸侯之侯为三故曰参侯天子得以兼诸侯之侯故有熊侯诸侯得以兼大夫士之侯故有麋侯豻侯康成以参为糁谓糁侯豹鹄而麋饰以大夫用虎豹不忘上下相犯士用鹿豕不忘君臣相养非射礼之意也鹄取名于鳱鹄正取名于题肩皆鸟之捷黠难中者故以中为隽焉其义则鹄者直也正者正也直已正志然后能中故记曰不失正鹄者其惟贤者乎郑众马融王肃则以正在鹄内贾逵则以鹄在正内二者之説皆无所据要之大射之侯栖鹄宾射之侯设正燕射之侯画兽以象正鹄而已考工记梓人为侯广与崇方三分其广鹄居一焉由是言之则宾射之侯亦三分其广正居一也盖弓二寸以为中虎侯九十弓则侯中丈八尺鹄方六尺熊侯七十弓则侯中丈四尺鹄方四尺六寸有奇豹侯麋侯五十弓则侯中一丈鹄方三尺三寸有奇郑众马融之徒以四尺曰鹄误也
　　又曰大射量人量侯道以貍步大侯九十参七十干五十乡射记侯道五十弓弓二寸以为侯中倍中以为躬倍躬以为左右舌下舌半上舌夫王之虎侯谓之大侯诸侯熊侯亦谓之大侯诸侯大侯九十参七十干五十则天子虎九十弓熊七十弓豹五十弓可知豹五十弓则麋亦五十弓可知先儒谓弓之下制六尺则九十弓者五十四丈七十弓者四十二丈五十弓者三十丈弓二寸以为侯中则九十弓者中丈八尺七十弓者中丈四尺五十弓者中十尺侯中广崇方则五十弓之侯用布五幅长丈则中之布方丈矣倍中以为躬则上躬下躬各二丈矣倍躬以为左右舌下舌半上舌则上左右舌布四丈而出躬各一丈下左右舌布三丈而出躬各五尺矣郑氏谓半者半其出于躬是也乡射记曰侯道五十弓射人若王大射则以貍步张三侯大射量人以貍步量侯道盖貍善搏者也行则止而拟度焉其发必获大射择士欲其能拟度而获也故以貍步非大射则弓而已弓之下制六尺貍再举足亦六尺其为步同其所为异也古者制度取于身而器用生于类故侯道生于弓而侯中亦生于弓弓二寸以为侯中倍中以为躬倍躬以为左右舌下舌半上舌而侯道之逺侯中之广者虽不止此然十弓者侯道之所始也故五十弓之侯其上则象人八尺之臂五八四十而用布四丈其下则象人六尺之足五六三十而用布三丈中其身也上下其躬也躬之左右出者舌也持舌者纲也笼纲者縜也其不及地者武而已则下纲其足也武其足迹也中人之迹长尺二寸则侯之制度取于身可谓备矣
　　又曰司裘天子大射三侯虎侯侯道九十弓侯中丈八尺鹄方六尺熊侯侯道七十弓侯中丈四尺鹄方四尺六寸有奇豹侯侯道五十弓侯中十尺鹄方三尺三寸有奇郑氏谓王之大射王射虎侯诸侯助祭者射熊侯卿大夫士助祭者射豹侯其説盖以大射礼公射大侯大夫射参士射干而知之也天子诸侯与其臣大射宾射皆异侯而燕射与其臣则同侯盖异侯所以辨其等同侯所以一其驩也凡侯面北西方谓之左其张而未射也不系左下纲中掩束之及射则说束遂系左下纲司裘诸侯大射共熊侯豹侯郑康成曰诸侯谓三公及王子弟封于畿内者熊侯诸侯所自射豹侯羣臣所射是也侯步之制盖与天子熊侯豹侯同与畿外之熊侯参侯异逺近屈伸之势然也射人诸侯二侯四耦亦畿内诸侯耳司裘卿大夫射共麋侯侯道五十弓侯中十尺鹄三尺三寸有奇天子诸侯之射与臣异侯尊君也大夫之射与臣同侯避君也士事人非事于人者也故有僚友而无臣故无大射择士之礼
　　又曰诗曰大侯既抗天子之侯也大射礼大侯九十诸侯之侯也天子大侯九十步而诸侯大侯亦如之参侯以眂天子熊侯干侯以眂天子豹侯则步中躬舌之制可知大侯之崇见鹄于参参见鹄于千千不及地武郑氏曰中人之足长尺二寸以豻侯计之参侯去地一丈五寸少半寸大侯去地二丈二尺少半寸是也何则干侯中十尺上下躬舌各二尺为八尺则丈八尺矣又下不及地尺二寸则豻侯上纲去地丈九尺二寸矣参侯中丈四尺上下躬舌八尺则二丈二尺矣鹄居侯中三分之一则参鹄之下与豻侯上纲埒此所谓见鹄于豻也大侯中丈八尺上下躬舌八尺则二丈六尺矣鹄居侯中三分之一则大鹄之下与参侯上纲埒此所谓见侯于参也诸侯如此则天子虎侯见鹄于熊熊侯见鹄于豹豹不及地武又可知也
　　又曰司裘诸侯大射二侯射人诸侯宾射亦二侯畿内诸侯也若畿外则三侯矣二侯四耦则三侯六耦矣仪礼大射畿外诸侯之制也三耦射毕然后公射又三耦射毕然后公再射乃获饮觯则三侯亦六耦也昔晋范献子聘于鲁鲁侯享之射者三耦公臣不足取于家臣盖方是时公室卑矣不能如礼士有宾射而不预王之宾射故射人无士之挚位士无大射而与王之大射故司裘豹侯士射焉乡射记言乡侯之逺近广狭而不言其侯郑康成谓乡射当张麋侯二正
　　又曰乡射记凡侯天子熊侯白质诸侯麋侯赤质大夫布侯画以虎豹士布侯画以鹿豕盖白徳之成赤事之着故天子之侯白质诸侯之侯赤质天子诸侯言质而不言布大夫士言布画而不言质则大夫士其地不采可知也君阳而奇故画一臣隂而耦故画二画非特其首而已郑氏之徒谓六兽皆正面画其首于正鹄之处犹貍首射不来者之首也然天子歌驺虞大夫歌采苹士歌采蘩三诗皆为射节而无射事孰谓貍首必射不来者之首耶
　　【刘氏缋曰周礼王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄考工记张皮侯而栖鹄则春以功张五采之侯则逺国属张兽侯则王以息燕凡侯有三皮布兽虽不同而鹄则皆以皮为之加于上以有毛生皮为之则曰皮侯盖武射専主力所谓主皮是也春以功谓凡田猎以习武也诗二之日其同载纉武功是也举春则四时可知以布为侯各画其兽曰五采之侯天子画若虎若熊若豹诸侯则画若熊若豹卿大夫则画麋盖文射専主礼乐试之于射宫选诸侯卿大夫士与祭者也以去毛之皮为侯如画兽曰兽侯既燕则射诗所谓序宾以贤是也乡射记凡侯天子熊侯白质诸侯麋侯赤质大夫布侯画以虎豹士布侯画以鹿豕凡画者丹质则画地亦赤矣大夫士息燕又以布矣】
　　蕙田案以上侯
　　周礼夏官缮人掌王之用弓弩矢箙矰弋抉拾掌诏王射賛王弓矢之事凡乗车载其弓弩【注郑司农云抉者所以纵也拾者所以引也诗曰抉拾既次诗家説或谓抉谓引彄也拾谓韝扞也元谓抉挟矢时所以持饰也着右手巨指士丧礼曰抉用正王棘若择棘则天子用象骨与韝扞着左臂里以韦为之诏王告王当射之节及授之受之】
　　【王氏曰乗车王所乗之车载载之于车也】
　　司弓矢掌六弓四弩八矢之法仲春献弓弩仲秋献矢箙【注弓弩成于和矢箙成于坚箙盛矢器以兽皮为之】及其颁之王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者使者劳者【注王弧夹庾唐大六者弓异体之名往体寡来体多曰王弧往体多来体寡曰夹庾往体来体若一曰唐大甲革革甲也春秋传曰蹲甲而射之质正也树椹以为射正也射甲与椹试弓习武也豻侯五十步及射鸟兽皆近射也近射用弱弓则射大侯者用王弧射参侯者用唐大矣学射者弓用中后习强弱则易也使者劳者弓亦用中逺近可也劳者勤劳王事若晋文侯文公受王弓矢之赐者】其矢箙皆从其弓【注从弓数也每弓者一箙百矢】凡弩夹庾利攻守唐大利车战野战【注攻城垒者与其自守者相迫近弱弩发疾车战野战进退非强则不及弩无王弧王弧恒服往体少者使矢不疾】凡矢枉矢絜矢利火射用诸守城车战杀矢鍭矢用诸近射田猎矰矢茀矢用诸弋射恒矢痹矢用诸散射【注此八矢者弓弩各有四焉枉矢杀矢矰矢恒矢弓所用也絜矢鍭矢茀矢痹矢弩所用也枉矢者取名变星飞行有光今之飞矛是也或谓之兵矢絜矢象焉二者皆可结火以射敌守城车战前重于后微轻行疾也杀矢言中则死鍭矢象焉鍭之言侯也二者皆可以司候射敌之近者及禽兽前尤重中深而不可逺也结缴于矢谓之矰矰髙也茀矢象焉茀之言刜也三者皆可以弋飞鸟刜罗之也前于重又微轻行不低也诗云弋鳬与雁恒矢安居之矢也痹矢象焉二者皆可以散射也谓礼射及习射也前后订其行平也凡矢之制枉矢之属五分二在前三在后杀矢之属三分一在前二在后矰矢之属七分三在前四在后恒矢之属轩輖中】天子之弓合九而成规诸侯合七而成规大夫合五而成规士合三而成规勾者谓之弊弓【注体徃来之衰也往体寡来体多则合多而圜往体多来体寡则合小而圜弊犹恶也勾者恶则直者善矣】
　　冬官考工记矢人为矢鍭矢参分茀矢参分一在前二在后【注参订之而平者前有铁重也司工矢职茀当为杀郑司农云一在前谓箭槀中铁茎居参分杀一以前】兵矢田矢五分二在前三在后【注铁差短小也兵矢谓枉矢絜矢也此二矢亦可以田田矢谓矰矢】閷矢七分三在前四在后【注铁又差短小也司弓矢职閷当为茀】参分其长而杀其一【注矢槀长三尺杀其前一尺令趣镞也】五分其长而羽其一【注羽者六寸】以其笴厚为之羽深【注笴读为槀谓矢干】水之以辨其隂阳【注辨犹正也隂沉而阳浮】夹其隂阳以设其比夹其比以设其羽【注夹其隂阳者弓矢比在槀两旁弩矢比在上下设羽于四角郑司农云比谓括也】参分其羽以设其刄【注刄二寸】则虽有疾风亦弗之能惮矣【注谓风不能惊惮箭也】刃长寸围寸铤十之重三垸前弱则俛后弱则翔中弱则纡中彊则扬羽丰则迟羽杀则趮【注言干羽之病使矢行不正俛低也翔囬顾也纡曲也扬飞也豊大也趮旁掉也】是故夹而摇之以眡其丰杀之节也【注今人以指夹矢□卫是也】桡之以眡其鸿杀之称也【注挠搦其干】凡相笴欲生而抟同抟欲重同重节欲疏同疏欲防【注相犹择也生谓无瑕蠧也抟读如抟黍之抟谓圜也郑司农云欲防欲其色如防也】弓人为弓取六材必以其时【注取干以冬取角以秋丝漆以夏筋胶未闻】六材既聚巧者和之【注聚犹具也】干也者以为逺也角也者以为疾也筋也者以为深也胶也者以为和也丝也者以为固也漆也者以为受霜露也【注六材之力相得而足】凡取干之道七柘为上檍次之檿桑次之橘次之木次之荆次之竹为下【注此説弓干善恶也】凡相干欲赤黒而阳声赤黒则乡心阳声则逺根【注阳犹清也木之类近根者奴】凡析干射逺者用埶射深者用直【注郑司农云埶谓形埶假令木性自曲则当反其曲以为弓故曰审曲面埶元谓曲埶则宜薄薄则力少直则可厚厚则力多】居干之道菑栗不迆则弓不发【注郑司农云菑栗谓以锯副析干迆谓邪行絶理者弓发之所从起】凡相角秋閷者厚春閷者薄穉牛之角直而泽老牛之角紾而昔【注郑司农云昔读为错谓牛角觕理错也】疢疾险中【注牛有久病则角里伤】瘠牛之角无泽【注少润气】角欲青白而丰末【注豊大也】夫角之本蹙于而休于气是故柔柔故欲其埶也白也者埶之徴也【注色白则埶】夫角之中恒当弓之畏畏也者必桡桡故欲其坚也青也者坚之徴也【注畏读如秦师入隈之隈　疏曲隈之义】夫角之末逺于而不休于气是故脃脃故欲其柔也丰末也者柔之徴也【注末之大者气及煦之】角长二尺有五寸三色不失理谓之牛戴牛【注三色本白中青末丰郑司农云牛戴牛角直一牛】凡相胶欲朱色而昔昔也者深瑕而泽紾而搏亷【注抟圜也亷瑕严利也】鹿胶青白马胶赤白牛胶火赤鼠胶黒鱼胶饵犀胶黄【注饵色如饵】凡昵之类不能方【注谓胶善戾】凡相筋欲小简而长大结而泽小简而长大结而泽则其为兽必剽以为弓则岂异于其兽【注简谓筋条也】筋欲敝之敝【注郑司农云嚼之当孰】漆欲测【注测犹清也】丝欲沈【注如在水中时色】得此六材之全然后可以为良【注良善也】凡为弓冬析干而春液角夏治筋秋合三材【注三材胶丝漆】寒奠体【注奠读为定至冬胶坚内之檠中定往来体】氷析灂【注大寒中下于檠中复内之】冬析干则易【注理滑致】春液角则合【注合读为洽】夏治筋则不烦【注烦乱】秋合三材则合【注合坚密也】寒奠体则张不流【注流犹移也】氷析灂则审环【注审犹定也】春被则一年之事【注朞歳乃可用】析干必伦析角无邪斵目必荼【注郑司农云荼读为舒舒徐也目干节目】斵目不荼则及其大修也筋代之受病【注脩犹久也】夫目也者必强强者在内而摩其筋夫筋之所由幨恒由此作【注摩犹隠也幨絶起也】故角三液而干再液厚其帤则木坚薄其帤则需【注需谓不充满郑司农云帤谓弓中裨】是故厚其液而节其帤【注厚犹多也节犹适也】约之不皆约疏数必侔【注不皆约纒之缴不相次也皆约则弓帤伴犹均也】斵挚必中胶之必均【注摰之言致也中犹均也】斵挚不中胶之不均则及其大修也角代之受病夫懐胶于内而摩其角夫角之所由挫恒由此作【注干不均则角蹴折也】凡居角长者以次需【注当弓之隈也长短各称其干短者居箫】恒角而短是谓逆桡引之则纵释之则不校【注恒读为搄搄竟也竟其角而短于渊干引之角纵不用力若欲反桡然校疾也既不用力放之又不疾】恒角而达譬如终绁非弓之利也【注达谓长于渊干若达于箫头绁弓防角过渊接则送矢太疾若见绁于防矣】今夫茭解中有变焉故校【注茭解谓接中也变谓箫臂用力异校疾也】于挺臂中有柎焉故剽【注挺直也柎侧骨剽亦疾也】恒角而达引如终绁非弓之利【注重明达角之不利变譬言引字之误】挢干欲孰于火而无赢挢角欲孰于火而无燂引筋欲尽而无伤其力鬻胶欲孰而水火相得然则居旱亦不动居湿亦不动【注赢过孰也燂炙烂也不动者谓弓也】苟有贱工必因角干之湿以为之柔善者在外动者在内虽善于外必动于内虽善亦弗可以为良矣【注湿犹生也】凡为弓方其峻而髙其柎长其畏而薄其敝宛之无已应【注宛谓引之也引之不休止常应言不罢需也峻谓箫也郑司农云敝读为蔽谓弓人所握持者】下柎之弓末应将兴【注末谓萧也弓柎卑箫应则柎将动】为柎而发必动于閷【注閷接中】弓而羽閷末应将发【注羽读为扈扈缓也接中动则缓閷箫应则角干将落】弓有六材焉维干强之张如流水【注无难易也】维体防之引之中参【注体谓内之于檠中定其体防深浅所止谓体定张之居一尺引之又二尺】维角防之欲宛而无负引之如环释之无失体如环【注负辟戾也负则不如环如环亦谓无难易】材美工巧为之时谓之参均角不胜干干不胜筋谓之参均量其力有三均均者三谓之九和【注有三读为又参量其力又参均者谓若干胜一石加角而胜二石被筋而胜三石引之中三尺假令弓力胜三石引之中三尺弛其以绳缓擐之每加物一石则张一尺不胜无负也】九和之弓角与干权筋三侔胶三锊丝三邸漆三斞上工以有余下工以不足【注权平也侔犹等也角干既平筋三而又与角干等也锊锾也邸斞轻重未闻】为天子之弓合九而成规为诸侯之弓合七而成规大夫之弓合五而成规士之弓合三而成规【注材良则句少也】弓长六尺有六寸谓之上制上士服之弓长六尺有三寸谓之中制中士服之弓长六尺谓之下制下士服之【注人各以其形貌大小服此弓】凡为弓各因其君之躬志虑血气【注又随其人之性情】丰肉而短寛缓以荼若是者为之危弓危弓为之安矢骨直以立忿埶以奔若是者为之安弓安弓为之危矢【注言损赢济不足者奔犹疾也骨直谓强毅】其人安其弓安其矢安则莫能以速中且不深【注三舒不能疾而中言矢行短也中又不能深】其人危其弓危其矢危则莫能以愿中【注愿慤也三疾不能慤而中言矢行长也长谓过去】往体多来体寡谓之夹臾之属利射侯与弋【注射逺者用埶夹臾之弓合五而成规侯非必逺顾埶弓者材必薄薄则弱弱则矢不深中侯不落大夫士射侯矢落不获弋缴射也】往体寡来体多谓之王弓之属利射革与质【注射深者用直此又直焉于射坚宜也王弓合九而成规弧弓亦然革谓干盾质木椹天子射侯亦用此弓】往体来体若一谓之唐弓之属利射深【注射深用直唐弓合七而成规大弓亦然】大和无灂其次筋角皆有灂而深其次有灂而疏其次角无灂【注大和犹良者也深谓灂在中央两边无也角无灂谓隈里】合灂若背手文【注弓表里灂合处若人合手背文相应郑司农云如人手背文理】角环灂牛筋蕡灂麋筋斥蠖灂【疏此説弓表及弓里灂文也】和弓摩【注和犹调也拂也将用弓必先调之拂之摩之】覆之而角至谓之句弓【注句于三体材敝恶不用之弓也覆犹察也谓用射而察之至犹善也但角善则矢虽疾而不能逺】覆之而干至谓之侯弓【注射侯之弓也干又善则矢疾而逺】覆之而筋至谓之深弓【注射深之弓也筋又善则矢既疾而逺又深】
　　蕙田案以上弓矢
　　尔雅容谓之防【注如小曲屏唱射者所以自防隠　疏容一名防一名乏】
　　聂崇义三礼图曰旧图云乏一名容似今之屏风其制从广七尺以牛革鞔漆之今案大射礼谓之乏射人职谓之容郑之两注谓唱获者所蔽以御矢也贾释云以容蔽其身故得御矢言乏者矢至于此乏匮不去也又下文云凡用大射宾射等乏皆用革也陈氏礼书正面北乏面南故文反正为乏侯各有获各有容故王三侯三获三容诸侯二侯二获二容卿大夫士一侯一获一容容革为之乡射乏三侯道居侯党之一西五步大射西十北十谓之乏以矢力乏于此也谓之容以获者所庇也尔雅曰容谓之防容与防皆乏之异名也
　　蕙田案以上乏
　　聂崇义三礼图曰司弓矢云大射燕射共弓矢并夹注云并夹矢籋【音聂】贾释云矢籋之言出于汉时若王射则射鸟氏主取矢其矢着侯髙人手不能及则以并夹取之
　　蕙田案以上并夹
　　周礼春官太史凡射事饰中舍算执其礼事【注饰谓于射而饰中以待射中所以盛算者礼事升降进退之事大史守其礼节也】
　　聂崇义三礼图鹿中图说曰郑注乡射礼射于榭用鹿中有堂无室曰榭榭即州序也旧图云士之中长尺二寸首髙七寸背上四寸穿之容算长尺二寸乡射记曰鹿中髤前足跪凿其背容八算注云前足跪者象教扰之兽受负也贾释云服不氏教扰猛兽有堪受负有不合受负者若今駞受负则四足俱屈又投壶礼孔义云其中之形尅木为之状如鹿兕而伏凿背盛算　兕中图説曰大夫射于庠用兕中乡射礼注云庠之制有堂有室也旧图云兕似牛一角大小之制如鹿中　皮树中图説曰乡射记云君国中射则皮树中注云国中城中也谓燕射也皮树兽名贾释云知城中是燕射者以下有宾射大射不在国故知城中是燕射也张镒图云皮树人面兽形　闾中图説曰诸侯立大学于郊若行大射于此大学则闾中乡射记注云闾兽名如驴一角或曰如驴歧蹄虎中图説曰诸侯与邻国君射于境则虎中贾释
　　云与邻国君射则宾射也以其主君有送宾之事因送则射
　　陈氏礼书君国中射则皮树中于郊则闾中于境则虎中大夫射则兕中士则鹿中鹿中髤前足跪凿背容八算则皮树虎兕之制盖亦然也惟君有射于国中而燕射大射宾射异中大夫士射必于郊而燕射宾射同中君射则始纳于西堂下继又总之以适次大夫士射则纳于西堂而已此尊卑之辨也其奉之也先首其设之也必坐其位则南当楅西当西序其向则东面筹虽八十所容者八算而已上射之算释于右下射之算释于左则宾主之党辨矣二算为纯一算为奇则胜负之党辨矣乡射用鹿中而投壶亦鹿中者投壶轻于射礼故用中之下者而已
　　蕙田案以上中
　　聂崇义三礼图说曰乡射礼司马命弟子说楅贾释注云楅犹幅也所以扬笴齐矢也以楅为幅者义取若布帛有边幅整齐之意故云承笴齐矢也下记云楅长如笴博三寸厚寸有半龙首其中蛇交幅髤注云两端为龙首中央为蛇身相交龙蛇君子之类交者象君子取矢于楅上髤赤黒漆贾疏引郑注易龙战于野云圣人喻龙君子喻蛇是龙蛇总为君子之类也旧图云楅长三尺有足置韦当于背
　　陈氏礼书乡射记曰楅长如笴博三寸厚半寸龙首其中虵交韦当髹之盖两端龙首所以限矢也其中虵交所以安矢也韦当所以分矢也大射三耦既拾取矢捆之所以齐矢也夫楅之楅矢盖犹楅衡之楅牛考之于礼奉楅者坐奠委矢者坐委乗矢者坐抚取束矢者坐脱则楅卑而无足可知旧图楅有足误矣
　　蕙田案以上楅
　　聂崇义三礼图说曰旧图云韦当长二尺广一尺置楅之背上借以箭乡射记注云直心背之衣曰当以丹韦为之司马左右抚矢而乗之分委于当贾释云直者通身之言其楅两头为龙首于背通身着当言直者当心中央也知丹韦为之者周尚赤故也
　　蕙田案以上韦当
　　周礼春官司常凡射共获旌【注获旌获者所持旌　疏言凡射则大射宾射及燕射皆共之】
　　夏官服不氏射则张賛侯以旌居乏而待获【注谓待射者中而服不氏举旌以获也】
　　蕙田案以上旌
　　聂崇义三礼图说曰旧图云算长尺二寸以实于中人四算一偶八算其数无常随偶多少若乡射记云筹八十谓十偶而言是数无常也又此云算长尺二寸与投壶礼同其乡射记算长尺有握握四指也一指一寸是尺四寸也
　　陈氏礼书乡射记前筹八十长尺有握握素握布四指指一寸则筹尺有四寸矣公羊传曰肤寸而合投壶曰室中布五扶先儒谓侧手为肤铺四指为扶则握与肤扶一矣握素刋其本也乡筹八十而中实止于八者筹八十以十耦计之也一人四矢皆中则用八筹焉射未必皆中而必备八算者不敢期人之不中也每一耦射中者一个释一算上射于右下射于左有余算则反之盖释获者取八筹于中执之改实八算以待后中既释获委于其中西又取执而改实焉故中之所容常八算
　　蕙田案以上算
　　聂崇义三礼图说曰乡射记曰楚扑长如笴刋本尺又曰射者有过则挞之注云刋其可持处扑刑器司射常佩之过谓矢扬中人也凡射时矢中人当刑之今乡会众贤以礼乐欢民而射者中人本意在侯去伤害之心逺是以轻之扑挞于中庭而已书曰扑作教刑
　　陈氏礼书众之所在非威不足以制之故古者闾胥于乡小胥于学有觵挞司市于市有扑罚司徒于誓田亦有扑书称扑作教刑挞以记之礼称夏楚二物收其威也则射之有扑宜矣乡射司射升堂告宾则去扑降而反位则搢扑升而去扑所以敬尊也降而搢扑所以威重也
　　蕙田案以上扑
　　聂崇义三礼图说曰案乡射大射之义其射物在庠之楹间若丹若黒而午画之从者长三尺横者曰距随长尺二寸言距随者谓先以左足履射物东头为距后以右足来合而南面并立曰随
　　陈氏礼书物者则之所自出也射之所履不过乎物故位谓之物左为下物右为上物其画也若丹若黒其设也两楹之间于序则当栋于堂则当楣弓长六尺而两楹之间容弓笴长三尺而物如笴武长尺有二寸而距随长武一纵一横纵长而横短此所谓度尺而午也前足至物之左端右足合而随之此所谓距随也凡射及物则揖履物则先左足先左足以正其位还视侯中以审其的然后俯正而俟此所谓以志正体直可以祈中矣
　　蕙田案以上物
　　聂崇义三礼图说曰旧图云决亦以朱韦为之案大射礼云设决朱极三注云犹闿【音开】以象骨为之着右三指所以钩而闿之极犹放也所以韬指利放也以朱韦为之三者食指将指无名指若无决极放契于此指多则痛小指短不用极
　　蕙田案以上朱极三
　　聂崇义三礼图说曰旧图云遂臂捍以朱韦为之案乡射礼注云遂射讲也以韦为之所以遂也其非射时则谓之拾拾敛也所以蔽肤敛衣也又大射注云遂着左臂里以遂也
　　蕙田案以上遂
　　聂崇义三礼图説曰大射礼注云次若今更衣处即所设之帷幄也故幕人掌帷幕幄帟以供掌次若王朝日祀五帝则掌次张大次小次凡祭祀张旅幕张尸次射则张耦次后郑以耦次在洗东大次大幄也初往所止居也小次小幄也既接祭退俟之处今又射有三位若王射设耦次亦宜有大次小次也又幕人职旁注云在傍曰帷在上曰幕或在地展陈于上帷幕皆以布为之四合象宫室曰幄即王所居之帐也帟王在幕若幄中坐上承尘也幄帟皆以缯为之贾释云帷在下幕在上共为室幄帟又在帷幕室内设之也
　　蕙田案以上次
　　右射器





　　五礼通考卷一百六十四
&lt;经部,礼类,通礼之属,五礼通考&gt;
　　钦定四库全书
　　五礼通考卷一百六十五
　　刑部尚书秦蕙田撰
　　嘉礼三十八
　　射礼
　　蕙田案刘向别録以投壶属吉礼陆徳明云或云宜属宾礼皇侃则云与射为类宜属嘉礼康成目録云投壶者主人与客燕饮讲论才艺之礼燕射皆嘉礼则皇氏之説是也徐氏师曾云此篇虽在大小戴实仪礼之正文盖壶者实酒之器而投壶者射礼之细也原其始必燕饮之间或因庭之修广不足以张侯置鹄或因宾客之众不足以备官比耦欲行射礼而不可得故姑举席间之器以寄射节亦庶几可以乐宾而习容讲艺也此投壶之所由兴先王以其亦可以观徳故不废焉
　　礼记投壶投壶之礼主人奉矢司射奉中使人执壶【注矢所以投者也中士则鹿中也射人奉之者投壶射之类也其奉之西阶上北面　疏士则鹿中案乡射记云大夫兕中士鹿中此篇投壶是大夫士之礼故云士则鹿中不云兕中者畧之也知此投壶是大夫士礼者以经云主人请宾是平敌之辞与乡饮酒乡射同故知是大夫士也若诸侯则燕礼大射每事云请于公不得云主人请宾也此既非诸侯之礼而经云奏貍首者别取燕饮之义非谓尊卑之诗其诸侯相燕亦有投壶故左传云晋侯与齐侯燕投壶然则天子亦有之但古礼亡无以知也其中之形刻木为之状如兕鹿而伏背上立圆圈以盛算云奉之西阶上北面者案乡射礼将射之时司射升自西阶阶上北面告于宾故知此司射奉中在西阶上北面其执壶之人贱于司射故在司射之西以凡行礼统于主人虽俱在西阶而当尊东故燕礼大射宰夫代公为主人与宾俱升西阶而主人在东也】
　　【方氏慤曰矢将以授宾故主人奉之中将以待获故司射奉之壶将以待投故使人执之而已曰使人则不必有攸司也夫人而为之可也射以中为善故盛算之器名之投壶亦用射之中者以其为射之类亦以中为善故也】
　　主人请曰某有枉矢哨壶请以乐宾宾曰子有防酒嘉肴某既赐矣又重以乐敢辞【注燕饮酒既脱屦升坐主人乃请投壶也否则或射所谓燕射也枉哨不正貌为谦辞　疏知既脱屦升坐主人乃请投壶也者案燕礼取俎以出卿大夫皆降宾反入及卿大夫皆脱屦升就席羞庶羞之后乃云若射则大射正为司射则知此亦在脱屦升坐之后若乡射之礼则在饮酒未旅之前为射以其询众庶礼重故早射异于燕射也】
　　【方氏慤曰矢以直为善壶以正为善】
　　蕙田案王肃云枉不直哨不正与郑小异今本大戴礼乃作峭谬甚
　　主人曰枉矢哨壶不足辞也敢固以请宾曰某既赐矣又重以乐敢固辞【注固之言如故也言如故辞者重辞也】主人曰枉矢哨壶不足辞也敢固以请宾曰某固辞不得命敢不敬从【注不得命不以命见许】宾再拜受主人般还曰辟主人阼阶上拜送宾般还曰辟【注宾再拜受拜受矢也主人既辟进授矢两楹之间也拜送送矢也辟亦于其阶上　疏此一经论宾与主人受矢送矢之节宾再拜受者宾既许主人投壶宾乃于西阶上北面再拜遥受矢也主人般还曰辟者主人见宾之拜乃般曲折还谓宾曰今辟而不敢受言此者欲止宾之拜也于是宾及主人各来两楹之间相就俱南面主人在东授矢于宾主人阼阶上拜送者主人既授矢之后归还阼阶上北面拜送矢也宾般还曰辟者宾受矢之后归于西阶上见主人之拜宾乃般还而告主人曰今辟而不敢受之言此者亦止主人拜知皆北面者案乡饮酒乡射拜受爵皆北面故知亦当北面熊氏云以拜时还辟或可东西面相拜又以曰辟者是賛者来辞告主人及宾言曰辟义亦通也】
　　【吕氏大临曰投壶之礼主人奉矢三请宾三辞而后许拜受拜送皆般还以辟有加于射礼者不敢以礼杀而纡吾敬也燕乐而不淫礼杀而敬不衰此徳所以修交所以久也】
　　已拜受矢进即两楹间退反位揖宾就筵【注主人既拜送矢又自受矢进即两楹间者言将有事于此也退乃揖宾即席欲与偕进明为偶也宾席主席席皆南乡间相去如射物疏此一经明宾主受矢之后就投壶之筵己拜受矢者谓主人拜送矢之后主人賛者持矢授主人主人于】
　　【阼阶上受矢也进即两楹间退反位者主人受矢之后乃独来就两楹间者言将有事于此也看投壶处所乃却退反阼阶之位揖宾就筵者主人于阼阶之上西面揖宾令就投壶之筵于是宾主各来就筵注云退乃揖宾者解经退反位揖宾也所以揖之者欲与宾俱即席相对为耦而共投壶云宾席主人席皆南乡间相去如射物者以壶在于南故知投壶南乡也投壶是射之类故知席相去如射物也物为射者所立之处物长三尺阔一尺二寸两物东西相去容一弓故乡射记云物长如笴其间容弓距随长武注云笴长三尺距随者物横画也】
　　陈氏礼书古者诸侯之射必先行燕礼卿大夫之射必先行乡饮酒之礼投壶射之类必先行燕饮焉此宾所以辞曰子有防酒嘉肴某既赐矣又重以乐也主人位于阼阶之上然后奉矢三请于两楹之间既受则退而拜送既拜送自受矢既受矢则进而示有事又退而揖宾就筵则主人再即楹间而再复位矣宾位于西阶之上再辞乃从然后受矢于两楹之间退而拜于其位则宾一即楹间而一复位矣乡射司射升自西阶西面北上北面告于宾乡射乡饮拜受爵送爵皆北面然则司射奉中宾主拜送矢受矢皆北面可知也司射执矢奉中北面则使人执壶亦北面可知也乡射射在脱屦升坐之前燕礼射在脱屦升坐之后投壶所以乐宾也类于燕礼故郑氏谓燕饮酒既脱屦升坐主人乃请投壶也
　　司射进度壶间以二矢半反位设中东面执八算兴【注度壶度其所设之处也壶去坐二矢半则堂上去宾席主人席邪行各七尺也反位西阶上位也设中东面既设中亦实八算于中横委其余于中西执算而立以请宾俟投　疏前经宾主既就筵此经明进度壶并算之节司射进度壶者司射于西阶之上于执壶之人处受壶乃东向来宾主筵前进所量度其壶置于宾主筵南间以二矢半者投壶有三处室中堂上及庭中也日中则于室日晚则于堂太晚则于庭是各随光明处也矢有长短亦随地广狭室中狭矢长五扶堂上稍广矢长七扶庭中大广矢长九扶四指曰扶扶广四寸五扶者则二尺也七扶者则二尺八寸也九扶者则三尺六寸也虽矢有长短而度壶皆使去宾主之席各二矢半也室中去席五尺堂上则去席七尺庭中则去席九尺反位者司射度壶既毕更还西阶上位设中者司射西阶上取中稍进东面而设中也东面执八算兴者既设中之后于中西东面手执八算而兴起其中里亦实八算注亦实八算于中横委其余于中西此约乡射文实八算于中今此投壶射之类故云亦实八算于中亦者亦乡射也】请宾曰顺投为入比投不释胜饮不胜者正爵既行请为胜者立马一马从二马三马既立请庆多马请主人亦如之【注请犹告也顺投矢本先入也比投不拾也胜饮不胜言以能养不能也正爵所以正礼之爵也或以罚或以庆马胜算也谓之马者若云技艺如此任为将帅乗马也射投壶皆所以习武因为乐疏此一经明司射告宾主以投壶之法顺投为入者司射执八算起而告宾党为投壶之法也顺本也言矢有本末投矢于壶以矢本入者乃名为入则为之释算也若矢以末入则不名为入亦不为之释算也比投不释者比频也又宾主投壶法要更递而投不得以前既入喜悦不待后人投之而已频投频投虽入亦不为之释算也胜饮不胜者又告云若投胜者则酌酒饮于不胜者也正爵既行者又说饮法也正爵谓胜饮不胜之爵也以其正礼故谓为正爵既行谓行爵竟也请为胜者立马者此谓行正爵毕而为胜者立马者则又取算以为马表于胜数也必谓算为马者马是威武之用为将帅所乗今投壶及射亦是习武而胜者自表堪为将帅故云马也一马从二马者每一胜輙立一马礼以三马为成若専三马则为一成但胜偶未必専频得三若胜偶得二劣偶得一一既劣于二故彻取劣偶之一以足胜偶之二为三故云一马从二马三马既立请庆多马者若频得三成或取彼足为三马是其胜已成又酌酒庆贺于多马之偶也请主人亦如之者司射请宾之党为每事并应曰诺竟而司射又请主人事事亦如宾而主人皆亦曰诺如宾也案乡射司射请宾于西阶上请主人于阼阶上则此请宾请主人皆亦就宾主之前也又此经正爵为罚爵故下别云三马既备请庆多马今郑注或以罚或以庆则庆马胜算亦出正爵者郑通而解之罚庆俱是正爵故下文云正爵既行请彻马彼谓庆爵亦称正爵也案乡射礼三耦先射賔主乃射以射礼重也此投壶不立三耦以投壶礼轻故也】蕙田案请宾曰以下大戴礼多奏投壶之令一句文义较备比投不释下大戴礼多一算字亦较明一马从二马疏云定本无此一句大戴礼亦无此一句但玩上下文义有之为备今本大戴礼岂后人又因疏言而去之耶
　　陈氏礼书司射奉中于西阶上乃进度壶于詹前盖于是时受壶于使人而进焉然则使人执壶在司射之西矣射之中南当楅西当西序东面司射反西阶之位而设中则投壶之中亦东面矣投矢之礼以本入为顺末中为逆故曰顺投为入拾投取胜然后可数比投自乐不足为工故此投不释算汉人格五之法有功马有散马皆刻马象而植焉郑氏释周礼火弊献禽谓旌弊争禽而不审者罚以假马投壶之马盖亦如此
　　【方氏慤曰凡射人各四矢诗言四矢反兮是也四矢则四算投壶亦如之宾与主则八算矣上言入下言释互相明也】
　　【吕氏大临曰矢本入则本末之序正矣左右拾投则宾主之仪答矣不如是则虽投不为入虽入不释算所以责审固详节文也故射与投壶所以观人之徳必容体比于礼容节比于乐不尚于苟中也】
　　命者曰请奏貍首间若一大师曰诺【注鼓瑟者也貍首诗篇名也今逸射义所云诗曰曾孙侯氏是也间若一者投壶当以为志取节焉　疏此一经明司射命工作乐节投壶之仪命者请奏貍首者谓司射命遣鼓瑟之者请奏貍首之篇间若一者谓前后乐节中间疏数如似一也知鼓瑟者郑约乡射礼用瑟也案下有鲁鼓薛鼓节亦有鼓以为重故特云命者云貍首诗篇名也者以与射义驺虞采苹相类故知诗篇名也既非诸侯投壶而奏貍首者义取燕饮之仪犹如郷射奏驺虞不计人之尊卑云投壶当以为志取节焉者解所以问若一投壶者当听之以为志取投合于乐节故颂中间若一也案乡射三畨初一畨耦射不释算第二畨释算未作乐第三畨乃用乐此投壶发初即用乐者以投壶礼轻主于欢乐故也】
　　【方氏慤曰以歌貍首故命者奏之间者乐之节欲其终始相协故曰若一】
　　左右告矢具请拾投有入者则司射坐而释一算焉宾党于右主党于左【注拾更也告矢具请更投者司射也司射东面立释算则坐以南为右北为左也已投者退各反其位　疏此一经论投壶之事中者释算之仪左右告矢具者左谓主人右谓宾客司射告主与宾以矢具也请拾投者拾更也司射又请宾主更递而投于是乃投壶也有入者则司射坐而释一算焉者若矢入壶者则司射乃坐释一算于地也宾党于右者右谓司射之前稍南也主党于左者左谓司射之前稍北也已投者退各反其位约乡射礼射毕则各反其位则知投壶者毕亦各反其位辟后来也反位谓主党于东宾党于西】卒投司射执算曰左右卒投请数二算为纯一纯以敢一算为奇遂以奇算告曰某贤于某若于纯奇则曰奇钧则曰左右钧【注卒已也宾主之党毕已投司射又请数其所释左右算如数射算一纯以取实于左手十纯则缩而委之每委异之有余则横诸纯下一算为奇奇则缩诸纯下兼敛左算实于左手一纯以委十则异之其他如右获毕则司射执奇算以告于宾与主人也若告云某贤于某者未斥主党胜与宾党胜与以胜为贤尚技艺也钧犹等也等则左右手各执一算以告　疏此一经明投壶算数之仪卒投者谓投壶卒也司射执算曰左右卒投请数者司射于壶西东面执算请曰宾主之党卒竟投请数算二算为纯一纯以取者纯全也二算合为一全地上取算之时一纯则别而取之一算为奇者一算谓不满纯者竒只也故云一算为奇遂以奇算告者奇余也谓左右数钧等之余算手执而告曰某贤于某若干纯者或左或右不定故称某贤贤为胜者也胜者若有双数则云若干纯假令十算则云五纯也奇则曰奇者若有奇数则曰奇假令九算则曰九奇也钧则曰左右钧者钧犹等也等则左右各执一算以告云如数射算者以投壶射之类故知此数投壶之算如数射算云一纯以取至其他如右获此皆乡射之礼文也一纯以取实于左手谓就地上之算以右手每一纯别而取实于左手云十纯则缩而委之每委异之者满十纯则从而委之于地司射东面则东西为缩每十双则东西缩为一委每有十双更别委之故云每委异之云有余则横诸纯下者有余谓不满十双或八双九双以下则横于纯下谓横在十纯之西南北置之云一算为奇奇则缩诸纯下者若惟有一算则缩之零纯之下在零纯之西东西置之此谓数右算之法若数左算则异于右算谓总敛地之算实于左手之中每一纯取以委地满中则异之谓满十纯总为一委云其他如右获者谓所纵所横如右获也】
　　蕙田案遂以奇算告曰某贤于某若干纯大戴礼作有胜则司射以其算告曰某党贤于某党贤若干案时已卒投有胜所不必言司射见上不必复出其算其字当为奇字之讹并当从小戴为确
　　陈氏礼书射礼主人为下射宾为上射释算上射于右下射于左投壶之释算亦如之然则宾党为上投主党为下投矣射礼之数右获一纯以取实于左手十纯则缩而变之每委异之有余则画诸纯下一算为竒奇则缩诸纯下然后兼两左算实于右手一纯以委十则异之其他如右获投壶之数算亦如之然则宾党之算自地数之以实于手主党之算自手数之以委于地矣
　　命酌曰请行觞酌者曰诺当饮者皆跪奉觞曰赐灌胜者跪曰敬养【注司射又请于宾与主人以行正爵酌者胜党之弟子酌者亦酌奠于豊上不胜者坐取乃退而跪饮之灌犹饮也言赐灌者服而为尊敬辞也周礼曰以灌宾客赐灌敬养各与其偶于西阶上如饮射爵　疏此一节明饮不胜之仪命酌曰请行觞者谓司射命此酌酒者曰敬以请宾与主人行觞谓罚爵之事宾主已许汝当酌之酌者曰诺者谓胜党之弟子曰诺受领许酌乃于西阶上南面设丰洗觯升酌坐奠于丰上也当饮者皆跪奉觞曰赐灌者谓胜者与不胜者俱升西阶胜者在东不胜者跪取丰上之爵手奉其觞曰蒙赐灌灌犹饮也胜者跪曰敬养者胜者跪执之曰敬以此觞而养不能注酌者胜党之弟子此乡射礼文也案彼文云弟子奉丰升设于西楹之西胜者之弟子洗觯升酌南面坐奠于丰上是也云赐灌敬养各与其偶于西阶上如饮射爵者以投壶射类故约乡射而知也】
　　蕙田案命酌曰请行觞酌者曰诺大戴礼作举手曰诸胜者之弟子为不胜者酌酌者曰诺以酌皆请举酒盖谓司射举手以诏胜党之弟子如此所记有详畧其义则同也
　　陈氏礼书射礼既数获司射适堂西命弟子设丰弟子奉丰升设于西楹之西乃降胜者之弟子洗觯升酌南面坐奠于丰上胜者皆决遂执张弓不胜者皆袭説决拾郤左手右加弛弓于上遂以执弣司射作升饮者胜者先升堂少右不胜者进北面坐取丰之上觯兴少退立卒觯进坐奠于丰下兴揖先降投壶礼命酌曰请行觞酌者曰诺此与弟子洗觯升酌者类也当饮者皆跪奉觞此与不胜者取觯少退立卒觯者类也献之属莫重于祼不胜者曰赐灌所以重胜者之礼已也酒所以养老与病胜者跪曰敬养所以矜不胜者之养于己也然则使酌者行觞特宾主党之礼而已少仪曰侍投则拥矢胜则洗而以请客亦如之则卑者之于尊长主人之于客必亲洗而酌焉此使酌者异矣侍投之礼罚不以角则凡投以角不以觯矣以角不以觯则无用丰为郑氏曰酌奠于丰于经无见
　　正爵既行请立马马各直其算一马从二马以庆庆礼曰三马既备请庆多马宾主皆曰诺【注饮不胜者毕司射又请为胜者立马当其所释算时也三立马者投壶如射亦三而止也三者一党不得三胜其一胜者并其马于再胜者以庆之明一胜不得庆也饮庆爵者耦亲酌不使弟子无丰疏此一经论饮不胜者毕司射请为胜者立马以表显贤能之事马各直其算者直当也谓所立之马各当其初释算之前所释之算东中之西也一马从二马者投壶与射礼同亦三畨而止每畨胜者则立一马假令宾党三畨俱胜则立三马或宾党两胜而立二马主党一胜但立一马即以主党从就宾党二马以少足益于多以助胜者为荣以庆者一马从二马之后乃以庆贺多马故云以庆但此经上云请立马者是司射请辞马各直其算一马从二马以庆是礼家陈事之言也庆礼曰三马既备请庆多马者此还是司射请辞言为庆之礼胜者三马既已备具请酌酒庆贺于多马者宾主皆曰诺者无问胜与不胜皆称曰诺注云投壶如射亦三而止也者以投壶射礼观之知亦三畨而止案乡射礼初畨三耦射但唱获而已未释算亦未饮不胜者第二番耦射毕宾主之党皆射毕乃释算饮不胜者第三番三耦及宾主等皆射中鼓节乃释算饮卒觯今投壶初则不立三耦唯宾主三番而止云三者一党不得三胜者解一马从二马之意言或宾或主之党党中不能三番得胜故以一胜之马并其马于再胜者以庆之明一胜者不得庆也云饮庆爵者耦亲酌不使弟子无丰者以饮不胜之时贱其无能故耦不亲酌使弟子酌奠于丰上则乡射礼所云者是也今既尊贤当须亲酌手自授之故知不使其弟子无丰也皇氏以为三番而止者谓三耦投壶而止案乡射礼每番皆三耦而止今云三耦投壶而止非其义也】
　　陈氏礼书射礼三耦而已投壶之礼宾主亦三而已每一胜则立一马故三胜者立三马然一党不皆三胜或主党一胜宾党再胜则以一胜之马从二马以明一胜不足以为功三胜足以兼人也马各直其算则立于中之西算之东矣多马有庆则耦必亲酌矣蕙田案此节之首大戴礼云司正曰正爵既行请为胜者立马案此据注亦司射之事此经无司正当是今本大戴礼误也
　　正爵既行请彻马【注投壶礼毕可以去其胜算也既彻马无算爵乃行】
　　蕙田案大戴礼于此节之下有终则复始一句投壶礼毕无算爵已行似不应有复始之事误也
　　算多少视其坐筹室中五扶堂上七扶庭中九扶算长尺二寸壶颈修七寸腹修五寸口径二寸半容斗五升壶中实小豆焉为其矢之跃而出也壶去席二尺半矢以柘若棘毋去其皮【注算多少视其坐算用当视坐投壶者之众寡为数也投壶者人四矢亦人四算筹矢也铺四指曰扶一指按寸春秋传曰肤寸而合投壶者或于室或于堂或于庭其礼防随宴早之宜无常处算长尺二寸其节三扶可也或曰算长尺有握握数也修长也腹容斗五升三分益一则为二斗得圜囷之象积三百二十四寸也以腹修五寸约之所得求其圜周圜周二尺七寸有奇是为腹径九寸有余也实以小豆取其滑且坚矢用柘棘取其坚且重或以棘取无节　疏此一节明算及矢长短多少并言壶之大小及矢之所用以仪礼凖之此亦正篇之意彼以正言也今録记者既陈正礼于上又以此诸事继之算之多少视其坐者言算之多少视其所坐之人每人四矢亦人四算也筹室中五扶堂上七扶庭中九扶者筹矢也室中最狭故五扶堂上差寛故七扶庭中弥寛故九扶投壶者人四矢案乡射及大射人皆乗矢故知四矢也云春秋传曰肤寸而合者此僖三十一年公羊传文引之者证彼肤与此扶同也腹容斗五升三分益一则为二斗者以斗五升其数难计故加三分益一为二斗从整数计之云得圜囷之象积三百二十四寸也者以算法方一寸髙十六寸二分为一升则一斗之积方一寸髙一百六十二寸也二斗之积为三百二十四寸也于此壶之圜囷之中凡有三百二十四寸也云以腹修五寸约之所得者腹之上下髙五寸共有三百二十四寸今且以壶底一寸约之即于三百二十四寸之中五分之一得六十四寸八分也是腹修五寸约之所得之数也云求其圜周圜周二尺七寸有奇者壶底一重既有六十四寸八分以圜求方须三分加一六十四寸八分分为三分则一分有二十一寸六分并前六十四寸八分得八十六寸四分也即是壶底一重方积之数也今将八十六寸开方积之九九八十一则为方九寸强也一面有九寸强四面凡有三十六寸强今以方求圜四分去一有二十七寸强是壶圜周二十七寸有强故云圜周二尺七寸有奇也郑之此计据二斗之数必知然者壶径九寸以圜求方以方九寸计之凡九九八十一壶底一重有八十一寸五重则有五个八十一寸总为四百五寸今以方求圜四分去一去其一百一寸四分寸之一余三百三寸四分寸之三于二斗之积三百二十四寸之内但容三百三寸四分寸之三余有二十寸四分寸之一不尽故云圜周二十七寸有奇乃得尽也若以斗五升计之计一斗五升之积有二百四十二寸则壶之所径唯八寸余也得容此数必知然者凡方八寸开方计之八八六十四得六十四寸壶髙五重则五个六十四寸总为三百二十寸以方求圜四分去一去八十寸余有二百四十寸于一斗五升之积余有三寸不尽是壶径八寸有余乃得尽也今检郑之文注之意以二斗整数计之不取经文斗五升之义故云圜周二足七寸有奇今算者以其二尺七寸之圜必受斗五升之物数不相会也或云壶体腹之上下各渐减杀苟欲望合恐非郑意】
　　【陈氏礼书先王制礼未尝无所因焉故室必用几而因几以度室堂上必用筵而因筵以度堂野外必用步而因步以度野投壶用指而已故因指以度筹春秋传曰肤寸而合其説先儒则谓之侧手为肤铺四指为扶一指案寸则肤扶一也投或于室或于堂或于庭筹之扶或以五或以七或以九者所以随日之早晏视地之广狭也　投壶算长二尺射箭筹长尺有握握布四指则射筹长投算矣然射矢不曰筹故箭算曰筹投矢曰筹故箭筹曰算大戴谓算大八分壶径修七寸腹修五寸先儒释大戴礼谓壶髙尺二寸并颈腹言之然则壶固无足矣观司尊彛壶尊与着尊同列则壶之无足可知】
　　朱子曰今详经文不言壶之围径而但言其髙之度容之量以为相求互见之巧且经言其所容止于斗有五升而注乃以二斗释之则经之所言者圜壶之实数而注之所言乃借以方体言之而算法所谓虚加之数也盖壶为圜形斗五升为奇数皆繁曲而难计故算家之术必先借方形虚加整数以定其法然后四分去一以得圜形之实此郑氏所以舎斗五升之经文而直以二斗为説也然其言知借而不知还知加而不知减乃于下文遂并方体之所虚加以为实数又皆必取全寸不计分厘定为圜壶腹径九寸而圜二尺七寸则为失之疏家虽知其失而不知其所以失顾乃依违其间讫无定説是以读者不能无疑今以算法求之凡此言二斗之量者计其积实当为三百二十四寸而以其髙五寸者分之则每髙一寸为广六十四寸八分此六十四寸者此为正方又取其八分者割裂而加于正方之外则四面各得二厘五毫之数乃复合此六十四寸八分者五为一方壶则其髙五寸其广八寸五厘而外方三尺二寸二分中受二斗如注之初说矣然此方形者算术所借以为虚加之数尔若欲得圜壶之实数则当就此方形规而圜之去其四角虚加之数四分之一使六十四寸八分者但为四十八寸六分三百二十四寸者但为二百四十三寸则壶腹之髙虽不减于五寸其广虽不减于八寸五厘而其外围则仅为二尺四寸一分五厘其中所受仅为斗有五升如经之云无不借会矣
  </div>
  <div class="pagination">
   <a href="五礼通考_page254.html">
    上一页
   </a>
   <span>
    ...
   </span>
   <a href="五礼通考_page250.html">
    250
   </a>
   <a href="五礼通考_page251.html">
    251
   </a>
   <a href="五礼通考_page252.html">
    252
   </a>
   <a href="五礼通考_page253.html">
    253
   </a>
   <a href="五礼通考_page254.html">
    254
   </a>
   <span class="current-page">
    255
   </span>
   <a href="五礼通考_page256.html">
    256
   </a>
   <a href="五礼通考_page257.html">
    257
   </a>
   <a href="五礼通考_page258.html">
    258
   </a>
   <a href="五礼通考_page259.html">
    259
   </a>
   <a href="五礼通考_page260.html">
    260
   </a>
   <span>
    ...
   </span>
   <a href="五礼通考_page256.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
