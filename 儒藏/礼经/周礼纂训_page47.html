<!DOCTYPE html>
<html>
<head>
    <meta charset="UTF-8">
    <title>周礼纂训 - 第 47 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼纂训 - 第 47 页/共 54 页</h1>
    <div class="content">　　注功农功力勤力
　　二曰军刑上命纠守
　　注命将命也守不失部伍
　　三曰乡刑上徳纠孝
　　注徳六徳也善父母为孝
　　四曰官刑上能纠职
　　注能能其事也职职事修理
　　五曰国刑上愿纠暴【愿音愿刘又音原暴注作恭】
　　注愿慤慎也暴当为恭字之误训凡此五者盖皆丽于五刑者也故诸官之中多有云附于刑者归于士是也明未附于刑者当官薄罚之也乡刑即大司徒所未乡之八刑官刑与太宰八法中官刑有异国刑即司市所谓以刑罚禁暴而去盗故曰纠暴也不曰市刑而曰国刑何也惟市在国中若其余居民在国中者当从乡刑之条刑不上大夫其言官刑何也葢此所谓官刑乃施之于在官者府史胥徒之属故上云纠万民明非官长也野刑军刑乡刑外事也官刑国刑内事也
　　以圜土聚敎罢民【罢音皮】
　　注圜土狱城也聚罢民其中困苦以敎之为善也民不愍作劳有似于罢
　　凡害人者寘之圜土而施职事焉以明刑耻之【寘之豉反又音示】
　　注害人谓为邪恶已有过失丽于法者以其不故犯法寘之圜土系敎之施职事以所能役使之明刑书其罪恶于大方版着其背
　　疏按司救云凡民之有衺恶者三罚而士加明刑耻诸嘉石役诸司空即此下文者是也此谓过轻直坐嘉石不入圜土也彼又云其有过失者三罚而归于圜土此谓罪重不坐嘉石径入圜土其昼日亦役诸司空夜乃入圜土也
　　其能改者反于中国不齿三年其不能改而出圜土者杀
　　注反于中国谓舍之还于故乡里也司圜职曰上罪三年而舍中罪二年而舍下罪一年而舍不齿者不得以年次列于平民出谓逃亾
　　以两造禁民讼入束矢于朝然后听之【造七报反】
　　注讼谓以财货相告者造至也使讼者两至既两至使入束矢乃治之也不至不入束矢则是自服不直者也必入矢者取其直也古者一弓百矢束矢其百个与
　　疏此与下所言禁者谓令先入此物不实则没入官若不入则是自服不直禁民省事之法也
　　以两剂禁民狱入钧金三日乃致于朝然后听之【剂子随反】注狱谓相告以罪名者剂今券书也使狱者各赍券书既两券书使入钧金又三日乃治之重刑也不劵书不入金则是自服不直者也必入金者取其坚也三十斤曰钧
　　疏剂券书者谓狱讼之要辞
　　以嘉石平罢民
　　注嘉石文石也之外朝门左平成也成之使善
　　凡万民之有罪过而未丽于法而害于州里者桎梏而坐诸嘉石役诸司空重罪旬有三日坐期役其次九日坐九月役其次七日坐七月役其次五日坐五月役其下罪三日坐三月役使州里任之则宥而舍之【桎音质梏古毒反】
　　注木在足曰桎在手曰梏
　　疏未丽于法对入圜土为法
　　以肺石达穷民【肺芳废反】
　　注肺石赤石也
　　凡逺近独老防之欲有复于上而其长弗达者立于肺石三日士听其辞以告于上而罪其长【其营反长丁丈反上时掌反】
　　注无兄弟曰无子孙曰独复犹报也上谓王与六也长谓诸侯若乡遂大夫
　　正月之吉始和布刑于邦国都鄙乃县刑象之法于象魏使万民观刑象挟日而敛之【县音】
　　注布刑布五刑于天下
　　凡邦之大盟约涖其盟书而登之于天府大史内史司防及六官皆受其贰而藏之
　　疏大盟约谓王与诸侯因大防同而与盟训大史内史司防之职皆掌典籍者故受其贰
　　凡诸侯之狱讼以邦典定之
　　注邦典六典也以六典待邦国之治
　　凡大夫之狱讼以邦法断之【断丁乱反】
　　注邦法八法也以八法待官府之治
　　凡庶民之狱讼以邦成弊之【弊必世反】
　　注邦成八成也以官成待万民之治弊之防其狱讼也训一曰邦典司冦之三典也邦法所谓以八辟丽邦法附刑罚邦成士师之八成亦通
　　大祭祀奉犬牲
　　疏犬属西方金故司冦奉进之
　　若禋祀五帝则戒之日涖誓百官戒于百族
　　注戒之日卜之日也百族谓府史以下也郊特牲曰献命库门之内戒百官也大庙之命戒百姓也疏百官则大司冦临他官誓之百族则大司冦亲自戒之若然大宰掌百官之誓戒戒则亲为之誓亦是使余小官誓之以司冦不得涖大宰也引郊特牲者欲见此百族是府史以下彼百姓是王之亲故入庙门乃戒之知百族非百姓者以其王之百姓亦同大宰戒之
　　及纳亨前王祭之日亦如之【亨普庚反】
　　注纳亨致牲
　　疏纳亨致牲者谓将祭之辰
　　奉其明水火
　　注明水火所取于日月者
　　疏水以配郁鬯与五齐火以给防亨也
　　凡朝觐防同前王大丧亦如之
　　注大丧所前或嗣王
　　疏言或者大丧中兼王丧及后世子若是后世子则王为正王也
　　大军旅涖戮于社
　　注社谓社主在军者也
　　凡邦之大事使其属跸【跸本亦作防音毕】
　　注属士师以下也训司冦佐王刑邦国首言轻重三典所以权衡用法之本次言内外五刑所以通举用刑之要此皆丽于刑罚者也欲其不致于刑也则有圜土以收敎之又不欲轻用其刑也则有两造两剂以禁止之乃罪复未至于圜土者又有嘉石以佐其阙匡直辅翼之道有不至焉者乎且力有不能具钧金束矢者又有肺石以达其穷老幼之情有不通焉者乎圣人之言畧举纲维而斟酌变通之道哀矜恻怛之思靡不具见焉矣正月以上乃条列治法正月以下乃施行治法又或有与他官共事者亦俱在正月之下惟当官独任者乃俱列于上此经之凡例也
　　小司冦之职掌外朝之政以致万民而询焉一曰询国危二曰询国迁三曰询立君
　　注外朝在雉门之外国危谓有兵冦之难国迁谓徙都改邑立君谓无冢适选于庶也
　　疏云立君谓无冢适者冢适双言后所生最长者为冢次冢为适无冢立适又无适乃立庶也训案下文兼有羣吏此独云万民者羣吏在朝是常万民则惟大事及讯疑狱乃致之故特言也
　　其位王南乡三公及州长百姓北面羣臣西面羣吏东面【乡许亮反】
　　注羣臣大夫士也羣吏府史也其孤不见者孤从羣臣大夫在公后
　　疏此孤位与射人及司士异射人司士职文孤位皆西方东面北上今此则在东方也训案此所谓三公即二乡而公一人者也言州长不言乡大夫者葢乡大夫乃为之尊不可同州长等居三公后当与羣臣为列共居西面故朝士职孤卿大夫位在左其中或有乡大夫在与三公在周官无位注疏谓二乡一人者乃致仕之三公愚谓不然既已致仕岂得复掌六盖三公在王朝掌六乡其采邑当别使吏治之耳
　　小司冦摈以叙进而问焉以众辅志而弊谋【摈兵刃反】注摈谓揖之使前也
　　疏以叙进谓先公以次而下训按志王之志也书曰谋及乃心
　　以五刑听万民之狱讼附于刑用情讯之至于旬乃弊之读书则用法【讯音信】
　　注附犹着也讯言也用情理言之冀有可以出之者十日乃防之郑司农云读书则用法如今时读鞫已乃论之
　　疏鞫谓劾囚之要辞行刑之时读已乃论其罪也训按用情讯之谓罪虽已附于刑而容有隐情未尽谓迫于不得已陷于不知与为亲受污之类王制所谓原父子之亲立君臣之义以权之意论轻重慎测浅深是也此乃法外之意推求至于旬日而无可原然后断罪读书用法明不以意为轻重王制所谓邮罚丽于事也一以见原情而不専于法一以见执法而无所于私
　　凡命夫命妇不躬坐狱讼
　　注不躬坐必使其属若子弟也防服曰命夫者其男子之为大夫者命妇者其妇人之为大夫妻者疏坐者古者取囚要辞皆对坐训按讯狱之时又有不躬坐者用法之时又有不即市者所以优异尊亲
　　凡王之同族有罪不即市
　　注郑司农云刑诸甸师氏
　　以五声听狱讼求民情
　　疏按吕刑惟貎有稽在狱定之后则此五听亦在要辞定讫其滥失更以五听观之训按五听以声为主何也听者听其辞其余色气皆因词而察之故主扵声也疏谓狱定之后乃有五听未必然经云求民情又其中有辞听之文若未听其词民情未得狱何由定乎愚谓上文五刑一节是纲此五听即所谓听之而附于刑之法也
　　一曰辞听
　　注观其出言不直则烦
　　二曰色听
　　注观其顔色不直则赧然
　　三曰气听
　　注观其气息不直则喘
　　四曰耳听
　　注观其听聆不直则惑
　　五曰目听
　　注观其眸子不直则眊然训听言之道先断其理次观其色次其气次察其神词者理之也耳目者神之官也先审其辞而理已得十四五矣参之色气与神人焉廋哉色动而易见气又次之神又次之也
　　以八辟丽邦法附刑罚
　　注辟法也丽附也犹着也
　　疏按曲礼云刑不上大夫郑注云其犯法则在八议轻重不在刑书若然此八辟不在刑书若有罪当议议得其罪乃附邦法而附于刑罚也训按丽与附互相解邦法刑书也八者人有犯罪则以刑书相依仿论罪而后附于刑罚八辟之刑罚或各降于刑书与
　　一曰议亲之辟
　　注郑司农云若今时宗室有罪先请是也
　　二曰议故之辟
　　注故谓旧知也
　　三曰议贤之辟
　　注贤谓有徳行者
　　四曰议能之辟
　　注能谓有道艺者
　　五曰议功之辟
　　注谓有大勲力立功者
　　六曰议贵之辟
　　注郑司农云若今时吏墨绶有罪先请是也
　　七曰议勤之辟
</div>
    <div class="pagination">
<a href="周礼纂训_page46.html">上一页</a><span>...</span><a href="周礼纂训_page42.html">42</a><a href="周礼纂训_page43.html">43</a><a href="周礼纂训_page44.html">44</a><a href="周礼纂训_page45.html">45</a><a href="周礼纂训_page46.html">46</a><span class="current-page">47</span><a href="周礼纂训_page48.html">48</a><a href="周礼纂训_page49.html">49</a><a href="周礼纂训_page50.html">50</a><a href="周礼纂训_page51.html">51</a><a href="周礼纂训_page52.html">52</a><span>...</span><a href="周礼纂训_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
