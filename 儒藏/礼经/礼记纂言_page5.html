<!DOCTYPE html>
<html>
<head>
    <meta charset="UTF-8">
    <title>礼记纂言 - 第 5 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记纂言 - 第 5 页/共 50 页</h1>
    <div class="content">　　○君所无私讳大夫之所有公讳
　　【郑氏曰无私讳谓臣言于君前不辟家讳尊无二也大夫之所则辟君讳也孔氏曰人于大夫之所止得辟公家之讳不得辟大夫讳也所以尊君也】
　　夫人之讳虽质君之前臣不讳也
　　【郑氏曰质犹对也臣于夫人之家恩逺也孔氏曰夫人君之妻夫人本家所讳臣虽对君前而言语不为讳也】
　　妇讳不出门
　　【郑氏曰妇亲逺于宫中言辟之孔氏曰门谓妇宫门妇家之讳但于妇宫中不言尔若于宫外则不讳也故臣对君前不讳夫人之讳田氏琼曰杂记母之讳宫中讳妻之讳不举诸其侧此妇讳与母讳同者杂记分尊卑此据不出门大畧言之尔】
　　大功小功不讳
　　【孔氏曰古者期亲则为讳田氏琼曰杂记卒哭乃讳王父母兄弟世父叔父姑姊妹子与父同讳父讳齐衰亲也然则大功小功不讳矣熊氏云大功亦讳小功不讳若小功与父同讳则亦讳之马氏曰曲礼言王父母则于已为祖者也杂记言王父母则于父为祖者也于父为祖则于已为曾祖而其服则小功于父为世父叔父姑则于已为从祖祖姑而其服亦小功于父为姊妹则于已为姑而其服则期与大功凡此以父为之讳而讳之是大功小功有所谓讳也大功小功不讳言其不与父同讳者而已】
　　庙中不讳诗书不讳临文不讳
　　【郑氏曰庙中谓有事于髙祖则不讳曾祖以下尊无二也于下则讳上何氏曰诗书谓教学时也临文谓执礼文行事时也论语云诗书执礼是教学唯诗书有诵礼则不诵唯临文行事若有所讳则并失事正胡氏曰诗书谓诵诗读书时临文谓文章旧云礼文恐非李氏曰箕子为武王陈洪范曰邦其昌临文不讳也】
　　○入竟而问禁入国而问俗入门而问讳【竟与境同】
　　【郑氏曰皆为敬主人也禁谓政教俗谓常行与所恶也国城中也孔氏曰竟界首也凡至竟界当先访问国中政教何所禁忌入国门内城中亦先问风俗所常行也门主人之门讳主人祖先君名欲为避之宜先知之主人出至大门外迎客客入门方应交接故问讳以门为限也吕氏曰问禁若孟子言问国之大禁然后敢入是也问俗谓其国之礼俗有与它国不同者也问讳賔为主人讳也私讳不出门门之内虽賔亦得讳之所以敬主人也王氏曰邑国皆有竟竟内各有禁俗系于国国殊则有异俗国非特城中而已】
　　右记避讳之礼凡三节














　　礼记纂言卷一中
<经部,礼类,礼记之属,礼记纂言>
　　钦定四库全书
　　礼记纂言卷一下　　　　　元　吴澄　撰曲礼
　　君子将营宫室宗庙爲先廏库爲次居室爲后凡家造祭器爲先牺赋爲次养器爲后【廏九又切造才早切牺许宜切养羊尚切郑氏曰先宗庙次廏库重先祖及国之用家造谓家始造事牺赋以税出牲孔氏曰赋敛邑民供出牲牢故曰牺赋养器供养人之饮食器也吕氏曰营宫室虽大夫有宗庙皆然非独诸矦也言家造虽士有田禄者皆然非独大夫也宗庙祭器事吾先也廏库牺赋待吾众也居室养器奉吾私也此先后之序也廏以养牛马牺牲库以藏兵也牺赋亦谓其器也牺牲之器如牢互盆镣之属也赋兵赋也其器如弓矢旗物戈劔之属也澄曰凡家造谓凡人家所造之器牺赋谓牺牲兵赋之器吕说得之】
　　无田禄者不设祭器有田禄者先爲祭服君子虽贫不粥祭器虽寒不衣祭服爲宫室不斩于丘木【粥音育衣于计切方氏曰无田禄者不设祭器故礼运以祭器不假爲非礼有田禄者必具祭服故王制以祭器不假为礼郑氏曰祭器可假有田禄者祭服宜自有粥卖也丘垄也不粥不衣不斩广敬也孔氏曰大夫及士有田禄者乃得造器犹不具唯天子大夫四命以上者得备具若诸矦非四命无田禄则不得造故礼运云大夫声乐皆具祭器不假非礼也据诸矦大夫言之也若有田禄虽得造器必先爲祭服后为祭器縁人形参差衣服有大小不可假借故宜先造而祭器之品量其制同旣可暂假故营之在后吕氏曰孟子曰惟士无田则亦不祭牲杀器皿衣服皆不备故也不祭则荐而已与庶人同故不设祭器也有田禄则牲杀器皿衣服皆不可不备祭器所以事其先粥之则无以祭无以祭则不仁也祭服所以接鬼神衣之则防亵则不敬也丘木所以庇其宅兆为宫室而斩之是慢其先而济吾私亦不敬也】
　　○祭服敝则焚之祭器敝则埋之防敝则埋之牲死则埋之【防与防同】
　　【郑氏曰祭服祭器防并牲皆不欲人防之焚之必已不用埋之不知鬼神之所为孔氏曰服是身着之物故焚之牲器之类并为鬼神之用虽败不知鬼神用与不用故埋之埋之犹在焚之则消所以焚之埋之异也若不焚埋人或用之为防慢鬼神之物也】
　　○临祭不惰【惰徒卧切】
　　【郑氏曰惰为无神也孔氏曰祭如在故临祭须敬不得怠惰鬼神飨徳祭若怠惰则神不歆】
　　○凡祭于公者必自彻其爼
　　【郑氏曰祭于公助祭于若也自彻其俎臣不敢烦君使也大夫以下或使人归之孔氏曰此谓士助君祭大夫以下自祭其庙则使人归賔俎】
　　○礼曰君子抱孙不抱子此言孙可以爲王父尸子不可以爲父尸
　　【郑氏曰以孙与祖昭穆同孔氏曰礼曰者皆旧礼语也抱孙不抱子谓祭祀之礼必须尸尸必以孙今子孙行并皆幼弱则必抱孙爲尸不得抱子爲尸作记者旣引礼又自解云此言孙可以爲王父尸子不可以为父尸故也曽子问云尸必以孙孙幼则使人抱之无孙则取于同姓可也方氏曰凡爲尸者不必皆幼必曰抱以见礼之所在不以幼而废也王氏炎曰特牲礼注大夫士以孙之伦爲尸言伦明非已孙崔灵恩谓大夫用已孙为尸非也张子曰父于子尊严故不抱孙自有其父故在祖则可抱非谓为尸而抱也尸是孙行反以子道事之则事亲之道可以喻矣澄按张子之意谓君子于生之时爲祖者抱其孙而为父者不抱其子故死而立尸以祭可以孙行为尸而不可以子行为尸也然曾子问篇旣有孙幼则使人抱之之文则不若旧注之说爲当】
　　○支子不祭祭必告于宗子
　　【郑氏曰不敢自专孔氏曰支子庶子也祖祢庙在适子之家而庶子贱不敢輙祭之也支子虽不得祭若宗子有故庶子代摄犹宜告宗子然后祭程子曰古所谓支子不祭者唯使宗子立庙主之而已支子虽不祭至于齐戒致其诚意则与主祭者不异可与则以身执事不可与则以物助但不别立庙为位行事而已】
　　○凡祭有其废之莫敢举也有其举之莫敢废也【郑氏曰爲其渎神也废举谓若殷废农祀弃后不可复废弃祀农也孔氏曰祭有常典不可輙擅废兴吕氏曰废之莫敢举如已毁之庙已变置之社稷不可复祀也举之莫敢废如已修之坛墠而輙毁已正之昭穆而輙变也陈氏曰祀典之所秩则不可以废废之爲不仁祀典之所不秩则不可以举举之爲不智周官大祝禁督逆祀命者礼记山川神祗有不举者爲不敬不敬者君削以地宗庙有不顺者爲不孝不孝者君绌以爵夫逆祀命而有所举则在所禁逆祀命而有所废则在所督不敬者在所削不孝者在所绌此人臣所以谨常祀而毋渎礼也】
　　非其所祭而祭之名曰滛祀滛祀无福
　　【郑氏曰妄祭神不飨吕氏曰非其所祭如法不得祭与不当祭者滛过也以过祀神故无福福者百顺之名也陈氏曰神不歆非类民不祀非族非族而祀之则于礼爲谄于命为逆于祀爲渎其欲徼福也难矣昔楚昭王不祀河甯武子不祀相皆能变易旧俗以趋于正知此礼矣】
　　○天子祭天地祭四方祭山川祭五祀嵗徧诸矦方祀祭山川祭五祀嵗徧大夫祭五祀嵗徧士祭其先【郑氏曰祭四方谓祭五官之神于田郊也勾芒在东祝融后土在南蓐收在西防在北诗云来方禋祀方祀者各祭其方之官而已五祀户灶中霤门行也孔氏曰天地有覆载大功天子王有四海故得祭天地以报其功诸矦旣不得祭天地又不得緫祭五方之神惟祀当方故云方祀山川在其地则祭之无则不祭大夫不得方祀及山川直祀五祀而已士祭其先不云嵗徧者以士祭先祖嵗有四时更无余神故也吕氏曰天子继天而王君天下而有之冬日至祀天夏日至祭地四时各祭其方以迎气又各望祭其方之山川及五祀此所谓嵗徧也天子有天下故得祭天地四方山川五祀言无所不及也诸矦有国国必有方祭其所居之方而已非所居之方及山川不在竟内者皆不得祭故曰方祀祭山川祭五祀言有及有不及也大夫有家不与山川之祀所得祭者五祀而已士不得立家故五祀之祀亦不得行然自天子至于庶人皆得祭其先先者吾身之所自出也天子至大夫言祭百神而不及其先唯于士言者举轻以明重且言士有不得祭者也方氏曰天子祭天地则天下之事诸矦方祀则一国之事大夫祭五祀则一家之事士祭先则一身之事葢德有隆杀故所祭之神有大小业有广狭故所祭之神有逺近也】
　　○天子以牺牛诸矦以肥牛大夫以索牛士以羊豕【索所百切】
　　【郑氏曰牺纯毛也肥养于涤也索求得而用之孔氏曰大夫士天子大夫士也若诸矦大夫即用少牢士则用特牲其丧祭大夫亦得用牛士亦用羊豕故杂记云上大夫之虞也少牢卒哭成事祔皆大牢下大大夫之虞也犆牲卒哭成事祔皆少牢是也据此诸矦不得用牺牛祭义云天子诸矦有养兽之官牺牷祭牲必于是取之者葢诸矦对卿大夫亦得云牺若对天子则称肥尔其大夫牲体完全亦有牺牲之称故上云大夫牺赋为次但不毛色纯尔按楚语观射父云大夫牛羊必在涤三月小者犬豕不过十日此大夫索牛士羊豕旣不在涤三月当十日以上但不知其日数耳方氏曰天子以牺牛则虽肥而或伤亦在所不用诸矦但取其肥而已不必牺也大夫但取其具而已又不必肥也至于士虽索牛亦不得而用矣唯羊豕可也祭义言天子诸矦必有养兽之官故得有牺肥之牛也牛人凡祭祀共其求牛此特于大夫言索者以无养兽之官必索后得之也羊豕者或羊或豕也】
　　○大飨不问卜不饶富
　　【郑氏曰大飨祭帝于明堂也富之言备也备而已勿多于礼也孔氏曰此大飨与月令季秋大飨帝同不得以其大飨丰饶其物使之过礼叶氏曰季秋大飨于明堂牲也日也莫不卜也特言不问者恐渎神也方氏曰礼之言大飨者十有一而其别有五祭帝一也袷祭先王二也天子飨诸矦三也两君相见四也凡飨賔客五也若月令季秋大飨帝礼器郊特牲大飨腥祭帝之大飨也礼器又言大飨其王事大飨之礼不足以大旅祫祭先王之大飨也郊特牲又言大飨尚腶脩天子飨诸矦之大飨也郊特牲又言大飨君三重席而酢仲尼燕居言大飨有四坊记言大飨废夫人之礼两君相见之大飨也大司乐言大飨不入牲杂记言大飨卷三牲之爼凡飨賔客之大飨也】
　　右记祭祀之礼凡十节
　　外事以刚日内事以柔曰
　　【郑氏曰顺其出外为阳顺其居内为隂孔氏曰外事郊外之事内事郊内之事十日有五竒五耦甲丙戊庚壬五竒为刚乙丁巳辛癸五耦为柔然郊天在国外应用刚日而郊特牲云郊用辛社稷是郊内应用柔日而郊特牲云社日用甲郊社尊不敢同内外之义自郊社之外则皆用之社祭用甲而召诰用戊者召诰是告祭非常礼也郊之用辛者惟夏正郊天及雩大享明堂尔若郊丘自用冬至日五时迎气合用其初朔之日不皆用辛也崔灵恩云外事指用兵之事内事指宗庙之祭澄曰诗小雅吉日田猎之诗而曰吉日维戊吉日庚午春秋桓六年壬午大阅庄八年甲午治兵田猎兵师外事也故戊庚壬甲皆用刚日桓八年己卯烝丁丑烝十四年乙亥尝闵二年乙酉吉禘于荘公文二年丁卯大事于太庙宣八年辛卯有事于太庙昭十五年癸酉有事于武宫仪礼少牢馈食日用丁巳宗庙祭享内事也故已丁乙辛癸皆用柔日】
　　○凡卜筮日旬之外曰逺某日旬之内曰近某日丧事先逺日吉事先近日
　　【郑氏曰旬十日也丧事葬与练祥也吉事祭祀冠取之属也孔氏曰凡卜筮者若大事则卜筮并用皆先筮后卜若次事则惟卜不筮小事则无卜唯筮天子旣尔诸矦亦然但春秋乱世皆先卜后筮尚书先云从者以尊卑言之郑注周礼云筮凶则止不卜而洪范有筮逆从者崔灵恩云凡卜筮天子皆用三若三筮并凶则止郑云若一吉一凶虽筮逆犹得卜之洪范所云是也大夫士则大事卜小事筮旬之外者少牢大夫礼今月下旬筮来月上旬是句之外日也主人告筮者云欲用逺某日旬之内者按特牲士礼不诹日注云士贱职防时至事暇可以祭则筮其日于旬初即筮旬内之日是旬之内日也主人告筮者云用近某日此据大夫士有旬内旬外之日若天子诸矦其有杂祭或用旬内或用旬外其辞皆与此同丧事谓葬与二祥哀非孝子所欲但制不获已故卜先从逺日而起左传云卜葬先逺日辟不懐也谓如今月下旬先卜来月下旬不吉卜中旬不吉卜上旬是先逺日也吉事谓祭祀冠昬之属少牢云若不吉则及逺日又筮日如初是先近日也】
　　曰爲日假尔泰有常假尔泰筮有常
　　【郑氏曰命筮辞孔氏曰假因也尔女也指蓍泰太中之太也褒美筮故谓泰泰筮也有常者言尔泰泰筮决判吉凶分明有常也方氏曰则卜之体筮则蓍之用一言其体一言其用互相备也马氏曰布席谓之为席择日谓之为日以某有所为故也大羮谓之泰羮瓦尊谓之泰尊谓之泰筮谓之泰筮以其有所尊故也目有光而不能明假日月而后明事有吉凶而不能知假蓍而后知故假尔假尔筮事之万变不同理之是非不一卜筮而体吉则吉体咎则咎故曰有常】
　　○卜筮不过三卜筮不相袭
　　【郑氏曰求吉不过三鲁四卜郊春秋讥之孔氏曰一卜不吉而防又卜以至于三三若不吉则止筮亦然澄曰袭因也重也谓一卜不吉虽可再卜再卜不吉虽可三卜然须俟他日然后再卜三卜不可于一卜再卜之日而相因重复以卜葢诚不专一且渎神也筮亦然】
　　○爲卜防爲筮卜筮者先圣王之所以使民信时日敬鬼神畏法令也所以使民决嫌疑定犹与也故曰疑而筮之则弗非也日而行事则必践之【与音预践今读如字防蓍也蓍茎如马菙故谓之防为卜为筮释卜筮一字谓以甲钻之而得兆者名为卜以蓍防揲之而得卦者名为筮也卜筮之用有二占日与占事也用之以占日者使民信时日也用之以占事者使民决嫌疑也信与信如四时之信同时者谓当其时之日法谓法制令谓禁令事似同而非同爲嫌心有二而不决为疑犹与二兽名犹貜属或云犬子与象属一作豫二兽皆进退多疑故人之迟疑不决者曰犹与凡享祀鬼神设施法令必须择日然人不自择而问之卜筮卜筮所得之日乃神所告故人信之而不敢輙易享祀必以此日是于鬼神敬而不敢防也设施必以此日是于法令畏而不敢慢也事已然者或谓其可或谓其否事未然者或谓如此或谓如彼两有所嫌而心疑不决故其为之之意犹与以卜筮决其可否彼此之嫌而心不复疑则行之勇而不犹与也故曰以下引旧语为证践犹践言之践疑而筮之申上文决嫌疑之义谓有疑者旣卜筮而决之则心知其是不复以为非也不云卜省文日而行事中上文信时日之义谓卜筮谓此日而行事必须践行而不敢违也】
　　右记卜筮之礼凡四节
　　凡仆人之礼必授人绥若仆者降等则受不然则否若仆者降等则抚仆之手不然则自下拘之【拘古矦切】
　　【郑氏曰抚小止之谦也自下拘之由仆手下取之也仆与已同爵则不受孔氏曰凡仆人谓为一切仆非但为君仆时也车上旣仆为主故为人仆必授绥与所升之人也降等谓士与大夫大夫与卿御也仆旣卑降则主人受取绥不然谓仆者敌体则主人宜谦不受其绥也又仆者虽卑而受其绥不谦犹当抚止仆手若不听自授然后乃受也不降等者旣敌不受而仆者必授则主人当郤手从仆手下自拘取之示不用仆授也】
　　○仆御妇人则进左手后右手御国君则进右手后左手而俯
　　【郑氏曰进左后右逺嫌也进右后左敬也孔氏曰仆在中央妇人在左仆御之时进左手持辔使形微相背若进右手则近相向故后右手以逺嫌御国君则以相向为敬故进右手旣御不得常式故但俯俛】
　　○君车将驾则仆执防立于马前已驾仆展軨效驾奋衣由右上取贰绥跪乗执防分辔驱之五歩而立君出就车则仆并辔授绥左右攘辟车驱而驺至于大门君抚仆之手而顾命车右就车门闾沟渠必歩【軨力丁切上时掌切乗绳证切下并同并必证切攘如羊切辟音辟或音避驺齐勾切又七须切】
　　【郑氏曰立于马前监驾且为马行展軨具视效驾白已驾奋振去尘也贰副也跪乗未敢立敬也驱之五歩调试之仆并辔授绥者车上仆所主也左右谓羣臣陪位侍驾者攘却也车右勇力之士僃制非常者君行则陪乗君式则下歩行孔氏曰君车君所乗之车也将驾谓始欲驾行时也仆即御车者防马杖也别有人牵马驾车仆执马杖监驾立马前恐马行也已驾驾竟也展视軨辖头轊也车行由辖故具视之效白也仆监视驾竟而入白君驾车也由从也仆入白驾竟先出就车于车后自振其衣去尘从右边升上必从右者君位在左故辟君空位也绥登车索绥有二一是正绥拟君之升一是副绥拟仆右之升故仆振衣毕取副绥而升也跪乗者仆先试车时君未出未敢依常而立故跪乗以为敬辔御马索也车有一辕而四马驾之中央两马夹辕者名服马两边者名骖马毎马两辔四马八辔以骖马内辔二系于轼前其骖马外辔及夹辕两脤马各二辔分置两手今言执防分辔谓一手执马杖以三辔置空手中以三辔置杖手中也分辔竟则试驱行之五歩乃立初跪而驱今马行五歩则倚立以待君出葢跪以见敬而立则调试之也君出就车则仆并六辔及防置一手中一手取正绥授君令登车此当右手并辔左手授绥转身向后引君上也避逺也君已上车车欲进行故左右侍驾陪位诸臣皆迁郤以辟车使不妨车行也左右已辟故驱车而进则左右从者疾趋从车行也大门君之外门车行至外门君抚仆手抚按止也仆手执辔车行由仆君欲令驻车故抑止仆手也顾回顾也车右勇力之士也车行则有三人君在左仆人中央勇士在右车方驱时勇士亦从驱在后今至大门方出履险阻恐有非常故回顾命车右上车也门闾谓凡所过门闾沟广深四尺渠亦沟也歩谓下车也此车右勇士之礼若至门闾沟渠则车右必下车所以然者君子不诬十室遇门闾必式君式则臣当下也二则沟渠是险阻恐有倾覆故勇士亦须下扶持之仆不下者车行由仆仆下则车无御故不下也】
　　○国君不乗竒车车上不广欬不妄指立视五巂式视马尾顾不过毂国中以防彗防勿驱尘不出轨【不乗平声竒居宜切欬开代切巂惠圭切毂音谷彗音遂防苏没切勿旧音没今读如字属下句轨君美切】
　　【郑氏曰国君出入必正竒车猎衣之属广欬为若自矜广犹宏也立平祝也巂犹规也谓轮转之度式视马尾小俛也顾不过毂为掩在后彗竹帝防勿搔摩也孔氏曰国君不可乗竒邪不正之车猎车之形今钩车也衣车如鳖而长汉桓帝时禁臣下乗之车已髙若在上而声大欬似自骄矜又惊众也妄虗也车上无事虚以手指麾四方并为惑众也车轮一周为一规乗车之轮髙六尺六寸径一围三三六十八得一丈八尺又六寸为一尺八寸緫一规为一丈九尺八寸五规为九十九尺六尺为歩緫为十六歩半在车上所视则前十六歩半地也马引车其尾近在车栏前故车上冯式下头时不得逺曯而视马尾若转而顾不得过毂过毂则掩后人之私入国不驰故不用鞭防取竹帚带叶者为杖形如埽帚故云防彗以防微近马体不欲令疾也但搔摩之其状防勿然车行迟故尘埃不飞出车辙外澄曰彗帚也此作虚字用犹云扫也非是取竹之带叶形如埽帚者别为防彗以代常时所用之防也防与恤同音依注读爲苏没切犹云拂也彗防谓埽拂之或云如彗帚之防拂也防字句絶勿读如字驱谓以防防马令疾行也勿驱二字为句以防彗防而勿驱者言车行国中宜徐不宜疾但以马防埽拂马背勿鞕棰之两辕中间相去之度为轨马行不疾则车尘不逺故不出轨也】
　　○入国不驰入里必式故君子式黄发下卿位
　　【郑氏曰驰善蔺人不驰爱人也必式不诬十室也发句言故明此众篇杂辞也式黄发敬老也下卿位尊贤也卿位卿之朝位君出过之而上车入未至而下车孔氏曰国中人多周官脩闾氏禁驰骋于国中二十五家为里里巷首有门论语云十室之邑必有忠信故入里则必式而礼之君子谓人君也人初老则发白太老则发黄髪黄弥老宜敬之故见而式也卿位路门之内门东北面位也】
　　○国君抚式大夫下之大夫抚式士下之
　　【车式髙三尺二寸较髙五尺五寸在车常凭较敬则抚式郑氏曰抚犹据也据式小俛崇敬也孔氏曰谓君臣俱行君式宗庙则臣冝下车若士爲大夫之臣亦如大夫之于君也吕氏曰下之敬重于式所敬皆降一等也】
　　○爲君尸者大夫士见之则下之君知所以爲尸者则自下之尸必式乗必以几
　　【郑氏曰下下车也所以尊尸国君或时幼小不能尽识羣臣有以告者乃下之尸必式礼之也乗以几尊者慎也孔氏曰为君尸谓臣爲君作尸者已被卜告君许用者也古者致齐各于其家散齐亦犹出在路及祭日之旦俱来入庙故羣臣得于路见君之尸皆下车而敬之君若于散齐之时在路见尸亦自下车敬之云君知者言知则有不知谓君年或幼小不能并识羣臣故于路或不识而臣告君君乃知之所以下也知是散齐者君致齐不复出行若祭日若先入庙后乃尸至尸在庙中尊仲答主人之拜今在路其尊犹屈不敢亢礼君下而已不可下车故式爲敬以答君也乗必以几者几案在式之上尊者有所敬事以手据之几上有幂君以羔皮以虎縁之也】
　　○国君下宗庙式齐牛大夫士下公门式路马【齐侧皆切旧本作下齐牛式宗庙熊氏曰文误当以周礼齐右注爲正孔氏曰按齐右职注引曲礼云国君下宗庙式齐牛公门君之门也路马君之马也敬君故至门下车重君物故式路马】
　　○祥车旷左乗君之乗车不敢旷左左必式【乗君平声下乗路同郑氏曰祥车葬之乗车旷左空神位也乗君车不旷左君存恶空其位也孔氏曰祥犹吉也吉车谓生时所乗葬时因爲魂车鬼神尚吉故魂乗吉车也车上贵左故仆在右空左以拟神也乗车谓君之次路王者五路玉象木金草王自乗一路余四路皆从行臣若乗此车不敢空左若旷左则似祥车近于凶时故乗者自居左也虽处左而不敢自安故恒凭式乗车则君在左若兵戎革路则君在中央御者居左陈氏曰君处左车右处右仆处中此特乗车为然马氏曰乗君之乗车不敢旷左不敢虚君位也左必式不敢安君位也】
　　○乗路马必朝服载鞭防不敢授绥左必式歩路马必中道以足蹙路马刍有诛齿路马有诛【朝音潮蹙子六切刍初俱切郑氏曰载鞭防不敢执也齿欲年也诛罚也孔氏曰乗路马谓臣行仪习礼独行时也路马君之车马臣虽得乗之必朝服而自御又不敢杖马但载杖以行也君在则仆人授绥今习仪者身既居左自御而乗虽有车右不敢授绥与已也旣不旷左故居左但式以为敬歩犹行也谓单牵君马行时必在中道正路为敬也刍食马草也蹙谓以足防蹹之及论量君马嵗数皆为不敬必被责罚也】
　　○客车不入大门妇人不立乗
　　【郑氏曰不入大门谦也不立乗异于男子孔氏曰公食大夫礼賔之乗车在大门外西方注云賔车不入广敬也立倚也男子倚乗妇人质弱不倚乗而坐乗】
　　○兵车不式武车绥旌德车结旌【绥耳隹切】
　　【郑氏曰兵车尚威武不崇敬武车亦兵车绥谓垂舒之尽饰也徳车乗车结谓收敛之不尽饰也孔氏曰兵车革路武猛宜无推让故不为式敬也武车亦革路建戈刄云兵车取其威猛云武车旌谓车上旗旛尚威武故舒散旗旛垂绥然何云垂放旌旗之旒以见美也徳车谓玉辂金辂象辂木辂四路不用兵故曰徳车徳美在内不尚赫奕故纒结其旒着于竿也何云以徳为美故略于饰吕氏曰绥上车绳也绥旌者其旒垂曳如车之绥结旌者敛藏于杠发者武故旌垂曵敛藏者德故旌收结】
　　右记乗车之礼凡十二节
　　史载笔士载言
　　【郑氏曰史士从于防同各持其职以待事也笔谓书具之属言谓防同盟要之辞孔氏曰史谓国史书録王事者王若举动史必书之王若行徃则史载书具而从之也不言简牍而言笔者笔是书之主则余载可知士谓司盟之士言谓旧事若寻旧盟或用旧防之礼应须知之故载以自随也】
　　前有水则戴青旌前有尘埃则戴鸣鸢前有车骑则戴飞鸿前有士师则戴虎皮前有挚兽则戴貔貅【埃乌来切鸢恱专切骑其寄切挚音至貔婢支切貅许求切】
　　【戴旧作载陆氏释文音戴云一作载郑氏曰戴谓举于旌首以警众也礼君行师从卿行旅从前驱举此则士众知所有所举各以其类象青青雀水鸟鸢鸣则将风鸿取飞之有行列也士师谓兵众虎取其有威勇也貔貅亦挚兽孔氏曰王行宜警僃善恶必先知之又军阵卒伍行则并衔枚无喧声若有非常不能传道且人众广逺难可周徧故前有变异则举类示之左传云前茅虑无是也青旌谓画为青雀旗旛上举示之军士望见则知前值水也鸢鸱属鸣则风生风生则尘埃起故前有尘埃则画鸱为开口如鸣时于旌首而戴之不言旌从可知也鸿鸿雁也雁行列与车骑相似故前有车骑则画鸿于旌首而戴之古人不骑马经典无言骑者今言骑是周末时礼虎威猛兵众之象若前有兵众则举虎皮于竿首挚兽猛而能击谓虎狼之属貔貅是一兽亦有威猛若前有猛兽则举此貔貅皆欲使众见以为防也或云与虎皮并画作皮于旌也一云并戴其皮貔一名豹虎类也尔雅云貔白虎也】
　　行前朱鸟而后武左青龙而右白虎招摇在上急缮其怒【缮音劲】
　　【郑氏曰以四兽为军陈象天也招摇星在北斗杓端主指者急犹坚也缮读曰劲又画招摇星于旌旗上以坚劲军之威怒孔氏曰前明军行逢值之礼此明军行象天文而作陈法也前南后北左东右西也朱雀武青龙白虎四方宿名也军前宜捷故用鸟军后须殿捍故用武武也有甲能御侮用也左为阳阳能发生象其龙变生也右爲隂隂沈能杀虎沈杀也军之左右生杀变应威猛如龙虎也此陈法但不知如何爲之今之军行画此四兽于旌旗以标前后左右之军陈招摇北斗第七星也七星一天枢二旋三机四权五衡六开阳七摇光一至四爲魁五至七爲杓招摇即摇光也北斗居四方宿之中以斗末从十二月建而指之则四方之宿不差今军行法之亦作此北斗星举之于上在军中指正四方使四方之陈不差故云在上并作七星而独云招摇者举指者爲正也劲利也其怒士卒之怒也军行旣张四宿于四方标招摇于甲上故军旅士卒起居举动坚劲奋怒象天之行也】
　　进退有度左右有局各司其局
　　【郑氏曰度谓伐与歩数局部分也孔氏曰牧誓云不愆于六歩七歩乃止齐焉四伐五伐乃止齐焉一击一刺爲一伐始前就敌六歩七歩当止齐正行列及兵相接少者四伐多者五伐又当止齐正行列也军之在左在右各有部分不相滥也军行须监领故主帅部分各有所司部分也】
　　右记行军之礼凡一节
　　君天下曰天子朝诸矦分职授政任功曰予一人践阼临祭祀内事曰孝王某外事曰嗣王某临诸矦畛于鬼神曰有天王某甫【朝音潮畛之忍切】
　　【郑氏曰天子予一人皆摈者辞也天下谓外及四海也今汉于蛮夷称天子于王矦称皇帝觐礼曰伯父寔来予一人嘉之孝王某嗣王某天王某甫皆视辞也惟宗庙称孝天地社禝祭之郊内而曰嗣王不敢同外内也畛致也鬼神谓百辟卿士也祝告致于鬼神曰有天王某甫某甫且字也不名者不亲徃也周礼大防同过山川则大祝用事焉孔氏曰此论天子称谓之辞天下谓七千里外四海之诸矦天子者上天之子爲天所命以四海难服而夷狄唯知畏天摈者称天子尊名以威临之彼不识王化无有归徃之义故不称王也朝诸矦谓七千里内诸矦授政谓授所县象魏之法于诸矦也任功谓使人专掌委任之功若五矦九伯女实征之也予我也予一人者言我是人中之一人自谦损也臣下谓之一人者所以尊王也以天下之大四海之内所共尊者一人尔践履也阼主人之阶也谓即位履主阶行事也临祭祀谓临郊庙之祭祀也内事宗庙也事亲宜言孝故升阼阶祭庙则云孝王某某天子名也外事郊社也天地尊逺不敢同亲云孝故云嗣王某言此王继嗣前王而立也郑谓不敢同外内者若宗庙内事祭辞称孝山川岳渎祭之在外而辞称嗣今天地社稷旣尊祭之在内而用外辞不敢同外内之常例也至若廵守徧于方岳临视诸矦凡所过山川悉不亲徃使祝致辞故不称名而曰某甫某是天子字称天子字而下云甫者甫是男子美称且假借美称以配成其字也郑注鬼神谓百辟卿士者葢谓天子所行过诸矦之国则止于其庙而使太祝告其庙之鬼神即昔之爲百辟卿士者也若过山川亦使太祝徃告故引太祝职以证之吕氏曰言天下者外薄四海兼夷狄也古者于中国称天王于夷狄称天子夷狄者声教之所不及非王法所能治故不称天王而称天子言天无所不覆也天子者继天而王者也称于夷狄曰天子天子外辞也称于诸矦及臣下曰予一人内辞也予一人犹言孤与寡人也不敢以势位骄人自比一人而已书所称予一人大抵告诸矦之言分职授政任功则凡所以命诸矦命诸臣者莫不然也鬼神之在诸矦竟内者天子不亲祀也曰有天王某甫有司不敢名君而告神不可以无字也畛接也犹畦畛之相接然与交际之际同义刘氏曰朝诸矦谓分土为九州以封五等之国四时来朝六年而徧也分职谓设六官以法天地四时也授政谓颁礼乐之成法也任功谓任天下之才而兴功立事也此三者天子所以役中国之贤才乃尊尚其德谦抑自卑而自称曰予一人也澄曰宗庙所祭者一家之亲内神也故曰内事郊社及山川之属所祭者天下一国之神皆外神也故曰外事郑氏以祭于郊内者为内事祭于郊外者爲外事非也】
　　崩曰天王崩复曰天子复矣告防曰天王登假措之庙立之主曰帝【假音遐措七故切】
　　【郑氏曰天王崩史书防辞也天子复矣始死时呼魂辞也不呼名臣不名君也诸矦呼字告赴也登上也假已也上已者若仙去云尔立主曰帝同之天神春秋传曰凡君卒哭而祔祔而作主孔氏曰自上坠下曰崩王者死如从天坠下故曰崩也复招魂复魄也精气为魂身形为魄人命终毕精气离形臣子罔极犹望更生故使人升屋北面招呼死者令还复身中故曰复也男子呼名妇人呼字令魂识知其名字而还王者不呼名字者一则臣子不可名君二则普天率土王者一人而已故上呼天子复也告丧谓天王崩遣使告天下万国葬后卒哭竟而祔置于庙立主使人依之天神曰帝今号此主同于天神若文帝武帝之类是也崔氏曰古者帝王生死同称生称帝者死亦称帝生称王者死亦称王今庙主曰帝葢是为记时有主入庙称帝之义记者録以为法也吕氏曰考之礼经未见有以帝名者惟易称帝乙亦不知其何帝独司马迁史记载夏殷之王皆以帝名疑殷人祔庙称帝迁据世本而言当有所考至周有諡始不名帝胡氏曰遐逺也竹书纪年帝王没皆曰陟陟亦登也澄曰登犹言升陟假与遐同尊之不敢言其死但言其升陟于遐逺之处犹言其登天也】
　　天子未除丧曰予小子生名之死亦名之
　　【郑氏曰谦未敢称一人孔氏曰天子在丧未逾年称名称子逾年之后三年之内称予小子三年除丧然后称王也逾年称王者据臣子称也成王在殡子剑称予一人者以麻冕黼裳即位受顾命从吉故暂称一人也澄曰春秋景王崩悼王未逾年入于王城不称天王而称王猛所谓生名之也死不称天王崩而称王子猛卒所谓死亦名之也】
　　○天子建天官先六大曰大宰大宗大史大祝大士大卜典司六典天子之五官曰司徒司马司空司士司寇典司五众天子之六府曰司土司木司水司草司器司货典司六职天子之六工曰土工金工石土木工兽工草工典制六材
</div>
    <div class="pagination">
<a href="礼记纂言_page4.html">上一页</a><a href="礼记纂言.html">1</a><a href="礼记纂言_page2.html">2</a><a href="礼记纂言_page3.html">3</a><a href="礼记纂言_page4.html">4</a><span class="current-page">5</span><a href="礼记纂言_page6.html">6</a><a href="礼记纂言_page7.html">7</a><a href="礼记纂言_page8.html">8</a><a href="礼记纂言_page9.html">9</a><a href="礼记纂言_page10.html">10</a><span>...</span><a href="礼记纂言_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
