<!DOCTYPE html>
<html>
<head>
    <meta charset="UTF-8">
    <title>周礼订义 - 第 48 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 48 页/共 96 页</h1>
    <div class="content">　　周礼订义卷三十九
　　钦定四库全书
　　周礼订义卷四十　　　　宋　王与之　撰
　　大胥中士四人小胥下士八人府二人史四人徒四十人
　　郑康成曰胥有才知之称礼记文王世子曰小乐正学干大胥賛之
　　郑锷曰闾胥以胥名之谓其才智足以长人乐官名胥胥者相也惟有才智然后能相人大胥相乐官之乐政其所相者于诸胥为大
　　掌学士之版以待致诸子
　　王氏详説曰文王世子曰凡学世子及学士必时是学士者国子之谓以其父兄有爵于国者言之则曰国子以其众言之则曰诸子以其教言之则曰学士周之时乔木有世臣棠华有贤者之后夫岂无自哉郑司农曰版籍也今时乡户籍世谓之户版大胥主此籍以待当召聚学舞者卿大夫之诸子则案此籍以召之【○黄氏曰学士之版凡学者皆着籍于此独致诸子合之于舞位不敢使适子与于此适子尝学小舞何为至合舞始别异之干戈羽籥不可以不学合舞则有什五有长少以其才为之等适子虽非才犹不使庶子临之况有王世子焉汉世取二千石闗内侯子为舞人皆适子不知其义】○郑锷曰宫伯掌士庶子凡在版者司士掌羣臣之版此所谓学士之版皆书名于版以待有用则致之使自至【○王氏曰其已至者以待之其不至者以致之○刘执中曰来学者待而籍之徳成者致其名于王】
　　王氏详説曰大胥既待致诸子夏官复以诸子名官何耶葢夏官诸子掌国子之倅国有大事则帅国子而致于太子若有车甲之事则授之车甲是教之以兵也此教之以乐
　　【李嘉防曰夏官有诸子掌国子之倅今不曰公卿大夫之子又不曰庶子乃曰诸子者葢诸子所掌之国子修徳学道合学合射其艺已进故令大胥掌其籍而升致之必曰待者待诸子之教治已成此则致之而已故大胥一职止见合舞合声不见教事以有诸子之教在前也名曰学士非徒国子必国子之才艺者掌其名数之版有其人则充之亦待意也】
　　春入学舍采合舞
　　郑康成曰春始以学士入学宫而学之○贾氏曰舍即释采即菜也
　　郑锷曰礼有释奠有释菜莫厚于释奠莫薄于释菜葢释奠则有迎牲有酌献有授舞者器之礼所以致恭于先圣释菜则不舞不授器不杀牲但以苹蘩蕰藻之类告防于先师而已【○崔氏曰先师谓礼乐诗书之官周礼凡有道有徳者使教焉死则以为乐祖祭于瞽宗所谓知乐者也若有诗书之徳者亦各祭于其所教之学汉时礼有高堂生乐有制氏书有伏生诗有毛公此之谓先师也】○蓝氏曰释菜礼之至简者皆不在多品贵其诚也其用有三每嵗春合舞而行之月令云仲春命乐正合舞释菜也始入学则行之文王世子云既兴器用币然后舍菜是也学记云太学始教皮弁祭菜示敬道也
　　郑康成曰合舞等其进退使应节奏○黄氏曰乐师教舞帗羽干旄皇人未尝合也大胥春始入学合而教之
　　秋颁学合声
　　郑锷曰月令春入学合舞秋入学习吹学无二义皆学宫也葢周家建五学其中谓之辟雍水南曰成均水北曰上庠水东曰东序水西曰瞽宗春令学士始入学所入者辟雍也总处于此以观其能至秋则所观者已久知其所宜矣于是分而处之宜学礼者处之瞽宗宜学书者处之上庠宜学干戈者处之东序宜学语者处之成均非惟不分学字以为二义又合周家立学之制【○易氏曰合舞于入学之后合声于颁学之后是知其为瞽宗之学葢瞽宗见于大司乐有所谓成均之法又有所谓乐祖之祭皆所以为礼乐之教春入学舍采者即入瞽宗之学舍采于乐祖秋颁学者即以成均之法颁之于瞽宗之学○杨氏曰郑解颁学亦有意胜于诸説但亦有过当处颁学只是秋时入学分典学者斋舍为一冬习业居隩避寒之地与春时入学不同故异其文谓之颁学案尚书大传耰锄已藏新谷巳入事已毕余子皆入学距冬至四十五日始出学任农事是一冬九十日当在学之人数甚多非一学所容须分在诸处若四时在学者惟国子与国之俊造其春诵夏秋学礼冬读书皆有常处礼乐皆在瞽宗书在上庠不应至秋时方始分】
　　郑康成曰合声亦等其曲折使应节奏○王氏曰乐之声以言为本书曰诗言志歌永言声依永律和声郑锷曰合舞必以春合声必以秋葢春阳用事徳在木木曰曲直而主乎貌舞见于形貌之间或俯或仰木之象也故合舞以春所以顺乎阳秋阴用事徳在金金曰从革而主乎言声见于辞气之间或抑或金之象也故合声以秋所以顺乎阴
　　王氏详説曰王制春秋教以礼乐冬夏教以诗书春夏阳也诗乐者声声亦阳也是春未尝不学声文王世子春夏学干戈秋冬学羽籥干戈武舞羽籥文舞是秋未尝不学舞此言合舞以春合声以秋葢大合舞大合声与平日之学舞学声异记所言者主教国子此言者主合国子平日所教所以不同
　　以六乐之防正舞位以序出入舞者
　　易氏曰合舞合声教之序也此教之成也故言六乐之防
　　郑锷曰及教以舞则以六乐之防正其舞之位方其分乐而各奏不患其舞位之不正及防合而并奏其人多其列众位始不正矣于是焉必正其位如云门大卷不可以处后大濩大武不可以居前之类其位已正乃序当舞之人已舞者出未舞者入使先后不失其伦
　　刘执中曰六乐之节疾徐不同六舞之位逺近不一故立表以防其节与其位自南表而舞至北表者再表为一成则六成矣自北舞而南者一故舞为九成而乐为九变则表为六乐之防者欤出入其表以就八佾者皆以长少为序
　　比乐官
　　郑康成曰比犹校也○郑锷曰比校作乐之官欲无一乐之不备【○杜氏曰次比乐官也】
　　展乐器
　　郑康成曰展谓陈数之○郑锷曰展省作乐之器欲无一乐之或缺大司乐展其声此则展其器
　　凡祭祀之用乐者以鼓徴学士
　　郑康成曰击鼓以召之文王世子曰大昕鼔徴所以警众○王昭禹曰召之使兴舞也
　　序宫中之事
　　王昭禹曰宫中之事谓序王宫之中国子之宿卫而学道艺者春秋之所学各有其序如大胥之所掌是宫正言比宫中之众寡防其什伍而教之道艺则大胥序宫中之事者如此【○李嘉防曰宫伯所掌之事】
　　小胥掌学士之徴令而比之
　　王昭禹曰徴则召之使来令则使之有为比则校叙其多寡之数使之类聚而羣分○贾氏曰大胥掌学士之版以待召聚舞者小胥賛大胥为徴令校比之攷其在否
　　觵其不敬者
　　郑康成曰不敬谓慢期不时至也觵罚爵也诗云兕觵其觩○刘氏曰罚以示媿耻焉
　　廵舞列而挞其怠慢者
　　郑康成曰挞犹抶也抶以荆扑○郑锷曰八人为列左右前后各以其序茍立于其列有怠慢不谨者必挞以记之○王氏曰肆师诛其怠慢则祭以惩慢为先小胥挞其怠慢则学以惩慢为急祭言诛之政也学言挞之教也○易氏曰比之而不敬然后有所谓觵觵之而怠慢然后有所谓挞
　　正乐县之位王宫县诸侯轩县卿大夫判县士特县辨其声
　　郑康成曰乐县谓钟磬之属县于笋簴者○王氏详説曰凡乐县有钟磬鼔镈此所谓金石之乐也然磬则无所不县钟与鼔镈则有所谓县者有所谓不县者葢周人县鼓与镈惟县一而已是故镈有不县者磬师云击磬击编钟磬编钟则磬师击之不编钟则钟师奏之是钟有不县者此磬所以谓众声之首也郑司农曰宫县四面县轩县去其一面判县又去其一面特县又去其一面四面象宫室四面有墙故谓之宫县【○郑锷曰王以宫言见王徳之备周乎四方诸侯则有所缺而不备而况于大夫士乎】轩县三面其形曲故春秋传曰请曲县繁缨以朝诸侯之礼也故曰唯器与名不可以假人【○王氏详説曰天子南面诸侯北面自宫县以下曰轩县则缺南面曰判县则并缺北面曰特县则非东即西案大射云乐人宿县于阼阶东笙磬西面其南笙钟其南镈皆南陈西阶之西颂磬东面其南钟其南镈皆南陈是阼阶西阶其位皆北其面在南者皆无县然又云一建鼔在西阶之东南面则是又有南面者何耶説者以为诸侯与其臣大射其县皆三面所谓南面者鼔而已曰钟曰磬曰镈则无县焉知此则知大夫之判士之特皆无南面所以尊天子矣春秋之时卫侯从仲叔于奚曲县之请为非礼晋侯赐魏绛歌钟之半为得礼】郑锷曰既正其县又辨别其声欲其节奏之不爽【○易氏曰钟磬鼔镈其声不一必待辨而后正项氏曰其声所用各有律吕故辨其隆杀】○又正其堵肆之名以见其等降之不同声不爽则乐必和名不同则礼不僭官曰小胥其所掌岂小哉
　　李嘉防曰乐县不同岂诸侯大夫在国之时其县则然亦岂朝聘之时王燕享之而所县之乐若是也葢在国与朝王所用之乐皆然
　　凡县钟磬半为堵全为肆
　　薛氏曰杜氏以钟十六枚为一肆则堵者八枚矣此説然也而郑氏以各十六枚为一堵钟一簴磬一簴为肆宜不然春秋传曰歌钟二肆是三十有二枚矣故编钟十有六然后一簴之钟全编磬十有六然后一簴之磬全一簴之所垂者钟磬各止于八然后谓之堵郑氏以钟一簴磬一簴为肆其半者其或有钟而无磬有磬而无钟乎其説固不通矣又曰半之者谓诸侯之卿大夫士诸侯之卿大夫半天子之卿大夫其説未是但泥于十六枚为一堵之説不知八枚为一堵之器至其论士之特县则曰天子之士县磬而巳不知郑氏何所见而言有磬而无钟不知果何以和乐吾固谓天子之士钟磬各十六枚为一肆诸侯之士钟磬各十八枚故为堵○郑锷曰编钟八编磬八共十六枚同在一簴名谓之堵堵如墙堵谓其半也十六编钟为一簴十六编磬为一簴则谓之肆肆如市肆之肆谓其全也左传郑人赂晋侯以歌钟二肆又观晋侯以乐之半赐魏绛魏绛于是乎有金石之乐晋诸侯耳当三面之轩县葢得二肆之半分为左右欤【○易氏曰天子宫县每面钟磬各十六枚四面各六十四枚诸侯以下降杀以两诸侯三面钟磬各四十八枚卿大夫两面钟磬各三十二枚士一面钟磬各十有六枚虽尊卑多寡不同而每面皆各十六枚故谓之肆若诸侯之卿大夫判县则每面钟磬八枚两面共钟磬各十有六士特县各八枚而已惟其得每面之半故谓之堵】
　　大师下大夫二人小师上士四人瞽蒙上瞽四十人中瞽百人下瞽百有六十人眡了三百人府四人史八人胥十有二人徒百有二十人
　　或曰大师之职专在和合乐声故夫子语大师乐非善知音声何能职此哉○薛平仲曰自司乐至小胥所掌皆乐之事则乐事之或奏或歌要必有所属是故奏歌其乐者瞽蒙也所以相瞽而奏歌者则眡了也以奏歌而教瞽蒙者小师也所以使瞽蒙之有所取正者则大师也是以大师之官必以下大夫二人居之○贾氏曰此下直云瞽蒙三百人无府史胥徒者以其无目不须人使是以有眡了三百人【○李嘉防曰瞽蒙祭祀所用不若是多也而数之多至三百人先王以待天下之瞽蒙焉耳】
　　掌六律六同以合阴阳之声阳声黄钟大蔟姑洗賔夷则无射隂声大吕应钟南吕函钟小吕夹钟
　　愚案六律六同详见大司乐
　　胡氏曰律以统气类物吕以旅阳宣气黄钟者中之色为六气之元始于子在十一月二曰大蔟蔟奏也言阳气奏地而达物也位于寅在正月三曰姑洗洗洁也言阳气洗物姑洁之也位于辰在三月四曰蕤賔蕤继也賔导也言阳始导阴气使继养物也位于午在于五月五曰夷则则灋也言阳气正灋度而使阴气夷当伤之物也位于申在七月六曰无射射厌也言阳气究物而使阴气毕剥落之终而复始亡厌已也位于戌在九月吕者一曰大旅旅旅也言阴大吕黄钟宣气而芽物也位于丑在十二月二曰夹钟言阴夹助大蔟宣四方之气而出种物也位于卯在二月三曰仲吕言微阴始起未成著于其中旅助姑洗宣气济物也位于已在四月四曰林钟林君也言隂气受任助蕤賔君主种物使长大茂盛也位于未在六月五曰南吕南任也言阴气旅助夷则任成万物也位于酉在八月六曰应钟言阴气应无射该藏万物而杂阳该种也位于亥在十月
　　皆文之以五声宫商角徴羽皆播之以八音金石土革丝木匏竹
　　愚案文之播之详见大司乐
　　王昭禹曰太曰声生于日律生于夜声非十二律不能发律非五声不能节五声非变不能尽故一律之中莫不具五声五声之中有所谓五变五声之本生于黄钟黄钟为宫管九寸九之则其数八十一三分宫而去一下生徴其数五十四三分徴益一而上生商其数七十二又三分商去一而下生羽其数四十八三分羽益一而上生角其数六十四多者浊少者清大不逾宫细不逾羽徴之声又清于角角之声又清于商其配则土火木金水其象则君臣民事物易氏曰五声寓于八音八音实直乎八卦金钟也属兑石磬也属干土埙也属坤革鼔鼗也属坎丝琴瑟也属离木柷敔也属巽匏笙簧也属艮竹箫管也属震【○薛氏曰以方言之金石土类也西凝之方故三者在西匏竹木类也东生之方故三者在东丝成于夏故在南革成于冬故在北大师之序先之以金石土中之以革丝后之以匏竹木葢西者声之方虚者声之本故音始于西而终于东西则先金石而后土者阴逆推其所始东则先匏竹而后木者阳顺序其所生革丝居南北之正而先革后丝者亦先虚之意欤○李嘉会曰万物盈天地间若坚若脆若劲若韧若实若虚若沈若浮莫过于金石土革匏丝竹木而天下之音具有焉】
　　郑锷曰文之以五声足以相生未足以为乐必以八音播之则乐成而可听矣播言播而散之也金石以动之丝竹以行之匏以宣之瓦以賛之革木以节之此乐之所以成
　　教六诗曰风曰赋曰比曰兴曰雅曰颂
　　郑锷曰大师掌吹阴阳之管以和乐又教六诗夫诗之六义彼人安能通知以教人耶康成以为教瞽蒙彼为瞽蒙者安能有六徳以为本耶愚谓是説康成之失也以理推之葢教国子以歌六诗耳彼疑国子不当学诗于乐工殊不知古者作乐必歌诗以为音风赋比兴雅颂皆所歌之音知音调之高下惟大师耳国子不学于大师而谁学耶大司乐能教之以其义大师能教之以其音故曰教六诗○王昭禹曰一国之事系一人之本谓之风【○郑康成曰风言圣贤治道之遗化也】言天下之事形四方之风谓之雅【○郑康成曰言今之正者以为后世法】美盛徳之形容以其成功告于神明谓之颂【○郑康成曰颂之言诵也容也诵今之徳广以美之】风出于徳性雅出于灋度颂出于功业三者诗之体也直述其事而陈之谓之赋【○郑康成曰赋之言铺直铺陈今之政教善恶】以其所类而况之谓之比【○郑康成曰比见今之失不敢斥言取比类以言之】以其所感而比之谓之兴【○郑康成曰兴见今之美嫌于媚谀取善事以劝谕之】三者诗之用也即其章言之则曰六诗即其理言之则曰六义大师教之以乐章故曰六诗
　　以六徳为之本
　　郑锷曰此六徳乃大司乐所教国子中和只庸孝友之徳若以为教瞽蒙则彼贱工讵可责以中和祗庸孝友之徳哉○王昭禹曰君子之学诗岂徒诵其空言要之本于徳而巳
　　以六律为之音
　　郑锷曰六徳为之本所以成其性六律为之音所以和其声大司乐之教施于前然后大师之教行于后康成又谓以律视其人为之音乃引子贡问师乙以已宜歌之事为证子贡所论者人之性非论六律为音之义亦康成之失○黄氏曰声成文谓之音不以六律音不可得而正也
　　王氏曰以六徳为之本故虽变犹止乎礼义以六律为之音则书所谓声依永律和声也○王昭禹曰言以六徳为之本则知所谓音者末也言以六律为之音则知所谓本者性也教六诗虽以六徳为之本然非播之于音则其声无所非和之以律则其音无所正【○杨氏曰以六徳为之本故可以观可以怨仁言不如仁声之入人深也以六律为之音故可以美教化移风俗】
　　大祭祀帅瞽登歌令奏撃拊
　　郑司农曰登歌歌者在堂登歌下管贵人声也【○贾氏曰谓下神合乐皆升歌清庙故作乐时大师帅瞽人登堂于西阶之东北面坐而歌者比瑟以歌诗也】王昭禹曰撃拊即书云撃石拊石此堂上之乐也○黄氏曰明堂位曰拊搏玉磬揩击大琴大瑟中琴小瑟四代之乐器也是登歌则击磬戞击鸣球搏拊琴瑟皆击也玉磬琴瑟皆有击拊之名○郑司农曰乐或当击或当拊是也【○郑康成曰拊形如鼔以韦为之着之以糠○贾氏曰拊所以导引歌者故先击拊瞽乃歌也歌者出声谓之奏】
　　王昭禹曰小师云登歌撃拊则击拊者小师而大师令奏之
　　下管播乐器令奏鼓
　　贾氏曰歌者在上匏竹在下故云下管【○郑司农曰吹管者在堂下】○郑康成曰特言管贵人气也○贾氏曰声出曰播谓播其声奏即播也○黄氏曰播以乐器播诗也乐器鼗柷敔埙箫管也【○贾氏曰乐器即笙箫及管】
　　郑锷曰康成谓鼓管乃作葢以鼔为考击之义然经文既言奏不当又言鼓则令奏鼓者令乐工奏大鼔与小鼔也鼔为众乐之号令故欲播乐器必奏鼓将奏鼓必奏以为之引也【○郑司农曰朄小鼓也先击小鼔乃击大鼓小鼓为大鼔先引故曰朄读为道引之引】
　　易氏曰奏撃拊以导歌而后瞽者歌焉奏鼓以导管而后乐器播焉乐之与歌必有所导而后从必有所令而后奏此节奏之序
　　大飨亦如之
　　王昭禹曰所以敬诸侯亦如祭祀之礼
　　大射帅瞽而歌射节
　　郑锷曰帅瞽蒙而歌驺虞貍首采苹采蘩之诗以为射节【○李嘉会曰大射则有歌小射则不歌亦如大献之有恺歌小献止于乐也】
　　大师执同律以听军声而诏吉凶
　　郑康成曰大师大起军师兵书曰王者行师出军之日授将弓矢士卒振旅将张弓大呼大师吹律合音商则战胜军士强角则军扰多变失士心宫则军和士卒同心徴则将急数怒军士劳羽则兵弱少威明易氏曰六律阳声六同阴声即阴阳以候其气则葭灰一动而八风从律以十二律应十二风而后可以察天地之和大师以是而听军声宜其吉凶应焉【○王昭禹曰师旷曰吾骤歌北风又歌南风南风不竞多死声楚必无功古之人所以望敌而知吉凶先事而知胜负者用此术也然王者之师而犹听军声而诏吉凶葢兵凶器战危事圣人不敢轻也】易氏曰占军旅之胜者无过于天时大史抱天时与大师同车亦以同律之所听者可信不诬故耳
　　大丧帅瞽而廞作匶諡
　　王昭禹曰死则陈仪物于庭序以兴观者钦则谓之廞【○郑康成曰廞兴也兴言王之行谓讽诵其治功之诗】考列其徳行而诔之以言则谓之諡于大丧之廞则帅瞽而作匶諡以瞽掌乐王徳成于乐諡则成徳之名也
　　凡国之瞽蒙正焉
　　郑康成曰从大师之政教【○李嘉防曰国之瞽蒙不属乐师者亦以正于大师不使淫邪之入人听也】
　　小师掌教鼓鼗柷敔埙箫管歌
　　郑康成曰教教瞽蒙也【○黄氏曰鼓鼗皆教眡了柷敔埙箫管歌皆教瞽蒙鼗亦教瞽蒙】○郑锷曰此言鼓如孟子所谓今王鼓乐于此之鼓瞽蒙受教于小师其所播者鼗也柷也敔也埙也箫也管也也歌也而不言鼔则知此鼓为鼓乐之鼓矣郑谓出音曰鼔是也
　　郑康成曰鼗如鼔而小持其柄揺之旁耳还自击○郑司农曰柷如漆筩中有椎【○项氏曰柷以合乐】敔木虎也【○郑锷曰敔如伏虎背上有七十二鉏铻所以止乐】
　　聂崇义曰埙烧土为之大如鴈卵谓之雅埙郭璞尔雅注云大如鹅子鋭上平底形如称锤六孔小者如鸡子谓之颂埙凡六孔上一前三后二又笙师掌吹埙世本云暴辛公作埙围五寸半长三寸四分○郑康成曰箫编小竹管如今卖饴饧所吹者【○贾氏曰广雅云箫大者二十四管小者十六管有底三礼图云箫长尺四寸颂箫长尺二寸○通卦验注云箫管形象鸟翼鸟为火火成数七生数二二七一十四箫之长由此】○郑司农曰管如箎六孔【○郑康成曰如篴而小并两而吹之今天子乐官有焉】○项氏曰琴瑟也琴长三尺六寸六分象周天之度广六寸象六合七象七星瑟长八尺一寸九九之数广一尺八寸二九也二十七三九也○郑康成曰歌依咏诗也○易氏曰有堂上之乐有堂下之乐有上下兼用而不可缺者歌用之于堂上鼔鼗埙箫用之于堂下柷敔则堂上堂下皆用之以为作止之节书曰戞击鸣球搏拊琴瑟以咏戞击柷敔用之以节堂上之乐者也又曰下管鼗鼔合止柷敔用之以节堂下之乐者也堂上言声堂下言器若大师所言登歌下管则歌者在上匏竹在下此不易之定制而小师以歌列于埙箫之下者小师所言者教乐之序而大师所言者用乐之序也
　　大祭祀登歌击拊
　　胡伸曰拊革鼓也乐以登歌为贵凡以咏者举堂上之乐【○愚案登歌击拊説见大师】○易氏曰登歌则瞽蒙击拊则小师大师令其奏而已
　　下管击应鼔
　　郑康成曰应鼙也应与及朔皆小鼓所用别未闻○贾氏曰击鼓者先击小后撃大故大射云应鼙在东朔鼙在北【○黄氏曰朔鼙应鼓朔鼙所谓朄也】○郑锷曰及下管则击应鼓大师令奏鼔小师则击应鼔不鼔葢朄者所以引众鼓而应则以为众鼓之应也周颂所谓应朄县鼓正谓是【○王昭禹曰应鼙为朄鼓之和朄鼓为应鼙之引朄必有应应必有朄互相备也】
　　彻歌
　　郑康成曰于有司彻而歌雍○李嘉防曰彻歌无大师之命而自歌者乃其职也
　　大飨亦如之
　　王昭禹曰説见大师○陆氏曰明堂位以禘礼祀周公于太庙升歌清庙下管象文王世子曰天子养老登歌清庙下管象祭统曰大尝禘升歌清庙下管象天子之礼康周公故以赐鲁仲尼燕居曰两君相见升歌清庙下管象天子之祭祀养老飨诸侯诸侯之相见鲁之尝禘皆升歌下管贵人声也歌清庙示徳也象管示事也小师大祭祀大飨登歌而小祭祀小乐事不登歌犹小祀不兴舞也
　　大丧与廞
　　郑康成曰从大师
　　凡小祭祀小乐事鼓朄
　　郑康成曰如大师○黄氏曰小祭祀不当击雷鼔灵鼔则击朄舞师掌鼔四方旱暵之舞是也
　　掌六乐声音之节与其和
　　郑锷曰六代之乐并作虑其声音或失之过既掌其节又掌其和先儒以和为錞于谓以金錞和鼔然小师不掌錞于认一和字指为錞于何所据窃谓当为子与人歌而善必使反之而后和之之和掌其音节使一人倡之众工从而和之乃所以为节耳【○王昭禹曰六乐之作其先后曲直则有节而小大清浊相应而不相陵则和矣国语曰声应相保曰和又曰大昭小鸣和之道也】○李嘉防曰职专于是则所责亦在是故特表而出之
　　瞽蒙
　　郑司农曰无目眹谓之瞽有目眹无见谓之蒙有目无眸子谓之瞍【○贾氏曰诗有蒙瞍书有瞽瞍此有瞽蒙三者皆文不具司农参取三处为三等解之无目眹谓无目之眹脉有目眹而无见谓之蒙谓蒙然有眹脉而无见也有目无眸子谓之瞍者谓目睛黒白分明而无眸子人】○郑锷曰王者作乐欲审音以知政必使瞽蒙者谓其视于内不乱于外听必审也然人而无见乃废疾也使其疾而见废则先王之所不忍是故使之司听兹又不忍弃人之仁也
　　掌播鼗柷敔埙箫管歌
　　郑康成曰播谓其音○贾氏曰此八者皆小师教此瞽蒙令于作乐之时播以出声也
　　李嘉防曰瞽蒙播之小师教之止见于八音而已若磬师之钟磬缇乐燕乐缦乐眡了之颂磬笙磬笙师之竽笙应雅则皆不与何故葢大师小师瞽蒙所掌皆宗庙祭祀之乐及大飨大射大师之乐也
　　讽诵诗世奠繋鼔琴瑟
　　刘执中曰讽诵诗而不言六诗者因大师作匶諡而讽诵先王平生功徳之诗○郑锷曰或谓诵诗所以知古人之兴衰又诵其奠繋小史掌奠世繋谓为史官当定公卿大夫与夫帝王之世繋今此瞽蒙又安知世奠繋之事乎愚攷先儒之説以奠为帝谓世帝繋者乃古书之纪述帝王之本繋又尝攷国语曰教之春秋而为之耸善而抑恶以戒劝之教之世而为之昭明徳而废幽昏焉以怵惧其心以春秋对世言则知世如世本之类使之讽诵乎诗与世又定其所传之繋以讽诵使人君知古之传世者有徳则子孙緜逺而世繋不衰无徳则子孙之传不逺所言者不定则其闻也不信故必奠而后讽诵之郑康成云世之而奠其繋窃谓当读讽诵诗世一句奠繋为一句【黄氏曰讽诵其诗以其世定繋次其盛衰为可知今诗之有繋次瞽蒙传之也曹侩之诗失之矣】愚案诵诗而及于世奠繋者如商颂五篇作于商高宗之世周颂风雅合九十篇作于成王之世既知世之所尚则奠乐以繋焉定那乐章系之祀成汤定清庙乐章系之祀文王诵咏之以五声歌之以琴瑟将以歌之播于乐章而奏诸祭享之时若小史之奠繋世是奠其所出之世系非诵诗之世奠繋也
　　郑锷曰先王使公卿大夫士各致其规谏非不足以闻道彼贱而乐工乃使之讽诵古诗及世繋何邪得于言则其听也未必审得于乐则其闻也入必深情之所乐者在是则耳之所闻者必详因悦乐之时得规谏之益其效防于公卿士大夫之谏当讽诵之时则鼔琴瑟所以和平人君之心心和平则闻规戒之言不惟不怒且乐而无倦【○黄氏曰讽诵鼔琴瑟讽诵而鼔琴瑟即书搏拊琴瑟以咏】
</div>
    <div class="pagination">
<a href="周礼订义_page47.html">上一页</a><span>...</span><a href="周礼订义_page43.html">43</a><a href="周礼订义_page44.html">44</a><a href="周礼订义_page45.html">45</a><a href="周礼订义_page46.html">46</a><a href="周礼订义_page47.html">47</a><span class="current-page">48</span><a href="周礼订义_page49.html">49</a><a href="周礼订义_page50.html">50</a><a href="周礼订义_page51.html">51</a><a href="周礼订义_page52.html">52</a><a href="周礼订义_page53.html">53</a><span>...</span><a href="周礼订义_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
