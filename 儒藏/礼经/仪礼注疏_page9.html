<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 9 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 9 页/共 117 页</h1>
    <div class="content">　　○释曰：知“从房还入室”者，夫前出说服於房，今言入，明从房入室也。云“妇人十五许嫁，笄而礼之，因著缨”者，案《曲礼》云“女子许嫁缨”，又云“女子许嫁笄而字”，郑据此诸侯文而言。但言十五许嫁，则以十五为限，则自十五巳上皆可许嫁也。云“明有系也”者，缨是系物为之，明有系也。云“盖以五采为之”者，以《周礼巾车职》五路，皆有繁缨就数，郑注：“缨皆用五采为之。”此缨虽用丝为之，当用五采，但无文，故云“盖”以疑之也。云“其制未闻”者，此缨与男子冠缨异，彼缨垂之两傍，结其绦。此女子缨，不同於彼，故云其制未闻。但缨有二，时不同，《内则》云：“男女未冠笄者，总角衿缨，皆佩容臭。”郑注云：“容臭，香物也。以缨佩之，为迫尊者给小使也。”此是幼时缨也。《内则》又云，妇事舅姑，子事父母，“衿缨、綦屦”。注云：“衿，犹结也。妇人有缨示系属也。”是妇人、女子有二时之缨。《内则》示有系属之缨，即许嫁之缨，与此说缨一也。若然，笄亦有二等，案《问丧》亲始死，笄纟丽，据男子去冠仍有笄（元缺一字）与妇人之笄，并有安发之笄也。爵弁、皮弁及六冕之笄，皆是固冠冕之笄，是其二也。
　　烛出。（昏礼毕，将卧息。）媵主人之馀，御妇馀，赞酌外尊之。（外尊，房户外之东尊。）
　　[疏]“媵”至“之”。
　　○释曰：亦阴阳交接之义。云“酌外尊”者，贱不敢与主人同酌内尊也。
　　媵侍于户外，呼则闻。（为尊者有所徵求。今文侍作待。）
　　[疏]“媵待”至“则闻”。
　　○释曰：不使御待于户外供承夫妇者，以女为主，故使媵待于户外也。
　　夙兴，妇沐浴。纟丽笄、宵衣以俟见。（夙，早也。昏，明日之晨。兴，起也。俟，待也。待见於舅姑寝门之外。古者命士以上，年十五父子异宫。）
　　[疏]“夙兴”至“俟见”。
　　○释曰：自此至“授人”，论妇见舅姑之事。云“纟丽笄宵衣”者，此则《特牲》主妇宵衣也。不著纯衣衤冉者，彼嫁时之盛服。今已成昏之後，不可使服，故退从此服也。
　　○注“夙早”至“异宫”。
　　○释曰：言“昏，明日之晨”者，以昨日昏时成礼，此经言“夙兴”，故知是昏之晨旦也。云“兴，起也。俟，待也。待见於舅姑寝门之外”者，因训即解之也。云“古者命士以上，年十五父子异宫”者，案《内则》云：“由命士以上，父子异宫。”不云年限。今郑知十五为限者，以其十五成童，是以郑注《丧服》亦云：“子幼谓年十五以下，则不随母嫁。”故知十五以後乃异宫也。郑言此限者，欲见不命之士父子同宫，虽俟见，不得言舅姑寝门外也。
　　质明，赞见妇于舅姑。席于阼，舅即席。席于房外，南面，姑即席。（质，平也。房外，房户外之西。古文舅皆作咎。）
　　[疏]“质明”至“即席”。
　　○注“质平”至“作咎”。
　　○释曰：此经论设舅姑席位所在。郑知房外是房户外之西者，以其舅在阼，阼当房户之东。若姑在房户之东，即当舅之北，南面向之不便。又见下记云“父醴女而俟迎者，母南面於户外，女出於母左”，以母在房户西，故得女出於母左。是以知此房外亦房户外之西也。
　　妇执枣栗，自门入，升自西阶，进拜，奠于席。（，竹器而衣者，其形盖如今之<芦去>芦矣。进拜者，进东面乃拜。奠之者，舅尊，不敢授也。）
　　[疏]“妇执”至“于席”。
　　○释曰：此经论妇从舅寝门外入见舅之事也。必见舅用枣栗，见姑以段者，案《春秋》庄二十四年经书：“秋，八月丁丑，夫人姜氏入。戊寅，大夫宗妇觌，用币。”《公羊传》云：“宗妇者何？夫夫之妻也。觌者何？见也。用者何？用者不宜用也。见用币，非礼也。然则曷用？枣栗云乎？段云乎？”注云：“段者，脯也。礼，妇人见舅以枣栗为贽，见姑以段为贽，见夫人至尊，兼而用之。云乎？辞也。枣栗，取其早自谨敬。段，取其断，断自正。”是用枣栗、段之义也。案《杂记》云：“妇见舅姑，兄弟姑姊妹皆立于堂下，西面，北上，是见已。”注云：“妇来为供养也，其见主於尊者，兄弟以下在位，是为已见，不复特见。”又云：“见诸父，各就其寝。”注云：“旁尊也。亦为见时不来。”今此不言者，文略也。
　　○注“竹”至“授也”。
　　○释曰：知“，竹器”者，以字从竹，故知竹器。知有衣者，下记云“缁被里加于桥”，注云：“被，表也。有衣者，妇见舅姑，以饰为敬。”是有衣也。云“如今之[B157]{卢}矣”者，此举汉法以况义，但汉法去今以远，其状无以可知也。云“进拜者，进东面乃拜”者，谓从西阶进至舅前而拜。云“奠之者，舅尊，不敢授也”者，案下姑奠于席不授，而云舅尊不敢授者，但舅直抚之而已，至姑则亲举之。亲举者，若亲授之，然故於舅得云尊不敢授也。
　　舅坐抚之，兴，答拜。妇还，又拜。（还又拜者，还於先拜处拜。妇人与丈夫为礼则侠拜。）
　　[疏]“舅坐”至“又拜”。
　　○注“还又”至“侠拜”。
　　○释曰：云“先拜处”者，谓前东面拜处也。云“妇人与丈夫为礼则侠拜”者，谓若《士冠》冠者见母，“母拜受，子拜送，母又拜”。母於子尚侠拜，则不徒此妇於舅而已，故广言妇人与丈夫为礼则侠拜。
　　降阶，受段，升，进，北面拜，奠于席。姑坐，举以兴，拜，授人。（人，有司。姑执以起，答妇拜，授有司彻之，舅则宰彻之。）
　　[疏]“降阶”至“授人”。
　　○释曰：此经论妇见姑之事。
　　○注“人有”至“彻之”。
　　○释曰：云“人，有司”者，凡行事者，皆主人有司也。知舅则使宰彻者，此见下记云“舅答拜宰彻”是也。
　　赞醴妇。（醴当为礼。赞礼妇者，以其妇道新成，亲厚之。）
　　[疏]“赞醴妇”。
　　○注“醴当”至“厚之”。
　　○释曰：自此至“於门外”，论舅姑堂上礼妇之事。云“醴当为礼”者，《士冠》、《内则》、《昏义》诸文，醴皆破从礼者，案《司仪》注：“上於下曰礼，敌者曰傧。”又案《大行人》云“王礼再而酢”之等用郁鬯，不言王鬯，再而酢而言礼，则此诸文虽用醴礼宾，不得即言主人醴宾，故皆从上於下曰礼解之。
　　席于户牖，（室户西，牖东，南面位。）
　　[疏]“席于户牖”。
　　○注“室户”至“面位”。
　　○释曰：知义然者，以其宾客位於此，是以礼子、礼妇、礼宾客，皆於此尊之，故也。
　　侧尊С醴于房中。妇疑立于席西。（疑，正立自定之貌。）
　　[疏]“侧尊”至“席西”。
　　○注“疑正立自定之貌”。
　　○释曰：云“妇疑立于席西”者，以其礼未至而无事，故疑然自定而立，以待事也。若行之而立，则云立，不得云疑立也。
　　赞者酌醴，加四，面枋，出房，席前北面。妇东面拜受。赞西阶上北面拜送。妇又拜。荐脯醢。（妇东面拜，赞北面答之，变于丈夫始冠成人之礼。）
　　[疏]“赞者”至“脯醢”。
　　○释曰：云“面枋，出房”者，以其赞授，故面枋。《冠礼》赞酌醴，将授宾，则面叶。宾受醴，将授子，乃面枋也。此妇又拜，并下经“妇又拜”者，皆侠拜也。
　　○注“妇东”至“之礼”。
　　○释曰：云“妇东面拜，赞北面答之，变於丈夫始冠成人之礼”者，案《冠礼》礼子与此礼妇俱在宾位，彼礼子南面受醴，此则东面，不同，故决之。彼南面者，以向宾拜，此东面者，以舅姑在东，亦面拜之也。
　　妇升席，左执觯，右祭脯醢，以四祭醴三，降席，东面坐，啐醴，建四，兴，拜。赞答拜。妇又拜，奠于荐东，北面坐取脯，降，出，授人于门外。（奠于荐东，升席，奠之。取脯降出授人，亲彻，且荣得礼。人，谓妇氏人。）
　　[疏]“妇升”至“门外”。
　　○注“奠于”至“氏人”。
　　○释曰：郑知奠者“升席奠之”者，见上《冠礼》礼子、礼宾，皆云即筵“奠于荐东，降筵，北面坐取脯”，明此奠时升席，南面奠，乃降，北面取脯，降出授人。云“亲彻，且荣得礼”者，言且兼二事，何者？下飨妇之俎不亲彻，又自出门授人，是且荣得礼。下飨不亲彻俎者，於礼时礼讫，故於後略之。知人是妇氏人者，以其在门外，妇往授之，明是妇氏之人也。
　　舅姑入于室，妇盥馈。（馈者，妇道既成，成以孝养。）特豚，合升，侧载，无鱼腊，无稷，并南上。其他如取女礼。（侧载者，右胖载之舅俎，左胖载之姑俎，异尊卑。并南上者，舅姑共席于奥，其馔各以南为上。其他，谓酱氵音菹醢。女，谓妇也。如取妇礼同牢时。今文并当作并。）
　　[疏]“舅姑”至“女礼”。
　　○释曰：自此至“之错”，论妇馈舅姑成孝养之事。云“其他如取女礼”者，则自“侧载”以下，“南上”以上，与取女异。异者，彼则有鱼腊并稷，此则无鱼腊与稷。彼男东面，女西面别席，其酱醢菹，夫则南上，妇则北上；今此舅姑共席东面，俎及豆等皆南上。是其异也。
　　○注“侧载”至“作并”。
　　○释曰：豚载皆合升，若成牲载一胖，是常得云侧，此乃载胖，故云“侧”。但周人尚右，故知右胖载之舅俎，左胖载之姑俎。是以郑云“异尊卑”也。云“并南上者，舅姑共席于奥，其馔各以南为上”者，决同牢男女东西相对，各上其右也。云“其他，谓酱氵音菹醢”者，以同牢时夫妇各有此四者，今以馈舅姑，亦各有此四物，故云“如同牢时”也。虽不言酒，既有馈，明有酒在其他中，酒在内者，亦在北牖下，外尊亦当在房户外之东。郑不云者，略耳。
　　妇赞成祭，卒食，一，无从。（赞成祭者，授处之。今文无成也。）
　　[疏]“妇赞”至“无从”。
　　○注“赞成祭者授处之”。
　　○释曰：“赞成祭”者，谓授之，又处置，令知在於豆也。
　　席于北墉下。（墉，墙也，室中北墙下。）
　　[疏]“席于北墉下”。
　　○释曰：此席将为妇之位处也。
　　妇彻，设席前如初，西上。妇，舅辞，易酱。（妇者，即席将也。辞易酱者，嫌淬。）
　　[疏]“妇彻”至“易酱”。
　　○释曰：“妇彻，设于席前如初，西上”者，此直馀。“舅辞，易酱”者，舅尊故也。不舅馀者，以舅尊，嫌相亵。言“西上”者，亦以右为上也。
　　○注“妇”至“淬”。
　　○释曰：言“将”者，事未至，以其此始。言妇之意至下文“妇姑之馔”乃始耳。云“辞易酱者，妇嫌淬”者，以其酱乃以指咂之，淬也。
　　妇姑之馔。御赞祭豆、黍、肺，举肺、脊。乃食，卒。姑之，妇拜受，姑拜送。坐祭，卒爵，姑受，奠之。（奠之，奠于篚。）
　　[疏]“妇”至“奠之”。
　　○注“奠之奠于篚”。
　　○释曰：云“御赞祭豆、黍、肺，举肺、脊”者，御赞妇祭之也。郑知“奠之於篚”者，此云如取女礼，取女有篚，明此亦奠之于篚可知也。
　　妇彻于房中，媵御，姑之。虽无娣，媵先。於是与始饭之错。（古者嫁女，必侄娣从，谓之媵。侄，兄之子。娣，女弟也。娣尊侄卑。若或无娣，犹先媵，容之也。始饭谓舅姑。错者，媵舅馀，御姑馀也。古文始为姑。）
　　[疏]“妇彻”至“之错”。
　　○注“古者”至“为姑”。
　　○释曰：云“古者嫁女，必侄娣从，谓之媵”者，媵有二种，若诸侯有二媵外别有侄娣。是以庄公十九年经书：“秋，公子结媵陈人之妇于鄄。”《公羊传》曰：“媵者何？诸侯娶一国，则二国往媵之，以侄娣从。侄者何？兄之子也。娣者何？弟也。”诸侯夫人自有侄娣，并二媵各有侄娣，则九女是媵，与侄娣别也。若大夫、士无二媵，即以侄娣为媵。郑云“古者嫁女，必侄娣从，谓之媵”，是据大夫、士言也。云“侄，兄之子。娣，女弟也。娣尊侄卑”者，解经云“虽无娣，媵先”之义，以其若有娣，乃先，媵即侄也。云“犹先媵，容之也”者，对御是夫之从者，为後。若然，侄与娣俱名媵，今言虽无娣媵先，似娣不名媵者，但侄娣俱是媵。今去娣，娣外唯有侄，侄言媵先，以对御为先，非对娣也。称媵以其侄娣，俱是媵也。云“始饭谓舅姑”者，舅姑始饭，如今媵舅馀，御姑馀，是交错之义，若“媵御沃盥交”也。舅姑为饭始，不为始，俗本云与始之错者，误也。
　　舅姑共飨妇以一献之礼。舅洗于南洗，姑洗于北洗，奠酬。（以酒食劳人曰飨。南洗在庭，北洗在北堂。设两洗者，献酬酢以清为敬。奠酬者，明正礼成，不复举。凡酬酒皆奠於荐左，不举。其燕则更使人举爵。）
　　[疏]“舅姑”至“奠酬”。
　　○注“以酒”至“举爵”。
　　○释曰：自此至“归俎于妇氏人”，论飨妇之事。此飨与上盥馈同日为之，知者，见《昏义》曰：“舅姑入室，妇以特豚馈，明妇顺也。厥明，舅姑共飨妇。”郑彼注云：“昏礼不言厥明，此言之者，容大夫以上礼多，或异日。”故知此士同日可也。此与上事相因，亦於舅姑寝堂之上，与礼妇同在客位也。云“其飨妇以一献之礼”者，案下记云“飨妇姑荐焉”，注云：“舅姑共飨妇，舅献姑荐脯醢。”但荐脯醢无盥洗之事，今设此洗，为妇人不下堂也。云“姑洗於北洗”，洗者洗爵，则是舅献姑酬，共成一献，仍无妨姑荐脯醢也。云“凡酬酒皆奠於荐左，不举”者，此经直云奠酬，不言处所，故云“凡”，通《乡饮酒》、《乡射》、《燕礼》之等。云“燕则更使人举爵”者，案《燕礼》献酬讫，别有人举旅行酬是也。飨亦用醴酒，知者，以下记云“庶妇使人醮之”，注云“使人醮之，不飨也。酒不酬酢曰醮，亦有脯醢。妇酌之以醴，尊之；庶妇酌之以酒，卑之”是也。若然，知记非醴妇者，以记云“庶妇使人醮之”，明妇亲之。案上醴妇虽，使赞者亲，明记醮庶妇使人当飨，节也。
　　舅姑先降自西阶，妇降自阼阶。（授之室，使为主，明代己。）
　　[疏]“舅姑”自“阼阶”。
　　○注“授之”至“代己”。
　　○释曰：案《曲礼》云子事父母，“升降不由阼阶”，是主人尊者之处。今舅姑降自西阶，妇降自阼阶，是授妇以室之事也。云“授之室”，《昏义》文也。
　　归妇俎于妇氏人。（言俎，则飨礼有牲矣。妇氏人，丈夫送妇者，使有司归以妇俎，当以反命於女之父母，明其得礼。）
　　[疏]“归妇俎于妇氏人”。
　　○注“言俎”至“得礼”。
　　○释曰：案《杂记》云大飨，“卷三牲之俎归于宾馆”，是宾所当得也。飨时设几而不倚，爵盈而不饮，肴乾而不食，故归俎。此飨妇，妇亦不食，故归也。经虽不言牲，既言俎，俎所以盛肉，故知有牲。此妇氏人即上妇所授脯者也，故上注引此妇氏人，证所授人为一也。
　　舅飨送者以一献之礼，酬以束锦。（送者，女家有司也。爵至酬宾，又从之以束锦，所以相厚。古文锦皆为帛。）
　　[疏]“舅飨”至“束锦”。
　　○注“送者”至“作帛”。
　　○释曰：此一献与飨妇一献同，礼则异，彼兼有姑，此依常飨宾客法。知送者是女家有司者，故《左氏传》云：“齐侯送姜氏，非礼也。凡公女嫁于敌国，姊妹则上卿送之，以礼於先君。公子则下卿送之。於大国，虽公子亦上卿送之。於天子，则诸卿皆行，公不自送。於小国，则上大夫送之。”以此而言，则尊无送卑之法，则大夫亦遣臣送之，士无臣，故知有司送之也。云“古文锦皆为帛”者，此及下文锦皆为帛，不从古文者，礼有玉锦，非独此文，则礼有赠锦之事，故不从古文也。
　　姑飨妇人送者，酬以束锦。（妇人送者，隶子弟之妻妾。凡飨，速之。）
　　[疏]“姑飨”至“束锦”。
　　○注“妇人”至“速之”。
　　○释曰：《左氏传》云：“士有隶子弟。”士卑无臣，自以其子弟为仆隶，并已之子弟之妻妾，但尊无送卑，故知妇人送者是隶子弟之妻妾也。云“凡飨，速之”者，案《聘礼》飨食速宾，则知此舅姑飨送者，亦速之也。凡速者，皆就馆召之，是以下云“若异邦则赠丈夫送者以束锦”，郑云：“就宾馆。”则宾自有馆。若然，妇人送者，亦当有馆。男子则主人亲速，其妇送者不亲速，以其妇人迎客不出门，当别遣人速之。
　　若异邦，则赠丈夫送者以束锦。（赠，送也。就宾馆。）
　　[疏]“若异”至“束锦”。
　　○注“赠送也就宾馆”。
　　○释曰：案庄二十七年冬，莒庆来迎叔姬，《公羊传》曰：“大夫越竟逆女，非礼也。”郑注《丧服》亦云：“古者大夫不外娶。”今言异邦得外娶者，以大夫尊，外娶则外交，故不许。士卑不嫌，容有外娶法，故有异邦送客也。郑知就馆者，赠贿之等皆就馆，故知此亦就馆也。
</div>
    <div class="pagination">
<a href="仪礼注疏_page8.html">上一页</a><span>...</span><a href="仪礼注疏_page4.html">4</a><a href="仪礼注疏_page5.html">5</a><a href="仪礼注疏_page6.html">6</a><a href="仪礼注疏_page7.html">7</a><a href="仪礼注疏_page8.html">8</a><span class="current-page">9</span><a href="仪礼注疏_page10.html">10</a><a href="仪礼注疏_page11.html">11</a><a href="仪礼注疏_page12.html">12</a><a href="仪礼注疏_page13.html">13</a><a href="仪礼注疏_page14.html">14</a><span>...</span><a href="仪礼注疏_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
