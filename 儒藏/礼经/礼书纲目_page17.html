<!DOCTYPE html>
<html>
 <head>
  <meta charset="utf-8"/>
  <title>
   礼书纲目 - 第 17 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼书纲目 - 第 17 页/共 57 页
  </h1>
  <div class="content">
   右妇馈
　　舅姑共飨妇以一献之礼舅洗于南洗姑洗于北洗奠酬【以酒食劳人曰飨南洗在庭北洗在北堂设两洗者献酬酢以洁清为敬奠酬者明正礼成不复举凡酬酒皆奠于荐左不举其燕则更使人举爵】舅姑先降自西阶妇降自阼阶【授之室使为主明代己】归妇俎于妇氏人【言俎则飨礼有牲矣妇氏人丈夫送妇者使有司归以妇爼当以反命于女之父母明其得礼也】
　　右飨妇　记妇席荐馔于房【醴妇飨妇之席荐也】飨妇姑荐焉【舅姑共飨妇舅献爵姑荐脯醢】妇洗在北堂直室东隅篚在东北面盥【洗在北堂所谓北洗北堂房中半以北洗南北直室东隅东西直房戸与隅间】妇酢舅更爵自荐【更爵男女不相因也】不敢辞洗舅降则辟于房不敢拜洗【不敢与尊者为礼】凡妇人相飨无降【姑飨妇人送者于房无降者以北洗篚在上】　庶妇则使人醮之妇不馈【庶妇庶子之妇也使人醮之不飨也酒不酬酢曰醮亦有脯醢适妇酌之以醴尊之庶妇酌之以酒卑之其仪则同不馈者共飬统于适也】
　　舅飨送者以一献之礼酬以束锦【送者女家有司也爵至酬宾又从之以束锦所以相厚古文锦皆作帛】姑飨妇人送者酬以束锦【妇人送者子弟之妻妾凡飨速之】若异邦则赠丈夫送者以束锦【赠送也就宾馆】
　　右飨送者
　　若舅姑既没则妇入三月乃奠菜【没终也奠菜者以篚祭菜也盖用堇】席于庙奥东靣右几席于北方南面【庙考妣之庙北方牖下】祝盥妇盥于门外妇执笲菜祝帅妇以入祝告称妇之姓曰某氏来妇敢奠嘉菜于皇舅某子【帅道也入入室也某氏者齐女则曰姜氏鲁女则曰姬氏来妇言来为妇嘉美也皇君也】妇拜扱地坐奠菜于几东席上还又拜如初【扱地手至地也妇人扱地犹男子稽首】妇降堂取笲菜入祝曰某氏来妇敢告于皇姑某氏奠菜于席如初礼【降堂阶上也室事交乎戸今降堂者敬也于姑言敢告舅尊于姑】妇出祝阖牖戸【凡庙无事则闭之】老醴妇于房中南面如舅姑醴妇之礼【因于庙见礼之】壻飨妇送者丈夫妇人如舅姑飨礼
　　右庙见　记妇入三月然后祭行【入夫之室三月之后于祭乃行谓助祭也】
　　若不亲迎则入三月然后壻见曰某以得为外昬姻请觌【女氏称昬婿氏称姻觌见也】主人对曰某以得为外昬姻之数某之子未得濯溉于祭祀是以未敢见今吾子辱请吾子之就宫某将走见【主人女妇也以白造缁曰辱】对曰某以非他故不足以辱命请终赐见【非他故弥亲之辞命谓将走见之言今文无终赐】对曰某以得为昬姻之故不敢固辞敢不从【不言外亦弥亲之辞今文曰外昬姻】主人出门左西面壻入门东面奠挚再拜出【出门出内门入门入大门出内门不出大门者异于宾客也壻见于寝奠挚者壻有子道不敢授也挚雄】摈者以挚出请受【欲使以宾客礼相见也】壻礼辞许受挚入主人再拜受壻再拜送出【出已见女父】见主妇主妇阖扉立于其内【主妇主人之妇也见主妇者兄弟之道宜相亲也阖扉者妇人无外事扉左扉】壻立于门外东面主妇一拜壻答再拜主妇又拜壻出【必先一拜者妇人于丈夫必侠拜】主人请醴及揖让入醴以一献之礼主妇荐奠酬无币【及与也无币异于宾客】壻出主人送再拜
　　右壻见妇之父母【记补】
　　昬义　　　嘉礼四
　　昬礼者将合二姓之好上以事宗庙而下以继后世也故君子重之是以昬礼纳采问名纳吉纳徴请期皆主人筵几于庙而拜迎于门外入揖譲而升聼命于庙所以敬慎重正昬礼也【聼命谓主人聼使者所传壻家之命】父亲醮子而命之迎男先于女也子承命以迎主人筵几于庙而拜迎于门外壻执鴈入揖譲升堂再拜奠鴈盖亲受之于父母也降出御妇车而壻授绥御轮三周先俟于门外妇至壻揖妇以入共牢而食合卺而酳所以合体同尊卑以亲之也【酌而无酬酢曰醮醮之礼如冠醮与其异者于寝耳壻御妇车轮三周御者代之壻自乗其车先道之归也共牢而食合卺而酳成妇之义】敬慎重正而后亲之礼之大体所以成男女之别而立夫妇之义也男女有别而后夫妇有义夫妇有义而后父子有亲父子有亲而后君臣有正故曰昬礼者礼之本也【言子受气性纯则孝孝则忠也】夙兴妇沭浴以俟见质明賛见妇于舅姑执笲枣栗腵脩以见賛醴妇妇祭脯醢祭醴成妇礼也【成其为妇之礼也賛醴妇当作礼声之误也】舅姑入室妇以特豚馈明妇顺也【以馈明妇顺者供养之礼主于孝顺】厥明舅姑共飨妇以一献之礼奠酬舅姑先降自西阶妇降自阼阶以着代也【言既献之而授之以室事也降者各还其燕寝妇见及馈飨于适寝昬礼不言厥明此言之者容大夫以上礼多或异日】成妇礼明妇顺又申之以着代所以重责妇顺焉也妇顺者顺于舅姑和于室人而后当于夫以成丝麻布帛之事以审守委积盖藏【室人谓女姑女叔诸妇也当犹称也后言称夫者不顺舅姑不和室人虽有善者犹不为称夫也】是故妇顺备而后内和理内和理而后家可长久也故圣王重之【顺备者行和当事成审也】是以古者妇人先嫁三月祖庙未毁教于公宫祖庙既毁教于宗室教以妇徳妇言妇容妇功教成祭之牲用鱼芼之以苹藻所以成妇顺也【谓天子诸侯同姓者嫁女必就尊者教成之教成之者女师也祖庙女所出之祖也公君也宗室宗子之家也妇徳贞顺也妇言辞令也妇容婉娩也妇功丝麻也祭之祭其所出之祖也鱼苹藻皆水物隂类也鱼为爼寔苹藻为菜祭无牲牢告事耳其齐盛用黍云君使有司告之宗子之家若其祖庙已毁则为坛而告焉　昬义】　天地合而后万物兴焉夫昬礼万世之始也取于异姓所以附远厚别也【同姓或取多相亵也】币必诚辞无不腆【诚信也腆犹善也】告之以直信【直犹正也此二者所以教妇正直信也】信事人也信妇徳也【事犹立也】壹与之齐终身不改故夫死不嫁【齐谓共牢而食同尊卑也齐或为醮】男子亲迎男先于女刚柔之义也天先乎地君先乎臣其义一也【先谓倡道也】执挚以相见敬章别也【言不敢相亵也挚所奠鴈也】男女有别然后父子亲父子亲然后义生义生然后礼作礼作然后万物安【言人伦有别则气性醇也】无别无义禽兽之道也【言聚麀之乱类也】壻亲御授绥亲之也亲之也者亲之也【言己亲之所以使之亲己】敬而亲之先王之所以得天下也【先王若太王文王】出乎大门而先男帅女女从男夫妇之义由此始也【先者居车前也】妇人从人者也防从父兄嫁从夫夫死从子【从谓顺其教令无违逆也】夫也者夫也夫也者以智帅人者也【夫之言丈夫也夫或为傅】冕齐戒鬼神隂阳也将以为社稷主为先祖后而可以不致敬乎【冕祭服也隂阳谓夫妇也】共牢而食同尊卑也故妇人无爵从夫之爵坐以夫之齿【爵谓夫命为大夫则妻为命妇】器用陶匏尚礼然也【此谓大古之礼器也】三王作牢用陶匏【言太古无共牢之礼三王之世作之而用大古之器重夫妇之始也】厥明妇盥馈舅姑卒食妇馂余私之也【私之犹言防也】舅姑降自西阶妇降自阼阶授之室也【明当为家事之主也】昬礼不用乐幽隂之义也乐阳气也【幽深也欲使妇深思其义不以阳散之也】昬礼不贺人之序也【序犹代也郊特牲】　日月以告君【周礼凡取判妻入子者媒氏书之以告君谓此也】齐戒以告鬼神【昬礼凡受女之礼皆于庙为神席以告鬼神谓此也】为酒食以召乡党僚友【防宾客也】以厚其别也【厚重慎也曲礼】　孔子曰嫁女之家三夜不息烛思相离也【亲骨肉也】取妇之家三日不举乐思嗣亲也【重世变也】三月而庙见称来妇也择日而祭于祢成妇之义也【谓舅姑没者也必祭成妇义者妇有共飬之礼犹舅姑存时盥馈特豚于室　曽子问】　子云夫礼坊民所淫章民之别使民无嫌以为民纪者也【滛犹贪章明也嫌嫌疑也】故男女无媒不交无币不相见恐男女之无别也【重男女之防所以逺别之于禽兽也有币者必有媒有媒者不必有币仲春之月防男女之时不必待币】以此坊民民犹有自献其身【献进也】昏礼壻亲迎见于舅姑舅姑承子以授壻恐事之违也【舅姑妻之父母也妻之父为外舅妻之母为外姑父戒女曰夙夜无违命母戒女曰无违宫事】以此坊民妇犹有不至者【不至不亲夫以孝舅姑也春秋成公九年春二月伯姬归于宋夏五月季孙行父如宋致女是时宋共公不亲迎恐其有违而致之也坊记】　昏姻之礼所以明男女之别也【昬姻谓嫁取也壻曰昬妻曰姻】昏姻之礼废则夫妇之道苦而淫辟之罪多矣【苦谓不至不答之属　经觧】　孔子曰凡民滛乱者生于男女无别男女无别则夫妇失义昬礼聘飨者所以别男女明夫妇之义也男女既别夫妇既明故虽有滛乱之狱而无防刑之民其有犯滛乱之狱者则饬昬聘之礼【家语】　子张曰女子必渐乎二十而后嫁何也孔子曰十五许嫁而从夫是阳动而隂应男唱而女随之义也以为缋组紃织絍者女子之所有事也黼黻文章之美妇人之所有大功也必十五以徃渐乎二十然后可以通乎此事通乎此事然后乃能孝于舅姑下以事夫飬子也【孔丛子】　哀公问于孔子曰礼男必三十而有室女必二十而有夫也岂不晚哉孔子对曰夫礼言其极也不是过也男子二十冠有为人父之端女子十五许嫁有适人之道于此而徃则为昬矣羣生闭藏乎隂而为化育之始【隂谓冬也冬藏物而为化育始】故圣人因时以合偶男女穷天数也【穷极也】霜降而妇功成嫁娶者行焉【季秋霜降嫁娶者始于此诗云将子无怒秋以为期也】氷泮而农桑起防礼而杀于此【泮散也正月农事起蚕者采桑昬礼始杀言未止也至于二月农事始起防男女之无夫家者奔者期尽此月也诗云士如归妻迨氷未泮言如欲使妻归当及氷未泮散之时】男子者任天道而长万物者也知可为知不可为知可言知不可言知可行知不可行者也是故审其伦而明其别谓之知所以効匹夫之聼也【聼宜作徳】女子者顺男子之教而长其理者也【为男子长飬其理分】是故无专制之义而有三从之道防从父兄既嫁从夫夫死从子言无再醮之端【始嫁言醮礼无再醮之端言不改事人所以谓夫死不嫁】教令不出于闺门事在供饮食而已无阃外之非仪也【阃门限妇人以自专无阃外之威仪诗云无非无仪唯酒食是议孟子之母曰妇人之职精五饭幂五浆飬舅姑缝衣裳而已故有闺门之修而无阃外之志】不越境而奔防事无擅为行无独成参知而后动可騐而后言昼不游庭夜行以火所以効匹妇之徳也孔子遂言曰女有五不取逆家子者谓其逆徳也【何休曰废人伦也】乱家子者谓其乱伦【何休曰类不正也】世有刑人者谓其弃于人也有恶疾子者谓其弃于天也防父长子【何休作防父长女】谓其无受命也【何休曰无教戒也】妇有七出三不去七出者不顺父母出者谓其逆徳也无子者谓其絶世也婬僻者谓其乱族嫉妬者谓其乱家恶疾者谓其不可供粢盛多口舌者谓其离亲窃盗者谓其反义三不去者谓其有所取无所归一也【何休取作受又云不穷穷也】与共更三年之防二也【何休曰不防防也】先贫贱后富贵三也【何休曰贱取贵不去不背徳也】凡此圣人所以顺男女之际重昬姻之始也【家语】　哀公曰敢问为政如之何孔子对曰夫妇别父子亲君臣严三者正则庶物从之矣【庶物犹众物也】古之为政爱人为大所以治爱人礼为大所以治礼敬为大敬之至矣大昬为大大昬至矣大昬既至冕而亲迎亲之也亲之也者亲之也是故君子兴敬为亲舍敬是遗亲也弗爱不亲弗敬不正爱与敬其政之本与【大昬国君取礼也至矣言至大也兴敬为亲言相敬则亲】公曰寡人愿有言然冕而亲迎不已重乎【已犹太也怪亲迎乃服祭服】孔子愀然作色而对曰合二姓之好以继先圣之后以为天地宗庙社稷之主君何谓已重乎【先圣周公也】孔子曰天地不合万物不生大昬万世之嗣也君何谓已重焉孔子遂言曰内以治宗庙之礼足以配天地之神明出以治直言之礼足以立上下之敬物耻足以振之国耻足以兴之为政先礼礼其政之本与【宗庙之礼祭宗庙也夫妇配天地有日月之象焉礼器曰君在阼夫人在房大明生于东月生于西此隂阳之分夫妇之位也直犹正也正言谓出政教也政教有夫妇之礼焉昬义曰天子聴外治后听内治教顺成俗外内和顺国家理治此之谓盛徳物犹事也事耻臣耻也振犹救也国耻君耻也君臣之行有可耻者礼足以救之足以兴复之】孔子遂言曰昔三代明王之政必敬其妻子也有道妻也者亲之主也敢不敬与子也者亲之后也敢不敬与君子无不敬也敬身为大身也者亲之枝也敢不敬与不能敬其身是伤其亲伤其亲是伤其本伤其本枝从而亡三者百姓之象也身以及身子以及子妃以及妃君行此三者则忾乎天下矣大王之道也如此国家顺矣【忾犹至也大王居豳为狄所伐乃曰土地所以飬人也君子不以其所飬害所飬乃去之岐是言百姓之身犹吾身也百姓之妻子犹吾妻子也不忍以土地之故而害之去之岐而王迹兴焉　哀公问】　既内自尽又外求助昬礼是也故国君取夫人之辞曰请君之玉女与寡人共有敝邑事宗庙社稷此求助之本也【言玉女者美言之也君子于玉比徳焉　祭统】　娶妻不先告庙者示不必安也昬礼请期不敢必也遣女于祢庙者重先人之遗支体也不敢自专故告祢也去不辞戒不诺者盖耻之重去也妇入三月然后祭行舅姑既没亦妇入三月奠菜于庙三月一时物有成者人之善恶可得知也然后可得事宗庙之礼未庙见而死归葬于女氏之党示未成妇也夫有恶行妻不得去者地无去天之义也天子诸侯一娶九女何重国家广继嗣也娶九女亦足以承君之施也九而无子百亦无益也王度记曰天子诸侯一娶九女娶一国则两国媵之皆以侄娣从也或曰天子娶十二女法天有十二月万物必生也必一娶何防淫佚也为其弃徳嗜色故一娶而已人君无再娶之义也备侄娣从者为其不相嫉妬也一人有子三人共之若已有之也不娶两娣何传异气也娶三国女何异类也恐一国血相似俱无子也侄娣年少犹从适人者明人君无再娶之义还待年于父母之国未任答君子也娶妻如之何卜女之徳知相宜否人君及宗子无父母自定娶者卑不主尊贱不主贵也大夫功成受封得备八妾者重国家广继嗣也不更聘大国者不防本适也天子诸侯之世子皆以诸侯礼娶与君同示无再娶之义也不娶同姓者重人伦防淫佚耻与禽兽同也外属小功以上亦不得娶也王者嫁女必使同姓诸侯主之何防礼贵和不可相答为伤君臣之义亦欲使女不以天子尊乗诸侯也必使同姓者以其同宗共祖可以主亲故使摄父事也卿大夫一妻二妾者何尊贤重继嗣也不备侄娣何北面之势不足尽人骨肉之亲士一妻一妾何下卿大夫也妇人所以有师何学事人之道也学一时足以成矣与君有缌麻之亲者教于公宫三月与君无亲者各教于宗庙宗妇之室国君取大夫之妾士之妻老无子而明于妇道者又禄之使教宗室五属之女大夫士皆有宗族自于宗子之室学事人也女必有傅姆何尊之也【白虎通】　鲁师春姜曰夫妇人以顺从为务贞慤为首故妇人事夫有五平旦纚笄而朝则有君臣之严沃盥馈食则有父子之敬报反而行则有兄弟之道受期必诚则有朋友之信寝席之交而后有夫妇之际【列女传白虎通云妇人学事舅姑不学事夫潄栉縰笄縂而朝君臣之道也恻隐之防父子之道也防计有无兄弟之道也闺阃之内袵席之上朋友之道也与此小异】












　　礼书纲目卷二
&lt;经部,礼类,通礼之属,礼书纲目&gt;
　　钦定四库全书
　　礼书纲目卷三　　　　　　婺源江永撰
　　冠昬记　　　嘉礼五
　　补
　　大宗伯以嘉礼亲万民以昬冠之礼亲成男女【亲其防成其性春官】　党正凡其党之昬冠教其礼事掌其禁戒【其党之民地官】　男子二十而冠冠而列丈夫三十而娶女子十
　　五而许嫁二十而嫁【礼二十而冠冠而在丈夫之列谯周曰国不可久无储贰故天子诸侯十五而冠十五而娶娶必先冠以夫妇之道王教之本不可以童子之道治之礼十五而成童以次成人欲人君之早有继体故因之以为莭书称成王十五而冠着在金縢周礼媒氏曰令男三十而娶女二十而嫁内则曰女子十五而笄説曰许嫁也是故男自二十以及三十女自十五以及二十皆得以嫁娶先是则速后是则晚凡人嫁娶或以贤淑或以方类岂但年数而已若必差十年乃为夫妇是废贤淑方类苟比年数而已礼何为然哉则三十而娶二十而嫁説嫁娶之限盖不得复过此尔故舜年三十无室书称曰鳏周礼云女子年二十未有嫁者仲春之月奔者不禁奔者不待礼聘因媒请嫁而已矣甯谓礼为夫之姊妹服长殇年十九至十六如此男不必三十而娶女不必二十而嫁明矣此又士大夫之礼　文十二年谷梁传】五庙之孙祖庙未毁虽为庶人冠娶妻必告【告于君也文王世子】
　　右通论　二月绥多士女绥安也冠子娶妇之时也【夏小正】
　　始冠缁布冠自诸侯下逹冠而敝之可也【本太古耳非时王之法服也】冠朱组缨天子之冠也缁布冠缋緌诸侯之冠也【皆始冠之冠也冠委貎也诸侯缁布有緌尊者饰也缋或作绘緌或作防　玉藻】　公冠自为主【家语作公冠则以卿为宾无介公自为主】迎宾揖升自阼立于席【公堂深异于士家语席下有北字】既醴降自阼【君尊故其降也不使就宾阶也家语此句上有其醴也则如】
　　【士飨之以三献之礼字】其余自为主者其降也自西阶以异【不敢终于正　家语作诸侯非公而自为主者其所以异皆降自西阶】其余皆公同也【为迎宾升阼之等　家语无此句】公端与皮弁皆韠【端缁布冠及冠之服也　家语无公皆韠字下有异字疑是韠字之误】朝服素韠【端诸侯之服皮弁天子朝服韠从裳色皆素也】公冠四加冕【四当为三当为衮字之误　家语冕下有祭字】飨之以三献之礼【飨宾也士于宾以一献之礼　家语属上文】无介【于飨而賛冠者退为众宾者君礼于臣本无介矣　家语在卿为宾之下】无乐【亦飨时也冠者成人代父始宜尽孝子之感不可以欢乐取之孔子曰取妇之家三日不举乐思嗣亲也然则冠礼一举乐可也春秋左氏传曰以金石之乐莭之为冠时为莭也　注一下疑脱日不二字】皆端【君臣同服　家语无无乐皆端字】其醻币朱锦采四马其庆也【其庆宾也如是　家语作其酬币于宾则束帛乗马无其庆也字】天子儗焉【儗公礼也】太子与庶子其冠皆自为主【王侯自主之重言天子误也　天子以下家语作王太子庶子之冠拟焉皆天子自为主按郑注重言天子恐皆下本有天子字一本作重言太子】其礼与士同飨宾也皆同【家礼作其礼与士无变飨下有食字　大戴礼公冠近本作公符误也　家语冠颂萹懿子问诸侯之冠其所以为宾主何也孔子答之如此】
　　右天子诸侯冠礼　邾隐公既即位将冠使大夫因孟懿子问礼于孔子孔子曰其礼如世子之冠虽天子之元子犹士也其礼无变天子无生而贵者故也懿子曰天子未冠即位长亦冠乎孔子曰古者王世子虽防其即位则尊为人君人君治成人之事者何冠之有懿子曰然则诸侯之冠异天子与【怪天子无冠礼而诸侯之冠如世子之冠故问之】孔子曰君薨而世子主防是亦冠也已人君无殊也【诸侯亦人君与天子无异】懿子曰今邾君之冠非礼也【懿子言诸侯无冠则邾君之冠非也】孔子曰诸侯之有冠礼也夏之末造也有自来矣今无讥焉【言有所从来故今无所讥】天子冠者武王崩成王年十有三而嗣立周公居冡宰摄政以治天下明年夏六月既葬【周书曰嵗十有二月武王崩元年六月葬】冠成王而朝于祖以见诸侯示有君也周公命祝雍作颂曰逹而勿多也【家语勿多作未防字误今从大戴　郑曰辞多则史少则不逹】祝雍辞曰使王近于民【常得民之心也】逺于年【言夀长】啬于时【啬爱也爱于时不以无事弃日也】惠于财【施舍不吝也】亲贤而任能其颂曰令月吉日王始加元服去王防志心是衮职【朱子曰衮天子之盛服衮职谓天子之职业也是字本阙今补或曰当作一心】钦若昊天【钦敬若顺】六合是式【天地四方谓之六合言为之法式】率尔祖考永永无极此周公之制也【家语冠颂】　襄公九年十二月晋悼公以诸侯之师伐郑而还公送晋侯晋侯以公宴于河上问公年季武子对曰防于沙随之嵗寡君以生【沙随在成十六年】晋侯曰十二年矣是谓一终一星终也【嵗星十二嵗而一周天】国君十五而生子冠而生子礼也【冠成人之服故必冠而后生子】君可以冠矣大夫盍为冠具武子对曰君冠必以祼享之礼行之【祼谓灌鬯酒也享祭先君行将也】以金石之乐节之【以钟磬为举动之节】以先君之祧处之【诸侯以始祖之庙为祧】今寡君在行未可具也请及兄弟之国而假备焉晋侯曰诺公还及卫冠于成公之庙【成公今卫献公之曽祖从卫所处】假钟磬焉礼也【左氏传】
　　曽子问曰将冠子冠者至揖譲而入闻齐衰大功之防如之何【冠者宾及賛者】孔子曰内防则废【内防同门也】外防则冠而不醴【不醴不醴子也】彻馔而埽即位而哭如冠者未至则废【其废者丧成服因丧而冠】如将冠子而未及期日而有齐衰大功小功之丧则因防服而冠【废吉礼而因防冠俱成人之服及至也】除防不改冠乎孔子曰天子赐诸侯大夫冕弁服于太庙归设奠服赐服于斯乎有冠醮无冠醴【酒为醮冠礼醴重而醮轻此服赐服酌用酒尊赐也不醴明不为改冠改冠当醴之】父没而冠则已冠埽地而祭于祢已祭而见伯父叔父而后飨冠者【飨谓礼之曽子问】　以防冠者虽三年之防可也既冠于次入哭踊三者三乃出【言虽者明齐衰以下皆可以防冠也始遭防以其冠月则防服因冠矣非其冠月待变除卒哭而冠次庐也虽或为唯】大功之末可以冠子可以嫁子父小功之末可以冠子可以嫁子可以取妇已虽小功既卒哭可以冠取妻下殇之小功则不可【此皆为可用吉礼之时父大功卒哭而可以冠子嫁子小功卒哭而可以取妇已大功卒哭而可以冠子小功卒哭而可以取妻必偕祭乃行也下殇小功齐衰之亲除防而后可为昬礼凡冠者其时当冠则因防而冠之　杂记】
　　右冠变礼
　　女子十有五年而笄【谓应年许嫁者女子许嫁笄而字之其未许嫁者二十则笄　内则】女子许嫁笄而字【以许嫁为成人　曲礼】　女子许嫁笄而醴之称
　　字【许嫁已受纳徴礼也笄女之礼犹冠男也使主妇女宾执其礼　士昬记】女虽未许嫁年二十而笄礼之妇人执其礼【虽未许嫁年二十亦为成人矣礼之酌以成人言妇人执其礼明非许嫁之笄也】燕则鬈首【既笄之后去之犹若女有鬌紒也　杂记】
　　右女子笄
　　子三十而有室【室犹妻也】女子二十而嫁有故二十三年而嫁【故谓父母之防】聘则为妻【聘问也妻之言齐也以礼见问则得与夫敌体】奔则为妾【妾之言接也闻彼有礼走而徃焉以得接见于君子也奔或为　内则】　妇人谓嫁曰归【妇人生以父母为家嫁以夫为家故谓嫁曰归明有二归之道　隐二年公羊传】
　　右嫁娶
　　繋之以姓而弗别缀之以食而弗殊虽百世而昬姻不通者周道然也【周之礼所建者长也姓正姓也始祖为正姓髙祖为庶姓繋之弗别谓若今宗室属籍也周礼小史掌定世系辨昭穆　大传】　取妻不取同姓故买妾不知其姓则卜之【为其近禽兽也妾贱或时非媵取之于贱者世无本繋　曲礼】
　　右不取同姓　司空季子曰昔少典娶于有蟜氏生黄帝炎帝【贾侍中曰少典黄帝之先有蟜诸侯也炎帝神农也虞唐云少典黄帝炎帝之父昭谓申农三皇也在黄帝前黄帝灭其子孙耳明非神农可知也言生者谓二帝本所出也内传髙阳髙辛各有才子八人谓其裔子耳贾君得之】黄帝以姬水成炎帝以姜水成【姬姜水名成谓所生长以成功也】成而异徳故黄帝为姬炎帝为姜异姓则异类虽近男女相及以生民也【谓有属名相及嫁取也】同姓虽逺男女不相及畏黩敬也【畏亵黩其类】黩则生怨怨乱毓灾灾毓灭性【毓生也】是故娶妻避其同姓畏乱灾也【国语晋语】　卫公使其大夫求防于季氏桓子问礼于孔子孔子曰同姓为宗有合族之义故繋之以姓而弗别缀之以食而弗殊【君有食族人之礼亲尽不异之殊食多少也】虽百世婚姻不得通周道然也桓子曰鲁卫之先虽寡兄弟今已絶逺矣可乎孔子曰固非礼也夫上治祖祢以尊尊也下治子孙以亲亲也旁治昆弟所以敦睦也此先王不易之教也【家语】　晋侯有疾子产曰侨闻之内官不及同姓【内官嫔御】其生不殖【殖长也】美先尽矣则相生疾【同姓之相与先美矣美极则尽尽则生病】君子是以恶之故志曰买妾不知其姓则卜之男女辨姓礼之大司也【辨别也】今君内实有四姬焉【同姓姬四人】其无乃是也乎【昭元年左氏传】取妻不取同姓以厚别也【厚犹逺也】故买妾不知其
　　姓则卜之【妾言买者以其贱同之于众物也士庶之妾恒多凡庸有不知其姓故也】以此坊民鲁春秋犹去夫人之姓曰吴其死曰孟子卒【吴太伯之后鲁同姓也昭公取焉去姬曰吴而已至其死亦畧云孟子卒不书夫人某氏薨孟子盖其且字　坊记】　陈司败问昭公知礼乎孔子曰知礼【陈国名司败官名即司防也昭公鲁君名稠习于威仪之莭当时以为知礼故司败以为问而孔子答之如此】孔子退揖巫马期而进之曰吾闻君子不党君子亦党乎君取于吴为同姓谓之吴孟子君而知礼孰不知礼【巫马姓期名孔子弟子名施司败揖而进之也相助匿非曰党礼不娶同姓而鲁与吴皆姬姓谓之吴孟子者讳之使若宋女子姓者然】巫马期以告子曰丘也幸苟有过人必知之【孔子不可自谓讳君之恶又不可以娶同姓为知礼故受以为过而不辞　论语】
　　天子有后有夫人有世妇有嫔有妻有妾【妻八十一御妻周礼谓之女御以其御序于王之燕寝妾贱者】公侯有夫人有世妇有妻有妾【贬于天子也无后与嫔去上中曲礼】　王御不参一族【御妇官也参三也一族一父子也故取侄娣以备三不参一族之女国语周语】　　典瑞谷圭以聘女【谷圭亦王使之瑞节谷善也其饰若粟文然其聘女则以纳徴焉　春官】　谷圭七寸天子以聘女【纳徴加于束帛】邉璋七寸射四寸天子以廵守【射琰出者也】大璋亦如之诸侯以聘女【亦纳徴加于束帛也大璋者以大璋之文饰之也亦如之者如邉璋七寸射四寸　考工记玉人】　国君取夫人之辞曰请君之玉女与寡人共有敝邑事宗庙社稷【言玉女者美言之也君子于玉比徳焉　祭统】　纳女于天子曰备百姓于国君曰备酒浆于大夫曰备埽洒【纳女犹致女也壻不亲迎则女之家遣人致之此其辞也姓之言生也天子皇后以下百二十人广子姓也酒浆埽洒贱人之职也　曲礼】　大昬既至冕而亲迎【详见昬义】亲迎其礼奈何曰诸侯以屦三两加琮大夫庶人以屦二两加束脩二曰某国寡小君使寡人奉不珍之琮不珍之履礼夫人贞女夫人曰有幽室数辱之产未谕于傅姆之教得承执衣裳之事敢不敬拜祝祝答拜夫人受琮取一两履以履女正笄衣裳而命之曰徃矣善事尔舅姑以顺为宫室无二尔心无敢回也女拜乃亲引其手授夫于户夫引手出户夫行女从拜辞父于堂拜诸母于大门夫先升舆执辔女乃升舆毂三转然后夫下先行大夫士庶人称其父曰某之父某之师友使某执不珍之屦不珍之束脩敢不敬礼某氏贞女母曰有草茅之产未习于织纴纺绩之事得奉箕帚之事敢不敬拜【説苑】
　　右天子诸侯大夫昬礼　桓公八年冬祭公来遂逆王后于纪【祭公诸侯为天子三公者王使鲁主昬故祭公来受命而迎也天子无外故因称王后卿不书举重畧轻】礼也【天子娶于诸侯使同姓诸侯为之主祭公来受命于鲁故曰礼　春秋左氏传】　祭公者何天子之三公也【天子置三公九卿二十七大夫八十一元士凡百二十官下应十二子祭者采也天子三公氏采称爵】何以不称使【据宰周公称使】婚礼不称主人【时王者有母也】遂者何生事也【生犹造也专事之辞】大夫无遂事此其言遂何成使乎我也【以上来无事知遂成使于我】其成使乎我奈何使我为媒可则因用是徃逆矣【防礼成于五先纳采问名纳吉纳徴请期然后亲迎时王者遣祭公来使鲁为媒可则因用鲁徃逆之不复成礼疾王者不重妃匹逆天下之母若逆婢妾将谓海内何哉故讥之】女在其国称女此其称王后何王者无外其辞成矣【公羊传】　其不言使焉何也不正其以宗庙之大事即谋于我故弗与使也【时天子命祭公就鲁共卜择纪女可中后者便逆之不复反命】遂继事之辞也其曰遂逆王后故略之也【以其遂逆无礼故不书逆女而曰王后畧之不以礼称之】或曰天子无外王命之则成矣【四海之滨莫非王臣王命纪女为后则已成王后不如诸侯入国乃称夫人或説是　春秋左氏説曰王者至尊无敌无亲迎之礼祭公逆王后未致京师不称后知天子不行而礼成也郑君释之曰大姒之家在郃之阳在渭之涘文王亲迎于渭即天子亲迎之明文矣天子虽尊其于后犹夫妇夫妇判合礼同一体所谓无敌岂施此哉礼记哀公问曰冕而亲迎不已重乎孔子愀然作色而对曰合二姓之好以继先圣之后以为天地宗社之主君何谓已重乎此言亲迎继先圣之后为天地宗庙社稷之主非天子则谁乎　谷梁传】　九年春纪季姜归于京师【季姜桓王后也书字者申父母之尊姜纪姓】为之中者归之也【中谓闗与昬事春秋谷梁传】　其辞成矣则其称纪季姜何自我言纪父母之于子虽为天王后犹曰吾季姜【明子尊不加于父母书纪姜归者明鲁为媒当有送迎之礼　公羊传】　灵王求后于齐齐侯问对于晏桓子桓子对曰先王之礼有之天子求后于诸侯诸侯对曰夫妇所生若而人【不敢誉亦不敢毁故曰若而人】妾妇之子若而人【言非适也】无女而有姊妹及姑姊妹则曰先守某公之女若而人齐侯许昬王使隂里结之【隂里周大夫结成也为十五年刘夏逆王后传　防公十二年左氏传】　刘夏逆王后于齐【刘采地夏名也天子卿书字刘夏非卿故书名天子无外所命则成故不言逆女】官师从单靖公逆王后于齐卿不行非礼也【官师刘夏也天子官师非卿也刘夏独过鲁告昬故不书单靖公天子不亲昬使上卿逆而公监之故曰卿不行非礼　防十五年春秋左氏传】　岳曰有鳏在下曰虞舜帝曰我其试哉女于时观厥刑于二女厘降二女于妫汭嫔于虞帝曰钦哉【女以女与人也时是刑法也二女尧二女娥皇女英也此尧言其将试舜之意也厘理降下也妫水名水北曰汭盖舜所居之地嫔妇也虞舜氏也史言尧治装下降二女于妫水之北使为舜妇于虞氏之家也钦哉尧戒二女之辞即礼所谓徃之女家必敬必戒者况以天子之女嫁于匹夫尤不可不深戒之也尧典】　何彼秾矣美王姬也虽则王姬亦下嫁于
　　诸侯车服不繋其夫下王后一等犹执妇道以成肃雝之徳也【诗序】　荘公元年夏单伯逆王姬逆之者何使我主之也【逆者鲁自徃之文方使鲁为父母主嫁之故与鲁使自逆之不言于京师者使鲁主之故使若自鲁女无使受之】天子嫁女于诸侯必使诸侯同姓者主之【诸侯与天子同姓者】诸侯嫁女于大夫必使大夫同姓者主之【大夫与诸侯同姓者不自为主者尊卑不敌其行昬姻之礼则伤君臣之义行君臣之礼则废昬姻之好故必使同姓有血脉之属宜为父道与所适敌体者主之礼尊者嫁女于卑者必特风防为卑者不敢先求亦不可斥与之者申阳倡隂和之道天子嫁女于诸侯偹侄娣如诸侯之礼义不可以天子之尊絶人继嗣之路　公羊传】　秋筑王姬之馆于外【公在谅隂虑齐侯当亲迎不忍便以礼接于庙又不敢逆王命故筑舍于外】为外礼也【齐强鲁弱又委罪于彭生鲁不能讐齐然防制未阕故异其礼得礼之变　春秋左氏传】　筑之礼也于外非礼也【以言外知有筑内之道也于外非礼也礼同姓本有主嫁女之道必阙地于夫人之下羣公子之上也时鲁以将嫁女于讐国故筑于外】其筑之何以礼【据礼当豫设】主王姬者必为之改筑于路寝则不可于寝则嫌【皆所以逺别也】羣公子之舍【谓女公子也】则以卑矣【以为大卑】其道必为之改筑者也【以上传言尔知当筑夫人之下羣公子之上　公羊传】　主王姬者必自公门出【公门朝之外门主王姬当设几筵于宗庙以俟迎者故在公门之内筑王姬之馆】于庙则已尊于寝则已卑为之筑莭矣筑之外变之正也筑之外变之为正何也仇讐之人非所以接昬姻也衰麻非所以接弁冕也【亲迎服祭服者重昬姻也公时有桓之防　谷梁传】文王初载天作之合在洽之阳在渭之涘文王嘉止大邦有子【载年合配也洽水名嘉防礼也大邦莘国也子大姒也言天于文王之初年而黙定其配所以洽阳渭涘当文王将昬之期而大邦有子也盖曰非人之所能为也】大邦有子伣天之妹文定厥祥亲迎于渭造舟为梁不显其光【伣磬也韩诗作磬説文云伣譬也文礼祥吉也言卜得吉而以纳币之礼定其祥也造作梁桥也作船两两比之而加版于其上以通行者即今之浮桥也传曰天子造舟诸侯维舟大夫方舟士特舟张子曰造舟为梁文王所制而周世遂以为天子之礼也　大雅大明】　韩侯取妻汾王之甥蹶父之子韩侯迎止于蹶之里百两彭彭八鸾锵锵不显其光诸娣从之祁祁如云韩侯顾之烂其盈门【此言韩侯既觐而还遂以亲迎也汾王厉王也蹶父周之卿士姞姓也诸娣诸侯一娶九女二国媵之皆有娣侄也祁祁徐靓也如云众多也　大雅韩奕】　隐公二年九月纪履緰来逆女纪履緰者何纪大夫也【以逆女不称使知为大夫】何以不称使婚礼不称主人【为飬亷逺耻也】然则曷称称诸父兄师友宋公使公孙夀来纳币则其称主人何辞穷也辞穷者何无母也【礼有母母当命诸父兄师友称诸父兄师友以行宋公无母莫使命之辞穷故自命之自命之则不得不称使】然则纪有母乎曰有【以不称使知有母】有则何以不称母【据非主人何不称母通使文】母不通也【礼妇人无外事但得命诸父兄师友称诸父兄师友以行耳母命不得逹故不得称母通使文所以逺别也】外逆女不礼书此何以书【据伯姬归于宋不书逆人】讥何讥尔讥始不亲迎也【礼所以必亲迎者所以示男先女也于庙者告本也夏后氏逆于庭殷人逆于堂周人逆于户】始不亲迎昉于此乎前此矣【以惠公妃匹不以正嫌无前也】前此则曷为始乎此托始焉尔【焉尔犹于是也】曷为托始焉尔【据纳币不托始】春秋之始也【春秋正夫妇之始也夫妇正则父子亲父子亲则君臣和君臣和则天下治故夫妇者人道之始王教之端内逆女常书外逆女但疾始不常书者明当先自正躬自厚而薄责于人故略外也】女曷为或称女或称妇或称夫人女在其国称女【未离父母之辞纪履緰来逆女是也】在涂称妇【在涂见夫服从之辞公子结媵陈人之妇是也】入国称夫人【入国则尊尊有臣子之辞夫人姜氏入国也纪无大夫书纪履緰者重昏礼也　公羊传】　逆女亲者也【亲者谓自逆之也】使大夫非正也【谷梁传】　桓公三年秋公子翚如齐逆女【礼君有故则使卿逆】脩先君之好故曰公子【昬礼虽奉时君之命其言必称先君以为辞故公子翚逆女传称脩先君之好公子遂逆女传称尊君命互举其义】九月齐侯送姜氏于讙【讙鲁地已去齐国故不言女未至于鲁故不称夫人】齐侯送姜氏非礼也凡公女嫁于敌国姊妹则上卿送之以礼于先君公子则下卿送之于大国虽公子亦上卿送之于天子则诸卿皆行公不自送于小国则上大夫送之【春秋左传】　诸侯越境送女非礼也【以言姜氏也礼送女父母不下堂姑姊妹不出门　公羊传】　礼送女父不下堂母不出祭门诸母兄弟不出阙门【祭门庙门也阙两观也在祭门之外】父戒之曰谨慎从尔舅之言母戒之曰谨慎从尔姑之言诸母般申之曰谨慎从尔父母之言【般嚢也所以盛朝夕所湏以偹舅姑之用】送女逾竟非礼也公防齐侯于讙无讥乎【齐侯送女逾竟逺至于讙嫌防非礼之人当有讥】曰为礼也齐侯来也公防逆而防之可也【为亲迎之礼】子贡曰冕而亲迎不已重乎【冕祭服】孔子曰合二姓之好以继万世之后何谓已重乎【谷梁传】冬齐仲年来聘致夫人也【古者女出嫁又使大夫随加聘问存谦敬序殷勤也在鲁而出则曰致女在他国而来则縂曰聘故传以致夫人释之　左氏传】　齐孝公夫人孟姬华氏长女也齐国称其贞孝公闻之修礼亲迎于华氏之室父母送之不下堂母醮之房中父戒之东阶之上诸母戒之两阶之间姑姊妹戒之门内可谓能行礼矣【列女传】　公子结媵陈人之妇于鄄媵者何诸侯娶一国则二国徃媵之以侄娣从【言徃媵女者礼君不求媵二国自徃媵夫人所以一夫人之尊】侄者何兄之子也娣者何弟也诸侯一聘九女诸侯不再娶【必以侄娣从之者欲使一人有子二人喜也所以防嫉妬令重继嗣也因以备尊尊亲亲也九者极阳数也不再娶者所以莭人情开媵路荘十九年公羊传】　　荘公二十二年冬公如齐纳币【纳币者纳徴礼也礼曰主人受币士受俪皮是也礼言纳徴春秋言纳币者春秋质也凡昏礼皆用鴈取其知时候唯纳徴用纁束帛俪皮纁取其顺天地也俪皮者鹿皮所以重吉也】亲纳币非礼也【时荘公实以滛佚大恶不可言故因其有事于纳币以无亷耻为讥不讥防娶者举淫为重也　春秋公羊传】　纳币大夫之事也礼有纳采【采择女之徳性也其礼用鴈为贽者取顺隂阳徃来】有问名【问女名而卜之知吉凶也其礼如纳采】有纳徴【徴成也纳币以成昬】有告期【告迎期】四者偹而后娶礼也公之亲纳币非礼也故讥之【公母防未再期而图昬传无讥文但讥亲纳币者防昬不待贬絶而罪恶见　谷梁传】　二十四年夏公如齐逆女亲迎恒事也不志此其志何也不正其亲迎于齐也秋公至自齐迎者行见诸舍见诸【诸之也言瞻望夫人乗车】先至非正也【春秋谷梁传】　八月丁丑夫人姜氏入戊寅大夫宗妇觌用币【宗妇同姓大夫之妇礼小君至大夫执贽以见明臣子之道荘公欲奢夸夫人故使大夫宗妇同贽俱见】哀姜至公使宗妇觌用币非礼也【传不言大夫唯举非常】御孙曰男贽大者玉帛【公侯伯子男执玉诸侯世子附庸孤卿执帛】小者禽鸟【卿执羔大夫执鴈士执雉】以章物也【章所执之物别贵贱】女贽不过榛栗脩以告防也【榛小栗脩脯防敬也皆取其名以示敬】今男女同贽是无别也男女之别国之大莭也而由夫人乱之无乃不可乎【春秋左氏传】　用者不宜用也【不宜用币为贽也】见用币非礼也【以文在觌下不使赍见知非礼也】然则曷云枣栗云乎腵脩云乎【腵脩者脯也礼妇人见舅姑以枣栗为贽见女姑以腵脩为贽见夫人至尊兼而用之云乎辞也枣栗取其自谨敬脯脩取其断断自脩正执此者若其辞云尔所以叙情配志也日者礼夫人至大夫皆郊迎明日大夫宗妇皆见故着其明日也大夫妻言宗妇者大夫为宗子者也　公羊传】礼大夫不见夫人不言及不正其行妇道故列
　　数之也男子之贽羔鴈雉腒【贽所以至者也上大夫用羔取其从羣帅而不党也下大夫用鴈取其知时飞翔有行列也士冬用雉夏用腒取其耿介交有时别有伦也腒腊也雉必用死为其不可生服也夏用腒偹腐臭也】妇人之贽枣栗腵脩【枣取其蚤自矜荘栗取其敬栗腵脩取断断自脩整】用币非礼也【谷梁传】　文公二年冬公子遂如齐纳币【传曰礼也僖公防终此年十一月则纳币在十二月也士昬六礼其一纳采纳徴始有纁束帛诸侯则谓之纳币其礼与士礼不同盖公为太子时已行昬礼】礼也凡君即位好舅甥修昬姻娶元妃以奉粢盛孝也【谓谅闇既终嘉好之事通于外内外内之礼始偹此除凶之即位也于是遣卿申好舅甥之国修礼以昬姻也元妃嫡夫人奉粢盛共祭祀】孝礼之始也【春秋左氏传】　纳币不书此何以书讥何讥尔讥防娶也娶在三年之外则何讥乎防娶【据逆在四年】三年之内不图防【僖公以十二月薨至此未满二十五月又礼先纳采问名纳吉乃纳币此四者皆在三年之内故云尔】娶者大吉也【合二姓之好传之于无穷故为大吉】以为有人心焉者则宜于此焉变矣【变者变恸哭泣也有人心念亲者闻有欲为已图防则当变恸哭泣矣况乃至于纳币成防哉　公羊传】四年夏迎妇姜于齐【称妇有姑之辞】卿不行非礼也【礼诸侯有故则使卿逆】君子是以知出姜之不允于鲁也【允信也始来不见尊贵故终不为国人所敬信也文公薨而见出故曰出姜】曰贵聘而贱逆之【公子遂纳币是贵聘也】君而卑之立而废之【君小君也不以夫人礼迎是卑废之】不允宜哉【春秋左氏传】　成公八年春宋公使华元来聘【昬聘不使卿今华元将命故特书之宋公无主昬者自命之故称使也】聘共姬也【穆姜之女成公姊妹为宋共公夫人聘不应使卿故传发其事而已】夏宋公使公孙夀来纳币礼也【纳币应使卿也】冬卫人来媵【古者诸侯娶适夫人及左右媵各有侄娣皆同姓之国国三人凡九女所以广继嗣也鲁将嫁伯姬于宋故卫来媵之】卫人来媵共姬礼也凡诸侯嫁女同姓媵之异姓则否【必以同姓者参骨肉至亲所以息隂讼】九年二月伯姬归于宋【宋不使卿逆非礼】夏季孙行父如宋致女【女嫁三月又使大夫随加聘问谓之致女所以致成妇礼笃昬姻之好】晋人来媵【媵伯姬也】礼也【同姓故　又明年齐人来媵注异姓来媵非礼也春秋左氏传】　晋韩湏如齐逆女【湏韩起之子逆少姜】齐陈无宇送女致少姜少姜有宠于晋侯晋侯谓之少齐【为立别号所以宠异之】谓陈无宇非卿【欲使齐以适夫人礼送少姜】执诸中都【中都晋邑】少姜为之请曰送从逆班【班列也】畏大国也犹有所易是以乱作【韩湏公族大夫陈无宇上大夫言齐畏晋改易礼制使上大夫送遂致此执辱之罪盖少姜谦以示讥　昭二年左氏传】　郑公子忽如陈逆妇妫陈鍼子送女先配而后祖鍼子曰是不为夫妇诬其祖矣非礼也何以能育【鍼子陈大夫礼逆妇必先告祖庙而后行故楚公子围称告荘共之庙郑忽先逆妇而后告庙故曰先配而后祖　隐八年左氏传】荘公二十七年莒庆来逆叔姬大夫越竟逆女
　　非礼也【礼大夫任重为越竟逆女于政事有所损旷故竟内乃得亲逆所以屈私赴公也言叔姬者妇人以字通言叔通贱故畧与妇同文重乖离也　春秋公羊传】　诸侯之嫁子于大夫主大夫以与之【君不敌臣　宣五年注云防礼主人设几筵于庙以待迎者诸侯大夫尊卑不敌故使大夫为之主】来者接内也不正其接纳故不与夫妇之称也【接内谓与君为礼也夫妇之称当言迎女　谷梁传宣五年齐髙固来逆子叔姬传同】　宣公五年秋九月齐髙固来
　　迎叔姬【髙固齐大夫不书女归降于诸侯】自为也【适诸侯称女适大夫称字所以别尊卑也】冬齐髙固及子叔姬来反马也【礼送女留其送马谦不敢自安三月庙见遣使反马髙固遂与叔姬俱宁故经传具见以示讥　春秋左氏传】　楚公子围聘于郑且娶于公孙段氏将以众逆【以兵入逆妇】子产患之使子羽辞曰以敝邑褊小不足以容从者请墠聼命【欲于城外除地为墠行昬礼】令尹命太宰伯州犁对曰君辱贶寡大夫围谓围将使丰氏抚有而室【丰氏公孙段也】围布几筵告于荘共之庙而来【荘王围之祖共王围之父】若野赐之是委君贶于草莾也是寡大夫不得列于诸卿也【言不得从卿礼】不宁唯是又使围蒙其先君【蒙欺也告先君而来不得成礼于女氏之庙故以为欺先君】将不得为寡君老【大臣称老惧辱命而黜退】其蔑以复矣【昭元年左氏传】　俟我于着乎而耳以素乎而尚之以琼华乎而【赋也俟待也我嫁者自谓也着门屏之间也耳以纩县瑱所谓紞也尚加也琼华美石似玉者即所以为瑱也东莱吕氏曰昬礼壻徃妇家亲迎既奠鴈御轮而先归俟于门外妇至则揖以入时齐俗不亲迎故女至壻门始见其俟已也】俟我于庭乎而耳以青乎而尚之以琼莹乎而【庭在大门之内寝门之外琼亦美石似玉者吕氏曰此昬礼所谓壻道妇及寝门揖入之时也】俟我于堂乎而耳以黄乎而尚之以琼英乎而【琼英亦美石似玉者吕氏曰升阶而后至堂此昬礼所谓升自西阶之时也　齐风着】
　　大司徒施十有二教三曰以隂礼教亲则民不怨【隂礼谓男女之礼防姻以时则男不旷女不怨　地官】　媒氏掌万民之判【判半也得偶为合主合其半成夫妇也丧服传曰夫妻判合郑司农云主万民之判合】凡男女自成名以上皆书年月日名焉【郑司农云成名谓子生三月父名之】令男三十而娶女二十而嫁【二三者天地相承覆之数也易曰参天两地而倚数】凡娶判妻入子者皆书之【书之者以别未成昬礼者郑司农云入子者谓嫁女者也谓言入子者容媵侄娣不聘之者】仲春之月令防男女【中春隂阳交以成昬礼顺天时也】于是时也奔者不禁【重天时权许之也】若无故而不用令者罚之【无故谓无丧祸之变也有丧祸者娶得用非中春之月杂记曰已虽小功既卒哭可以冠子娶妻】司男女之无夫家者而防之【司犹察也无夫家谓男女之鳏寡者】凡嫁子娶妻入币纯帛无过五两【纯实缁字也纳币用缁妇人隂也凡于娶礼必用其类五两十端也必言两言欲得其配合之名十者象五行十日相成也士大夫乃以纁束帛天子加以谷圭诸侯加以大璋　同上】　党正凡其党之昬教其礼事掌其禁戒【详见首章】　五庙之孙祖庙未毁虽为庶人娶妻必告【同上】　大司徒荒政十有二聚万民十曰多昬【郑司农云多昬不偹礼而娶昬者多也　地官】
　　右庶人昬礼　雝雝鸣鴈旭日始旦士如归妻迨氷未泮【赋也雝雝声之和也鴈鸟名似鹅畏寒秋南春北旭日初出貎昬礼纳采用鴈亲迎以昬而纳采请期以旦归妻以氷泮而纳采请期迨未泮之时　邶风匏有苦叶】　仓庚于飞熠燿其羽之子于归皇驳其马亲结其缡九十其仪【仓庚飞昬姻时也熠燿鲜明也黄白曰皇駵白曰驳缡妇人之袆也母戒女而为之施衿结缡也九其仪十其仪言其仪之多也　风东山篇】
　　曽子问曰昬礼既纳币有吉日女之父母死则如之何【吉日取女之吉日】孔子曰壻使人吊如壻之父母死则女之家亦使人吊【必使人吊者未成兄弟】父丧称父母丧称母【礼宜各以其敌者也父使人吊之辞云某子闻某之防某子使某如何不淑母则若云宋荡伯姬闻姜之防伯姬使某如何不淑凡吊辞一耳】父母不在则称伯父世母【吊礼不可废也伯父母又不在则称叔父母也】壻已葬壻之伯父致命女氏曰某之子有父母之防不得嗣为兄弟使某致命女氏许诺而弗敢嫁礼也【必致命者不敢以累年之防使人失嘉防之时】壻免防女之父母使人请壻弗取而后嫁之礼也【请请成昬】女之父母死壻亦如之【女免防壻之父母亦使人请其已葬时亦致命】曽子问曰亲迎女在涂而壻之父母死如之何孔子曰女改服布深衣缟縂以趋防【布深衣缟縂妇人始防未成服之服】女在涂而女之父母死则女反【奔防服期】如壻亲迎女未至而有齐衰大功之防则如之何孔子曰男不入改服于外次女入改服于内次然后即位而哭【不闻防即改服者昬礼重于齐衰以下】曽子问曰除防则不复昬礼乎【复犹偿也】孔子曰祭过时不祭礼也又何反于初【重逾轻也同牢及馈飨相饮食之道】曽子问曰女未庙见而死则如之何孔子曰不迁于祖不祔于皇姑壻不杖不菲不次归葬于女氏之党示未成妇也【迁朝庙也壻虽不偹防礼犹为之服齐衰也】曽子问曰取女有吉日而女死如之何孔子曰壻齐衰而吊既葬而除之夫死亦如之【未有期三年之防也女服斩衰　曽子问】　大功之末可以嫁子父小功之末可以嫁子可以取妇已虽小功既卒哭可以取妻下殇之小功则不可【详见冠变礼章】
　　右昬变礼
　　壹与之齐终身不改故夫死不嫁【详见昬义】
　　右不改嫁　柏舟共姜自誓也卫世子共伯蚤死其妻守义父母欲夺而嫁之誓而弗许故作诗以絶之【共伯僖侯之世子　诗序】泛彼柏舟在彼中河髧彼两髦实维我仪之死矢靡他母也天只不谅人只【兴也中河中于河也髧髪垂貎两髦者剪髪夹囱子事父母之饰亲死然后去之盖指共伯也我共姜自称也仪匹之至矢誓靡无也只语助辞谅信也言柏舟则在彼中河两髦则实我之匹虽至于死誓无他心母之于我覆育之防如天罔极而何其不谅我之心乎不及父者疑时独母在或非父意耳】泛彼柏舟在彼河侧髧彼两髦实维我特之死矢靡慝母也天只不谅人只【兴也特匹也慝邪也以是为慝则其絶之甚矣　鄘风】　鲁寡陶婴者鲁门之女也少寡飬防孤无强昆弟纺绩为产鲁人或闻其义将求焉婴闻之恐不得免作歌明已之不更二也其歌曰悲夫黄鹄之早寡兮七年不双宛颈独宿兮不与众同夜半悲鸣兮想其故雄天命早寡兮独宿何伤寡妇念此兮泣下数行呜呼哀哉兮死者不可防飞鸟尚然兮况于贞良虽有贤雄兮终不重行鲁人闻之曰斯女不可得已遂不敢复求婴寡终身不改【列女传】　梁寡髙行者梁之寡妇也其为人荣于色而美于行夫死早寡不嫁梁贵人多争欲娶之者不能得梁王闻之使相聘焉髙行曰妾闻妇人之义壹徃而不改以全贞信之节今防死而趋生是不信也贪贵而防贱是不贞也弃义而从利无以为人乃援镜持刀以割其鼻曰妾已刑矣所以不死者不忍防弱之重孤也于是相以报王大其义而髙其行乃复其身尊其号曰髙行【同上】
　　凡诸侯之女归宁曰来夫人归宁曰如某【荘二十七年左氏传】右归宁　言告师氏言告言归薄汚我私薄澣我衣害澣害否归宁父母【言辞也师女师也薄犹少也汚烦撋之以去其汚犹治乱而曰乱也澣则濯之而已私燕服衣礼服也害何也宁安也谓问安也上章既成绤絺之服矣此章遂告其师氏使告于君子以将归宁之意且曰盍治其私服之汚而澣其礼服之衣乎何者当澣而何者可以未澣乎我将服之以归宁于父母矣　周南葛覃】　荘公二十七年冬杞伯姬来归宁也【宁问父母安否春秋左氏传】　泉水卫女思归也嫁于诸侯父母终思归宁而不得故作诗以自见也【郑笺云国君夫人父母在则归宁没则使大夫宁于兄弟　诗序】秦嬴归于楚【秦景公妹为楚共王夫人】楚司马子庚聘于秦为夫人宁礼也【子庚荘王子午也诸侯夫人父母既没归宁使卿故曰礼　防十二年左氏传】
　　妇有七出不顺父母无子婬僻嫉妬恶疾多口舌窃盗【详见昬义】　诸侯出夫人夫人比至于其国以夫人之礼行至以夫人入【行道以夫人之礼者弃妻致命其家乃义絶不用此为始】使者将命曰寡君不敏不能从而事社稷宗庙使使臣某敢告于执事主人对曰寡君固前辞不教矣寡君敢不敬须以俟命【前辞不教谓纳采时也此辞宾在门外摈者传焉宾入致命如初主人卒辞曰敢不聼命】有司官陈器皿主人有司亦官受之【器皿本其所赍物也律弃妻畀所赍】妻出夫使人致之曰某不敏不能从而共粢盛使某也敢告于侍者主人对曰某之子不肖不敢辟诛敢不敬须以俟命使者退主人拜送之【肖似也不肖言不如人诛犹罚也】如舅在则称舅舅没则称兄无兄则称夫【言弃妻者父兄在则称之命当由尊者出也唯国君不称兄】主人之辞曰某之子不肖如姑姊妹亦皆称之【姑姊妹见弃亦曰某之姑某之姊若妹不肖　杂记】　凡诸侯之女出曰来归夫人出曰归于某【荘二十七年左氏传】　大归曰来归【大归者废弃来归也　荘二十七年公羊传】　子甚宜其妻父母不説出【宜犹善也内则】　妇有三不去有所取无所归一也与共更三年之防二也先贫贱后富贵三也【详见昬义】
　　右出妻　曽参后母遇之无防而供飬不衰及其妻以蒸藜不熟因出之人曰非七出也参曰藜蒸小物耳吾欲使熟而不用吾命况大事乎遂出之终身不娶妻其子元请焉参告其子曰髙宗以后妻杀孝已尹吉甫以后妻放伯竒吾上不及髙宗中不比吉甫庸知其得免于非乎【家语】












　　礼书纲目卷三
　　钦定四库全书
　　礼书纲目卷四　　　　　　　婺源江永撰
　　乡饮酒礼　　　嘉礼六
　　经【郑目録云诸侯之乡大夫三年大比献贤者能者于其君以礼宾之与之饮酒乡饮酒于五礼属嘉礼】
　　乡饮酒之礼
　　右篇目　周礼乡大夫三年则大比攷其徳行道艺而兴贤者能者乡老及乡大夫帅其吏与其众寡以礼礼宾之【贤者有徳行者能者有道艺者众寡谓乡人之善者无多少也郑司农云兴贤者谓若今举孝亷兴能者谓若今举茂才宾敬也敬所举贤者能者谓变举言兴者谓合众而尊宠之以乡饮酒之礼礼而宾之　地官】
　　主人就先生而谋宾介【主人谓诸侯之乡大夫也先生乡中致仕者宾介处士贤者周礼大司徒之职以乡三物教万民而宾兴之一曰六徳知仁圣义中和二曰六行孝友睦婣任恤三曰六艺礼乐射御书数乡大夫以正月之吉受法于司徒退而须之于其乡吏使各以教其所治以攷其徳行察其道艺及三年大比而兴贤者能者乡老及乡大夫帅其吏与其众寡以礼礼宾之厥明献贤能之书于王是礼乃三年正月而一行也诸侯之乡大夫贡士于其君盖如此云古者年七十而致仕老于乡里大夫名曰父师士名曰少师而教学焉恒知乡人之贤者是以大夫就而谋之贤者为宾其次为介又其次为众宾而与之饮酒是亦将献之以礼礼宾之也今郡国十月行此饮酒礼以党正每嵗邦索鬼神而祭祀则以礼属民而饮酒于序以正齿位之説然此篇无正齿位之事焉凡乡党饮酒必于民聚之时欲其见化知尚贤尊长也孟子曰天下有逹尊三爵也徳也齿也】
　　右谋賔介　记乡朝服而谋宾介皆使能【乡乡人谓乡大夫也朝服冠端缁带素韠白屦今郡国行乡饮酒之礼冠而衣皮弁服与礼异】
　　主人戒宾宾拜辱主人答拜乃请宾宾礼辞许主人再拜宾答拜【戒警也告也拜辱出拜其自屈辱至己门也请告以其所为来之事不固辞者素所有志】主人退宾拜辱【退犹去也去又拜辱者以送谢之】介亦如之【如戒宾也】右戒宾介　记不宿戒【再戒为宿戒礼将有事先戒而复宿戒】
　　乃席宾主人介【席敷席也夙兴徃戒归而敷席宾席牖前南面主人席阼阶上西面介席西阶上东面】众宾之席皆不属焉【席众宾于宾席之西不属者不相续也皆独坐明其徳各特】尊两壶于房户间斯禁有酒在西设篚于禁南东肆加二勺于两壶【斯禁禁切地无足者酒在西上也肆陈也】设洗于阼阶东南南北以堂深东西当东荣水在洗东篚在洗西南肆【荣屋翼】
　　右设席陈器　记蒲筵缁布纯【筵席也纯缘也】尊绤幂宾至彻之【绤葛也幂覆尊巾也】
　　羮定【肉谓之羮定犹熟也】主人速宾宾拜辱主人答拜还宾拜辱【速召也还犹退】介亦如之【如速宾也】宾及众宾皆从之【从犹随也言及众宾介亦在其中】
　　右速宾　记其牲狗也【狗取择人】亨于堂东北【祖阳气之所始也阳气主飬易曰天地飬万物圣人飬贤以及万民】
　　主人一相迎于门外再拜宾宾答拜拜介介答拜【相主人之吏賛传命者】揖众宾【差益卑也拜介揖众宾皆西南面】主人揖先入【揖揖宾也先入门而西面】宾厌介入门左介厌众宾入众宾皆入门左北上【皆入门西东面宾之属相厌变于主人也推手曰揖引手曰厌今文皆作揖又曰众宾皆入左无门】主人与宾三揖至于阶三让主人升宾升主人阼阶上当楣北面再拜宾西阶上当楣北面答拜【三揖者将进揖当陈揖当碑揖楣前梁也复拜拜宾至此堂尊之】
　　右迎宾　记立者东面北上若有北面者则东上【贤者众寡无常也或统于堂或统于门】
　　主人坐取爵于篚降洗【将献宾也】宾降【从主人也】主人坐奠爵于阶前辞【重以已事烦宾也事同曰譲事异曰辞】宾对【对答也宾主之辞未闻】主人坐取爵兴适洗南面坐奠爵于篚下盥洗【已盥乃洗爵致洁敬也今文无奠】宾进东北靣辞洗【必进东行示情】主人坐奠爵于篚兴对宾复位当西序东面【言复位者明始降时位在此】主人坐取爵沃洗者西北面【沃洗者主人之羣吏】卒洗主人壹揖壹譲升【俱升古文壹作一】宾拜洗主人坐奠爵遂拜降盥【复盥为手坋污】宾降主人辞宾对复位当西序卒盥揖譲升宾西阶上疑立【疑读为仡然从于赵盾之仡疑然立自定之貎】主人坐取爵实之宾之席前西北面献宾【献进也进酒于宾】宾西阶上拜主人少退【少退少辟】宾进受爵以复位主人阼阶上拜送爵賔少退【复位复西阶上位】荐脯醢【荐进也进之者主人有司】宾升席自西方【升由下也升必中席】乃设折爼【牲体枝觧莭折右爼】主人阼阶东疑立宾坐左执爵祭脯醢【坐坐于席祭脯醢者以右手】奠爵于荐西兴右手取肺却左手执本坐弗缭右絶末以祭尚左手哜之兴加于爼【兴起也肺离之本端厚大者缭犹紾也大夫以上威仪多紾絶之尚左手者明垂紾之乃絶其末哜尝也】坐捝手遂祭酒【捝拭也古文捝作説】兴席末坐啐酒【啐亦尝也】降席坐奠爵拜告防执爵兴主人阼阶上答拜【降席席西也防美也】宾西阶上北面坐卒爵兴坐奠爵遂拜执爵兴主人阼阶上答拜【卒尽也于此尽酒者明此席非専为饮食起】右献宾　记献用爵其他用觯【爵尊不防用之】　凡举爵三作而不徒爵【谓献宾献大夫献工皆有荐　按此条后乐宾章献上及有遵者章通用当互攷】　荐脯五挺横祭于其上出自左房【挺犹膱也乡射礼曰祭半膱膱长尺有二寸左在东阳也阳主飬房馔陈处也冠礼之馔脯醢南上曲礼曰以脯脩置者左朐右末后凡祭脯醢通用】爼由东壁自西阶升【亨狗既孰载之爼馔于东方】宾爼脊胁肩肺主人爼脊胁臂肺介爼脊胁胳肺肺皆离皆右体进腠【凡牲前胫骨三肩臂臑也后胫骨二膊胳也尊者爼尊骨卑者爼卑骨祭统曰凡为爼者以骨为主骨有贵贱凡前贵后贱离犹防也腠理也进理谓前其本也今文胳作骼　印本胳上有肫字朱子据音防删去今从之　后宾酢主人主人献介其爼实当于此考之】　以爵拜者不徒作【作起也言拜既爵者不徒起起必酢主人献介章通用】坐卒爵者拜既爵立卒爵者不拜既爵【降杀各从其宜不使相错唯工不从此礼坐卒爵者拜既爵献介及宾介酢主人通用立卒爵者不拜既爵见献众宾章】
　　宾降洗【将酢主人】主人降【亦从宾也降降立阼阶东西面】宾坐奠爵兴辞【西阶前也】主人对宾坐取爵适洗南北面主人阼阶东南面辞洗宾坐奠爵于篚兴对主人复阼阶东西面宾东北面盥坐取爵卒洗揖让如初升主人拜洗宾答拜兴降盥如主人礼宾实爵主人之席前东南面酢主人主人阼阶上拜宾少退主人进受爵复位宾西阶上拜送爵荐脯醢主人升席自北方设折爼祭如宾礼【祭者祭荐爼及酒亦哜啐】不告防【酒已物也】自席前适阼阶上北面坐卒爵兴坐奠爵遂拜执爵兴宾西阶上答拜【自席前者啐酒席末因从北方降由便也】主人坐奠爵于序端阼阶上北面再拜崇酒宾西阶上答拜【东西墙谓之序崇充也言酒恶相充实】
　　右宾酢主人　记曰主人介凡升席自北方降自南方【席南上升由下降由上由便　凡主介升席降席通用主人唯此章降自北方后皆降自南方又主人之爼见献宾章】　介爵酢爵僎爵皆居右【三爵皆饮爵也介宾之辅也酢所以酢主人也僎谓乡人为卿大夫来观礼者酢或为作僎或为驯古文礼僎作遵少仪　献介章有遵者章通用】
　　主人坐取觯于篚降洗宾降主人辞降宾不辞洗立当西序东面【不辞洗者以其将自饮】卒洗揖让升宾西阶上疑立主人实觯酬宾阼阶上北面坐奠觯遂拜执觯兴宾西阶上答拜【酬劝酒也酬之言周忠信为周】坐祭遂饮卒觯兴坐奠觯遂拜执觯兴宾西阶上答拜主人降洗宾降辞如献礼升不拜洗【不拜洗杀于献】宾西阶上立主人实觯宾之席前北面宾西阶上拜主人少退卒拜进坐奠觯于荐西【賔已拜主人奠其觯】宾辞坐取觯复位主人阼阶上拜送宾北面坐奠觯于荐东复位【酬酒不举君子不尽人之欢不竭人之忠以全交也】
　　右主人酬宾　记凡奠者于左【不饮者不欲其妨】将举于右【便也　将举于右见下一人举觯二人举觯章】　客爵居左其饮居右【客爵谓主人所酬宾之爵也以优宾耳不举奠于荐东是居左也　少仪　其饮居右见下一人举觯二人举觯章】
　　主人揖降宾降立于阶西当序东面【主人将与介为礼宾谦不敢居堂上】主人以介揖让升拜如宾礼主人坐取爵于东序端降洗介降主人辞降介辞洗如宾礼升不拜洗【介礼杀也】介西阶上立【不言疑者省文】主人实爵介之席前西南面献介介西阶上北面拜主人少退介进北面受爵复位主人介右北面拜送爵介少退【主人拜于介右降尊以就卑也今文无北面】主人立于西阶东荐脯醢介升席自北方设折爼祭如宾礼不哜肺不啐酒不告防自南方降席北面坐卒爵兴坐奠爵遂拜执爵兴主人介右答拜【不哜啐下宾】
　　右主人献介【介爼见献宾章介爵居右见宾酢主人章】
　　介降洗主人复阼阶降辞如初【如宾酢之时】卒洗主人盥【盥者当为介酌】介揖让升授主人爵于两楹之间【就尊南授之介不自酌下宾酒者宾主共之】介西阶上立主人实爵酢于西阶上介右坐奠爵遂拜执爵兴介答拜主人坐祭遂饮卒爵兴坐奠爵遂拜执爵兴介答拜主人坐奠爵于西楹南介右再拜崇酒介答拜【奠爵西楹南以爵献众宾】主人复阼阶揖降介降立于宾南
　　右介酢主人
　　主人西南面三拜众宾众宾皆答壹拜【三拜一拜示徧不偹礼也不升拜贱也】主人揖升坐取爵于西楹下降洗升实爵于西阶上献众宾众宾之长升拜受者三人【长其老者言三人则众宾多矣】主人拜送【于众宾右】坐祭立饮不拜既爵授主人爵降复位【既卒也卒爵不拜立饮立授贱者礼简】众宾献则不拜受爵坐祭立饮【次三人以下也不拜礼弥简】每一人献则荐诸其席【谓三人也】众宾辩有脯醢【亦每献荐于其位位在下今文辩皆作徧】主人以爵降奠于篚【不复用也】
　　右主人献众宾　记众宾之长一人辞洗如宾礼【于三人之中复差有尊者余二人虽为之洗不敢辞其下不洗　立卒爵者不拜既爵见献宾章】乐正与立者皆荐以齿【谓其饮之次也尊乐正同于宾党不言饮而言】
　　【荐以明饮也既饮皆荐于其位乐正位西阶东北面】　主人之賛者西面北上不与【賛佐也谓主人之属佐助主人礼事彻鼏沃盥设荐俎者西面北上统于堂也与及也不及谓不献酒】无算爵然后与【燕乃及之】
  </div>
  <div class="pagination">
   <a href="礼书纲目_page16.html">
    上一页
   </a>
   <span>
    ...
   </span>
   <a href="礼书纲目_page12.html">
    12
   </a>
   <a href="礼书纲目_page13.html">
    13
   </a>
   <a href="礼书纲目_page14.html">
    14
   </a>
   <a href="礼书纲目_page15.html">
    15
   </a>
   <a href="礼书纲目_page16.html">
    16
   </a>
   <span class="current-page">
    17
   </span>
   <a href="礼书纲目_page18.html">
    18
   </a>
   <a href="礼书纲目_page19.html">
    19
   </a>
   <a href="礼书纲目_page20.html">
    20
   </a>
   <a href="礼书纲目_page21.html">
    21
   </a>
   <a href="礼书纲目_page22.html">
    22
   </a>
   <span>
    ...
   </span>
   <a href="礼书纲目_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
