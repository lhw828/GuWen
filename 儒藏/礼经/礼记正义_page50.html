<!DOCTYPE html>
<html>
<head>
    <meta charset="UTF-8">
    <title>礼记正义 - 第 50 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 50 页/共 200 页</h1>
    <div class="content">　　○注“登成”至“戒之”。
　　○正义曰：“登，成”，《释诂》文。以分茧称丝，是课谓效其功，故云“以劝戒之”。
　　是月也，命工师，令百工，审五库之量，金、铁、皮、革、筋、角、齿、羽、箭、幹、脂、胶、丹、漆，毋或不良。工师，司空之属官也。五库，藏此诸物之舍也。量谓物善恶之旧法也。幹，器之木也。凡輮幹有当用脂。良，善也。
　　○量音亮，注同。筋音斤。幹，古旦反。輮，如九反。 
　　[疏]注“工师”至“善也”。
　　○正义曰：《周礼 考工记》无工师，知是司空官者，以司空掌工巧，此称工巧师长，故知司空之属。云“量谓物善恶之旧法”者，言此等之物，善恶先有旧法，当审察之，故云“审五库之量”。五库者，熊氏云：“各以类相从，金铁为一库，皮革筋为一库，角齿为一库，羽箭幹为一库，脂胶丹漆为一库。”义或然。云“幹，器之木”者，按《周礼 弓人》掌作弓，云“凡折幹”，故知幹，弓幹。此则总论材幹，不独指弓，但器之材朴，总谓之幹，故云“幹，器之木”。
　　百工咸理，监工日号：“毋悖于时，毋或作为淫巧，以荡上心。”咸，皆也。於百工皆理治其事之时，工师则监之，日号令之，戒之以此二事也。悖犹逆也。百工作器物各有时，逆之则不善。时者，若《弓人》“春液角，夏治筋，秋合三材，冬定体”之属也。淫巧，谓伪饰不如法也。荡，谓动之使生奢泰也。今《月今》无“于时”，“作为”为“诈伪”。
　　○监，古衔反，注同。悖，必内反。巧如字，又苦孝反，注同。液音亦。 
　　[疏]“百工”至“荡上心”。
　　○正义曰：言於此之时天气和適百工造作器物，当依百工皆治理其事之时，监工之官，日日号令之，言造作器物，当依气序，无得悖逆於时，使物不牢故；又所作器物，当依旧常，无得有作淫过巧妙，以荡动在上，使生奢泰之心者。
　　○注“若弓”至“诈伪”。
　　○正义曰：按《考工记 弓人》云“春液角”，言春时先浸液其角，豫和濡，筋柔於角，故於夏暑湿之时，始治筋。“秋合三材”者，秋时阴阳气调，合胶漆丝之三材，角在内面，筋在外面，幹在中。“冬定体”者，谓往来之体，冬气凝寒，物皆牢实，故内之檠中，使弓体坚强。云“之属”者，用时非一，故云“之属”。《考工记》“石有时以泐，水有时以凝”，又云“材美工巧，然而不良，则不时”是也。
　　是月之末，择吉日，大合乐。天子乃率三公、九卿、诸侯、大夫，亲往视之。大合乐者，所以助阳达物，风化天下也。其礼亡，今天子以大射、郡国以乡射礼代之。 
　　是月也，乃合累牛腾马，游牝于牧。累、腾，皆乘匹之名，是月所合牛马，谓系在厩者，其牝欲游，则就牧之牡而合之。
　　○累，力追反，注同。腾，大登反。牝，毗忍反，徐扶死反。乘，绳证反。厩，居又反。牺牲、驹、犊，举书其数。以在牧而校数书之，明出时无他故，至秋当录内，且以知生息之多少也。
　　○数，所主反。 
　　[疏]“乃合”至“其数”。正义曰：累牛，谓相累之牛。腾马，相腾逐之马，以季春阳将盛，物皆产乳，故合此所累之牛，相腾之马，故游此系牧之牝於牧田之中，就牡而合之。其在厩牝马，须拟乘用者，则不放之。
　　○“牺牲、驹、犊，举书其数”者，既游牝於牧之后，畜皆在野，所有牺牲及小马之驹，小牛之犊，皆书其见在之数。所以然者，至秋畜产入时，知其旧数不欠少以否，又旧数之外，知其生息多少。
　　命国难，九门磔攘，以毕春气。此难，难阴气也。阴寒至此不止，害将及人。所以及人者，阴气右行，此月之中，日行历昴，昴有大陵积尸之气，气佚则厉鬼随而出行，命方相氏帅百隶素室殴疫以逐之，又磔牲以攘於四方之神，所以毕止其灾也。《王居明堂礼》曰：“季春出疫于郊，以攘春气。”
　　○难，乃多反，后及注同。磔，竹伯反。禳，本又作攘，如羊反。佚音逸，后同。索，所白反。殴疫，丘于反。 
　　[疏]注“此难”至“春气”。
　　○正义曰：以季春恐有难阳气之嫌，故云“难，难阴气也”。云“阴气右行，此月之中，日行历昴，昴有大陵积尸之气”者，天气左转，故斗建左行，谓之阳气，日月右行，日月北天为阴，故云“阴气右行”。以此月之初，日在於胃；此月之中，从胃历昴。云“有大陵积尸”者，《元命包》云“大陵主尸”。熊氏引《石氏星经》：“大陵入星，在胃北，主死丧。”云“方相氏帅百隶索室殴疫以逐之”者，按《方相氏》云：“帅百隶而时难，以索室殴疫。”郑注云：“时难谓四时难。”引《月令》季冬“命国难”，故知於时命方相氏也。引“《王居明堂礼》曰”以下者，证季春国难之事。
　　季春行冬令，则寒气时发，草木皆肃，丑之气乘之也。肃谓枝叶缩栗。国有大恐。以水讹相惊。
　　○恐，丘勇反。 
　　[疏]“季春”至“大恐”。
　　○正义曰：寒气时发，天灾也。草木皆肃，地灾也。国有大恐，人灾也。
　　○注“肃谓枝叶缩栗”。
　　○正义曰：按《诗》“九月肃霜”，肃谓严肃，故云肃缩栗，言枝叶减缩而急栗。
　　○注“以水讹相惊”。
　　○正义曰：按孟春国时有恐，注云“以火讹相惊”，知此是水者，以上“孟春行夏令”，故为“火讹”。此“季春行冬令”，故云“水讹”。虽初讹言相惊，水竟不至。所以然者，以冬气来乘，水欲来至。以季春是土，上能制水，故知水不来。
　　行夏令，则民多疾疫，时雨不降，未之气乘之也。六月宿直鬼，鬼为天尸，时又有暑也。山林不收。高者於热也。
　　○，呼旱反，又呼旦反。 
　　[疏]“民多”至“不收”。
　　○正义曰：民多疾疫，人灾也。时雨不降，天灾也。山陵不收，地灾也。
　　行秋令，则天多沈阴，淫雨蚤降，戌之气乘之也。九月多阴。淫，霖也。雨三日以上为霖。今《月令》曰“众雨”。
　　○蚤音早。兵革并起。阴气胜也。 
　　[疏]“天多”至“并起”。
　　○正义曰：天多沈阴，淫雨早降，并天灾也。兵革并起，人灾也。
　　○注“淫霖”至“为霖”。
　　○正义曰：“雨三日以上为霖”，隐公九年《左传》文。
　　孟夏之月，日在毕，昏翼中，旦婺女中。孟夏者，日月会於实沉，而斗建巳之辰。
　　○婺音婺。 
　　[疏]“孟夏”至“女中”。
　　○正义曰：《茸艹历》：“四月节，日在毕十二度，昏轸四度中，去日二百一十四度，旦虚三度中。四月中，日在井初度，昏角六度中，去日一百一十七度，旦危六度中。”按《元嘉历》：“四月节，日在昴十一度，昏翼十度中，旦女三度中。四月中，日在毕十五度，昏轸十度中，旦虚九度中。”“日在毕”者，按《律历志》立夏日在毕十二度。“昏翼中”者，日既在毕十二度，毕有十六度而终，则中取五度，觜二度，参九度，井三十三度，鬼四度，柳十五度，七星七度，张十八度，计从毕十三度至翼初，总九十三度，言春三月之时，昏中之星九十八度。四月日渐长，校三月三刻，则昏中之星去日多校一刻半馀；以度言之，则校五度。则四月昏中之星，去日合有一百二度，计翼星中之时，当在翼十二度也。
　　其日丙丁。丙之言炳也。日之行，夏南从赤道，长幼茯物，月为之佐。时万物皆炳然著见而强大，又因以为日名焉。《易》曰：“齐乎巽，相见乎离。”
　　○炳音丙。长，丁丈反，此月内除“律长”，“长大”、“继长”皆同。著见，贤遍反。其帝炎帝，其神祝融。此赤精之君，火官之臣，自古以来，著德立功者也。炎帝，大庭氏也。祝融，颛顼氏之子曰黎，为火官。
　　○炎，丁廉反；炎帝，神农也。颛顼，上音专，下音最。其虫羽。象物从风鼓翼，飞鸟之属。其音徵，三分宫去一以生徵，徵数五十四。属火者，以其微清，事之象也。夏气和则徵声调。《乐记》曰：“徵乱则哀，其事勤。”
　　○徵，张里反，后放此。去，记吕反。
　　○律中中吕。孟夏气至，则中吕之律应。中吕者，无射之所生，三分益一，律长六寸万九千六百八十三分寸之万二千九百七十四。《周语》曰：“中吕，宣中气。”
　　○中吕音仲，又如字。射音亦。其数七。火生数二，成数七。但言七者，亦举其成数。其味苦，其臭焦。火之臭味也。凡苦焦者皆属焉。
　　○焦，子遥反。其祀灶，祭先肺。夏阳气盛，热於外，祀之於灶，从热类也。祀之先祭肺者，阳位在上，肺亦在上，肺为尊也。灶在庙门外之东，祀灶之礼，先席於门之奥，东面，设主于灶陉，乃制肺及心肝为俎，奠于主西。又设盛于俎南，亦祭黍三，祭肺、心、肝各一，祭醴三。亦既祭彻之，更陈鼎俎，设馔于筵前。迎尸如祀户之礼。
　　○肺，芳废反。陉音刑。 
　　[疏]注“《易》曰”至“乎离”。
　　○正义曰：引《易》者，证丙丁是著明之义。此《易 说卦》文。
　　○注“炎帝”至“火官”。
　　○正义曰：何胤云：“《春秋说》云：炎帝号大庭氏，下为地皇，作耒耜，播百穀，曰神农也。”云“犁为火官”者，按昭二十九年《左传》云：“颛顼氏有子曰犁，为祝融。”杜注云：“祝融，明貌。”
　　○注“三分”至“事勤”。
　　○正义曰：“三分宫去一以生徵“者，宫数八十一，三分分之各二十七，去二十七，馀有五十四，故”徵数五十四”也。云“属火者，以其徵清，事之象”者，清者，数少为清，羽数最少为极清，徵数次少为微清，徵於清浊为第四，事於尊卑亦为四，故云“事之象”。引“《乐记》”者，证为事也。
　　○注“中吕”至“中气”。
　　○正义曰：无射之律，长四寸六千五百六十一分寸之六千五百二十四，三分益一以生中吕，於无射四寸之内，取三寸益一寸为四寸，馀有整寸一，又有六千五百六十一分寸之六千五百二十四，以六千五百六十一各三分之，则一寸分为一万九千六百八十三分也。六千五百二十四分各三分之，则为一万九千五百七十二，又整一寸分为一万九千六百八十三，并之总为茸茯九千二百五十五也。更三分之，一分有一万三千八十五，上生者三分益一，以一万三千八十五益上之数，总为五万二千三百四十，为积分之数，然后除之为寸，一寸除一万九千六百八十三，则二寸除二万九千三百六十六，为二寸，通前为六寸，馀有一万二千九百七十四不成寸，是中吕长六十万九千六百八十三分寸之万二千九百七十四也。
　　○注“灶在”至“之礼”。
　　○正义曰：知“灶在庙门外之东”者，按《少牢》及《特牲礼》，皆灶在庙门外之东西面北上。云“祀灶之礼”以下，皆逸《中霤礼》文。云“先席於门之奥”，谓庙门外西室之奥，以神位在西，故知在西室之奥；以祀户在户内，故祭在庙室之奥；祀灶在门外，故设主在门室之奥，各从其义。云“东面设主於灶陉”者，谓设主人东面也。灶陉谓灶边承器之物，以土为之。云“乃制肺及心肝为俎，奠於主西”者，制谓截割，心肝皆鬲上之物，故从肺类俱置俎上，奠此俎於主之西，此主位西向，故置俎在西而对主也。云“又设盛于俎南”者，盛谓黍稷盛之於簋，皇氏以为此祭老妇盛於盆，非其义也。云“亦祭黍三，祭肺心肝各一，祭醴三”者，亦上祀户之礼。祭必三者，以礼成於三故也。上祀户云“祭肉三，肺一肾再”，此云“祭肺、心、肝各一”，亦为肉祭三也。此醴实於尊，祭三者，始扱一祭，又扱再祭。云“既祭彻之，更陈鼎俎，设馔于筵前”者，筵前谓初设庙室奥之筵前，准特牲少牢，鼎当陈於庙门室之前，稍东西向。执俎者以俎就鼎，载肉入设於筵前，在菹醢之东，其黍稷等设於俎南北，唯云祭黍，或无稷也。此配灶神而祭者，是先炊之人。《礼器》云：“灶者老妇之祭。”
　　蝼蝈鸣，蚯蚓出，王瓜生，苦菜秀。皆记时候也。蝼蝈，蛙也。王瓜，萆挈也。今《月令》云“王萯生”，《夏小正》云“王萯秀”，未闻孰是。
　　○蝼音楼。蝈，古获反，蝼蝈，蛙也；蔡云：“蝼，蝼蛄。蝈，蛙也。”蛙，乌蜗反，即虾蟆也。蚓，以忍反。萆挈，上反八反，下起八反。萯，戾九反。 
　　[疏]注“蝼蝈”至“孰是”。
　　○正义曰：按《周礼 蝈氏》郑司农注云“蝈，虾蟆”，玄谓蝈，今御所食蛙也。李巡注《尔雅》“蟾诸，虾蟆也”。“王瓜，萆挈”者，《本草》文。“今《月令》‘王萯生’”者，此云“王瓜生”，今《月令》“王萯生”，疑“王萯”则“王瓜”也。云“《夏小正》云‘王萯秀’，未闻孰是”者，今《月令》既云“王萯生”，《小正》又云“王萯秀”，故郑以为疑。云“未闻孰是“，未闻孰是凡有二意，一疑“王瓜”是“王萯”以否，二疑“生”之与“秀”，其文不一，故云“未闻孰是”。此物记时先生者在月初，后者在月末，以次相配，馀皆仿此。
　　天子居明堂左个，乘朱路，驾赤緌，载赤旂，衣朱衣，服赤玉，食菽与鸡，其器高以粗。明堂左个，大寝南堂东偏也。菽实孚甲坚合，属水。鸡，木畜，时热食之，亦以安性也。粗犹大也。器高大者，象物盛长。
　　○骝音留，本又作榴。菽，本又作叔，音同。粗，七奴反。畜，许又反，下“水畜”同。 
　　[疏]“乘朱路，驾赤緌”。
　　○正义曰：路与服言朱，緌与旂及玉言赤者，色浅曰赤，色深曰朱。路与衣服人功所为，染必色深，故云朱。玉与緌马，自然之性，皆不可色深，故云赤。旌旂虽人功所为，染之不须色深，故亦云赤。按《诗传》：“天子纯朱，诸侯黄朱。”又郑注《仪礼》云：“朱则四入与。”是朱深於赤也。
　　是月也，以立夏，先立夏三日，大史谒之天子曰：“某日立夏，盛德在火。”天子乃齐。谒，告也。
　　○先，悉荐反。立夏之日，天子亲帅三公、九卿、大夫，以迎夏於南郊，还反，行赏，封诸侯，庆赐遂行，无不欣说。迎夏，祭赤帝赤熛怒於南郊之兆也。不言帅诸侯，而云封诸侯，诸侯时或无在京师者，空其文也。《祭统》曰：“古者於禘也，发爵赐服，顺阳义也。於尝也，出田邑，发秋政，顺阴义也。”今此行赏可也，而封诸侯则违於古。封诸侯，出土地之事，於时未可，似失之。
　　○欣说，上许斤反，下音悦。熛怒，必遥反，下奴故反。 
　　[疏]注“不言”至“失之”。
　　○正义曰：按上迎春云“帅三公九卿诸侯大夫”，今此直云“三公九卿大夫”，故云“不言帅诸侯”。既不帅诸侯，而云“封诸侯”，故郑解其意云：诸侯当迎夏之时“或无在京师者”，故空其诸侯之文。诸侯既无而得封者，郑云“或无在京师者”，言或则容有在者，故得封也。或可诸侯身虽不在，遥封之。皇氏以为迎时不在，至还时诸侯或来，故得封也。然迎夏往反暂时之事，不应迎时未到，还时则来，非其义也。引“《祭统》”以下，证夏时未可封诸侯，故云“今此行赏可也，而封诸侯则违於古”也。
　　乃命乐师，习合礼乐。为将饮酎。
　　○为，于伪反，下“为逆”、“为妨”、“为伤”，下文“为天子”皆同。酎，直又反，重酿之酒。命太尉赞桀俊，遂贤良，举长大。助长气也。赞犹出也。桀俊，能者也。遂犹进也。茸荃之官有司马，无大尉，秦官则有大尉。今俗人皆云周公作《月令》，未通於古。
　　○长大，如字，下“继长”同，或丁丈反，非也。行爵出禄，必当其位。使顺之也。
　　○当，丁浪反。是月也，继长增高。谓草木盛蕃庑。
　　○蕃庑，音烦；下亡甫反，下同。毋有坏堕，亦为逆时气。
　　○坏音怪，注同。堕，许规反，又作隳，下注同。毋起土功，毋发大众，为妨蚕农之事。毋伐大树。亦为逆时气。是月也，天子始絺，初服暑服。
　　○絺，敕其反。命野虞出行田原，为天子劳农劝民，毋或失时。重敕之。
　　○行，下孟反，下同。劳，力报反。。
　　○命司徒巡行县鄙，命农勉作，毋休于都。急趍於农也。县鄙，乡遂之属，主民者也。《王居明堂礼》曰：“毋宿于国。”今《月令》“休”为“伏”。是月也，驱兽毋害五穀，毋大田猎。为伤蕃庑之气。农乃登麦，天子乃以彘尝麦，先荐寝庙。登，进也。麦之新气尢盛，以彘食之，散其热也。彘，水畜。是月也，聚畜百药。蕃庑之时，毒气盛。
　　○畜，丑六反，又许六反。靡草死，麦秋至，断薄刑，决小罪，旧说云靡草，荠亭历之属。《祭统》曰“草艾则墨”，谓立秋后也。刑无轻於墨者，今以纯阳之月，断刑决罪，与毋有坏堕自相违，似非。
　　○断，丁乱反，注同。荠，才礼反。艾，鱼废反，后皆同。出轻系。崇宽。 
　　[疏]“乃命乐师，习合礼乐”。
　　○正义曰：不云“是月”者，以承上是月立夏之文也。至“行爵出禄，必当其位”，皆立夏之日处分之所为，犹如立春之后云命相布德施惠，皆同时之事，故不云“是月也”。
　　○自“继长增高”至“毋伐大树”，论顺时生养，不违逆时气，事异於上，故言“是月也”。
　　○自“天子始絺”至“毋休於都”，论天子初服暑服，为劳农之时，亦事异於前，故复言“是月”。
　　○自“驱兽”至“寝庙”，论生长五穀，麦成荐寝庙，其事相类，是事异於上，故更言“是月”。
　　○自“聚畜百药”至“出轻系”，论热毒方盛，可以聚蓄百药，断决小罪。因断之时，崇尚宽恕，事异於前，故言“是月”。蚕事既毕，不言“是月”者，以季春养蚕，孟夏始了，非一月之事，故不言“是月”。“天子饮酎”，事之大者，又异於前，故言“是月”。
　　○注“赞犹”至“於古”。
　　○正义曰：赞是赞佐之义，故云出。桀俊，或未仕沉滞者，故云出。贤良，或职卑位下，故云遂。贤良谓有德行，桀俊谓多才艺，故郑注《乡大夫职》云“贤者，有德行者；能者，有道艺者”。蔡氏引《辩名记》曰“十人曰选，倍选曰俊，万人曰杰”，《尹文子》及《毛诗传》皆云“万人为英”，异人之说故不同。云“茸荃之官有司马，无大尉”者，按《书传》有司马公、司徒公、司空公，领三卿，此夏制也；按《曲礼下》云司徒、司马、司空、司士、司寇，此殷制也；《周礼》则有夏官司马：是茸荃有司马，无大尉。按《中候握河纪》云“舜为太尉”，此尧时置之，茸荃不置也。云“秦官则有大尉”者，按《汉书 百官表》云“大尉，秦官”是也。云“今俗人皆云周公作《月令》，未通於古”者，俗人谓贾逵、马融之徒，皆云《月令》周公所作，故王肃用焉。此等未通识於古，古谓秦巳前，不知茸荃无大尉，是未通於古。经云“举长大”者，谓用长大之人，故王肃云“举形貌壮大者”。
　　○“继长增高”。
　　○正义曰：是月草木蕃庑，王者施化，当继续长养之道，谓劝民长养。增益高大之物，谓劝其种殖。
　　○注“县鄙，乡遂之属，主民者”。
　　○正义曰：按《地官 遂人职》云“五家为邻，五邻为里，四里为酂，五酂为鄙，五鄙为县”，县二千五百家，鄙五百家，是遂之属，今云“乡遂之属”。今直云遂属，举遂以包乡，故郑兼云乡也。
　　○注“旧说”至“似非”。
　　○正义曰：靡草无文，故引旧说以明之。葶苈之属，以其枝叶靡细，故云靡草，引“《祭统》”以下者，证此月不当断薄刑，决小罪。
</div>
    <div class="pagination">
<a href="礼记正义_page49.html">上一页</a><span>...</span><a href="礼记正义_page45.html">45</a><a href="礼记正义_page46.html">46</a><a href="礼记正义_page47.html">47</a><a href="礼记正义_page48.html">48</a><a href="礼记正义_page49.html">49</a><span class="current-page">50</span><a href="礼记正义_page51.html">51</a><a href="礼记正义_page52.html">52</a><a href="礼记正义_page53.html">53</a><a href="礼记正义_page54.html">54</a><a href="礼记正义_page55.html">55</a><span>...</span><a href="礼记正义_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
