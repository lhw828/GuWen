<!DOCTYPE html>
<html>
<head>
    <meta charset="UTF-8">
    <title>礼记正义 - 第 135 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 135 页/共 200 页</h1>
    <div class="content">　　○注“缘类”至“常也”。
　　○正义曰：以祭、亲迎，事类相似。亲迎既弁，故自祭欲许其著弁，其理不可。故郑云：亲迎虽亦己之事，摄盛服尔，非常著之服。所以亲迎摄盛服者，以亲迎配偶，一时之极，故许其摄盛服。祭祀，常所供养，故须依其班序。
　　畅，臼以椈，杵以梧，所以捣郁也。椈，柏也。
　　○捣，丁老反。枇以桑，长三尺，或曰五尺。枇，所以载牲体者。此谓丧祭也。吉祭，枇用棘。
　　○枇音匕，本亦作朼，音同，注同。长，直亮反，下同。毕用桑，长三尺，刊其柄与末。毕，所以助主人载者。刊，犹削也。
　　○刊，苦干反。柄，兵命反。 
　　[疏]“畅臼”至“与末”。
　　○正义曰：此一节明吉凶畅及枇毕之义，各随文解之。畅，谓郁鬯也者。
　　○“臼以椈，杵以梧”者，谓捣鬯所用也。椈，柏也。梧，桐也。谓以柏为臼，以桐为杵，捣郁鬯用柏臼桐杵，为柏香，桐絜白，於神为宜。
　　○注“椈，柏也”。
　　○正义曰：“椈，柏”，《尔雅 释木》文。
　　○“枇以桑，长三尺，或曰五尺”，枇者，所以载牲体从镬，以枇升入於鼎，从鼎以枇载之於俎。
　　○注“此谓”至“用棘”。
　　○正义曰：知“谓丧祭也”者，以其用桑，故知丧祭也。云“吉祭，枇用棘”者，《特牲记》云“枇用棘心”是也。
　　○“毕用桑，长三尺，刊其柄与末”，主人举肉之时，则以毕助主人举肉。“用桑”者，亦丧祭故也。“刊其柄与末”，谓毕末头亦刊削之。毕既如此，枇亦当然，若吉时亦用棘。
　　率，诸侯、大夫皆五采，士二采。此谓袭尸之大带，率繂也。繂之不加箴功。大夫以上，更饰以五采，士以朱、绿。袭事成於带，变之，所以异於生。
　　○率，上音律，下音带，本亦作带。繂音律。箴，之金反。 
　　[疏]“率带”至“二采”。
　　○正义曰：此谓尸袭竟而著此带也。率谓为带也。但摄帛边而熨杀之，不加箴功，异於生也。以五采饰之，亦异於生也。大夫与诸侯同，而士二采，并异於生而尊者，可同也。然此士，天子之士也。诸侯之士则缁带，故《士丧礼》缁带。
　　○注“此谓”至“於生”。
　　○正义曰：知“袭尸之大带”者，以吉时大带，唯有朱、绿、玄华，无五采。此连上枇、毕用桑之下，则知此亦丧之大带。小敛大敛，衣数既多，有绞不可加带，故知“袭尸之大带”也。以其称率与大带同，故知是大带也。云“袭事成於带，变之，所以异於生”者，郑以袭衣与生同，唯带与生异。凡袭事著衣毕，加带乃成，故云“袭事成於带，变之，异於生也”。
　　醴者，稻醴也。瓮、甒、筲、衡，实见间，而后折入。此谓葬时藏物也。衡，当为桁，所以庪瓮、甒之属，声之误也。实见间，藏於见外、椁内也。折，承席也。
　　○瓮，於贡反，盛醯醢之器。甒音武，瓦器。筲，所交反，竹器。衡，依注作桁，户刚反，徐户庚反，庪也。见音间厕之间，棺衣也，注同。间如字，注同，徐古苋反。一解云：郑合见、间二字，共为覸字，音古辩反。折，之设反，注同，形如床，无足也。庪，九委反，又九伪反，徐居绮反，字亦作庋，同。 
　　[疏]“醴者”至“折入”。
　　○正义曰：此一经是送葬所藏之物。
　　○“醴者，稻醴也”者，言此醴是稻米所为。
　　○“瓮”者，盛醯、醢。
　　○“甒”者，盛醴、酒。
　　○“筲”者，盛黍、稷。
　　○“衡”者，以大木为桁，置於地，所以庪举於瓮、甒之属。
　　○“实见间”，见谓棺外之饰，言实此瓮、甒、筲等於见外、椁内二者之间，故云“实见间”。
　　○“而后折入”者，折谓椁上承席，实物椁内既毕，然后以此承席加於椁上。
　　○注“此谓”至“席也”。
　　○正义曰：知“葬时藏物也”者，言此瓮、甒、筲、衡等葬时所藏之物。皇氏云：“瓮、甒、筲，明器也。故实此醴与醯醢之属。”云“实见间，藏於见外椁内也”者，按《既夕礼》：“乃窆，藏器於旁，加见。”注云：“器，用器、役器也。”见，棺饰也。先言“藏器”，乃云“加见”者，“器”在“见”内也。《既夕礼》又云：“藏苞、筲於旁。”注云：“於旁者，在见外也。”不言瓮、甒、馔，相次可知。知是“藏於见外、椁内”者，则见内是用器、役器，见外是明器也。此是士礼，略，实明器耳。大夫以上，则兼有人器、明器也。人器实，明器虚。云“折，承席也”者，按《既夕礼》注云：“折犹庪也。方凿连木为之，盖如床，而缩者三，横者五，无箦。窆事毕，加之圹上，以承抗席。”是也。
　　重，既虞而埋之。就所倚处埋之。
　　○重，直龙反。埋，亡皆反。倚，於倚反。处，昌虑反。 
　　[疏]“重既虞而埋之”。
　　○正义曰：按《既夕礼》：“初丧朝祢庙，重止于门外之西，不入。”重不入者，谓将乡祖庙，若过之然，故不入。明日自祢庙随至祖庙庭，厥明将出之时，“重出自道，道左倚之”。郑注云：“道左，主人位。”此注“就所倚之处埋之”，谓於祖庙门外之东也。
　　凡妇人，从其夫之爵位。妇人无专制，生礼死事，以夫为尊卑。小敛、大敛、启，皆辩拜。嫌当事，来者终不拜，故明之也。此既事，皆拜。
　　○辩音遍。 
　　[疏]“小敛”至“辩拜”。
　　○正义曰：礼：凡当大敛、小敛及启攒之时，唯有君来，则止事而出拜之。若他宾客至，则不止事。事竟，乃即堂下之位，悉遍拜，故云“皆辩拜”也。
　　○注“嫌当”至“皆拜”。
　　○正义曰：嫌当三事终竟不拜，故明竟即拜也。云“此既事，皆拜”者，皆拜即此云辩拜三事也。然若士当事，而大夫至，则士亦为大夫出也。故《杂记》下云“当袒，大夫至，虽当踊，绝踊而拜之。反，改成踊，乃袭”是也。
　　朝夕哭，不帷。缘孝子心欲见殡、肂也。既出，则施其<户去>，鬼神尚幽闇也。
　　○帷，位悲反，下同。肂，以二反，埋棺之坎。<户去>，《字林》户腊反，阖也。《纂文》云：“古阖字。”《玉篇》羌据、公答二反，皆云闭也。 
　　[疏]“朝夕哭，不帷”。
　　○正义曰：孝子心欲见殡，故当朝夕进入庙门内哭位之时，除去殡宫帷也。哭竟，则帷之。
　　○注“既出，则施其<户去>”。
　　○正义曰：按《士丧礼》：“君使人吊，彻帷。”郑云：“彻帷，<户去>之事毕，则下之。”郑此注会《仪礼》注也，则<户去>是褰举之名。初哭，则褰举，事毕，则施下之。
　　无柩者，不帷。谓既葬也。棺柩已去，鬼神在室，堂无事焉，遂去帷。
　　○去，起吕反。 
　　[疏]“无柩者，不帷”。
　　○正义曰：无柩，谓葬后也。神主祔庙还在室，则在堂无事，故不复用帷也。
　　君若载而后吊之，则主人东面而拜，门右北面而踊，出待，反而后奠。主人拜、踊於宾位，不敢迫君也，君即位车东。出待，不必君留也。君反之，使奠。 
　　[疏]“君若”至“后奠”。
　　○正义曰：谓君来吊臣之葬，臣丧朝庙，柩已下堂，载在柩车，而君吊之，故云“君若载而后吊之”。
　　○“则主人东面而拜”者，君既吊位於车东，故主人在车西东面而拜。
　　○“门右北面而踊”者，门，谓袒庙门也。右，西边也。若门外来，则右在东。若门内出，右在西。此据车出家，故右在西。孝子拜君竟，从位立近门内西边北面而哭踊，为礼也。
　　○“出待”者，孝子哭踊毕，而先出门待君者。君来则出门拜迎，君去则出门拜送也。今君入临，吊事竟，便应去，不敢必君之久留，故孝子先出，待君出。
　　○“反而后奠”者，反，谓君来未去，使人命孝子反还丧所也。“而后奠”者，凡君来必设奠，告柩知之也。或云：此谓在庙载柩车时也。奠，谓反设袒奠也。
　　子羔之袭也。茧衣裳与税衣、纁袡为一，素端一，皮弁一，爵弁一，玄冕一。曾子曰：“不袭妇服。”茧衣裳者，若今大衤属也。纩为茧，缊为袍，表之以税衣，乃为一称尔。税衣，若玄端而连衣裳者也。大夫而以纁为之缘，非也。唯妇人纁袡。礼以冠名服，此袭其服，非袭其冠。曾子讥“袭妇服”而已。玄冕，又大夫服，未闻子羔曷为袭之。玄冕，或为为玄冠，或为玄端。
　　○茧，古典反。税，他唤反，注同。纁，许云反。柟，字又作袡，而占反。裳，下襈也，王肃云：“妇人蔽膝也。”衤属音烛。絖，字又作纩，音旷。缊，于粉反。袍，薄劳反。称，尺证反，下放此。缘，悦绢反。 
　　[疏]“子羔”至“妇服”。
　　○正义曰：此明大夫死者袭衣称数也。
　　○“茧衣裳”者，纩为茧，谓衣裳相连，而绵纩著之也。
　　○“与税衣”者，税谓黑衣也。若玄端而连衣裳也。玄端多种，今衣裳连是玄端，玄端，玄裳也。
　　○“纁袡为一”者，纁，绛也。袡，裳下缘撚也。以绛为缘，故云“税衣、纁袡”也。茧衣既亵，故用税衣表之，合为一称，故云“茧衣裳与税衣、纁袡为一”也。
　　○“素端一”者，此第二称也。以服既不亵，并无复别衣表之也。卢云：“布上素下皮弁服。”贺玚云：“以素为衣裳也。”
　　○“皮弁一”者，第三称也。十五升白布为衣，积素为裳也。
　　○“爵弁一”者，第四称也。玄衣，纁裳也。
　　○“玄冕一”者，第五称也。大夫之上服也。
　　○“曾子曰：不袭妇服”者，曾子非之。纁袡是妇人之服，而子羔袭用之，故曾子讥之。依礼不合袭妇人之服。
　　○注“茧衣”至“袭之”。
　　○正义曰：“礼以冠名服，此袭其服，非袭其冠”者，郑恐经云“皮弁”“爵弁”，但云冠，不云服，恐袭其冠，不袭其服，故云“以冠名服，此袭其服，非袭其冠”。云“曾子讥袭妇服而已”者，郑意以曾子但讥妇服而已，不讥其著玄冕之服，是子羔合著玄冕。子羔为大夫，无文，故注云：“未闻子羔曷为袭之。”
　　为君使而死，公馆复，私馆不复。公馆者，公宫与公所为也。私馆者，自卿大夫以下之家也。公所为，君所作离宫别馆也。
　　○为，于伪反，又如字。使，色吏反。复音伏。馆，本亦作观，音同。公七踊，大夫五踊，妇人居间，士三踊，妇人皆居间。公，君也。始死及小敛、大敛而踊，君、大夫、士一也，则皆三踊矣。君五日而殡，大夫三日而殡，士二日而殡。士小敛之朝不踊，君、大夫大敛之朝乃不踊。妇人居间者，踊必拾，主人踊，妇人踊，宾乃踊。
　　○拾，其劫反，下同。 
　　[疏]“公七”至“居间”。
　　○正义曰：此一经明诸侯至士初死、在室、殡踊节及明贵贱踊数也。公、诸侯去死日五日而殡，则合死日六日也。
　　○“七踊”者，始死一踊，明日袭之时又一踊。袭明日朝、又明日小敛朝一踊，为四也。其日晚小敛时又一踊，是小敛日再踊，就於前三日为五也。小敛明日朝又踊，为六也。至明日大敛之朝不踊，当大敛时乃踊，凡为七踊也。
　　○“大夫五”者，大夫三日殡，合死日为四日。始死一，明日袭朝一，又明日小敛日再，小敛明日大敛，凡五也。
　　○“士三”者，士三日殡，合死日数也。始死一，小敛朝不踊，至小敛时一，又明日大敛一，是凡三也。
　　○“妇人皆居间”者，谓妇人与丈夫更踊也。男子先踊，踊毕而妇人踊，踊毕，宾乃踊。妇人居宾主之中间也。又云“皆居间”者，言皆於贵贱，妇人悉居宾主间也。然亲始死及动尸、举柩，哭踊无数。今云七、五、三者，谓为礼有节之踊。每踊辄三者，三为九而谓为一也。
　　公袭：卷衣一，玄端一，朝服一，素积一，纁裳一，爵弁二，玄冕一，褒衣一，朱绿带，申加大带於上。朱绿带者，袭衣之带，饰之杂以朱绿，异於生也。此带亦以素为之。申，重也。重於革带也。革带以佩韨，必言重於大带者，明虽有变，必备此二带也。士袭三称，子羔袭五称。今公袭九称，则尊卑袭数不同矣。诸侯七称，天子十二称与？
　　○卷音衮。重，直龙反，又直用反。韨音弗。称，尺证反。 
　　[疏]“公袭”至“於上”。
　　○正义曰：此一经明袭用衣称卷冕之制。公袭以上服最在内者，公身贵，故以上服亲身。欲尊显加赐，故褒衣最外，而细服居中也。子羔贱，故卑服亲身也。
　　○“玄端一”者，贺云：“燕居之服，玄端朱裳也。”
　　○“朝服一”者，缁衣素裳，公日视朝之服也。
　　○“素积一”者，皮弁之服，公视朔之服也。
　　○“纁裳一”者，贺云：“冕服之裳也，亦可鷩、毳，任取中间一服也。”
　　○“爵弁二”者，玄衣、纁裳二通也。此是始命之服，示之重本，故二通也。招魂，君亦用爵弁服也。玄冕之下，又取一也。
　　○“褒衣一”者，所加赐之衣，最上，华君赐也。自卷衣至此，合爵弁二通，合九称。朱绿带者，诸侯袭尸，除五采之大带外，又别有此带，以素为之，而朱绿饰之，亦异於生时也。
　　○“申加大带於上”者，申，重也。谓已用此朱绿小带结束之，今重加大带於革带之上者，象生时大带也。用素为之，士则二采，大夫、诸侯皆五采饰之，故前云“率带，诸侯、大夫皆五采，士二采”。郑云：“此谓袭尸之大带也。”郑既谓前为袭尸之大带，此重言加大带，是用袭尸如一，故知前所言即此大带也。
　　○注“朱绿”至“称与”。
　　○正义曰：云“朱绿带者，袭衣之带，饰之杂以朱绿，异於生也”者，此带既非革带，又非大带，只是衣之小带。衣之小带用素，故云“亦以素为之”。云“申，重也”者，《释诂》文。云“重於革带也”者，谓於革带之上，重加此大带。知非对小朱绿带为重者，以朱绿小带散在於衣，非是总束其身。若总束其身，唯有革带大带，故知对革带为重者。云“必言重加大带者，明虽有变，必备此二带也”者，解经文“申加”之字。既无革带，又加大带云“申”者，何以革带必见革带与大带者，明虽有变，必备此二带。云“士袭三称以下”者，郑欲历明天子、诸侯以下袭之数，《士丧礼》袭三称，前文子羔袭五称，此文公袭九称，是尊卑袭数不同。唯天子、诸侯无文，故约之，云“诸侯七称，天子十二称与”。与者，疑辞也。
　　小敛，环绖，公、大夫、士一也。环绖者，一股，所谓缠绖也。士素委貌，大夫以上素爵弁，而加此绖焉，散带。
　　○缠，直连反。 
　　[疏]“小敛”至“一也”。
</div>
    <div class="pagination">
<a href="礼记正义_page134.html">上一页</a><span>...</span><a href="礼记正义_page130.html">130</a><a href="礼记正义_page131.html">131</a><a href="礼记正义_page132.html">132</a><a href="礼记正义_page133.html">133</a><a href="礼记正义_page134.html">134</a><span class="current-page">135</span><a href="礼记正义_page136.html">136</a><a href="礼记正义_page137.html">137</a><a href="礼记正义_page138.html">138</a><a href="礼记正义_page139.html">139</a><a href="礼记正义_page140.html">140</a><span>...</span><a href="礼记正义_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
