<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 150 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 150 页/共 431 页
  </h1>
  <div class="content">
   兴定元年六月乙夘显宗忌日谒奠于启庆宫八月太祖忌日谒奠于启庆宫　二年七月以旱灾享太庙四年十二月庚辰腊享于太庙　五年正月丁亥世宗忌日谒奠于启庆宫
　　哀宗本纪正大三年四月辛卯亲享于太庙
　　礼志时享　有司行事前期太常寺举申礼部闗学士院司天台择日以其日报太常寺前七日受誓戒于尚书省其日质明礼直官设版位于都堂之下依己定誓戒圗礼直官引三献官并应行事执事官等各就位立定赞揖在位官皆对揖讫礼直官以誓文奉初献官初献官搢笏读誓文某月某日孟春荐享太庙各其职不恭其事国有常刑读讫执笏七品以下官先退余官对拜讫乃退散斋四日治事如故宿于正寝惟不吊防问疾作乐判署刑杀文字决罚罪人及预秽恶致斋三日于本司惟享事得行其余悉禁一日于享所已斋而缺者通摄行事　前三日兵部量设兵卫列于庙之四门前一日禁断行人仪銮司设馔幔十一所于南神门外西南向又设七祀司命戸二位于横街之北道西东向又设羣官斋宿次于庙门之东西舍前二日太乐局设登歌之乐于殿上太庙令帅其属扫除庙殿门之内外于室内铺设神位于北牖下当尸南向设几于筵上又设三献官拜褥位二【一在室内一在室外】学士院定撰祝文讫计会通进司请御署降付礼部置于祝案祠祭局濯涤祭器与尊彛讫铺设如仪内太尊二山罍二在室牺尊五象尊五鸟彛一鸡彛一在室戸外之左炉炭稍前着尊二牺尊二在殿上象尊二壶尊六在下俱北向西上加幂皆设而不酌并设献官罍洗位礼部设祝案于室戸外之右礼直官设版位并省牲位如式　前一日诸太祝与廪牺令以牲就东神门外司尊彛与礼直官及执事皆入升自西阶以俟礼直官引太常卿赞者引御史自西阶升徧视涤濯执尊者举幂告洁讫引降就省牲位廪牺令稍前曰请省牲退复位太常卿省牲廪牺令及太祝廵牲告脩皆如郊社仪既毕太祝与廪牲令以次牵牲诣厨授大官令赞者引光禄卿诣厨请省鼎镬申视涤溉赞者引御史诣厨省馔俱讫与太常卿等各还斋所太官令帅宰人以鸾刀割牲祝史各取毛血每室共实一豆又取肝膋共实一豆置馔所遂烹牲光禄卿帅其属入实祭器良醖令入实尊彛　享日质明百官各服其品服礼直官赞者先引御史博士太庙令太官令诸太祝祝史司尊彛与执罍篚官等入自南门当阶间北向西上立定奉礼曰再拜赞者承传皆再拜讫赞者引太祝与宫闱令升自西阶诣始祖室开祏室太祝捧出帝主宫闱令捧出后主置于座【帝主在西后主在东】赞者引太祝与宫闱令降自西阶俱复位奉礼曰再拜赞者承传在位官皆再拜讫俱各就执事位大乐令帅工人入礼直官赞者分引三献官与百官俱自南东偏门入至庙庭横街上三献官当中北向西上应行事执事官并百官依品重行立奉礼曰拜赞者承传应北向在位官皆再拜【其先拜者不拜】拜讫赞者引三献官诣庙殿东阶下西向立其余行事执事官与百官俱各就位讫　礼官诣初献官前请行事协律郎跪俛伏兴乐作礼直官引初献诣盥洗位北向立定乐止搢笏盥手帨手执笏诣爵洗位北向立搢笏洗瓒拭瓒以瓒授执事者执笏升殿乐作至始祖室尊彛所西向立乐止执事者以瓒奉初献官献官搢笏执瓒执尊者举幂大官令酌郁鬯讫初献以瓒授执事者执笏诣始祖室神位前乐作北向立搢笏跪执事者以瓒授初献官初献官执瓒以鬯祼地讫以瓒授执事者执笏俛伏兴出户外北向再拜讫乐止每室行礼并如上仪礼直官引初献降复位初献将升祼祝史各奉毛血肝膋豆及斋郎奉炉炭萧蒿黍稷篚各于馔幔内以俟初献晨祼讫以次入自正门陞自太阶诸太祝皆迎毛血膋肝豆于阶上俱入奠于神座前斋郎所奉炉炭萧蒿篚皆置于室户外之左与祝史俱降自西阶以出诸太祝取肝膋洗于郁鬯燔于炉炭讫还尊所　享日有司设羊鼎十一豕鼎十一于神厨各在镬右初献既升祼光禄卿帅斋郎诣厨以匕升羊于镬实于一鼎肩臂臑肫胳正脊一横脊一长胁一短胁一代胁一皆二骨以并次升豕如羊实于一鼎每室羊豕各一鼎皆设扃幂斋郎对举入镬放馔幔前斋郎抽扄委于鼎右除幂光禄卿帅大官令以匕陞羊载于一俎肩臂臑在上端肫胳在下端脊胁在中次升豕如羊各载于一俎每室羊豕各一俎斋郎即以扄举鼎先退置于神厨讫复还馔幔所礼直官引司徒出诣馔幔前以俟光禄卿帅其属实笾以粉餈实豆以糁食实簠以粱实簋以稷俟初献祼毕复位祝史俱进彻毛血之豆降自西阶以出礼直官引司徒帅荐笾豆簠簋官奉俎斋郎各奉笾豆簠簋羊豕俎每室以序而进立于南神门之外以俟羊俎在前豕俎次之笾豆簠簋又次之入自正门乐作升自太阶诸太祝迎引于阶上乐止各设于神位前讫礼直官引司徒以下降自西阶乐作复位乐止诸太祝各取萧蒿黍稷擩于脂燔于炉炭还尊所　礼直官引初献诣罍洗位乐作至位北向立乐止搢笏盥手帨手执笏诣爵洗位北向立搢笏洗爵拭爵以爵授执事者执笏升殿乐作诣始祖室酌尊所西向立乐止执事者以爵授初献初献搢笏执爵执事者举幂大官令酌牺尊之泛齐讫次诣第二室酌尊所如上仪诣始祖神位前乐作北向立搢笏跪执事者以爵授初献初献执爵三祭酒于茅苴奠爵执笏俛伏兴出室戸外北向立乐止赞者引太祝诣室户外东向搢笏跪读祝文读讫执笏兴次诣第二室次诣每室行礼并如上仪初献降阶乐作复位乐止　礼直官引亚献诣盥洗位北向立搢笏盥手帨手执笏诣爵洗位北向立搢笏洗爵拭爵以授执事官执笏升殿诣始祖酌尊所西向立执事者以爵授亚献亚献搢笏执爵执尊者举幂大官令酌象尊之醴齐讫次诣第二室酌尊所如上仪诣始祖神位前乐作北向立搢笏跪执事者以爵授亚献亚献执爵三祭酒于茅苴奠爵执笏俛伏兴出户外北向再拜讫乐止次诣每室行礼并如上仪降阶乐作复位乐止　礼直官次引终献诣盥洗及升殿行礼并如亚献之仪降复位　次引太祝彻笾豆【少移故处】乐作卒彻乐止俱复位礼直官曰赐胙赞者承传曰赐胙再拜在位者皆再拜礼直官引太祝宫闱令奉神主太祝搢笏纳帝主于匮奉入祏室执笏退复位次引宫闱令纳后主于匮奉入祏室并如上仪礼直官赞者引行事执事官各就位奉礼曰再拜赞者承传应在位官皆再拜礼直官赞者引百官次出大乐令帅工人次出大官令帅其属彻礼馔次引监祭御史诣殿监视卒彻讫还斋所太庙令阖户以降太常藏祝版于柜光禄以胙奉进监祭御史就位展视光禄卿望阙再拜乃退其七祀春户夏灶中霤秋门冬井铺设祭器入实酒馔俟终献将升献献官行礼并读祝文及每嵗四孟月腊五享并如上仪
　　乐志时享摄事登歌乐章
　　初献盥洗无射宫肃宁之曲　酌彼行潦维挹其清洁齐以祀祀事昭明显允辟公沃盥乃升神之至止歆于克诚
　　初献升殿夹钟宫嘉宁之曲【余同亲祀惟不用宫县】　济济在庭祗荐有序雍容令仪旋规折矩爰徂于基鸣佩接武敬恭神明来宁来处
　　右金庙享


　　五礼通考卷九十四
&lt;经部,礼类,通礼之属,五礼通考&gt;
　　钦定四库全书
　　五礼通考卷九十五
　　刑部尚书秦蕙田撰
　　吉礼九十五
　　宗庙时享
　　元史世祖本纪中统元年十二月乙巳始制祭享太庙祭器法服
　　祭祀志元祖宗祭享之礼割牲奠马湩以蒙古巫祝致辞盖国俗也世祖元年秋七月丁丑设神位于中书省用登歌乐遣笔且齐致祭焉笔且齐译典书记者十二月初命制太庙祭器法服　国俗旧礼每嵗太庙四祭用司禋监官一员名蒙古巫祝当省牲时法服同三献官升殿诣室户告腯还至牲所以国语呼累朝帝后名讳而告之明旦三献礼毕献官御史太常卿博士复陞殿分诣各室蒙古博尔齐跪割牲太仆卿以朱漆盂奉马乳酌奠巫祝以国语告神讫太祝奉祝币诣燎位献官以下复版位载拜礼毕世祖本纪中统三年十二月癸亥享太庙
　　祭祀志即中书省备三献官大礼使司徒摄祀事礼毕神主复藏瑞像殿
　　四年三月癸卯诏建太庙于燕京十一月丙戌仍寓祀亊中书以亲王哈丹塔察尔王盘张文谦摄事
　　摄事仪其目有九　一曰斋戒享前三日三献官以下凡与祭员皆公服受誓戒于中书省是日质明有司设金椅于省庭一人执红罗繖立于其左奉礼郎率仪鸾局陈设版位献官诸执事位俱借以席仍加紫绫褥设初献太尉位于省阶少西南向大礼使立于其东少南西向监祭御史位二于通道之西东向监礼博士于通道之东西向俱北上设司徒亚终献位于其南北向西上次助奠七祀献官次太常卿光禄卿光禄丞书祝官读祝官太官令良醖令廪牺令司尊彛举祝官太官丞廪牺丞奉爵官奉瓒官盥爵官二巾篚官蒙古太祝巫祝防视仪衞清道官及与祭官依品级陈设皆异位重行太庙令太乐令郊社令太祝位于通道之西北向东上太庙丞太乐丞郊社丞奉礼郎协律郎司天生位于通道之东北向西上斋郎位于其后赞者引行事等官各就位立定次引初献官立定礼直官搢笏读誓文曰某年某月某日享于太庙各其职其或不敬国有常刑散斋二日宿于正寝致斋一日宿于祠所散斋日治事如故不吊防问疾不作乐不判署刑杀文字不决罚罪人不与秽恶事致斋日惟享事得行余悉禁凡与享之官已斋而阙者通摄行事七品以下官先退余官再拜礼直官赞鞠躬拜兴拜兴平立礼毕守庙兵卫与太乐工人俱清斋一宿赴祝所之日官给酒馔　二曰陈设享前二日所司设兵卫于庙门禁断行人仪鸾局设幄幔于馔殿所司设三献官以下行事执事官次于斋房之所前一日太乐令率其属设宫县之乐于庭中东方西方磬簴起北钟簴次之南方北方磬簴起西钟簴次之设十二镈钟于编县之闲各依神位树建鼔于四隅置柷敔于北县之内柷一在道东敔一在道西路鼓一在柷之东南晋鼓一在其后又路鼔一在柷之西南诸工人各于其后东方西方以北为上南方北方以西为上文舞在北武舞在南立舞表于酂缀之间又设登歌之乐于殿上前楹间玉磬一簴在西金钟一簴在东柷一在金钟北稍西敔一在玉磬北稍东搏拊二一在敔北一在柷北东西相向歌工次之余工各位于县后其匏竹者立于阶间重行北向相对为首享前一日太庙令率其属扫除庙庭之内外枢宻院军官一员率军人刬除草秽平治道路又设七祀燎柴于庙门之外又于室内铺设神位于北牖下当户南向每位设黼扆一紫绫厚褥一薄褥一莞席一缫席一虎皮次席二时暄则用桃枝竹席几在筵上又设三献官拜跪褥位二一在室内一在室外学士院定撰祝讫书祝官于馔幕具公服书祝讫请初献官署御名讫以授太庙令又设祝案于室户外之右又设三献官位于殿下横街之南稍西东向亚献终献位稍却助奠七祀献官又于其南书祝官读祝官举祝官太庙令太官令良醖令廪牺令太庙丞太官丞位又于其南司尊彜奉瓒官奉爵官盥洗巾篚爵洗巾篚蒙古太祝蒙古巫祝太祝宫闱令及七祀司尊彛盥洗巾篚以次而南又设斋郎位于其后每等异位重行东向北上又设大礼使位于南神门东偏门稍北北向又设司徒太常卿等位于横街之南稍东西向与亚终献相对司徒位在北太常卿稍却太常同知光禄卿佥院同佥院判光禄丞拱卫使以次而南又设监祭御史位二监礼博士位二于横街之北西向以北为上又设协律郎位在宫县乐簴西北东向大乐丞在乐簴之间又设大乐令协律郎位于登歌乐簴之间又设牲榜于东神门外南向设太常卿位于牲位南向监祭御史位在太常卿之左太官令次之光禄丞太官丞又次之廪牺令位在牲西南廪牺丞稍却俱北向以右为上又设诸太祝位于牲东西向以北为上又设蒙古巫祝位于牲东南北向又设省馔位于省馔殿前太常卿光禄卿光禄丞太官令位于东西向监祭监礼位于西东向皆北上太庙令陈祝版于室右之祝案又率祠祭局设笾豆簠簋每室左十有二笾右十有二豆俱为四行豋三在笾豆之间铏三次之簠二簋二又次之簠左簋右俎七在簠簋之南香案一次之沙池又次之又设每室尊罍于通廊斚彛黄彛各一春夏用鸡彛鸟彛牺尊二象尊二秋冬用着尊壶尊着尊二山罍二以次在本室南之左皆加勺幂为酌尊所北向西上彛有舟坫幂又设壶尊二太尊二山罍四在殿下阶间俱北向望室户之左皆有坫加幂设而不酌凡祭器皆借以席又设七祀位于横街之南道东西向以北为上席皆以莞设神版位各于座首又设祭器每位左二笾右二豆簠一簋一在笾豆间俎一在笾前爵坫一次之壶尊二在神位之西东向以北为上皆有坫勺幂又设三献盥洗爵洗在通街之西横街之南北向罍在洗西加勺篚在洗东皆实以巾爵洗仍实以瓒爵加盘坫执罍篚者各位于后又设七祀献官盥洗位于七祀神位前稍北罍在洗西篚在洗东实以巾又实爵于坫执罍篚者各位于后　三曰习仪享前二日三献以下诸执事官员赴太庙习仪次日早各具公服乗马赴东华门迎接御香至庙省牲　四曰迎香享前一日有司告谕坊市洒扫经行衢路祗备香案享前一日质明三献官以下及诸执事官各具公服六品以下官皆借紫服诣崇天门下太常礼仪院官一员奉御香一员奉酒二员奉马湩自内出监祭监礼奉礼郎太祝分两班前导控鹤五人一人执繖从者四人执仪仗在前行至大明门由正门出教坊大乐作至崇天门外奉香酒马湩者安置腰舆导引如前行至外垣櫺星门外百官上马分两班行于仪仗之外清道官行于仪卫之先兵马司廵兵夹道次之金鼓又次之京尹仪从又次之教坊大乐为一队次之控鹤弩手各服其服执仪仗左右成列次之拱卫使居其中仪凤司细乐又次之太常卿与博士御史导于舆前献官司徒大礼使助奠官从于舆后至庙入自南门至神门外百官及仪卫官止太常卿博士御史导舆三献官司徒大礼使助奠官从入至殿下献官奉香酒马湩升自泰阶入殿内通廊正位安置礼直官引献官降自东阶由东神门北偏门出释服　五曰省牲器见亲祀仪　六曰晨祼祀日丑前五刻太常卿光禄卿太庙令率其属设烛于神位遂同三献官司徒大礼使等每室一人分设御香酒醴以金玉爵斚酌马湩蒲萄尚醖酒奠于神案又陈笾豆之实笾四行以右为上第一行鱼鱐在前糗饵粉餈次之第二行干橑在前干枣形盐次之第三行鹿脯在前榛实干桃次之第四行菱在前芡栗次之豆四行以左为上第一行芹菹在前笋菹葵菹次之第二行菁菹在前韭菹食次之第三行鱼醢在前醢豚拍次之第四行鹿臡在前醓醢糁食次之簠实以稻粱簋实以黍稷豋实以太羮铏实以和羮尊彛斚彛实以明水黄彛实以郁鬯牺尊实以泛齐象尊实以醴齐着尊实以盎齐山罍实以三酒壶尊实以醍齐太尊实以沈齐凡齐之上尊实以明水酒之上尊实以元酒其酒齐皆以上醖代之又实七祀之祭器每位左二笾栗在前鹿脯次之右二豆菁菹在前鹿臡次之簠实以黍簋实以稷壶尊实以醍齐其酒齐亦以上醖代之陈设讫献官以下行事执事官各服其服会于齐班防礼直官引太常卿监祭监礼太庙令太祝宫闱令诸执事官斋郎自南神门东偏门入就位东西相向立定候监祭监礼案视殿之上下彻去盖幂纠察不如仪者退复位礼直官引太常卿监祭监礼太庙令太祝宫闱令陞自东阶诣太祖室蒙古太祝起帝主神幂宫闱令起后主神幂次诣每室并如常仪毕礼直官引太常卿以下诸执事官当横街间重行以西为上北向立定奉礼郎赞曰奉神主讫再拜礼直官承传太常卿以下皆再拜讫奉礼郎又赞曰各就位礼直官引诸执事官各就位次引太官令率斋郎由南神门东偏门以次出赞者引三献官司徒大礼使七祀献官诸行事官由南神门东偏门入各就位立定礼直官进于初献官之左赞曰有司谨具请行事退复位协律郎跪俛伏兴举麾兴工鼓柷宫县乐奏思成之曲九成文舞九变奉礼郎赞再拜在位者皆再拜奉礼郎又赞诸执事者各就位礼直官引奉瓒奉爵盥爵洗巾篚执事官各就位立定礼直官引初献官诣盥洗位宫县乐作无射宫肃宁之曲至位北向立定搢笏盥手帨手执笏诣爵洗位至位北向立定搢笏执瓒洗瓒拭瓒以瓒授执事者执笏乐止登歌乐作奏夹钟宫肃宁之曲升自东阶乐止诣太祖酌尊所西向立搢笏执事者以瓒授初献官执瓒司尊彜跪举幂良醖令跪酌黄彛郁鬯初献以瓒授执事者执笏诣太祖神位前北向立搢笏跪三上香执事者以瓒授初献初献执瓒以鬯灌于沙池以瓒授执事者执笏俛伏兴出室户外北向立再拜讫诣每室祼鬯如上仪俱毕礼直官引初献降自东阶登歌乐作奏夹钟宫肃宁之曲复位乐止　七曰馈食初献既祼如前进馔仪　八曰酌献太祝立茅苴于盘礼直官引初献诣盥洗位宫县乐作奏无射宫肃宁之曲至位北向立搢笏盥手帨手执笏诣爵洗位至位搢笏执爵洗爵拭爵以爵授执事者执笏乐止登歌乐作奏夹钟宫肃宁之曲陞自东阶乐止诣太祖酒尊所西向立搢笏执爵司尊彛搢笏跪举幂良醖令搢笏跪酌牺尊之泛齐以爵授执事者执笏宫县乐作奏无射宫开成之曲诣太祖神座前北向立稍前搢笏跪三上香执爵三祭酒于茅苴以爵授执事者执笏俛伏兴平立请出室户外北向立乐止俟读祝举祝官搢笏跪对举祝版读祝官跪读祝文读讫举祝官奠祝版于案执笏兴读祝官俛伏兴礼直官赞再拜讫次诣每室酌献如上仪各奏本室之乐献毕宫县乐止降自东阶登歌乐作奏夹钟宫肃宁之曲初献复位立定文舞退武舞进宫县乐作奏无射宫肃宁之曲舞者立定乐止礼直官引亚献诣盥洗位至位北向立搢笏执爵洗爵拭爵以爵授执事者陞自东阶诣太祖酌尊所西向立搢笏执爵司尊彛搢笏跪举幂良醖令搢笏跪酌象尊之醴齐以爵授执事者执笏宫县乐作奏无射宫肃宁之曲诣太祖神座前北向立稍前搢笏跪三上香执爵三祭酒于茅苴以爵授执事者执笏俛伏兴平立请出室戸外北向立再拜讫次诣每室酌献并如上仪献毕乐止降自东阶复位立定礼直官引终献如亚献之仪唯酌着尊之盎齐礼毕降复位初终献将行赞者引七祀献官诣盥洗位搢笏盥手帨手讫执笏诣酒尊所搢笏执爵酌酒以爵授执事者执笏诣首位神座前东向立稍前搢笏跪执爵三祭酒于沙池奠爵于案执笏俛伏兴少退立再拜讫每位并如上仪俱毕七祀献官俟终献官降复位立定　九曰祭马湩终献酌献将毕礼直官分引初献亚献官司徒大礼使助奠官七祀献官太常卿监祭监礼太庙令丞蒙古庖人巫祝等升殿每室献官一员各立于户外太常卿监祭监礼以下立于其后礼直官引献官诣神座前蒙古庖人割牲体以授献官献官搢笏跪奠于帝主神位前次奠于后主神位前讫出笏退就拜位搢笏跪太庙令取案上先设金玉爵斚马湩蒲萄尚醖酒以次授献官献官皆祭于沙池蒙古巫祝致祠讫宫县乐作同进馔之曲初献出笏就拜兴请出室戸外北向立俟众献官毕立礼直官通赞曰拜兴凡四拜监祭监礼以下从拜皆作本朝跪礼拜毕退登歌乐作降阶乐止太祝彻笾豆登歌乐作奏夹钟宫丰宁之曲奉礼赞赐胙赞者承传众官再拜兴送神乐作奏黄钟宫保成之曲一成而止太祝各奉每室祝版降自太阶望瘗位礼直官引三献司徒大礼使助奠七祀献官太常卿光禄卿监祭监礼视燔祝版至位坎北南向跪以祝版奠于柴就拜兴俟半燎礼直官赞可瘗礼直官引三献以下及诸执事者斋郎等由南神门东偏门出至揖位圎揖乐工二舞以次从出三献之出也礼直官分引太常卿太庙令监祭监礼蒙古太祝宫闱令及各室太祝陞自东阶诣太祖神座前陞纳神主每室如仪俱毕降自东阶至横街南北向西上立定奉礼赞曰陞纳神主讫再拜赞者承传再拜讫以次出礼毕三献官司徒大礼使太常礼仪院使光禄卿等官奉胙进于阙庭驾幸上都则以驿赴奉进
　　摄行告谢仪　告前三日三献官以下诸执事官各具公服赴中书省受誓戒告前一日未正二刻省牲器至期质明三献官以下诸执事者各服法服礼直官引太常卿监祭御史监礼博士五令诸执事官先入就位礼直官引监祭监礼防视陈设毕复位礼直官引太常卿监祭监礼太庙令太祝宫闱令奉迁各室神主讫降自横街北向立定奉礼郎赞再拜在位官皆再拜讫奉礼郎赞各就位讫太官令斋郎出礼直官引三献司徒光禄卿捧瓒爵盥爵洗官入就位立定礼直官赞有司谨具请行事降神乐作九成止奉礼郎赞再拜三献以下再拜讫奉礼郎赞诸执事者各就位立定礼直官引初献诣盥洗位盥手诣爵洗位洗瓒诣第一室酒尊所酌郁鬯诣神座前北向跪搢笏三上香奠币执瓒以鬯灌于沙池执笏俛伏兴出室户外再拜讫次诣各室并如上仪俱毕降复位司徒率斋郎进馔如常仪奠毕降复位礼直官引初献诣盥洗位盥手诣爵洗位洗爵诣第一室酒尊所酌酒诣神座前北向搢笏跪三上香执爵三祭酒于茅苴以爵授执事者执笏俛伏兴出室户外北向立俟读祝官读祝文讫再拜诣毎室并如上仪俱毕降复位礼直官引亚献官盥手洗爵酌献并如初献仪惟不读祝俱毕降复位礼直官引终献并如亚献仪俱毕复位太祝彻笾豆奉礼郎赞赐胙众官再拜在位官皆再拜讫礼直官引三献官司徒太常卿监祭监礼视焚祝版币帛礼直官赞可瘗礼毕太常卿监祭监礼升纳神主讫降自横街奉礼郎赞再拜在位官皆再拜讫退
　　凡大祭祀尤贵马湩将有事勅太仆司挏马官奉尚饮者革囊盛送焉其马牲既与三牲同登于俎而割奠之祭品与笾豆俱设将奠牲盘酹马湩则蒙古太祝升诣第一座呼帝后神讳以致祭年月日数牲斋品物致其祝语以次诣列室皆如之礼毕则以割奠之余撒于南櫺星门外名曰抛撒茶饭盖以国礼行事尤其所重也始至元初金太祝魏友谅者仕于朝诣中书言太常寺奉祀宗庙礼不备者数事礼部移太常考前代典礼以勘友谅所言皆非是由是礼官代有讨论割奠之礼初惟太常卿设之僧格爲初献乃有三献等官同设之仪博士议曰凡陈设祭品实尊罍等事献官皆不与也独此亲设之然后再升殿恐非诚慤专一之道且大礼使等官尤非其职大乐署长言割奠之礼宜别撰乐章博士议曰三献之礼实依古制若割肉奠蒲萄酒马湩别撰乐章是又成一献也又议燔膋膟与今烧饭礼合不可废形盐糗饵粉餈食糁食非古雷鼓路鼓与播鼓之制不同摄祀大礼使终夕坚立无其义知礼者皆有取于其言
　　世祖本纪至元二年九月戊戌以将有事太庙取大乐工于东平预习仪礼冬十月己卯享于太庙
　　祭祀志二年九月初命涤养牺牲
　　礼乐志世祖中统四年至至元三年七室乐章【太常集礼藁云此系卷牍所载】
　　太祖第一室　天垂灵顾地献中方帝力所拓神武莫当阳谿昧谷咸服要荒昭孝明禋神祖皇皇太宗第二室　和林圣域天邑地宫在庭感格南北来同典司分置胄教肇崇润色祖业徳仰神宗睿宗第三室　珍符黙授畴昔自天爰生圣武宝祚开先霓旌廻狩龙驾游僊追逺如生皇慕颙然皇伯考术赤第四室　威武鹰冢位允当从龙逺拓千万里疆诞总虎旅驻压西方航海梯山东西来王
　　皇伯考察合带第五室　雄武军威滋多歴年深谋逺畧协赞惟专流沙西域饯日东边百国畏服英声赫然
　　定宗第六室　三朝承休恭已优游钦绳祖武其徳聿修帝憗锡夀徳泽期周蠲饎惟芗祈飨于幽宪宗第七室　龙跃潜居风云防通知民病苦轸念宸衷防门之旅继志图功俎豆敬祭华仪孔隆
　　世祖本纪至元四年十一月乙酉享于太庙　六年十二月己丑作佛事于太庙七昼夜
　　祭祀志命国师僧荐佛事始造木质金表牌位十有六设大榻金椅奉安祏室前为太庙荐佛事之始　帝位于右后位于左题号其面笼以销金绛纱其制如椟世祖本纪至元七年十月癸酉勅宗庙祭祀祝文书以国字乙酉享于太庙己丑勅来年太庙牲勿用豢豕以野豕代之时果勿市取之内园
　　八年九月丙子勅今嵗享太庙母用牺牛十月丁酉享于太庙　九年十月壬辰享于太庙　十年九月己丑勅自今秋猎鹿豕先荐太庙十月乙卯享于太庙　十二年十月戊戌朔享于太庙
　　十三年四月庚辰修太庙八月遣太常卿托果斯以铜爵一豆二献于太庙九月己亥享于太庙常馔外益野豕鹿羊葡萄酒
　　祭祀志十三年九月丙申荐佛事于太庙命即佛事处便大祭己亥享于太庙加荐羊鹿野豕是嵗改作金主太祖主题曰青斯吉皇帝睿宗题曰太上皇伊克诺延皇后皆题名讳
　　世祖本纪十四年正月己未以白玉碧玉水晶爵六献于太庙十月己未享于太庙　十五年十月己未享于太庙常设牢醴外益以羊鹿豕葡萄酒　十六年八月丁酉以江南所获玉爵及坫凡四十九事纳于太庙十月乙卯享于太庙　十七年八月纳碧玉盏六白玉盏十五于太庙十二月甲午大都重建太庙成自旧庙奉神主于祏室遂行大享之礼
　　礼乐志至元四年至十七年八室乐章【太常集礼云周驭所藏仪注所録舞节同】
　　迎神奏来成之曲九成黄钟宫二成　齐明盛服翼翼灵眷礼备多仪乐成九变烝烝孝心若闻且见肸蠁端临来宁来燕
　　大吕角二成【词同黄钟】　太簇征二成【词同黄钟】　应钟羽二成【词同黄钟】
　　初献盥洗奏肃成之曲【再诣盥洗同　至大以后名顺成之曲词律同】无射宫　天徳惟何如水之清维水内耀配彼天明以涤以濯牺象光晶孝思维则式荐忱诚
　　初献升殿登歌乐奏肃成之曲【降同】夹钟宫　祀事有严大宫有侐陟降靡违孔容翼翼笾豆旅陈钟磬翕绎于昭吉蠲神保是格
　　司徒捧俎奏嘉成之曲【别本所録亲祀乐章词同】无射宫　色纯体全三牺五牲鸾刀屡奏毛炰胾羮神具厌饫聴我磬声居歆有永胡考之宁
　　烈祖第一室奏开成之曲无射宫　于皇烈祖积厚流长大勲未集夑伐用张笃生圣嗣奄有多方锡我景福万世无疆
　　太祖第二室奏武成之曲无射宫　天扶昌运混一中华爰有真人奋起龙沙际天开宇亘海爲家肇修禋祀万世无涯
　　太宗第三室奏文成之曲无射宫　纂成前烈厎定丕圗礼文简省禁网寛踈还风太古跻世华胥三灵顺协四海无虞
　　皇伯考珠齐第四室奏弼成之曲无射宫　神支挺秀右壤疏封创业艰难相我祖宗叙亲伊迩论功亦崇春秋祭祀万世攸同
　　皇伯考察哈岱第五室奏协成之曲无射宫　玉牒朞亲神支懿属论徳疏封展亲分玉相我祖宗风栉雨沐昔同其劳今共兹福
　　睿宗第六室奏明成之曲无射宫　神祖创业爰着戎衣圣考抚军代行天威河南厎定江北来归贻谋翼子奕叶重辉
　　定宗第七室奏熙成之曲无射宫　嗣承丕祚累洽重熙堂构既定垂拱无爲边庭闲暇田里安绥歆兹禋祀万世攸宜
　　宪宗第八室奏威成之曲无射宫　羲驭未出萤爝腾光大明丽天羣隂披攘百神受职四海宁康愔愔灵韶徳音不忘
　　文舞退武舞进奏和成之曲【别本所録亲祀乐章词同】无射宫天生五材孰能去兵恢张鸿业我祖天声干戈曲盘濯濯厥灵于赫七徳展也大成
　　亚献行礼奏顺成之曲【终献词律同】无射宫　幽通神明所重精禋清宫肃肃百礼具陈九韶克谐八佾兟兟灵光昭答天休日申
　　彻笾豆登歌乐奏丰成之曲夹钟宫　笾豆苾芬金石锵铿礼终三献乐奏九成有严执事进彻无声神保聿归万福来宁
　　送神奏来成之曲【或作保成】黄钟宫　神主在室神灵在天礼成乐閟神返幽元降福冥冥百顺无愆于皇孝思于万斯年
　　世祖本纪至元二十年十月乙未享于太庙　二十一年十月丁未享于太庙　二十二年十月庚子享于太庙　二十三年十月丁酉享于太庙　二十四年十月甲子享于太庙　二十五年十月己未享于太庙祭祀志二十五年冬享制送白马一
　　世祖本纪三十年十月庚寅享于太庙
　　成宗本纪元贞元年冬十月癸卯有事于太庙中书省臣言去嵗世祖皇后裕宗祔庙以绫代玉今玉玉宝成请纳诸各室帝曰亲享之礼祖宗未尝行之其奉以来朕躬祝之命献官迎导入庙
　　大徳元年十月丁酉有事于太庙十一月戊辰增太庙牲用马
　　祭祀志大徳二年正月特祭太庙用马一牛一羊鹿野豕天鵞各七余品如旧爲特祭之始
　　成宗本纪大徳三年十月戊申朔有事于太庙　四年十月癸酉朔有事于太庙　六年六月辛未享于太庙八年十月辛卯有事于太庙　九年十月辛巳有事
　　于太庙　十年十月丁未有事于太庙
　　武宗本纪至大二年正月辛卯皇太子诸王百官上尊号乙未恭谢太庙
　　祭祀志爲亲祀之始
　　礼乐志至大二年亲享太庙皇帝入门奏顺成之曲盥洗升殿用至元中初献升降肃成之曲亦曰顺成之曲出入小次奏昌宁之曲迎神用至元中来成之曲改曰思成初献摄太尉盥洗升殿奏肃宁之曲酌献太祖室仍用旧曲改名开成睿宗室仍用旧曲改名武成皇帝饮福登歌奏厘成之曲文舞退武舞进仍用旧曲改名肃宁亚终献酌献仍用旧曲改名肃宁彻豆曰丰宁之曲送神曰保成之曲皇帝出庙廷亦曰昌宁之曲祭祀志至大四年翰林院移署旧尚书省有防月祭中书平章完泽等言祭祀非小事太庙嵗一祭执事诸臣受戒誓三日乃行事今此轻易非宜旧制翰林院御容春秋二祭不必增益制若曰可
　　武宗本纪至大二年十二月己卯亲享太庙
　　礼乐志皇庆二年秋九月用登歌乐祀太上皇于真定玉华宫自是嵗用之
　　祭祀志神御殿命大司徒田忠良诣真定致祭依嵗例给御香酒并牺牲祭物钱中统钞一百定
　　仁宗本纪延祐三年十月壬申有事于太庙　四年十月甲午朔有事于太庙
　　祭祀志四年始用登歌乐行三献礼
　　仁宗本纪延祐五年十月甲午有事于太庙
　　英宗本纪七年二月庚寅帝即位四月庚戌有事于太庙告即位八月丙辰祔仁宗圣文钦孝皇帝庄懿慈圣皇后于太庙特们徳尔摄太尉奉玉行事十月丁未时享太庙戊午诏太常院臣曰朕将以四时躬祀太室宜与羣臣集议其礼此追逺报本之道毋以朕劳于对越而有所损其悉遵典礼丙寅定恭谢太庙仪式己巳罢玉华宫祀睿宗登歌乐十一月丙子朔帝御斋宫丁丑恭谢太庙至仁宗太室即流涕左右感动辛巳以亲祀太庙礼成御大明殿受朝贺甲辰太常礼仪院拟进时享太庙仪式
　　至治元年正月丙戌帝服衮冕享太庙以左丞相拜珠亚献知枢宻院事科绰巴终献诏羣臣曰一嵗惟四祀使人代之不能致如在之诚实所未安嵗必亲祀以终朕身
　　祭祀志英宗至治元年正月丙戌始以四孟月时享亲祀太室礼成坐大次谓羣臣曰朕缵承祖宗丕绪夙夜只栗无以报称嵗惟四祀使人代之不能致如在之诚实所未安自今以始嵗必亲祀以终朕身
　　拜珠传至元十四年始建太庙于大都至是四十年亲飨之礼未暇讲肄拜珠奏曰古云礼乐百年而后兴郊庙祭享此其时矣帝恱曰朕能行之预勅有司以亲享太室仪注礼节一遵典故毋擅增损冬十月始有事于太庙二年春正月孟飨始备法驾设黄麾大仗帝服通天冠绛纱袍出自崇天门拜住摄太尉以从帝见羽卫文物之美顾拜住曰朕用卿言举行大礼亦卿所共喜也对曰陛下以帝王之道化成天下非独臣之幸实四海苍生所共庆也致斋大次行酌献礼升降周旋俨若素习中外肃然明日还宫鼓吹交作万姓耸观百年废典一旦复见有感泣者拜住率百僚称贺于大明宫执事之臣赐金帛有差观承案以唐太宗之爲君而马周疏中尚惜其后世无皇帝入庙之文其余之可纪者几何元英宗可谓有仁人孝子之心卓然不惑于流俗者矣
　　亲祀时享仪其目有八
　　一曰斋戒祀前七日皇帝散斋四日于别殿治事如故不作乐停奏刑名事不行刑罚致斋三日惟专心祀事其二日于大明殿一日于大次致斋前一日尚舍监设御幄于大明殿西序东向致斋之日质明诸卫勒所部屯列昼漏下一刻通事舍人引侍享执事文武四品以上官俱公服诣别殿奉迎二刻侍中版奏请中严皇帝服通天冠绛纱袍三刻侍中版奏外办皇帝结佩出别殿乗舆华盖繖扇侍卫如常仪奉引至大明殿御幄东向坐侍臣夹侍如常一刻顷侍中前跪奏言请降就斋俛伏兴皇帝降座入室侍享执事官各还所司宿卫者如常凡应祀官受誓戒于中书省散斋四日致斋三日光禄卿鉴取明水燧取火火以供爨水以实尊　二曰陈设祀前三日尚舍监陈大次于西神门外道北南向设小次于西阶西东向设版位于西神门内横街南东向设饮福位于大室尊彛所稍东西向设黄道裀褥于大次前至西神门至小次版位西阶及殿门之外设御洗位于御版位东稍北北向设亚终献位于西神门内御版位稍南东向以北为上罍洗在其东北设亚终献饮福位于御饮福位后稍南西向陈设宝黄罗案于西阶西随地之宜设享官宫县乐省牲位诸执事公卿御史位并如常仪殿上下及各室设簠簋笾豆尊罍彛斚等器并如常仪　三曰车驾出宫祀前一日所司备法驾卤簿于崇天门外太仆卿率其属备玉辂于大明门外千牛将军执刀于辂前北向其日质明诸侍享执事官先诣太庙祀所诸侍臣直卫及导驾官于致斋殿前左右分班立通事舍人引侍中跪奏请中严俛伏兴皇帝服通天冠绛纱袍少顷侍中版奏外办皇帝出斋室即御座羣臣起居讫尚辇进舆侍中奏请皇帝升舆皇帝升舆华盖繖扇侍卫如常仪导驾官前导至大明门外侍中进当舆前跪奏请皇帝降舆升辂皇帝升辂太仆执御导驾官分左右歩门下侍郎进当辂前跪奏请车驾进发车驾动称警跸千牛将军夹而趋至崇天门外门下侍郎跪奏请车驾少驻勅众官上马侍中承防退称曰制可门下侍郎退传制称众官上马赞者承传勅众官上马上马讫门下侍郎奏请勅车右升侍中前承制退称曰制可千牛将军升讫门下侍郎奏请车驾进发车驾动称警跸符宝郎奉入宝舆殿中监部从在黄钺内教坊乐前引鼔吹振作将至太庙礼直官引诸侍享执事官于庙门外左右立班奉迎驾至庙门回辂南向将军降立于辂左侍中于辂前奏称侍中【臣某】请皇帝降辂步入庙门皇帝降辂导驾官前导皇帝歩入庙门稍西侍中奏请皇帝升舆尚赞奉舆华盖繖扇如常仪皇帝乗舆至大次侍中奏请皇帝降舆入就大次皇帝入就次帘降宿卫如式尚食进饍如仪礼仪使以祝版奏御署讫奉出太庙令受之各奠于坫置各室祝案上通事舍人承防勅众官各还斋次　四曰省牲器祀前一日未后三刻廪牺令丞大官令丞太祝以牲就位礼直官引太常卿光禄卿丞监祭礼等官就位礼直官请太常监祭监礼由东神门北偏门入升自东阶每位视涤祭器司尊彛举幂曰洁俱毕降自东阶由东神门北偏门出复位立定礼直官稍前曰请省牲引太常卿视牲退复位次引廪牺令出班巡牲一匝西向折身曰充诸太祝廵牲一匝上一员出班西向折身曰腯毕俱复位蒙古巫祝致词讫礼直官稍前曰请诣省馔位引太常卿光禄卿监祭监礼光禄丞大官令丞诣省馔位东西相向立定以北为上礼直官引太常卿诣馔殿内省馔视馔讫礼直官引太常卿还斋所次引廪牺令丞诸太祝以次牵牲诣厨授大官令次引光禄卿丞监祭监礼诣厨省鼎镬视涤溉讫各还斋所大官令帅宰人以鸾刀割牲祝史各取牲之毛血每位共实一豆以肝洗于郁鬯及取膟膋每位共实一豆置于各位馔室内庖人烹牲　五曰晨祼祀日丑前五刻诸享陪位官各服其服光禄卿良醖令大官令入实笾豆簠簋尊罍各如常仪太乐令率工人二舞以次入奉礼郎赞者先入就位礼直官引御史博士及执事者以次各入就位并如常仪礼直官引司徒以下官升殿分香设酒如常仪礼直官引太常官御史博士升殿视陈设就位复与太庙令太祝宫闱令升殿太祝出帝主宫闱令出后主讫御史及以上升殿官于当陛近西北向立奉礼于殿上赞奉神主讫奉礼曰再拜赞者承传诸官及执事者皆再拜各就位礼直官引亚终献等官由南神门东偏门入就位立定礼直官赞有司谨具请行事协律郎俛伏兴举麾工鼓柷宫县乐作思成之曲以黄钟为宫大吕爲角太簇爲徴应钟爲羽作文舞九成止乐奏既终通事舍人引侍中版奏请中严皇帝服衮冕坐少顷礼直官引博士博士引礼仪使对立于大次门外当门北向侍中奏外办礼仪使跪奏请皇帝行礼俛伏兴帘卷符宝郎奉寳陈于西陛之西黄罗案上皇帝出大次博士礼仪使前导华盖繖扇如仪大礼使后从至西神门外殿中监跪进镇圭皇帝执圭华盖繖扇停于门外近侍从入门协律郎跪俛伏兴举麾工鼓柷宫县顺成之乐作至版位东向协律郎偃麾工戛敔乐止引礼官分左右侍立礼仪使前奏请再拜皇帝再拜奉礼曰众官再拜赞者承传凡在位者皆再拜礼仪使奏请皇帝诣盥洗位宫县乐作至洗位乐止内侍跪取匜兴沃水又内侍跪取盘兴承水礼仪使奏请搢镇圭皇帝搢圭盥手讫内侍跪取巾于篚兴以进帨手讫皇帝诣爵洗位奉瓒官以瓒跪进皇帝受瓒内侍奉匜沃水又内侍跪奉盘承水洗瓒讫内侍奉巾以进皇帝拭瓒讫内侍奠盘匜又奠巾于篚奉瓒官跪受瓒礼仪使奏请执圭前导皇帝升殿宫县乐作至西阶下乐止皇帝升自西阶登歌乐作礼仪使前导皇帝诣太祖室尊彜所东向立乐止奉瓒官以瓒莅鬯司尊者举幂侍中跪酌郁鬯讫礼仪使前导入诣太祖神座前北向立礼仪使奉请搢鎭圭跪奉瓒官西向立以瓒跪进礼仪使奏请执瓒以鬯祼地皇帝执瓒以鬯祼地以瓒授奉瓒官礼仪使奏请执镇圭俛伏兴皇帝俛伏兴礼仪使前导出户外褥位礼仪使奏请再拜皇帝再拜讫礼仪使前导诣第二室以下祼鬯并如上仪祼讫礼仪使奏请还版位登歌乐作皇帝降自西阶乐止宫县乐作至版位东向立乐止礼仪使奏请还小次前导皇帝行宫县乐作将至小次礼仪使奏请释鎭圭殿中监跪受皇帝入小次帘降乐止　六曰进馔皇帝祼将毕光禄卿诣馔殿视馔复位大官令率斋郎诣馔幕以牲体设于盘各对举以行自南神门入司徒出迎馔宫县乐作奏无射宫嘉成之曲礼直官引司徒斋郎奉馔升自泰阶由正门入诸太祝迎于阶上各跪奠于神座前斋郎执笏俛伏兴徧奠讫乐止礼直官引司徒大官令率斋郎降自东阶各复位馔之升殿也大官丞率七祀斋郎奉馔以序跪奠于七祀神座前退从殿上斋郎以次复位诸大官令率割牲官诣各室进割牲体置俎上皆退　七曰酌献礼直官于殿上赞太祝立茅苴礼仪使奏请诣盥洗位帘卷出次宫县乐作殿中监跪进鎭圭皇帝执镇圭至盥洗位乐止北向立礼仪使奏请搢鎭圭执事者跪取匜兴沃水又跪取盘承水礼仪使奏请皇帝盥手执事者跪取巾于篚兴进帨手讫礼仪使奏请执镇圭请诣爵洗位北向立礼仪使奏请搢镇圭奉爵官以爵跪进皇帝受爵执事者奉匜沃水奉盘承水皇帝洗爵讫执事者奉巾跪进皇帝拭爵执事者奠盘匜又奠巾于篚奉爵官受爵礼仪使奏请执镇圭升殿宫县乐作至西阶下乐止升自西阶登歌乐作礼仪使前导诣太祖室尊彜所东向立乐止礼仪使奏请搢镇圭执爵奉爵官以爵跪进皇帝受爵司尊者举幂良醖令跪酌牺尊之泛齐以爵授执事者礼仪使奏请执鎭圭皇帝执圭入诣太祖神位前北向立宫县乐作奏开成之曲礼仪使跪奏请搢镇圭跪又奏请三上香三上香讫奉爵官以爵授进酒官进酒官东向以爵跪进礼仪使奏请执爵三祭酒于茅苴以虚爵授进酒官进酒官以授奉爵官奉爵官退立尊彜所进酒官进取神案前所奠玉爵马湩东向跪进礼仪使奏请执爵祭马湩祭讫以虚爵授进酒官进奠神案上退礼仪使奏请执圭俛伏兴司徒搢笏跪于俎前奉牲西向以进礼仪使奏请搢镇圭皇帝搢圭俯受牲盘北向跪奠神案上蒙古祝史致辞讫礼仪使奏请执镇圭兴前导出户外褥位北向立乐止举祝官搢笏跪对举祝版读祝官北向跪读祝文讫俛伏兴举祝官奠祝版讫先诣次室礼仪使奏请再拜拜讫礼仪使前导诣各室各奏本室之乐其酌献进牲祭马湩并如第一室之仪既毕礼仪使奏请诣饮福位登歌乐作至位西向立乐止登歌厘成之乐作礼直官引司徒立于饮福位侧太祝以爵酌上尊饮福酒合置一爵以奉侍中侍中受爵奉以立礼仪使奏请皇帝再拜拜讫奏请搢镇圭跪侍中东向以爵跪进礼仪使奏请执爵三祭酒又奏请啐酒讫以爵授侍中礼仪使奏请受胙太祝以黍稷饭笾授司徒司徒东向跪进皇帝受以授左右太祝又以胙肉俎跪授司徒司徒跪进皇帝受以授左右礼直官引司徒退立侍中再以爵酒跪进礼仪使请皇帝受爵饮福饮福讫侍中受虚爵兴授太祝礼仪使奏请执镇圭俛伏兴又奏请再拜拜讫乐止礼仪使前导还版位登歌乐作降自西阶乐止宫县乐作至位乐止礼仪使奏请还小次宫县乐作将至小次礼仪使奏请释镇圭殿中监跪受入小次帘降乐止文舞退武舞进先是皇帝酌献讫将至小次礼直官引亚献官诣盥洗位盥洗讫升自阼阶酌献并如常仪酌献讫礼直官引亚献官诣东序西向立诸太祝各以酌罍福酒合置一爵太祝捧爵进亚献之左北向立亚献再拜受爵跪祭酒遂啐饮太祝进受爵退复于坫上亚献兴再拜礼直官引亚献官降复位终献如亚献之仪初终献既升礼直官引七祀献官各诣盥洗位搢笏盥帨讫执笏诣神位搢笏跪执爵三祭酒奠爵执笏俛伏兴再拜讫诣次位如上仪终献毕赞者唱太祝彻笾豆诸太祝进彻笾豆登歌丰成之乐作卒彻乐止奉礼曰赐胙赞者唱众官再拜在位者皆再拜礼仪使奏请诣版位帘卷出次殿中监跪进镇圭皇帝执圭行宫县乐作至位乐止送神保成之乐作一成止礼仪使奏请皇帝再拜赞者承传凡在位者皆再拜礼仪使前奏礼毕前导皇帝还大次宫县昌宁之乐作出门乐止礼仪使奏请释镇圭殿中监跪受华盖繖扇引导如常仪入大次帘降礼直官引太常卿御史太庙令太祝宫闱令升殿纳神主降就拜位奉礼赞升纳神主讫再拜御史以下诸执事者皆再拜以次出礼直官各引享官以次出大乐令率工人二舞以次出太庙令阖户以降乃退祝藏于匮　八曰车驾还宫皇帝既还大次侍中奏请解严皇帝释衮冕停大次五刻顷尚食进饍所司备法驾卤簿与侍祠官序立于太庙櫺星门外以北为上侍中版奏请中严皇帝改服通天冠绛纱袍少顷侍中版奏皇帝出次升舆导驾官前导华盖繖扇如仪至庙门外太仆卿率其属进金辂如式侍中前奏请皇帝降舆升辂升辂讫太仆卿门下侍郎奏请车驾进发俛伏兴退车驾动称警跸至櫺星门外门下侍郎奏请车驾权停勅众官上马侍中承防退称曰制可门下侍郎退传制赞者承传众官上马毕门下侍郎奏请勅车右升侍中承防退称制可千牛将军升讫导驾官分左右前导门下侍郎奏请车驾进发车驾动称警跸符寳郎奉入宝舆殿中监从教坊乐鼓吹振作驾至崇天门外垣櫺星门外门下侍郎奏请车驾权停勅众官下马赞承传众官下马车驾动众官前引入内石桥与仪仗倒卷而北驻立驾入崇天门至大明门外降辂升舆以入驾既入通事舍人承防勅众官皆退宿卫官率卫士宿衞如式英宗本纪至治元年四月庚戌享太庙　十二月戊申躬谢太庙　二年正月丁丑亲祀太庙　十月戊辰享太庙
　　祭祀志至治二年正月丁丑始陈卤簿亲享太庙二月二十三日以新作庙正殿夏秋二祭权止秋八月丙辰太皇太后崩太常院官奏国哀以日易月旬有二日外乃举祀事有司以十月戊辰有事于太庙取圣裁制曰太庙礼不可废迎香去乐可也又言太庙兴工未毕有妨陈宫县请止用登歌从之
　　英宗本纪至治三年正月乙未享太庙壬寅命太仆寺增给牝马百匹供世祖仁宗御容殿祭祀马湩
　　泰定帝本纪至治三年十二月太常院臣言世祖以来太庙嵗惟一享先帝始复古制一嵗四祭请裁择之帝曰祭祀大事也朕何敢简其礼命仍四祭
　　二年十月丁亥享太庙
　　祭祀志祖宗御容至治三年迁置普庆寺祀礼废泰定二年八月中书省臣言当祭如故乃命承防斡齐赍香酒至大都同省臣祭于寺
　　泰定帝本纪三年二月甲申祭太祖太宗睿宗御容于翰林国史院　十月庚辰享太庙　四年二月甲戌祭太祖太宗睿宗御容于大承华普庆寺以翰林院官执事七月丙午享太庙
　　致和元年正月甲戌享太庙乙亥御史邹惟亨言时享太庙三献官旧皆勲戚大臣而近以户部尚书爲亚献人既疏逺礼难严肃请仍旧制以省台枢宻宿卫重臣爲之六月丙午遣使祀世祖神御殿　明宗即位遣中书平章政事哈八儿秃同翰林国史院官致祭太祖太宗睿宗三朝御容
　　文宗本纪天厯元年礼官言时享之礼请改用仲月从之十一月癸亥帝宿斋宫甲子服衮冕享于太庙丁丑以躬祀太庙礼成御大明殿受诸王文武百官朝贺十二月丙午幸大崇恩福元寺谒武宗神御殿
　　二年正月甲子时享于太庙　二月丙申命中书省翰林国史院官祀太祖太宗睿宗御容于普庆寺四月己丑时享于太庙五月幸大圣夀万安寺作佛事于世祖神御殿又于玉徳殿及大天源延圣寺作佛事十月甲申朔帝服衮冕享太庙十一月后八不沙请爲明宗资防福命帝师率羣僧作佛事七日于大天源延圣寺道士建醮于玉虚天宝太乙万夀四宫及武当龙虎二山十二月甲辰以明年正月武宗忌辰命髙丽汉僧三百四十人预诵佛经二藏于大崇恩福元寺
　　至顺元年正月辛酉时享太庙二月戊申命中书省及翰林国史院官祭太祖太宗睿宗三朝御容四月甲申时享太庙十月己未遣亚献官中书右丞相雅克特穆尔终献官特穆尔布哈率诸事告庙请以太祖皇帝配享南郊　二年正月乙酉时享太庙二月祀太祖太宗睿宗御容四月乙卯时享太庙五月甲辰宣政院臣言旧制列圣神御殿及诸寺所作佛事每嵗计二百十六今汰其十六爲定式制可十月己酉时享于太庙
　　至顺三年正月己卯时享太庙八月丁未有事于太庙礼乐志武宗至大以后亲祀摄乐章【太常集礼云孔思逮本所録】皇帝入门奏顺成之曲【别本亲祀禘祫乐章词律同】
　　皇帝盥洗奏顺成之曲【至元四年名肃宁之曲辞律同】
　　皇帝升殿登歌乐奏顺成之曲【别本亲祀乐章词律同】
　　皇帝出入小次奏昌宁之曲【太常集礼云此金曲思逮取之详见制乐始末】无射宫　于皇神宫象天清明肃肃来止相惟公卿威仪孔彰君子攸宁神之休之绥成思成
　　迎神奏思成之曲【至元四年名来成之曲词律同】黄钟宫三成　斋明盛服翼翼灵眷礼备多仪乐成九变烝烝孝心若闻且见肸蠁端临来宁来燕
　　大吕角二成　太簇徴二成　应钟羽二成【词并同上】初献盥洗奏肃成之曲【别本亲祀乐章名顺成之曲词律同】
　　初献升殿【降同】登歌乐奏肃宁之曲【至元四年名肃成之曲词律同】司徒捧俎奏嘉成之曲【至元四年曲名词律同】
　　太祖第一室奏开成之曲【至元四年名武成之曲词同】
　　睿宗第二室奏武成之曲【至元四年名明成之曲词同】
　　世祖第三室奏混成之曲无射宫　于昭皇祖体健乗干龙飞应运盛徳光前神功耆定泽被垓埏诒厥孙谋何千万年
　　裕宗第四室奏昭成之曲无射宫　天启深仁须世而昌追惟显考敢后光徽仪肇举礼备音锵皇灵监止降厘无疆
　　顺宗第六室奏庆成之曲无射宫　龙潜于渊徳昭于天承休基命光被纮埏洋洋如临笾豆牲牷惟明惟馨皇祚绵延
　　成宗第七室奏守成之曲无射宫　天开神圣继世清宁泽深仁溥乐协韶英宗枝嘉会气和惟馨繁禧来格永被皇灵
　　武宗第八室奏威成之曲无射宫　绍天鸿业继世隆平惠孚中国威靖边庭厥功惟茂清庙安灵歆兹明祀福禄来成
　　仁宗第九室奏歆成之曲无射宫　绍隆前绪运启文明深仁及物至孝躬行惟皇建极盛徳难名居歆万祀福禄崇成
  </div>
  <div class="pagination">
   <a href="五礼通考_page149.html">
    上一页
   </a>
   <span>
    ...
   </span>
   <a href="五礼通考_page145.html">
    145
   </a>
   <a href="五礼通考_page146.html">
    146
   </a>
   <a href="五礼通考_page147.html">
    147
   </a>
   <a href="五礼通考_page148.html">
    148
   </a>
   <a href="五礼通考_page149.html">
    149
   </a>
   <span class="current-page">
    150
   </span>
   <a href="五礼通考_page151.html">
    151
   </a>
   <a href="五礼通考_page152.html">
    152
   </a>
   <a href="五礼通考_page153.html">
    153
   </a>
   <a href="五礼通考_page154.html">
    154
   </a>
   <a href="五礼通考_page155.html">
    155
   </a>
   <span>
    ...
   </span>
   <a href="五礼通考_page151.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
