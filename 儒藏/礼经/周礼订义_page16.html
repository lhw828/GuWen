<!DOCTYPE html>
<html>
<head>
    <meta charset="UTF-8">
    <title>周礼订义 - 第 16 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 16 页/共 96 页</h1>
    <div class="content">　　黄氏曰王之用不防独防其出以知余见耳其数皆关白司防【○贾氏曰职币主出故歳终与司防防之下赞之亦谓赞司防之事】
　　陈君举曰人主逸乐常生于有余节俭多出于不足汉武帝因贯朽索腐故得以放纵生事唐明皇见大盈库于是赏赐无极成周职币之官所以觉察余财辨其物奠其録以书楬之歳终则防正恐人主以余财妄用也【○愚案职币余财特赋用之余者其所存甚微不可以汉唐丰富之财为比所以振其余者特患有司以其微而为耳】
　　緫论
　　黄氏曰天下财计至浩繁也国之用度至难程也岂惟奸弊之不可攷凡事之缓急先后物之精麤功苦财用之有余不足萃于一司虽明辨强有力者犹惧不能支周之所以为善制者其大者为之九式各有制节不相逾越其小者使百司庶府凡用财者分受之是故大府受货贿之入以式法颁之于府藏赋入之贰在职内赋出之贰在职歳职歳以式法授羣吏之受财者府藏无职歳式法则财不出若三司凭由勘合也羣吏既受财则以贰令予职内若三司磨勾也官府都鄙之百物财用皆有版图在司书其贰在司防以行防计之政司书叙其币余之财归于职币宰夫于是诏辟名之诛善物之赏呜呼条纲相统脉络相贯甚烦而有至简者存甚博而有至要者存后之言理财者乌能易是而为善制哉
　　司裘中士二人下士四人府二人史四人徒四十人薛平仲曰自外府掌邦布之入出而百用足以如志王者衣服之用且于是乎取之则致美以华其躬将何所不可然则邦用之均节于终者盖司裘之所以成其始也
　　礼库曰司裘掌皮既有皮毛齿革亦是财赋所属而属大府如今军器监属户部可见
　　掌为大裘以共王祀天之服
　　郑司农曰大裘黑羔裘服以祀天示质也○郑锷曰冬至祭天于圆丘王服大裘以黑裘为之说者谓黑者北方之色以象道也羔之为物羣而有礼以象礼也格天当以道事天当以礼此所以服黑羔之裘不曰羔裘而曰大裘唯天为大也【○贾氏曰以其祭天地之服故以大言之非谓裘体侈大也○王昭禹曰大裘以简大为名与记所谓大礼必简同意大裘无经纬之文无绘绣之功】尝攷司服之职曰王祀昊天上帝则服大裘而冕郊特牲曰郊之日王被衮以象天戴冕璪十有二旒自司服观之则祀天之时服裘而戴冕自特牲观之则被衮而戴冕今考是官掌为大裘以祀天与特牲之文不协然记礼之言衣裘皆为有衣以为之裼裼覆也为其防故必覆之其说以为表裘不入公门入公门尚不敢况敢表裘以祀天乎冬至之祀以寒故服裘于裘之上则被衮衣裘被衮则同一冕故司服王之服六而冕有五然则特牲言被衮周礼言大裘虽若不协其实一也説礼者有不敢服裘而被衮之义则据大裘不裼之文又有大裘冕无旒之论皆不足据也
　　中【音仲】秋献良裘王乃行羽物
　　郑康成曰良善【○贾氏曰谓之良者下文功裘臣所服见人功麤良裘与大裘皆君所服鍼功细宻故得名良○王氏曰致人功谓之功裘良裘非特致人功而已质又良焉】仲秋鸟兽毛毨因其良时而用之良裘玉藻所谓黼裘欤【○薛氏曰裘之名备见于玉藻以黼裘狐白裘为君之裘以锦衣狐裘为诸侯之裘以狐青裘玄绡衣麛裘绞衣羔裘缁衣狐裘黄衣为君子之裘以虎裘狼裘为君左　　右之裘其曰惟君有黼裘以誓省释者以为省当为狝周】【礼仲秋教治兵遂狝田则中秋黼裘所以誓狝欤】○郑司农曰行羽物以羽物飞鸟赐羣吏【○郑康成曰羽物小鸟鹑雀之属○王昭禹曰王乃行羽物以颁赐也先王消息盈虚与时偕行故仲春行羽物则以隂气毕于此罻罗为禁之矣仲秋行羽物则以隂气盛于此罻罗为既设之矣】○黄氏曰戒寒候之将至诗曰七月流火九月授衣言寒为有渐也希革毛毨天地生物之仁民之无衣无褐何以卒歳王已受裘岂尝一念忘此羽物之行颁裘继之欲公卿大夫皆知此意为当体也
　　季秋献功裘以待颁赐
　　郑康成曰功裘人功微麤谓狐青麛裘之属【○贾氏曰玉藻君子狐青裘豹褎麛裘青豻褎郑云君子大夫士也以其褎用杂故为大夫士若君则用纯故郑引此证功裘有狐青麛裘以待颁赐也】○郑锷曰诗之七月言一之日于貉取彼狐狸为公子裘此乃献于季秋之月者盖九月授衣之候寒气将至陨霜而裘可具王者袭重裘则思臣下之寒故使先献于授衣之时待时至则颁之宫伯以时颁其衣裘若后世之赋冬夏衣所颁者宫中之士庶子此以待颁赐则不止于宿衞之臣耳【○王昭禹曰仲秋者隂于是乎中是月也寒气至王既迎寒则御寒之具不可不备仲秋献良裘于王乃其时也季秋者隂于是乎盛是月也寒气緫至方命民入室之始则以裘而颁赐乃其时也】
　　王大射则共虎侯熊侯豹侯设其鹄【古毒反】诸侯则共熊侯豹侯卿大夫则共麋侯皆设其鹄
　　史氏曰射有三曰賔射曰大射曰燕射唯大射择士而与祭故射义曰射中者得与于祭然必以射择人者取其内志正外体直持弓矢审固然后可以言中心在焉故也祭之有求于隂其心能若射之取中则神格矣故祭有取乎射【○愚案陈及之三射说见射人】○郑康成曰诸侯谓三公及王子弟封于畿内者卿大夫亦皆有采地其将祀其先祖亦与羣臣射以择之凡大射各于射宫【○贾氏曰从王已下至大夫射各自于其西郊之学射宫之中知然者案仪礼大射云公入骜自外而来入明王已下皆于郊学也】○陈及之曰大射所以择与于祭者司裘掌王之事而已畿内诸侯大夫采地无限司裘岂能一一供之○郑康成曰侯者其所射以虎熊豹麋之皮饰其侧又方制之以为谓之鹄着于侯中所谓皮侯【○贾氏曰侯中上下俱有布一幅夹之所饰者惟两傍之侧其鹄还以虎豹皮为之○郑锷曰侯以布为之贵人事之始】用虎熊豹麋之皮示服猛讨迷惑者【○贾氏曰虎熊豹是猛兽麇者还也○黄氏曰天子三侯所服者挚而众也虎挚于熊豹挚于麋麋触而不搏】○王氏曰王及诸侯以正物为事正物以服猛为先独王共虎侯则虎尤猛故也卿大夫之徳则能养人而已不能除患不足以养人○郑康成曰王之大射虎侯王所自射熊侯诸侯所射豹侯卿大夫已下所射诸侯之大射熊侯诸侯所自射豹侯羣臣所射卿大夫之大射麋侯君臣共射焉凡此侯道虎九十弓熊七十弓豹麋五十弓列国之诸侯大射大侯亦九十糁七十豻五十逺尊得伸可同耳【梓人疏曰天子九十弓无文约畿外诸侯言之○贾氏曰逺近三等有尊卑分为三节尊者射逺卑者射近故知王射虎侯诸侯卑于天子其自射熊侯明助王祭亦射熊侯卿大夫卑于诸侯以其自家射麋侯五十歩明助王亦射豹侯五十歩卿大夫更言已下者兼有士亦射豹侯】
　　愚案大射仪曰量人量侯道以貍歩大侯九十参七十干五十大侯之崇见鹄于参参见鹄于干干不及地武射器皆入梓人画物大史俟于中所以听政司射誓之曰公射大侯大夫射参士射干射者非其侯中之不盖凡髙大逺皆尊者所宜君之射道独远于臣下乃理之当然也至于当射释之时却又优君故大射仪云司射请释于公公许司射西面命曰中离维纲扬触捆复公则释众则不与唯公所中中三侯皆是则不必至远不必中鹄亦自释也学者观此可以晓得礼意
　　郑康成曰所射正谓之侯者天子中之则能服诸侯诸侯以下中之则得为诸侯士不大射士无臣祭无所择○郑景望曰诸侯卿大夫以下侯道视王每降以二十弓虽曰德之杀亦王所以责已者重而待物者恕也○郑康成曰侯中之小大取数于侯道郷射记曰弓二寸以为侯中则九十弓者侯中广丈八尺七十弓者侯中广丈四尺五十弓者侯中广一丈尊卑异等此数明矣【○贾氏曰二寸据把中侧骨中身也弓别取二寸以为侯身也】考工记曰梓人为侯广与崇方参分其广而鹄居一焉然则侯中丈八尺者鹄方六尺侯中丈四尺者鹄方四尺六寸大半寸侯中一丈者鹄方三尺三寸少半寸谓之鹄者取名于鳱鹄鳱鹄小鸟而难中是以中之为隽亦取鹄之言较较直也射所以直已志○郑锷曰礼记射义之说则曰为人父者以为父鹄为人子者以为子鹄为人君者以为君鹄为人臣者以为臣鹄故射者各射已之鹄谓鹄之言直也射所以直已之志然则诸侯卿大夫谓之皆设其鹄盖如此也○王氏曰凡射以服禽兽服禽兽然后得其皮以为裘则共侯者司裘之事○郑锷曰侯在梓人饰之以皮设之以鹄则在司裘
　　大丧廞【许金反】裘饰皮车
　　贾氏曰周礼称廞者多故书皆为淫先郑皆为陈后郑皆从兴者车仆云大丧廞革车圉人云廞马亦如之即是所廞车马又礼记檀弓云竹不成用瓦不成沫琴瑟张而不平竿笙备而不和皆是兴象所作明器非陈设之理故不从先郑也廞裘则兴象生时裘为之谓明器中之裘【○王昭禹曰廞裘与廞乐同意廞者陈之而无实用陈之非所以致死不恶于不仁无实用非所以致生不恶于不智凡廞仪物者亦仁智之尽也】○郑康成曰皮车遣车之革路【○王昭禹曰明器之车以皮饰之事死如事生之意】
　　凡邦之皮事掌之歳终则防唯王之裘与其皮事不防王昭禹曰歳终则防者防其一歳用皮之数惟王之裘与其皮事不防所以优至尊不言后者后之服无以皮为之者
　　掌皮下士四人府二人史四人徒四十人
　　郑锷曰百工之制一歳所用皮革不胜其多如函人为甲韗人为鼓轮人为轮而鞔毂舆人饰车而鞔舆与夫鲍人韦氏裘氏五工之所用无非皮也故立掌皮之官【○王氏详说曰考工记曰攻皮之工五函鲍韗韦裘是已然考工今有函人鲍人韗人而韦氏裘氏缺焉裘氏其司裘欤韦氏其掌皮欤知此则知考工记一篇必非汉儒作】
　　陈君举曰古之皮币乃国家所重天府所用甚广故礼贽皆以皮币为主观当时皮事无所不防唯王之裘与其皮事不防故知出入之数极多大较与货贿相敌此所以亦属大府皆司防为之长
　　掌秋敛皮冬敛革春献之
　　史氏曰皮有三始折谓之皮已干谓之革【○贾氏曰许氏说文兽皮治去其毛曰革】既熟谓之韦其实一物○贾氏曰秋敛皮者鸟兽毛毨之时其皮善故秋敛之革须治用功深故冬敛之○王昭禹曰春则用皮之事于是乎始故春献之○郑康成曰皮革逾歳干久乃可用献之献其良者于王以入司裘给王用
　　遂以式灋颁皮革于百工
　　郑锷曰以式灋颁于百工当用皮者颁以皮当用革者颁以革用旧式以颁之则多寡为有度循邦法以颁之则非法所当用者不与之【○史氏曰式法者有常之数惧其用之无艺而取之多】○贾氏曰既献其良者于司裘其余则入百工即冬官裘氏韦氏函人之类用皮者
　　共其毳【只鋭反】毛为毡以待邦事
　　史氏曰毳毛之细缛者缉而为毡贵其温【○贾氏曰若掌次张毡案则掌皮共毳毛与冬官使作毡】○易氏曰邦事自祭祀以至丧纪无不用故掌皮皆有以待之
　　歳终则防其财赍
　　王昭禹曰泉布谓之财行费谓之赍敛之则用财敛而散之则有行费【○史氏曰歳终不防其皮事而防其财赍者皮革既敛春已献而入于司裘用之者司裘耳至于敛时之财赍则在掌皮也其曰财赍行者有裹囊也盖禽兽逺人不聚于城郭而息于山林掌皮之敛岂敢千里疲人以输送必使赍其财而市之其财曰财赍以明敛者非强取】











　　周礼订义卷十一
<经部,礼类,周礼之属,周礼订义>
　　钦定四库全书
　　周礼订义卷十二　　　　宋　王与之　撰
　　内宰下大夫二人上士四人中士八人府四人史八人胥八人徒八十人
　　郑康成曰内宰宫中官之长【○愚案自内小臣以下皆内宰为之长】贾氏曰内宰治妇人之事对大宰治百官故称内宰大宰不称外则兼统内
　　吕氏曰天子理阳道后治阴德风化并行故赞治之官皆曰宰内宰属之大宰意其治家之道亦权衡审订于大臣格心之所自出欤
　　愚案宫中官不过三项宫正宫伯宿卫之官今之环卫是也宫人掌王寝洒埽次舍之事今之修内司是也至于内宰凡宫中之奄竖与诸嫔御皆在所统则今之入内内侍省都知是也其体甚大其官甚尊其长以下大夫其属无下士可谓尊矣
　　掌书版图之灋以治王内之政令
　　贾氏曰书谓书之于版【○刘执中曰内宰所掌六宫之阴礼九御之妇职王内之政令阍寺之法禁皆其所以为书○郑锷曰书所以教宫人如后世女则女训之类】○郑康成曰版谓宫中阍寺之属及其子弟録籍图王及后世子之宫中吏府官之形象【○刘执中曰宫内百职之名氏皆载于其版宫寝内外之庐寺皆画于其图所以分宿卫之所居】○王昭禹曰王内后宫也○郑锷曰小宰所治之王宫乃王之六寝此所治之内宫葢后夫人所居之宫乃王之北宫夫以王者之尊严后夫人之宠贵而中宫之事乃以朝廷下大夫统治而宰制之其意以为第裯既交则情与爱洽顔辞媚熟则公为私夺故虽宫闱之政令一以付之示大公至正以塞险诐私谒之原故名官曰内宰而使掌书版图之法焉○黄氏曰康成谓政令施阍寺者非均稍食分人民皆为政令不独施于阍寺
　　均其稍食分其人民以居之
　　易氏曰郑氏谓稍食为吏之廪禄人民为吏之子弟宫中恐非吏与子弟所可得而至胡五峯疑官吏与妃嫔杂处以经攷之自有明文秋官掌戮曰宫者使守内盖王内之职惟内小臣奄四人为上士其余皆非命士则知所谓宫者皆人民也以版图之法治之如某所为宫某所为寝某所为庐舍分以守之故曰分其人民或谓国君不近刑人刀锯之余春秋所戒何至后宫之邃严而刑余之错列欤是不然王内之人民犹王宫之人民司帅四翟之以守王宫则责之以守而已非近而亲之也与后世亲内官而疎外庭者异矣【○陈君举曰分其人民以居之只看目録便无可疑天官一篇应于外朝尽用士人为之至醯醢酒浆之属是奄人女奚自内宰而下内小臣寺人内竖至女史皆奄奚为之至于典妇功典丝枲染人屦人茍外有司可为者依旧是士人为之而内司服与缝人又非奄人不可所谓分其人民只是许多奄人女奚女御在宫阃之执事者耳】○郑锷曰均其稍食与宫正所均者同分其人民以居之与宫伯授八次八舍之职事同宫正宫伯所均所授者王之宫此所均所分者王之北宫所以不同
　　以阴礼教六宫
　　郑司农曰阴礼妇人之礼【○王昭禹曰凡内事皆阴也后祭市谓之阴礼司徒教亲谓之阴礼与此意同】
　　郑锷曰周制后有六宫犹王有六寝正宫一以听内事燕宫五以息燕其制以一宫为中四宫处四角而正宫一则在前不名曰寝乃曰宫者盖寝则息燕之义宫则隐蔽之言息燕非妇人所宜言而妇人以隐蔽为自重故王谓之寝而后则名曰宫六宫者指后言之不曰王后而曰六宫不敢斥言王后之尊与王同体不斥言示训也后为六宫所取正犹教以隂礼者盖王后正位宫闱同体天王治乱因之兴亡系焉能知阴礼则进贤才以辅佐君子哀窈窕而不滛其色里谒不干于朝外言不入诸阃关雎之风行彤史之化修矣
　　以阴礼教九嫔
　　郑锷曰九嫔九人犹朝之九卿经曰内有九室九嫔居之外有九室九卿朝焉嫔居九室掌妇学之法以教九御祭祀则赞后賔客则从后所任为尤重不知礼则上纳王后于邪下帅九御为非矣故亦以隂礼教之说者谓均名曰阴礼既言以阴礼教六宫又别言以教九嫔何也盖有王后之阴礼有九嫔之阴礼教后以配王之阴礼其礼为大教九嫔以妇人之阴礼异夫王后之所谓阴礼也故别言之以明其异【○郑康成曰教以妇人之礼不言教夫人世妇举中省文也】
　　以妇职之灋教九御使各有属以作二事
　　郑康成曰妇职谓织纴组紃缝线之事【○王氏曰妇职之法所以事王及后共祭祀賔客之职法】九御女御【○王氏曰女御八十一人每九人则属一嫔故谓之九御○黄氏曰九御名官曰女御其于妇道有所未知也】○王氏曰使各有属使属于九嫔○杜子春曰二事丝枲之事【○王昭禹曰大宰以丝枲之职任嫔妇内宰以丝枲之事作九御盖九御勤于丝之事则天下无不者九御勤于枲之事则天下无不绩者○易氏曰二事之说郑氏以为丝枲王氏新传以为祭祀賔客之事非也二即贰也左氏载史墨之言曰物生必有两有三乃至王有公诸侯有御皆有贰也知王以三公为贰则知王后以三夫人为贰矣知诸侯以三卿为贰则知三夫人以九嫔为贰矣以至九嫔则贰之以二十七世妇二十七世妇则贰之以八十一女御正合此经各有属之义○黄氏曰九嫔职曰掌妇学之法以教九御妇德妇言妇容妇功妇功即妇职作二事者也与妇德妇言妇容皆为隂礼特言二事着女御之职也世妇以上无丝枲二事必使内宰教九嫔者古人学必有师虽女子亦然故九嫔职谓之妇学不教世妇世妇知妇道矣】郑锷曰说者谓周制天子六宫自后而下有三夫人九嫔二十七世妇八十一御妻内宰宜皆在所教也独教六宫教九嫔教九御上不及夫人下不及世妇何也盖夫人犹王之三公坐而论道三夫人亦从论妇礼者三公不必备惟其人非明道者不可以处其位然不明妇礼岂可以处三夫人之职哉六宫之尊犹且教之则三夫人从可知矣嫔之为賔也犹朝之九卿焉而妇则执妇道以事人者也于其尊而有賔道者犹且教之则世妇从可知矣
　　李氏曰男女之际人所甚重前哲备言之矣然而贤妃圣后之不世出乱国亡家者往往皆是盖妇人之性阴昧而柔弱鲜克正者尧之试二女以嫔于虞以观厥刑焉尧之二女其渊源非不善尚曰舜能以义理下其心则不渐以教不摩以礼其不行妇道明矣夫后妃同体于王其次嫔御亦所爱幸一举动足以旋转天地薄蚀日月其为祸福不可胜言矣并宠则妬不答则怨憎则有谗言爱则有私谒府库或为之空刑赏或为之滥奸邪或为之昌忠义或为之尽冡嗣或为之易帷薄为之不修社稷为之不食妺喜之杀桀妲己之杀纣此类岂少哉成周内宰之职王宫之中自王后而下至女御之卑皆受教皆习礼德皆正言皆顺无冶容无废功无侈服无衺道则闺门之内何有不肃传之天下何有不化关雎之不淫葛覃之躬俭樛木之无嫉妬螽斯之多子孙卷耳之辅佐求贤兎苴之莫不好德于此见矣王道安得而不成乎
　　林之奇曰宫禁之密房闼之事内宰何能教之男女之别正家所先未闻使外官治内事也后夫人以下欲无骄侈嫉妬无谗言私谒在人君正身率之耳岂使内宰教之乎舜以匹夫而妻帝女使执妇道于虞氏书曰嫔于虞盖以德化之也文王能使太姒之有德亦身率之耳诗曰刑于寡妻至于兄弟以御于家邦皆非使人而教之也
　　正其服禁其奇【纪宜反】衺【似嗟反】展其功绪
　　王氏详说曰后六服夫人揄翟阙翟九嫔则鞠衣世妇则展衣女御则縁衣此所谓正其服【○刘执中曰六服自存其制不可逾此谓常居之服亦有物色可以僭上而邀宠者必正之尚德也】○郑锷曰恶莫大于竒衺竒则怪而不常衺则僻而不正左道之祸常由是生汉武帝后宫为方术所误呪诅之变兴巫蛊之奸起以大逆亡道坐死者前后数万人由不禁之于早耳○郑康成曰展録也绪业也○郑锷曰既作二事于前则当省其功绪于后作之而不省则勤者不见知而怠者以嬉游废业
　　杨氏曰嫔妇内职也而列之天官之属内宰涖之教以阴礼妇职之法使各有属以作二事禁其竒衺展其功绪则内无旷职而作淫巧以荡上心者不容于其中矣其进御以时叙焉则便嬖昵宠之私亦无自而有关雎化行虽曰后妃之德亦先王治国家中外一体也后世先王之法废中外离絶不相统一竒衺无禁功绪不展而妇式之法不行焉逸居无教言德功容不循正道妬宠相乗而嬖昵之私得以干其上矣自周衰迄于汉唐女祸无世无之职此之由不遵先王之成宪而能正家而天下定者未之有也
　　大祭祀后祼【古乱反】献则赞瑶【音遥】爵亦如之
　　郑锷曰周制王后无祭天之事则大祭祀者祭宗庙也○王氏详说曰王以圭瓒酌郁鬯祼后以璋瓒酌郁鬯祼王以玉爵酌醴齐朝献后亦如之王以玉爵酌盎齐馈献后亦如之若夫后所酌瑶爵者谓献尸时也盖王之献尸以玉爵酌醴齐后之献尸以瑶爵酌盎齐是九献之礼后与王之所以相为异同也【○贾氏曰已上三事内宰皆佐后祼时以璋瓒授后献时以玉爵授后故云赞也瑶爵亦如之后亚王而酳尸则内宰以瑶爵授后亦赞之也○郑锷曰后当行祼献之礼内宰赞其事使不失节至于用瑶爵以献之时则亦赞焉郑康成谓瑶爵者尸卒食王既酳尸后亚献之其爵以瑶为饰然考之于礼既祼之后从献之时王以玉角酌酒后以玉斚酌清酒朝献之时王以玉爵酌盎齐后以瑶爵酌醍齐自三献以至九献王皆以玉爵后皆以瑶爵康成特指七献之时所用之爵恐非也】○史氏曰瑶玉之次公刘之诗曰维玉及瑶后之爵降王一等以瑶为之示次玉也
　　正后之服位而诏其礼乐之仪
　　郑锷曰后之服六而祭祀之服所用不同祭各有位而后之位所立各异如祭先王则当袆衣祭先公则当揄狄祭羣小祀则当阙狄是正其服也如君在阼则夫人在房君西酌牺象则夫人东酌罍尊是正其位也○郑康成曰荐彻之礼当与乐相应【○王氏曰告以出入进止之节使与礼乐相应　王昭禹曰记曰礼交动乎上乐交动乎下诏其仪则使其容比于礼其节比于乐】
　　赞九嫔之礼事
　　郑锷曰当奉祭祀之时九嫔即赞后荐彻豆笾九嫔所举应礼则后之所举得礼矣宜有以赞之
　　凡賔客之祼献瑶爵皆赞
　　郑康成曰谓王同姓及二王之后来朝觐为賔客者祼之礼亚王而礼賔【○贾氏曰大行人上公再祼而酢谓王先一祼次后再祼也祼时大宗伯代后至于拜送则内宰亦赞后拜送爵】献谓王飨燕亚王献賔也瑶爵亚王酬賔也坊记曰阳侯杀穆侯而窃其夫人故大享废夫人之礼
　　王昭禹曰先王承賔犹承神故大飨之礼惟不入牲其他皆如祭祀是以祭祀后有亚祼亚献与瑶爵献尸之礼而賔客亦如之祼献则王礼賔客而后亚献瑶爵则王酬賔客而后亚王酬賔客○王氏曰不言后以上文祼献瑶爵言后从可知也
　　致后之賔客之礼
　　郑康成曰谓诸侯来朝觐及女賔之賔客【○史氏曰后之賔客公卿大夫之妻而外之命妇亦然○贾氏曰致后之賔客之礼者谓若酒正致后之賔客之礼其掌客致夫人之礼彼诸侯夫人致礼于賔客之法明后亦致牢礼于賔客郑注掌客凡夫人礼皆使下大夫致之则此内宰亦下大夫也女賔之賔客谓畿内同姓诸侯夫人有防见王后之法亦致礼焉】
　　凡防事佐后使治外内命妇正其服位
　　贾氏曰防言凡则王及后世子以下皆是内宰佐后使其属官治外内之命妇○郑康成曰使使其属之上士内命妇谓九嫔世妇女御○郑司农曰外命妇卿大夫之妻王命其夫后命其妇【○贾氏曰夏殷之礼爵命不及于士周之礼上士三命中士再命下士一命夫尊于朝妻荣于室则士妻亦为命妇可知不言三夫人三夫人从后不在治限】○王昭禹曰凡防事则外内命妇皆有衰麻之服哭泣之位【○贾氏曰正其服之精麤位之先后】而其事则有治之者后之所使内宰所佐也
　　凡建国佐后立市设其次置其叙正其肆陈其货贿出其度量淳【诸允反】制祭之以隂礼
　　刘执中曰朝以听天下之政故君立之天道也市以聚四方之货故后立之地道也○礼库曰周制国君夫人世子命夫命妇过市皆有罚所以别朝市辨义利分贵贱今内宰却佐后立市市井之令出于房闼之中此渐不可长而况宫中之秘宻却与市井之事其意果安在【○愚案此特体地道以始立市耳既立则后何预其事○王氏详说曰洛邑营于周公摄政之五年此书作于六年是朝市之位已立矣何于此而复佐后立市乎是知此书周公作之为天下后世法】○王氏曰次其官之次则司市所谓思次介次是也【○王氏详说曰司市云以次叙分地而经市以陈肆辨物而平市所谓思次者市师涖焉所谓介次者胥师贾师涖焉此设其次也】叙其地之叙司市所谓各于其地之叙是也肆谓陈物之肆肆长所谓各掌其肆之政令是也【○史氏曰肆铺设】○郑康成曰陈处也【○贾氏曰为有诸物皆陈列之】度丈尺量豆区之属○杜氏曰淳读为纯纯谓幅广制谓匹长【○贾氏曰赵商问天子廵守礼制丈八尺纯四何答云制丈八尺咫八寸四咫三尺二寸又大广四当为三字三八二十四二尺四寸幅广也古三四积画是以三误为四也】○郑康成曰隂礼妇人之祭礼【○史氏曰市成而祭后既与焉谓之隂礼可也○王氏曰市隂也隂以作成效法为事祭之宜象其事焉○刘执中曰祭之以隂礼神地之道使民信而不欺】
　　中【音仲】春诏后帅外内命妇始于北郊以为祭服郑锷曰观祭义之篇曰古者天子必有公桑室近川而为之筑宫仭有三尺墙而外闭之及大昕之朝卜夫人世妇之吉者入蚕于蚕室及献茧遂朱緑之黄之以为黼黻文章服既成君服以祀先王先公敬之至也盖王者以奉宗庙为重以躬致其服为尽孝故王以躬耕之谷为粢盛后以亲蚕之丝为祭服然蠺必以时时至而不诏告之则有失时之愆中春者可蚕之候也时则诏后帅外内命妇以共事必于北郊者妇人受隂之义说者谓月令季春之月鸣鸠拂其羽戴胜降于桑后妃斋戒亲东乡躬桑而先儒于祭义大昕之注亦以为季春朔日今此仲春诏后何也然以七月之诗攷之春日载阳有鸣仓庚女执懿筐爰求柔桑谓仲春也仓庚以仲春鸣记礼者乃言季春岂仲春者蚕事之始欤谓之始蚕意可知矣○李氏曰普天之下蚕者非一女而后犹亲蠺天下之女子有不遵微行求柔桑者乎耕者非一男而后犹佐天子之耕天下之男子有不馌南亩喜田畯者乎【○张氏曰周自后稷歴世相传其君子则重稼穑之事有室家则躬织衽之勤相勉不忘乎艰难此王业之基也故葛覃之诗曰为絺为绤服之无斁而序以为后妃之本后世幽王惑褒姒而废申后以召犬戎之祸而诗刺之曰妇无公事休其蚕织盖推其祸端良由稼穑织纴之事不闻于耳不动于心以至于此】
　　岁终则防内人之稍食稽其功事
　　王氏曰内人王内之人【○王昭禹曰谓之王内以内属于王谓之内人以人属于内○贾氏曰案典妇功授嫔妇及内人女功之事赍嫔妇既是九嫔世妇明内人是九御】○贾氏曰稽犹计也功事丝枲之事【○王昭禹曰展而祖之非一时稽考其成而已展言绪则所展者功之纶绪稽言事则所稽者功之成事】○王氏曰既均其稍食岁终则防之既展其功绪岁终则稽之
　　佐后而受献功者比其小大与其麤良而赏罚之王昭禹曰典妇以功献于后内宰则佐后而受之【○郑康成曰献功者九御之属】
　　贾氏曰布帛之等缕小者则细良缕大者则麤恶今言麤不言恶言良不云细者互见其义○王氏曰小大比其制麤良比其功制中度功中程而又善则在所赏制不中度功不中程而又恶则在所罚
　　防内宫之财用
　　郑康成曰计夫人以下所用财○王氏曰防内宫之财用为大宰岁终受其防故也
　　正岁均其稍食施其功事宪禁令于王之北宫而纠其守
　　贾氏曰正岁建寅之月○郑康成曰均调度○王氏曰稍食岁终既防之矣正岁又均焉功事岁终既稽之矣正岁又施焉
　　郑康成曰北宫后之六宫谓之北宫者系于王言之明用王之禁令令之【○王昭禹曰有谓之内宫有谓之北宫言内宫则知王宫为外言北宫则知王宫在南】守宿卫者【○贾氏曰谓若宫伯所掌士庶子纠其惰慢者也】郑锷曰内宰于内人之稍食何其切切耶于每岁之终则必防之于正岁之始则必均之岁终者周人之岁十月也正岁者夏人之岁正月也十月必防者谓一岁之终则一岁之功事已成食一岁之廪稍则宜一岁之功事可稽矣于是之时防之者所以稽其一岁之成效是故佐后受其所献之功乃比校其小大与其麤良以行赏罚于是时又倂与一岁之财用皆防之因一岁之费而责一岁之效如此其严正月必均者谓一岁之始则一岁之功事始施始焉不均其廪稍则终焉不敢责其成效于是之时均之者所以施其一岁之功事功事已施于是表揭禁令于北宫又从而纠其所守使无敢游观而去守以妨一岁之功事故特指王之北宫言之则因一岁之始而施一岁之事如此其严然则切切于内人之稍食岂徒然哉
　　上春诏王后帅六宫之人而生穜【直龙反】稑【音六】之种而献之于王贾氏曰上春亦谓正岁以其春事将兴故云上春○郑康成曰六宫之人夫人以下分居后之六宫者古者使后宫藏种以其有传类蕃孳之祥必生而献之示能育之使不伤败且以佐王耕事共禘郊也【○刘执中曰种必生于六宫以其有地之道生生不穷之祥○史氏曰凡穜稑之种必借后宫生之者欲其亦知稼穑之艰难不然外庭之臣岂乏司农司穑必待出于六宫之手】○郑锷曰经言三农生九谷固不一种独于穜稑之种则三言之司稼辨之而县于邑闾舍人县之于岁时内宰生之于上春皆以穜稑为言则知穜稑非九谷也司农谓先种而后熟则谓之种后种而先熟则谓之稑言生穜稑之种则凡九谷之或先种后熟或后种先熟者皆生之也观诗人有稷穜稑之言谓稷之有先后然则非指穜稑为谷明矣
　　总论
　　郑锷曰后之尊与王同体賔客之来则有礼賔之事祭祀之时则有助祭之事建国则立市共祭服则亲蚕耕借则献种岁终又受后宫献种之事则为后者不为无职立内宰之官或佐之或赞之或诏之或正之如是其详然先王之意不止此耳中宫之贵椒房之宠命下大夫为之宰以治宫中之政令则制以天下之公法实所以杜骄侈之原
　　陈君举曰尝读关雎知三代而上后妃极天下之选矣后妃母仪天下而嗛嗛然有不足配至尊之意当是时夫人嫔若干人世妇若干人女御若干人各以其职奉上所以共賔祭蕃子姓之官备矣后方恻然遐想幽深侧陋之间尚有遗贤宜配君子求而不可得则中夜不寐展转叹息庶几得之吾当推琴瑟钟鼔之奉与之偕乐而后慊后德如此则宫掖之政一以听后之所为奚不可者今内小臣而下凡阉官九嫔而下凡妇官下至于女奴晓祝者晓书者晓裁缝者必属之大臣则夫员数之増损职掌之废置禄秩之多寡赐予之疏数皆禀命于朝廷而后不与且使内宰得以稽其功绪而赏罚其勤惰茍违有司之禁虽天子不得自以为恩是故私谒不行而内政举古之所谓正家者葢如此
　　内小臣奄上士四人史二人徒八人
　　郑康成曰奄称士者异其贤【○贾氏曰上酒人浆人等奄并不称士则非士也用奄者以其所掌在内故也○吕氏曰奄位极于上士先王防患之意盖微】○李氏曰周礼之内余奄皆不命宦官之位天象所有指其居次或在惟薄之内论其职掌或闻牀第之言固不可以诎辱俊乂浑殽男女用奄人是乃制事之宜
　　愚案先王之时宦者不过数十人内小臣四人寺人五人内竖五人阍人每门四人而已不若后世之多既总于内宰而内宰又属于宰上下相统得以进退用舍之则不贤者自不容于其间后世不然宫中官则皆奄人既不属宰相所以纵横而莫制
　　掌王后之命正其服位
　　郑康成曰命谓使令所为或言王后或言后通耳王昭禹曰正其服则后之六服所用不同正其位则祭祀賔客防纪所以为礼者其位不同○王氏详说曰有王之服位有后之服位有王之命令有后之命令夏官太仆小臣之于王天官内小臣内竖之于后其职一内小臣云掌王后之命正其服位后出入则前驱大仆云掌正王之服位出入王之大命王出入则自左驭而前驱是大仆之职与内小臣同内竖云掌内外之通令凡小事小臣云掌王之小命诏相王之小法仪是小臣之职与内竖同然大者掌其大小者掌其小大仆小臣之所由分则内小臣所掌宜若掌后之小命乃曰掌王后之命至其通令与凡小事则内竖掌之此足以见后之次于王矣况后言命而不言大命王后虽有好令于卿大夫曽何大命之有是知大命皆在于王也周之时后且不预王之大命况其他乎○郑锷曰内宰于后之服位则正之而内小臣亦正之内宰正之于大祭祀之时内小臣正之于宫闱之中
　　后出入则前驱
</div>
    <div class="pagination">
<a href="周礼订义_page15.html">上一页</a><span>...</span><a href="周礼订义_page11.html">11</a><a href="周礼订义_page12.html">12</a><a href="周礼订义_page13.html">13</a><a href="周礼订义_page14.html">14</a><a href="周礼订义_page15.html">15</a><span class="current-page">16</span><a href="周礼订义_page17.html">17</a><a href="周礼订义_page18.html">18</a><a href="周礼订义_page19.html">19</a><a href="周礼订义_page20.html">20</a><a href="周礼订义_page21.html">21</a><span>...</span><a href="周礼订义_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
