<!DOCTYPE html>
<html>
<head>
    <meta charset="UTF-8">
    <title>周礼纂训 - 第 20 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼纂训 - 第 20 页/共 54 页</h1>
    <div class="content">　　注説四方所识乆逺之事以诏王观博古所识若鲁有大庭之库殽之二陵
　　疏方志四方所记乆逺之事
　　掌道方慝以诏辟忌以知地俗【辟音避】
　　注方慝四方言语所恶也不辟其忌则其方以为苟于言语也
　　王巡守则夹王车
　　山虞掌山林之政令物为之厉而为之守禁
　　注物为之厉毎物有藩界也为之守禁为守者设禁令也守者谓其地之民占伐林木者也郑司农云厉遮列守之
　　疏山林是山内之林下林衡所掌是竹木生平地者山内林木金玉锡石禽兽所有不同毎物各有藩界设禁
　　仲冬斩阳木仲夏斩隂木
　　注阳木生山南者隂木生山北者冬斩阳夏斩隂坚濡调
　　凡服耜斩季材以时入之
　　注季犹穉也服与耜宜用穉材尚柔忍也服牝服车之材
　　疏时即仲冬仲夏之时
　　令万民时斩材有期日
　　注时斩材斩材之时也有期日入出有日数为乆尽物训此时盖亦谓冬夏王制草木零落然后入山林当是夏殷之法
　　凡邦工入山林而抡材不禁【抡鲁门反又音伦】
　　注抡犹择也不禁者山林国之有不拘日也
　　春秋之斩木不入禁
　　注非冬夏之时不得入所禁之中斩木也斩四野之木可
　　凡窃木者有刑罚若祭山林则为主而脩除且跸注为主主辨防之也脩除治道路坛
　　疏辨防谓共时用相礼仪
　　若大田猎则莱山田之野及弊田植虞旗于中致禽而珥焉【植时力反又音值珥按易氏引刘中义云珥当为弭字之误】
　　注莱除其草莱也弊田田者止也田上树旗令获者皆致其禽而校其耳以知获数也山虞有旗以其主山得画熊虎其数则短也郑司农云珥者取禽左耳以效功也大司马职云获者取左耳
　　疏植旗者使民得禽者望见之而致禽焉云除其草莱者谓于防南教战之处芟去草莱南北二百五十步东西步数虽未闻广狭当容六军也案司常云师都建旗山虞是士以其主山山多熊虎故亦有旗礼纬旌旗之杠天子九仞诸侯七仞大夫五仞士三仞今山虞虽有旗仞数则短宜三仞
　　林衡掌巡林麓之禁令而平其守【麓音鹿】
　　注平其守者平其地之民守林麓之部分
　　疏山足曰麓虽连于山山虞不掌
　　以时计林麓而赏罚之
　　注计林麓者计其守之功也林麓蕃茂民不窃盗则有赏不则罚之
　　若斩木材则受灋于山虞而掌其政令
　　注法万民入出时日之期
　　疏仲冬仲夏及春秋是时之期令万民斩材有期日是日之期
　　川衡掌巡川泽之禁令而平其守以时舎其守犯禁者执而诛罚之
　　注舎其守者时案视守者于其舎申戒之
　　疏泽与川相连则川衡兼掌之若济水溢为荥荥济连是也训舎读如施舎之舎以时舎其守谓以时开禁使万民得取之
　　祭祀宾客共川奠
　　注川奠笾豆之实鱼绣蜃蛤之属
　　泽虞掌国泽之政令为之厉禁使其地之人守其财物以时入之于玉府颁其余于万民
　　注以时入之于玉府谓皮角珠贝也入之以当邦赋然后得取其余以自为也入出亦有时日之期疏山虞川衡亦入玉府此是互见为义
　　凡祭祀宾客共泽物之奠
　　注泽物之奠亦笾豆之实芹茆蔆芡之属
　　丧纪共其苇蒲之事
　　注苇以闉圹蒲以为席
　　疏为席谓抗席
　　若大田猎则莱泽野及弊田植虞旌以属禽
　　注泽虞主泽泽鸟所集故得注析羽
　　疏属禽谓百姓致禽讫虞人属聚之别其类毎禽取三十焉山虞云致禽与此互见为义
　　迹人掌邦田之地政为之厉禁而守之
　　注田之地若今苑也
　　凡田猎者受令焉
　　注令谓时与处也
　　禁麛卵者与其毒矢射者【麛音迷卵力管反】
　　注麛麋鹿子
　　卝人掌金玉锡石之地而为之厉禁以守之【卝革猛反又虢猛反】注锡鈏也
　　若以时取之则物其地图而授之
　　注物地占其形色
　　巡其禁令
　　角人掌以时征齿角凡骨物于山泽之农以当邦赋之政令
　　疏自此以上不言以当邦赋者皆文不具
　　以度量受之以共财用
　　羽人掌以时征羽翮之政于山泽之农以当邦赋之政令
　　注翮羽本
　　凡受羽十羽为审百羽为抟十抟为防【抟刘徒端反音团广韵引周礼百羽为抟又有□注上同亦作防音篆持兖切玉篇防直转切引尔雅十羽谓之防与□同本文防字刘音衮古本切广韵百羽为抟十为緷以音证字则防字当为緷字传冩之讹緷音浑】
　　掌葛掌以时征絺绤之材于山农凡葛征征草贡之材于泽农以当邦赋之政令以权度受之
　　训受之谓官以权度受此物之入
　　掌染草掌以春秋敛染草之物
　　注染草茅搜槖芦豕首紫茢之属
　　疏茅搜今之蒨也可以染绛槖芦豕首未审可染何色紫茢可以染紫
　　以权量受之以待时而颁之
　　注时染夏之时
　　疏天官染人秋染夏夏谓五色
　　掌炭掌灰物炭物之征令以时入之
　　注灰炭皆山泽之农所出灰给澣练炭之所共甚多
　　以权量受之以共邦之用凡炭灰之事
　　掌荼掌以时聚荼以共丧事
　　注共丧事者以着物也既夕礼曰茵着用荼
　　疏案既夕礼为茵之法用浅黒布各一幅合缝着以荼未入圹时先陈于棺下乃下棺茵上
　　征野疏材之物以待邦事凡畜聚之物
　　注征者征于山泽入于委人
　　掌蜃掌敛互物蜃物以共闉圹之蜃
　　注互物蚌蛤之属闉犹塞也将井椁先塞下以蜃御湿也春秋传曰始用蜃炭言僭天子也
　　祭祀共蜃器之蜃
　　注饰祭器之属也鬯人职曰凡四方山川用蜃器春秋定十四年秋天王使石尚来归蜃蜃之器以蜃饰因名焉郑司农云蜃可以白器令色白
　　疏此经蜃器郑总云祭器则宗庙社稷之器皆用蜃饰之故大行人云归蜃以交诸侯之福是庙社皆用蜃饰器也
　　共白盛之蜃
　　注盛犹成也谓饰墙使白之蜃也
　　囿人掌囿游之兽禁
　　注囿游囿之离宫小苑观处也
　　疏囿游守门则是墨者故阍人云王宫毎门四人囿游亦如之
　　牧百兽祭祀丧纪宾客共其生兽死兽之物
　　训兽人所献者田猎之兽此是囿中所养之兽
　　人掌国之圃而树之果蓏珍异之物以时敛而藏之凡祭祀宾客共其果蓏享亦如之
　　注享纳牲
　　疏此谓祭宗庙二灌后君迎牲后夫人荐朝事之豆笾中有果蓏之物故云享亦如之若然上言祭祀余祭祀也训既言祭祀宾客又言享盖享耆老孤子与
　　廪人掌九谷之数以待国之匪颁赒赐稍食
　　注匪读为分分颁谓委人之职诸委积也赒赐谓王所赐予给好用之式也稍食禄廪训匪颁即百官之禄也稍食即百工之食也若专言稍食则亦可兼匪颁经中多有之赒赐即遗人所云是也好用盖出于币余非此给也九赋九贡之入货贿藏于内府珍玩藏于玉府泉布藏于外府米粟藏于廪人
　　以嵗之上下数邦用以知足否以诏国用以治年之凶丰
　　注数犹计也
　　疏廪人以所得税物多少之帐计国用足否此则王制云制国用必于嵗之杪是也
　　凡万民之食食者人四鬴上也人三鬴中也人二鬴下也【鬴音父扶雨反】
</div>
    <div class="pagination">
<a href="周礼纂训_page19.html">上一页</a><span>...</span><a href="周礼纂训_page15.html">15</a><a href="周礼纂训_page16.html">16</a><a href="周礼纂训_page17.html">17</a><a href="周礼纂训_page18.html">18</a><a href="周礼纂训_page19.html">19</a><span class="current-page">20</span><a href="周礼纂训_page21.html">21</a><a href="周礼纂训_page22.html">22</a><a href="周礼纂训_page23.html">23</a><a href="周礼纂训_page24.html">24</a><a href="周礼纂训_page25.html">25</a><span>...</span><a href="周礼纂训_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
