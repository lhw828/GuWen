<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 323 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 323 页/共 431 页
  </h1>
  <div class="content">
   书舜典肇十有二州封十有二山濬川【传禹治水之后舜分冀州为幽州并州分青州为营州始置十二州封大也每州之名山殊大者以为其州之镇有流川则深之使通利　疏禹贡治水之时犹为九州今始为十二州知禹治水之后也以境界太逺始别置之周礼职方氏九州之名有幽并无徐梁幽并山川于禹贡皆冀州之域知分冀州之域为之也尔雅释地燕曰幽州齐曰营州齐即青州之地知分青州为之于此居摄之时始置十有二州葢终舜之世常然宣三年左传云昔夏之方有徳也贡金九牧则禹登王位还置九州其名葢如禹贡】
　　朱子曰舜摄帝位命禹平水土以冀青地广分冀东恒山之地为并州【恒山在今直真定府定州曲阳县西北百四十里并州直真定保定府山西太原大同府境是】又东北医无闾之地为幽州【医无闾山在盛京广寜县西五里幽州今直顺天永平府及辽东之广寜】又分青州东北辽东之地为营州【辽东地在辽水东也营州即辽东定辽等衞】
　　胡氏渭曰舜典肇十有二州传禹治水之后舜分冀州为幽州并州分青州为营州始置十二州正义云以境界太逺始别置之马融曰禹平水土置九州舜以冀州之北广大分置并州燕齐辽逺分燕置幽州分齐为营州于是为十二州【见史记集解】郑康成曰舜以青州越海分齐为营冀州南北太逺分衞为并燕以北为幽金氏通鉴前编曰九州之来旧矣而冀为其北自陶唐都冀其声名文教自冀四达冀之北土所及固广矣及水土既平人民加聚于是分冀州自衞水以北为并州医无闾之地为幽州碣石以东接青州之北为营州是为十二州焉考诗书传记所纪其后复为九州葢九州为正而幽并营不过分统青冀之故地是以殷之制分并为幽合青为营分梁以入于雍荆周之制合梁为雍合徐为青而并与幽冀复三焉略见尔雅详见职方氏所记职方幽州其山镇曰医无闾其川河泲并州其山镇曰恒山其川虖池呕夷然则营州其山碣石其川辽水与渭案虖池即衞水呕夷即恒水也康成云分衞为并殊不分明通典指为衞水以北而金氏因之复举恒山虖池以证尤确若以为康叔所封之衞则并冀当以衡漳为界而冀域北尽于平阳无是理也
　　【又曰日知録曰幽并营三州在禹贡九州之外先儒谓以冀青二州地广而分之殆非也幽则今涿易以北至塞外之地并则今忻代以北至塞外之地营则今辽东大寜之地其山川皆不载之禹贡故靡得而详然而益稷之书谓弼成五服至于五千则冀方之北不应仅数百里而止辽史地理志言幽州在渤碣之间并州北有代朔营州东暨辽海营衞志言冀州以南歴洪水之变夏后始制城郭其人土著而居并营以北劲风多寒随阳迁徙嵗无寜居旷土万里或其説之有所本也刘三吾书传谓因髙山大川以为限之意葢幽并营三州皆分冀州之地今亦未有所攷渭尝与阎百诗论及此事百诗曰寜人著书言幽在今桑干河以北至山后诸州并在今石岭闗以北至丰胜二州营在今辽东大寜并有塞外之地舜葢至此始有先儒谓以冀青地广而分者殆非予时同客太原面质之曰此不过从肇者始也臆度耳其实周礼职方氏并州其泽薮曰昭余祁在今介休县东北二十二里俗名邬城泊吾与君所共游歴者非石岭闗以南乎且亦知先儒之释经苦心处乎知分冀东恒山之地为并州则以周并州镇曰恒山故知分冀东北医无间之地为幽州则以周幽州镇曰医无闾故又知分青东北辽东等处为营州则以尔雅释地齐曰营州故也不然微周礼尔雅二书欲于禹九州外枚举舜三州之名且不可得况疆理所至哉郑康成云舜以青州越海分置营州晋地理志同然以青之分而为营也不独以地广实以吏民艰于涉海故别置一州以避其险汉光武以辽东等郡属青州后还幽州与明嘉靖十三年改辽阳附顺天乡试者略同葢古今情形亦不相逺云今案恒山虖池呕夷皆并之山川而并载于禹贡安得谓其地非冀域自此以北禹功所未及故医无闾不书非以其山在外国而略之也经纪州止于震泽岂可以会稽之山不载禹贡而谓浙江以南非域耶幽为冀之东北境也明甚后汉书及杜氏通典皆以嵎夷地在汉乐浪元菟郡界而青州首书嵎夷既略则朝鲜句丽诸国禹时实皆在青域况辽东渡海仅数百里乎尧遭洪水天下分絶谓冀之东北前闭而后通前距而后服于理亦无碍但不可谓三州之地从古所未有至舜而始开耳且禹弼成五服至于五千自尧都以北当有二千五百里之地三州非其固有冀北要荒二服将何所容哉先儒释经未必皆是苟有据不妨改从若此之类则又不如仍旧之为安矣】蕙田案汉地理志云黄帝旁行天下方制万里画野分州得百里之国万区帝王世纪云冀兖青徐荆豫梁雍颛帝所建帝喾受焉通典宗其説亦谓颛帝置九州其説不见于经然祭法云共工氏之霸九州也其子曰后土能平九州则九州之名由来已久然删书断自唐虞故今以舜十二州为首至淮南坠形训所称天地之间九州东南神州曰农土正南次州曰沃土西土戎州曰滔土正西弇州曰并土正中冀州曰中土西北台州曰肥土正北济州曰成土东北薄州曰隠土正东阳州曰申土周礼疏亦云自神农以上有大九州桂州迎州神州之等至黄帝以来徳不及逺惟于神州之内分为九州此与驺衍説中国名为赤县神州赤县神州内自有九州中国外如赤县神州者九有裨海环之一区中为一州如此者九乃有大瀛海环其外之説相似皆儒者所弗道今西洋人所绘坤舆全图凖南北极黄赤道度数浑圆之内海外之地正与淮南驺衍之义同庄子云存而不论可谓善于持论者矣
　　地理通释帝尧都世纪帝尧始封于唐今中山唐县是也尧山在焉【郡县志定州唐县古唐侯国尧初封于此今定州北有古唐城】唐水在西北入唐河【南有望都县山即尧母庆都之所居也相去五十里都山一名亘山北登尧山南望都山故名县曰望都地理志尧山在唐县南张晏以尧山在唐东北望都北史记尧作游成阳正义濮州雷泽县是】后又徙晋阳今太原县是也于周在并州之域【通志今平定军有古晋阳城是其地】及为天子都平阳于诗风为唐国武王子叔虞封焉季札闻唐之歌曰思深哉其有陶唐氏之遗民乎括地志今晋州所治平阳故城是也【舆地广记晋州临汾县本平阳隋改　平阳河水一名晋水韦昭云陶唐皆国名或曰尧先居陶后居唐陶今广济军定陶县唐今中山府唐县犹有唐城存焉或曰唐城在绛州翼城西二里括地志定州唐县尧后所封汉书音义唐今河东永安去晋四百里即彘也诗谱曰唐帝尧旧都之地今曰太原晋阳尧始居此后迁河东平阳】书惟彼陶唐有此冀方【正义尧都平阳舜都蒲坂禹都安邑相去不盈二百皆在冀州通志曰自开辟以来皆河南建都虽黄帝之都尧舜禹之都于今皆为河北在昔皆为河南大河故道自碣石入海碣石今平州也所以幽蓟之邦冀并之壌皆为河南地周定王五年以后河道堙塞渐移南流至汉元光三年徙从顿邱入渤海渤海今濵沧间也】
　　帝舜都史记舜耕歴山【书帝初于歴山往于田郡国志河东蒲坂有雷首山注县南二十里有歴山舜所耕处括地志蒲州河中府河东县雷首山亦名歴山南有舜井又越州余姚县有歴山舜井濮州雷泽县有歴山舜井又有姚墟云生舜处也妫州外城中有舜井城北有歴山皆云舜所耕处未详也南丰曽氏曰郑康成释歴山在河东世之好事者因妫水出于雷首迁就附益谓歴山为雷首之别号不攷其实矣孟子谓舜东夷之人则陶渔在济隂作什器在鲁东门就时在衞耕歴山在齐皆东方之地合于孟子图记谓齐之南山为歴山舜所耕处故其城名歴城今济南府】渔雷泽【括地志雷夏泽在濮州雷泽县郭外西北郑康成云在济隂地理志禹贡雷泽在济隂成阳县西北墨子曰舜渔于濩泽通典泽州阳城县有濩泽水】陶河濵【皇甫谧曰济隂定陶西南陶邱亭是也今广济军括地志陶城在蒲州河东县北三十里即舜所都也南去歴山不逺何必定陶】作什器于夀邱【夀邱在鲁东门之北今在兖州曲阜县东北六里附寳生黄帝于夀邱】就时于负夏【孟子云迁于负夏郑康成云衞地】尧典厘降二女于妫汭【妫水名在今河中府河东县出厯山入河尔雅水北曰汭括地志妫州有妫水源出城中耆旧传曰即舜妫汭水经注世本曰舜居饶内在汉中西城或言妫墟在西北舜所居也通典金州西城县有妫墟帝王世纪谓之姚墟世本曰饶汭古文尚书周语嬴内咅妫汭括地志又云姚墟在濮州雷泽县东十三里会稽旧记云上虞三十里有姚邱即舜所生也】嫔于虞【括地志故虞城在陜州河北县东北五十里虞山之上今平陆县皇甫谧曰尧以二女妻舜封于虞今河东大阳山西虞城是也舜居虞地以虞为氏郡国志大阳有吴山上有虞城括地志宋州虞城县舜后所封外纪本处虞之妫汭号曰有虞氏】世纪舜所营都或言蒲坂即河东县【今河中府南二里河东县界蒲坂故城是也或言平阳今晋州城是也或言潘今上谷妫州城是也外纪都蒲坂】
　　右虞十二州
　　书禹贡禹敷土随山刋木奠髙山大川【传洪水泛滥禹分布治九州之土随行山林斩木通道髙山五岳大川四渎定其差秩祀礼所视】
　　蔡氏集传敷分也分别土地以为九州也奠定也定髙山大川以别州境也
　　冀州
　　锥指传曰尧所都也正义曰史传皆云尧都平阳五子之歌云惟彼陶唐有此冀方是冀州尧所都也又曰兖州云济河自东河以东也豫州云荆河自南河以南也雍州云西河自西河以西也明东河之西西河之东南河之北是冀州之境也
　　地理今释冀州今山西之太原平阳汾州潞安大同五府泽辽沁三州直之顺天永平保定广平顺徳宣化六府及真定河间二府西北境大名府濬县西境盛京之锦州府河南之懐庆衞辉彰徳三府其北直抵塞外隂山下之北东讫于大辽水也
　　胡氏渭曰尧都平阳今山西平阳府临汾县西南平阳故城是也　冀西距河河自今塞外东受降城南而东至山西大同府废东胜州界折而南经平虏衞及太原府之河曲保徳兴县汾州府之临县永寜寜乡石楼平阳府之永和大寜吉州乡寜河津荣河临晋蒲州是为西河与雍分界　冀南亦距河河自蒲州过雷首山折而东经芮城平陆垣曲及河南懐庆府之济源孟县温县武陟衞辉府之获嘉新乡汲县是为南河与豫分界　冀东亦以河与兖分界自周定王五年河徙之后禹河故道堙废而冀兖之界难分今案汉志魏郡邺县下云故大河在东【句】北入海故大河者即王横所云禹之行河水本随西山下东北去者也河自汲县南东北流至黎阳县西南出大伾上阳三山之间【大伾山一名黎阳山今在濬县东南二里即贾譲所谓东山也枉人山一名善化山在县西北二十五里俗名上阳三山即贾譲所谓西山也】濬县旧志云在县西十里葢禹迹也【河徙由县东故称此为西河】自此而北歴荡隂安阳邺县斥邱【东接内黄魏县】至列人斥章之境左防衡漳经所谓北过降水也【应劭曰斥章县漳水出治北入河杜佑曰漳水横流至肥乡县界入河斥章今曲周县地肥乡汉列人县地葢漳水由二县境注于河也】河自此东北入海及定王时南徙则衡漳东出循河故道而下至东光县西与大河合王莽时河益徙而南漳水遂专达于海葢禹河之故道也以今舆地言之濬县【属直大名府】汤隂安阳临漳【并属河南彰徳府】成安肥乡曲周【并属直隷广平府】平乡广宗钜鹿【并属顺徳府】南宫新河冀州【并属真定府】束鹿【属保定府】深州衡水武邑武强【并属真定府】阜城献县交河沧州青县静海天津【并属河间府】皆禹时冀东濒河之地中流与兖分界王制谓之东河北播为九河其经流尔雅谓之徒骇又同为逆河东至碣石入海后世谓之渤海者也
　　蕙田案冀之东西南皆距河与雍豫兖分界处胡氏考之详矣若冀之东北与青分界及冀之北境则传记俱无可考胡氏谓辽东为青域辽西为冀域而北当至隂山近是
　　既载壶口治梁及岐
　　锥指传曰壶口在冀州梁岐在雍州从东循山治水而西正义曰汉书地理志云壶口在河东北屈县东南梁山在左冯翊夏阳县西北岐山在右扶风美阳县西北然则壶口西至梁山梁山西至岐山从东而向西言之也
　　地理今释壶口今山西平阳府吉州西南七十里有壶口山黄河之水注其中如壶然案孔传梁岐在雍州今陜西西安府韩城县西北九十里之梁山鳯翔府岐山县东北四十里之岐山也蔡传疑雍州之山不当载于冀州指今山西汾州府永寜州东北之吕梁山一名骨脊山者为梁山汾州府孝义县西之狐岐山一名薛颉山者为岐山然二山去河甚逺不得谓河水所经曽云壶口梁岐一役也其施功皆同时不可分言于二州故并言于冀州得此可释蔡氏之疑
　　胡氏渭曰吉州汉北屈韩城则夏阳岐山则美阳也尸子吕氏春秋淮南子皆言龙门未辟吕梁未凿河出孟门之上龙门之上口为孟门在今吉州西西直陜西延安府之宜川县其下口即今河津县壶口山尽处近世亦谓之龙门者西与韩城之龙门相对上口至下口约一百六十余里三子所称吕梁山即禹贡之梁山也春秋成公五年梁山崩公羊曰梁山河上山谷梁曰壅遏河三日不流水经河水南至龙门口注云昔大禹导河积石疏决梁山谓斯处也即经所谓龙门矣　冀州有三壶口一在吉州西南禹贡之壶口也一为汾隂县西南之平山平水所出亦名壶口山又名姑射山郦道元谬以为尚书之壶口一在长治县东南左传哀四年齐国夏伐晋取壶口杜注潞县东有壶口闗潞县即今潞城县闗以山为名此二山皆非禹贡之壶口也雍州有二梁山一在韩城县西北诗所云奕奕梁山也一在干州西北西南接岐山县界即孟子云太王居邠逾梁山者非禹贡之梁山也【元和志误以此山为治梁之梁】　壶口山汉志在北屈县东南括地志云在吉昌县西南五十里吉昌今吉州也后魏延兴四年于此置定阳郡及县元和志云北屈故县在定阳郡二十里正今州直北之地山当在其西南汉志云东南误也梁山汉志在夏阳县西北而诸志所言皆不同葢是山绵亘百里自今郃阳县西北抵韩城县西北之麻线岭皆梁山然向南则益西而去河愈逺唯韩城西北之山首枕西河北连龙门当以是为禹凿之迹耳
　　蕙田案胡氏考梁岐在雍州较蔡传为优观承案治梁及岐仍以冀州之吕梁狐岐二山为是方序冀州不应越冀而搀入雍州之山也夫治水施功当自下流始则宜首事于兖因尊帝都故先冀而下文即次以兖可征何得既尊帝都倐尔突入雍州上游吾恐下流未泄而上游之水忽来则帝都不将反为其壑乎则此亦统言壶口既载而吕梁狐岐诸山亦经略而整理之不必専以治河为言也即专主治河亦不必专以河岸之山为事也即如其説梁山枕河而岐山在鳯翔则去河亦已逺矣何独吕梁狐岐宜以逺河为嫌耶
　　既修太原至于岳阳
　　锥指传曰髙平曰太原今以为郡名岳太岳在太原西南山南曰阳正义曰太原原之大者汉书以为郡名即晋阳县是也下文导山云壶口雷首至于太岳知此岳即太岳也地理志河东彘县有霍太山周礼职方氏冀州其山镇曰霍山即此太岳是也
　　地理今释太原即晋阳县也今山西太原县是东北去太原府治四十里蔡传以为今河东路太原府者亦统同言之也岳阳太岳一名霍太山今为中镇在山西平阳府霍州东三十里山周二百余里南接岳阳赵城二县北接灵石县东接沁源县界
　　胡氏渭曰岳阳就附近山南者言之则为今岳阳赵城二县蔡氏主岳阳一县固非然经之所指亦不止此二县雄冀州牧箴曰岳阳是都则尧都平阳亦岳阳也且如华山之阳附近者为商州而山南之地非商州所可尽衡山之阳附近者为衡阳县而荆之南界非此县所可尽至若岷山之阳更不知其所届安得专指灌县为岷阳哉夫岳阳亦犹是也直扺南河又何疑焉
　　阎氏若璩曰后至于太岳专指山言此至于岳阳阳字所包者广葢既修太原二句直举一千余里用功而言也
　　蕙田案岳阳胡氏阎氏之説是
　　覃懐底绩至于衡漳
　　锥指传曰覃懐近河地名漳水横流入河从覃懐致功至横漳正义曰地理志河内郡有懐县在河之北葢覃懐二字共为一地故云近河地名衡即古横字漳水横流入河故云横漳漳在懐北五百余里地理志清漳水出上党沾县浊漳水出长子县东至邺县入清漳
　　胡氏渭曰懐县故城在今河南懐庆府武陟县西衡漳一名降水其入河在今直广平府肥乡曲周二县界经所谓北过降水者也　汉志邺县东有故大河北入海又广平斥章县注应劭曰漳水出治北入河通典云衡漳入河在肥乡县界葢河由邺东而北漳从邺北横流至肥乡斥章二县界入河故郦氏以为禹贡之衡漳也以今舆地言之浊漳水出山西长子县发鸠山【县在潞安府西少南五十里】东流经长治县西又东北经屯留潞城襄垣黎城平顺又东经河南林县至渉县东南清漳水注之清漳出山西乐平县沾岭【县在太原府平定州东南五十里县西南有沾县故城】南流经和顺辽州黎城又东经河南林县至涉县与浊漳合流东经安阳【彰徳府治】临漳【在府东北八十里】又东北经直成安县【在广平府西南六十里】入肥乡曲周二县界【肥乡在府东南四十里曲周在府东北四十里】禹贡之漳降尽于此矣
　　地理今释覃懐今河南懐庆府地通典云懐州禹贡覃懐之地是也衡漳清漳水出今山西太原府乐平县西南三十里沾岭水经注所谓少山大谷也东南至河南彰徳府涉县交漳口防浊漳水又东北流入直界至广平县分二支一支东行入衞河一支为经流东北行经山东邱县界复分二支一支北行入大陆泽一支为经流东北行经直清河阜城交河至青县合衞河北流至天津西沽合桑干诸水东行入海所谓老漳河也其一支入大陆者亦东北行至天津西沽合诸水入海所谓新漳河也浊漳水出今山西潞安府长子县西五十里发鸠山亦东南流至交漳口防清漳
　　观承案衡漳有清浊二水浊漳出山西长子县西五十里之发鸠山清漳出山西乐平县西南二十里之少山皆经潞安府入河南彰徳府至临漳县合流为交彰口由磁州入直境陆清献畿辅地图记谓漳河自磁州三台口为二支一支东流入成安县迳肥乡抵曲周合阳河一支北流入邯郸县迳永年至曲周合阳河歴鸡泽平乡任县隆平寜晋至冀州滙滹沱河康熈中漳河南徙惟滹滙流今成安故渎土人称古漳河而广平邱县清河南宫武邑武强阜城交河皆有漳河旧渎称老漳河广宗钜鹿亦有漳河旧渎称小漳河大抵古漳河老漳河皆当日之经流而小漳河则其支流也又大名府有新旧二漳河皆自魏县流入新漳又旧漳之支流也
　　又案旧时漳河自临漳县东北入直广平府境歴成安广平肥乡曲周鸡泽还平乡合沙洺诸河过南河合沣河至任县入大陆泽歴隆平寜晋新河南宫冀州衡水武邑武强阜城交河合滹沱河此其经流也其自临漳县东入直大名府境歴魏县大名东北入山东东昌府境至馆陶入衞河者其支流也今则经流几絶支流日盛葢自黄河南徙漳行河之故道漳复南徙以支流为经流亦古今水道一大变更也
　　又案漳河水经注亦曰衡水今衡水县古时为漳河下流以此得名下文导河云北过洚水水经注引地理志曰洚水发源屯留下乱章津是乃与章俱得通称方舆纪要冀州有洚河枯渎又漳水至寜晋县歴南宫冀州衡水武邑武强又名胡卢河又新河县长芦水即漳河支流也武强县有夹河洚水别名也括地志浊漳水亦名柳河欧阳忞曰漳河过魏县亦谓之魏水畿辅地图记谓衞水为直诸河之纲直西南诸水莫大于漳与滹沱而皆入衞锥指谓永济渠即古之清河汉志之国水水经之清淇二水曹公自枋头遏淇水为白沟一名白渠隋导为永济渠一名御河今称衞河者也水经注清河即淇河口也葢互受通称耳又云白沟又东北漳水注之谓之利漕口自下清漳白沟淇河咸得通称也方舆纪要御河源出河南辉县西北七里之苏门山过衞辉府东北入直大名府濬县境谓之白沟亦曰通济渠一名永济渠即隋大业中所开淇衞诸水之下流也亦曰御河又曰清河寰宇记衞河淇水合流亦曰黎水又曰濬水今全漳皆入衞至山东临清州合防通河东北入于海
　　恒衞既从大陆既作
　　锥指传曰二水已治从其故道大陆之地已可耕作正义曰地理志云恒水出常山上曲阳县东入滱水衞水出常山灵夀县东入滹沱大陆在钜鹿县北释地十薮云晋有大陆孙炎等皆云今钜鹿县广阿泽也
　　胡氏渭曰上曲阳今为曲阳县属直真定府之定州其故城在县西灵夀县今属真定府其故城在县西北恒即滱水卫即滹沱也古今异名耳
　　地理今释恒水一名长溪源出恒山自直真定府阜平县龙泉闗北迤逦流经大山为大水亦曰沙水又东南至保定府祁州界合磁河入于唐水唐水即滱水也衞水今名雷沟河出真定府灵夀县良同村南流至县东南入滹沱河大陆一名广阿泽跨今直保定府束鹿县【元和志大陆泽在深州鹿城县南】顺徳府钜鹿县【元和志大鹿泽一名钜鹿泽在邢州钜鹿县西北五里】真定府隆平县【通典赵州昭庆县有火陆泽元和志广阿泽在赵州昭庆县东二十五里】寜晋县【明一统志寜晋县有葫芦河即大陆泽】深州【通典深州陆泽县禹贡大陆泽在此元和志深州陆泽县南三里即大陆之泽】上承滹沱阳漳唐诸河水滙为巨浸又东北流为新漳河至大城县为子牙河至天津衞入海汉书沟洫志禹之行河水本随西山下东北去钜鹿正在西山之下自是大河所经程大昌以为钜鹿去河絶逺未尝迳邢以行非也当从孙炎之説为是
　　胡氏渭曰周礼职方氏并州山镇曰恒山其川虖池呕夷呕夷即后世所谓水也山海经曰髙是之山水出焉东流注于河汉志代郡灵邱县下云河东至文安入大河【文安属勃海郡寰宇记云文安故城在今县东北三十里】过郡五行九百四十里并州川礼记晋人将有事于河必先有事于恶池注云恶当为虖字误也山海经曰大戯之山滹池之水出焉战国防苏秦説燕曰南有嘑沱易水汉志代郡卤城县下云虖沱河东至参合入虖沱别并州川从河东至文安入海过郡六行千三百七十里【参合当作参户葢传写者因郡有参合而误参合在汉防门郡平城县东今大同府阳和衞北卤城与参合大山隔絶虖沱不得至其地今河间府青县南有参户故城应劭云平舒县西南五十里有参户亭故县也水经注漳水自成平县南又东北左防虖沱别河故渎又东北合清河又东北迳章武故城西枝渎出为秽水又东北迳参户亭分为二渎一水迳参户亭北又东北迳平舒县注虖沱葢即汉志所谓东至参户入虖沱别从河东至文安入海者也】此即禹贡之恒衞也然禹主名山川曲阳以下之本名恒灵夀以下之滹沱本名衞其出髙是泰戯者则恒衞之别源也自周以虖池呕夷为并州之川其名著而恒衞之名遂隠于是冀州二大川以恒阳溪雷沟河数十里之原委当之蔡氏因目恒衞为小水而经义不可通矣水出代郡灵邱县西北髙氏山即呕夷之水也以今舆地言之浑源灵邱广昌【并属山西大同府】曲阳【属直真定府】唐县定州庆都祁州博野蠡县髙阳安州新安【并属保定府】任邱【属河间府】文安【属顺天府】诸州县界中皆古水之所行也宋初犹未改自咸平中何承矩兴塘泺以限契丹戎马之足于是始引水归北而文安之渎遂空其后水仍自蠡县改流经肃寜河间雄县任邱以至文安而不复北行明时则又自雄县改流入霸州保定界为玉带河不复入文安矣此恒水下流变徙之大略也　滹沱大川也水经当自为一篇顷阅寰宇记镇州真定县蒲泽下引水经注云滹沱河水东迳常山城北又东南为蒲泽济水有梁焉俗谓之蒲泽口又滋水下引水经云滋水又东至新市县入滹沱河又深州饶阳县枯白马渠下引水经云滹沱河又东有白马渠出焉又瀛州河间县大浦淀下引水经注云大浦下导陂沟竞奔咸注滹沱是故人因决入之处谓之百道口此四条检今本无之则似水经元有滹沱水篇宋初尚存而其后散逸滹沱原委不可得详惜哉【欧阳元补正水经序引崇文总目云郦注四十卷亡其五葢泾洛滹沱等篇皆在此五卷之中今本仍为四十卷则后人析之以充其数耳】汉志代郡之卤城常山郡之蒲吾灵夀南行唐新市信都国之信都河间国之弓髙乐成勃海郡之成平东光参户东平舒文安皆有滹沱河弓髙乐成参户又有滹沱别水而发源经过之地未悉今据元和志所载以补水经之阙滹沱水出代州繁畤县泰戯山【一名武夫山在县东南九十里繁畤本汉葰人县属雁门郡汉末荒废晋改置繁畤县周省隋复置葰音璅滹沱一名水许氏説文水出葰人县戍夫山郭景纯以为卤城县武夫山括地志以为孤阜山寰宇记以为平山葢皆泰戯之别名也】西南流迳唐林县东【县东北至代州一百十里本汉广武县隋为五台崞二县地今州西有广武废县葢即唐林县界也】又西南迳崞县东【县东北至代州五十里水去县二百步】又西南迳秀容县东【县为忻州治水去县三十二里】东转迳定襄县北【县西至忻州四十五里今治即阳曲故城水去县五里】又东迳五台县西南【县西北至代一百二十里水去县三十五里】又东迳盂县北【县西南至太原府二百二十里水西自五台县界流入南去县百里】又东南迳灵夀县西南衞水注之【县东至恒州五十里水去县二十里县志云衞水在县东十里俗名雷沟河源出县东北十四里良同村南流至县东南合滹沱河】又东南迳真定县北【县为恒州治水去县一里】又东南迳九门县西【县西至恒州三十里水去县四十九里今藁城县西北二十五里有九门城】又东南迳藁城县东【县西北至州五十八里水去县二十九里】又东迳鼓城县北【县西至恒州九十五里水去县十三里寰宇记云隋开皇六年分藁城地置昔阳县十八年改为鼔城】又东迳深泽县南【县西北至定州九十里水去县二十五里即冰合渡光武处俗谓之危渡口】又东迳无极县北【县北至定州八十里水去县三十里】又东北迳鹿城县西北【县东至深州二十五里水去县四十二里与博野县分水寰宇记滹沱河在博野县东南三十五里】又东迳安平县南【县东南至深州五十三里水去县二十三里水今名礓河西自定州义豊县界流入】又东北迳饶阳县北【县西至深州三十里水去县四十五里县治晋鲁口城也公孙渊叛司马宣王征之凿滹沱入水以运粮因筑此城葢滹沱有鲁沱之名因号鲁口后魏道武皇始三年车驾幸鲁口即此地也】自此以下当入瀛莫二州境而元和志亦阙案寰宇记瀛州河间县西二十里髙阳县东北十四里莫州郑南二里霸州大城县北一百三十里文安县西北三十里皆有滹沱水此即汉志所云从河东至文安入海者以今舆地言之繁畤代州崞县忻州定襄五台盂县【并属山西太原府】灵夀真定藁城深泽无极【并属直真定府】束鹿博野【并属保定府】安平饶阳【并属真定府】髙阳【属保定府】任邱【属河间府】大城文安【并属顺天府】诸州县界中皆古滹沱水之所行也宋初犹未改自塘泺既兴引水归北而文安之渎堙废遂以乐成【今献县】之滹沱别水为滹沱之正流而故道不可复问明天启后渐徙而南至　本朝顺治二年自束鹿南决入冀州与漳水浑涛而安平饶阳之地不复有滹沱矣滹沱在河北羣川中溢决尤甚未有数年不变而从冀州合于漳水亦犹黄河之与淮合均为古今水道之极变也
　　观承案恒入卫入滹沱自古而然诸书无异独锥指谓恒即卫即滹沱葢以今恒水由唐县入衞水由真定县入滹沱源流甚近不足当禹功荒度故以蔡传称小水者为非不知沧桑异势泥今论古多有未合康熈二十三年陆清献宰灵夀为衞水寻源记适嵗旱源竭以为非但无唐虞之泛滥比班孟坚郦道元之时亦逈然不侔又谓今松阳淤泥慈汊诸河皆近于衞安知禹时不同滙于此岂可据目前所见而遥断数千年以前之形势此真大儒之言胡氏又谓曲阳以下之本名恒灵夀以下之滹沱本名衞其出髙是泰戯者乃恒衞别源言尤凿空考古者以清献为法可矣
　　又案山海经髙是之山水出焉水经注水出代郡灵邱县正北髙是山即呕夷之水也明史地理志浑源州南有翠屏山水出焉与呕夷水合灵邱县有枪峯山即髙是山呕夷水出焉其説与二经不同读史方舆纪要唐河在唐县西三十里古呕夷水也与二经合锥指引蔚州志谓州南七里有翠屏山水出其东即髙是之别名南接灵邱县界与明史又异要当以山海经水经为正又案地理今释谓恒水自直真定府阜平县龙泉闗北流经大山为大水亦曰沙水云云葢本晁氏今之恒水西南流至真定府行唐县东流入于滋之説考沙水发源山西繁畤县白坡头流迳直阜平曲阳行唐新乐读史方舆纪要大山在阜平县西北五十里稍东为小山音孤以水所迳而名是山以水为名畿辅通志沙河流迳大山又名水是水以山为名二説虽不同然恒与沙逈然两水固不可合而为一也又案水今名唐河出山西灵邱县入直广昌县迳唐县过完县曲阳定州至祁州合滋沙二水过博野安平蠡县髙阳由安州入白洋淀考水经叙水所迳先曲阳后唐县今唐河自入倒马闗由唐县北迳完县西又由完县西迳唐县南再迳曲阳县东与昔少异当是古今疆域不同故也至山海经谓水入河水经谓水入易而今入淀葢自合滋沙二水于祁东迳博野蠡县又东迳肃寜髙阳自河间北流归淀明正徳中蔺家圈口北决遂由玉田绪口北入髙阳是为马家河至安州之桐口村入淀迳肃寜之河遂废康熈四年又决布里河北流至安州之冯村入淀马家河上下流亦淤畿辅通志谓唐河故渎在河间任邱二县境此合易之故渎也自明迄今入淀之处又凡再徙而入河故渎不可考矣此恒水下流之变迁也
　　又案衞水出灵夀县良同村流四十里入滹沱滹沱出山西太原府繁畤县泰戯山由雁门入直流迳二省几及千里大小判别尤非恒之此故水经于恒有通称之説而衞滹沱不闻是也陆清献畿辅地图记滹沱河在真定府南八里发源山西流经直灵夀平山绕真定府城南歴藁城晋州束鹿至冀州防漳二河过衡水武邑武强至河间府献县为二支一东流为盐河一南流交河县抵青县岔河口入衞水经注漳水迳武邑郡南又东迳武强县北又东北迳武隧故城南白马河注之上承虖池东迳乐乡县北饶阳县南又东南迳武邑郡北而东入衡水谓之交津口此滹沱衡漳滙流处也方舆纪要衡漳滹沱皆入大陆泽正徳十年漳徙而南明年滹沱徙而北万歴中滹沱复南徙武强合漳河后又滙漳于冀州今漳河南徙已不复与滹沱滙而滹沱至冀州入以大就小下流不畅上流之势弥横矣
　　又案方舆纪要饶阳北有铁灯竿河滹沱自此决入蠡县与滋沙唐混流谓之铁灯竿水是则明代滹沱不徙南滙漳且北滙唐矣所谓决入蠡县者其支流而非经流也方舆纪要又谓晋州之鸦儿河饶阳之饶河皆滹沱支流云
　　又案滹沱南徙滙漳河在顺治初漳河南徙不复与滹沱滙在康熈中其入衞则如故故陆清献以衞白二河为直诸河之纲百年来水道变迁不一而足然今京北诸河犹皆入白京西南诸河犹皆入衞于至变之中有不变者存岂非天地自然之道耶
　　又曰冀州有三大陆一在钜鹿郡北班固系诸禹贡又名钜鹿泽吕氏春秋云赵有钜鹿又名广阿泽尔雅晋有大陆孙炎云今钜鹿县广阿泽是也此真禹贡之大陆也一在河内修武县【古邑秦置修武县其故城在今获嘉县西北】左传定公元年魏献子田于大陆还卒于杜预云大陆疑即吴泽陂近是也一在太原邬县【今为介休县地】班固云九泽在县北是为昭余祁并州薮郦道元云吕氏春秋谓之大陆是也斯二者皆非禹贡之大陆也
　　观承案大陆泽锥指考之最悉今在任县境东北隅才八百顷耳西南受顺广二府之水北归寜晋泊泊之大三倍于泽相去三十余里其间村落碁布秋水时至常苦泛溢考古时大陆泽起自钜鹿讫于束鹿中跨平乡任县隆平寜晋冀州深州而今止任寜二邑已分为二夺泽之地以田以庐水发无所容焉得不为民患方舆纪要胡卢河在寜晋县东南二十里即禹贡之大陆泽今乃以泽归任县而寜晋称泊亦流俗之譌也
　　又案禹时大陆为河所经故一曰大陆既作一曰至于大陆其不言泽者举泽不足以槩大陆举大陆则泽在其中省文也尔雅髙平曰陆河迳髙平之地潴而为泽故又曰广河泽是则泽以地得名胡氏释禹贡必谓是地非泽固哉髙叟之为诗也
　　夹右碣石入于河
　　锥指传曰碣石海畔山正义曰地理志碣石山在北平骊城县西南是碣石为海畔山也苏氏曰河自碣石山南渤海之北入海夹挟也自海入河逆流而西右顾碣石如在挟掖也
　　地理今释碣石案汉书地理志云大碣石山在右北平郡骊城县西南武帝纪注文頴云碣石在辽西絫县絫县今罢入临渝此石着海旁葢骊城即今直永平府抚寜县絫县即今昌黎县二县壌地连接杳无碣石踪迹而海水荡灭之説又荒诞不可信考肇域志云山东济南府海丰县有马谷山即古碣石刘文伟亦以马谷山在古九河之下合于禹贡入河入海之文断爲碣石无疑近世论碣石者惟此説庶几近之
　　蕙田案碣石自汉志后其説不一据汉志右北平骊成县下云大碣石山在县西南莽曰碣石辽西郡絫县下云有碣石水南入官不言有山及文頴注武纪始有絫县之説与班异其地当在今昌黎县东絫县故城之南水经曰碣石在辽西临渝县南水中郦注云大禹凿其石右夹而纳河秦始皇汉武帝皆常登之海水西侵嵗月逾甚而苞其山故言水中矣又云汉司空掾王璜言碣石在海中信而有征胡朏明宗其説辨论极详谓今海中无此山碣石之亡当在魏齐之世此主海水荡灭之説者也而元王充耘有合口御河入海处石山耸立俗呼为竭石明刘世伟又云海丰县北马谷山疑即古之碣石胡朏明皆非之至于括地志谓在卢龙县南唐志及寰宇记则又云石城县有碣石都无足据学者阙其疑可也
　　观承案碣石自当阙疑夹右亦不可强解然有一説夹即古陜字此葢总序冀州贡道西自陜右东自碣石俱已入于河入河则达帝都矣如西河渭汭总括雍州之例耳此説固自可存
　　胡氏渭曰冀州为中土古轩辕陶唐有虞夏后殷人所都及实沈台骀孤竹之封皆在焉春秋时可考者晋【古实沈之虚唐人是因以服事夏商及周成王灭之以封弟叔虞为唐侯至子燮改名曰晋】魏霍冀黎【书西伯戡黎即此今为黎城县】郇【或作荀】贾沈姒蓐黄【帝封台骀于汾川沈姒蓐黄实守其祀】潞赤狄鄘衞【始封在朝歌】邢共凡原雍邘虞檀温中山鼓肥鲜虞蓟北燕韩无终山戎凡三十五国战国时属燕赵魏而秦衞亦兼得其地秦并天下置三十六郡此为钜鹿邯郸上谷渔阳右北平辽西河东上党太原代郡雁门云中三川【北境是】汉武置十三州此为冀州【领郡国九】幽州【领郡国十】并州【领郡九】后汉魏晋并因之【晋冀州领郡国十三幽州七并州六】南北朝土地分裂増置渐多不可胜纪唐承隋制州即是郡贞观初因山川形便分天下为十道开元中又析为十五道此为河北道之汲郡【衞州】邺郡【相】广平【洺】钜鹿【邢】信都【冀】赵郡【赵】常山【镇】博陵【定】河间【瀛】文安【莫】饶阳【深】上谷【易】范阳【幽】顺义【顺】归化【分顺州置】归徳【燕】妫川【妫】渔阳【蓟】宻云【檀】北平【平】柳城【营】等郡河东道之河东【蒲州】绛郡【绛】陜郡【陜北境是】平阳【晋】髙平【泽】上党【潞】乐平【仪】阳城【沁】大寜【隰】文城【慈】西河【汾】太原【并】昌化【石】雁门【代】定襄【忻】安边【蔚】马邑【朔】云中【云】等郡又都畿之河内郡【懐州】闗内道之单于大都防府案以上通典所列信都当全属兖邺郡之内黄尧城临河汲郡之黎阳东境当分属兖以今舆地言之山西太原平阳汾州潞安大同五府泽辽沁三州河南则懐庆衞辉彰徳三府【唯衞辉之胙城县旧在大河之南当属兖】直则顺天永平保定广平顺徳五府及真定河间二府之西北境【当以汉时漳水故道为界水西属冀水东属兖】大名府濬县之西境【以宿胥故渎为界西属冀东属兖】又新置宣化府【旧为万全都司】及故辽东都司之西境【以大辽水为界西属冀东属青】其北则逾塞直抵隂山下西起东受降城之北东讫于大辽水皆古冀州域也
　　济河惟兖州
　　锥指传曰东南据济西北距河渭案济自菏又东北防于汶又北东入于海此兖之东南与豫徐青分界处河自大伾北过降水至于大陆又北播为九河同为逆河入于海此兖之西北与冀分界处　东南据济与豫分界当自兖州府之曹州始何以知之案导水济入河溢为荥东出于陶邱北又东至于菏菏泽在今定陶县境经系诸豫雷夏在今曹州境经系诸兖故知二泽之间为兖豫之界也济水至曹州西分为二水一水东南流为菏水一水东北流入钜野泽为济渎春秋僖公三十一年取济西田左传云分曹地自洮以南东傅于济郦道元云济水自是东北流出巨泽即此地也济水又北过东昌府之濮州范县东与徐分界又北为阳谷茌平东与青分界转东为济南府之齐河济阳齐东青城又东为青州府之髙苑博兴乐安【乐安县东北一百十里有琅槐故城汉属千乘郡济水入海处也】南与青分界今歴城以东有小清河即济水入海之故道其北为兖南为青也　西北距河与冀分界河自今河南衞辉府胙城县北东至直大名府濬县大伾山西折而北经河南彰徳府界中又东北经直广平顺徳真定河间四府界中东入于海此禹河之故道曲周以下即汉时漳水之所行也
　　九河既道
　　锥指传曰河水分为九道在此州界平原以北是正义曰河从大陆东畔北行而东北入海冀州之东境至河之西畔水分大河东为九道故知在兖州之界平原以北是也释水载九河之名云徒骇太史马颊覆釡胡苏简絜钩盘鬲津也汉书沟洫志成帝时河隄都尉许商上书曰古记九河之名有徒骇胡苏鬲津今见在成平东光鬲县界中自鬲津以北至徒骇其间相去二百余里是知九河所在徒骇最北鬲津最南葢徒骇是河之本道东出分为八枝也许商上言三河下言三县则徒骇在成平胡苏在东光鬲津在鬲县其余不复知也尔雅九河之次从北而南既知三河之处则其余六者太史马颊覆釡在东光之北成平之南简絜钩盘在东光之南鬲县之北也其河填塞时有故道郑元云今河间弓髙以东至平原鬲津往往有其遗处夏氏曰九河之名出于一时之偶然初无义训李巡孙炎郭璞皆附防曲为之説渭案汉成平东光属勃海郡鬲县属平原郡弓髙属河间国今直河间府交河县东有成平故城东光县东有东光故城阜城县西南有弓髙故城山东济南府徳州北有鬲县故城皆汉县也葢河自大陆以北禹疏为九道以杀其势然后恒衞可得而治大陆尽为良田也
　　地理今释案孔頴达九河疏徒骇在成平胡苏在东光鬲津在鬲县此祖汉许商徒骇最北鬲津最南之言也其余六者复据尔雅九河之次谓太史马颊覆釡在东光之北成平之南简絜钩盘在东光之南鬲县之北蔡传以太史河不知所在又合简絜为一与孔疏异今考直河间府沧州【自唐迄元沧州治清池县】之西交河县【汉成平县】之东北六十里有徒骇河汉书地理志所谓滹沱河民曰徒骇河是也山东济南府平原县北有笃马河东北经陵县徳平商河【隋唐为滴河县】乐陵诸县界其流或防或续相传即马颊河也济南府徳州有覆釡河东北至海丰县入海河间府东光县东南有胡苏河东经寜津县【唐临津县】沧州【汉饶安县在州东南】庆云县【隋唐为无棣县】界至海丰县入海河间府南皮县城外有简河絜河二河相去最近济南府乐陵县东南有钩盘河自平原徳平二县界流入至海丰县东入海徳州西南有鬲津河东经吴桥寜津徳平乐陵庆云诸县界至海丰县大沽口入海其太史河据齐乗在清沧二州之间明一统志亦云在南皮县北今其地虽无显迹然以孔疏参之明一统志亦非无据葢九河故道自春秋时已湮废迁徙汉唐以来诸儒访求古迹就所见之防港絶潢指为某河某河似乎是非不可知然河自大陆以北顺势下趋禹时九河自当在徳州以上河间数百里之地考之于古騐之于今是亦可信也已
　　阎氏若璩曰余尝往来燕齐西道河间东履清沧熟访九河故道葢昔北流衡漳注之河既东徙漳自入海北流之漳古徒骇河欤逾漳而南清沧二州之南有古河隄岸数重地皆沮洳沙卤太史等河当在其地沧州之南有大连淀西逾东光东至海此非胡苏河欤淀南至西无棣县百余里间有曰大河曰沙河皆濒古隄县北地名八防口县城南枕无棣沟兹非简絜等河欤东无棣县北有陷河濶数里西通徳棣东至海兹非所谓钩盘河欤濵州北有士伤河西逾徳棣东至海兹非鬲津河欤士伤河最南比他河差狭是为鬲津无疑也【此本夏彛仲之言】蔡氏集传乃曰自汉以来讲求九河皆无依据祖王横之言引碣石为证谓九河已沦于海余案禹贡文北过降水至于大陆又北播为九河同为逆河入于海大陆在邢赵深三州之地尔雅之广阿泽也去海岸已数百里又东至海中始叙九河则大陆与九河相离千里如是之逺而絶无表志不合禹贡之文其不可信一也王横谓海溢出浸数百里而青兖营平郡邑不闻有漂没之处而独浸九河其不可信二也今平原迤北清沧之间虽为树艺城邑相望而地形河势髙隠曲折往往可寻但禹初为九厥后或三或五迁变多寡不同必欲按名而索故致后儒纷纷之论
　　胡氏渭曰汉时言九河以为不可考者平当云九河今皆寘【与填同】灭冯逡云九河今既灭难明王横云九河之地已为海所渐是也然许商所言实有其地就三河推之其余大槩可知九河岂真湮灭无遗迹邪而近世学者又患求之太详凡后人所凿以通水而被新河以旧号者悉据以为禹之九河杜氏通典于许商所得之外又得其三钩盘在景城郡界马颊覆釡在平原郡界惟太史简絜三河未详处所而史记正义云简在贝州歴亭县界舆地广记云简絜在临津金地理志云南皮县有洁河明一统志云太史河在南皮县北则此三河者亦皆犂然有其处所矣以汉人所不能知而一一胪列如此可信乎不可信乎蔡传云或新河而载以旧名或一地而互为两説皆似是而非无所依据此言是也求九河者正不必尺寸皆合于禹之故道亦不必取足于九许商言自鬲以北至徒骇间相去二百余里今河虽数移徙不离此域韩牧以为可略于禹贡九河处穿之纵不能为九但为四五宜有益此真通人之见知此者可与穷经可与治水矣
　　雷夏既泽灉沮防同
　　锥指传曰雷夏泽名灉沮二水防同此泽正义曰地理志云雷泽在济隂成阳县西北渭案今山东兖州府曹州东北六十里有成阳故城北与东昌府濮州接界雷夏在曹之东北濮之东南史记云尧作游成阳舜渔于雷泽即此灉沮二水汉志无文括地志曰雷夏泽在濮州雷泽县郭外西北【通典雷泽县本汉成阳县元和志雷泽县西北至濮州九十里案北齐废成阳隋复以其地置雷泽县唐宋因之金又废今曹州东北六十里故雷泽城是】灉沮二水在泽西北平地元和志曰灉水沮水二源俱出雷泽县西北平地去县十四里又曰雷夏泽在县北郭外灉沮二水防同此泽与孔传符矣地理今释雷夏今山东东昌府濮州东南有雷泽接曹州界水经注云雷泽在大成阳故城西北十余里其陂东西二十余里南北十五里即舜所渔也元和志灉水沮水俱在濮州雷泽县西北平地去县四十里九域志濮州有沮沟即禹贡灉沮防同是也宋时河决曹濮间灉沮源适当其冲久而泥滓填淤二水遂涸蔡传乃欲以汳睢当之非是韩汝节云汳睢在豫徐之境无与于兖州而兖州自有灉沮也
　　浮于济漯达于河
　　锥指传曰济漯两水名正义曰地理志云漯水出东郡东武阳县至乐安千乗县入海过郡三行千二十里其济则下文具矣渭案今山东东昌府朝城县西有东武阳故城青州府髙苑县北有千乘故城皆汉县河谓南河之尾漯首受河处也孟子曰禹疏九河瀹济漯皆在兖域而经于济漯不言施功以贡道见之曰浮于济漯则二水之治可知矣
　　地理今释漯今山东东昌府朝城县北有漯河济南府禹城县西二里有漯河一名源河俗又名土河东北入临邑县界案朝城汉之东武阳县髙苑汉之千乗县禹城汉之髙唐县也葢漯水本出髙唐至千乗入海自禹导河至大伾始分河之一支【史记禹厮二渠以引其河注其一则漯川】东北流首经东武阳至髙唐合漯水自合漯水则髙唐以南武阳以北之河皆被以漯名矣故汉志于平原郡髙唐注则云漯水所出于东郡东武阳则云禹治漯水东北至千乘入海疏解漯水源流固自了然蔡传未究斯防又误解程大昌此河乃汉河元非禹河之语竟不知漯水所在善乎陈师凯书传旁通曰程氏之意非指漯为汉河葢指漯入河处所受河水乃汉以后所徙顿邱之河非禹时澶相以北之河其漯水仍以东武阳为是也
　　胡氏渭曰兖州有古帝颛顼之虚【杜预曰东郡濮阳县故帝颛顼之虚故曰帝邱】鬲观有穷昆吾韦顾之封皆在焉春秋时可考者衞【文公迁于楚邱成公又迁于帝邱】郕胙燕【南燕姞姓】凡四国战国时为衞魏宋齐赵五国地秦并天下置东郡砀郡【东北境是】齐郡【北境是】钜鹿上谷【二郡东境是】汉复置兖州【领郡国八】后汉魏晋并因之唐为河南道之灵昌【滑州】濮阳【濮】济阳【济】东平【郓】等郡河北道之清河【贝州】魏郡【魏】博平【博】平原【徳】乐安【棣】景城【沧】等郡案以上通典所列有当往属者东平之须昌钜鹿宿城及夀张之东境【此为东原大野之地须昌宿城夀张三县故城并在今东平州界钜野故城在今钜野县西】鲁郡之任城龚邱【任城今为济寜州及嘉祥县之东境龚邱今为寜阳县并在古济水东】改属徐济隂之南华【在菏泽西今为东明县】灵昌之匡城【在南华西今为长垣县】改属豫济阳之长清【今属济南府】及东阿之东境【今东阿县是】平隂之北境改属青其南境改属徐也【平隂侧岱跨南北故分属青徐】又有当来属者冀域信都郡及邺郡之内黄尧城临河【内黄尧城二县故城并在今内黄县界临河故城在今滑县北】汲郡之黎阳东境其豫域则济隂之乗氏也【乗氏在菏泽东今为曹州】以今舆地言之河南衞辉府之胙城县【胙城本在河南自金明昌五年河徙出县南而县始为河北地】直大名府【唯濬县之西境当属冀长垣东明二县当属豫】及真定河间二府之东南境【当以汉时漳水故道为界东南属兖西北属冀】山东则东昌府其兖州府则曹州阳谷夀张郓城济南青州二府则西北境【当以汉时济水故道为界西北属兖东南属豫徐青】皆古兖州域也
　　海岱惟青州
　　锥指传曰东北据海西南距岱顔氏【师古】曰岱即太山也渭案成王赐太公履曰东至于海季札闻齐音曰表东海者其太公乎齐湣王谓张仪曰齐僻陋隠居东海之上是东据海也而传兼言北楚子谓齐侯曰君处北海苏秦説齐王曰北有勃海葢自今成山以至乐安者是也故云东北据海然自朝鲜以至日照皆青也所遗多矣专言东则固可该琅琊与朝鲜也地理志岱在泰山郡博县西北今山东济南府泰安州东南有博故城山在州北五里于故城为西北也公羊传曰越在岱隂齐苏秦説齐王曰南有泰山史记曰泰山之阳则鲁其隂则齐岱主南言与徐分界也而传兼言西则岱不足以表其界葢青西以济为兖界齐语正封疆西至于济其明征也北自琅槐以西亦以济为兖界故王莽改汉齐郡曰济南而经不言济者蒙兖济河之文从可知也传兼言西则欲宻而反踈甚矣説经之难也　青之东境登莱二府之地斗入大海中东西长八九百里形如吐舌史记齐世家云齐自泰山属之琅邪北被于海膏壤二千里葢并登莱计之也海水自日照县东与徐分界　岱南与徐分界处尝考齐长城故址而约略得之管子曰长城之阳鲁也长城之隂齐也是春秋时已有长城矣竹书纪年曰梁惠成王二十年齐筑防以为长城城縁河径泰山千余里东至琅邪台入海齐记曰齐宣王乗山岭之上筑长城东至海西至济州千余里水经注云济水自临邑县东又北迳平隂城西京相璠曰平隂齐地在济北卢县故城西南十里【今长清县西南二十五里有卢县故城】南有长城东至海西至济河道所由名防门去平隂三里齐侯堑防门即此也其水引济故渎尚存又云朱虚县泰山上有长城【泰山东泰山也亦名小泰山在临胊县南百里朱虚故城在县东】西接岱山东连琅邪巨海千有余里葢田氏之所造括地志云长城西北起济州平隂县縁河歴泰山北冈上经齐州淄州东至宻州琅邪台入海【台在州治诸城县东南百四十里琅邪山上】元和志云故长城首起平隂北二十九里通典云卢县有长城东至海苏代説燕王曰齐有长城钜防钜防即防门也寰宇记云诸城县南四十里有长城东南自海迤逦上大朱山尽州南界二百五十里【大朱山南距琅邪台六十里】今案齐长城横絶泰山緜地千余里自平隂而东歴肥城【在县北】长清【在县南】泰安【在州西北六十里】莱芜【在县北】淄川【在县南】沂水【在县北九十五里】临朐【在县南又有穆陵闗在大岘山上西接沂水县界】莒州【在州北】以讫于诸城【在县南七十里】皆有故阯此虽后人所筑然皆因冈阜自然之势为之禹时青徐分界亦必以此也　青西及北以济为界郑渔仲云不言济者以兖州见之也案水经注济水自临邑过平隂卢县歴城台县梁邹临济安平乐安利县至琅槐入海以今舆地言之平隂长清齐河歴城界中之大清河及章邱邹平长山新城髙苑博兴乐安界中之小清河即汉时济水防汶入海之故道古青兖分界处也　青之东北界无可考疏云越海而有辽东之地恐未尽通典云青州之界东跨海从岱山东歴宻州东北经海曲莱州越海分辽东乐浪三韩之地西抵辽水此説近是然三韩地太逺而元菟不可遗窃疑汉武所开二郡皆古嵎夷之地在青州之域者而三韩不与焉葢嵎夷羲和之所宅朝鲜箕子之所封不应在化外先儒但云有辽东非也汉书言东夷天性柔顺异于三方之外故孔子悼道不行设浮于海欲居九夷后汉书言东夷率皆土著喜饮酒歌舞或冠弁衣锦器用俎豆所谓中国失礼求之四夷者也观其土俗则青之东北界不止于辽东明矣史记秦始皇本纪云地东至海暨朝鲜北据河为塞并隂山至辽东朝鲜列传云自始全燕时略属真番朝鲜为置吏筑鄣塞秦灭燕属辽东外徼燕秦之所经略葢禹贡嵎夷之地唐一行所谓北戒山河抵恒山之右乃东循塞垣至濊貊朝鲜以限戎狄者是也　明辽东都指挥使司兼辖汉辽东西二郡之地都司城西四百二十里为广寜衞本辽东无虑县也衞西幽州域衞东营州域都司城东至鸭緑江五百六十里与髙丽分水太康地志云乐浪遂成县有碣石长城所起通典云在今髙丽旧界葢即蒙恬所筑起临洮至辽东者也东汉以来故阯湮没都司城北至三万衞三百三十里古肃慎氏地衞西有开元城金置防寜府号为上京禹贡青州之北界当极于此衞东北距长白山千余里其水北流为混同江南流为鸭緑江唐书东夷传云髙丽马訾水出靺鞨之白山色若鸭头即此江也都司城南至旅顺海口七百三十里去登州不逺顺风帆信宿可达明初辽东士子附山东乡试后以渡海之艰改附顺天犹周之并营于幽也
　　嵎夷既略
　　锥指传曰嵎夷地名正义曰即尧典宅嵎夷是也金氏曰青州实跨海而有东夷兼尧命羲和宅嵎夷以正东之景故特表于前
　　潍淄其道
　　锥指传曰正义曰地理志云潍水出琅邪箕屋山【山见説文班志无之此误増】北至都昌县入海过郡三行五百二十里淄水出泰山莱芜县原山东北至博昌县入海【今汉书本作入泲】渭案都昌属北海郡博昌属千乗郡今山东青州府莒州东有箕县故城益都县西南有莱芜故城博兴县东南有博昌故城莱州府昌邑县西有都昌故城皆汉县也
　　日知録顾氏炎武曰潍水出琅邪郡箕屋山【在今莒州西北九十里】书禹贡潍淄其道左传襄公十八年晋师东侵及潍是也其字或省水作维或省糸作淮又或从心作惟总是一字
　　地理今释淄水出今青州府益都县西南顔神镇东南二十五里岳阳山即原山也其山接济南府章邱淄川莱芜三县淄水出于山之东谷东北流至青州府夀光县北由清水泊入海禹时淄水入海不入济水经注叙述甚明史记河渠书亦云禹治水之后于齐则通菑济之间是二水不通可知蔡氏因汉书淄水入泲一语云淄水东入济非是
　　莱夷作牧
　　锥指顔氏曰莱夷莱山之夷也林氏曰史记齐世家太公东就国莱夷来伐与之争营邱左传夹谷之防莱人欲以兵刼鲁侯孔子曰两君合好而裔夷之俘以兵乱之莱之为夷无疑矣先儒但以为地名非也渭案今莱州登州二府皆禹贡莱夷之地
　　浮于汶达于济
　　锥指正义曰地理志云汶水出泰山莱芜县原山西南入济渭案此经蒙兖之文曰达于济则由漯以入河可知矣其东北境径浮济不必从汶也　以今舆地言之汶水自莱芜歴泰安肥城寜阳至东平入济合流以注于海此禹迹也迨元人引汶絶济为防通河明永乐中又筑戴村坝遏汶水尽出南旺以资运而安山入济之故道填淤久矣
　　地理今释汶水出今山东济南府莱芜县其源非一合流于泰安州之静安镇谓之大汶又有小汶出新泰县宫山之下至徂徕山南入大汶【水经注有牟汶北汶柴汶】汶水旧由安民亭合济水东北入海自明永乐九年于东平州东六十里筑戴村坝尽遏汶水出南旺南北分流南流达于济寜州防沂泗诸水入淮者十之四北流达于临清州防漳衞诸水入海者十之六矣胡氏渭曰青州有古爽鸠氏之虚为季崱有逢伯陵蒲姑氏之所因及斟灌斟寻寒过之封皆在焉春秋时可考者齐纪谭州夷介莱凡七国战国时为齐燕二国地秦并天下置齐郡琅邪【东境是】辽东汉复置青州【领郡国六】后汉魏并因之【领郡国五】晋分置平州【青州领郡国六平州领郡国五】后改曰幽州唐为河南道之北海【青州】济南【齐】淄川【淄】髙宻【宻】东莱【莱】东牟【登】等郡河北道之安东都防府案以上通典所列髙宻之莒县及诸城之南境当往属徐又有当来属者兖域济阳之卢县及东阿之东境【后汉谷城县地在济东者即今东阿县】平隂之北境徐域鲁郡干封莱芜之北境是也以今舆地言之山东登州莱州二府其青州府则益都临淄昌乐安邱夀光临朐及诸城髙苑博兴乐安之南境济南府则肥城长清歴城章邱邹平长山新城淄川及泰安莱芜之北境兖州府则唯东阿及平隂之北境【三府之地南以齐长城故址与徐分界西及北以汉时济水故道与兖分界】其东北跨海为故辽东都司之东境及朝鲜国皆古青州域也
　　右禹贡冀兖青三州













　　五礼通考卷二百一
&lt;经部,礼类,通礼之属,五礼通考&gt;
　　钦定四库全书
　　五礼通考卷二百二
　　刑部尚书秦蕙田撰
　　嘉礼七十五
　　体国经野
　　书禹贡海岱及淮惟徐州
　　锥指传曰东至海北至岱南及淮渭案地理志桐栢大复山在南阳平氏县东南淮水所出东南至淮陵入海【陵当作隂字之误也】过郡四行三千二百四十里徐西不言所至然尔雅云济东曰徐州则知其西亦距济海自江南山阳县东折而西北为淮水入海之口其北岸则安东县也是为徐域海自县东而北歴海州东中有郁林山【亦名郁州北齐置东海县元和志云本汉贑榆县地俗谓之郁洲亦谓之田横岛】又北歴贑榆县东又东北歴山东日照县东又东北歴诸城县东至琅邪台过此则为青域矣　徐北至岱岱之西南为东平其南为泰安所谓汶阳之田者也东南为莱芜新泰沂州莒州诸城皆以长城故阯与青分界　淮水今自鳯阳府夀州界【州在淮南】东流经懐逺五河泗州南又东北经淮安府清河县南与黄河合又东经安东县南而东北入于海中流与分界故曰南及淮也　岱济之间与兖分界葢在东平汶上钜野之西济淮之间与豫分界葢在金乡砀山宿州懐逺之西
  </div>
  <div class="pagination">
   <a href="五礼通考_page322.html">
    上一页
   </a>
   <span>
    ...
   </span>
   <a href="五礼通考_page318.html">
    318
   </a>
   <a href="五礼通考_page319.html">
    319
   </a>
   <a href="五礼通考_page320.html">
    320
   </a>
   <a href="五礼通考_page321.html">
    321
   </a>
   <a href="五礼通考_page322.html">
    322
   </a>
   <span class="current-page">
    323
   </span>
   <a href="五礼通考_page324.html">
    324
   </a>
   <a href="五礼通考_page325.html">
    325
   </a>
   <a href="五礼通考_page326.html">
    326
   </a>
   <a href="五礼通考_page327.html">
    327
   </a>
   <a href="五礼通考_page328.html">
    328
   </a>
   <span>
    ...
   </span>
   <a href="五礼通考_page324.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
