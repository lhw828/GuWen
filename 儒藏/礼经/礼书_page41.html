<!DOCTYPE html>
<html>
<head>
    <meta charset="UTF-8">
    <title>礼书 - 第 41 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书 - 第 41 页/共 66 页</h1>
    <div class="content">









　　表貉
　　诗曰是类是祃尔雅曰类祃师祭也礼记祃于所征之地公羊曰甲午祠兵小宗伯凡王之防同军旅甸役之祷祠肄仪为位肆师凡四时之大田猎祭表貉则为位【貉读为十百之百于所立表之处为师祭造军法者祷气势之増倍也其师葢蚩尤或曰黄帝】甸祝掌四时之田表貉之祝号大司马中春教振旅有司表貉誓民鼓遂围禁中冬教大阅既陈乃设驱逆之车有司表貉于陈前汉书称髙祖祠黄帝蚩

　　尤于沛庭先儒或以蚩尤为天子或以为庶人其详不可以考然管仲称蚩尤作劔防史记称黄帝与蚩尤战于版泉葢军法之兴始于此也故后世祭之周官言貉诗与礼记尔雅言祃其实一也貉之祭葢使有司为之而立表于陈前肆师为位甸祝掌祝号既事然后誓众而师田焉周官所谓表祃誓民是也古者将射则祭侯将卜则祭先卜将用火则祭爟将用马则祭马祖然则将师田而貉祭者不特为祷而已也唐制祃祭为坛壝设瘗塪皇帝斋于行宫从官斋于军幕置甲胄弓矢于神座之侧建矟于神座之后而牲币牺象皆有仪度然古人祭于立表之处则无坛壝其置甲胄弓矢于神座之侧建矟于神座之后理或有之司几筵甸役则设熊席右漆几郑氏以为祭貉之礼误也
　　四望
　　书曰望于山川至于岱宗柴望秩于山川又曰柴望大告武成诗曰时迈巡狩告祭柴望礼记曰至于岱宗柴而望祀山川周礼小宗伯祀五帝于四郊四望四类亦如之大宗伯国有大故则旅上帝及四望典瑞两圭有邸以祀地旅四望璋邸射以祀山川司服毳冕以祀四望山川大司乐奏姑洗歌南吕舞大磬以祀四望奏防賔歌函钟舞大夏以祭山川男巫掌望祀望衍旁招以茅牧人望祀各以其方之色牲毛之大祝国将有祀于四望则前祝春秋鲁僖公免牲犹三望左氏曰望郊之细也宣公不郊而望左氏曰望郊之属也公羊曰天子有方望之事无所不通三望者何泰山河海也楚昭王曰三代命祀祭不越望【哀公六年】江汉睢漳楚之望也祸福之至不过是也寡人虽不敏河非所获罪也韩宣子谓子产曰寡君寝疾并走羣望【昭七年】周共王有宠子五人无适立焉乃有大事于羣望【昭七年】晋语成王盟诸侯于岐阳楚为荆蛮置茆蕝设望表与鲜卑守燎三正记郊后必有望
　　天子四望达于四方鲁三望泰山河海而已书曰海岱及淮为徐州诸侯之望皆其境内之名山大川也望虽以名山大川为主而其实兼上下之神故诗于柴望言怀柔百神及河乔岳周礼于望皆言祀而不言祭又典瑞四望与山川异玉大司乐四望与山川异乐左氏曰望郊之细也又曰望郊之属也公羊曰方望之事无所不通则望兼上下之神可知矣郑司农释大宗伯曰四望日月星海杜预释左传曰望祀分野之星及封内山川许慎曰四望日月星辰河海大山其説葢有所受之也郑康成释大宗伯曰四望五岳四渎释大司乐又兼之以司中司命风师雨师释舞师又以四望为四方其言异同不可考也望之礼有二而其用不一男巫掌望祀望衍郑氏读衍为延谓望祀有牲与粢盛望衍用币致神而已然郑氏于大祝衍祭亦以为延祭礼文残缺不可考也望祀或设于郊天之后或设于巡狩之方或旅于大故之时则望有常有不常之祀也崔灵恩谓四望之祭嵗各有四不知何据然也望祀其兆四郊其牲各放其方之色其乐姑洗南吕大防其玉两圭有邸其服毳冕其位茆以辨之而植表于其中周礼所谓旁招以茆晋语所谓置茆蕝设表望是也白虎通谓周公祭泰山以召公为尸其言虽无经见要之宗庙之尸用同姓非宗庙之尸用异姓
　　祭四方
　　周礼大司马春祭社秋祀祊舞师教帗舞帅而舞社稷之祭祀教羽舞帅而舞四方之祭祀诗曰以我牺羊以社以方又曰方社不暮古者言社必及方则社为民祈方为民报祈在春报在秋诗言来方禋祀明堂位言春社秋省则秋省敛而因祀焉此所谓来方禋祀也郑康成释曲礼谓四方五官之神【东勾芒南祝融与黎西蓐收北防】释舞师谓四方四望也康成从先郑之説释大宗伯谓四方百物八蜡也然鬯人四方在山川之下大司乐四望在山川之上则四方非四望也舞师教羽舞帅而舞四方之祭祀鼓人凡祭祀百物之神鼓兵帗舞者则四方非百物也五官之説亦不可考大司马于社言祭则地示也于礿烝言享则人鬼也于方言祀葢兼上下之神也祀之之礼其位四郊其鬯蜃尊【鬯人凡山川四方用蜃】其舞皇舞【舞师教羽舞帅而舞四方之祭祀】其牲体则疈之其牲色则各以其方之色而已诗曰以我牺羊以社以方周礼小司徒小祭祀共牛牲则四方之祭不特用羊而已诗言牺羊者孔颖达言牺以见纯明非特羊也颖达之言则是谓牺为纯误矣





　　礼书卷九十一
　　钦定四库全书
　　礼书卷九十二
　　宋　陈祥道　撰













<经部,礼类,通礼之属,礼书,卷九十二>








　　社稷
　　王社
　　周礼内宰凡建国佐后立市祭之以阴礼【郑司农云祭之以阴礼者市中之社先后所立社也】大司徒设其社稷之壝而树之田主各以其野之所宜木遂以名其社与其野【社稷后土及田正之神壝坛与堳埓田主田神后土田正之所依也诗人谓之田祖所宜木谓若松栢栗也若以松为社者则名松社之野以别方靣】小司徒凡建邦国立其社稷正其畿疆之封【防九畿】封人掌设王之社壝为畿封而树之【壝谓坛及堳埓也畿上有封若今时界矣不言稷者稷社之细也】凡封国设其社稷之壝封其四疆【封国建诸侯立其国之封】造都邑之封域者亦如之令社稷之职【将祭之时令诸有职事于社稷者也郊特牲曰唯为社事单出里唯为社田国人毕作唯为社丘乘共粢盛所以报本反始也】鼓人以灵鼓鼓社祭【社祭祭地示也】州长若以嵗时祭州社则属其民而读法舞师掌教帗舞帅而舞社稷之祭祀牧人阴祀用黝牲毛之【阴祀祭地北郊及社稷】媒氏凡男女之阴讼聴之于胜国之社其附于刑者归之于士【胜国亡国也亡国之社奄其上而栈其下使无所通】大宗伯以血祭祭社稷【阴祀自血起贵气臭也社稷土谷之神有徳者配食焉共工氏之子曰勾龙食于社有厉山氏之子曰柱食于稷汤迁之而祀弃】王大封则先告后土【后土土神也黎所食者】小宗伯掌建国之神位右社稷左宗庙凡天地之大烖类社稷宗庙则为位【祷祈礼轻类者依其正体而为之】若大师则帅有司而立军社奉主车肆师次祀用牲币【谓次祀又有社稷】凡师甸用牲于社宗则为位【社军社也宗迁主也】封于大神【社及方岳也】凡师不功则助牵主车社之日涖卜来嵗之稼【社祭土取财焉】鬯人凡祭祀社壝用大罍司服祭社稷五祀则希冕大司乐乃奏太簇歌应钟舞咸池以祭地示【地示所祭于北郊谓神州之神及社稷】大祝国有大故天灾弥祀社稷祷祠大师宜于社设军社【郑司农曰设军社以春秋传曰所谓军以师行袚社衅鼓祝奉以从者也】及军归献子社则前祝大防同宜于社建邦国先告后土用牲币【后土社神也】大社有寇戎之事则保郊祀于社【郑司农云谓保守郊祭诸祀及社无令寇侵犯之】丧祝掌胜国邑之社稷之祝号以祭祀祷祠焉【胜国邑所诛讨者社稷者若亳社是矣存之者重神也葢奄其上而栈其下为北牖】大司马中春教振旅以祭社【祭社者土方施生也】若师有功则左执律右秉钺以先恺乐献于社【兵乐曰恺献于社献功于社也】若师不功则厌而奉主车【奉犹送也送主归于庙与社】量人营车之垒舍量其市朝州涂军社之所里【军社社主在军者里居也】小子掌珥于社稷【珥社稷以牲头祭珥者衅礼之事也用羽牲曰珥珥社稷谓始成其宫兆也】大司寇大军旅涖戮于社【社谓社主在军者也郑司农云书曰用命赏于祖不用命戮于社】士师若祭胜国之社稷则为之尸匠人营国左祖右社曲礼曰国君去其国曰奈何去社稷也又曰国君死社稷又曰问国君之年长则曰能从宗庙社稷之事矣幼则曰未能从宗庙社稷之事也王制诸侯祭社稷月令仲春择元日命民社【社后土也使民祀焉神其农业也祀社日用甲】季冬命太史次诸侯之列赋之牺牲以共皇天上帝社稷寝庙之祀曽子问曰诸侯适天子命祝史告社稷宗庙山川礼运曰命降于社之谓殽地【谓教令田社下者也社土地之主也周礼以土防之法辨五地之物生】又曰祀社于国所以列地利又曰礼行于社而百货可极焉礼器曰社稷山川之事鬼神之祭体也【天地人之别体也】又曰三献爓【三献祭社稷五祀】郊特牲曰郊特牲而社稷太牢又曰社稷土而主阴气也君南向于北牖下答阴之义也【墙谓之墉北墉社内北墙】日用甲用日之始也天子大社必受霜露风雨以达天地之气也【大社王为羣姓所立】是故丧国之社屋之不受天阳也薄社北牖使阴明也【絶其阳通其阴而己亳社殷社殷始都亳】社所以神地之道地载万物天垂象取财于地取法于天是以尊天而亲地也故教民美报焉家主中霤国主社示本也【中霤亦土神也】唯为社事单出里唯为社田国人毕作唯社丘乘共粢盛所以报本反始也【单出里皆徃祭社】君亲誓社以习军旅明堂位曰春社秋省大传曰牧之野武王之大事既事而退柴于上帝祈于社祭法曰王为羣姓立社曰大社王自立社曰王社诸侯为百姓立社曰国社诸侯自为立社曰侯社大夫以下成羣立社曰置社【羣众也大夫以下谓下至庶人也大夫不得特立社与民族居百家以上则共立一社今时里社是也郊特牲曰唯为社事单出里】厉山氏之有天下也其子曰农能殖百谷夏之衰也周弃继之故祀以为稷共工氏之霸九州也其子曰后土能平九州故祀以为社祭义建国之神位右社稷左宗庙【注云周尚左】中庸郊社之礼所以事上帝【社祭地神不言后土省文】天子社稷皆太牢诸侯社稷皆少牢祭统崇事宗庙社稷则子孙顺孝泰誓曰宜于冢土【祭社日宜冢土社也】泰誓下曰郊社不修甫田曰以我齐明与我牺羊以社以方【社后神也秋祭社与四方为五】緜诗曰乃立冡土戎丑攸行【冡土大社也起大事动大众必先有事乎社而后出谓之宜大社者出大众将所告而行也春秋传日唇宜社之肉】云汉曰祈年孔夙方社不暮载芟春借田而祈社稷良耜秋报社稷左传庄公二十五年六月辛未朔日有食之鼓用牲于社非常也【非常鼓之日】唯正月之朔慝未作日有食之于是乎用币于社伐鼓于朝秋大水鼓用牲于社于门亦非常也凡天灾有币无牲非日月之眚不鼓文十五年六月辛丑朔日有食之鼓用牲于社非礼也【得常鼓之月而于社用牲为非礼】日有食之天子不举伐鼓于社诸侯用币于社【社尊于诸侯故请救而不敢责之】伐鼓于朝退自责哀七年鲁以邾子益来献于亳社【以其亡国与殷同】论语哀公问社于宰我宰我对曰夏后氏以松殷人以栢周人以栗曰使民战栗孔子曰成事不説遂事不谏既徃不咎孟子曰民为贵社稷次之君为轻诸侯危社稷则变置旱干水溢则变置社稷荀子曰社祭社稷祭稷正义曰社稷之义先儒所解不同郑康成之説以社为五土总神稷为原隰之神勾龙有平水土之功配社祀之稷有播种之功配稷祀之郑必以为此説者案郊特牲云社祭土而主阴气又云社所以神地之道又礼运云命降于社之谓殽地又王制云祭天地社稷为越绋而行事据此诸文故知社即地神稷是社之细别别名曰稷稷乃原隰所生故以稷为原隰之神若贾逵马融王肃之徒以社祭勾龙稷祭后稷皆人鬼也非地神故圣证论王肃难郑云礼运云祀于郊所以定天位祀社于国所以列地利社若是地应云定地位而言列地利故知社非地也为郑学者马昭之等通之云天体无形故须云定位地体有形不须云定位故唯云列地利肃又难郑云祭天牛角茧栗而用特牲祭社牛角尺而用太牢又祭天地大裘而冕祭社稷絺冕又唯天子令庶民祭社社若是地神庶民岂得祭地乎为郑学者通之而云以天神至尊而简质事之故牛角茧栗而用特牲服大裘天地至尊天子至贵天子祭社是地之别体有功于人报其载养之功故用太牢贬降于天故角尺也祭用絺冕取其阴类庶人蒙其社功故亦祭之非是方泽神州之地也肃又难郑云召诰用牲于郊牛二明后稷配天故知二牲也又云社于新邑牛一羊一豕一明知唯祭勾龙更无配祭之人为郑学者通之云是后稷与天尊卑既别不敢同天牲勾龙是上公之神社是地示之别尊卑不甚悬絶故云配同牲也肃又难郑云后稷配天孝经有配天明文后稷不称天也祭法及昭二十九年传曰勾龙能平水土故祀以为社不云祀以配社明知社即勾龙也为郑学者通之云后稷非能与天同功唯尊祖配之故不得称天勾龙与社同功故得云祀以为社而得称社也肃又难云春秋説伐鼓于社责上公不云责地示明社是上公也又月令云仲春命民社郑注云社后土也孝经注云社后土也勾龙为后土郑既云社后土则勾龙也是郑自相违反为郑学者通之云伐鼓责上公者以日食臣侵君之象故以责上公言之勾龙为后土之官其地神亦名后土故左传曰君戴皇天而履后土地称后土与勾龙称后土名同而无异也郑注云后土者谓地神也非谓勾龙故中庸云郊社之礼注云社祭地神又鼓人云以灵鼓鼓社祭注云社祭祭地示也是社为地示也
　　社所以祭五土之示稷所以祭五谷之神五谷之神而命之稷以其首种先成而长五谷故也稷非土无以生土非稷无以见生生之效故祭社必及稷以其同功均利而养人故也祭必有配而社配以勾龙【共工氏之子】稷配以柱【厉山氏之子】商之时又易柱以弃以其功利足以侔社稷故也周官大司徒辨其邦国都鄙之数设其社稷之壝而树之田主各以其野之所宜木遂以名其社与其野封人掌设王之社壝为畿封而树之凡封国设其社稷之壝祭法王为羣姓立社曰大社王自为立社曰王社诸侯为百姓立社曰国社自为立社曰侯社士大夫以下成羣立社曰置社葢王社侯社国中之土示而巳无预农事故不置稷大社国社则农之祈报在焉故皆有稷先儒谓王社或建于大社之西或建于借田然国语王借则司空除坛农正陈借礼而厯代所祭先农而已不闻祭社也故诗曰春借田而祈社稷非谓社稷建于借田也其言王社建于大社之西于义或然西汉及魏有官社无官稷晋之时有帝社无帝稷类皆二社一稷【魏博士孔晁之论】议者纷然或欲合二社以为一或欲异二社之所向【齐武帝议帝社南向大社及稷东向】是虽违经悖礼然亦二社同设于国中未闻借田有之也【谷梁曰天子亲耕故立社为借而报此説非也果王社为借而设必有稷也】葢王与诸侯之社皆三其二社所以尽祈报之诚其胜国之社所以示鉴戒之理王之大社则土五色而冒以黄夏之时徐州厥贡惟土五色孔安国以社言之是也诸侯之国社则受其方色之土于天子而苴以茅汉之时有受青土赤土蔡邕以茅社言之是也其位则中门之右社主阴故也其壝则北靣社向阴故也其饰则不屋记所谓大社必受霜露风雨以达天地之气是也其表则木传所谓夏以松商以栢周以栗是也其方广则五丈【韩诗外传】其主则石为之【先儒谓石地类也左传言拥社抱社主也】其列则社东而稷西先儒之説葢有所受之也先王之祭社稷春有祈秋有报孟冬大割祠【月令大割祠于公社】春祈而歌载芟秋报而歌良耜此祭之常者也凡天地大烖之类祭【小宗伯】大故天烖之弥祀【大祝】君行有宜宫成有衈此祭之不常者也祭之常者用甲其它则惟吉而已祭之牲以太牢其遇天烖则用币而已考之于礼王之祭也南靣其服也絺冕其牲用黝其祭血祭其罇大罍【用大罍而鬯人掌之则有鬯裸可知】其乐应钟其舞帗舞其鼓灵鼓凡皆因其物以致其义非夫深知礼乐之情者孰与此哉先儒有以王社有稷壝原隰为稷神有以勾龙为社而非配社柱为稷而非配稷后世又有以夏禹为社配有以戍亥为社日有以先农为帝社有以太稷为稷社皆臆论也
　　祭法曰诸侯为百姓立社曰国社诸侯自为立社曰侯社王制曰天子社稷皆大牢诸侯社稷皆少牢郊特牲曰家主中霤国主社示本也曽子问曰诸侯之祭社稷爼豆既陈白虎通曰天子社广五丈诸侯半之其色东方青南方赤西方白北方黒冒以黄土史表曰诸侯王始封者必受土于天子之社归立之以为国社以嵗时祠之天子之国有大社故将封于东方取青土封于南方取赤土封于西方取白土封于北方取黒土封于上方取黄土裸以白茅封以为社此始受封于天子者也蔡邕独断曰天子大社封诸侯者皆取土苞白茅授之以立社于其国故谓之授茅土立社汉惟皇子封为王者得茅土其他功臣以户数租入为节不受茅土召诰用牲于社牛一羊一豕一汉制郡县祭社皆羊豕尚书无逸篇大社唯松东社唯栢南社唯梓西社唯栗北社唯槐
　　诸侯有侯社国社亡国社与天子同其祭用少牢与天子异先儒谓天子社广五丈诸侯半之天子社五色冒以黄而诸侯受土各以其方之色亦冒以黄其言虽不经见然五者土数黄土色则天子社广五丈冒以黄信矣诸侯之礼常半天子【天子六军诸侯三军天子六卿诸侯二卿天子六宫诸侯三宫天子辟雍诸侯泮宫天子之马十二闲诸侯之马六闲】则社半五丈信矣禹贡徐州贡土五色土五色以为社则大社五色诸侯受土各以其方之色信矣古者立社皆有木以表之故大司徒设其社稷之壝而树之田主各以其野之所宜木遂以名其社与其野语曰夏后氏以松殷人以栢周人以栗后世宋有栎社丰有枌榆社先儒谓诸侯社皆立树又为主以象其神大夫以下但各以地之所宜木立之于义或然
　　大夫社
　　祭法曰大夫以下成羣立社曰置社郑氏曰羣众也大夫以下谓下至庶人也大夫不得特立社与民族居百家以上则共立一社今时里社是也郊特牲曰唯为社事单出里正义曰皇氏曰天子诸侯祭社则用借田之谷大夫以下无借田若祭社则丘乘之民共之示民出力也故曰唯社丘乘共粢盛正义曰天子诸侯大夫皆有稷故郑注司徒田主田神后土田正之所依也田正则稷神者也
　　大夫以下其社之大者则二千五百家为之周礼所谓州社是也其小则二十五家亦为之左传所谓书社千社是也【左传昭二十五年齐侯致千社于鲁哀十五年齐人与卫地自济以西禚媚杏以南书社五百杜氏二十五家为一社】郑氏谓百家以上共立一社若今时里社此以汉制明古也周礼六乡之内族祭酺党祭禜虽百家以上亦不祭社特州然后祭之者党祭族非不祭也姑以别社禜酺之等差耳礼曰唯为社事单出里唯为社田国人竭作唯社丘乘共粢盛葢单出里则家出一人毕作则羡卒尽起丘乘共粢盛则牢醴亦在所共皇氏曰大夫以下无借田祭社则丘乘之民共之其説是也左传有清丘之社月令仲春命民社先儒以谓自秦以下民始得立社然礼言大夫以下则民社不始于秦
　　大夫以下社
　　亳社
　　礼记郊特牲曰天子大社必受霜露风雨以达天地之气也是故丧国之社屋之不受天阳也薄社北牖使阴明也【絶其阳通其阴而已亳社商之社商始都亳正义曰风雨至则万物生霜露降则万物成故不为屋以受霜露风雨】媒氏凡男女之阴讼聴之于胜国之社【胜国亡国也亡国之社奄其上栈其下使无所通就之以聴阴讼之情明不当宣露其罪】丧祝掌胜国邑之祝号以祭祀祷祠焉小司寇若祭胜国之社稷则为之尸【以刑官为尸畧之也】左氏襄三十年左传曰鸟鸣于亳社如曰譆譆甲午宋大灾又曰间于两社亳社大社也又曰平子伐莒取郠献俘始用人于亳社哀四年书亳社灾七年鲁以邾子益献于亳社【以其亡国与殷同】公羊曰亳社者何亡国之社也社者封也其言灾何亡国之社葢揜其上而柴其下亳社灾记异也【戒社者先王所以威示教戒诸侯使事上也】谷梁曰亳亡国也亡国之社以为宗庙屏戒也【立亳之社于庙之外以为屏蔽取其不得通天人君瞻之而致戒心】其屋亡国之社不得达上也白虎通曰王者诸侯必有诫社者何示有存亡也明为善者得之为恶者失之五行志曰亳社灾董仲舒刘向以为亡国之社所以为戒也韩诗传曰亡国之社以戒诸侯人之戒在于桃殳
　　孔子谓鲁哀公曰君出鲁之四门以望鲁之四郊亡国之墟必有数焉君以此思惧则惧将焉不至然则公子诸侯必有胜国之社其意亦若此也记言天子大社继之以亡国之社屋之天子之亳社也春秋书亳社灾鲁之亳社也左传曰鸣于亳社宋之亳社也社必有稷小司寇祭胜国之社稷则为尸是也位必在左春秋传所谓间于两社是也揜上栈下不受天阳设于北牖使阴明焉以其不能生成万物而趍于幽也男女之讼于此聴者以其当隠蔽而不敢亵也祭之而刑官为尸者以其灭亡刑之类也宗庙之制天子外屏诸侯内屏不容以亡国之社为之谷梁以亡国之社为庙屏此不可考孔颖达曰亡国之社或在庙或在库门内之东是颖达亦疑谷梁之説市社
　　内宰凡建国佐后立市设其次置其叙正其肆陈其货贿出其庆量淳制祭之以阴礼郑司农云祭之以阴礼者市中之社先后所当立也郑康成曰阴礼妇人之祭礼然则祭市之社其礼与凡社异矣
　　社主
　　周礼小宗伯若大师则帅有司而立军社奉主车春秋传曰军行袚社衅鼓祝奉以从郑氏曰社之主葢用石为之唐神龙中议立社主韦叔夏等引吕氏春秋及郑义以为社主用石又后魏天平中太社石主迁于社宫是社主用石矣又检旧社主长一尺六寸方一尺七寸在礼无文按韩诗外传云天子大社方五丈诸侯半之葢以五是土数故坛方五丈其社主凖五数长五尺唯阴之二数方二尺剡其上以象物生方其下以体地体埋其半以根在土中而本未均也葢石地类也先儒谓社主石为之其长不过尺五寸其短以寸计之唐之时旧主一尺六寸方一尺六寸葢有所传然也而议者谓宜长五尺方二尺埋其半于土中此臆论也古者天子诸侯有载社之礼而陈侯尝拥社以见郑子展【襄二十五年左】果埋其半则不可迎而载果石长五尺方二尺则不可取而拥











　　礼书卷九十二
　　钦定四库全书
　　礼书卷九十三
　　宋　陈祥道　撰













　　蜡腊【蜡主先啬而祭司啬则先啬居主位而司啬居配位矣蜡祭及天宗而天宗者日月之类日月虽尊非其所主故记言大蜡八而日月不与也乡饮酒礼僎固尊矣不居正位与此意同】
　　周礼党正国索鬼神而祭祀则以礼属民而饮酒于序鼓人凡祭祀百物之神鼓兵舞帗舞者大宗伯以疈辜祭四方百物司服祭羣小祀则冕大司乐凡六乐者一变而致羽物及川泽之示再变而致臝物及山林之示三变而致鳞物及丘陵之示四变而致毛物及坟衍之示五变而致介物及土示六变而致象物及天神籥章国祭蜡则吹豳颂击土鼓以息老物罗氏蜡则作罗襦考工记梓人张兽侯以息燕【郑氏曰休农息老物】月令孟冬天子乃祈来年于天宗大割祠于公社及门闾腊先祖五祀劳农而休息之【郑氏曰此周礼所谓蜡也】郊特牲曰天子大蜡八伊耆氏始为蜡蜡也者索也嵗十二月合聚万物而索飨之也蜡之祭也主先啬而祭司啬也祭百种以报啬也飨农及邮表畷禽兽仁之至义之尽也迎猫为其食田防也迎虎为其食田豕也祭坊与水庸事也皮弁素服而祭素服以送终也葛带榛杖丧杀也黄衣黄冠而祭息田夫也【祭谓既蜡腊先祖五祀也】八蜡以记四方四方年不顺成八蜡不通以谨民财也顺成之方其蜡乃通以移民也既蜡而收民息已故既蜡君子不兴功【息民与蜡异则黄衣黄冠而祭为腊必矣】礼运曰昔者仲尼与于蜡賔事毕出逰于观之上喟然而叹明堂位曰大蜡天子之祭也杂记子贡观蜡孔子曰赐也乐乎对曰一国之人皆若狂赐未知其乐也孔子曰百日之蜡一日之泽非尔所知也传曰夏曰嘉平商曰清祀周曰大蜡秦初曰腊后曰嘉平左氏曰虞不腊矣子曰若牛羊用人则狐狸蝼螾不膢腊也蜡之为祭所以报本反始息老送终也其服王冕而有司皮弁素服葛带榛杖其牲体疈辜其乐六乐而奏六变吹豳颂击土鼓舞兵舞帗舞其所致者山泽川陵以至土示天神莫不与焉则合聚万物而飨之者非特八神也而所重者八以其尤有功于田故也其神之尊者非特先啬也而主先啬以其始有事于田故也郑氏曰先啬若神农者司啬后稷是也农田畯也邮表畷田畯所以督约百姓于井间之处也尔雅曰畯农夫也然则蜡之八神则先啬也司啬也百种也农也邮表畷也禽兽也坊也水庸也古者蜡则饮于学党正属民饮酒于序是也既蜡则腊先祖五祀于庙仲尼与于蜡賔事毕出逰于观之上是也然则腊亦谓之蜡矣先儒以郊特牲言皮弁素服而祭又言黄衣黄冠而祭则二祭之服不同月令言祈来年于天宗割祠于公社又言腊先祖五祀则祈腊之名不同于是谓皮弁素服而祭与祈来年于天宗蜡也黄衣黄冠而祭与腊先祖五祀腊也蜡以息老物腊以息民息民固在蜡后矣此记所以言既蜡而收民息已也周蜡于十有二月秦腊于孟冬皆建亥之月也晋侯以十二月灭虢遂袭虞宫之竒曰虞不腊矣则腊在蜡月可知矣古者腊有常月而无常日祖在始行而无常时繇汉以来溺于五行之説以王曰祖以衰曰腊其失先王之礼逺矣后周兼五天帝五人帝与百神而蜡于五郊唐不祭五天帝五人帝特蜡百神于南郊而阙其方之不登者然蜡因其顺成之方以报神因其州之序以乐民则唐一于南郊非也蜡及天宗则日月星辰之类而已后唐兼天帝而祭之亦非也先儒谓蜡六奏乐而礼毕东方之祭则用太簇姑洗南方防賔西方夷则无射北方则黄钟为均于理或然
　　衅礼
　　天府上春衅宝镇及宝器小子掌珥于社稷祈于五祀【谓珥读为衈祈或为刉用毛牲曰刉羽牲曰衈刉珥社稷五祀谓始成其宫兆时士师凡刉珥则奉犬牲此刉珥正字与】衅邦器及军器大司马涖衅主及军器【军器鼓铎之属凡师既受甲迎主于庙及社主祝奉以从杀牲以血涂主及军器皆神之】人上春衅【衅者杀牲以血之神之也月令孟冬衅祀防】羊人衅积共其羊牲圉师春除蓐衅廐鸡人凡祭祀靣禳衅共其鸡牲【衅庙用羊门夹室皆用鸡】大祝隋衅逆牲逆尸令钟鼓右亦如之【隋衅谓荐血也凡血祭曰衅既隋衅后言逆牲容逆鼎】小祝大师掌衅祈号祝【衅谓衅鼓也春秋传曰君以军行袚社衅鼓祝奉以从之】女巫掌嵗时袚除衅浴【衅浴谓以香薰草药沐浴】鬯人大丧共其衅鬯【衅尸以鬯洒使之香美】士师凡刉珥则奉犬牲犬人凡几珥沈辜用駹可也【谓几读为刉珥当为衈刉珥者衅礼之事】司约若有讼者则珥而辟藏【谓杀鸡取血衅其尸】杂记曰成庙则衅之其礼祝宗人宰夫雍人皆爵弁纯衣雍人拭羊宗人视之宰夫北靣于碑南东上雍人举羊外屋自中中屋南靣刲羊血流于前乃降门夹室皆用鸡先门而后夹室其衈皆于屋下割鸡门当门夹室中室又曰路寝成则考之而不衅衅屋者交神明之道也凡宗庙之器其名者成则衅之以豭豚春秋传曰君以军行袚社衅鼓祝奉以从又曰鲁叔孙为子孟钟飨大夫以落之孟子曰牛何之将以衅钟説文曰衅血祭也象祭灶也文王世子曰始立学者既兴器用币【注兴当为衅】唐制钟鼓新成使羊豕一衅之皇太子亲戎及大将出师则豭豕一衅鼓衅者涂衅以血交神明之道也庙成则衅室成不衅以室不可以神之也宗庙之器其名者衅非名者不衅以非名者不足以神之也记曰成庙之衅其礼祝宗人宰夫雍人皆爵弁纯衣雍人拭羊宗人视之宰夫北靣于碑南东上雍人举羊升屋自中中屋南靣刲羊血流于前乃降门夹室皆用鸡先门而后夹室其衈皆于屋下割鸡门当门夹室中室然则周官羊人衅共羊牲将以衅庙也鸡人衅共鸡牲将以衅门及夹室也犬人几珥用駹礼记言宗庙之器衅之以豭豕则衅牲不特衅羊而已贾公彦曰或犬或羊俱得为衅是也小子珥于社稷祈于五祀羊人之祈衈犬人之几珥士师之刉珥司约之珥郑氏皆以为衅礼谓祈几皆当为刉而珥当为衈毛牲曰刉羽牲曰衈其説葢以礼记言衅而继之以珥皆以屋下于是以祈珥为衅其详不可考也【羊人凡祈珥共羊牲士师凡刉珥奉犬牲犬人凡几珥用駹杂记庙用羊门用鸡皆云衈则衈非特用牲矣郑之説误也】古之用衅者多矣若天府衅宝镇及宝器小子衅邦器及军器人衅龟圉人衅廐以至社稷五祀与夫师行之主藏约之户或衅于始成或衅于将用其礼岂一端哉然衅有司行事而君不亲【记曰有司事毕反命于寝君于门内朝服既反命乃退郑氏曰君朝服者不至庙也】犬羊为牲而牛马不预有司爵弁而不冕牲駹而不纯则衅之为礼也小矣后世有以牛衅钟而甚者有叩人鼻以衈社此先王之所弃也大祝隋衅令钟鼓郑氏曰隋衅谓荐血也凡祭血曰衅女巫掌嵗时袚除衅浴郑氏曰衅浴谓以香薰草药沐浴也然衅浴之于衅礼名同而实异若夫隋衅则挼与衅也郑氏合之以为荐血误矣


</div>
    <div class="pagination">
<a href="礼书_page40.html">上一页</a><span>...</span><a href="礼书_page36.html">36</a><a href="礼书_page37.html">37</a><a href="礼书_page38.html">38</a><a href="礼书_page39.html">39</a><a href="礼书_page40.html">40</a><span class="current-page">41</span><a href="礼书_page42.html">42</a><a href="礼书_page43.html">43</a><a href="礼书_page44.html">44</a><a href="礼书_page45.html">45</a><a href="礼书_page46.html">46</a><span>...</span><a href="礼书_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
