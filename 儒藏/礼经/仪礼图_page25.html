<!DOCTYPE html>
<html>
<head>
    <meta charset="UTF-8">
    <title>仪礼图 - 第 25 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼图 - 第 25 页/共 42 页</h1>
    <div class="content">　　仪礼图卷十一
<经部,礼类,仪礼之属,仪礼图>
　　钦定四库全书
　　仪礼图卷十二　　　　　宋　杨复　撰
　　士丧礼第十二【郑目録云士丧其父母自始死至于既殡之礼○疏曰直云父母不言妻与长子案下记云赴曰君之臣某死赴母妻长子则曰君之臣某之某死是礼同于君之臣不云父者经主于父死】
　　士丧礼○死于适室幠用敛衾【适丁狄反幠火吴反○适室正寝之室也疾者齐故于正寝焉疾时处北牖下死而迁之当牖下有牀衽幠覆也敛衾大敛所并用之衾衾被也小敛之衾当陈丧大记曰始死迁尸于牀幠用敛衾去死衣○疏曰覆尸以去死衣俟沐浴也】○记士处适寝寝东首于北墉下【将有疾乃寝于适室○疏曰东首者郷生气之所】有疾疾者齐【正情性也适寝者不齐不居其室】养者皆齐【忧也】彻琴瑟【去乐】疾病外内皆埽【爲有賔客来问也病甚曰疾】彻亵衣加新衣【故衣垢汚爲来人秽恶之】御者四人皆坐持体【爲不能自转侧御者今时侍从之人○疏曰丧大记曰体一人】男女改服【爲賔客来问病亦朝服主人深衣】属纩以俟絶气【爲其气微难节也纩新絮○疏曰案丧大记注云纩今之新绵易摇动置口鼻之上以爲候二注相兼乃具禹贡豫州贡纎纩】男子不絶于妇人之手妇人不絶于男子之手【避亵】乃行祷于五祀【尽孝子之情五祀愽言之士二祀曰门曰行】乃卒【卒终也】主人啼兄弟哭【哀有甚有否于是始去冠而笄纚服深衣檀弓曰始死羔裘冠者易之○疏曰啼即泣也檀弓臯柴泣血三年注泣无声如血出则啼是哀之甚发声则气竭而息之声不委曲若往而不反对齐衰以下直哭无啼】设牀笫当牖衽下莞上簟设枕【笫壮矣反○病卒之间废牀至是设之事相变衽卧席】迁尸【徙于牖下也于是幠用敛衾】○丧大记疾病外内皆埽寝东首于北牖下废牀【废去也人始生在地去牀庶其生气反○今案丧大记有疾病废牀之文仪礼则无然本纪云乃卒主人啼兄弟哭设牀笫当牖夫既设床笫于乃卒之后则知疾病时废牀与丧大记合】
　　右死于适室









　　复者一人以爵弁服簪裳于衣左何之扱领于带【何尸我反扱初洽反○复者有司招魂复魄也天子则夏采祭仆之属诸侯则小臣爲之爵弁服纯衣纁裳也礼以冠名服簪连也○疏曰出入之气谓之魂耳目聦明谓之魄死者魂神去离于魄今欲招取魂来复归于魄故云招魂复魄也云礼以冠名服者欲见复时惟用缁衣纁裳不用爵弁而经言爵弁服是礼以冠名服也】升自前东荣中屋北面招以衣曰臯某复三降衣于前【北面招求诸幽之义也臯长声也某死者之名也复反也降衣下之也丧大记曰凡复男子称名妇人称字○疏曰复声必三者礼成于三】受用箧升自阼阶以衣尸【受者受之于庭也复者其一人招则受衣亦一人也人君则司服受之衣尸者覆之若得魂反之】复者降自后西荣【不由前降不以虚反也降因彻西北防若云此室凶不可居然也自是行死事○疏曰丧大记将沐甸人取所彻庙之西北厞薪用防之故知复者降时彻之厞隐也西北隅爲厞】○记复者朝服左执领右执要招而左【衣朝服服未可以变○疏曰云招而左者以左手执领还以左手以领招之招魂所以求生左阳阳主生故用左】
　　右复
　　楔齿用角柶【楔息结反○爲将含恐其口闭结也○疏曰此角柶其形与扱醴角柶别故屈之如轭中央入口两末向上取事便也】缀足用燕几【缀犹拘也爲将屦恐其辟戾也】记楔貌如轭上两末【事便也○疏曰以屈入口出易】缀足用燕几校在南御者坐持之【校胫也尸南首几胫在南以拘足则不得辟戾矣○疏曰几两头皆有两足今竪用之一头以夹两足几脚郷南恐几倾倒故使人持之】
　　右楔齿缀足
　　奠脯醢醴酒升自阼阶奠于尸东【鬼神无象设奠以冯依之】○记即牀而奠当腢用吉器若醴若酒无巾柶【腢五口反○腢肩头也用吉器器未变也或卒无醴用新酒○疏曰就尸牀设之尸南首则在牀东当尸肩头】
　　右始死奠
　　帷堂【事小讫也○疏曰云事小讫也者以其未袭敛必帷之者鬼神尚幽闇故也】
　　右帷堂
　　乃赴于君主人西阶东南面命赴者拜送【赴告也臣君之股肱耳目死当有恩】有賔则拜之【賔僚友羣士也其位犹朝夕哭矣】○记赴曰君之臣某死赴母妻长子则曰君之臣某之某死【赴走告也】
　　右命赴拜賔
　　入坐于牀东众主人在其后西面妇人侠牀东面【众主人庶昆弟也妇人谓妻妾子姓也亦适妻在前】亲者在室【谓大功以上父兄姑姊妹子姓之在此者】众妇人戸外北面众兄弟堂下北面【众妇人众兄弟小功以下】○记室中唯主人主妇坐兄弟有命夫命妇在焉亦坐【别尊卑也】
　　右哭位
　　【今案始死哭位辨室中戸外堂下之位丧大记人君礼子坐于东方卿大夫父兄子姓在其后夫人坐于西方内命妇姑姊妹子姓立于其后外命妇率外宗哭于堂上北面有司庶士哭于堂下北面亦必辨室中堂上堂下之位盖非特男女内外亲疎上下之位不可以不正此亦治丧驭繁处变之大法也】










　　君使人吊彻帷主人迎于寝门外见賔不哭先入门右北面【使人士也礼使人必以其爵使者至使人入将命乃出迎之寝门内门也彻帷防之事毕则下之○防刘羗据反闭也○疏曰彻帷防之者谓褰帷而上非谓全彻去○今案丧大记云凡主人之出也徒跣扱衽拊心降自西阶】吊者入升自西阶东面主人进中庭吊者致命【主人不升贱也致命曰君闻子之丧使某如何不淑】主人哭拜稽颡成踊【稽颡头触地成踊三者三】賔出主人拜送于外门外○记尸在室有君命众主人不出【不一主】
　　右君使人吊
　　君使人襚彻帷主人如初襚者左执领右执要入升致命【襚之言遗也衣被曰襚致命曰君使某襚】主人拜如初襚者入衣尸出主人拜送如初唯君命出升降自西阶遂拜賔有大夫则特拜之即位于西阶下东面不踊大夫虽不辞入也【唯君命出以明大夫以下时来吊襚不出也始丧之日哀戚甚在室故不出拜賔也大夫则特拜别于士旅拜也即位西阶下未忍在主人位也不踊但哭拜而已不辞而主人升入明本不爲賔出不成礼也○疏曰遂拜賔者因事曰遂因有君命故拜賔与大夫无君命则不出戸小敛后賔致辞云如何不淑乃复位踊今不爲賔出故不爲之踊及虽不辞而入】
　　右君使人襚















　　亲者襚不将命以即陈【大功以上有同财之义也不将命不使人将之致于主人也即陈陈在房中】○庶兄弟禭使人以将命于室主人拜于位委衣于尸东牀上【庶兄弟即众兄弟也变众言庶容同姓耳将命曰某使某襚拜于位室中位也】○朋友襚亲以进主人拜委衣如初退哭不踊【亲以进亲之恩也退下堂反賔位也主人徒哭不踊别于君襚也】○彻衣者执衣如襚以适房【凡于襚者出有司彻衣○疏曰如襚者亦左执领右执要也适房者陈之】○记襚者委衣于牀不坐【牀髙由便】其襚于室戸西北面致命【始死时也】
　　右襚【小敛襚】
　　爲铭各以其物亡则以缁长半幅防末长终幅广三寸书铭于末曰某氏某之柩【铭明旌也杂帛爲物大夫之所建也以死者爲不可别故以其旗识之爱之斯録之矣亡无也无旌不命之士也半幅一尺终幅二尺有棺爲柩】竹扛长三尺置于宇西阶上【扛音江○扛铭橦也宇梠也○橦大江反梠音吕○疏曰此始造铭讫且置于宇下西阶上待爲重讫以此铭置于重又下文卒涂始置于肂若然此时未用权置于此也梠谓檐下】
　　右爲铭
　　甸人掘坎于阶间少西爲垼于西墙下东乡【垼音役○甸人有司主田野者垼块灶西墙中庭之西○疏曰以块爲灶用之以煮沐浴之潘水】○记掘坎南顺广尺轮二尺深三尺南其壤【南顺统于堂轮从也】垼用块【块幅也】
　　右掘坎爲垼
　　新盆槃瓶废敦重蒚皆濯造于西阶下【敦音对蒚音歴○新此瓦器五种者重死事盆以盛水槃承渜濯瓶以汲水也废敦敦无足者所以盛米也重蒚蒚将悬于重者也濯涤溉也造至也犹馔也以造言之丧事遽○渜奴乱反濯直孝反】○陈袭事于房中西领南上不綪【袭事谓衣服也綪读爲防防屈也袭事少上陈而下不屈江沔之间谓萦收绳索爲防○萦于营反】○明衣裳用布【所以亲身爲圭絜也】○鬠笄用桑长四寸纋中【鬠音脍纋音忧○桑之爲言丧也用爲笄取其名也长四寸不冠故也纋笄之中央以安髪○疏曰以髻爲鬠义取以髪会聚之意笄长四寸仅取入髻而已纋中者两头阔中央狭也】○布巾环幅不凿【环幅广袤等也不凿者士之子亲含反其巾而已大夫以上賔爲之含当口凿之嫌有恶】○掩练帛广终幅长五尺析其末【掩裹首也析其末爲将结于颐下又还结于项中】○瑱用白纩【瑱他见反○瑱充耳纩新绵】幎目用缁方尺二寸防里着组系【幎音萦防丑贞反○幎目覆面者也幎读若诗云葛藟萦之之萦防赤也着充之以絮也组系爲可结也○疏曰四角有系于后结之】○握手用纁里长尺二寸广五寸牢中旁寸着组系【牢读爲楼楼谓削约握之中央以安手也○疏曰名此衣爲握以其在手故言握手不谓以手握之云广五寸牢中旁寸者则中央广三寸广三寸中央又容四指而已四指指一寸则四寸四寸之外更有八寸皆广五寸也云削约者谓削之使约少也】○决用正王棘若檡棘组系纩极二【决犹闿也挟弓以横执诗云决拾既佽正善也王棘与檡棘善理坚忍者皆可以爲决极犹放也以沓指于令不挈指也生者以朱韦爲之而三死用纩又二明不用也】○冒缁质长与手齐防杀掩足【杀所界反○冒韬尸者制如直囊上曰质下曰杀质正也其用之先以杀韬足而上后以质韬首而下齐手上下纁象天地也丧大记曰君锦冒黼杀缀旁七大夫冒黻杀缁旁五士缁冒防杀缀旁三凡冒质长与手齐杀三尺○疏曰旁缀质与杀相接之处使相连】○爵弁服纯衣【谓生时爵弁所衣之服也纯衣者纁裳古者以冠名服死者不冠】皮弁服【皮弁所衣之服也其服白布衣素裳也】褖衣【褖他乱反○黒衣裳赤縁之谓之褖褖之言縁也所以表袍者也丧大记曰衣必有裳必有表不禅谓之一称○禅音□○疏曰知此褖衣是黒衣裳者以其士冠礼陈三服端皮弁爵弁有端无褖衣此士丧袭亦陈三服与彼同此无端有褖衣故知此褖衣则端者也端有三等裳此丧礼质略同裳而已但此端连衣裳与妇人褖衣同故变名褖衣也】缁带【黒缯之带○疏曰袭时三服俱着故共一带】韎韐【韎音妹韐古荅反○一命緼韨○緼音温韨音弗○疏曰韎者据色而言以韎草染之取其赤韐者合韦爲之故名韎韐也云一命緼韨者玉藻文但祭服谓之韨它服谓之韠士一命名爲韎韐亦名緼韨不得直名韨也但士冠礼端爵韠皮弁素韠爵弁服韎韐今亦三服共设韎韐者以其重服亦如带矣】○竹笏【笏所以书思对命者玉藻曰笏天子以球玉诸侯以象大夫以鱼须文竹士以竹本象可也又曰笏度二尺有六寸其中博三寸其杀六分而去一又曰天子搢珽方正于天下也诸侯荼前诎后直让于天子也大夫前诎后诎无所不让○疏曰珽之言挺然无所屈也或谓之大圭长三尺荼读爲舒迟之舒舒懦者所畏在前也诎谓圜杀其首不爲椎头诸侯唯天子诎焉是以谓笏爲荼大夫奉君命出入者也上有天子下有己君又杀其下而圜前后皆诎故云无所不让彼虽不言士士与大夫同】○夏葛屦冬白屦皆繶缁絇纯组綦系于踵【繶于力反纯诸允反綦音其踵诸勇反○冬皮屦变言白者明夏时用葛亦白也此皮弁之屦士冠礼曰素积白屦以魁柎之缁絇繶纯纯博寸綦屦系也所以拘止屦也綦读如马绊綦之綦○疏曰士冠礼云爵弁纁屦素积白屦端黒屦三服各自用屦屦从裳色其色自明今死者重用其服屦惟一故须见色三服相参带用端屦用皮弁韎韐用爵弁各用其一】庶襚继陈不用【庶众也不用不用袭也多陈之爲荣少纳之爲贵】○贝三实于笲【笲音烦○贝水物古者以爲货江水出焉笲竹器名】稻米一豆实于筐【豆四升】沐巾一浴巾二皆用绤于笲【巾所以拭汚垢浴巾二者上体下体异也绤麤葛】栉于箪【箪苇司】浴衣于箧【浴衣已浴所衣之衣以布爲之其制如今通裁】皆馔于西序下南上【皆者皆贝以下东西墙谓之序中以南谓之堂】○记明衣裳用幕布袂属幅长下膝【幕布帷幕之布升数未闻也属幅不削幅也长下膝又有裳于蔽下体深也○疏曰布幅二尺二寸凡用布皆削去边幅旁一寸爲二寸计之此不削幅谓缭使相着还以袂二尺二寸】有前后裳不辟长及觳【辟必亦反觳苦角反○不辟质也觳足跗也凡他服短无见肤长无被土○疏曰凡男子裳不连衣者皆前三幅后四幅辟积其要间示文今此亦前三后四不辟积者以其一服不动不假上狭下寛也】縓綼緆【縓七绢反綼毗支反緆他计反○一染谓之縓今红也饰裳在幅曰綼在下曰緆】缁纯【七入爲缁缁黒色也饰衣曰纯谓领与袂衣以缁裳以縓象天地也】
　　右陈沐浴袭饭含之具
　　管人汲不说繘屈之【繘均必反○管人有司主馆舍者不说繘将以就祝濯米屈萦也】祝淅米于堂南面用盆【淅西歴反○祝夏祝也淅沃也】管人尽阶不升堂受潘煮于垼用重鬲【尽阶三等之上丧大记曰管人受沐乃煮之甸人取所彻庙之西北厞薪用防之】祝盛米于敦奠于贝北【复于筐处】士有氷用夷槃可也【谓夏月而君赐氷也夷槃承尸之槃丧大记曰君设大槃造冰焉大夫设夷槃造冰焉士并瓦槃无冰设牀襢笫有枕○襢之善反】外御受沐入【外御小臣侍从者沐管人所煮潘也】主人皆出戸外北面【象平生沐浴裸裎子孙不在旁主人出而襢笫】乃沐栉挋用巾【挋之慎居吝二反挋晞也清也】○浴用巾挋用浴衣【用巾用拭之也丧大记曰御者二人浴浴水用盆沃水用枓○枓音主】渜濯弃于坎【沐浴余潘水巾栉浴衣亦并弃之】蚤揃如他曰【蚤读爲爪断爪揃须也人君则小臣爲之他日平生时】鬠用组乃笄设明衣裳【用组组束髪也】○记夏祝淅米差盛之【差择之】御者四人抗衾而浴襢笫【抗衾爲其裸裎蔽之也襢袒也袒篑去席盝水便】其母之丧则内御者浴鬠无笄【内御女御也无笄犹丈夫之不冠也】○设明衣妇人则设中带【中带若今之禅襂○襂音衫】
　　右沐浴设明衣裳






















　　主人入即位【已设明衣可以入也】商祝袭祭服褖衣次【商祝祝习商礼者商人教之以敬于接神冝袭布衣牀上祭服爵弁服皮弁服皆从君助祭之服大蜡有皮弁素服而祭送终之礼也袭衣于牀牀次含牀之东衽如初也丧大记曰含一牀袭一牀迁尸于堂又一牀○疏曰案表记云殷人尊神率民以事神故云于接神冝云袭布衣牀上者此虽布衣牀上未袭待饭含讫乃袭爵弁从君助祭之服皮弁从君听朔之服引郊特牲大蜡之礼证皮弁之服有二种一者皮弁白布衣素积爲裳是天子朝服亦是诸侯及臣听朔之服二者皮弁时衣裳皆素葛带榛杖大蜡时送终之礼凶服也非此袭时所用者也】○主人出南面左袒扱诸面之右盥于盆上洗贝执以入宰洗柶建于米执以从【俱入戸西乡也○疏曰面前也谓袒左袖扱于右腋之下带之内取便也洗贝柶讫还贝于笲建柶于敦执以入郑知俱入戸西郷者以下经始云主人与宰牀西东面故知此时西郷也】商祝执巾从入当牖北面彻枕设巾彻楔受贝奠于尸西【当牖北面直尸南也设巾覆面爲饭之遗落米也如商祝之事位则尸南首明矣○疏曰未葬以前不异于生皆南首檀弓云葬于北方北首者于鬼神尚幽闇鬼道事之故也唯有丧朝庙时北首顺死者之孝心故北首也】主人由足西牀上坐东面【不敢从首前也祝受贝米奠之口实不由足也○疏曰前文祝入当牖北面是由尸首以其口实不可由足】祝又受米奠于贝北宰从立于牀西在右【米在贝北便扱者也宰立　牀西在主人之右当佐饭事】主人左扱米实于右三实一贝左中亦如之又实米唯盈【于右尸口之右唯盈取满而已○疏曰九扱恐不满是以更云实米】○记卒洗贝反于笲实贝柱右齻左齻【齻丁千反○象齿坚○疏曰谓牙两畔最长者象生时齿坚也】夏祝彻余饭
　　右饭含
　　主人袭反位【位在戸东○疏曰郷袒今袭是复着衣】○商祝掩瑱设幎目乃屦綦结于跗连絇【跗方于反絇其于反○掩者先结颐下既瑱幎目乃还结项也跗足上也絇屦饰如刀衣鼻在屦头上以余纽连之止足坼也○疏曰掩有四脚后二脚先结颐下无所妨故先结之若即以前二脚向后结于项则掩于耳及面两边瑱与幎目无所施故先结颐下待设瑱塞耳并施幎目乃结项后也云以余组连之者以綦屦系既结有余组穿连两屦之絇使两足不相离故云止足坼也】○乃袭三称【称尺证反杜预云衣禅具曰称○迁尸于袭上而衣之凡衣死者左衽不纽袭不言设牀又不言迁尸于袭上以其俱当牖无大异○疏曰丧大记注衽郷左反生时也】明衣不在筭【筭数也不在数明衣禅衣不成称也】○设韐带搢笏【韐带韎韐缁带不言韎缁者省文亦欲见韐自冇带韐带用革搢歃也插于带之右旁】○设决丽于掔自饭持之设握乃连掔【掔乌乱反○丽施也掔手后节中也饭大擘指本也决以韦爲之籍有彄彄内端爲纽外端有横带设之以纽擐大擘本也因沓其彄以横带贯纽结于掔之表也设握者以綦系钩中指由手表与决带之余连结之此谓右手也○擘补革反彄苦侯反擐音患○疏曰大擘指本郷掌爲内端属纽子郷手表爲外端属横带先以纽擐大擘本因沓其彄于指乃以横带绕手一帀贯纽反向手表结之】○设冒櫜之幠用衾【櫜韬盛物者取事名焉衾者始死时敛衾】○巾柶鬊蚤埋于坎【鬊音舜蚤音爪○坎至此筑之也将袭辟奠既则反之】○重木刊凿之甸人置重于中庭参分庭一在南【木也悬物焉曰重刋斵治凿之爲县簪孔也士重木长三尺】夏祝鬻余饭用二鬲于西墙下【夏祝祝习夏礼者也夏人教以忠其于养冝鬻余饭以饭尸余米爲鬻也重主道也士二鬲则大夫四诸侯六天子八与簋同差】幂用疏布久之系用靲县于重幂用苇席北面左衽带用靲贺之结于后【靲竹琴反○久读爲灸谓以盖塞鬲口也靲竹防也以席覆重辟屈而反两端交于后左衽西端在上贺加也○防音蔑辟音璧○疏曰防谓竹之青可以爲系者】○祝取铭置于重【祝习周礼者也○疏曰重木待殡讫乃置于肂今曰置于重必且置于重者以重与主皆是録神之物故也】○记设握里亲肤系钩中指结于掔【掔掌后节中也手无决者以握系一端绕掔○从上自贯反与其一端结之○疏曰经已云设握丽于掔与决连结据右手有决者不言左手无决者故记之案上文握手用纁里长尺二寸今里亲肤据从手内置之长尺三寸中掩之手是相对也两端各有系先以一端绕掔一帀还从上自贯又以一端向上钩中指反与绕掔者结于掌后节也】○甸人筑坅坎【筑实土其中坚之穿坎之各一曰坅○疏曰甸人掘坎还使甸人筑之也】人湼厠【人罪人也今之徒役作者也湼塞也爲人复往防之又亦鬼神不用○疏曰若然古者非直不共湢浴亦不共厠故得云死者不用也】旣袭宵爲燎于中庭【宵夜】
　　右袭






</div>
    <div class="pagination">
<a href="仪礼图_page24.html">上一页</a><span>...</span><a href="仪礼图_page20.html">20</a><a href="仪礼图_page21.html">21</a><a href="仪礼图_page22.html">22</a><a href="仪礼图_page23.html">23</a><a href="仪礼图_page24.html">24</a><span class="current-page">25</span><a href="仪礼图_page26.html">26</a><a href="仪礼图_page27.html">27</a><a href="仪礼图_page28.html">28</a><a href="仪礼图_page29.html">29</a><a href="仪礼图_page30.html">30</a><span>...</span><a href="仪礼图_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
