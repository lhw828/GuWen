<!DOCTYPE html>
<html>
<head>
    <meta charset="UTF-8">
    <title>礼记集说 - 第 142 页/共 145 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记集说 - 第 142 页/共 145 页</h1>
    <div class="content">　　賔主象天地也介僎象隂阳也三賔象三光也让之三也象月之三日而成魄也四面之坐象四时也天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地之盛徳气也此天地之仁气也主人者尊賔故坐賔于西北而坐介于西南以辅賔賔者接人以义者也故坐于西北主人者接人以仁以徳厚者也故坐于东南而坐僎于东北以辅主人也仁义接賔主有事俎豆有数曰圣圣立而将之以敬曰礼礼以体长防曰徳徳也者得于身也故曰古之学术道者将以得身也是故圣人务焉
　　郑氏曰阴阳助天地养成万物之气也三賔象天三光者系于天也古文礼僎皆作遵凝犹成也賔者接人以义言賔来以成主人之徳圣通也所以通賔主之意也将犹奉也术犹艺也得身者谓成已令名免于刑罚也言学术道则此说賔贤能之礼
　　孔氏曰此一节明賔主介僎坐位之义故賔在西北天地严凝之气着主在东南天地温厚之气着介在西南象阴之微气僎在东北象阳之微气三賔谓众賔也四面之坐即是賔主介僎之所象也主象夏始賔象冬始僎象春始介象秋始
　　蓝田吕氏曰三賔者众賔之长者也其所以辅賔犹三光之辅于天也三光盖星之大者有三也其名不可得而考也先儒谓三大辰心为大辰代为大辰北辰亦为大辰亦莫知其所稽也月晦三日而后明生于魄故曰成魄让之三者取象成魄于三日也东北至于东南生气也生气温厚而主人故自孟春至于孟夏生气之所行万物之所发生天之盛徳气也主坐于东南僎坐于东北仁之序也西南至于西北杀气也杀气严凝而主义故自孟秋至于孟冬杀气之所行万物之所以収敛天之尊严气也賔坐于西北介坐于西南义之序也饮酒之义所以致主之养而尊賔故賔主以仁义接賔主有事俎豆有数天下之理义存焉天下之理义无所不通圣之谓也无所不通无所不敬礼之所由制也礼之行也不在乎他在长防之分而已性之德也礼得于身之谓德由学然后得于身得于身则与先得人心之所同然者同之故诚之而至诚乃天之道是亦圣人也
　　严陵方氏曰天地者阴阳之体阴阳者天地之用故賔主象天地介僎象阴阳也三賔又众賔之所观法而瞻仰者故象三光日月星也后言介僎象日月则此言阴阳盖主日月耳旣象日月又象三光者盖介僎两而三賔三固以象三两之数介僎之辅賔主犹日月之运阴阳以成天地之光也故取象于日月阴阳之义三让而后成礼犹月三日而后成魄也夫魄阴也而礼由阴作故以况之且阳道饶而主进阴道乏而主退则让亦阴事也四面之坐则賔主介僎各坐于一方之面也夫有天地以为之体必资阴阳以为之用有阴阳以为之用然后三光之象垂三光之象垂然后有盈亏之理月有盈亏之理然后四时之序成故取象之序如此二气运于五行而五行以水为本水以阴而凝凝则为严以阳而温温则为厚则严凝者阴之气也阴生于午而终于子故严凝之气始于西南而盛于西北温厚者阳之气也阳生于子而终于午故温厚之气始于东北而盛于东南秋敛冬藏义也故严凝为义春作夏长仁也故温厚为仁介僎者所以辅賔主而接人者也接人则为賔主之先故坐于阴阳所始之地賔主则坐于阴阳之盛地焉坐賔党于阴之地以賔者接人以义故也坐主党于阳之地以主人者接人以仁故也主人必三揖仁之至也賔必三让义之尽也旣曰接人以仁又曰以德厚者盖谓盛德温厚也以接人以仁为盛德温厚则接人以义为严凝尊严可知矣賔主之际其精至于仁义相接其粗至于俎豆有数非夫知礼之情者莫之能兴故曰圣也圣之事旣立然非将之以敬则亦怠而废礼矣故圣立而将之以敬曰礼礼者天地之序长防有序然后各得其体故曰礼以体长防曰德各得其体岂他求哉故曰德也者得于身也然礼之所体固不止乎长防而此止以是为言者以郷饮酒之礼主于序齿故也道在于我故学术道者将以得身以郷饮酒制之以道故必以道言之也
　　山阴陆氏曰成魄为望后三日且月以生明为进生魄为退退让之事也主人坐东南象夏犹火室在巽也賔在西北象冬犹水室在干也他仿此俎豆有数曰圣尔雅所谓献圣也此欤言以体长防为郷饮酒礼言之杨子曰人而无礼焉以为德徳也者得也得之身而足徳得于身还以得身圣人务德大人务业马氏曰主人者尊賔而賔接以义故賔位西北天地之生盛于东南天地之成盛于西北主以生而接賔賔以成而报主可谓仁之至义之尽也賔主有事事皆有意俎豆有数数皆有义推意于事推义于数非圣人不能故曰圣圣有所立而行之者又将以敬则谓之礼长防出乎性用礼以体别之则谓之德盖因事以见圣即圣以行礼因礼以成德此始终之序学术道者所以穷理得身者所以尽性礼足以穷理尽性故圣人务焉
　　石林叶氏曰主人致敬于賔其尊之象天主人以物养賔其亲之象地介则居乎两间以象阳之助天者也僎以卑巽接人而辅主则象阴之助地者也賔以义成人故坐于阴之盛地而介则坐于西南以始成乎賔道也主人以仁为德故坐于阳之盛地而僎则坐于东北以始成乎主道也盖天地之大德曰生人之大德曰仁主人以仁接賔而在东南则生气之盛位故亦曰天地盛德气也賔者主人所尊其位则主人择而居也故先言坐賔于西北而后言接人以义也若夫介僎所以辅賔主而必居阴阳始生之地者何也盖辅之者所以成之也介先賔以通其意于主僎先主人以通其意于賔道也阴阳以辅天地而天地以成功介僎以辅賔主而賔主以成礼其居始生之地不亦冝乎主以仁接人賔以义接人皆有事者也长者俎豆多防者俎豆少皆有数者也賔主有事俎豆有数乡饮酒之义也义则礼之情而已知礼之情者能作故曰圣有其情则必有其文文在外者也不敬以直内则所谓乡饮酒者亦文而已故将之以敬曰礼必曰圣人务焉何也盖莫不有事而当务之为急所贵乎圣人者以其知务也三代之王敎其民以弟者常先于乡饮则亦急于当务而已又曰四面之坐象四时者以东南西北为位则设席当射角占两面盖各本其气自始至于盛也古为位未有射角者故近岁行此礼多不能晓蔽于主居东方之言往往以东西相向若然是两面而已且言賔必南乡又曰介必东乡介賔主也賔主皆在西而賔言南乡可见其位连于北介东乡其位连于西矣古书多互见言賔如此则主之东南亦可以类推大抵读书不可执一须前后参见其义未尝不显但学者卤莽耳庐陵胡氏曰四面之坐必取四时之始者春秋谨始之义制敌度宜曰义賔与主敌不失其宜是接以义周官行人掌客司仪掌讶凡四职皆賔客之事而列于秋取天地之义气也君子以友辅仁僎者主人之友睿曰圣克念曰圣生知曰圣大而化之曰圣事无不通曰圣仁且知曰圣仁义又近圣焉圣之取名多矣此言仁义接而继之曰圣则圣者指仁义言也大司徒之职以仁义圣为六德故此谓之徳也徳也者得于身谓仁义礼躬行自得而非伪为也古之学术道者谓賔贤之人学道艺也
　　祭荐祭酒敬礼也哜肺尝礼也啐酒成礼也于席末言是席之正非专为饮食也为行礼也此所以贵礼而贱财也卒觯致实于西阶上言是席之上非专为饮食也此先礼而后财之义也先礼而后财则民作敬让而不争矣
　　郑氏曰非专为饮食言主于相敬以礼也致实谓尽酒也酒为觞实祭荐祭酒哜肺于席中唯啐酒于席末也
　　孔氏曰此一节明饮酒之礼祭荐祭酒相尊敬之心贵礼贱财之义祭荐者主人献賔賔即席祭所荐脯醢也祭酒者旣祭荐又祭酒也此是賔敬重主人之礼也哜肺者祭酒后兴取俎上之肺哜齿之所以尝主人之礼也啐酒者啐谓饮主人酒而入口成主人之礼也席末谓席西头也案郷饮酒礼祭荐祭酒哜肺皆在席之中唯啐酒在席末又郷饮酒礼云祭脯醢奠爵右取肺却左手右絶末以祭尚左手哜之兴加于俎坐涗手遂祭酒哜肺在前祭酒在后此先云祭酒者哜是尝哜之名祭酒是未饮之称故祭酒与祭荐相连表其敬礼之事以言此席之设本不为饮食盖主人敬重于賔故设席耳祭荐祭酒哜肺敬主人之物故在席中啐酒则入于已故在席末于席上祭荐祭酒是贵礼席末啐酒是贱财也致实谓致尽其所实之酒于西阶上不就席卒觯者言此席之上非专为饮也啐才始入口故犹在席末卒觯则尽爵故逺在西阶上前文方论设席之礼故言是席之正此覆说前席故变文言上上亦正也先礼则贵后财则贱亦互相通也
　　蓝田吕氏曰孔子曰吾食于少施氏而饱少施氏食我以礼吾祭作而辞曰疏食不足祭也吾飱作而辞曰疏食也不敢以劳吾子然则君子之于饮食饱于敬而不饱于味也主人献賔賔受爵荐脯醢賔升席设折俎賔祭脯醢奠爵取肺哜之坐祭酒兴席末啐酒主人之礼賔不敢不答故祭荐祭酒敬主人之行此礼也賔敬主人在礼而不在食哜以尝之啐以成之也啐于席之末不于席之正者明是席之正在于行礼不可以饮食渎也此贵敬而贱食也賔卒爵于西阶之上不于席之上者明是席之上可以成饮食之礼不可卒饮食之事是先敬而后食也敬礼也食财也人之所以争者无礼而志于财也如知乎贵礼而贱财先礼而后财之义则敬让行之矣一饮食之闲可以化民成俗则升降之文不为末节也
　　严陵方氏曰祭荐祭酒必祭其先而后饮食之也肺者据周人之所贵也祭荐祭酒则神之也故曰敬礼哜肺则味之矣故曰尝礼啐酒则饮之矣故曰成礼啐酒则献賔之觞也卒觯则酬賔之时也主献賔賔酢主主酬賔三事旣备则饮酒之礼毕矣故曰卒觯西阶则賔所有事之阶也席之正则有别于席之末席之上则有别于席之下西阶上即席之下也先礼则敬让后财不争者饮食之所用故以财言之石林叶氏曰啐酒于席末旣为贱财则祭脯醢以敬礼哜肺以尝礼皆居席之正是为贵礼也賔辞于西阶上旣为后财则羞出东房洗出东荣虽非席之上犹为先礼也盖郷饮酒之礼非专为饮食而已其啐爵也其卒觯也皆避其席亦所以防酒祸也贵礼而先之则民敬顺贱财而后之则无酒祸而民不争圣人所务盖如此也
　　乡饮酒之礼六十者坐五十者立侍以听政役所以明尊长也六十者三豆七十者四豆八十者五豆九十者六豆所以明养老也民知尊长养老而后乃能入孝弟民入孝弟出尊长养老而后成敎成敎而后国可安也君子之所谓孝者非家至而日见之也合诸郷射敎之郷饮酒之礼而弟之行立矣
　　郑氏曰此说郷饮酒谓党正国索鬼神而祭祀则以礼属民而饮酒于序以正齿位之礼也其郷射则州长春秋以礼防民而射于州序之礼也谓之郷者州党郷之属也或则乡之所居州党郷大夫亲为主人焉如今郡国下令长于郷射饮酒从太守相临之礼也
　　孔氏曰此明党正饮酒正齿位之事案郷饮酒礼賔贤能则用处士为賔其次为介其次为众賔皆以年少者为之此正齿位之礼其賔介等皆用年老者为之其余为众賔賔内年六十以上于堂上賔席之西南面坐若不尽则于介席之北东面北上坐其五十者则立于西阶下东面北上示有倍侍之义非即在六十者旁同南面立所以立于阶下示其听受六十以上政事役使以明尊敬长老也六十者三豆九十者六豆者以其十年加一豆非正礼故不得为笾豆偶也其五十者二豆而已故郷饮酒礼众賔立于堂下者皆二豆其賔介之豆无正文当依众賔之年而加之也豆是供养之物故云明养老立侍是倍侍之仪故云明尊长也入孝弟谓入门而能行孝弟出尊长养老者谓出门而能尊长养老也郷射谓春秋二时州长聚合其民为射礼郷饮酒之礼谓十月党正饮酒孝弟之行以此而成立也仪礼无正齿位之礼今此云六十者坐五十者立侍故郑知是党正正齿位之礼此谓初饮酒时正齿位及其末皆以醉为度杂记曰一国之人皆若狂是也郑云州党郷之属者言旣是州长党正射饮而并谓之郷者以州党属郷也云或则郷之所居州党者此郑别解州党而谓之郷也郷之所居州党行饮酒射之礼郷大夫则代此州长党正为主人故得称郷射郷饮酒也若郷之州党郷所不居则郷大夫不得为主人亦不得称郷射郷饮酒但谓之州射党正饮酒可也云如今郡国下令长于郷射饮酒者谓郡治之下及侯国之下满万户以上之令不满万户之长于已县或射或饮酒则从郡之太守及主国之相来自行礼相监临之仪不用令长礼也令长射而饮酒似州长党正也太守与相来监临似郷大夫监临故引以相证也
　　蓝田吕氏曰古之贵老也其政则导其妻子使养其老家植之桑畜之鸡豚狗彘则老者衣帛食肉矣其敎则食三老五更于大学天子袒而割牲执酱而馈执爵而酳冕而揔干四代之养皆于庠序更用飨燕食之礼皆所以使民不遗老穷知贵老之义故饮酒之礼老者加豆有至于六也尊长近乎事兄弟也养老近乎养亲孝也入则顺乎父兄出则顺乎长老则民德归厚矣强不犯弱众不暴寡人伦旣正敎行俗羙薰沐涵濡迁善而不自知故曰非家至而日见之也春秋合诸州长而射冬行党正之正齿位郷党习见仪容之盛渐乎礼义之俗孝弟之行不肃而成行礼之效也
　　长乐陈氏曰六十者坐而役使人者也五十者立则若役于人者也而长者于是乎尊矣民之尊长有从兄之仪而后能为人弟也六十则三豆七十则四豆八十则五豆九十则六豆年愈多者豆愈加而老者于是乎养矣民知养老则有事亲之仁而后乃能入孝也笾桃梅之属地产也豆麋鹿之属天产也地产所以养其阳则天产所以养其阴而老者阴也养阴必以阳故言豆而不及笾夫人入能孝而出以之养老入能弟而出以之尊长而敎不成国不安者未之有也然所谓敎者亦何尝家使之至而日使之见哉合之郷射因之郷饮而为之敎则不期于化而自化矣盖射所以观德也饮所以尚齿也王制曰耆老皆朝于庠元日习射尚功习郷尚齿言庠而继之以射是郷之有习射尚齿矣而郑氏以为党主饮州主射而郷大夫亲为主者不已误邪盖莫非饮也有饮于郷而正齿位有饮于党而正齿位者莫非射也有射于郷以观德有射于党以观德者以夫党不若州之众故虽有饮而无射州不若郷之大故虽有射而无饮而有齿者亦未必有其德也此党正言国索鬼神而祭祀则以礼属民而饮酒于序以正齿位而州长言春秋以礼防民射于序是也贾公彦以为射之有饮酒误矣夫惟党积而为州州积而为郷故郷则有射有饮而两全焉而记之所言者皆郷而已乃其意也
　　严陵方氏曰六十者坐则七十以上亦坐可知五十者立则四十以下亦立可知听政者听上之人有所正也听役者听上之人有所使也必五十以下则立六十以上则坐者盖五十曰艾艾则服官政之时固宜立侍以听政役六十曰耆老则指使之时固宜坐以加政役于人也尊卑在仪养老在物故坐立之不同所以明尊长豆数之不一所以明养老也唯六十非肉不饱故六十以上始有豆数也前言俎豆有数而此不及俎者以俎大而豆小由其礼之小故止举器之小者以明之也民知尊长则能入弟矣知养老则能入孝矣民入而孝弟于其家出而尊长养老于其国则其敎岂有亏乎故曰而后成敎敎旣成矣而国岂有危疑之祸乎故曰而后国可安也之礼也特行之于一学而已固非家至也然敎之所及乃与家至不异特行之于一时而已固非日见也然敎之所形乃与日见不殊亦由制之以道而已射义曰卿大夫士之射也必先行郷饮酒之礼故言合诸郷射也庐陵胡氏曰合诸郷射敎之郷饮酒谓聚其民于郷射以敎之郑谓此章说郷饮酒是党正正齿位非郷大夫饮酒也其义盖以仪礼乡饮酒无正齿位之礼而此云六十者坐五十者立是党正齿位也案郷党篇云郷人饮酒杖者出斯出矣杖者亦谓五十六十者而此经下亦云少长以齿则郷饮岂无正齿位之礼乎窃谓此说郷饮酒是郷大夫非党正也然则郷射亦不得谓之用长射矣若实州党则谓之州射党正饮酒可也何得谓之郷乎
　　孔子曰吾观于郷而知王道之易易也主人亲速賔及介而众賔自从之至于门外主人拜賔及介而众賔自入贵贱之义别矣三揖至于阶三让以賔升拜至献酬辞让之节繁及介省矣至于众賔升受坐祭立饮不酢而降隆杀之义辨矣
　　郑氏曰郷郷饮酒也易易谓敎化之本尊贤尚齿而已速賔速谓即家召之别犹明也繁犹盛也小减曰省辨犹别也尊者礼隆卑者礼杀尊卑别也
　　孔氏曰此引孔子观郷之言以结成郷饮之义并明主人待賔贵贱之别及于賔介礼之隆杀也孔子言观郷饮酒之礼有尊贤尚齿之法则知王者敎化之道其事甚易重言易易取其语顺也主人亲速賔并介而众賔不须往速自从賔介而来賔介至门主人拜之众賔不须拜自入门是賔介贵于众賔贵贱之义别也主人于賔三揖三让拜其来至又酌酒献賔賔酢主人主人又酌而自饮以酬賔是辞让之节其数繁多也案郷饮酒介酢主人则止主人不酬介是及介省矣众賔不酢而降者案郷饮酒主人献众賔于西阶上受爵坐祭立饮不酢主人而降西阶东面是也
　　蓝田吕氏曰礼之所尊尊其义也其文则摈相习之其义则君子知之修其文达其义然后可以化民成俗也贵贱明隆杀辨和乐而不流弟长而无遗安燕而不乱此五者皆见于饮酒之礼而可以化民成俗矣故曰吾观于郷知王道之易易也易谓易行易易者甚言其易也礼主乎别节文虽繁而不可乱也因亲防长幼贵贱之等差以为屈伸隆杀之节文明辨密察然后尽乎制礼之意矣尊无二上非独为君臣言之国之所尊君也虽诸父不能抗之家之所尊父也虽母不得抗之羣居五人长者必异席则羣居亦有尊也丧祭燕饮皆有賔有众賔则賔亦有尊也故饮酒之礼賔介与众賔送迎之节有等此所以别贵贱也賔介与众賔异矣三揖三让拜至献酬辞让之节则賔与介又有等矣故介之升也不三揖三让不拜洗主人不之阼阶拜送不哜肺不啐酒不告防不自酌酢授主人爵主人不举酬省于賔可知矣及众賔则升受坐祭立饮不酢其拜受者众賔之长三人余则不拜省于介可知矣于一等之中寖有省焉此所以辨隆杀也
　　严陵方氏曰孟子曰尧舜之道孝弟而已亲速者躬至其家而召之也不言众賔则此止言賔者三賔也三賔贵于众賔而介则辅三賔者也故主人或亲速之或不亲而使之自从或拜之或不拜而使之自入故曰贵贱之义别矣主酌賔为献賔答主为酢主又荅賔为酬是礼也三賔则备之至于介则省酬焉至于众賔则又省酢矣升受坐祭立饮者其升而受爵之时惟祭酒得坐及饮酒则立盖饮酒所以养已以其卑不敢生而当其养故也前言贵贱之义此言隆杀之义贵贱指其人隆杀指其礼因其人之贵则礼为之隆因其人之贱则礼为之杀故其序先贵贱而后隆杀也
　　庐陵胡氏曰观乡饮酒有尊贤尚齿之法知王者敎化之道平易近民也易犹檀弓云易则易






　　礼记集説卷一百五十六
<经部,礼类,礼记之属,礼记集说>
　　钦定四库全书
　　礼记集说卷一百五十七　　宋　卫湜　撰
　　工入升歌三终主人献之笙入三终主人献之闲歌三终合乐三终工告乐备遂出一人扬觯乃立司正焉知其能和乐而不流也
　　郑氏曰工谓乐正也乐正旣告备而降言遂出者自此至去不复升也流犹失礼也立司正以正礼则礼不失可知一人或为二人
　　孔氏曰此一节论郷饮酒设乐乐賔罢则以礼正之之事工入升歌三终谓升堂歌鹿鸣四牡皇皇者华每一篇而一终也主人献之献工也笙入三终者谓吹笙人入于堂下奏南陔白华华黍每一篇一终也主人献之谓献笙人也闲歌三终者闲代也谓笙歌已竟而堂上与堂下更代而作也堂上人先歌鱼丽则堂下笙由庚此为一终堂上歌南有嘉鱼则堂下笙崇丘此为二终堂上歌南山有台则堂下笙由仪此为三终此皆郷饮酒之文鱼丽言太平年丰物多此采其物多酒防所以优賔南有嘉鱼言太平君子有酒乐与贤者共之此采其能以礼下贤者与之燕乐南山有台言太平之治以贤者为本此采其爱友贤者为邦家之基由庚崇丘由仪今亡其义未闻也合乐三终者谓堂上下歌瑟及笙并作也若工歌闗雎则笙吹鹊巢合之若工歌葛覃则笙吹采蘩合之若工歌卷耳则笙吹采苹合之故郷饮酒云乃合乐周南闗雎葛覃卷耳召南鹊巢采蘩采苹是也周南召南国风篇也王后国君夫人房中之乐歌也闗雎言后妃之徳葛覃言后妃之职卷耳言后妃之志鹊巢言国君夫人之德采蘩言国君夫人不失职采苹言卿大夫妻能循法度工告乐备遂出者工谓乐正工先告乐正乐正告賔以乐备而遂下堂言遂出者乐正自此不复升堂也郷饮酒云工告于乐正乐正告于賔乃降立西阶东北面一人扬觯乃立司正焉者一人谓主人之吏也举觯示将行旅酬也将留賔旅酬恐有懈惰故主人使相礼者一人为司正以监之也
　　长乐陈氏曰工入升歌三终堂上之乐也则笙入三终者堂下之乐也记曰歌者在上匏竹在下贵人声也此之谓也而歌之者一篇为一终则三终者三篇也鹿鸣燕嘉賔之诗也而歌之所以示事言今之所饮者皆嘉賔也四牡劳使臣之来也而劳之所以示劝言今之来者皆可劝者也及夫賔旣至矣而无礼乐以文之则亦不足以示情此皇皇者华之诗所以继也其诗曰送之以礼乐言逺而有光华者乃其意也此工入之三也南陔相戒以养也而乐歌焉此与夫投壶之歌养者类矣白华孝子之洁白也而乐歌焉此与夫人飨之清庙者类矣而清庙所以示德故曰白华者示德也白华所以示其德则南陔所以示其行及夫外有行而内有德矣不得其时而饮之亦不足以行礼此华黍之所以继作也其诗曰时和岁丰冝黍冝稷者乃其意也此笙入之三也夫示事也示劝也示情也此主人之所以事人者也示德也示行也示礼也此主人之所以成己者也故主人献之若夫相代而为闲歌相同而为合乐则无所献矣以其不特于主人故也间代也上下之乐于是乎代作也鱼丽作于上以见物多而礼能备礼能备则其道得矣故下有由庚以继之诗曰由庚万物得由其道是也南有嘉鱼作于上以见至诚而乐相与则其功大矣故下有崇丘以继之诗曰崇丘万物得极其高大是也南山有台作于上以见得贤也自况能立太平之基则天下冝矣故下有由仪以继之诗曰万物之生各得其冝是也此闲歌之三也二南者王化之本正始之道者也用之郷人焉使郷大夫以之教其民用之邦国焉使诸侯以之敎其臣　又乐书曰工入升歌三终笙入三终皆继之以主人献之者以礼节乐于其始也闲歌三终合乐三终必继之以一人扬觯乃立司正焉以礼节乐于其终也郷饮酒之礼作乐以行礼由礼以节乐则賔主之情斯和乐而不流矣
　　河南程氏曰二南之分以周公主内治故以畿内之诗言文王大姒之化者属之周南以召公掌诸侯故以畿外之诗言列国诸侯大夫之室家被文王大姒之化而成德者属之召南此为得之谓之南者言其化自岐雍之间被于江汉之域自北而南也诗曰以雅以南即谓此也
　　严陵方氏曰主人献其所奏乐者即仪礼言卒歌主人献工是也乐工之贱亦献之者示上之不虚取于下也歌者在上故曰升匏竹在下故曰入升堂所以示德笙歌所以示事闲歌以示相成之义合乐以示相与之情故其别如此虽然均是诗也或歌之或笙之者以其序之先后而为之别也序之先者则歌之于上若鹿鸣四牡皇皇者蕐则曰升歌三终是矣序之后者则笙之于下若南陔白华华黍则曰笙入三终是矣至歌鱼丽则笙由庚之类歌闗雎则笙鹊巢之类凡一十二篇亦莫不以序之先后而为之上下焉歌亦笙止谓歌者以笙与歌相间故也合乐兼有笙歌而通谓之乐者以其两者相合而为乐故也上言主人献之者献歌工也下言主人献之者献笙工也闲歌合乐而不言献者以皆有笙有歌其所奏之乐即其所献之工故也夫鹿鸣四牡皇皇者华言君之待臣有以得其欢心若是者徳也徳成而上故升歌之以示徳南陔白华华黍言子之事亲又以致其和气若是者事也事成而下故笙入之以示事闲歌之诗六篇若嘉鱼之类言贤和于上若崇丘之类言物和于下上下交和则有相成之养故闲歌之所以示相成之义也合乐之诗六篇若闗雎而下言圣人之化若鹊巢而下言贤人之化圣贤同化则有相与之情故合乐焉所以示相与之情也且鹿鸣嘉鱼而下则小雅而已然不及大雅闗雎鹊巢而下则风而已然不及颂何也小雅大雅皆言政而大雅之政为大风与颂皆言德而颂之德为盛郷饮酒之礼止行之于一郷故止歌风而不歌颂歌小雅而不歌大雅夫乐众矣止曰笙入何也以郷饮不若燕礼之大亦犹投壶不若射礼之大故止命而已以仪礼考之郷饮酒亦用瑟而经不言者以笙为主故也工告乐备遂出者则以反为文故也工告乐备遂出则乐岂至于淫乎一人扬觯乃立司正则酒岂至于乱乎清江刘氏曰由庚崇丘由仪此三篇皆笙诗也小序云有其义而亡其辞亡谓本无非亡逸之亡也郷饮酒鼓瑟而歌鹿鸣四牡皇皇者华然后笙入堂下磬南北面立乐南陔白华华黍燕礼亦鼓瑟歌鹿鸣四牡皇皇者华然后笙入立于县中奏南陔白华华黍南陔以下今无以考其名篇之义然曰笙曰乐曰奏而不言歌则有声而无辞明矣下由庚崇丘由仪放此
　　新安朱氏曰今案鹿鸣即谓今日燕饮之事所以导达主人之诚意而美嘉賔之德也四牡言其去家而仕于朝辞亲而从王事于此乎始也皇皇者华言其将为君使而赋政于外也乐记曰宵雅肄三官其始也正谓此也盖此三诗先王所制以为燕饮之乐用之郷人用之邦国各取其象而歌之也合乐谓歌乐众声俱作堂上有歌瑟堂下有笙磬合奏此诗也三终者二南各三终也燕礼记云有房中之乐注云歌周南召南之诗而不用钟磬之节谓之房中者后夫人之所讽诵以事其君子是也亦有用钟鼓奏之者诸卿大夫燕飨亦得用之故用钟鼓妇人用之乃不用钟鼓则谓之房中之乐也后妃夫人同是文王之化召南是文王未受命已前之事诸侯之礼故称夫人周南是文王受命称王之后天子之礼故称后也
　　賔酬主人主人酬介介酬众賔少长以齿终于沃洗者焉知其能弟长而无遗矣降说屦升坐脩爵无数饮酒之节朝不废朝莫不废夕賔出主人拜送节文终遂焉知其能安燕而不乱也贵贱明隆杀辨和乐而不流弟长而无遗安燕而不乱此五行者足以正身安国矣彼国安而天下安故曰吾观于郷而知王道之易易也郑氏曰遗犹脱也忘也朝夕朝莫听事也不废之者旣朝乃饮先夕则罢其正也终遂犹充备也
　　孔氏曰此明旅酬长防无被遗弃及饮酒无数犹能节文不至于乱又緫结上五种之事旅酬之时賔主人之党各以少长为齿以次相旅至于职掌罍洗之人以水沃盥洗爵者皆预酬酒之限是弟长无遗也降说屦升坐者此谓无算爵之初以前皆立而行礼至此彻俎之后乃说屦升堂坐也修爵无数谓无算爵也朝后行礼礼毕乃治私家之事是朝不废朝莫不废夕此谓郷饮酒礼若党正饮酒一国若狂无不醉也賔出拜送言饮毕主人备礼拜而送賔节制文章终竟申遂不有阙少是在燕乐而不至乱也彼国谓天下诸侯也
　　新安朱氏曰弟长而无遗弟悌也敬顺之意言能使少者皆承顺以事长者而无所遗弃也
　　蓝田吕氏曰有贵贱隆杀之义则有别矣有别则有礼也和乐而不流安燕而不乱则有节矣有节义也弟长而无遗则均均则仁矣仁义而且有礼行乎一郷达乎一国所谓正身安国矣举斯术也达之天下则天下安矣故由一郷而知王道之可行于天下此礼是也
　　严陵方氏曰降说屦升坐者降阶说屦升堂而坐也脩爵无数者脩举也脩爵无数可谓安燕矣然而朝不废朝莫不废夕以至于节文终遂焉所以知其安燕而不乱也五行行之于一身则身正而无邪施之于一国则国安而无危故曰足以正身安国以天下之本在国故曰彼国安而天下安天下安则王道成矣
　　马氏曰终于沃洗逮贱之谓也少长以齿能弟长也终于沃洗能无遗也降说屦升坐脩爵无数冝其醉矣然犹不废朝夕之听事賔出主人拜送如拜至礼焉盖自始以至终皆有节文终遂焉此之谓安燕而不乱也
　　庐陵胡氏曰前言正席次言司正正礼此言正身盖席正然后礼正礼正然后身正身正则国正国正而天下正矣故继之以国安而天下安也
　　郷饮酒之义立賔以象天立主以象地设介僎以象日月立三賔以象三光古之制礼也经之以天地纪之以日月参之以三光政敎之本也亨狗于东方祖阳气之发于东方也洗之在阼其水在洗东祖天地之左海也尊有酒敎民不忘本也
　　郑氏曰日出于东僎所在也月生于西介所在也三光三大辰也天之政敎出于大辰焉祖犹法也狗所以养賔阳气主养万物海水之委也大古无酒用水而已
　　孔氏曰此记者覆说郷饮酒有所法象之事前文天地共言此则析言之賔者主之所尊敬故以賔象天主供物以养賔故以主象地前经介僎象阴阳据其气此云日月言其体昭十七年有星孛于大辰公羊曰大辰者何大火也伐为大辰北辰亦为大辰何休云大火与伐天所以示民时早晚天下取以为正故谓之大辰辰时也是天之政教出于大辰亨狗于东方覆说前文羞出自东房也洗之在阼水在洗东覆说洗当东荣也尊有酒亦覆上文也
　　蓝田吕氏曰此至篇末申言乡饮酒之礼又有所法象前文有所未尽者皆再明之饮酒之礼莫先于賔主立賔象天立主象地礼之经也其次立介僎以辅之辅之者纪也其次立三賔以陪之陪之者参也政敎之立必有经有纪有参然后可行故饮酒之礼必有賔主介僎三賔然后可行故曰政敎之本也天地之间海居于东东则左也故洗在阼水在洗东有左海之义
　　长乐陈氏曰礼见于賔主则立賔以象天天尊也而用賔之卑以象之盖賔者礼所仲故也立主以象地地卑也而用主之尊以象之盖主者礼所屈故也此賔主之所以象天地也三賔则众矣何以知之此礼有曰賔主有曰介僎而又有众賔焉故曰众賔升受坐祭又曰众賔自入是以知其然不言众賔而言三賔何也乐为阳而礼者阴之类也古之言礼者多以阴而郷饮者礼之盛也进之而有三揖退之而有三辞分之而有三賔所以象国之三卿所谓三者岂非言礼者必以阴而取法于月乎盖月三日则成魄而未至于三焉者非魄也三月则成时而未至于三焉者非时也故过乎三则已甚不及乎三则为未成此众賔之所以为三賔而与夫三辞三揖者类与牲用狗者狗之为物有所守而善择人者也非其人则在所去故古之人于燕飨饮食皆用之
　　严陵方氏曰日者阳之精阳生于北而出于东故坐僎于东北以象日月者隂之精隂生于南而成于西故坐介于西南以象月前言隂阳此言日月者隂阳之义配日月其实一也曰日月又曰三光与孔子闲居言天地又言三无私同义或言立或言设何也立则本于创始之时设则见于旣陈之后因賔而后用介因主而后用僎则是立賔立主于前乃设介僎于后也故于賔主则曰立于介僎则曰设焉三賔即賔也以其有别于众賔故谓之三賔而亦言立也礼之所制如此故用之于事则足以为政之本体之于道则足以为教之本也凡植物皆地产足以养人之隂凡动物皆天产足以养人之阳天产不特狗也而特亨狗以祖阳气者盖阳之辰穷于戌而为阳之至故辰在戌而属狗则狗者至阳之畜也东方者得阳之中亨至阳之畜于阳中之方又得其宜矣水则盛之于罍者盖酌之于罍而涤之于洗故其水在洗东洗旣在东水又在洗之东者凡以祖天地之左海也左亦东也以方言之则曰东以体言之则曰左
　　马氏曰上极乎性命之妙下尽乎物理之微然后能制礼也言古之制礼者必古之圣人也经之以天地经大而纬小纪之以日月纪小而纲大经之以天地则知日月为纬纪之以日月则知天地为纲有经有纬有纪有纲天地之道备矣参之以三光参于经纪之间左海者水之无穷言主人之养人无穷已也庐陵胡氏曰天所以示民时早晚时之政敎系焉故日月五星谓之七政周公诰康叔曰有政有事无彜酒又曰其尔典听朕敎夫圣人岂以饮酒为常哉亦有政敎存焉故乡饮必先政敎之本
　　賔必南乡东方者春春之为言蠢也产万物者圣也南方者夏夏之为言假也养之长之假之仁也西方者秋秋之为言愁也愁之以时察守义者也北方者冬冬之为言中也中者藏也是以天子之立也左圣郷仁右义偝藏也介必东郷介賔主也主人必居东方东方者春春之为言蠢也产万物者也主人者造之产万物者也月者三日则成魄三月则成时是以礼有三让建国必立三卿三賔者政敎之本礼之大参也
　　郑氏曰春犹蠢也蠢动生之貌也圣之言生也假大也愁读为揫揫敛也察犹察察严毅之貌也南乡乡仁贵长大万物也察或为杀介必东乡介賔主也献酬之礼主人将西賔将南介覸其间也东方者春产万物者言礼之所共由主人出也礼者隂也大数取象法于月也
　　孔氏曰自此至篇终更总明坐位所在并明三揖三让每事皆三之义东方产育万物故为圣也养育万物长之使大仁恩也中者藏也者北方万物所归藏也介賔主也者主人献賔将西行就賔賔又南行将就主人介在西阶之上以介覸隔賔主之闲也主人者造之产万物者也者释所以主人居东方之意东方产育万物主人供客所须故主人造为产万物之象也三日成魄者谓月尽之后三日乃成魄魄谓明生傍有微光也此谓月明尽之后而生魄非必月三日也初以前月大则月二日生魄前月小则三日乃生魄乐旣为阳故礼为隂月是隂精故礼之数取法于月也
　　横渠张氏曰坐有四位者礼不主于賔主欲以尊贤若賔主相对则是礼主于賔主而已故其位賔主不相对坐介僎于其闲以见賔贤之义因而说四时之坐皆有义其实欲明其尊贤
　　蓝田吕氏曰天子南面而立左则东方东方圣也左之则尊之也乡则南方南方仁也乡之则宗之也右则西方西方义也右之则用之也偝则北方北方藏也偝之则违之也天子之立如是而坐賔亦南乡者尊賔之至也介闲也坐賔主之闲所以闲之也主人居东方者礼之所由出犹东方之产万物也一生二二生三三生万物三者物之所由致是故礼有三让賔有三賔国有三卿上法于月则三日成魄三月成时政敎所本礼之所以法也
　　长乐陈氏曰万物之于春莫不生此春所以为蠢也然则物之生也其来固有自焉易曰帝出乎震则帝者天之神也震者圣神之妙也此产万物所以为圣也万物相见于离则物于是乎荗矣假者贷而有益意盖有所假则必有所益也故生之以为养增之以为长养则盛长则多此夏之时所以为假也万物之于四时也生于春长于夏衰于秋老于冬而至于秋则惨而不舒者物之情也诗曰秋日萋萋百卉具腓此秋之所以为愁也中在内能隐而不能显此中之所以为藏也天子之立也将以向时而接天下者也而以四时言之以左为仁右为义向左仁背右义非以夫用天之理者足以治人故耶
　　严陵方氏曰賔虽坐于西北而其乡必南言賔必南乡则主必北乡可知矣天子者尽人道以成位乎天地之中则其左右乡偝可不合其德乎春以木德为仁夏以火德为礼秋以金德为义冬以水德为知别五行之德言之则如此若夫合隂阳之道言之则春夏以阳而无非仁秋冬以隂而无非义也秋冬旣无非义然不谓冬为义者以阳道常饶隂道常乏故也以其饶至于夏犹为仁以其乏止于秋已为义此言乡饮酒之坐及于天子之立何哉夫以一郷之坐足以见天子之立则饮酒之义固非苟然而已则观于乡而知王道之易易又有在乎此也前言賔必南郷以见主之北乡则此言介必东郷又以见僎之西乡矣前言四面之坐其以是欤賔南乡主北乡而介东乡焉则介于賔主之两间矣故曰介賔主也介之得名又以是欤主人虽坐于东南而北乡然所居则以东方为正也东方者产万物之地饮食之养则主人之所造也而有产万物之象焉此所以必居东方也前言羞出自东方主人共之亦此意然必曰造何也盖为而就行而至皆曰造膳羞则饔人之所治必为而就也庖厨则君子之所远必行而至也故饮食必以造言之而居之之所亦谓之造焉膳夫言卒食以乐彻于造是矣王制言大国次国皆三卿故此言建国必立三卿而乡之三賔则有三卿之象故足以为政敎之本礼之大参也
　　马氏曰春木为仁而夏曰仁何也天地之仁至乎夏而尽矣天地之义至乎冬而极矣故乐记曰春作夏长仁也秋敛冬藏义也长者大之而已秋敛也万物至秋而敛则其成体可察也义者仁之节秋者春夏之节也故曰守义中者万物复归其根也藏者不露其形也以秋为揫敛则知春夏为发散也以冬为中藏则知春夏为外发也大国三卿周官所谓设其参是也
　　山隂陆氏曰春所以产之产之者圣也冬所以复之复之者神也假之者仁也愁之者义也偝藏圣人以此退藏于密是也介必东乡介賔主也据此坐向东北明矣然则主人面西北賔面东南僎面西南皆可知主人者造之若客受成而已以月三日而成魄是以礼有三让以三月而成时是以建国必立三卿书曰卿士惟月此之谓也再言三賔者政敎之本嫌三賔独非政敎之本也
　　江陵项氏曰此乡饮酒义也圣管万善故象春仁济万物故象夏义制万事故象秋中藏万理故象冬圣以德言未及于用也故左之义以事言天下之大用也故右之乡仁以应物偝藏以反身也凡道备于身为圣施于物为仁形于事为义存于心为中名虽有四其实一也考其次序固人道之当然推其方位亦天理之自然也介必东乡介賔主也主人必居东方东方者春春之为言蠢也产万物者也主人者造之产万物者也此章当在上文賔必南乡之下末句当云产万物者圣也
　　石林叶氏曰道成于三而月也时也天之道也国之卿也乡之賔也人之道也论乡饮而至于三賔则政敎成而礼行矣所以为本所以谓之礼之参也新安朱氏曰魄者月之有体而无光处也故书言哉生明旁死魄皆谓月二三日月初生时也凡言旣生魄即谓月十六日月始阙时也今此篇两言月三日而成魄则是汉儒专门陋学未尝读尚书者之言耳防知其缪而曲徇之故旣有月明尽而生魄之说又言月二日三日而生魄何相戾之甚邪此其大义本不足言而防于例亦当削去今特着之以明述此义者之缪不足深究云
　　射义第四十六
　　孔氏曰案郑目録云名曰射义者以其记燕射大射之礼观德行取于士之义此于别録属吉事案此篇中有乡射又云不失正鹄正则賔射然则乡射賔射俱有之矣今目録唯云燕射大射者但此篇广说天子诸侯大射燕射之义不专于乡射故也射之所起起自黄帝故易系辞黄帝以下九事章云古者木为弧剡木为矢弧矢之利以威天下乂虞书云侯以明之则射侯见于尧舜夏殷无文周则具矣
　　蓝田吕氏曰射义言射者男子之所有事者也天下无事则用之于礼义故有大射乡射之礼所以习容习艺观德而选士天下有事则用之于战胜故主皮呈力所以御侮克敌也
　　长乐刘氏曰射之所以为艺而次于礼乐者有足以成人之德行而正其性命也何哉乡三物之为教也六德出于性弗能尽其性则德有弗备矣六行出于诚弗能存其诚则行有弗笃矣是故君子之学也闲其邪所以存诚也存其诚所以尽性也尽其性所以畜德也畜其德所以植行也然则六行之本在德六德之本在性尽性之道在乎诚明存诚之道在乎闲邪而播其德行于五品者其惟六艺乎礼乐所以载其德行而致之君亲者也射所以观其德行而兆其用舍者也然而人之禀受或自诚而明或自明而诚诚矣则无不明也明矣则无不诚也然后性可尽矣性尽则六德可畜德畜则六行可植行植则无所入而不自得矧于射乎
　　长乐陈氏曰先王之为射礼何取也盖不能射则是不能防患不能防患者不能有其身者也不能有其身则是不能入于道者也不能入于道不能制于法者也是故圣人与民同吉凶之患也则驱诸射而射者人之所难也则举而为之制自天子之尊必有射诸侯以至于为卿大夫士皆行之则天下四方之逺者莫不化诗曰尔之逺矣民胥然矣尔之敎矣民胥效矣此礼之言射贵贱上下各有其法与其义而不相废也礼有大射有賔射有燕射此三者仪礼所谓礼射也盖天子有郊庙之事而择士以射之则谓之大射以夫大射者天子之礼也诸侯来朝之时而为射以乐之则谓之賔射以夫賔者诸侯之礼诸侯言賔则天子为主矣至于燕射则卿大夫燕以射之而已虽然大射祭也賔射朝也燕射礼也自类而推之盖不独此也以其聘礼而有射礼则谓之聘射所谓聘射之礼至大礼也是已以其饮于乡而有射礼则谓之乡射周官乡射之礼五物询众庻是已以其防于州而有射礼则谓之州射州长之职春秋以礼防民而射于州序是已以其习射必有射礼则谓之武射司弓矢所谓王弓弧弓以授射甲革椹质而郑氏言试弓矢以习武是也以其行军而有射礼则谓之军射乐记所谓散军而郊射左射貍首右射驺虞是也夫此数者皆射也然就其中而攷之则军射者礼之变为不足道矣
　　古者诸侯之射也必先行燕礼卿大夫士之射也必先行乡饮酒之礼故燕礼者所以明君臣之义也乡饮酒之礼者所以明长幼之序也
　　郑氏曰言别尊卑老穉然后射以观德行也
　　孔氏曰案仪礼大射在未旅之前所以明君臣之义者谓臣于堂下再拜稽首升成拜君荅拜似臣尽竭其力致敬于君君施惠以报之也郷饮酒以乡统名则前篇云六十者坐五十者立侍是也
　　蓝田吕氏曰诸侯之射必先行燕礼者大射也卿大夫之射必先行乡饮酒之礼者乡射也射者男子之事必饰之以礼乐者所以养人之德使之周旋中礼也盖燕与乡饮酒皆燕也因燕以娱賔不可以无礼故有大射乡射之礼礼不可无义故明君臣之义长幼之序焉
　　严陵方氏曰必先行礼而后习射者则射非主皮以礼为先尔
　　马氏曰燕与乡饮则有恩明君臣与长幼则有义有恩有义然后以射而观其德行此人所以乐为之也山隂陆氏曰诗序曰鹿鸣废则和乐缺矣四牡废则君臣缺矣鹿呜賔主之道也非君臣之道也故先王于燕礼更以明君臣之义燕义曰君独升立席上西面特立莫敢适之义也设賔主饮酒之礼也使宰夫为献主臣莫敢与君亢礼也不以公卿为賔而以大夫为賔为疑也明嫌之义也
　　石林叶氏曰燕礼以示慈惠上之事也故诸侯之射以示慈惠为主乡饮以序齿族不必上所惠也故乡大夫为賔有事则拜而荅之所谓明君臣之义也示齿族则不嫌于有别也故长者其豆多少者其豆寡賔介相酬则少长以齿此所谓明长幼之序也
　　故射者进退周还必中礼内志正外体直然后持弓矢审固持弓矢审固然后可以言中此可以观德行矣郑氏曰内正外直习于礼乐有德行者也正鹄之名出自此也
　　孔氏曰此一经明射者之礼言内志审正则射能中故见其外射则可以观其内德賔射之的谓之正欲明射者内志须正也大射之质谓之鹄鹄者直也欲使射者外体之直
　　蓝田吕氏曰孔子曰射不主皮为力不同科古之道也礼射有主皮之射射不主皮者礼射也所谓大射乡射是也为力者主皮之射也主皮者主于获而已尚力而不习礼故为力不同科也礼射必先比耦故一耦皆有上射下射皆执弓而挟矢其进也当阶及阶当物及物皆揖其退也亦如之其行有左右其升降有先后其射皆拾发其取矢于福也始进揖当福揖取矢揖旣搢挟揖退与将进者揖其取矢也有横弓却手兼弣顺羽拾取之节焉卒射而饮胜者袒决遂执张弓不胜者袭说决拾加弛弓升饮相揖如初则进退周旋必中礼可见矣夫先王制礼岂苟为繁文末节使人难行哉亦曰以善养人而已盖君子之于天下必无所不中节然后成德必力行而后有功其四肢欲安佚也苟恭敬之心不胜则怠惰傲慢之气生怠惰傲慢之气生则动容周旋不能中乎节体虽佚而心亦为之不安于其所不安则手足不知其所措故放辟邪侈逾分犯上将无所不至天下之乱自此始矣圣人忧之故常谨于繁文末节以养人于无所事之时使其习之而不惮烦则不逊之行亦无自而作至于久而安之则非法不行无所往而非义矣君子敬以直内义以方外敬义立而德不孤则不疑其所行矣故发而不中节者常生乎不敬所存乎内者敬则所以形乎外者庄矣内外交修则发乎事者中矣故曰内志正外体直然后持弓矢审固持弓矢审固然后可以言中也射一艺也容比于礼节比于乐发而不失正鹄是必有乐于义理久于恭敬用志不分之心然后可以得之则其所以得之者其德可知矣故曰可以观德行矣
　　长乐刘氏曰士之为道也德濳于性而行隐于中非如声色之有形可得而知也而况杂之以情伪乎唯射之中否可以见其心之失得而性之存亡也经曰内志正外体直则持弓矢审固者谓射者必正其志也有幸胜之志则不胜矣有求中之志则不中矣有祈爵之志则失爵矣有惮负之志则必负矣是谓内志不正者也志正而不惑谓之审克正而必中谓之固然则持弓矢审固者诚明纯备而六德在我者也揖让而升当物而射周旋中度者足以知其礼矣驺虞貍首苹蘩迭奏不失其节者足以知其乐矣正己而后发不中则反求诸身不怨胜己者足以知其仁矣必取其爵而人不以为贪必居其胜而人不以为争者足以知其义矣性情交胜不欺于人失得由中不罔于外者足以知其信矣中于百步之外志正而不惑者足以知其知矣是故诚明充于内者礼乐中于节审固定于心者正鹄应其手好恶存诸心者莫可得以与于是也所以先圣王用之以择贤才而观其德行然后取而用之无不中矣不曰射者可以成人之德行而正其性命乎
　　严陵方氏曰进退者升降之节周还者揖让之容能中礼者以其先行礼故也内志正然后持弓矢审外体直然后持弓矢固唯固也故其力能至唯审也故其巧能中义内也貌外也合内志外体言之故止曰观德行而已及其合天子诸侯言之故必曰观盛德焉
　　马氏曰凡此所谓其容体比于礼也
　　山隂陆氏曰孟子曰动容周旋中礼盛德之至也此其一隅故曰射者所以观盛德也正直为正内志言正亦言之法若落箭不固也若出垜不审也审在上亦言之法
　　其节天子以驺虞为节诸侯以貍首为节卿大夫以采苹为节士以采蘩为节驺虞者乐官备也貍首者乐防时也采苹者乐循法也采蘩者乐不失职也是故天子以备官为节诸侯以时防天子为节卿大夫以循法为节士以不失职为节故明乎其节之志以不失其事则功成而德行立德行立则无暴乱之祸矣功成则国安故曰射者所以观盛德也
　　郑氏曰驺虞采苹采蘩今诗篇名貍首逸下云曽孙侯氏是也乐官备者谓驺虞曰壹发五豝喻得贤者多也于嗟乎驺虞叹仁人也乐防时者谓貍首曰小大莫处御于君所乐循法者谓采苹曰于以采苹南涧之濵循涧以采苹喻循法度以成君事也乐不失职者谓采蘩曰被之僮僮夙夜在公
　　孔氏曰此一节明天子以下射礼乐章之异以驺虞为节者歌驺虞之诗以貍首为节者歌貍首之诗也射人云驺虞九节貍首七节采苹采蘩皆五节乡射注云五节歌五终四节四拾其一节先以听也若然则九节者五节先以听七节者三节先以听皆以四节应乗矢拾发也其节之志谓天子以备官为志诸侯以时防为志大夫以循法度为志士以不失职为志明其乐节之志故能不失其所为之事也
　　长乐陈氏曰大射奏貍首闲若一乡射奏驺虞闲若一王之五节先以听诸侯三节先以听尊者先以听则多卑者先以听则寡盖所以优尊者欲其先知之审也然则王射以驺虞大夫士之乡射亦以驺虞者乡射之询众庻亦欲官备于天子也　又乐书曰乐师凡射天子以驺虞为节诸侯以貍首为节大夫以采苹为节士以采蘩为节射人以射法治射仪王以三耦射三侯三获三容乐以驺虞九节诸侯以四耦射二侯二获二容乐以貍首七节孤卿大夫以三耦射一侯一获一容乐以采苹五节士以三耦射豻侯一获一容乐以采蘩五节自天子达于士名位不同节亦异数盖所以定志而明分也故明乎其节之志以不失其事则功成而德行立德行立则无乱之事而国安矣其有不可以观盛德乎王道成于驺虞则主奏之可也大夫妻能循法度于采苹则大夫奏之可也至于采蘩夫人不失职之诗而士奏之可乎曰王制天子元士视附庸之君其用诸侯夫人之诗亦在所可也盖士则事人爵之尤卑者也卑者不嫌于抗尊故先王制礼多推而进之是以齐冠不嫌于同诸侯齐车不嫌于同大夫况射节乎不言孤则以射人见之矣
　　清江刘氏曰郑以射义所引曽孙侯氏为貍首之诗非也驺虞采苹采蘩皆在二南则貍首者亦必其俦矣疑原壤所歌貍首之斑然执女手之卷然即是其章首但仲尼删诗之时乐正已亡此篇而诸侯朝觐之礼久絶恶貍首之害己又皆除其籍故使不在二南也或曰貍首鹊巢也篆文貍似鹊首似巢鹊巢之诗御之将之成之此亦时防之道
　　蓝田吕氏曰驺虞乐官备者驺廐官也所以豢餋六畜也虞山泽之官也所以阜繁鸟兽草木者也驺虞之官以生物为之职惟恐庻类之不繁殖王者之政仁及草木皆如驺虞之用心则未有不王者也故曰仁如驺虞则王道成也王政行则驺虞之官修驺虞之官修则庻类繁殖搜田以时矣彼茁者葭则草木遂其生矣一发五豝则鸟兽蕃息矣于嗟乎驺虞者所以归功乎二官故天子之射以是为节者言天子继天当推天地好生之德以育万物此所以乐官备也先儒谓驺虞者义兽白质黑文不食生物其说旣无据而又曰乐官备者谓一发五豝喻得贤多亦牵防为之说也貍首乐防时者貍首之诗亡矣记有原壤所歌之辞曰貍首之斑然执女手之卷然及此篇所引诗曰曽孙侯氏四正具举大夫君子凡以庻士小大莫处御于君所以燕以射则燕则誉疑皆貍首之诗也貍首田之所获物之至薄者也君子相防不以微薄废礼犹白茅死麕可以聘如玉之女匏菜兔罝可以为君子之献也执手者所以道旧结欢也自曽孙侯氏而下言诸侯以燕射防其士大夫物薄诚至君臣相与习礼而结欢奉天子修朝事故诸侯之射以是为节所以乐防时也采苹乐循法者采苹之诗言大夫妻能循法度也所以采蘩采藻盛之湘之奠之皆在家所习敎成之事也大夫妻已嫁能循在家姆敎之法度乃可以承先祖共祭祀矣卿大夫已命能循其未仕所学先王之法非法不言非道不行乃可以与国政矣故卿大夫之射以是为节所以乐循法也采蘩不失职者采蘩之诗言夫人不失职所谓采蘩于涧沼之中用之公侯之事被之僮僮夙夜在公者盖夫人无外事祭祀乃其职也唯敬以从事是为不失士之事君何以异此敬恭朝夕事事而已然后尽士之职而不愧故士之射以此为节者所以乐不失职也天子之德莫大于好生好生继天者也诸侯之德莫大于奉朝事奉朝事事君者也卿大夫之事莫大于法先王法先王守道者也士之德莫大于敬事敬事死命者也先王制礼作乐以养人起居动作多为文章以寓于声色臭味之间无非所以示人者也薰沐渐渍日迁于善而不自知也射之为义容体旣比于礼又欲其节比于乐乐不可以无尊卑故天子诸侯卿大夫之诗各异诗不可以无义故各以其所乐告之此所以明乎其节之志以不失其事则功成而德行立无暴乱之祸矣夫使君臣上下皆习是礼听是诗以进是德成是功则国不安者未之有也故明于礼乐其盛德之事欤故曰射者所以观盛德也
　　严陵方氏曰节者乐歌之节也孔子曰射之以乐也何以听何以射循声而发盖谓是矣王氏谓天子以驺虞为节者乐仁而杀以时诸侯以貍首为节者乐御而射以礼虽然射必以乐为节何也盖射所以习武虽先王所不敢忘亦所不可黩也习而不已其弊必至于黩焉亦在乎有以节之而已且武者威也先王以之饰怒乐者乐也先王以之饰喜习饰怒之具而以饰喜之具节之则自天子以至于士岂有黩武之弊哉是则先王之微意也驺虞言葭豝豵以见逺人之地虞人之野皆由其道而得其宜焉以二官之至贱至逺且能使鸟兽草木蕃殖而称其职若是又况其贵且近者乎此所以乐官备也貍首言小大莫处御于君所则诸侯之于天子也春之朝夏之宗秋之觐冬之遇以至比年之小聘三年之大聘岂或违其时者哉此所以乐防时也采苹者所荐有常物所采有常处所用有常器所奠有常地此所以乐循法也采蘩言奉祭祀则不失职设官分职天子之事也故以备官为节制节谨度诸侯之事也故以时防天子为节服法服道法言卿大夫之事也故以循法为节保禄位守祭祀士之事也故以不失职为节前言官备此言备官前言防时此言时防者盖能备官故形于乐也能乐官能时防故形于乐也能乐防时焉内能明乎节之志则外不失其节之事矣志明而事不失则功成于国而徳行立于身矣德行立则无暴乱之祸矣功既成于国体以之安焉非德之盛者畴克如此
　　马氏曰驺虞为节以至不失职为节所谓其节比于乐也盖天子所贵者德敎而已官备则德敎有以行故以驺虞之九为节以其朝廷既正而官备也诸侯乐其时防之事则功成于一国至于大夫明乎此则功成于其家士明乎此则功成于其身此所以德行立而无暴乱之祸矣然驺虞一国之风而为节于天子采蘩诸侯夫人之诗而为节于士何也孟子曰説诗者不以文害辞不以辞害意则取诗者不以迹害理矣
　　山隂陆氏曰虞人翼五豝以待公之发可谓官备矣吉日曰悉率左右以燕天子貍不疑不睡又有文焉若是者可以防矣原壤歌曰貍首之斑然执女手之卷然亦以此






</div>
    <div class="pagination">
<a href="礼记集说_page141.html">上一页</a><span>...</span><a href="礼记集说_page137.html">137</a><a href="礼记集说_page138.html">138</a><a href="礼记集说_page139.html">139</a><a href="礼记集说_page140.html">140</a><a href="礼记集说_page141.html">141</a><span class="current-page">142</span><a href="礼记集说_page143.html">143</a><a href="礼记集说_page144.html">144</a><a href="礼记集说_page145.html">145</a><a href="礼记集说_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
