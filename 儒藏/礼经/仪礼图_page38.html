<!DOCTYPE html>
<html>
<head>
    <meta charset="UTF-8">
    <title>仪礼图 - 第 38 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼图 - 第 38 页/共 42 页</h1>
    <div class="content">　　主人洗献内賔于房中南面拜受爵主人南面于其右荅拜【内賔姑娣妹及宗妇献于主妇之席东主人不西面尊不与为賔主礼也南面于其右主人之位恒左人】坐祭立饮不拜既爵若是以辩亦有荐脀【脀之承反○亦设荐脀扵其位特牲馈食礼记曰内賔立于房中西牖下东面南上宗妇北堂东面北上】○主人降洗升献私人于阼阶上拜于下升受主人荅其长拜乃降坐祭立饮不拜既爵若是以辩宰夫賛主人酌主人于其羣私人不荅拜其位继兄弟之南亦北上亦有荐脀【私人家臣已所自谒除也大夫言私人明不纯臣也士言私臣明有君之道北上不敢专其位亦有荐脀初亦北面在众賔之后尔言继者以爵既献为文凡献位定○疏曰谒除者谒请扵君除其课役以补任为之大夫尊近于君故屈名私人士卑不嫌也云凡献位定是献以前非定位也未献时在众賔后特牲记云门东北面是也】主人就筵
　　右主人献内賔及私人












　　尸作三献之爵【上賔所献爵不言三献作之者賔尸而尸益卑可以自举】司士羞湇鱼缩执俎以升尸取膴祭祭之祭酒卒爵【不羞鱼匕湇略小味也羊有正俎羞匕湇肉湇豕无正俎鱼无匕湇隆污之杀】司士缩奠俎于羊俎南横载于羊俎卒乃缩执俎以降尸奠爵拜三献北面荅拜受爵○酌献侑侑拜受三献北面荅拜司马羞湇鱼一如尸礼卒爵拜三献荅拜受爵【司马羞湇鱼变于尸】○酌致主人主人拜受爵三献东楹东北面荅拜【賔拜于东楹东以主人拜受于席就之】司士羞一湇鱼如尸礼卒爵拜三献答拜受爵○尸降筵受三献爵酌以酢之【既致主人尸乃酢之遂賔意】三献西楹西北面拜受爵尸在其右以授之尸升筵南面荅拜坐祭遂饮卒爵拜尸荅拜执爵以降实于篚
　　右尸作三献奠爵及三献献侑致主人尸酌酢












　　二人洗觯升实爵西楹西北面东上坐奠爵拜执爵以兴尸侑荅拜坐祭遂饮卒爵执爵以兴坐奠爵拜尸侑荅拜皆降【三献而礼小成使二人举爵序殷勤于尸侑】洗升酌反位尸侑皆拜受爵举觯者皆拜送侑奠觯于右【奠于右者不举也神惠右不举变扵饮酒】尸遂执觯以兴北面于阼阶上酬主人主人在右【尸拜于阼阶上酬礼杀】坐奠爵拜主人荅拜不祭立饮卒爵不拜既爵酌就于阼阶上酬主人【言就者主人立待之】主人受拜爵尸拜送【酬不奠者急酬侑也】尸就筵○主人以酬侑于西楹西侑在左坐奠爵拜执爵兴侑荅拜不祭立饮卒爵不拜既爵酌复位侑拜受主人拜送【言酌复位明授于西阶上】主人复筵○乃升长宾侑酬之如主人之礼【遂旅也言升长宾则有替呼之】至于众宾遂及兄弟亦如之皆饮于上【上西阶上】遂及私人拜受者升受下饮【私人之长拜于下升受兄弟之爵下饮之】卒爵升酌以之其位相酬辩【其位兄弟南位亦拜受拜送升酌由西阶】卒饮者实爵于篚【未受酬者虽无所旅犹饮】○乃羞庶羞于宾兄弟内宾及私人【无房中之羞贱也此羞同时羞则酌房中亦旅其始主妇举觯扵内宾遂及宗妇○疏曰内宾羞在私人之上私人得旅酬则房中内宾亦旅可知】
　　右主人举觯旅酬















　　兄弟之后生者举觯于其长【后生者年少也】洗升爵降北面立于阼阶南长在左坐奠爵拜执爵以兴长荅拜【长在左辟主人】坐祭遂饮卒爵执爵以兴坐奠爵拜执爵以兴长荅拜洗升酌降长拜受于其位举爵者东面荅拜爵止【拜受荅拜不北面者傧尸礼杀长賔言奠兄弟言止互相明相待也○疏曰上文主人酬賔賔奠爵于荐左与此爵止相待俱时举行下文交错其酬爵无筭是也依次第不交错为旅酬】
　　右兄弟之后生举觯于其长









　　賔长献于尸如初无湇爵不止【如初如其献侑酌致主人受尸酢也无湇爵不止别不如初者不使兄弟不称加爵大夫尊也不用觚大夫尊者也○疏曰賔长者賔之长次上賔者非即上賔也前上賔献有湇鱼从今无前上賔献尸亦止爵待堂下献众賔毕乃作止爵今尸不止爵即饮特牲长兄弟洗觚为加爵又众賔长为加爵此尊大夫言献者若三献之外更容有献也用爵爵尊于觚】
　　右賔长献尸
　　賔一人举爵于尸如初亦遂之于下【一人次賔长者如初如二人洗觯之为也遂之扵下者遂及賔兄弟下至于私人故言亦遂之于下上言无湇爵不止互相明○疏曰此更为旅酬如上旅酬之事】
　　右一人举爵于尸遂于下
　　賔及兄弟交错其酬皆遂及私人爵无筭【筭数也长賔取觯酬兄弟之党长兄弟取觯酬賔之党唯己所欲无有次第之数也○疏曰长賔取觯者是主人酬賔觯长兄弟取觯者是后生举于其长之觯】
　　右賔及兄弟交酬爵无筭
　　尸出侑从主人送于庙门之外拜尸不顾【拜送之】拜侑与长賔亦如之众賔从【从者不拜送也】司士归尸侑之俎【尸侑尊送其家】主人退【反于寝也】有司彻【彻堂上下之荐俎也外賔尸俎堂上妇人不彻○疏曰云有司明无妇人也】
　　右尸出彻
　　若不賔尸【不賔尸谓下大夫也其牲物则同不得备其礼耳旧説云谓大夫有疾病摄昆弟祭曽子问曰摄主不厌祭不旅不假不绥祭不配布奠于賔賔奠而不举而此备有似失之矣○疏曰不备礼谓傧尸之礼厌祭阳厌也假读为嘏】则祝侑亦如之【谓尸七饭时○疏曰上篇尸食七饭告饱祝独侑不拜曰皇尸未实侑是也此以前皆与上大夫同以后以此续之】尸食【八饭】乃盛俎臑臂肫脡脊横脊短胁代胁皆牢【盛音成○盛者盛于肵俎也此七体羊豕其脊胁皆取一体也与所举正脊干骼凡十矣肩未举既举而俎犹有六体马○疏曰特牲尸食讫乃盛今八饭即盛大夫礼与士相变先言臑从下起不言肩肩未举不言正脊长胁骼已举在俎有司彻不盛俎者更无所用全以归尸故也三脊三胁皆取一骨盛于肵各有一骨在俎以备阳厌故犹有六体】鱼七【盛半也鱼十有五而俎其一已举必盛半者鱼无足翼于牲象脊胁而已○疏曰牲脊胁亦盛半】腊辩无髀【亦盛半也所盛者右体也脊属焉言无髀者云一纯而俎嫌有之○疏曰下经乃摭于鱼腊俎俎释三个明不尽盛腊在鱼下明盛半与鱼同牲用右知此亦盛右体腊脊不折左右三胁并脊为七通肩臂等十为十七体肩既举俎惟有十六在言盛半明脊属焉两脾在祝俎明无髀○今案辩者盖辩盛右体也盛半脊属则左胫五体并三胁八举耳】卒盛乃举牢肩尸受振祭哜之佐食受加于肵【举匕】佐食取一俎于堂下以入奠于羊俎东东不【言鱼主于○疏曰少牢鱼在羊东今摭鱼腊宜在鱼俎东】乃摭于鱼腊俎俎释三个其余皆取之实于一俎以出【个犹枚也鱼摭四枚腊摭五枚其所释者腊则短胁正胁代胁鱼三枚而已】祝主人之鱼腊取于是【祝主人主妇俎之鱼腊取于此者大夫之礼文待神余也三者各取一鱼其腊主人臂主妇臑祝则胳也与此皆于鼎侧更载焉不言主妇未闻○与音余○疏曰特牲祝主人主妇皆无腊上大夫傧尸腊为庶羞不载于俎明此待神余下经祝无文故云与以疑之云更载者摭时共在一俎设时各异俎故知更载云鼎侧不复升鼎也不言主妇转写脱耳】尸不饭告饱主人拜侑不言尸又三饭【凡十一饭士九饭大夫十一饭其余有十三饭十五饭○疏曰士大夫既不分命数则诸侯同十三饭天子十五饭可知】佐食受牢举如傧【举肺脊】
　　右不賔尸















　　主人洗酌酳尸賔羞肝皆如傧礼卒爵主人拜祝受尸爵尸荅拜○祝酌授尸尸以醋主人亦如傧其绥祭其嘏亦如傧【肝牢肝也绥皆当作挼挼读为藏其堕之堕】○其献祝与二佐食其位其荐脀皆如傧【疏曰此有五节主人献一也酢主人二也献祝三也献上佐食四也献下佐食五也】
　　右主人献
　　主妇其洗献于尸亦如傧【自尸侑不饭告饱至此与傧同者在上篇】主妇反取笾于房中执糗坐设之枣在稷南糗在南【疏曰此设】

　　【笾继在少牢隂厌神馔也】妇賛者执栗脯主妇不兴受设之栗在糗东脯在枣东主妇兴反位【枣馈食之笾糗羞笾之实杂用之下賔尸也栗脯加笾之实也反位反主人之北拜送爵位○疏曰笾人馈食之笾枣栗桃干防榛实羞笾之实糗饵粉餈加笾之实蔆芡栗脯上傧尸朝事之笾羞笾之实不杂也又賔尸主妇直有脯脩二笾此有四笾者彼主人献尸主妇设麷蕡白黒故至主妇直设二笾通六笾此主人初献无笾则主妇四笾犹少两笾】尸左执爵取枣糗祝取栗脯以授尸尸兼祭于豆祭祭酒啐酒次賔羞牢燔用俎盐在右尸兼取燔防于盐振祭哜之祝受加于肵卒爵主妇拜祝受尸爵尸荅拜【自主妇反笾至祝受加于肵此异于賔○疏曰上篇无笾燔从之事】○祝易爵洗酌授尸尸以醋主妇主妇主人之北拜受爵尸荅拜主妇反位又拜上佐食绥祭如傧卒爵拜尸荅拜【主妇夹爵拜为不賔尸降崇敬○疏曰特牲主妇不夹爵拜上篇主妇夹爵拜此下大夫宜与士妻同为不賔尸降崇敬故夹爵拜】○主妇献祝其酌如傧拜坐受爵主妇主人之北荅拜【自尸卒爵至此亦与賔同者亦在上扁】宰夫荐枣糗坐设枣于菹西糗在枣南祝左执爵取枣糗祭于豆祭祭酒啐酒次賔羞燔如尸礼卒爵【内子不荐笾祝贱使官可也自宰夫荐至賔羞燔亦异于賔○疏曰特牲主妇设笾少牢无笾燔从】○主妇受爵酌献二佐食亦如傧主妇受爵以入于房【疏曰献数与主人同惟不受嘏为异】
　　右主妇亚献
　　賔长洗爵献于尸尸拜受賔尸西北面荅拜爵止【疏曰少牢賔献与此篇首賔长献皆云拜送此言荅拜者下大夫也拜送重荅拜轻】○主妇洗于房中酌致于主人主人拜受主妇户西北面拜送爵司宫设席【拜受乃设席变于士也○疏曰上大夫受致不酢下大夫受致又酢不致士受致自致是上大夫尊辟君下大夫与士卑不嫌与君同】主妇荐韭菹醢坐设于席前菹在北方妇賛者执枣糗以从主妇不兴受设枣于菹北糗在枣西佐食设俎臂脊胁肺皆牢肤三鱼一腊臂【臂左臂也特牲五体此三者以其牢与腊臂而七牢腊俱臂亦所谓腊如牲体】主人左执爵右取菹防于醢祭于豆间遂祭笾奠爵兴取牢肺坐絶祭哜之兴加于俎坐捝手祭酒执爵以兴坐卒爵拜【无从者变扵士也亦所谓顺而摭也】主妇荅拜受爵○酌以醋户内北面拜【自酢不更爵杀】主人荅拜卒爵拜主人荅拜主妇以爵入于房【今案自主人醋尸以后其节率与特牲礼同但主人不致爵于主妇为异】○尸作止爵祭酒卒爵賔拜祝受爵尸荅拜【作止爵乃祭酒亦变扵士自爵止至作止爵亦异于賔○疏曰賔尸止爵在致爵后其作之在献私人后】○祝酌授尸賔拜受爵尸拜送坐祭遂饮卒爵拜尸荅拜○献祝及二佐食○洗致爵于主人【洗致爵者以承佐食贱新之】主人席上拜受爵賔北面荅拜坐祭遂饮卒爵拜賔荅拜受爵○酌致爵于主妇主妇北堂司宫设席东面【賔堂中房以北东面者变扵士妻賔尸不变者北尸礼异矣内子东面则宗妇南面西上内賔自若东面南上○疏曰特牲主妇南面宗妇东面北上】主妇席北东面拜受爵賔西面荅拜【席北东面者北为下○疏曰曲礼东乡西乡以南方为上】妇賛者荐韭菹醢菹在南方妇人賛者执枣糗授妇賛者妇賛者不兴受设枣于菹南糗在枣东【妇人賛者宗妇之弟妇也○弟音娣】佐食设俎于豆东羊臑豕折羊脊胁祭肺一肤一鱼一腊臑【豕折豕折骨也不言所折略之特牲主妇觳折豕无脊胁下主人羊豕四体与腊臑而五○疏曰主人七体】主妇升筵坐左执爵右取菹防于醢祭之祭笾奠爵兴取肺坐絶祭哜之兴加于俎坐捝手祭酒执爵兴筵北东面立卒爵拜【立饮拜既爵者变于大夫】賔荅拜賔受爵○易爵于篚洗酌酢于主人户西北面拜主人荅拜卒爵拜主人荅拜賔以爵降奠于篚【自賔及二佐食至此亦异于賔○疏曰少牢及祝而止】○乃羞宰夫羞房中之羞司士羞庶羞于尸祝主人主妇内羞在右庶羞在左【疏曰此节凡有十爵献尸一也主妇致爵于主人二也主人酢主妇三也尸作止爵讫酢賔长四也賔献祝五也献上佐食六也献下佐食七也致爵主人八也致爵主妇九也受主人酢十也】
　　右賔三献
　　主人降拜众賔洗献众賔其荐脀其位其酬酢皆如傧礼○主人洗献兄弟与内賔与私人皆如傧礼其位其荐脀皆如傧礼○卒乃羞于賔兄弟内賔及私人辩【自乃羞至私人之荐脀此亦与傧同者在此篇不傧尸则祝犹侑耳卒已也乃羞者羞庶羞】
　　右主人献外内賔兄弟及私人辩
　　賔长献于尸尸醋献祝致醋賔以爵降实于篚【致谓致爵于主人主妇不言如初者爵不止又不及佐食○疏曰上賔长已献讫此是次賔长为加爵也】
　　右賔长献尸尸醋献祝致醋
　　賔兄弟交错其酬无筭爵【此亦与傧同者在此篇○疏曰特牲堂下别尊旅酬无筭爵并行下大夫不敢与人君礼同故阙旅酬直行无筭爵而已士贱不嫌也】
　　右賔兄弟交酬无筭爵
　　利洗爵献于尸尸醋献祝祝受祭酒啐酒奠之【利献不及主人杀也此亦献于賔○疏曰此佐食为加爵云杀者賔长加爵及主人云异者少牢无利献傧乃佐食又不与也】
　　右酬献尸尸醋献祝
　　主人出立于阼阶上西面祝出立于西阶上东面祝告于主人曰利成祝入主人降立于阼阶东西面尸谡祝前尸从遂出于庙门
　　右祝告利成献俎
　　祝反复位于室中祝命佐食彻尸俎佐食乃出尸俎于庙门外有司受归之○彻阼荐俎【自主人出至此与賔杂者也先彻主人荐俎者变于士特牲馈食礼曰彻阼俎豆笾设于东序下○疏曰杂谓有同有不同见少牢】
</div>
    <div class="pagination">
<a href="仪礼图_page37.html">上一页</a><span>...</span><a href="仪礼图_page33.html">33</a><a href="仪礼图_page34.html">34</a><a href="仪礼图_page35.html">35</a><a href="仪礼图_page36.html">36</a><a href="仪礼图_page37.html">37</a><span class="current-page">38</span><a href="仪礼图_page39.html">39</a><a href="仪礼图_page40.html">40</a><a href="仪礼图_page41.html">41</a><a href="仪礼图_page42.html">42</a><a href="仪礼图_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
