<!DOCTYPE html>
<html>
<head>
    <meta charset="UTF-8">
    <title>礼经本义 - 第 15 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼经本义 - 第 15 页/共 40 页</h1>
    <div class="content">　　于其入也一拜其辱也宾退送再拜
　　【郝仲舆曰入入大门内一拜不再拜也士答必再拜拜辱不再而拜送再者凡送拜必再也送而一拜惟防为然○郑康成曰大夫于士不迎入一拜正礼也送再拜尊贤也】
　　右士见大夫
　　若尝为臣者则礼辞其挚曰某也辞不得命不敢固辞【尝为臣谓士昔曽为大夫家臣也礼辞一辞而许也将不答而聴其以挚入有臣道也】
　　宾入奠挚再拜主人答一拜
　　【奠挚奠其挚于地不敢授也答一拜者主人尊也】
　　宾出使摈者还其挚于门外曰某也使某还挚宾对曰某也既得见矣敢辞摈者对曰某也命某某非敢为仪也敢以请宾对曰某也夫子之贱私不足以践礼敢固辞摈者对曰某也使某不敢为仪也固以请宾对曰某固辞不得命敢不从再拜受
　　【宾出主人不拜送以其尝为臣也还其挚者以不亲答也还挚而摈者自为之辞亦以主人尊也命某谓命某还挚也非敢为仪言必欲还之也贱私家臣也践礼行宾客之礼也受必再拜象受于主人也○髙紫超曰已尝为臣则有役使之义故不固辞其挚然以其今已不为臣则又不敢当其礼故亦终还其挚也】
　　右尝为臣者见于大夫
　　下大夫相见以雁饰之以布维之以索如执雉
　　【郝仲舆曰下大夫对卿而言也挚用雁取识时有序也饰之以布衣之也维之以索束缚之也如执雉左其首也】
　　上大夫相见以羔饰之以布四维之结于面左头如麛执之
　　【上大夫卿也挚用羔取其羣而不失类跪乳而有礼也结于面谓以绳维四足出背上结于胸前也麛鹿子鹿野物难驯执必四维之执羔如执鹿也】
　　如士相见之礼
　　【郝仲舆曰如士相见者谓大夫相见之挚虽异而宾主拜送之仪与士同也】
　　右大夫相见
　　始见于君执挚至下容弥蹙
　　【始见于君谓大夫士庶始见君也至下敖君善云谓当带礼凡奉者当心提者当带此执物髙下之节执挚当带见至尊者之礼也容容貌也弥甚也蹙恭敬不宁之貌○髙紫超曰下卑下之义康成以下为君所非是】
　　庶人见于君不为容进退走
　　【郝仲舆曰不为容不尚容饰也走疾行也】
　　士大夫则奠挚再拜稽首君答一拜
　　【君于士不答拜此与大夫同答一拜者以新升为士者言也庶人则不答庶人之挚鹜○仲舆曰此以上臣见君之仪】
　　若他邦之人则使摈者还其挚曰寡君使某还挚宾对曰君不有其外臣臣不敢辞再拜稽首受
　　【他邦之人邻国之臣也还其挚以非己臣也不有言外之也不敢辞尊君也再拜稽首受亦若受于君前然也○郝仲舆曰此异邦人见国君之礼仪】
　　凡燕见于君必辩君之南面若不得则正方【句】不疑君君在堂升见无方阶【句】辩君所在
　　【燕见谓私见非公朝行礼时也君南面臣北面礼也燕见君有时不南面则臣必辩方正方而立不疑立邪向也凡言疑者立不定之貌君在堂臣升堂见不论东西阶唯辩君所在君在堂东则升东阶在堂西则升西阶故曰无方也○此燕见于君之仪】
　　右见于君
　　凡言非对也妥而后传言
　　【言非对谓自与人言非应答也妥安也传出也谓安和其志气乃出言不可忽遽易所谓易其心而后语也○髙紫超曰妥安坐也妥而后传言欲其容止安舒虑事周尽也】
　　与君言言使臣与大人言言事君与老者言言使弟子与幼者言言孝弟于父兄与众言言忠信慈祥与居官者言言忠信
　　【言使臣言礼也言事君言忠也言使弟子言慈也言慈祥言善也言忠信言诚也仕者患不诚也○敖君善曰此陈与人言之义而言各主于一端者但举其切要者以为法也】
　　凡与大人言始视面中视抱卒视面毋改【句】众皆若是【大人卿大夫也始视面观其顔色可言否也抱胸懐间也中视抱容其思之且为敬也卒视面察其纳己言否也毋改凝视不逰目也众皆若是仪无异也】
　　若父则游目毋上于面毋下于带若不言立则视足坐则视膝
　　【子与父言主孝不言敬逰目广视可也然上不过面下不过带致爱致慤也视足视膝异于言时且益恭也】
　　右言视之法
　　凡侍坐于君子君子欠伸问日之早晏以食具告改居则请退可也
　　【君子谓卿大夫及国中贤者气乏则欠体疲则伸问日早晏则坐乆也以食具告谓从者以饔飱既具告将饮食也改居谓变动其居处礼卑幼于尊长请见不请退然数者有其一则请退亦可恐妨君子就安也】
　　夜侍坐问夜膳荤请退可也
　　【问夜问漏刻也膳食也荤辛臭之菜葱蒜之属也食之以止卧二者皆倦征也】
　　右侍坐请退之节
　　若君赐之食则君祭先饭徧尝膳饮而俟君命之食然后食若有将食者则俟君之食然后食
　　【君赐食谓侍食于君也主宾敌宾先祭臣侍食则君祭臣不敢祭也先饭徧尝膳示为君尝食也饮所以浇饭三饭告饱而飱则用饮君未飱臣饮而俟君命之食乃食也将进也进食者宰夫也有宰夫则侍食者不先尝惟俟君之所食然后食之盖周礼膳夫授祭品尝食王乃食尝食本宰夫职也】
　　若君赐之爵则下席再拜稽首受爵升席祭卒爵而俟君卒爵然后授虚爵
　　【赐爵酌酒以赐也臣先卒爵亦先饭尝膳之意授虚爵授于司爵者亦先君授之也】
　　退坐取屦隠避而后屦君为之兴则曰君无为兴臣不敢辞君若降送之则不敢顾辞遂出
　　【退既饮食退也始升席脱屦西阶下退则跪取着之隠避隠藏逥避也君为之兴为臣退而起也云不敢辞者明已不敢与君为礼也不顾辞不回顾君告辞也敖君善曰送之亦当至门君于士尊卑悬絶乃降送之其礼太崇故益不敢当】
　　大夫则辞【句】退【句】下【句】比及门【句】三辞
　　【大夫贵与士异礼故得辞退则君兴下降则君降及门则君送凡三辞于君也】
　　右侍饮食于君
　　若先生异爵者请见之则辞辞不得命则曰某无以见辞不得命将走见先见之
　　【异爵者谓卿大夫爵尊于士者也则辞辞其以尊就卑也某无以见谦己无徳能无可以见也将走见言当趋出见之也先见之谓先拜见之礼所谓主人敬客则先拜客也】
　　右尊者请见
　　凡执币者不趋容弥蹙以为仪
　　【执币执皮帛以行礼也不趋缓步也容弥蹙容貌愈恭谨也言以是为威仪也】
　　执玉者则唯舒武举前曳踵
　　【执玉执圭璧以行礼舒徐也武足迹也举前起足趾也曳踵谓足跟不离地舒武之貌】
　　右执币玉之仪
　　凡自称于君士大夫则曰下臣宅者在邦则曰市井之臣在野则曰草茅之臣庶人则曰刺草之臣他国之人则曰外臣
　　【士大夫现为臣者也宅者未仕而家居者也在邦在城郊也在野居郊外也刺犹刬除也】
　　非以君命使则不称寡大夫士则曰寡君之老
　　【此摈賛者辞也礼大夫以公事使公士摈则称寡大夫寡君之老否则称名故此言非以君命使则不称寡大夫如以君命使而公士摈则曰寡君之老也】
　　右称辞











　　礼经本义卷八
　　钦定四库全书
　　礼经本义卷九
　　无锡蔡徳晋撰
　　宾礼
　　聘礼
　　【此诸侯相聘之礼大问曰聘小聘曰问凡诸侯之邦交嵗相问也殷相聘也问使大夫聘则使卿】
　　君与卿图事遂命使者使者再拜稽首辞君不许乃退【卿执国政者大国三卿五大夫图事谓图保境睦邻出聘之事使者即卿也谋定遂于三卿中择一人命之再拜稽首辞恐才徳之不称也君不许乃退不敢以危难避国事也】
　　既图事戒上介亦如之宰命司马戒众介众介皆逆命不辞【上介大夫为之所以副使者或聘使有故则上介摄其事是其任亦重故亦稽首辞如使者宰冢宰也众介士为之夏官司马之属司士掌作士适四方使为介故宰命司马戒之逆迎也迎君命而受之也众介无应对危辱之责为君奔走职也故直受不辞敖君善曰众介受命亦当再拜稽首】
　　宰书币命宰夫官具
　　【书记数也币所赍玉帛皮马之类官具使众官具币及行粮也】
　　右命使介具聘物　乆无事则聘焉【无事谓无盟防之事】多货则伤于徳币美则没礼贿在聘于贿【聘物】
　　【有常数若多用之则有重货之意而伤害于徳矣聘币有常制若美为之则过于礼而礼为之没矣在察也唯贿是察是聘以贿而已也】　既受行出遂见宰问几月之资【郝仲舆曰既受行谓使臣初受君命逺行问几月之资计行粮也】
　　及期夕币使者朝服帅众介夕
　　【髙紫超曰夕币夕而展币也以厥明将受币啓行故先于夕展数而示使者重其事也】
　　管人布幕于寝门外官陈币【句】皮北首西上加其奉于左皮上【句】马则北面奠币于其前
　　【管人有司掌劳辱之事者布幕所以承币也寝门外路寝门外正朝也官即官具之官皮虎豹熊麋等皮皮首向北变于执也西上放设时之位也奉所奉以致命者谓束帛也左皮尊故加所奉于其上马各一人右牵之北面犹北首也币帛奠于幕上当左马之前】
　　使者北面众介立于其左东上卿大夫在幕东西面北上【使者北面答君命也众介立于其左西为左也卿大夫在幕东西面避使者也○贾洺州曰大夫当北面今与卿同西面是避使者】
　　宰入告具于君君朝服出门左南向史读书展币宰执书告备具于君授使者使者受书授上介公揖入【告具告所陈者已具也出门左者君出入由闑东也书所载聘享名物之数者读其书之所有而一一校数之虑或有遗忘也展省视也公入必揖礼羣臣也○郑康成曰史幕东西面读书贾人坐抚其币每者曰在必西面者欲君与使者俱见之也史展币毕以书还授宰宰既告备以授使者其受授皆北面髙紫超曰古人出使于币帛之数犹一一校数之其慎重如此而后世富郑公使契丹乃至不见国书不识其中作何语亦大异于古人展币读书之意矣】
　　官载其币舍于朝上介视载者所受书以行
　　【官载其币谓从行官属以车载币也舍于朝者公币不可以入私家也丄介视所载之物并视所受之书欲验其数相符合否也以行待旦行也】
　　右夕陈币授使者　使者既受行日朝同位【受行日谓君命以啓行之日而臣受之也使者有卿有大夫有士常时朝位各异既受行日而朝则位并同北面东上以别于臣之处者也】
　　厥明宾朝服释币于祢有司筵几于室中祝先入主人从入主人在右再拜祝告又再拜释币制纁束奠于几下出
　　【此使臣将行告其家庙也厥明夕币之明日使者谓之宾以其将为宾于他国也释奠也祢父庙奠币于祢告为君使也筵几以安神筵东向几居右盖亦蒲筵漆几也室中奥也上云宾此以在庙故更云主人在右在祝之右币制币合于法度者十端曰束毎匹卷两端束五匹也　郑康成曰丈八尺曰制二制合之束十制五合纁之率居三纁居二】
　　主人立于户东祝立于牖西又入取币降卷币实于笲埋于西阶东
　　【主人与祝必稍立室外乃复入者郑康成谓少顷之间示有俟于神髙紫超谓幽明理殊故皆出以俟神之来格是也币必盛以器而埋之者神物不欲令人防也】
　　又释币于行
</div>
    <div class="pagination">
<a href="礼经本义_page14.html">上一页</a><span>...</span><a href="礼经本义_page10.html">10</a><a href="礼经本义_page11.html">11</a><a href="礼经本义_page12.html">12</a><a href="礼经本义_page13.html">13</a><a href="礼经本义_page14.html">14</a><span class="current-page">15</span><a href="礼经本义_page16.html">16</a><a href="礼经本义_page17.html">17</a><a href="礼经本义_page18.html">18</a><a href="礼经本义_page19.html">19</a><a href="礼经本义_page20.html">20</a><span>...</span><a href="礼经本义_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
