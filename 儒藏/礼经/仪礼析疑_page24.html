<!DOCTYPE html>
<html>
<head>
    <meta charset="UTF-8">
    <title>仪礼析疑 - 第 24 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼析疑 - 第 24 页/共 29 页</h1>
    <div class="content">　　士虞朋友不足则取于兄弟大功以下者佐食当以小功之兄弟故受爵北面而拜
　　受爵出实于篚
　　出当作降
　　自反两笾枣栗设于防南
　　吉祭宗妇执两笾戸外坐主妇受而设之虞则自反不忍遽变朝夕进食于舅姑之常而使宗妇传致也观此而不曰拜送爵与尸自播黍实牲体之义益明矣
　　宾以燔从
　　吉祭长兄弟以燔从当丧故以宾代
　　尸祭燔卒爵如初
　　如肝之祭哜而加于俎卒爵祝受而不相爵也
　　以虚爵入于房
　　共祀事者祝与佐食为要求神侑尸礼莫重焉事莫勤焉古者宾祭必夫妇亲之主人继尸而献之主妇不可不从献也
　　宾长洗繶爵三献燔从如初仪
　　亚献三献吉祭所以皆酢者体祖考之心凡有吉祥庆事必与子妇亲宾共乐之然后快于心虞则主妇上堂入室悲不自胜宾亦为之惘然使尸抑哀而强致爵则酢者受酢者中皆不自得故废酢乃所以达生者之情也观此而主人独受酢且卒爵为达亡者之情而辅其病义益着矣
　　妇人复位
　　吉祭妇人位在房中丧奠则位在堂上以尸柩在堂当要奠之升彻而踊也虞仍位于堂以要尸之入门入戸而踊也故尸入哭止则入于房三献毕妇人复堂上之位以祝告利成主人哭则丈夫妇人皆哭尸出戸降堂出门皆踊如初也　葬日虞冀先灵之安于寝室也故尸入戸堂上之哭止虞既毕主人妇人复堂上之位然后哭尸出戸然后踊恐室神之不安也尸不哭而使以篚从者代哭义亦然
　　祝入尸谡
　　吉祭三献爵止后主人主妇交献酢虞则献加爵旅酬皆废礼当然也
　　从者奉篚哭如初
　　以是知乃代尸而哭也尸出入众主人妇人皆哭踊尸为主人之子行固宜与主人同哀者也以为尸而止哭故要其节必使人代焉
　　祝前尸出戸
　　以尸入戸祝从尸后故特着祝前以明其先导也凡导及诏相必于前从后则不能诏相周官寺人职凡内人吊临于外立于其前而诏相之
　　出门亦如之
　　凡尸出主人不拜送礼事既毕则仍子行也
　　祝反入彻设于西北隅
　　彻而设于西北隅亦索祭于祊之意又众宾皆退祝执事者不宜独留故惟献祝之席与俎出而馔则俟主人之兄弟宗妇自彻
　　几在南厞用席
　　厞隐蔽之意以馔不久停行当彻无庸一一巾幂而总以席蔽之也将祖彻奠巾席俟于西方则久停越宿之奠皆各加巾幂可知矣　注当为变吉又明东面不南面传写吉譌古又譌文贾疏又从而为之辞固矣
　　祝荐席彻入于房祝自执其俎出
　　以此知佐食虽与祝同献而席不设也荐彻入于房本自房出也佐食之俎不在室故自彻者惟祝【少牢馈食礼佐食之俎设于阶闲特牲礼佐食受酢惟祭酒皆为同姓子弟之徴】
　　宗人告事毕宾出主人送拜稽颡
　　再言宾出前所出庙门也故主人出门则哭止而宾主人皆复未入时序列之位俟宗人告事毕然后宾出大门而主人拜送于大门外也
　　虞沐浴不栉【记】
　　葬日虞及日之未中而浴无暇更栉斩齐之丧一也
　　杀于庙门西主不视
　　反而亡焉失之矣哀慕方切不忍视杀又当以其间沐浴无暇也
　　主人在室则宗人升戸外北面
　　宗人不入室佐食无事则出俾主人幽默以致其哀诚是以僾然必有见乎其位也
　　尸谡祝前乡尸还出戸又乡尸还过主人又乡尸还降阶又乡尸降阶还及门如出戸
　　每还必先乡尸者虽无辞若告尸以行与转之节也前后皆以戸阶门为节惟过主人不言地以下言降阶则适当阶上可知也再言降阶而后言还者祝先降乡尸立待尸之尽阶而后还也
　　男男尸女女尸
　　庙祭设同几惟丧祭在寝可设女尸祔用嗣尸专指男尸而言也练祥禫于寝则皆有女尸可知
　　既飨祭于苴祝祝卒不绥祭无泰羮湆胾从献
　　世儒多谓古祭用尸不若后世无尸为安不知无尸则仪节不得不简而羣义皆无由而见惟既葬日中而虞各致其哀而退尚若可行若时祭如此则与奠告无异于追养为率慢而不足以萃祖考之精神于亲宾为凉薄而不足以尽十伦之义类矣
　　主人哭出复位
　　有尸则主妇亚献主人复位而俟宾三献妇人复位而俟至祝告利成然后哭尸出戸然后踊既无尸则出而哭同时而踊可矣
　　祝阖牖戸降
　　有尸则主人复位而祝迎尸既无尸则事神之事毕矣于孝子徬徨周浃之心未能慊也故阖牖戸冀神之憺安而久留于斯以致其思成之慤焉
　　男女拾踊三
　　曰男女兼朋友与内外宗也有尸则尸入门而踊入戸而踊出戸出门亦如之无尸则总而为拾踊三者三也
　　祝升止哭
　　以是知阖牖戸如尸九饭之闲哭无停声也自小敛以后未有哭踊如此其久者【大敛即代哭葬之前夕亦代哭即踊无算亦要其节而后举主人众主人妇人哭踊正礼未有三者三无停声如此其久者】盖至无尸则死者必恻然有隐而孝子之哀痛更深矣先王制礼皆所以效人情之实而不得不然者也
　　主人入祝从啓牖乡如初
　　复入于室僾见忾闻如亲奉侍也如初久立于位洞洞属属如将失之也有尸则不复入者尸神像也怅焉怆焉惚焉忾焉亲之容声无时不刻着于心目而复入于室则烦且黩矣　隂厌之初主人入祝从在左西面此仍西面故曰乡如初
　　始虞用柔日
　　葬日虞迎精而反不忍一日末有所归也错见传记义极明着敖氏乃谓言用则非葬日又援祝辞夙兴夜处以证之非也始虞宜用柔日则卜葬以柔日可知矣至祝辞乃云早夜不宁耳无以见虞之隔宿也外事用刚日内事用柔日郑注以国中郊外言徴
　　以郊用辛社用戊辰既不可通崔灵恩易为兵事庙祭考之诗书亦不尽合曲礼内事称孝王某外事称嗣王某则冠昏告庙及四时之祭皆内事也宾戎祀外神皆外事也观武成祭周庙用丁未柴望用庚戌可徴
　　哀子某哀显相
　　如称亚献之主妇则不得云显称三献之宾长则不得云哀盖谓众子及嗣孙也弟副兄孙承祖皆天之显道故曰哀显相
　　敢用洁牲刚鬛香合嘉荐普淖
　　豕腊天产也黍稷地产也尸所饭惟黍故独举香合笾豆之荐陆产水草之和具备正所谓嘉荐普淖也辞意本不待释而明注误以曲礼刚鬛香合等为人君祝号而不知其为上下之通称由此曲生支节义皆蒙混
　　明齐溲酒
　　丧奠皆兼用酒醴象生人之饮也至虞则用明水和醴齐渐易而即吉杂记所谓以吉祭易丧祭此类是也注谓以新水酿酒固失之敖氏谓溲酒为衍义亦未安
　　三虞卒哭他用刚日亦如初曰哀荐成事
　　记本谓三虞则庙寝奠祭之哭至此而终而注乃谓别有卒哭之祭盖惑于檀弓记文而不知彼记所云卒哭曰成事者乃举卒哭以当三虞曰以吉祭易丧祭者盖于是日丈夫脱绖带妇人脱绖则祭之仪物必有异于初虞再虞【如杂记虞与卒哭祔异牢之类】而非谓三虞后别有卒哭之祭也知然者下记曰献毕未彻乃饯饯而事毕则三虞外别无所谓卒哭之祭明矣且哀荐成事乃三虞之祝辞与初虞再虞正相对者不容别为臆説也　初曰祫事以当祔于祖告乃异日祫祭于祖庙之始事也再曰虞事魄体有归得从先人于庙则灵魂可安也卒曰成事诘旦而祔礼终事备也
　　主人出即位于门东少南妇人出即位于主人之北皆西面哭不止
　　即位后主人众主人妇人皆哭无停声以俟尸之即席也至此则亲之灵魂亦将离其室矣故哀心之感更深
　　尸即席坐唯主人不哭洗废爵酌献尸尸拜受主人拜送哭复位
　　尸即席主人将有事故以敬抑哀既拜送则献事毕哀心不能自抑矣曰哭复位者号泣而行别于即位而后哭也　三虞既毕而饯则丧祭既终而吉祭以始故用吉祭之辞而曰拜送
　　祭酒卒爵奠于南方
　　吉祭卒爵献者拜尸答拜象祖考乐康嘉孝子之追养也虞以安神故承用其仪若饯则献者哭男女众宾皆踊而用从容献酢之仪则悖人情而失礼义矣
　　主人及兄弟踊妇人亦如之
　　饯在庙门之外惟献者不哭而众人之哭不止每献毕男女齐哭踊与室中不哭不敢惊室神异也
　　主妇洗足爵亚献如主人仪无从
　　主人献而尸不酢主妇献而燔不从以饯行理无淹久又举于三虞之末不宜过繁且诘旦而祔事宜预治时亦不暇给也
　　宾长洗繶爵三献如亚献踊如初
　　初献尸卒爵主人及兄弟踊妇人亦如之亚献主妇及妇人踊如初则主人及兄弟亦如之三献则凡在列者皆踊哭之久踊之多几与殡前啓后等哀亲之魄体既藏而灵魂亦将离其室也虞以安神故室中不哭饯以送神故号泣而从每献必踊各以义起也
　　尸出门哭者止
　　主人无送尸之礼以尸本子行也庙中则以神事之出门则仍兼子道无拜送之义祔仍虞尸则尸出门仍各反其次以待事也
　　入彻主人不与
　　文立于丈夫説绖带之后妇人説绖之前以见妇人不与彻也吉祭设于室中堂上故主妇宗妇与诸宰并彻饯设于庙门之外则非妇人所宜有事故兄弟大功以下入彻而主人不与妇人则拜女宾后即自闱门而反其次矣
　　无尸则不饯犹出几席设如初拾踊三
　　上记尸出门右几席既设宾出复位主人出即位于门东妇人出即位于主人之北故此记明虽无尸不饯而主人妇人及宾犹出也犹出断句几席设断句则情事显然注疏以犹出几席为句辞义俱不相贯尸先出则几席从之而后宾主人出无尸则主人
　　主妇先出视几筵之设以致其哀慕曰拾踊三则宾亦出可知矣虞祔而退之宾义此于兄弟故与众主人同踊
　　遂卒哭
　　旧説卒哭谓卒去无时之哭非也记曰父母之丧哭无时本无分于久近如斩如剡之痛有动于中乃以限于既祔而不敢哭非人情盖自啓殡以后朝庙入圹哭踊无算反哭以后三虞及饯哭踊无算皆自是而终即既祔以后殡宫朝夕奠之哭亦自是而终也
　　将旦而祔则荐卒辞曰哀子某来日某隮祔尔于皇祖某甫尚飨
　　荐即饯也以音同而讹或记者即以饯为荐也末虞既毕将夕而后饯则饯乃虞之终故曰卒辞注盖误以此为卒哭之祝辞而谓别有卒哭之祭也献毕未彻而饯则不得别为一祭明矣将谓卒哭在饯之前不惟经记无文且其后尚有饯之哭踊不得谓之卒哭盖前记至告事毕宾出而止后记别一人所为故始于死三日而殡终于小祥大祥吉祭凡礼事礼辞为前记所未备者则以所闻补之而特揭卒辞以见其他辞事之同也如一人所记则飨辞宜附于飨之下祔辞宜次于末虞之后何故言之无序若此　卒辞宜施于尸出门右设席置几时所以明饯神之义为将祔之本也疏谓迎尸之前误　敖氏谓既饯而复荐于寝无此礼义
　　女子曰皇祖妣某氏
　　父母之心哀其魂魄无归故祔之盖必祔庙而后可比于殇与无后者从祖祔食也其祭至适若长为父后者而止与妾母之不世祭同但妾母于适孙止而庶子之子可承祀女子无归者则不及再世耳
　　明日以其班祔
　　疏谓天子诸侯始有主士大夫无木主以币主其神臆説也曾子问天子诸侯出师无毁庙之主乃以币帛皮圭告于祖庙载于齐车惟受命于主故可以币代耳庙既毁主犹藏之祏况无木主而专用速朽易蠧之币乎　人寿以百年为极子死而已之父尚存者有矣父没而父之祖尚存未之有也万有一然则士大夫无高祖之庙安得祔于中一以上哉礼穷则变必有以权制如妾祔于女君者以其事旷世不见故经记无文耳
　　用嗣尸
　　注称虞祔尚质未暇卜尸近之而义未尽也祔与奠告之祭相类为新死者设尸像其进见于祖祖之尸不必设也【人君月朔朝庙聘使出入奠告皆不设尸】为新死者设尸而改卜则悖矣故嗣用虞尸理当然也
　　孝子某孝显相夙兴夜处小心畏忌不惰其身不宁未葬以前耳目思虑瞬息不在于亲则为失其本心而无所畏忌又或昬忽懈惰则形色必违于礼故着之祝辞春秋传叔向称范武子之德曰其祝史陈信于鬼神无愧辞若主丧者及众主人心无畏忌身实懈惰夙兴夜寐无甚不宁而以此告于先灵能不怵然内愧而怍于族姻友党乎先王制哭踊之节正荐告之辞皆所以振发人之本心而俾自循省也
　　用尹祭
　　尹正也三虞皆以将祔告于新亡者至此乃正告于祖而以孙祔乃祔祭之正也不必以脯曰尹祭诂刘捷曰虞祭侧亨至祔特豕合升乃用吉祭之正礼耳
　　适尔皇祖某甫以隮祔尔孙某甫尚飨
　　时祭必祫则飨辞宜备告如一世无尸可卜则献荐之仪同于因事奠告而不设尸者其事则同于以某妃配而受献者惟男尸也
　　中月而禫
　　注谓与大祥闲一月而禫记曰祥而缟是月禫则非闲一月明矣鲁人有朝祥而暮歌者孔子曰逾月则其善也故曰三年之丧二十五月而毕又曰禫而从御吉祭而复寝古者祭必以仲月除丧之日与吉祭近者必一月远者或二月三月故不以月计而惟以吉祭为断后世因此定为二十七月非古制固然也
</div>
    <div class="pagination">
<a href="仪礼析疑_page23.html">上一页</a><span>...</span><a href="仪礼析疑_page19.html">19</a><a href="仪礼析疑_page20.html">20</a><a href="仪礼析疑_page21.html">21</a><a href="仪礼析疑_page22.html">22</a><a href="仪礼析疑_page23.html">23</a><span class="current-page">24</span><a href="仪礼析疑_page25.html">25</a><a href="仪礼析疑_page26.html">26</a><a href="仪礼析疑_page27.html">27</a><a href="仪礼析疑_page28.html">28</a><a href="仪礼析疑_page29.html">29</a><a href="仪礼析疑_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
