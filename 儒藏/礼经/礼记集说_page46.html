<!DOCTYPE html>
<html>
<head>
    <meta charset="UTF-8">
    <title>礼记集说 - 第 46 页/共 145 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记集说 - 第 46 页/共 145 页</h1>
    <div class="content">　　马氏曰盛徳在水故应是而祈焉以为民致福也讲义曰四海者众水之所聚大川名源者若江淮河济之类是也江之源出于岷山河之源出于昆仑淮之源自桐栢济之源自沇水故谓之名源也渊泽者水之所钟而息者也井泉者汲取之无穷者也仲冬之月水归于泽而复其本源矣故命有司祈祀之金华应氏曰夏祈山川百源火胜水弱遵其流委而广其润泽也冬祀四海山川渊泽井泉盛徳在水钟其渊源厚其渟蓄也三王之祭川皆先河而后海以海为委而河为源也水重冬祀亦岂非源乎
　　是月也农有不收藏积聚者马牛畜兽有放佚者取之不诘
　　郑氏曰此收敛尤急之时人有取者不罪所以警惧其主也王居明堂礼曰孟冬之月命农毕积聚系收牛马
　　严陵方氏曰孟冬既命百官谨盖藏又命司徒循行积聚矣至于是月农犹有不收藏积聚马牛畜兽犹有放佚者则是惰逰之民而不听令者也人或取其物而上不为之诘焉亦冝矣
　　山隂陆氏曰异言牛马贵于畜兽言马在上亦以此故国君下齐牛式路马
　　山林薮泽有能取蔬食田猎禽兽者野虞教道之其有相侵夺者罪之不赦
　　郑氏曰务收敛野物也大泽曰薮草木之实为蔬食孔氏曰郑注周礼云水钟曰泽水希曰薮今言大泽曰薮者以有水防谓之泽旁无水防谓之薮尔雅云不熟为馑谓菜以其麤防经言食故谓草木实也山林食榛栗之属薮泽食菱芡之属严陵方氏曰亦菜也于农隙之时而能取野物以资人用固冝教道之而无遏其所欲也不能如上所为而乃侵彼之分以广此夺人所有以予己则是彊暴之徒尔罪之不赦岂为过哉
　　是月也日短至隂阳争诸生荡君子齐戒防必掩身身欲宁去声色禁耆欲安形性事欲静以待隂阳之所定郑氏曰争者隂方盛阳欲起也荡谓物动萌芽也寕安也声谓乐也易及乐春秋説云冬至人主与羣臣从八能之士作乐五日此言去声色又相违
　　严陵方氏曰日短至隂阳争己见仲夏日长至解诸生诸言不一也诸生则万物之生气也方冬之时盛徳在水而是月建子以阳作之万物之生气欲发焉故谓之荡掩蔽其身以防于内则以齐戒故也身欲宁者所以掩身欲其寕故也去声色则不特止而已禁耆欲则不特节而己见君子之齐戒则加而无己也外则养其形而无劳内则养其性而无悖欲安形性故事欲静也凡此以微阳方生隂未退听隂阳争而未定故君子齐戒以待之与仲夏所言互相备也马氏曰隂阳争则阳伏而隂尚自若也故争凡物之有所争者外未定故也方二分之月春为阳日中秋为隂宵中既有分矣故于仲春仲秋日夜分至于二至之月则夏为正阳而隂始间之冬为正隂而阳始间之方盛者方衰方微者方长有争之道焉于冬至曰诸生荡言阳之来足以胜隂于夏至曰死生分言隂之来不过与阳为敌而已
　　山隂陆氏曰上云隂阳争死生分此言隂阳争诸生荡相备也相备而言死生分于夏言诸生荡于冬亦言之法毋躁禁词也于隂言如此亦言之法冬言以待夏言以定待始事也定终事也
　　新安王氏曰十一月一阳来复复反也隂方极盛阳欲反为隂拒之是以有争争者言其将复也复卦上坤下震五隂在外一阳在内在内者为主在外者从而顺之定而无争言其已复也君子知隂阳争则草木之归根者昆虫之蛰藏者且将摇荡盖枯者欲萌蛰者欲出不可无以养其微阳况于身心岂得不静以防之齐戒以静其心掩藏以静其身外去声色内去耆欲以安形性则身静心亦静矣贵静者隂阳方争当静以待其争之定定则阳反而隂顺静在一己可以养其身心逹之天下以遂万物之情不韦虽非贤者此説不可废也
　　芸始生荔挺出蚯蚓结麈角解水泉动
　　郑氏曰又记时候也芸香草也荔挺马防也水泉动润上行
　　孔氏曰结犹屈也蚯蚓在穴屈首下向阳气动则宛而上首故结而屈也麋为隂兽情淫而游泽冬至解角从隂退之象鹿为阳兽情淫而游山夏至角解从阳退之象説者多家皆无明据故略论焉若节气早则麋角十一月解故夏小正云十二月麋角陨坠是也若节气晚则十二月麋角解故小正云十二月陨麋角按熊氏曰芸荔挺俱香草故应阳气而出也鹿是山兽故夏至得隂气而解角麋是泽兽故冬至得阳气而解角
　　严陵方氏曰芸香草也以水泉动而生则水属也荔挺出皇氏亦以为香草荔言气之和协挺言气之直达凡物之气感隂者腥感阳者香阳方长矣故芸始生荔挺出蚯蚓结者以感正阳之气而后出故微阳虽生而犹结焉结言形之未解也麋角解见仲夏是月也隂极于此而终故前言冰益壮阳生于此而始故言水泉动壮其形然动其气然也
　　山隂陆氏曰麋隂兽也角始生向后防耳补筋与骨应阳而堕
　　日短至则伐木取竹箭
　　郑氏曰此其坚成之极时
　　严陵方氏曰万物之材隂盛则坚阳盛则柔隂盛极于此故伐取之木大竹小故云伐木取竹箭
　　马氏曰万物之材敷荣则柔收敛则坚于是时可以代木取竹箭
　　是月也可以罢官之无事去器之无用者
　　郑氏曰谓先时权所建作者也天地闭藏而万物休可以去之
　　严陵方氏曰设官之实所以待事也无事之官特旷官尔制器之实所以待用也无用之器特虚器尔夫阳为实隂为虚是月隂消而阳长故于其虚者罢而去之所以应天地之实也
　　涂阙廷门闾筑囹圄此以助天地之闭藏也
　　郑氏曰顺时气也
　　严陵方氏曰阙者人所由以出入廷者人所防以听事涂谓涂之以土也筑则不止于缮矣与筑城郭之筑同义故孟秋止言缮囹圄而已
　　仲冬行夏令则其国乃旱氛雾冥冥雷乃发声行秋令则天时雨汁瓠不成国有大兵行春令则蝗虫为败水泉咸竭民多疥疠
　　郑氏曰国旱午之气乘之也氛雾霜露之气散相乱也雷发声震气动也午属震天时雨汁瓠不成酉之气乘之也酉宿值昴毕毕好雨雨汁者水雪杂下也子宿值虚危虚危内有瓠兵亦金之气也蝗虫为败当蛰者出卯之气乘之也水泉咸竭大火为旱也疥疠之病孚甲之象也
　　孔氏曰其国乃旱氛雾冥冥雷乃发声皆天灾也天时雨汁天灾也瓠不成地灾也国有大兵人灾也案天文志瓠四星在危东蝗虫为败水泉咸竭地灾也民多疥疠人灾也
　　严陵方氏曰氛雾皆旱气所使雷乃发声盛阳薄之故也以雪杂水如物之有汁故谓之两汁以行秋令严凝之气未固故也瓠不成则以柔脆为金气所伤故也国有大兵则与小兵时起同义然气有浅深故于孟冬言小仲冬言大焉蝗虫为败与孟夏言蝗虫为灾同义灾者祥之对而以气之兆言之败者成之对而以事之迹言之夏为阳故言其气冬为隂故言其事亦各以其类也水泉咸竭则以感发散之气故也疥疠则虚阳作之故也
　　季冬之月日在婺女昏娄中旦氐中
　　郑氏曰季冬者日月防于枵而斗建丑之辰也孔氏曰案律厯志季冬初日在婺女八度三统厯小寒日在婺女八度昏娄十一度中去日八十四度旦氐十二度中大寒日在危初度昏昴二度中去日八十度旦心五度中元嘉歴日在牛三度昏奎十五度中昼漏四十五刻六分旦亢九度中大寒日在女十度昏胃四度中昼漏四十六刻七分旦氐十三度中
　　其日壬癸其帝颛顼其神冥其虫介其音羽律中大吕
　　郑氏曰大吕者蕤賔之所生也三分益一律长八寸二百四十三分寸之百四季冬气至则大吕之律应周语曰大吕助阳宣物
　　孔氏曰蕤賔长六寸八十一分寸之二十六上生大吕三分益一三寸益一寸六寸益二寸故为八寸其八十一分寸之二十六各三分之则为七十八分三分益一更益一个二十六则为一百四故云律长八寸二百四十三分寸之一百四也
　　诸家説见孟春
　　其数六其味咸其臭朽其祀行祭先肾鴈北郷鹊始巢雉雊鸡乳
　　郑氏曰鴈北郷以下皆记时候也雊雉鸣也诗云雉之朝雊尚求其防
　　孔氏曰鴈北郷此据早者若晚者易説云二月惊蛰候鴈北郷鹊始巢此据晚者若早者诗纬推度灾云复之日鹊始巢雉雊鸡乳易通卦验在立春节立春或在此月也
　　严陵方氏曰鴈北郷已见孟春鸿鴈来解黒白错者鹊也然巢知避嵗所在于是来嵗之气兆矣故始巢雉雊已见仓庚鸣解乳则孚乳之谓也
　　马氏曰鴈北郷则顺阳而复也雉火畜也感于阳而后有声鸡木畜也丽于阳而后有形
　　山隂陆氏曰夏小正曰郷者何也郷其居也
　　天子居堂右个乘路驾鐡骊载旂衣黒衣服玉食黍与彘其器闳以奄
　　郑氏曰堂右个北堂东偏
　　命有司大难旁磔出土牛以送寒气
　　郑氏曰此难难隂气也难隂始于此者隂气右行此月之中日歴虚危虚危有坟墓四司之气为厉鬼将随强隂出害人也旁磔于四方之门磔攘也出犹作也作土牛者丑为牛牛可牵止也送犹毕也
　　孔氏曰言大者以季春唯国家之难仲秋唯天子之难此则下及庶人故云大难旁磔者旁谓四方之门皆披磔其牲以禳除隂气出土牛者此时强隂既盛年嵗已终隂若不去凶邪恐来嵗为人害其时月建丑又土能克水持水之隂气故特作土牛以毕送寒气也郑注此月之中谓此月之内也石氏星经云司命二星在虚北司禄二星在司命北司危二星在司禄北司中二星在司危北史迁云四司鬼官之长又云坟四星在危东南是危虚有坟墓四司之气也此时寒实未毕而注云毕者意欲其毕尔
　　马氏曰时难皆以难隂慝而除之也于季春之毕春气仲秋之达秋气则曰难而已至季冬之送寒气则称大难者隂慝之盛未有甚于此时故也以大难故旁磔旁磔则所磔非一方不特九门而已
　　严陵方氏曰难已见仲春解牛土畜也又以土为之则以方水用事之极欲胜水者必以土故出是以送寒气也迎为入送为出送寒气故以出言
　　山隂陆氏曰言旁磔则于九门可知土所以胜水牛所以胜豕其谓之大难言有司嫌小也
　　长乐陈氏曰土胜水牛善耕胜水故可以胜寒气善耕故可以示农耕之早晚月令季冬之月大难旁磔然后出土牛则出土牛驱除之终事也既乃告民出五种命农计耦耕事则出土牛又农耕之始事也后世土牛之法以嵗之干色为首甲至癸为十干甲乙木其色青丙丁火其色赤戊巳土其色黄庚辛金其色白壬癸水其色黒支色为身子至亥为十二支寅卯木其色青己午火其色赤申酉金其色白亥子水其色黒辰戍丑未土其色黄纳音色为腹若甲子乙丑金其色白丙寅丁卯火其色赤他皆仿此以立春日干色为角耳尾支色为胫纳音色为蹄设令甲子嵗甲为干其色青则青为牛首子为支其色黒则黒为身纳音金其色白则白为腹又若丙寅日立春丙为干其色赤则赤为角耳尾寅为支其色青则青为胫纳音火其色赤则赤为蹄其说盖有所传然也丘氏曰案开元礼土牛各随其方则是王城四门各出土牛悉用五行之色天下州县即如分土之义分土者天子大社之坛用五色之土封东西南北四方之诸侯各以其方之色割坛四方之土以白茅包而赐之令至其国先立社坛土牛之色亦冝效此所以示农耕之早晚者以立春为候也立春在十二月望即策牛人近前示其农早也立春在十二月晦及正月朔即策牛人当中示其农事也立春正月望即策牛人近后示其农晚也季冬之月二阳已动土脉已兴故用土作牛以彰农事今立春方出农已自知何用策牛之人在前在后也此自汉朝之后积习为常汉书立春之日京都百官青衣立青幡施土耕牛人于门外令地主率官吏打之皆失示农之意也
　　征鸟厉疾
　　郑氏曰杀气当极也征鸟题肩也齐人谓之击征或名曰鹰仲春化为鸠
　　孔氏曰亦命有司辞也案释鸟云鹰鶆鸠樊光云鶆鸠鷞鸠月令云鹰化为鸠郭景纯云鶆当为鷞此征鸟即鷞鸠也鹰隼之属厉严猛疾防速也时杀气盛极故鹰隼之属取鸟防疾严猛也
　　山隂陆氏曰为其将复为鸠也于是厉疾盖物不极不反列子曰目将眇者先睹秋毫
　　乃毕山川之祀及帝之大臣天之神只
　　郑氏曰四时之功成于冬孟月祭其宗至此可以祭其佐也帝之大臣句芒之属天之神只司中司命风师雨师
　　孔氏曰案孟冬祈来年于天宗谓蜡祭蜡祭百神皆祭则岳渎山川亦祭也不言者文不具尔至此又更祭山川山川少于岳渎是孟月祭其宗此月祭其佐也五帝为宗大臣句芒等为佐天神人鬼山川皆有宗有佐也
　　严陵方氏曰终功之时故徧报之自孟冬祈来年于天宗故至是及帝之大臣天之神祗地祭始于公社故至是及于山川以一嵗之祀事毕于此故言乃毕也然天曰神地曰祗而此言天之神祗者所谓祗盖同出而有别之称若日月之类虽同出于天而有别焉故亦可谓之祗
　　是月也命渔师始渔天子亲往乃尝鱼先荐寝庙郑氏曰天子必亲往视渔明渔非常事重之也此时渔洁美
　　孔氏曰仲秋犬尝麻季秋犬尝稻皆不云天子亲往盖四时荐新是常事鱼非常祭之物故云重之也马氏曰此潜之诗所谓季冬荐鱼也渔者牲类也宗庙之祭牲用亲猎则渔必亲往不亦冝乎
　　金华应氏曰尝者试而验之也将荐于所尊故不敢轻也药必先尝膳必品尝此致敬于君与亲也大飨帝则甞犠牲荐寝庙则尝鱼此致敬于天与亲也然非必食而尝之特展视而告全具耳秋祭曰尝亦谓物已备成尝而后祭以见其孝也
　　冰方盛水泽腹坚命取冰
　　郑氏曰腹厚也此月日在北陆冰坚厚之时也北陆谓虚也
　　孔氏曰于时极寒冰实至盛而云方盛者月半以前也月半后大寒乃盛此月日在枵之次其星当女虚危也陆道也言女虚危是北方七宿之道云北陆虚者举中央星以言之
　　严陵方氏曰冰方盛则以重隂之气极于此故也盛极而衰东风将解冻故于此言方盛焉冰以阳熈而柔以隂凝而坚曰腹坚则其坚达于内矣非特形于水面而已然前言水泉此言水泽者泉乃水之原泽乃水之润命取冰则七月所谓二之日凿冰冲冲是也夫万物负隂而抱阳冲气以为和隂盛闭塞而阳无所泄则气戾不和为愆阳为伏隂然则凿冰非特为备暑亦以达阳气也
　　冰以入令告民出五种命农计耦耕事脩耒耜具田器郑氏曰冰既入而令田官告民出五种明大寒气过农事将起也耜者耒之金也广五寸田器镃防之属孔氏曰耒者以木为之长六尺六寸底长尺有一寸中央直者三尺有三寸句者二尺有二寸底谓耒下向前曲接耜者耜以金铁为之故云耜者耒之金镃今之锄类孟子云虽有镃基云之属者以田器非一也
　　新安顾氏曰古未用牛耕易只言服牛乘马引重致逺如论语长沮桀溺耦而耕诗十千维耦月令季冬命农计耦耕事皆是人耦而耕最可考者古人于蜡祭迎猫迎虎凡有功于田者无不报祭独不及牛可见古未知以牛耕自汉以来方有卖劒买犊之説【荅问】严陵方氏曰冰之八也为隂事之终种之出也为阳事之始以冰入之期而告民出五种终则有始也耦耕二人相耦而耕也语言长沮桀溺耦而耕是矣盖先王所以聫属其民使之出入相友守望相助故郷则有比遂则有邻军则有伍学则有朋耕之有耦亦以是而己曰脩曰具互相备也
　　命乐师大合吹而罢
　　郑氏曰嵗将终与族人大饮作乐于大寝以缀恩也言罢者此用礼乐于族人最盛后年若时乃复然也凡用乐必有礼用礼则有不用乐者王居明堂礼季冬命国为酒以合三族君子説小人乐
　　孔氏曰大寝路寝也与宗人图事之防既饮族人故郑知于大寝也后年季冬乃复如此作乐以一年顿停故云罢也大合吹必当有礼与族人燕饮今唯云命乐师作乐故云用乐必有礼而食尝无乐故云礼有不用乐也三族父子及身小记云亲亲以三为五以五为九是也
　　马氏曰匏竹利制隂物也故自季秋而习吹至季冬而大合吹于是罢焉则阳事始故也
　　山隂陆氏曰于此言罢着季春大合乐未罢也新安王氏曰声阳也夫子賛易曰雷出地奋豫先王以作乐崇徳阳动有声在天为雷在人为乐今冬且尽春将至古厯以惊蛰为正月节谓雷将动故于是月送隂迎阳土牛以送隂大合吹以迎阳不用他乐何也吹者人气故用以迎阳气大合吹即罢可以知其无燕矣
　　乃命四监收秩薪柴以共郊庙及百祀之薪燎
　　郑氏曰四监主山林川泽之官也大者可析谓之薪小者合束谓之柴薪施炊爨柴以给燎春秋传曰其父析薪
　　孔氏曰以薪柴出于山林川泽故四监为山林川泽之官也郑引春秋传见昭七年左传证薪是麤大可析之物也
　　严陵方氏曰秩薪柴则与秩刍同义于嵗终命收之所以备来嵗之用而已
　　马氏曰收秩薪柴则藏事至是为悉矣
　　讲义曰周官有燔柴槱燎之祭于是命四监收以秩次叙之以共柴为郊庙及百祀之薪燎也
　　是月也日穷于次月穷于纪星囬于天数将几终郑氏曰言日月星辰运行于此月皆周匝于故防也次舎也纪防也
　　孔氏曰去年季冬日次于枵从此每月移次他辰至此月穷尽还次枵故云日穷于次去年季冬月与日相防于枵自此月与日相防于他辰至此穷尽还复防于枵故云月穷于纪二十八宿随天而行毎日虽周天一匝早晚不同至此月复于故防与去年季冬早晚相似故云星回于天几近也以去年季冬去今年季冬三百五十四日未满三百六十五日未得正终唯近于终故云数将几终
　　严陵方氏曰阳大而为之主故以次言隂小而有所系故以纪言日往则月来月往则日来日月相推往来不穷谓之通可也此乃曰穷者盖以人言之日有时而穷于次月有时而穷于纪以天言之其穷也祗所以为通欤
　　山隂陆氏曰厯以纪之纪厯也穷于次言象穷于纪言厯变穷言囬囬无穷也其言天亦以此易曰终则有始天行也日一日一周天月一月一周天星一嵗一周天数将防终数无正终其谓之终盖防而已
　　嵗且更始专而农民毋有所使
　　郑氏曰而犹女也言专一女农民之心令之豫有志于耕稼之事不可徭役徭役之则志散失业也孔氏曰此脩月令之人为国家戒令之法言此月既终嵗且更始在上者当专一女农之事无得兴起造作有所使役也此是制礼者緫为约戒之辞凡月令之内不云乃命某官之属者皆是礼家緫禁也严陵方氏曰夫嵗者数之所积而成也数之终乃所以为嵗之始嵗之始乃所以为数之终于数言终于嵗言始亦互相备尔专而农民毋有所使则以嵗且更始欲一意于耕故也四民各有业而农居其一故谓之农民
　　山隂陆氏曰终言防无终之辞也始言且无始之辞也
　　天子乃与公卿大夫共饬国典论时令以待来嵗之冝郑氏曰饬国典者和六典之法也周礼以正月为之建寅而县之今用此月则所因于夏殷也
　　孔氏曰调和饬正之六典则治典教典礼典政典刑典事典也案大宰职云正月之吉始和布治小宰云正嵗而观治象之法今不用周法故知因于夏殷以王者损益不出三代故也
　　严陵方氏曰事有在今嵗为冝来嵗则否者国之有典时之有令安可不饬而论之乎盖物有常冝冝在随时而己然非一人之私所能为也故以共言之马氏曰此所谓平在朔易也先王之时嵗终令百官府各正其治受其防听其致事于是饬国典之未冝者改之以经邦治论时令之未协者正之以受民事至正月之吉始和然后布焉则所谓待来嵗之冝也
　　乃命大史次诸侯之列赋之牺牲以共皇天上帝社稷之飨
　　郑氏曰此所与诸侯共者也列国有大小赋之牺牲大者出多小者出少飨献也
　　孔氏曰列次也来嵗祭祀所须牺牲出诸侯之国国有大小故命大史书列之以共赋也诸侯同王南面专王之土故命之出牲以与王共事天地也漫言诸侯则异姓同姓俱然皇天天皇大帝也上帝灵威仰五帝也社稷王之社稷也诸侯自有社稷而始封亦割王社土与之故赋牲共王社稷也出牲以共献于上帝诸神也
　　乃命同姓之邦共寝庙之刍豢
　　郑氏曰此所以与同姓共也刍豢犹牺牲
　　孔氏曰皇天社稷与天下共之故通赋天下国家寝庙先王与同姓国共之故别又命同姓国共之也言刍乃是牛羊而又云豢则犬豕也天地不用犬豕社稷大牢有豕而不用犬故没其刍豢而徒云天地牺牲宗庙备六牲故云刍豢
　　山隂陆氏曰此大宰赋之可知而言大史与宰相备也于大祭举轻于小祀举重如是而后可知
　　命宰歴卿大夫至于庶民土田之数而赋牺牲以共山林名川之祀
　　郑氏曰此所与卿大夫庶民共者也歴犹次也卿大夫采地亦有大小其非采地以其邑之民多少赋之孔氏曰宰小宰也卿大夫谓畿内有采地者庶民受田准田多少之数赋之牺牲以共山林名川之祀不云士者上举卿大夫下举庶民则士在其中省文耳卿大夫无采地则出其邑之赋税庶人无邑则出其赋税以与邑宰邑宰以共上
　　山隂陆氏曰歴而数之小宰之事也
　　凡在天下九州之民者无不咸献其力以共皇天上帝社稷寝庙山林名川之祀
</div>
    <div class="pagination">
<a href="礼记集说_page45.html">上一页</a><span>...</span><a href="礼记集说_page41.html">41</a><a href="礼记集说_page42.html">42</a><a href="礼记集说_page43.html">43</a><a href="礼记集说_page44.html">44</a><a href="礼记集说_page45.html">45</a><span class="current-page">46</span><a href="礼记集说_page47.html">47</a><a href="礼记集说_page48.html">48</a><a href="礼记集说_page49.html">49</a><a href="礼记集说_page50.html">50</a><a href="礼记集说_page51.html">51</a><span>...</span><a href="礼记集说_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
