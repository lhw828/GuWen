<!DOCTYPE html>
<html>
<head>
    <meta charset="UTF-8">
    <title>五礼通考 - 第 266 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 266 页/共 431 页</h1>
    <div class="content">　　东斋记事宋崇政殿西有延义阁南向迎阳门之北有迩英阁东向皆讲书所仁宗初御延义每令讲论或讲读终篇则宣二府大臣同听赐飞白书或赐宴其后专御迩英也
　　玉海庆歴二年二月丁丑召中丞贾昌朝侍讲于迩英阁宪府侍经筵自此始
　　天圣以前讲读官皆坐侍自景祐以来皆立侍皇祐三年九月丁丑诏讲读臣僚立侍敷对余皆赐坐侍于阁中
　　程颢论经筵事臣窃以人主居崇髙之位持威福之柄百官畏慑莫敢仰视万方承奉所欲随得茍非知道畏义所养如此其惑可知中常之君无不骄肆英明之主自然满假此自方同患治乱所系也故周公告成王称前王之徳以寅畏祗惧为首从古以来未有不尊贤畏相而能成其圣者也皇帝陛下未亲庶政方专问学臣以为辅养圣徳莫先寅恭动容周旋当主于此嵗月积习自成圣性臣窃闻经筵臣寮侍者皆坐而讲者独立于礼为悖欲乞今后时令坐讲乃与义理为顺所以养主上尊儒重道之心取进止
　　经筵前一日进讲义自元丰元年陆佃始
　　宋史礼志元祐二年九月经筵讲论语彻章赐宰臣执政经筵官宴于东宫帝亲书唐人诗分赐之
　　玉海元祐二年侍读苏颂请诏史官学士録新旧唐书日进数事十一月壬申诏经筵官非讲读日进汉唐故事二条
　　言行録程伊川在经筵当进讲必宿斋豫戒潜思存诚以感动上心哲宗幼冲正叔以师道自居每侍上讲色甚庄继以讽谏上畏之正叔曰吾以布衣为上师傅其敢不自重一日讲读罢未退上忽起凭槛折柳枝伊川进曰方春发生不可无故摧折文潞公与吕范诸公入侍经筵闻伊川讲説相与叹曰真侍讲也
　　程颐论经筵第一劄子臣伏观自古人君守成而致盛治者莫如周成王成王之所以成徳由周公之辅养昔者周公辅成王幼而习之所见必正事所闻必正言左右前后皆正人故习与智长化与心成今士大夫家善教子弟者亦必延明徳端方之士与之居处使之薰染成性故曰少成若天性习惯如自然伏以皇帝陛下春秋之富虽睿圣之资得于天禀而辅养之道不可不至所谓辅养之道非谓诏告以言过而后谏也在涵养薰陶而已大率一日之中亲贤士大夫之时多亲寺人宫女之时少则自然气质变化徳器成就欲乞朝廷慎选贤徳之士以侍劝讲讲读既罢常留二人直日夜则一人直宿以备访问皇帝习读之暇游息之间时于内殿召见从容宴语不独渐磨道义至于人情物态稼穑艰难积久自然通逹比之常在深宫之中为益岂不甚大窃闻间日一开经筵讲读数行羣官列侍俨然而退情意畧不相接如此而责辅养之功不亦难乎今主上幼冲太皇太后慈爱亦未敢便乞频出但时见讲官久则自然接熟大抵与近习处久熟则生防慢与贤士大夫处乆熟则生爱敬此所以养成圣徳为宗社生灵之福天下之事无急于此取进止　论经筵第二劄子臣闻三代之前人君必有师傅保之官师道之教训傅傅其徳义保保其身体后世作事无本知求治而不知正君知规过而不知养徳傅徳义之道固已踈矣保身体之法复无闻焉伏惟太皇太后陛下聪明睿哲超越前古皇帝陛下春秋之富辅养之道当法先王臣以为传徳义者在乎防见闻之非节嗜欲之过保身体者在乎适起居之宜存畏慎之心臣欲乞皇帝左右扶侍祗应宫人内臣并选年四十五已上厚重小心之人服用器玩皆湏朴质一应乖巧奢丽之物不得至于上前要在侈靡之物不接于目浅俗之言不入于耳及乞择内臣十人充经筵祗应以伺皇帝起居凡动息必使经筵官知之有剪桐之戏则随事箴规违持养之方则应时谏止调防圣躬莫过于此取进止
　　蕙田案程子经筵二劄子于涵养主徳启沃君心之道可谓反覆详尽千古之通义也
　　宋史髙宗本纪建炎四年八月甲戌诏侍从官日一员轮直进故事闗治体者
　　玉海建炎四年八月四日谢克家请讲日轮侍侍从进前代本朝故事渉治体者三事十八日綦崇礼奏命讲读翰林学士两省官进之九月三日令讲筵置歴绍兴二年胡安国侍读专讲春秋时讲官四人援例乞各专一经上曰他人通经岂安国比不许
　　孝宗隆兴元年十一月诏学士院经筵官日以二员宿直
　　系年録淳熙七年讲筵读三朝寳训终篇史浩奏曰陛下双日御前后殿与宰执裁决又引臣寮班对日旰方罢只日又御讲筵依故事读数百言恐劳圣躬上曰朕乐闻谟训虽只日休暇亦当特坐自是讲读上必注目倾耳率漏下十刻方罢
　　朱熹乞不以假故逐日进讲劄子臣伏见制每遇只日早晚进讲及至当日或值假故即行权罢又案故事将来大寒大暑亦系罢讲月分恭闻陛下天性好学晨夕孜孜虽处深宫必不暇逸但臣误蒙选择以经入侍固当日有献纳以辅圣志今乃淹旬累月不得修其职业素餐之制实不自安故尝面奏暇日无事正宜进讲已蒙圣慈俛赐嘉纳今已两日未见施行因省昨来所陈似亦未至详悉今别具奏欲乞圣明特降睿防今后除朔望旬及过宫日外不以寒暑双只月日诸色假故并令逐日早晚进讲内有朝殿日分伏恐圣躬久坐不无少劳却乞权住当日早讲一次庶几藏修游息无非典学之时圣徳日跻天下幸甚取进止
　　辍耕録天歴初建奎章阁于西宫兴圣殿之西廊为屋三间髙明敞爽南间以藏物中间诸官入直所北间南向设御座左右列珍玩命羣玉内司掌之阁官署御初名奎章阁阶正三品东宫属官后文宗复位乃陞为奎章阁学士院阶正二品置大学士五员并知经筵事侍书学士二员承制学士二员供奉学士二员并兼经筵官幕职置防书二员典籖二员并兼经筵防赞官照磨一员内掾四名内二名兼检讨宣使四名知印二名译史二名典书四名属官则有羣玉内司阶正三品置监羣玉内史一员司尉一员亚尉二员典簿一员令史二名典吏二名司钥二名司膳四名给使八名专掌袐玩古物艺文监阶正三品置太监兼检校书籍事二员少监同检校书籍二员监丞防检校书籍事二员或有兼经筵官者典簿一员照磨一员令史四名典吏二名专掌书籍鍳书博士司阶正五品置博士兼经筵防赞官二员书吏一名专一鍳辨书画授经郎阶正七品置授经郎兼经筵译文官二员专一训教集赛官大臣子孙艺林库皆从六品置提典一员大使一员副使一员司吏二名库子一名专一收贮书籍广成局阶从七品置大使一员副使一员直长二员司吏二名专一印行祖宗圣训及国制等书特恩创制象齿小牌五十上书奎章阁三字一面字一面蒙古字与辉和尔字分散各官县佩出入宫门无禁学士院凡与诸司往复惟劄送防书防行移而已命侍读学士虞集撰记御书刻石阁中今改奎章曰宣文
　　元史黄溍传溍兼经筵官执经进讲者三十有二帝嘉其忠数出金织文叚赐之
　　额琳沁巴勒传额琳沁巴勒以御史大夫知经筵事经筵进讲必详必慎故每读译文必被嘉纳
　　蕙田案元之文宗可称右文然其时奎章阁诸臣如虞伯生欧阳原功揭曼硕黄晋卿軰廼一时能文之士以检校图籍等事为上所宠礼与古启心沃心之道殊矣
　　王圻续通考太祖既有州遂分置中书省召儒士许琼叶瓒胡翰吴沈汪仲山李公常金信徐孽童义戴良呉复张敬起孙履等皆会食中书日召二人进经史敷陈治道【此论道讲学之始】乙巳春正月上御端门论及黄石公三略且口释之起居注宋濓对曰尚书二典三谟帝王大经大法靡不毕具愿主上留意讲明上曰吾非不知典谟为政治之要但三略乃用兵攻取时务所先耳是日遂命濓以尚书进讲是年始置博士防令博士许存仁等日讲尚书等书及改元洪武之初每令文学侍从之臣于御前讲説经史无定日亦无定所既而设华盖文华武英等殿説书以儒士沈徳等为之未几改翰林官及殿阁大学士专其事遂罢説书然每进讲必反复讨论以求通义理之极讲毕必议及政事以为常洪武三年庚戌春二月上御东阁命学士宋濓待制王祎进讲大学传之十章濓等反覆解説至有土有人上谕之曰人者国之本徳者身之本徳厚则人懐人怀则国固故人主有仁厚之徳则人归之如父母人心归则有土有财自然之理也若徳不足以怀众虽有财亦何用哉
　　十六年癸亥秋八月上御谨身殿命东阁大学士吴沈等进讲周书立政至罔有立政用憸人上叹曰有小人必败君子故唐虞任禹稷必去四凶鲁用仲尼必去少正卯沈进曰小人怀奸甚似忠信不可不察上曰然十八年甲子秋九月上御华盖殿大学士朱善以周易进讲至家人卦上叹曰齐家治国其理无二使一家之间长幼内外各尽其分事事循理则一家治矣一家既治达之一国以至天下亦举而措之耳朕观其要只在诚实而有威严诚则笃亲爱之恩严则无闺门之失善对曰诚如圣谕又一日御华盖殿召善进讲心箴毕上曰人心道心有倚伏之机盖仁爱之心生则忮害之心息正直之心存则邪诐之心消羞恶之心形则贪鄙之心絶忠慤之心萌则巧伪之心伏常持此心不为情欲所蔽至公无私自无物我之累耳
　　成祖永乐二年甲申夏六月朔御文华殿大学士杨士竒以大学讲义进上览其文善之因谕之曰帝王之学贵切己实用讲説之一切浮泛无益之语勿用且先儒谓克明峻徳一章一部大学皆具士竒对曰尧舜禹汤文武数圣人凡修诸躬施于家国天下者皆大学之理诚圣学所当先务是年秋八月学士觧缙以大学正心章讲义进上览之因谕缙等曰人君诚不可有所好乐一有好乐流而不返则欲必胜理若心能静虚事来则应事去则忘如明镜止水自然纯是天理朕每退朝默坐未尝不思管束此心为切要思为人君但于宫室车马服食玩好无所増加则天下自然无事矣命翰林春坊诸臣分撰诸经讲义与阁臣再阅有未当处悉与改正然后呈讲乃以觧缙属书胡广属诗金幼孜属春秋杨士竒属易其义有疑必召四人辨析畅而后已宣宗宣徳二年丁未春二月己酉御文华殿召翰林进讲离娄篇至二老归文王章问曰伯夷太公皆处东海而归文王及武王伐纣太公佐之伯夷叩马而諌所见何以不同讲官对曰太公以救民为心伯夷以君臣为重上曰太公之心在当时伯夷之心在万世无非为天下生民也
　　观承案太公之心在当时伯夷之心在万世宣宗此语可谓深知两圣人之心然即此校之而伯夷之品终在太公之上可知矣孟子举三圣人必以伯夷为首而六百年前之伊尹亦不得先之其亦此意也欤
　　三年戊申春二月进讲舜典上曰观二典三谟则知万世君臣为治之道不出乎此歴象日月星辰以闰月定四时天道以明治水土奠髙山大川别九州任土作贡地道以成克明峻徳以至协和万邦人道以建九官十二牧所掌礼乐刑政养民之道后世建官繁简虽不同要不出乎此当时君臣都俞吁咈更相告戒用图治功气象蔼然何后世之不能及讲臣对曰明良相逢故治化之盛如此上又曰天生圣人为后世法孔子删书断自唐虞使人知有尧舜所谓万世帝王之师也是年冬十月庚寅进讲春秋上曰圣人匡世之功忧世之心备见此书当时先王礼乐法度日以隳废乱臣贼子接迹而起有此书而后天下知尊周又曰孔子作此书以尊周为本孟子乃以王天下劝齐梁之君何也对曰孔子之时天下犹知宗周孟子之时不复知有周矣上曰圣贤之心实为天下生民计孟子时不有王者兴何以觧生民之涂炭因命左右出莱茗以赐讲官
　　王氏圻曰宣徳以前每视朝毕无日不御文华殿或便殿召大臣及诸儒臣讲经书咨政事时经筵未有开也殿阁词林记云洪武中令儒臣更畨入禁中每日轮一员进讲侍直误者罪之如大学士吴沉尝坐进讲迟误被劾永乐以后多渥典自设经筵后讲官不复入直惟令翰林及春坊经局等官相轮侍班久之选为展书官又自展书乃得充月讲官若日讲则用年资深而品秩尊者又云祖宗时讲官于讲书后得言时政阙失及陈论所见成祖寳训云上视朝之暇輙召儒臣至便殿阅书史或召翰林儒臣讲询永乐以后盖莫不然
　　蕙田案据此则明代日讲官之外又有月讲官
　　英宗正统元年春二月始开经筵遂命礼部翰林院详定讲筵礼仪着为制时上以幼冲嗣位大学士杨士竒等奏云去年十月宣宗皇帝御左顺门召臣士竒軰谕之曰明年春暖东宫出文华殿讲书凡内外侍从慎择贤良亷谨之臣未几不幸先帝上宾臣未敢遽言此事至重不敢久黙今山陵事毕乞早开经筵以进圣学预命礼部吏部翰林院公同慎择讲官必学问贯通言行端正老成重厚识逹大体者以供其职又曰天子就学其事体与皇太子亲王不同乞先命礼部翰林院详定讲筵礼仪制曰是以今月初九十九日御经筵尔翰林春坊儒臣分直侍讲乃命太师英国公张辅知经筵事少傅兵部尚书兼华盖殿大学士杨士竒少传工部尚书兼谨身殿大学士杨荣礼部尚书兼学士杨溥同知经筵事詹事府少詹事兼侍读学士王直少詹事兼侍讲学士李时勉钱习礼陈循侍读苗衷侍讲髙谷修撰马愉曹鼐兼经筵官仍赐宴及金币有差遂为定制续定经筵仪注每月三日日以逢二为期嵗率以二八月中旬起四十月末旬止用勲臣一人知经筵事内阁大学士一二人同知经筵事六部尚书左右都御史通政司大理寺卿及学士等官侍班翰林院春坊等官及国子监祭酒二员进讲二员展书给事中御史各二员侍仪鸿胪寺锦衣衞堂上官各一员供事又鸣赞一员赞礼序班四员举案侯伯各一人领将军侍衞先期直殿中官于文华殿设御座及设御案于御座之东稍南讲案于御案之南稍东是日早司礼监官先陈所讲四书经史各一册置御案又各一册置讲案先四书东经西史先期轮讲官撰四书经或史讲章各一篇预置于册内是日早上御奉天门早朝毕退御文华殿陞御座将军侍衞如仪鸿胪寺官引知经筵及侍班讲读执事侍仪等官于丹陛上行五拜三叩头礼毕以次上殿依品级东西序立知经筵官序于侍班官上侍仪御史给事中各二员于殿内之南分东西北向立序班二员举御案置御座前二员举讲案置御座之南正中鸿胪官赞进讲讲官一员从东班出一员从西班出诣讲案前稍南北向并立鸿胪寺官赞鞠躬拜叩头兴平身毕展书一员从东班出进诣御案前跪展四书毕起退立于御案之东稍南讲官一员进讲诣御前立奏讲某书讲毕稍退展书官复诣御案前跪掩四书毕退就东班又展书官一员从西班出进诣御案前跪展经毕起退立于御案之西稍南讲官一员进至讲案前立奏或某经或某史毕少退仍展书官复诣御案前跪掩书毕退就西班鸿胪寺赞讲官鞠躬拜叩头兴平身礼毕各退就东西班序班二员举讲案退置原所鸿胪寺官赞礼毕命赐宴鸿胪寺等官及讲官皆跪承防光禄寺官设宴于左顺门宴毕叩头出正统初立制如此
　　天顺八年秋八月即位遂开经筵日讲期如旧每两人一书一经讲章皆预呈内阁转付中书缮録正副各一纸先日进司礼监官奏知先一晚于文华殿内寳座地平之南设香鹤香炉左右各一于左香炉之东稍南设御案讲案各一皆西向案上各置所讲二书以夹讲章各压以金尺一副至期早朝近侍内臣及知经筵官并内阁大学士及讲官六部尚书都御史大理卿通政使鸿胪卿锦衣指挥使及四品以上写讲章官俱綉金绯袍其展书翰林官侍仪御史给事中序班鸣赞等俱金绣服朝毕驾起御文华殿皆随之大汉将军凡二十名导驾至左顺门上退易冠带便服其侯伯或一人服金绣蟒衣仍领将军趋越众官进左顺门皆分班缀行立文华殿外俟传宣云进来则将军先入殿内负东西墙立诸官陞陛鸿胪寺卿赞入班行礼毕以次分由殿东西门入重班立指挥则立西一班末稍前御史给事中序班六员分于中门左右北向立序班二人举御案进上二人举讲案置中鸣赞唱进讲讲官各出班立讲案前展书官二员出班对立鸣赞唱讲官并行视兴东展书官进至地平膝行诣御案展四书官亦稍前近案俟展书官复位乃先説讲某书然后申讲讲毕掩书稍退后原展书官仍如仪进掩书复位西展书官与讲经官进退俱如前仪讲毕仍并行礼各回班序班各撤案置旧所鸿胪寺卿中跪奏礼毕上命官人每吃酒饭各官跪承防兴以次出丹陛仍行礼乃出左顺门宴以官叙惟学士之坐立则序于鸿胪卿及四品以上写讲章官及展书官坐立亦序于四品以下重职事也
　　双槐嵗抄景皇帝时每讲毕命中官布钱于地令讲官拾之以为恩典髙谷年老俯伏不便恒莫能得一讲官拾以遗之识者病其媟凟
　　孝宗治元年戊申春三月十二日开经筵赐学士程敏政等宴及白金寳镪次日上御文华殿后进讲尚书孟子及午进讲大学衍义以为常讲毕赐茶上皆呼先生而不名自是四月二十八日五月二十九日七月二十日皆盛暑不废云时上最嗜经筵亲儒臣学士张元祯矮小每进讲上俯几听之
　　十四年辛酉夏四月开经筵又改初四日逢二防讲定期也是月之初二日当防讲以享太庙有防改初三至期遇雨又改初四日盖孝宗务学之勤不以事而废如此
　　十七年甲子秋九月三十日召李东阳刘健等至暖阁先是上御经筵罢因听所讲义退思之有得及是亟召东阳等至谓之曰刘机讲陈善闭邪陈字改做陈説不是止云敷陈其説乃可耳刘健因进言昨説以善道启沃他他字不是上笑曰他字也不妨大抵讲书湏要明白透彻直言无讳道理皆是书上原有的不是纂出若不説尽也无进益且先生辈与翰林院是辅导之职皆所当言谢迁对曰圣明如此讲官愈好尽心李东阳对曰今年圣学缉熙中外臣民无不仰戴臣等敢不仰承圣意孝宗因谕之曰先生可传与他不必顾忌耳寻谓他字亦不妨盖旧者多寓谀词至是经筵知上意向每讲必加以规諌而亦未尝少忤云
　　观承案经筵日讲比视学尤重视学固可以鼓舞人心昌明正学经筵日讲乃所以切磨经训辅成圣徳也然湏恺切感动方为有益孝宗此谕可谓有实心求道之意矣
　　昭代典则正徳二年春上御经筵讲书故事讲觧书义毕必献规谏之语是日詹事杨廷和学士刘忠直讲既罢上谓刘瑾曰经筵讲书耳何书外添出许多説话瑾与廷和等皆旧东宫官奏曰此二人当打发南京去陞二人南京侍郎是时南京无缺皆添注之虽若逺之实陞之也
　　王圻续通考世宗嘉靖二年八月御文华殿召讲臣至首揭书经君子所其无逸章继而讲康诰惟民康乂章召诰顾畏民岩章孟子践形章理义悦心章被袗衣鼓琴章君子反经章是日上御黼座横经俯询虚心听纳如此他日讲官刘龙进孟子至诚章上批曰龙于至诚能动乃云迩者黄河清是至诚之騐也未免近謟但其末云谦以履盈约以保泰此二句却好又讲官伦以训进论语阳肤为士师讲义上批云以训讲哀矜勿喜云是慈悲怜悯夫慈悲二字是释氏之教也讲官魏校进书经罪疑惟轻章讲説上批云桂萼荐校善讲义朕观其讲章并未有过人者且其前后率多谀词难居近侍着吏部调南京用之
　　十二年癸巳夏五月召讲官廖道南进讲论语髙宗谅阴以下三句又明日进讲大学衍义时汪鋐为吏部尚书恳祈大学士张孚敬改题以其有君薨听于冡宰句也道南执不肯孚敬遂具揭帖以进世宗批云览卿等奏朕已悉旧日讲官徐缙讲孟敬子撤去二节人之将死死生人道之常何讳之有如卿等言则忠谠之论何由得闻还着道南照旧进讲明日道南讲毕进説云按説命梦帝赉予良弼其代予言又云其惟不言言乃雍即是以观古之人君心纯乎孝故宅忧而不暇于有言古之人臣心纯乎忠故摄政而不嫌于代言然必有髙宗之圣而后可以用傅説之言必有傅説之贤而后可以辅髙宗之徳不然则莽操懿温之流又将以冡宰借口于千万世矣孚敬闻之出谓鋐曰讲官欲中伤之又明日进讲大学衍义许敬宗立武昭仪章及李林甫嫉李邕章杨国忠比李辅国章元载防顔真卿章卢杞嫉张镒章李逢吉去王守澄章江充害戾太子章孚敬滋不悦明年秋七月三日轮顾鼎臣席春进讲时鼎臣饮于所识者因大醉悮期明日鼎臣惧罪向孚敬説孚敬为请因反防道南及蔡昂不行代讲遂谪道南于徽州昻湖州盖为鋐反噬也未几皆召还
　　神宗二年定春讲以二月十二起至五月初二日止秋讲以八月十二日起至十月初二日止不必题请日讲仪讲官凡四员日轮二员先大学衍义次贞观政要二书皆不用讲章惟各以黄票书所起止预进先日内臣设御案于文华殿后穿堂中以二书并起止置案上至日早朝毕四讲官同内阁随驾入至殿内来日二讲官授二臣以来日起止直讲官俟召乃入穿堂门内行礼分班北向前后立东班当讲者诣御案前内侍授以牙籖左右执之且指且讲书则向上初展后掩皆属内侍讲毕完籖复位西班当讲者乃进讲悉如东仪讲毕上谕先生吃酒饭皆跪承防行礼礼前后皆一拜三叩头出宴于文华门外西庑禁中谓之小经筵或谓之小讲云
　　明防典凡讲日上御文华穿殿止用讲读官内阁大学士侍班不用侍衞侍仪执事等官侍班讲读等官入见行叩头礼东西分立先读四书次读经或读史每本读十数遍直讲官先讲四书次讲经或讲史务要直説大义明白易晓讲读后侍书官侍上习书毕各官叩头退每三日一温讲将前所讲书通讲一遍若讲官中有事故同列代讲其直讲则讲毕补进
　　蕙田案明神宗三年阁臣以史职旷废议开馆局以东西十馆宻迩朝堂纪述为便乃以东馆近上四所令史臣分直其中一起居二吏户三礼兵四刑工日轮日讲官一员专记起居兼録圣谕诏勅册文其六曹章奏则选史官中年深而文学素优者六人分纂因定常朝御门日记注起居官及史官侍班之制日讲官系起居注衔自此始也
　　讲大学衍义仪嘉靖六年定每月初三初八十三十八日用经筵日讲官二员进讲内阁学士一员侍班讲毕赐茶赐酒饭俱如日讲仪
　　无逸殿讲仪嘉靖十年定先一日司礼监官于无逸殿设御座御案及讲案如文华殿日讲之仪是日质明上具常服乗辇至无逸殿门众官于门外迎候上降辇乗版舆至殿内降舆陞御座鸿胪寺官赞各官于殿门外入班行一拜三叩头礼毕进八殿内各照品级东西序立序班二员举御案置御座前二员举讲案置殿门内西边东向设座位鸿胪寺官赞进讲讲官大学士一员出班行叩头礼上命赐讲官坐讲官并鸿胪寺官承防赞叩头讫展书官诣御案前跪展讲章退讲官坐讲毕展书官诣御案前跪掩讲章讲官叩头讫复班又大学士一员出班叩头承防坐讲展书官一员展书俱如前仪序班二员举御案二员举讲案退至原所鸿胪寺卿奏礼毕有防赐宴众官承防讫退至风亭前迎候上乗板舆至亭内降舆陞御座赐宴
　　午讲仪隆庆六年定每日早各臣及讲官讲毕各退上进暖阁少憩司礼监将各衙门奏章进上御览各臣等退西厢房伺上有所咨问即召至御前将本中事情明白敷奏览本后阁臣率领正字官恭侍上进字毕若上欲再进暖阁少憇阁臣等仍退至西厢房伺候若不进暖阁阁臣等即率讲官再进午讲讲通鉴节要通鉴讲完以贞观政要进讲讲官务将前代兴亡事实直解明白讲毕谷退上还宫
　　蕙田案经筵之礼始于宋代所以讲明正学涵养徳性预防非几之萌沉潜道义之奥故论者谓经筵之重与宰相等程子所谓人主一日之中亲贤士大夫之时多亲宦官宫妾之时少自然气质变化徳器成就其所系不綦重哉明代于经筵之外别有日讲午讲诸仪畧相仿佛今并纂辑附于视学之后盖宫廷之与胶序其地虽不同而承师问道之心则一也
　　右经筵日讲





　　五礼通考卷一百七十二
<经部,礼类,通礼之属,五礼通考>
　　钦定四库全书
　　五礼通考卷一百七十三
　　刑部尚书秦蕙田撰
　　嘉礼四十六
　　学礼
　　蕙田案三代以上自王子公卿大夫士之子国之俊造及曲艺之士无不养之于学校之中待其学成而任之必官故其时选举与学校不分两事无所谓科目之名也后代取士之法或出于荐举或出于科目其所得之士不必由学校起家而学校所升选者如汉之博士弟子宋之上舍出身人才反不如科目之盛惟前明科举之制凡应乡试者非国子监生及郡县学生不得与故当时进士一科资格最高要皆学校所储之士较之唐宋之世士子皆得投牒自进者立法独为尽善矣今采辑周官乡举里选之法而歴代取士之制亦撮其大纲以着于篇若夫杂流仕进固非一途要与兴贤之义无涉可无录焉
　　周礼地官乡大夫三年则大比攷其徳行道艺而兴贤者能者乡老及乡大夫帅其吏与其众寡以礼礼賔之【注贤者有徳行者能者有道艺者众寡谓乡人之善者无多少也郑司农云兴贤者谓若今举孝亷兴能者谓若今举茂才賔敬也敬所举贤者能者谓变举言兴者谓合众而尊宠之以乡饮酒之礼礼而賔之　疏三年一闰天道小成则大案比当乡之内云考其徳行道艺者徳行谓六徳六行道艺谓六艺云而兴贤者则徳行之人也能者则道艺之人也云乡老及乡大夫帅其吏者谓州长以下云与其众寡者谓乡中有贤者皆集在庠学云以礼礼賔之者以用也用乡饮酒之礼以礼贤者能者賔客举之云贤者有徳行者欲见贤与徳行为一在身为徳施之为行内外兼备即为贤者也云能者有道艺者郑亦见道艺与能为一上注云能者政令行其身有道艺则政教可行是能者也云众寡谓乡人之善者无多少也者案乡饮酒堂上堂下皆有众賔不言其数此经众寡两言无问多少皆来观礼故云无多少也郑司农云若今举孝亷及茂才者孝悌亷洁人之徳行故以孝亷况贤者茂才则秀才也才人之技艺故以况能者也谓变举言兴者案礼记文王世子云或以事举或以言故今贡人皆称举今变举言兴云谓合众而尊宠之者合众即此经云乡老及乡大夫已下是也云乡饮酒之礼者则仪礼篇饮酒賔举之法是也】
　　厥明乡老及乡大夫羣吏献贤能之书于王王再拜受之登于天府内史贰之【注厥其也其賔之明日也献犹进也王拜受之重得贤者王上其书于天府天府掌祖庙之寳蔵者内史副写其书者当诏王爵禄之时　疏厥明者谓今日行乡饮酒之礼至其明日表奏于王云天府掌阻庙之寳蔵者春官天府职文引之者欲见天府掌寳物贤能之书亦是寳物故蔵于天府云内史副写其书者贰副也内史副写一通文书拟授爵禄案内史职有策命诸侯羣臣之事故使内史贰之】退而以乡射之礼五物询众庶一曰和二曰容三曰主皮四曰和容五曰兴舞【注以用也行乡射之礼而以五物询于众民郑司农云询谋也问于众庶宁复有贤能者和谓闺门之内行也容谓容貌也主皮谓善射射所以观士也故书舞为无杜子春读和容为和颂谓能为乐也无读为舞谓能为六舞谓和载六徳容包六行也庶民无射礼因田猎分禽则有主皮主皮者张皮射之无侯也主皮和容兴舞则六艺之射与礼乐与当射之时民必观焉因询之也】此谓使民兴贤出使长之使民兴能入使治之【注言是乃所谓使民自举贤者因出之而使之长民教以徳行道艺于外也使民自举能者因入之而使之治民之贡赋田役之事于内也言为政以顺民为本也书曰天聪明自我民聪明天明威自我民明威老子曰圣人无常心以百姓心为心如是则古今未有遗民而可为治疏言此谓使民兴贤者谓上经賔举者皆民中举之还使治民出使长之谓使乡外与民为君长云使民兴能入使治之者谓能者复来入乡中治民之贡赋云使民自举贤者因出之而使之长民教以徳行道艺于外也者以贤者徳大故遣出外或为都鄙之主或诸侯皆可也以其自有徳行道艺故还使之教民以徳行道艺云使民自举能者因入之而使之治民之贡赋田役之事于内也者以其能者徳小不可以为大夫诸侯等故还入乡中量徳大小以为比长邻长已上之官治民之贡赋田役于内也】
　　州长三年大比则大攷州里以赞乡大夫废兴【注废兴所废退所兴进也郑司农云赞助也　疏州长至三年大案比之日则大考州里者谓年年考讫至三年则大考之言大考者时有黜陟废兴故也】
　　遂大夫各掌其遂之政令三嵗大比则帅其吏而兴甿明其有功者属其地治者【注兴甿举民贤者能者如六乡之为也兴犹举也属犹聚也又因举吏治有功者而聚勅其余以职事　疏云三嵗大比已下若乡大夫三嵗大比兴贤者能者其义同变之耳云帅其吏者则遂大夫以下县正至邻长云兴甿举民贤者能者如六乡之为也者乡大夫以乡饮酒兴贤能者厥明献贤能之书于王王拜而受之登于天府内史贰之此职亦然也当兴举之时因举治民之吏邻长以上吏之有功者而升之又聚其地治邻长以上勅之以职事使之不慢也】
　　【李氏景齐曰六遂以耕为主遂大夫所掌要不过教民稼穑之事賔兴何与焉葢大司徒以乡三物教万民而賔兴之继以施教法于邦国都鄙则教之施于六遂亦可知也田野之中莫非可取之才有遂大夫従而兴之固不至老于龛岩深谷之下而不进矣】
　　蕙田案古者取士于乡有二法一则由乡而升司徒由司徒而升大学学成然后用之王制所谓造士是也一则三年大比兴其贤能直达于王不复令入国学周礼所谓賔兴是也六遂之学与乡同
　　礼记王制命乡论秀士升之司徒曰选士【注移名于司徒也秀士乡大夫所考有徳行道艺者　疏移名于司徒谓录名进在司徒其身犹在乡学也案乡大夫云三年则大比考其徳行道艺而兴贤者能者谓乡人有能有贤者以乡饮酒之礼兴之献贤能之书于王名则升于天府身则任以官爵则下文云大乐正论造士之秀者以告于王而升诸司马曰进士彼据乡人故三年一举此据学者故中年考试殷周同也熊氏以为此中年举者为殷礼乡大夫三年举者为周法其义非也】司徒论选士之秀者而升之学曰俊士【注可使习礼者学大学疏案内则云二十而冠始学礼此俊士年以二十可使习礼此升于学者谓身升于大学非唯升名而已】升于司徒者不征于乡升于学者不征于司徒曰造士【注不征不给其繇役造成也能习礼则为成士　疏此繇役者供学及司徒细碎之繇役也选士虽升名司徒犹给乡之繇役以艺业未成俊士身虽升学亦以学未成犹给司徒繇役若其学业既成升诸司徒则不征于乡升之于学则不征于司徒是谓造成之士】
　　陈氏祥道曰司徒大军旅大田役治其众庶之政令乡师辨其可任者国中贤者能者皆舍则征于司徒者惟大军旅大田役而已升于司徒者乡师之所舍升于学者又司徒之所舍也
　　大乐正论造士之秀者以造于王而升诸司马曰进士【注移名于司马司马夏官卿主邦政者进士可进受爵禄也　疏此文承王子公卿大夫之子下似専据王子等其实乡人入学为造士者亦同于此其乡人不在学者及邦国所贡之士所贡于王亦当升诸司马以司马掌爵禄故知入仕皆司马主之】司马辨论官材【注辨其论官其材观其所长】论进士之贤者以告于王而定其论【注各署其所长】论定然后官之【注使之试守】任官然后爵之【注命之】位定然后禄之有发则命大司徒教士以车甲【注乘兵车衣甲之仪有发谓有军师发卒疏命司徒者以其主众又主教故使与司马相参也】
　　陈氏礼书秀于一乡谓之秀士中于所选谓之选士俊士以其徳之敏也造士以其材之成也进士以其将进而用之也选士升于司徒而不征于乡俊士升于学而不征于司徒俊士亦谓造士葢学至于此材成徳敏非可一名命之也传曰十人曰选百人曰俊此论其大致然也古之六卿其分职也未尝不通其聮事也未尝不分司徒掌邦教司马掌邦政未尝不分也有发则司徒教士以车甲升造士则司马辨论官材未尝不通也周官大司马之属司士曰以徳诏爵此司马辨官材之谓也
　　【刘氏彞曰古者乡学教庶人国学教国子乡学所升曰选士不过用为乡遂之吏而选用之权在司徒国学所升曰进士则命为朝廷之官而爵禄之权在司焉此乡学教选之异所以为编户世家之别也然庶人之仕进亦有二道可为选士者司徒试用之一也入国学则论选之法与国子同二也】
　　蕙田案选士俊士専主乡学所升而言进士则国子及乡之俊造俱在其内
　　文王世子凡语于郊者【注语谓论説于郊学　疏郊西郊也周以虞庠为小学在西郊天子亲视学于西郊而考课论説于西郊之学以西方成就之地故也或徧在四郊】必取贤敛才焉或以徳进或以事举或以言【注大乐正论造士之秀者升诸司马曰进士谓此矣】曲艺皆誓之【注曲艺为技能也誓谨也皆使谨习其事】以待又语【注又语为后复论説也　疏又语谓后复论説之日如春待秋时也】三而有一焉【注三説之中有一善则取之以有曲艺不必尽善】乃进其等【注进于众学者疏等辈类也】以其序【注又以其艺为次】谓之郊人逺之【注俟事官之缺也以代之逺之者不曰俊选曰郊人贱技艺　疏谓之郊人以其犹在郊学也】于成均以及取爵于上尊也【注天子饮酒于虞庠则郊人亦酌于上尊以相旅　疏上尊堂上之酒尊凡饮酒之礼尊者酌于堂上之尊卑者酌于堂下之尊今郊人虽贱亦得酌于堂上尊所以荣之】
　　【呉氏澄曰乡学之秀士已升于司徒为选士者于天子视学饮酒之时得取爵于堂上之尊以相酬又升于太学为俊士者则谓之成均之士曲艺虽已进等然犹在郊学未得与国学者齿是逺之于成均并未及与升于司徒者得取爵于上尊也】
　　钦定义疏祭祀之上尊以尊神也故旅酬虽賔不得取上尊燕饮之上尊以尊賔也乡当賔兴之时则升于司徒者乃得用上尊岂有天子饮酒于成均而郊人亦取上爵以相酬如郑氏所説者又此郊是四郊之乡学先语之而举其贤者才者而升之矣若医卜射御有一可取则誓戒之期而考试春秋皆于辨论秀士后行之非春又待秋秋又待春如孔氏説也
　　蕙田案以上国学乡学所升之士
　　射义古者天子之制诸侯嵗献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不得与于祭数与于祭而君有庆数不与于祭而君有让数有庆而益地数有譲而削地故曰射者射为诸侯也【注嵗献献国事之书及计偕物也三嵗而贡士旧説云大国三人次国二人小国一人　疏诸侯嵗献者谓诸侯每嵗献国事之书及献计偕之物于天子也贡士于天子者诸侯三年一贡士于天子也天子试之于射宫者言天子试此所贡之士于射宫之中而中多者得与于祭此谓大射也云三嵗而贡士者以经贡士之文繋嵗献之下恐每嵗贡士故云三嵗而贡士也知三嵗者案书传云古者诸侯之于天子也三年一贡士一适谓之好徳再适谓之贤贤三适谓之有功有功者天子赐以衣服弓矢再赐以秬鬯三赐以虎贲百人号曰命诸侯不云益地者文不具矣书传又云贡士一不适谓之过注云谓三年时也再不适谓之敖注云谓六年时也三不适谓之诬注云谓九年时也一绌以爵再绌以地三绌而地毕注云凡十五年郑以此故知三嵗而贡士也】汉书食货志其有秀异者移乡学于庠序庠序之异者移国学于少学诸侯嵗贡少学之异者于天子学于大学命曰造士行同能偶则别之以射然后爵命焉
　　蕙田案以上诸侯所贡之士亦于诸侯之学论其秀而贡之
　　【陈氏傅良曰古者取士先国子次俊造夫国子非但王人之谓也记曰羣后之太子卿大夫元士之适子皆造焉则诸侯子在其中矣今见于经师氏居虎门教国子则宿衞王宫之士庶子宫伯所领者也大司乐成均教国子是谓冑子则常在学者也其余不常在学特名在学士之版则嵗春秋一合诸学其籍在诸子其教则大胥小胥由此观之列国之子与在周行者同衞王宫同入成均同隷学士之版于斯取才焉而用之曽何内外之辨传言鲁公之子伯禽衞康叔之子牟齐太公之子伋俱事成王而宣王欲得国子之能训导诸侯者樊穆仲以鲁侯对略可观矣犹以为未广也则乡党有賔贤邦国有贡士是谓俊造葢以三百六十官迭来四方之彦而博极一时之选是故天下无遗才而王室亦无世官之弊也】
　　右取士
　　汉书高帝本纪十一年诏曰贤士大夫有肯従我游者吾能尊显之御史大夫昌下相国相国酂侯下诸侯王遣诣相国府署行义年有而弗言觉免年老癃病勿遣文帝本纪二年十一月晦日有食之诏举贤良方正能直言极谏者　十五年诏诸侯王公卿郡守举贤良能直言极谏者上亲策之傅纳以言
　　蕙田案此天子亲策士之始
　　景帝本纪后二年诏曰人不患其不富患其无厌也其唯亷士寡欲易足今訾算十以上乃得官【应劭曰古者疾吏之贪限訾十算乃得为吏十算十万也师古曰訾读与赀同】亷士算不必众有市籍不得官无訾又不得官朕甚愍之訾算四得官亡令亷士久失职贪夫长利
　　武帝本纪建元元年诏丞相御史列侯中二千石二千石诸侯相举贤良方正直言极谏之士丞相绾奏所举贤良或治申商韩非苏秦张仪之言乱国政请皆罢奏可
　　元光元年初令郡国举孝亷各一人
　　元朔元年诏曰朕深诏执事兴亷举孝今或至阖郡而不荐一人是化不下究而积行之君子雍于上闻也二千石官长纪纲人伦将何以佐朕烛幽隠劝元元崇乡党之训哉且进贤受上赏蔽贤蒙显戮古之道也其与中二千石礼官博士议不举者罪有司奏议诏书令二千石举孝亷所以化元元移风易俗也不举孝不奉诏当以不敬论不察亷不胜任也当免奏可
　　马氏端临曰汉时郡国荐举人材贤良方正与孝亷二科并行然贤良一科文帝与武帝时每对辄百余人又徴诣公车上书自鬻者以千数而孝亷之选文帝之诏以为万家之县亡应令者武帝之诏以为阖郡不荐一人葢贤良则稍有文墨材学者可以充选而孝亷则非有实行可见者不容谬举故也又曰汉高皇孝武二诏皆为举贤设也其防以为人才之遗失咎在公卿之蔽贤至立法以论其罪后世之法严谬举之罚而限其涂辙者则有之矣未有严不举之罚而责以荐者也葢古之称贤能者皆不求闻达之士而后世之于荐举者皆巧于奔竞之人故法之相反如此国家待士之意固薄而士之不自重深可慨也
　　元狩六年诏遣博士大等六人分循行天下举独行之君子征诣行在所
　　元封五年诏令州郡察吏民有茂材异等可为将相及使絶国者
　　昭帝本纪始元元年遣故廷尉王平等五人持节行郡国举贤良　五年诏令三辅太常举贤良各二人郡国文学高第各一人　六年诏有司问郡国所举贤良文学民所疾苦
　　元鳯元年赐郡国所选有行义者郡韩福等五人帛人五十匹遣归诏曰朕闵劳以官职之事其务修孝弟以教乡里
　　宣帝本纪本始元年诏内郡国举文学高第各一人四年郡国地震诏令三辅太常内郡国举贤良方正各一人
　　地节三年诏令内郡国举贤良方正可亲民者令郡国举孝弟有行义闻于乡里者各一人
　　元康元年诏博士举吏民厥身修正通文学明于先王之术宣究其意者各二人中二千石各一人　四年遣大中大夫彊等循行天下举茂才异伦之士
　　神爵四年令内郡国举贤良可亲民者各一人
　　黄龙元年诏曰举亷吏诚欲得其真也吏六百石位大夫有罪先请秩禄上通足以效其贤材自今以来毋得举
　　元帝本纪初元二年二月地震诏丞相御史中二千石举茂材异等直言极谏之士
　　永光元年诏丞相御史举质朴敦厚逊譲有行者光禄嵗以此科第郎従官【师古曰始令丞相御史举此四科人以擢用之而见在郎及従官又令光禄每嵗依此科考狡定其第高下】　二年三月日有蚀之令内郡国举茂材异等贤良直言之士各一人
　　建昭四年遣谏议大夫博士赏等二十一人循行天下举茂材特立之士
　　成帝本纪建始元年诏三辅内郡举贤良方正各一人三年十二月朔日有蚀之诏丞相御史与将军列侯
　　中二千石及内郡国举贤良方正能直言极谏之士诣公车
　　河平四年举惇厚有行能直言之士
　　鸿嘉二年诏举惇厚有行义能直言者
</div>
    <div class="pagination">
<a href="五礼通考_page265.html">上一页</a><span>...</span><a href="五礼通考_page261.html">261</a><a href="五礼通考_page262.html">262</a><a href="五礼通考_page263.html">263</a><a href="五礼通考_page264.html">264</a><a href="五礼通考_page265.html">265</a><span class="current-page">266</span><a href="五礼通考_page267.html">267</a><a href="五礼通考_page268.html">268</a><a href="五礼通考_page269.html">269</a><a href="五礼通考_page270.html">270</a><a href="五礼通考_page271.html">271</a><span>...</span><a href="五礼通考_page267.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
