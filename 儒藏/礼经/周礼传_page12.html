<!DOCTYPE html>
<html>
<head>
    <meta charset="UTF-8">
    <title>周礼传 - 第 12 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼传 - 第 12 页/共 46 页</h1>
    <div class="content">　　凡官府乡州及都鄙之治中受而藏之以诏王察羣吏之治
　　【治中者百官府及乡遂都鄙之治即宰之受其防聴其致事贤否之实寓焉因革之宜存焉必欲恊于中故曰治中以其天职故藏于天府诏王察羣吏之治以天道而驭天史也】
　　上春衅寳镇及寳噐【玉石去水土乆则枯噐物不用乆则干每嵗上春杀牲取血以衅之所以接续其生气以神之也】
　　凡吉凶之事祖庙之中沃盥执烛【吉祭事凶丧事夏官小臣大祭祀沃王盥此特在祖庙之中沃盥执烛盖其职尤尊也此一事以其掌祖庙之藏故兼此职】
　　季冬陈玉以贞来嵗之媺恶【贞问也犹质正之意季冬豫问来嵗之恶于书大诰即命曰有大囏于西土是也陈玉以礼神重其礼也此掌于大卜天府主陈玉故互见之】若迁寳则奉之【王迁国以寳从示世守也天府从而奉之】
　　若祭天之司民司禄而献民数谷数则受而藏之【司民虚宿下之人星主民之安危司冦孟冬祭之而献民数祈人安也司禄虚宿下之司禄星主嵗之豊凶司人之禄食祭之而献谷数祈谷不耗也主其祭者其司徒之司禄欤详见小司冦及司民职】
　　【林氏曰献民数谷数最为致太平之要务管子制国以为二十一工商之乡六士农之乡十五三分其制而言之则七分其民五农士而二工商也先王所以为此者非他为欲等其民数谷数使之本末相当用为平嵗之经制至于水旱不虞之至则必有储蓄以待之此自古在昔所以经纶图囘以富邦国而生万民者其要实在于此也】
　　【按地官郷老及乡大夫羣吏献贤能之书于王王再拜受之豋于天府秋官嵗终则令羣吏计狱弊讼登中于天府凡邦之大盟约涖其盟书而登之于天府三事不见于此者互文也夫天府所掌主藏守之事故曰府玉镇寳噐国之神物上春衅之丧祭陈之迁寳奉之示能守祖物以承天也藏民数示不敢虐天民也藏谷数示不敢暴天物也藏治中重天职也司徒献贤能之书豋于天府天命有德也司冦豋中于天府天讨有辠也国之大盟约登于天府质诸鬼神也陈玉大贞聼命于天也王者奉天以致治已何与焉故官以天名孟子曰诸侯之寳三土地人民政事寳珠玉者殃必及身观天府所藏岂寳器云乎哉】
　　典瑞中士二人府二人史二人胥一人徒十人【凡玉天子诸侯所执曰瑞其余事神贽享聘问赠死权度之玉皆曰器其用至广皆典瑞掌之然莫重于瑞玉也故以瑞命官】典瑞掌玉瑞玉噐之藏辨其名物与其用事设其服饰【玉瑞玉器国寳也当慎其藏名圭璋璧琮琥璜等名物谓色与玉之质用事谓合用圭璧也服饰玉之缫借也】王晋大圭执镇圭缫借五采五就以朝日【晋搢通○大圭天子之笏也长三尺居常所执有事则搢于腰间镇安也旧説瑑四镇山于其上有大事则执之缫借者织为缫文以借玉所以致慎也天子之缫五采皆备凡采色一匝曰就凡缫皆有组以系之聘礼皆纁系长尺绚组是也天子常以春分拜日于东门之外言朝日凡祀皆然也已上天子瑞玉】
　　公执桓圭侯执信圭伯执躬圭缫皆三采三就子执谷璧男执蒲璧缫皆二采再就【信读如字】以朝觐宗遇防同于王诸侯相见亦如之【桓圭已下解见大宗伯公侯伯之缫三采聘礼所谓朱白苍也子男之缫二采聘礼所谓朱緑也五等诸侯朝觐宗遇防同于天子及其自相朝防并执此圭璧与缫借天子所命而世守之以为瑞者也】○瑑圭璋璧琮缫皆二采一就以覜聘【瑑音篆○覜聘者诸侯遣臣时聘殷覜于天子及诸国自相遣臣覜聘也臣不得执君之守圭璧故瑑圭璋璧琮以为礼瑑者堟为桓信躬谷蒲之文也圭以聘天子诸侯而璧享之璋以聘后夫人而琮享之聘礼賔袭执圭致命公袭受玉于中堂賔裼奉帛加璧公受币又聘于夫人礼用璋享用琮是也藻皆二采一就朱緑二文已上诸侯瑞玉及诸臣聘享之玉】
　　四圭有邸以祀天旅上帝两圭有邸以祀地旅四望【邸音底○四圭者四靣各一圭长尺有二寸邸下趺也以璧为趺而植其上天一而已而气之流行为五谓之五帝所以主于四时者也四圭以象四时而圭夲着于一璧五帝一天之象祀天者冬至圜丘之祭旅上帝者四时五帝之祭故并以此四圭为植玉也两圭者前后各一圭长五寸以琮为趺而植其上地一而已而其用偶二偶得四界为四方者也两圭以象地之拆而圭夲着于一琮四方一地之象祀地者夏至方泽大社之祭旅四望者五岳四渎之祭故并以此两圭为植玉也】祼圭有瓉以肆先王以祼賔客圭璧以祀日月星辰璋邸射以祀山川以造赠賔客【瓒以玉为之承鬯酒灌地以降神诗所谓瑟彼玉瓒黄流在中也以圭为柄故曰圭瓒以其承鬯故国语以为鬯圭也祖宗魂气防变故肆享于先王用祼以求之圭璧者圭五寸而植于璧日月星辰附于天故从天而杀也璋邸射者半圭曰璋矢头鋭穿物曰射璋首微鋭贯于玉瓒所谓璋瓒也山川之神欲其聚故亦用祼山川有大小故攷工记有大璋中璋边璋也賔客者来朝诸侯也祼賔客者大行人庙中将币三享王礼再祼一祼并以圭瓒也造赠者造于舘而赠之则以璋瓒也賔客以祼者以神明待之郁鬯芬芳旁达精诚下交之意也○已上祭祀賔客之玉】
　　土圭以致四时日月封国则以土地【解见大司徒】○珍圭以征守以恤凶荒【珍重也天子之圭尺有二寸莫有重于此者珍圭之制如之故以珍名召监守重臣发仓廪以恤凶荒皆莫大之事故以珍圭也】○牙璋以起军旅以治兵守【牙乃猛兽之兵中璋而刻为兽牙之形兵象也起军旅者用以发兵治兵守者廵视战事及戍守也】○璧羡以起度【羡月建反○攷工记璧羡度尺好三寸以为度盖好之围三寸则璧之外围九寸璧羡度尺者九寸而羡余一寸故度尺天下度之不一者则以此同之也】○驵圭璋璧琮琥璜之渠眉疏璧琮以敛尸【驵组同○玉气纯和可以飬尸故孝子敛尸以玉六玉乃天地四方之象首在南以璋足在北以璜左圭右琥靣阳在上以璧背隂在下以琮象六合而措全归之义也驵以穿连之渠眉疏璧琮者旧说六玉两头皆有孔又于两孔之间为沟渠两畔稍髙为眉瑑疏璧琮以通于天地解未融】○谷圭以和难以聘女【植物莫和于五谷因借祥善之意圭刻为谷丈两不睦则执此以平之及讐不可避者则赐以执之调人所谓与之瑞节也二者皆所以和其难又谷含生生之性故天子以聘女取嗣续无穷之义】琬圭以治德以结好【琬者圭首圆和婉之义攷工记琬圭九寸而缫缫藻通盖为藻文文德之义治德者有德而嘉之结好者和好而赠之也】琰圭以易行以除慝【琰音剡月冉切○攷工记琰圭九寸判防谓从其圆处而判之圭首为两锋杀伐之象易行者使之徙义除慝者使之改过诸侯有不道者未加以刑伐姑惟教之使使者执此以徃也　已上制度信使嘉事送死杂用之玉】
　　大祭祀大旅凡賔客之事共其玉器而奉之【即四圭两圭祼圭圭璧璋邸射也典瑞共而奉之】
　　大丧共饭玉含玉赠玉【含去声○饭玉杂于米如生时所食也含玉者郑氏曰柱左右齻及口中者杂记曰含者执璧将命则是璧形而小耳赠玉葬时以赠死者并典瑞共之而王亲奉之也○齻音颠】
　　凡玉噐出则共奉之【凡六玉之用小丧及好赐与之类并由于典瑞共奉之事出于一也】瑞玉图说
　　典命中士二人府二人史二人胥一人徒十人
　　【命谓王命内史掌册命谓为册书命为诸侯孤卿大夫士之爵也受爵之后因其命之数而命以国家宫室车旗衣服礼仪之制不可以毫发僣差此则典命所掌故以名官】
　　典命掌诸侯之五仪诸臣五等之命【五仪公侯伯子男五等之仪也诸臣五等之命王臣也世子也大国次国小国之孤卿大夫士也】
　　上公九命为伯其国家宫室军旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节【大行人先序上公之礼次序诸侯之礼而诸伯如之次序诸子之礼而诸男如之命同爵异故命三而礼则为五所谓诸侯之五仪也郑氏曰上公谓王之三公有德者加命为二伯二王之后亦为上公国家国之城方及宫墙也公之城盖方九里宫方九十歩侯伯之城盖方七里宫方七十歩子男之城盖方五里宫方五十歩大行人职则有诸侯圭借冕服建常樊缨贰车摈介牢礼朝位之数焉】
　　王之三公八命其卿六命其大夫四命及其出封皆加一等其国家宫室车旗衣服礼仪亦如之
　　【此叙王朝之臣为诸臣命数之一也诸侯在外君道也故其命数从阳公卿大夫在王朝臣道也故其命数从隂三命已下卑故虽阳数亦以命于臣而不拘也公卿大夫出封者或王臣元未有国若太公康叔之始封为诸侯或元以诸侯入为王臣若郑武公父子为周司徒滕侯为周卜正虢公郑伯为王卿士然后就封之国盖其在王朝不过为王臣而已故宫室等皆用八六四之命数以近王而屈及各居其国则全于君故宫室等皆用九七五之命数以逺王而伸也】
　　凡诸侯之适子誓于天子摄其君则下其君之礼一等未誓则以皮帛继子男【适音的】
　　【此叙列国世子为诸臣命数之二也立适周之达礼然犹兼象贤之意故诸侯适子必其贤足以继世天子乃命为世子而不得擅易既誓于天子则已成其为君故摄君行礼则降一等而执君之玉盖世子之礼专为朝聘防盟而设故宫室玉帛车旗衣服皆用君之物春秋曹伯使其世子射姑来朝行国君之礼是也但其摈介朝位賔主之礼则降一等以避国君之正如公之子则用八侯伯之子则用六子男之子则用四以压于父而从臣道所以严父子之分也旧说公之子如侯伯之圭侯伯之子如子男之璧是降为二等且以侯伯而执璧是失其世守矣未誓则未有为诸侯之义故以皮帛继子男之后降于诸侯而隆于诸臣虽上公之子未誓亦如之所以尊天子之命也】
　　公之孤四命以皮帛眡小国之君其卿三命其大夫再命其士一命其宫室车旗衣服礼仪各眡其命之数○侯伯之卿大夫士亦如之○子男之卿再命其大夫一命其士不命其宫室车旗衣服礼仪各眡其命之数【此叙三等侯国之臣为诸臣命数之三四五也凡臣之命眡其君之命半而弱上公九命故公之孤四命执皮帛者既行聘享之礼更以贽见执束帛而饰以豹皮次于小国之君左传叔孙婼曰列国之卿当小国之君固周制也盖鲁常为二伯故卿得同于大国之孤卿三命大夫再命士一命以次而降○侯伯七命故卿三命大夫再命士一命与大国同其无孤者所以降于大国也○子男五命故其卿再命当大国之大夫其大夫一命当大国之士其士不命同于庻人在官者而已宫室车旗衣服礼仪各眡其命数者郑氏曰四命者宫室四百歩贰车四乘旗四斿冕服四章三命者以三为节再命一命者亦以二与一为降杀也士服爵弁并无章饰故变冕而言爵弁诸侯之大夫一命已上即有二车士虽一命而无贰车天子之士再命已上而有贰车也○婼音绰】
　　诸侯五仪诸臣五命图
　　司服中士二人府二人史一人胥一人徒十人
　　【服所以蔽体在天文为七星主衣裳文绣先王因为之章等威以辨使之服而思义不徒饰焉易曰黄帝尧舜垂衣裳而天下治衣裳之制备于舜尝命其臣以明之至周公而为司服内司服之官其制益大备矣】
　　司服掌王之吉凶衣服【吉服者大裘已下冕服六弁服三凶服者凶事吊事二服在丧服之外者】辨其名物与其用事【衣之名号所画物色所用之事各不同皆司服辨之】王之吉服【吉服主祭祀舜制十二章日月星辰山龙华虫六章画于衣宗彛藻火粉米黼黻六章绣于裳】
　　【按日月星辰取其天道之垂象山取其镇安龙取其神化华虫取其文宗彛宗庙鬯器取其德馨致孝鬼神或曰宗有虎蜼风从虎蜼知雨风雨取其泽物不可象故画以二兽藻洁清火光明米养人黼斧形取其威断黻两已相背取其判已私而有分辨周人损益之以日月星辰画于旗是为大常唯王得建之登龙于山次三为华虫次四登火于宗五者画于衣藻粉米黼黻四者绣于裳是为九章之衮衣衮卷也以其龙首之卷然也以华虫火宗彞藻四者画于衣粉米黼黻绣于裳是为七章之鷩衣鷩雉别名也以宗藻粉米画于衣绣黼黻于裳是为五章之毳衣毳兽细毛虎与蜼皆毛虫故谓之毳刺粉米于衣绣黼黻于裳是为三章之希服谓之希者以其章之少也衣无章裳刺黼黻而已故谓之服有五而冕则同故均以冕名○蜼月鬼反】
　　祀昊天上帝则服大裘而冕祀五帝亦如之
　　【郊特牲曰王被衮以象天戴冕璪十有二旒是祀天以衮冕然此云大裘而冕司裘云掌为大裘以共王祀天之服节服氏云郊祀裘冕未有言衮者何也盖衣衮衣而加以大裘故指其外之所服以为制也夫大裘祀天不已防乎盖北方地寒冬至为祀夫之正祭尤严寒之时自古圣人皆用之后世圣人遵而不改故以大称亦犹古尊之称为大尊也且上古无衣裳之制通上下为一亦大之意大裘服之本故尚之而加于衮犹鞞之加于裳也虽加于衮而有缁衣以袭之则闇然充美是即乘素车器用陶匏牲用犊之意昔陆佃引郊特牲以谓衮冕祀天又云大裘不裼其説皆是但谓以衮而袭大裘则非盖至敬无文父党无文昊天罔极天子将寸心以事之而侈然服其华美之服于心岂安且凡冬时祭祀内必有裘皆以衮称何于祀天独不称其外之衮而指其内之所服耶祀五帝亦大裘而冕但裘于夏非宜春秋亦有不可服之时盖当以缁衣袭衮犹诗之衣锦防衣与鞞之用革而易以丝事相类也】
　　享先王则衮冕享先公飨射则鷩冕【鷩音鼈】
　　【先王后稷及太王而下也先公后稷子不窟而下太王父祖绀已上也享先王四时常祭享先公谓祫祭飨射谓享食賔客及与诸侯诸臣射也享先王则衮冕五服以衮为尊也享先公则鷩冕者陈氏曰先公非卑于先王以祭则各以其服授尸尸服鷩冕而王服衮以临之非所以为敬故不敢也飨射亦用鷩冕者以其杀于朝觐故朝觐服衮而此则服鷩也】
　　祀四望山川则毳冕祭社稷五祀则希冕【毳昌鋭反希如字此序地示之祀在宗庙之下与大宗伯大司乐不同者彼之序先天神地示而后人鬼有天地而后生人之意此则以服之上下为次上而天中而人下而地以人鬼地示中下为次序非若诸侯以九七五为尊卑是故宗庙则服衮鷩在上之章地示则服毳希在下之章也又宗伯社稷五祀在五岳山林之上大司乐地示亦在四望山林之上此则四望山川反先于社稷五祀者盖岳渎山川唯诸侯得祀故湏毳冕社稷五祀于人最亲切而利泽溥博卿大夫皆得祭之故以希冕但不举日月星辰之祭亦有阙文疑亦用衮欤】
　　祭羣小祀则冕【羣小祀四方百物之神尤卑故服冕○已上天子五冕六服之用】凡兵事韦弁服眡朝则皮弁服凡甸冠弁服【甸畋同○韦弁以韎韦为弁即爵弁也兵事韦弁则其服亦赤左传晋却至衣韎韦之跗注是也皮弁即书顾命綦弁也用文鹿皮说文綦艾苍色未详眡朝者眡外内之朝玉藻天子皮弁以日眡朝其衣则素积冠弁者委皃之冠以皮为之田猎不用玉故以冠左传不释皮冦而与之言又曰皮冠以招虞人皮冠则其衣亦】凡凶事服弁服【弁服者素弁无饰言服之而已凶事若荒札及国有大故素弁必素服玉藻年不顺成天子素服是也】凡吊事弁绖服【弁绖者素弁而加环绖也凡吊于其臣下皆用之王于公侯卿大夫士皆有衰吏民无衰然必素服论语羔裘冠不以吊是也○已上天子五弁之用其衣则皆从其首服之色者也】
　　凡丧为天王斩衰为王后齐衰【为天王斩衰者天王崩宇内丧其元如人之丧父故凡天下诸侯与畿内之臣皆方丧三年也王后佐天子出治故为之齐衰同母之服所谓从服也】王为三公六卿锡衰为诸侯缌衰【仪礼丧服传缌与锡皆十五升去其半其为布皆六百缕有事其缕无事其布曰缌无事其缕有事其布曰钖盖先濯治其麻缕则其工精止濯治其布则其工粗以是为差也】为大夫士疑衰【以十四升布为之凡吉服十五升所粗者一升似于吉故曰疑也】其首服皆弁绖【首服皆弁绖不可以也上言吊事吊于其家而服之此言丧服居于王宫服之也】
　　【此主叙天子为其臣下之服因先举臣下为王之服而后言王所以报之也盖礼必有报臣于君服如此其重然则臣有丧祸天子其忍居然衣锦而不为之服乎诸侯王之屛翰也故为之服缌缌虽服之至轻然天子絶期则为重也三公六卿王之股肱也故为之衰稍加于缌矣大夫士虽众皆王平日所倚任而宣力者故服疑衰也或疑诸侯诸臣众矣天子皆为之吊与服不亦烦劳而日无乃不足乎夫礼者因理之至极而制为大中之矩其行之则有权焉是故周公康叔始封不降自当依丧制而服之二王之后待之特隆缌服亦不得而杀又若伊尹太公太甲成王皆当为之心丧者虽衰数月何得为过其余但闻丧而哭时服之原不废大礼而所谓吊者或以公卿大夫士爵同者摄之非必天子一一亲吊故礼者制为之极使人有所底止耳】
　　大札大荒大烖素服【素服即下齐服之素端也○已上凶事二服】
　　公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服【公二王之后及天子三公加命为二伯者上公九命故服九章之衮冕二王之后亦以衮而享先王其与王异者王之龙一升一降公则有升龙而无降龙所以为别自衮冕而下如王之服则享先公至羣小祀三等冕服兵事至吊事五等弁服皆不与王异矣侯伯七命故服七章之鷩冕亦以之而享先公自鷩冕而下如公之服所不同者衮而已子男五命故服五章之毳冕即以之而享先公及境内山川自毳冕而下如侯伯之服所不同者鷩而已○已上三等诸侯之服】
　　孤之服自希冕而下如子男之服【孤谓上公之孤也公之孤四命衣四章藻米黼黻冕四旒而自希冕已下之服皆得服之】卿大夫之服自冕而下如孤之服其凶服加以大功小功【公侯伯之卿皆三命当服希衣三章冕三旒大夫皆再命衣无章唯裳刺黼黻冕二旒子男之卿再命如次国之大夫以其命数不同故总言自冕而下如孤之服也丧服天子絶期诸侯期降而絶功故卿大夫云加以大功小功不言缌者天子诸侯有缌服于其臣与友也】士之服自皮弁而下如大夫之服其凶服亦如之【公侯伯之士子男之大夫皆一命未得受服子男之士不命故皆无冕服但自皮弁而下如大夫之服已上侯国诸臣之服】
　　【按典命王之三公八命其卿六命其大夫四命则三公之服山其冕八旒卿之服藻其冕六旒大夫则如公之孤元士三命如侯国之卿中士再命如侯国之大夫下士一命未得受服自皮弁而下此不言者可以类推也】
　　其齐服有端素端【齐斋同○齐服将祭而斋无所事事唯黙以飬其诚端衣领袖袪袵皆正方故以端名色无画吉祭之齐服也素端端而用素丧祭之齐服也此自天子以至于士一也已上斋服】
　　端图制
　　凡大祭祀大賔客共其衣服而奉之【王之衣服成于天官之缝人其制度共奉之掌于司服其为王服之则掌于夏官之节服氏此云奉之者奉于王而节服氏服之也】○大丧共其复衣服敛衣服奠衣服廞衣服皆掌其陈序【廞音歆○复衣服夏采以冕服复于大祖也敛谓大敛小敛奠衣服陈于幕中以依神廞衣服与明噐共藏于圹中已上司服掌奉陈王吉凶衣服之事○按诗云何以与之衮及黼盖诸侯之服必天子之而后得服也观内司服云凡命妇共其衣服则几命夫钖命之服并当司服共之】
　　司服圗
　　典祀中士二人下士四人府二人史二人胥四人徒四十人【掌郊社等兆域】
　　守祧奄八人女祧每庙二人奚四人【祧音挑】
　　典祀掌外祀之兆守皆有域掌其禁令【祀有在国中者有在国外者外祀国外之祀小宗伯所谓兆五帝于四郊四望四类亦如之兆山川丘陵坟衍各因其方是已域者兆表之茔域禁令者不使人犯及脩除之如下文所言也】
　　若以时祭祀则帅其属而脩除征役于司隶而役之及祭帅其属而守其厉禁而跸之【其属下士胥徒也司隶掌役烦辱之事故征之以给脩除之役厉遮迾之不使人犯跸禁止之不使人行】
　　【将祭之前帅其属而脩除之以致其洁及祭之日帅其属而禁止之以致其严先王祀神之礼也】
　　守祧掌守先王先公之庙祧【庙谓太祖之庙及三昭三穆也迁主所藏曰祧周家先公祖绀已上之迁主藏于后稷之庙先王成康已下之迁主藏于文武之庙盖庙即祧故聘礼云不腆先君之祧既拚以俟此官虽名守祧其职掌则总庙祧之事也○拚音粪扫也】○其遗衣服藏焉若将祭祀则各以其服授尸【服祖宗之遗衣服大敛之余也祭则各以其上服授尸服之以象神】○其庙则有司脩除之其祧则守祧黝垩之【黝英九反垩音恶○脩除谓有所废壊而脩治之也黝黒垩白谓绘畵之常如新也】
　　【有司冬官匠人脩除工大必有司为之言庙则祧在其中矣黝垩事易故守祧常时为之言祧则庙在其中矣】
　　既祭则藏其隋与其服【隋祭余脯醢可乆留者荐而不彻故曰隋】
　　【周公事先之礼于脯醢不特以荐而已必留之使其食尝不虚于遗衣服不特以象神而已必藏之使其灵尝有所依其羣庙之中不以男子而以奄及女者盖鬼享属幽隂奄与女皆隂类故平日使守之则其神不至于涣散礼尸未入隂厌于奥尸旣出阳厌于屋漏无尸者祝阖牖户如食间皆以幽隂为尚正此意也若迎尸之礼皆阳明之事义各有在非通幽明之故何以与此】
　　世妇每宫卿二人下大夫四人中士八人女府二人女史二人奚十有六人
　　【世妇女官名也后六宫之官曰二十七世妇大夫之妻亦曰世妇每宫者谓后之六宫也每宫以卿之内子二人大夫之命妇四人士之妻八人诏相其礼事大夫言下大夫士言中士盖错举之也女府掌每宫文书噐物女吏掌每宫书冩奚以给使令之役皆择民问女之贤能者犹六官之有府史胥徒也旧説以宫卿世妇为奄卿者夫自古及今岂有奄而为卿者若果然当如内小臣之例以奄字贯于上士之上亦当云奄卿二人矣又引汉灋大长秋等亦用士者然大长秋止可以当内宰监临之官岂有世妇既以士人在上而府史皆用女乎不可不察也】
　　内宗凡内女之有爵者【王之女及同姓之女嫁于卿大夫士者记称妇人无爵何也盖爵皆因夫而得不自有其爵耳故女祝女史等虽贤但有职而无爵也】
　　外宗凡外女之有爵者【王诸姑姊妹女子等所生之女或外戚女凡嫁于卿大夫士者】世妇掌女宫之宿戒及祭祀比其具诏王后之礼事帅六宫之人共齍盛相外内宗之礼事
　　【凡祭祀始则有宿齐豫戒次则有濯溉及共齍盛内羞之物故世妇掌女宫之宿戒凡百执事无不散齐致齐者将祭比其具无有不洁备者帅六宫之人共齍盛无有不洁敬者及凡王后内外宗之礼事皆世妇诏相之】
　　大賔客之飨食亦如之【比其具供齍盛诏后礼事相内外宗之礼事并如祭祀】大丧比外内命妇之朝莫哭不敬者而苛罚之【莫暮通苛音禾常人之情多忽于死者周公每致隆于丧纪之事故于不敬者而苛罚之教人不以死生易心也】
　　凡王后有事于妇人则诏相【拜同】
　　【古者爵人于朝王献之以爵然后得受诸侯卿大夫士之爵命爵者必而受之故曰爵妇人虽以夫之爵为爵然既谓之曰命妇岂有不受命而服其命服者乎即此所谓事而内司服云辨外内命妇之服是也妇人爵者则世妇诏相其礼旧説谓有大丧二王后之夫人来吊则后之非也若如其説止当云有于夫人耳今云事于妇人正以命有不同故总称妇人不特答故云事也且国君夫人父母死不归宁岂有越国而吊后之礼哉】
　　凡内事有达于外官者世妇掌之
　　【内事达于外官者若天之酒食地之蚕桑市灋春之礼乐噐物夏之爵秋之防女冬之丝枲宫室夫治其外妻治其内皆合职聮事故或事有所湏或命有所达其缓急轻重皆有酌量之方矣】
　　内宗掌宗庙之祭祀荐加豆笾及以乐彻则佐传豆笾○賔客之飨食亦如之○王后有事则从○大丧序哭者哭诸侯亦如之○凡卿大夫之丧掌其吊临
　　外宗掌宗庙之祭祀佐王后荐玉豆眡豆笾及以乐彻亦如之王后以乐羞齍则赞凡王后之献亦如之王后不与则赞宗伯小祭祀掌事○賔客之事亦如之○大丧则叙外内朝莫哭者哭诸侯亦如之
　　【内宗外宗所掌不外乎祭祀賔客丧纪三者宗庙之祭齍盛豆笾饰皆以玉荐彻皆以乐或言玉齍玉豆而不言玉盛玉笾言以乐羞齍以乐彻而不言以乐荐以乐献举此以例彼也凡王后之眡豆笾荐玉豆荐加豆笾以乐羞齍王后之献及以乐彻或佐或赞世妇与内外宗皆与而文有详畧者亦彼此互见也賔客飨食之事内外宗掌其荐加豆笾羞齍王后之献以乐彻之事皆如祭祀之礼内宗言王后有事则从外宗言王后不与则赞宗伯亦互文也外宗又言小祭祀掌事则賔客之小者亦掌之矣丧纪之事则内外宗并叙外内命妇朝莫哭者王后哭诸侯谓畿内公卿秩视诸侯及畿外来朝而薨王后哭之亦叙其应哭者凡卿大夫之丧则内宗掌其吊临代后行礼外宗不言文有不备也】
　　人下大夫二人中士四人府二人史四人胥十有二人徒百有二十人
　　墓大夫下大夫一人中士八人府二人史四人胥二十人徒二百人
　　【墓者孝子于葬亲之地心所思□故字从□省从土山顶曰墓封土为丘垅以识别象为之故曰人者掌公墓之地天文谓之虚梁墓大夫者掌百族兆域天文谓之坟墓盖择国中西北丘陵之地而为之在天文即西方娄宿下之天陵记所谓墓地不请葬于北方北首兵家以为林木翳荟之处而避之者如此庶乎幽明死生异处而不相干也】
　　冡人掌公墓之地辨其兆域而为之图【公墓天子诸侯卿大夫墓地也孝经曰卜其宅兆而安厝之天子诸侯始为墓者既卜得吉子孙以次祔葬昭穆贵贱各有应葬之地所谓域也画其地形及丘垅所处为之圗以藏之】
　　先王之葬居中以昭穆为左右凡诸侯居左右以前卿大夫士居后【先王始造茔者子孙附葬庙序为昭则居墓左庙序为穆则居墓右嗣王崩则别卜吉地以葬】各以其族【子孙各就其所出之王祔葬如文王之孙非武王之子则不入武王之兆也○已上兆域之灋】
　　凡死于兵者不入兆域凡有功者居前【死于兵者刑戮之人也塟以全归为善刑人恶其毁伤故不入兆域有功者可以光前裕后故在应葬之域超其列而居前以旌之旧説居先王墓道之前非也或疑比干杞梁皆死于兵其将不入兆域欤是不然此死于社稷谓之有功可也岂复咎其毁伤哉此于葬兆而寓褒贬之意也】
　　以爵等为丘封之度与其树数
　　【爵有尊卑之等因之以定丘封髙卑之度树植多寡之数孝经纬云天子坟髙三丈树以松诸侯半之树以栢大夫八尺树以药草士四尺树以槐庶人无坟树以杨栁容或然也然大夫以下疑有误盖大夫槐士杨栁而庶人药草耳此以封树而别尊卑之等也】
　　大丧既有日请度甫竁遂为之尸及竁以度为丘隧【竁昌绢反】
　　【凡塟事次第竁穿土容棺也有浅深广狭丘封土为别也有髙卑大小队穿道以行棺也有寛窄逺近其制度出于冬官塟期既定人先期请度遂为尸以祭墓地及竁而依之以为式此将葬之事】
　　共丧之窆噐及葬言鸾车象人及窆执斧以涖遂人藏凶噐正墓位跸墓域
　　【葬有合用之噐下棺之窆有丰碑之属匠师尸其事而人共之有祔葬之物鸾车象人即涂车刍灵也共于巾车人语之棺之入土遂人陈设而人涖之凶噐明噐也共于大司乐人藏之棺向不正则乖戻正之使无偏衺塟时人众则不肃辟之毋得近域○已上皆方葬之事】
　　守墓禁【为之厉禁而守之以防盗窃之患此塟后永逺之事】
　　凡祭墓为尸
　　【古人每事必祭如行则祭车射则祭侯岂有先人体魄所藏而不为之祭其地者哉故甫竁而祭者以穿土告也又言凡祭墓者盖或将塟而告期或既葬而为祈祭也人主其地故为之尸旧以为墓祭祖考非也祭先当以子孙为尸人不皆同姓岂能以数人而徧为之尸哉且观甫竁遂为之尸则犹未葬其非祖考明矣先儒又谓祭社之外更无祠土之礼然观中霤与行皆土之类故知祭墓为祀其土也】
　　凡诸侯及诸臣葬于墓者授之兆【上文唯言王及子孙之墓地其同姓异姓之诸侯及卿大夫各自葬于墓者并为之卜其宅兆而授之】为之跸【亦葬时之事】均其禁【有逺近尊卑不同平序其徒众而为之守无有轻重于其间也】
　　墓大夫掌凡邦墓之地域为之圗令国民族葬而掌其禁令【邦墓之地域万民所葬地各有茔域为之圗而藏之以为征古者民世居其土小民各有其族使以类相从即司徒之聮坟墓而五族相葬也禁令下文四者】正其位【昭穆伦叙一族内正之不得相侵】掌其度数【丘陇之髙广树植之多寡尊卑不得僣越】使皆有私地域凡争墓地者聴其狱讼【每族各有私地域听其争讼不得相陵】帅其属而廵墓厉居其中之室以守之【墓厉墓之界限遮迾中之室百族坟墓之中有官寺焉帅其属廵墓厉使其属守墓室常恐有侵犯盗窃之者圣王视民之事如已事也】
　　【夫人为万物之灵其死也体防则降知气在上圣人既立之主以定其防又为之墓以藏其魄人子志之所至气必至焉主固神灵之所依骨乃旧为神灵之舎故庙之与墓皆未可忽也夫孝子生时不忍顷刻离亲则于全归之地岂忍相违此祔葬之礼所由起及其雨露之濡霜露之降安能恝然于怀此墓祭所以不能已夫朽骨既有神则其塟地吉凶岂不能防其子孙此地理之说所由始也然人苟各欲厚其亲各欲寻吉地则将不尽人道而专用心于死者越礼犯分营求僣夺容有纪极耶且葬固贵于以族知死而致生之亦为不知故塟于异乡而欲迁之者亦地官媒氏所禁吉地虽可以为防然贵于积德之乆而自得之有非人力之所能为此圣人所以为之限制使公私各有其地与其度数则富贵者不得用智而择之坟墓每族相合则万姓心有系属不至于涣散无统此周人之制所以为善也唯夫墓祭一事古未有之然礼有绎祭求诸墓岂不尤切后王固不得而废之矣】
　　公墓圗　族葬图
　　职丧上士二人中士四人下士八人府二人史四人胥四人徒四十人
　　职丧掌诸侯之丧及卿大夫士凡有爵者之丧以国之丧礼涖其禁令序其事
　　【诸侯卿大夫士皆王平日之所尊用而与同休戚者也不幸而至于丧亡岂忍坐视而不为之经纪其丧事且有爵而在民上者下民之所眡效也惨毒急遽之时苟无主执以涖其事则有过而僣于上者有不及而遗其亲者何以纳民于中哉故必以国之丧礼凡五服之制降杀之仪殡殓虞祔葬祭禭含百礼皆有定灋其乡俗之礼毋得参焉涖其禁令者不使过不及序其事者不以烦丧主若下文所述也】
　　凡国有司以王命有事焉则诏赞主人○凡其丧祭诏其号治其礼○凡公有司之所共职丧令之趣其事【趣音促】
　　【国有司王臣也以王命吊劳或含禭赠赙则诏赞主人以礼命使不失礼于君也丧祭丧中虞祔练祥禫之祭号如牲号齍号之属执丧荒迷故职丧诏其号治其礼以相之使得尽情于死者也公有司之所共若掌六官之事则有官府所当供之物治都乡之地则有都乡所当供之物旧有定制不待王命者职丧令之不以烦丧家所以优贤也趣之者小人恒慢于死者而丧事戒缓故职丧为之趣其事也】
　　大司乐中大夫二人乐师下大夫四人上士八人下士十有六人府四人史八人胥八人徒八十人
　　【大司乐一官语多不可晓后人所用以疑周礼者或又以为后人窜入此篇者按书艺文志云六国之君魏文侯最为好古孝文时得其乐工窦公因以其素所习大司乐一篇献之注云窦公年百八十嵗两目皆盲文帝竒之问曰何因至此对曰臣年十三失明父母哀其不及众技教鼓琴瑟臣导引无所服饵及至成帝时周礼始显其大司乐一官即窦公所献则此篇为周礼经文非后人窜入无疑而此文自魏文俟时已传习之则周礼为周公之书亦其一证也但其文皆律吕度数神化感通之语后人未尝肄习岂可妄意窥测且孔子定礼乐则乐书自为一经此篇之在周礼正如毉经之毉师经之卜人易经之筮人而非其全也执此而议乐犹执毉师卜人筮人诸篇而遂欲通乎毉卜与易道也可乎夫不知其义而欲语其是非是以瞽者而欲评色相之美恶非其全书而遽欲识乐之统体何异于执太山之一石而遂指为太山也虽然声乐之感人最深故圣王修道立教移风易俗莫妙于此自乐经散亾遂为后世一大缺典不有神人能通其理以绍前古之絶学者乎愚以衰病不复能勉思聊书郑注以俟亦不能知其是否也】


　　周礼传卷三上
　　钦定四库全书
　　周礼传卷三下　　　　　明　王应电　撰春官【下】
　　大卜下大夫二人【卜筮官之长】卜师上士四人卜人中士八人下士十有六人府二人史二人工四人胥四人徒四十人人中士二人府二人史二人工四人胥四人徒四十人
　　【主相而藏之以供占之用工四人取攻也】
</div>
    <div class="pagination">
<a href="周礼传_page11.html">上一页</a><span>...</span><a href="周礼传_page7.html">7</a><a href="周礼传_page8.html">8</a><a href="周礼传_page9.html">9</a><a href="周礼传_page10.html">10</a><a href="周礼传_page11.html">11</a><span class="current-page">12</span><a href="周礼传_page13.html">13</a><a href="周礼传_page14.html">14</a><a href="周礼传_page15.html">15</a><a href="周礼传_page16.html">16</a><a href="周礼传_page17.html">17</a><span>...</span><a href="周礼传_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
