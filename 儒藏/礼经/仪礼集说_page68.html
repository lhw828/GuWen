<!DOCTYPE html>
<html>
<head>
    <meta charset="UTF-8">
    <title>仪礼集说 - 第 68 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 68 页/共 95 页</h1>
    <div class="content">　　卒公卿大夫逆降复位主人降出
　　注曰逆降者后升者先降位如朝夕哭吊之位
　　君反主人主人中庭君坐抚当心主人拜稽颡成踊出注曰抚手案之凡冯尸兴必踊
　　继公谓反谓命之反也
　　君反之复初位众主人辟于东壁南靣
　　注曰以君将降也南靣则当坫之东
　　继公谓初位亦入门右位也嫌在中庭故以初明之众主人南靣西上
　　君降西乡命主人冯尸主人升自西阶由足西靣冯尸不当君所踊主妇东靣冯亦如之
　　注曰君必降者欲孝子尽其情不当君所不敢与尊者所冯同处
　　奉尸敛于棺乃盖主人降出君反之入门左视涂君反主人而主人即入视涂者盖君反之之时必以是命之也下云君命反奠亦见其一耳但言入门左则是未必在西阶下也所以然者欲其出之便也
　　君升即位众主人复位卒涂主人出君命之反奠入门右
　　入门右即初位也先言位次言初位此复着其所者以明其非有事于中庭则东方之位皆在是也
　　乃奠升自西阶
　　注曰以君在阼
　　君要节而踊主人从踊
　　要犹候也节当踊之节也此节谓执奠者始升阶时
　　卒奠主人出哭者止
　　卒奠谓奠者出户时也主人于此即出矣哭者止为君将出节也
　　君出门庙中哭主人不哭辟君式之
　　注曰古者立乘式谓小俛以礼主人也曲礼曰立视五嶲式视马尾
　　继公谓式谓以手抚式也式者车前横木也在车者若有所敬则抚之以为礼
　　贰车毕乘主人哭拜送
　　注曰贰车副车也其数各视其命之等君吊盖乘象路曲礼曰乘君之乘车不敢旷左左必式
　　继公谓凡有贰车者为毁折之备也此车惟有御右而已主人拜送不着其处则是但于庙门外耳盖是时君已升车故也丧大记云拜稽颡
　　袭入即位众主人袭拜大夫之后至者成踊
　　既送君即袭于外明其袒之久者为君在故也既即位乃拜大夫之后至者此已礼宜更始而为之不可于送君之余由便拜之也此后至谓君既至而后来者
　　賔出主人拜送
　　注曰自賔出以下如君不在之仪
　　继公谓惟言主人拜送是妇人于此亦不踊矣亦异于君不在之仪也
　　右君视大敛
　　三日成服杖
　　云成服者向已绖带矣今复以冠衰之属足而成之也三日者以加绖带之日数之也曲礼曰生与来日是也丧大记曰士之丧二日而殡三日之朝主人杖妇人皆杖然则此盖于未朝哭为之也
　　右成服
　　拜君命及众賔不拜棺中之赐
　　言于此者明已成服然后可为之也君命及众賔谓吊者也拜之者谢其吊己也棺中之赐谓襚也不拜襚者襚礼不为己也此谓不吊而襚者若吊襚并行则其拜亦惟主于吊凡往拜之节其于朝奠之后乎拜之皆于其外门外所拜者不见
　　右谢吊者
　　朝夕哭不辟子卯
　　朝夕哭谓既殡之后丈夫妇人于每日之朝夕皆哭于殡宫其礼于下见之子卯之説未详
　　妇人即位于堂南上哭丈夫即位于门外西靣北上外兄弟在其南南上賔继之北上门东北靣西上门西北靣东上西方东靣北上主人即位辟门【辟音辟】
　　注曰外兄弟异姓有服者也辟开也
　　继公谓即位于堂阼阶上也丈夫众主人众兄弟也同姓异姓之亲及賔客虽以亲防为序列于东方而所上相变明其不相统也门东北靣西上与西靣北上者相变也门西北靣东上与东靣北上者相变也以下文攷之则此东方之賔卿大夫也门东诸公也门西他国之异爵者也然则西方者其士与门东门西外门内之左右也列定而主人乃即位于东方之北
　　妇人拊心不哭
　　拊心不哭见其悲哀而未敢哭也所以然者以男子未哭故也
　　主人拜賔旁三右还入门哭妇人踊
　　旁三谓乡賔所立之方而三拜之也于内位之拜别其尊卑故于此略之緫旅拜而已以序言之先南靣拜乃东靣拜西靣拜既则右还而入门也嫌其由便故言右还以明之妇人但言踊以踊见哭也哭有不踊踊无不哭者
　　主人堂下直东序西靣兄弟皆即位如外位卿大夫在主人之南诸公门东少进他国之异爵者门西少进敌则先拜他国之賔凡异爵者拜诸其位
　　注曰賔皆即此位乃哭尽哀止主人乃拜之如外位矣兄弟齐衰大功者主人哭则哭小功缌麻亦即位乃哭上言賔此言卿大夫明其亦賔耳少进前于列他国卿大夫亦前于列尊之拜诸其位就其位而拜继公谓此位与外位同故上言其位是着其人以互见之上言賔继外兄弟此言卿大夫在主人之南明外兄弟以上皆少退于主人亦互见之也门东又有私臣之位门西又有公有司之位故诸公与他国异爵者皆少进以别之特牲记曰公有司门西北靣东上私臣门东北靣西上此位亦当如之也敌则先拜他国之賔惟谓异爵者若士则否以其同国异国者皆同在西方之位又旅拜之亦不宜异也他国之异爵者谓来聘若从君来朝者也凡凡诸公卿大夫也
　　右朝哭
　　彻者盥于门外烛先入升自阼阶丈夫踊
　　彻者彻既殡之宿奠者言烛先入则彻者继之可知然则此时烛亦俟于外矣檀弓曰朝奠日出故用烛
　　祝取醴北靣取酒立于其东取豆笾俎南靣西上祝先出酒豆笾俎序从降自西阶妇人踊
　　祝已取醴北靣立已取酒者亦北靣立于其东西上也余人已取豆笾俎南靣西上盖立于神席之前不敢以由便而变位也
　　设于序西南直西荣醴酒北靣西上豆西靣错立于豆北南靣笾俎既错立于执豆之西东上酒错复位醴错于西遂先由主人之北适馔
　　注曰遂先者明祝不复位也
　　继公谓惟豆云西靣错盖其他不尽然也祝与执事者自西阶下而径东故出于主人之北是时东方之馔醴酒在甒既适馔乃酌之
　　右彻殡奠
　　乃奠醴酒脯醢升丈夫踊入如初设不巾
　　如初设者醴酒错于脯南也不巾别于殷奠也室中惟殷奠则巾其余否
　　错者出立于户西西上灭烛出祝阖户先降自西阶妇人踊奠者由重南东丈夫踊賔出妇人踊主人拜送灭烛出谓执烛者灭烛而出也亦先降自阼阶由主人之北东
　　众主人出妇人踊出门哭止皆复位阖门主人卒拜送賔揖众主人乃就次
　　众主人出而妇人踊乃朝夕哭之踊节多于殡日者也此拜送賔谓众兄弟之属言賔者省文耳自妇人即位至此惟主言朝哭之礼其夕哭之与此异者惟彻醴酒脯醢不设于序西南耳余并同
　　右朝奠
　　朔月奠用特豚鱼腊陈三鼎如初东方之馔亦如之注曰朔月月朔日也初谓大敛时
　　继公谓朔月则殷奠象生时之朔食也
　　无笾有黍稷用瓦敦有盖当笾位
　　注曰黍稷并于甒北也于是始有黍稷
　　继公谓朔奠及荐新不用笾所以别于殡奠之类此云用瓦敦则吉时或不用瓦者矣
　　主人拜賔如朝夕哭
　　如其庙门内外之仪也
　　卒彻
　　注曰彻宿奠也
　　继公谓朝夕奠无俎非盛馔彻则去之不复改设于序西南惟言卒彻为下事节也
　　举鼎入升皆如初奠之仪
　　升谓匕而升于俎也初奠小敛既殡之奠
　　卒朼释匕于鼎俎行朼者逆出甸人彻鼎其序醴酒菹醢黍稷俎
　　注曰俎行者俎后执执俎者行鼎可以出其序升入之次
　　继公谓俎行而匕者出升阶而丈夫踊甸人乃彻鼎经下言主人要节而踊故以此略之而以彻鼎继匕者出而言非谓其节如是也此见六者之序则是凡奠皆每人执一器明矣俎不言豚鱼腊特执无嫌朼皆当作匕
　　其设于室豆错俎错腊特黍稷当笾位敦啓会郤诸其南醴酒位如初
　　注曰当笾位俎南黍黍东稷
　　继公谓黍稷后设变于笾实也醴酒位如初亦醴在黍南酒在稷南其异者北各有会耳
　　祝与执豆者巾乃出
　　注曰共为之也
　　继公谓中分其奠祝巾在南者执豆者巾在北者各以近其位而为之然则巾殡奠亦当如之经于此乃见之耳
　　主人要节而踊
　　丈夫妇人皆要节而踊惟言主人文省耳
　　皆如朝夕哭之仪
　　为凡不见者言也
　　月半不殷奠
　　注曰殷盛也士月半不复如朔盛奠下尊者大夫以上月半有奠
　　继公案注以此言士礼谓大夫即有月半奠它无所据也然亦未有以决其是否姑存之
　　有荐新如朔奠
　　新谓谷之新熟者也荐新则敦实皆以新物为之与春秋传曰不食新矣少仪曰未尝不食新皆指五谷而言也
　　彻朔奠先取醴酒其余取先设者敦啓会靣足序出如入
　　注曰啓会彻时不复盖也
　　继公谓其余取先设者则取敦亦后于俎矣执敦靣足是以首自乡也其执而设之之时亦然少牢馈食礼曰敦皆南首盖北靣设之故也敦有首足如物之缩者然皆在上耳
　　其设于外如于室
　　注曰外序西南
　　右朔奠
　　筮宅冢人营之
　　注曰宅葬居也冢人有司掌墓地兆域者营犹度也诗云经之营之
</div>
    <div class="pagination">
<a href="仪礼集说_page67.html">上一页</a><span>...</span><a href="仪礼集说_page63.html">63</a><a href="仪礼集说_page64.html">64</a><a href="仪礼集说_page65.html">65</a><a href="仪礼集说_page66.html">66</a><a href="仪礼集说_page67.html">67</a><span class="current-page">68</span><a href="仪礼集说_page69.html">69</a><a href="仪礼集说_page70.html">70</a><a href="仪礼集说_page71.html">71</a><a href="仪礼集说_page72.html">72</a><a href="仪礼集说_page73.html">73</a><span>...</span><a href="仪礼集说_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
