<!DOCTYPE html>
<html>
<head>
    <meta charset="UTF-8">
    <title>周礼传 - 第 17 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼传 - 第 17 页/共 46 页</h1>
    <div class="content">　　【天子首服之官也四夷被髪与鸟兽等圣人为之冠以尊其首故见于天象为天弁服之至重者也记曰委貌周道也章甫殷道也毋追夏后氏之道也又曰周弁殷冔夏收三王共皮弁素积弁冠之下于冕者可以常服自天子而下皆用之故冕虽尊而独以弁称也】
　　弁师掌王之五冕【王之吉服六大裘亦服衮则止于五服五冕者谓五服之冕非冕之有五也故虽云掌王之五冕而下述其制皆同则一冕而已冕之为言俛也不敢自髙之意天文南极卑于北极亦因取象也叔孙通汉礼文凡冕以板广八寸长尺六寸上覆于冠前低一寸故得冕名是矣】皆冕朱里【板上如冠之色其里之色朱盖漆为之】延【以丝为之广如冕加其上而下垂以齐于冠延之为言边也地之尽为延故宇内谓之八埏此所谓延取天宇下垂意也冠外延内有深邃意故礼记以谓前后邃延也】纽【防组为之一缀于冕之两旁以悬紞瑱一缀于武之旁以悬纮也】五采缫十有二就皆五采玉十有二【五采缫十有二就者以五采丝合之为组其文如藻所以贯玉者缀于冕前十冇二条也五采玊十有二者以五采玉琢以为珠贯之于组每组皆玉十有二枚毎玉相间一寸则缫长尺有二寸除冠之高尺有二寸下垂于目不显其明也】玉筓朱纮【纮音横冠系也○筓以玉为之从冠外贯于髻首尾出于冠寸纮以朱组为之系于武之两旁下结于项垂之以为缨皆所以固冕者延与纮即左传公侯之夫人加之以纮綖也】
　　诸侯之缫斿九就瑉玉三采其余如王之事【缫音早义与藻同斿流由二音瑉音民○诸侯字误当作诸公○缫斿九就者此谓公之冕也上公服衮九章故冕九旒瑉玉石之似玉者三采谓朱白苍别于王之冕者此也其余如王之事谓冕朱里延纽朱纮之制每斿皆十二玉用玉一百有八枚也旧説以为毎旒九玉非矣】缫斿皆就玉瑱玉筓【缫斿皆就四字无意义盖衍文○玉瑱以玉为珠贯以紞而垂于耳不显其聪左传所谓王后亲织紞天子五冕皆有之于此见之盖互文也】
　　王之皮弁防五采玉璂象邸玉筓【弁音汴防音怪璂音旗邸音底○王之皮弁者兵事之韦弁眂朝之綦弁也凡弁以皮六方缝之防其合缝处邸其弁上之顶玉璂者以五采玉饰于防中诗所谓防弁如星又曰其弁伊璂也象邸者以象齿置于弁顶辏处故曰象邸玉筓者贯于弁以为固也】王之弁绖弁而加环绖【绖音迭○弁绖者吊事所服环绖者以缌之麻绖环绕于素弁之外故曰弁绖也】
　　诸侯及孤卿大夫之冕韦弁皮弁弁绖各以其等为之而掌其禁令【诸侯者侯伯子男也及夫公之孤三等侯国之卿大夫其冕其弁其弁绖各以其等为之一如其命数掌其禁令不得相逾越也侯伯七命者七旒用玉八十四子男五命则五旒用玉六十公之孤四命当四旒用玉四十八公侯伯之卿皆三命当三旒用玉三十六大夫皆再命当二旒子男之卿如次国之大夫亦二旒用玉二十四诸侯之弁防三采子男而下二采】
　　【按旧説冕旒之制所差有四愚据经文云掌王之五冕皆冕朱里延纽则冕之制同也五采缫十有二就是五冕之缫其数无不同也又云皆五采玉十有二是五冕之玉皆一百四十四枚矣旧説鷩冕九旒毳冕七旒希冕五旒冕三旒非也夫五服之章有九七五三二之不同而冕则一何也盖冕主上覆天之象天一而已人事则不齐故五服异而五冕同者其亦此意欤此失之一也诸公之缫斿九就瑉玉三采所异者此耳继之云其余如王之事则毎旒玉十有二无九玉之説盖冠之长尺玉之间寸十有二玉为尺有二寸故能垂之以蔽目少短则不足以蔽目矣此正如乐舞之数以其毎佾八人故佾之字从八乃谓毎佾人数如其佾数士之四人岂足以成乐舞乎故侯伯之缫斿七就其余如公之事亦毎旒玉十有二子男缫斿五就其余如侯之事孤缫斿四就卿三就大夫再就小国之卿再就其毎旒亦皆十有二唯其采以典瑞之例推之子男而下当为二采此失之二也夫旒为目而设后之有旒果何所为故经文叙王之冕止云缫十有二就而不言二十四诸侯缫斿九就而不言十有八若曰止以前而言则深衣何独通前后而云十有二幅乎故据经观之止有前旒礼记家语云冕而前旒是亦一证唯延则有前后玉藻之文可见此失之三也衣止二章冕止二旒以再命始受服也盖黼黻相丽去一则不足以为文二旒相去一则不足以为蔽故再命始得受服一命者不服冕唯弁服而已先儒拘于阳数之説谓衣一章冕无旒尚足以为冕服乎且有一章之冕服是一命受服矣此失之四也大抵先儒之説皆失于不考经文之过盖自叔孙通草创汉制而已然愚直据经文而参以玉藻见后人之説自不可通欲攷礼者当玩遗经可也】
　　冕旒命数图
　　冕旒延纽纮紞图
　　司甲下大夫二人中士八人府四人史八人胥八人徒八十人
　　司兵中士四人府二人史四人胥二人徒二十人司戈盾下士二人府一人史二人徒四人
　　司甲【职掌原阙】
　　司兵掌五兵五盾各辨其物与其等以待军事【凡兵或击或刺或斩或勾其用不同殳所以击一也刺兵之类一锋直刺曰鎗有枝旁出曰戈左右有枝曰防三隅防曰戣二也斩兵之类长者曰斧钺戚三也短者曰刀劒四也勾兵之类曰酋矛夷矛五也凡盾皆主于捍蔽而其类不同祭统云朱干玉戚祭祀舞者所执一也诗龙盾之合主乗车所建二也又蒙伐有宛注云中干即贰车所建三也其余旅贲虎士所执四也蕃盾者舍则设之五也五兵五盾即所谓物辨其物者利其器以待用也有等威之异故曰等辨其等者类聚之以待授也云以待军事者五兵五盾以军事为主也】
　　及授兵从司马之灋以颁之及其受兵输亦如之及其用兵亦如之【此军事之兵也凡出军公卿大夫各有县都之兵伍两卒旅则有丘甸之兵唯王之乗车贰车所建之兵与夫亲臣所用之兵皆于是乎颁焉司马之灋者合用人几何某长某兵某长某兵合用兵几何也授兵者自司兵授于有司依司马取兵器之灋而颁之也受兵者司兵受有司之输纳兵器亦依司马校兵器之灋见存损失几何验而受之也用兵者有司之用兵器亦依司马颁兵器之灋能有不同人各用其长技也】
　　祭祀授舞者兵【此乐舞之兵也祭统云朱干玉戚以舞大武】
　　大丧廞五兵【此指明器之兵士丧礼有甲胄干笮士礼故不备也○笮则只二音矢箙也】军事建车之五兵防同亦如之【师田建兵于王之乗车贰车防同以革路从无道之国则伐之故亦建车之五兵也】
　　【天之赋畀不齐有人类必有猛兽毒虫有中夏必有夷狄有吉人必有凶人奋其爪牙诈力以吞噬防刘夺攘奸宄于其间使无以自卫及有以胜之则善类不几于凘灭殆尽耶故见于天象若天钺所执以威四方伐无道天棓前驱以御难至于奎宿特为天之武库所以储戎器戒不虞者至深切矣圣人不忍斯人之沴于不善之类灋秋杀之权以西方之金制为兵器用以驱猛兽兼夷狄伐无道诛不义若攷工记函人庐人之属皆主为甲兵者也而其司之者则特属于夏官以其主九伐之事尤其所用器也然苟失于防闲则反婴其害故虽用兵而常以自卫为主是故司兵者上士而司甲者则大夫即先为不可胜之意也五兵五盾虽同掌于司兵而戈主捍敌盾主蔽体特设司戈盾以専掌之杀敌者以不杀于敌之为尚也弓矢同为兵器其致用在百步之外故掌之者为下大夫以不近敌为善也观周公设官之轻重而可以知用兵之方矣○澌音西棓弼浪反】
　　司戈盾掌戈盾之物而颁之
　　祭祀授旅贲殳故士戈盾授舞者兵亦如之【祭祀非有斩伐之事授旅贲殳犯跸者则击之授故士戈盾主扞卫至尊授舞者戈盾以其所専掌也】
　　军旅防同授贰车戈盾建乗车之戈盾【司兵既建车之五兵矣而此于戈盾复授之建之者不厌于慎也授之者授于车仆等乗贰车者树之建之者王之乗车司戈盾亲树之也】授旅贲及虎士戈盾【旅贲氏掌执戈盾夹王车而趋虎贲氏掌先后王而趋以卒伍故授之以戈盾】及舍设藩盾行则敛之【王防同之舍有车宫坛壝宫帷宫所谓藩盾者其用以补车之阙者欤藩者藩墙之义其制当髙广于人所持者行则敛之以待用所以事给而费不及民也司兵既掌五盾且五兵则戈殳亦在其中而复设官掌戈盾之物而颁之不已赘乎盖兵者伤人之器贵乎利盾主于自卫戈主于拒敌而兼刺殳主于击而兼格敌兵皆以坚固为贵而非以锋利为事故虽綂于司兵而别设司戈盾掌而颁之以见卫身之器尤重于杀敌之器失敌可以再举阵亡不可以复生而况于保防王躬者哉设官専督所以致其敬慎之至而不敢忽也】
　　司弓矢下大夫二人中士八人府四人史八人胥八人徒八十人【掌弓弩矢箙官之长】
　　缮人上士二人下士四人府一人史二人胥二人徒二十人
　　槀人中士四人府二人史四人胥二人徒二十人【木干枯曰槀为弓者一嵗而奠体再嵗而献成必久而后用故以槀名】
　　司弓矢掌六弓四弩八矢之灋辨其名物而掌其守藏与其出入【藏去声○六弓者王夹庾唐大也四弩者夹庾唐大也八矢者枉杀矰恒用于弓絜鍭茀庳用于弩也灋谓曲直长短之数辨其名物者六弓四弩八矢皆有名号物色守藏者弓矢畏湿喜燥贵正贱欹守藏不可不慎也出入者自弓人矢人入于司弓矢则冇选择之灋自司弓矢颁于有司则有授兵甲之仪事毕复自有司入于司弓矢则有用否之数及夫弓矢之防计也】
　　中春献弩矢中秋献矢箙【中音仲箙音服】
　　【槀人职于弓弩矢箙緫之以春献素秋献成当以之为据此云尔者盖献素以弓弩为重献成以矢箙为全非有二义也必如旧説弓弩成于和矢箙成于坚弓弩岂不贵坚且弓矢可相离者乎】
　　及其颁之王弓弓以授射甲革椹质者夹弓庾弓以授射豻侯鸟兽者唐弓大弓以授学射者使者劳者其矢箙皆从其弓【椹日寝反庾音禹豻音岸】
　　【弓弩矢箙之制今已亡之据考工记云往体寡来体多谓之王之属利射革与质往体多来体寡谓之夹庾之属利射侯与弋往体来体若一谓之唐大之属利射深旧説谓弓之强弱似是而未明也所谓往来者皆据弓之势而言弯而满为往放而还为来其多寡以弓之腹背定之强为多而弱为寡王弓弓背弱则其体往寡而发矢缓腹强则来多而其去逺甲革者指人所服而言谓战阵将却敌于百歩之外无使廹身椹质者圉人职云泽则共椹质射于泽宫所用以习射贵逺而能中故皆颁之以王取其逺也夹弓庾弓背强则其体往多而发矢疾腹弱而来寡而其去近豻侯五十步射鸟兽贵命中故皆颁之以夹庾取其近也唐弓大弓其体往来若一发矢不疾不徐者也学射者谓凡始习射者使者谓凡以王命出使授以弓矢也劳者谓勤劳王事赐以征伐之弓矢若晋文侯文公皆赐以彤弓玈弓是也三者弓用中逺近皆可也矢箙皆从其弓者彤弓则有彤矢玈弓则有旅矢每一弓则百矢一箙皆授之也】
　　凡弩夹庾利攻守唐大利车战野战
　　【凡弩夹庾往体多发矢疾而近攻城垒与其自守者相廹故用之唐大往来若一发矢差疾而稍逺车战所及宜逺也弩无事乎王者以其往体少发矢不疾来体多矢逺则无凖也】
　　凡矢枉矢絜矢利火射用诸守城车战杀矢鍭矢用诸近射田猎矰矢茀矢用诸弋射恒矢庳矢用诸散射【絜音结又月结反鍭音侯矰音增茀音弗庳音弊】
　　【凡矢镞头为金而重栝头为羽而轻然矢有宜于金头之最重者攷工记茀矢三分一在前二在后谓以其矢三分之当其一分而前后平乃镞之最重者即此之矰矢茀矢也矰之为言以丝系矢而射茀当作绋即缯也矢系丝则后重必金头最重而矢方平故用诸弋射也矢有宜于金头差重者攷工记兵矢田矢五分二在前三在后谓以矢五分之当其二分而前后平乃镞之次重者即此之枉矢絜矢也枉矢者郑氏曰枉星名状如流里蛇行有尾矢取名于此飞行有光即今飞矛也絜与枉同体以其前系火药火发矢奔则前反轻故亦以金头重者称之乃得其平用诸守城车战者谓火攻也田猎之焚莱用火故又曰田矢也至于凡矢有镞则必前重后轻攷工记杀矢七分三在前四在后谓以矢七分之当其三分而前后平此矢头之畧重者即此之杀矢鍭矢也杀矢者以中杀为名鍭与杀同体二矢前后无系以有镞故前稍重于后大凡矢皆然用诸近射田猎即所谓豻侯鸟兽也恒矢庳矢者二分之一在前一在后矢不设镞故前后平散射者礼射及习射主中不主皮恐其伤人故用之也】
　　八矢图
　　天子之弓合九而成规诸侯合七而成规大夫合五而成规士合三而成规句者谓之弊弓【句当作勾】
　　【凡造弓之体以反外为法射则勾之而向里其反外也合之可以成规天子九诸侯七大夫五士三畧存夫贵贱之等其弓之强弱则在于木不在于合之多寡人之操弓则系于力亦非以贵贱为强弱也句者谓之弊弓谓弓于未射之时先弯曲而向里此则弊而不可用者也○已上皆造弓矢之灋】合弓图
　　凡祭祀共射牲之弓矢【射牲觧见射人】泽共射椹质之弓矢【泽学宫之在泽中者射义所谓天子将祭必先习射于泽已射于泽而后射于射宫椹质习射者之的圉人之所共也】大射燕射共弓矢如数并夹【大射即祭而择士之射射中者得与于祭燕射王所以燕乐羣臣嘉賔者其弓矢如数谓当射者每一人一弓乗矢也并夹箭钳服不氏所谓矢在侯髙则以并夹取之也】大丧共明弓矢【明器中之弓矢也】凡师役防同颁弓弩各以其物从授兵甲之仪【善弓者授以弓善弩者授以弩从授兵甲之仪一以司马取兵器之灋也】田弋笼箙矢共矰矢【田弋用矢为多总贮于竹器以为备曰笼分贮于皮器而佩之曰箙矰矢亦惟田弋所用○已上皆共弓矢之事】
　　凡亡矢者弗用则更【非射而亡则偿之授受防计以此为则也】
　　【易曰木为剡木为矢矢之利以威天下盖取诸睽睽之为卦上火下泽火刚在外而上鋭有戈兵之象弓矢者兵之居近而及逺者也泽説也威于外以安其身説莫大焉故曰取诸睽也仰观乾象参宿下曰常属矢拟射于狼以备其侵盗于阙丘天所以卫宸居如此攷工记弓人为弓矢人为矢冶氏为杀矢此但主为弓矢之工而已夏官掌兵用弓矢为多故特设下大夫二人以掌其名物守藏出入之事王之用弓弩矢箙所当贵重不可与常器等也别设缮人以领之其赍财与夫工食非司弓矢所能屑屑也故又设槀人以掌之于是弓矢之用动而不括矣又按五兵之用多于弓矢司兵不过中士司弓矢乃下大夫周公之意以射防及逺敌不能近之为贵而非以两军相薄短兵接之为尚也是故溥天之下靡不用志于射自天子以至于庶人莫不有射礼因以习礼乐执技艺天下有道则用之于礼义天下无道则用之于战胜非若五兵専用以捍御杀戮而已秩尊于司兵也宜哉○剡月捡反】
　　缮人掌王之用弓弩矢箙矰弋抉拾【缮音善○郑氏曰缮之言劲也善也传曰缮甲治兵兼缉理良善二义至尊所用故以名抉着于右手大指以勾开体拾着于左臂以遂】掌诏王射賛王弓矢之事【告以当射之节及授受之】○凡乗车充其笼箙载其弓弩既射则敛之【王所乘之车及贰车王与居左而射者所合用之弓矢当备之藏之矢满其器曰弓弩载于车曰载】
　　无会计【王一人有定数故无会计犹膳夫酒正之不会也】
　　槀人掌受财于职金以赍其工【职金掌受金玉锡石之征及受金罚货罚入于司兵故槀人受其财于职金赍其工者以其财给于弓人等以为弓弩矢箙之材料也】
　　弓六物为三等弩四物亦如之矢八物皆三等箙亦如之
　　【攷工记弓长六尺六寸谓之上制上士服之弓长六尺三寸谓之中制中士服之弓长六尺谓之下制下士服之盖人身有长短使弓胶于一定长者用之则不足短者用之则有余皆不利于服习矣故为此三等之制使各称其人而服之然后用咸适宜也弩之于人则犹夫弓而矢之于弓弩箙之于矢皆不可以不相称故如其弓皆以三等之制也马璲造甲必为长短三等意亦如此】
　　春献素秋献成【谓献于王五兵不献者兵以弓矢为重也】
　　【攷工记为弓者冬析干春液角夏治筋秋合三材寒奠体体定则成矣故至春而献素谓其胚也素以弓弩为重故曰仲春献弓弩献毕而漆之越半载而后坚致可用故秋而献成于是而用之成以矢箙为全故曰仲秋献矢箙也】
　　书其等以飨工乗其事试其弓弩以下上其食而诛赏【因献弓矢之时书其上中下之三等各若干王以酒肴劳飨工人于是乗计其所为弓弩之数有多少又攷试其所为弓弩之物有美恶美者上其食或别有赐予恶者下其食甚则加以诛责盖槩加飨劳者大君之体旌别淑慝者有司之事也】
　　乃入功于司弓矢及缮人【献事既毕材不可用者黜之其以给有司之用者则入于司弓矢其以共王者则入于缮人弓矢之事于是而告成功故曰入功也】
　　凡赍财与其出入皆在槀人以待会而攷之亡者阙之【赍财者弓矢财用及筋角竹木也始自职金角人等入于槀人而颁于弓人矢人及弓矢之成自弓人矢人入于槀人复自槀人出于司弓矢及缮人故曰皆在槀人以待会而攷之亡者阙之除其数不入防】
　　戎右中大夫二人上士二人
　　齐右下大夫二人
　　道右上士二人
　　【玉路之驭大驭也金路之驭齐仆也车右则止于齐右者以祭祀賔客主敬同为致齐之事故以齐右兼玉路之职革车之驭戎仆也木路之驭田仆也车右则止于戎右者以战伐田猎同为用兵之事故以戎右统木路之职若象路则主常日之事故其御道仆其右道右自为一等也车右専取勇力为事五路之中唯戎车専尚武威齐车道车在所畧矣此戎右所以先齐右也若驭车者以善驭为事车莫尊于玉路故大驭为长其次莫急于戎路故戎仆次之与戎右皆为中大夫之爵】
　　戎右掌戎车之兵革使【使去声○戎右者革木车骖乗也执戈盾以备非常王有斩伐之事则使之春秋传襄公防秦囚使右莱驹以戈斩之是也】诏賛王鼔【王执路鼔告以当击之节并助击之】传王命于陈中【陈去声○王有命令大言宣传于阵中】会同革车【防同王乗金路犹以革路从行以备非常之者居其左记所谓乗君之乗车不敢旷左也】○盟则以玉敦辟盟遂役之賛牛耳桃茢【敦音对茢列例二音○王氏曰盟之事以不协也戎右以御侮为职故以玉敦共防血玉敦者玉府所共戎右则以之而防血也辟盟者辟啓其载书亦使众心开辟盟必割牛耳取血相与防之牛耳以示顺聴司盟者所执而戎右賛之郑氏曰血在敦以桃茢拂之杀牲恐鬼邪侵人桃隂邪所畏茢苕帚所以扫不祥盖亦武事故戎右賛之也○防恤洽反】
　　齐右掌祭祀会同賔客前齐车【齐斋同○齐右者玉金车骖乗也王未乗则执防立于马前以俟】王乗则持马【方乗则持马以备惊奔】行则陪乗【车行则居车右以为陪乗】凡有牲事则前马【礼国君下宗庙式齐牛有牲事王见牲而式也故不安于车上而立于马前】
　　道右掌前道车【道右者象路骖乗也前道车亦谓未乗而立于马前也】王出入则持马陪乗如齐车之仪自车上谕命于从车【王燕出入则有从车王有命则道右宣而谕之】诏王之车仪【若立视五隽式视马尾不内顾不疾言不亲指不广欬之类○隽字蹇反】王式则下前马王下则以盖从【王下车者为过宗庙也以盖从所以表尊兼御暑雨】
　　【按五路虽为三等而所陈之职大略相似盖未乗则前马乗则持马行则陪乗王式则下前马王下则以盖从与夫诏王之车仪此五路皆然也而戎右弗言者以其主勇力之事故于礼文为略要当互用也戎右传王命于陈中道右谕命于从车而齐右不言王命者以祭祀賔客事専无有他命也唯夫兵革使賛鼓辟盟之事则唯戎右有是职此为不同耳】
　　大驭中大夫二人【驭音御】
　　戎仆中大夫二人
　　齐仆下大夫二人【齐斋通】
　　道仆上士十有二人
　　田仆上士十有二人
　　【仆侍御于尊者之名驭者主侍御车中故通谓之仆唯大驭不称仆者以前有大仆之名不可相混也玉路于五路为尊故驭玉路者谓之大驭夫驭之与右主与天子同车臣之至亲且近者其在天文则为王良造父等星非贤而善驭贤而勇力者不可以充是选故周礼设官皆以中大夫之爵设有不恪则其刑特重此条狼氏所以誓车右曰杀誓驭曰车轘也】
　　驭夫中士二十人下士四十人
　　【掌驭贰车校人三乗为皂皂一趣马三皂为系系一驭夫盖即此官故知周礼车马皆通职也】
　　大驭掌驭玉路以祀及犯軷王自左驭驭下祝登受辔犯軷遂驱之及祭酌仆仆左执辔右祭两轵祭軓乃饮【軷弼末反轵音止軓音犯○郑氏曰行山曰軷诗跋渉山川是也犯軷之礼封土为山以菩蒭棘栢为神主既祭以车轹之而去喻无险难之意凡犯軷大驭下车而祝王自左代之而驭祝毕登车受王之辔有司酌酒与大驭大驭左手秉辔右手祭两轵及軓所以祈车神于是饮其余酒若受福然遂轹軷驱车而去也】凡驭路行以肆夏趋以采荠凡驭路仪以鸾和为节【荠音慈】
　　【王氏曰凡驭路谓五路也行以肆夏趋以采荠者尔雅曰堂上谓之歩门外谓之趋盖行则欲其舒歌肆夏所以节其行趋则欲其齐歌采荠所以节其趋人与车之出入其疾徐皆然乐师则教乐工而歌其诗大驭则驭车而应其节二官所以皆言之也凡驭路仪以鸾和为节者鸾和皆金铃也鸾在衡和在轼盖车行则马动马动则鸾鸣鸾鸣则和应大徐则不鸣大疾则不续此舒疾之灋也然则王之行趋固有环佩之声锵鸣于左右车之行趋又有鸾和之声相应于衡轼所以养王聪明而非僻之心无自入矣○轹音歴】
　　戎仆掌驭戎车【戎车革路也以韦饰其侧及用以为辎軿则矢石不能侵火攻不能燎故以即戎师出王乗以自将也】掌王倅车之政正其服【倅音脆○倅车即贰车不可以无统戎仆掌其政服者众戎车正贰甲士之衣各依其方之色戎仆正之】犯軷如玉路之仪【用兵主逺行故有犯軷之礼】凡廵守及兵车之会亦如之【王廵守则六师从无道之国即伐之兵车之会亦主用众故倅车之政犯軷之仪如行兵也】掌凡戎车之仪【介胄则有不可犯之色凡在师中者暨暨詻詻无得喧哗及般乐怠敖此戎车之仪也】
　　齐仆【郑氏曰古者王将朝觐防同必齐所以敬宗庙神明亦所以敬賔客如神故车仆车右皆以齐名】掌驭金路以賔朝觐宗遇飨食皆乗金路其灋仪各以其等为车送逆之节【王氏曰王送迎诸侯各以爵位尊卑之等而为逺近之节行人所谓上公九十歩子男五十步司仪所掌车逆拜辱及出车送之类也】
　　道仆【道者行路之名亦以王之所由莫非天下之大道故仆以道名也】掌驭象路以朝夕燕出入【象路以朝自路寝至于治朝外朝及至于离宫囿逰故曰以朝夕燕出入】其灋仪如齐车【有诸侯或贤者其度数动容亦各以其等为之节也】掌贰车之政令【贰车副车也】
　　田仆掌驭田路以田以鄙【木路以田取其朴素浑坚山川草野之地便于驰逐也循行县鄙不尚文饰故亦用之】掌佐车之政【佐车亦贰车也佐车之政者记曰天子杀则下大绥大即路也下大绥者谓得获则下戎路之绥而居于幕帟也诸侯杀则下小绥避天子不称大故言下小车之绥而居其幕大夫杀则止佐车不用然后百姓田猎此其政也】设驱逆之车【驱谓驱禽使前趋获逆谓逐禽而反使不出围此正百姓田猎之事若天子不合围诸侯不掩羣则无用驱逆矣】○令获者植旌【获者服不氏也射则以旌居乏而待获田其正职故田毕则田仆令之植旌即山虞泽虞所植虞旗虞旌而致禽者也】及献比禽【猎者献之田仆为之比其物以类相从犹诸侯之毎禽择取三十也】○凡田王提马而走诸侯晋大夫驰【提勒马不骤晋防马使行驰则放而奔矣此天子诸侯大夫疾徐之莭也】
　　【按五路之驭有灋有仪有政事大驭犯軷之礼此祭车之仪也故戎仆云犯軷如玉辂之仪其田车等亦当如戎辂矣凡驭路行以肆夏趋以采荠此车在朝之仪凡驭路仪以鸾和为节此车在道之仪也云凡路则下四路疾徐之节皆当如是矣戎仆掌凡戎车之仪则以戎事为重齐仆道仆之灋仪则以礼賔为重兵车主用众故正倅车之服唯戎仆有之田猎则有驱逆比禽之事提晋驰之灋故唯田仆有之兵车道车田车其副为要而有作止驰骤之政故其仆掌之大仆齐仆不言者祭祀賔客止主一人故无副车也其有倅贰佐之异者王氏所谓倅如众子之倅其适有时而用焉贰如世子之贰其父有故则摄之佐如臣子之佐君常以辅佐为事其仪各有所主也】
　　驭夫掌驭贰车从车使车分公马而驾治之【贰车即前所称倅车贰车佐车为五路之副贰者也从车公侯卿大夫从王之车也使车役使驱逆之车也三者皆公车故驭夫以公马分配乗驾治者闲习齐一安干五御而去其惊奔也自大驭以至田仆皆王五路之驭故驭夫所掌唯此三等其车既众故其员亦六十人】
　　校人中大夫二人上士四人下士十有六人府四人史八人胥八人徒八十人
　　趣马下士皂一人徒四人【趣清苟反皂字早反】
　　巫马下士二人毉四人府一人史二人贾二人徒二十人
　　牧师下士四人胥四人徒四十人
　　廋人下士闲二史二人徒二十人【廋音义同搜】
　　圉师乗一人徒二人圉人良马匹一人驽马丽一人【圉音语】
　　【养马为圉良马匹一人驽马丽一人马贵则饲养劳马贱则饲养逸也教养马者为圉师乗一人者掌一车之马也三乗为皂马有驾脱故以三为节有趣马以合之三皂为系系一驭夫六系为廐廐一仆夫此不着其职者见于大驭也廐亦谓之闲毎闲则有廋人二掌其政教以差择之六廐成校校有左右各主其校之事故有中大夫二人谓其有疾也而有毉谓其有祟也而有巫马兽之大死则有鬼巫知马祖先牧马社马步之神者马疾若有犯焉则使治之毉即毉师之兽毉也职専治马而攷课在毉师故两属焉又买儥则贾知其价故有贾与马质谓其有牧地也而有牧师盖古人随地皆有牧如归马于华山之阳牧于坰野之类唯牧马有地则马得蕃息而又不妨稼穑所以为两得其所也○儥音育卖也】
　　校人掌王马之政【差择养乗之灋用马任官之道如下文所云也】
　　辨六马之属种马一物戎马一物齐马一物道马一物田马一物驽马一物【齐斋同】
　　【辨其徳力足毛使各以类相从种马者马之最良可以为种即所谓马特而用以通淫者驾玉路以祀也戎马者知金鼔之节勇健能驰敌致师者驾革路以为兵车之防也齐马道马者其性调良其色中度齐马驾金路以賔道马驾象路以朝夕燕出入者也田马者亦知金鼔之节其足蹻防能与犬驰逐驾木路以田者也五者皆所谓良马驽马者徳与能俱无取但可以驾役车其尤劣者则用以供食其色之纯者用以祭祀此自为一类夫能有以辨其所属由是分异而养庶不枉其才而用之矣○已上叙马之名○蹻音桥】
　　凡颁良马而养乗之【乗去声】乗马一师四圉三乗为皁皁一趣马【皁者橡栗之实古文作□象有斗承实形取包围意也】三皁为系系一驭夫【系音计】六系为廐廐一仆夫【廐音究】六廐成校校有左右【良马者种戎齐道田之五物颁于养马之官必言养乗者马不乗习则骄惰而无用不节养则罢败而易耗此牧马之道也马四匹曰乗一车四马故以乗名良马一匹一圉人牧之圉者制御之义以马常居闲中不得放旷也乗马圉师一人帅之师者教训之名以其善于畜字教圉人以养马也三乗为马十二匹马有驾脱一驾则一食一息故以三乗为节与士卒之前拒二角一战一食一息相符趣疾走而合之也官以趣马名欲其马之超腱相合无退缩也三皁为马三十六匹车九乗为小偏此即小偏之马系者维系之意驭夫一人长之即掌驭贰车所谓分公马而驾治之也六系为马二百一十六匹车五十乗为卒此大约一卒之马廐者畜养之坊也廐亦谓之闲闲者阑也仆夫一人主之即大驭而下戎仆等掌驭王五路者也每闭则有廋人二廋之为言廋求简别之义也六廐为马一千二百九十六匹谓之成者为车三百二十乗有竒武王伐殷革车之数亦不过此名之曰校者交木为之所以闲马亦取比较义也二校共马二千五百九十二匹皆良马之数所以共王及亲臣之驾乗有中大夫二人各主其校之事盖其所掌者乃事之至重其所统领者皆臣之亲近于王不特以其兽之贵而已所以其爵之尊独隆于掌器物之诸司也欤】
　　驽马三良马之数丽马一圉八丽一师八师一趣马八趣马一驭夫
　　【驽马以充役车与夫賔祭马牲其用为多故三倍于良马之数当为七千七百七十六匹旧説谓一千二百九十六匹是驽马为良马三之一非三良马之数矣丽二匹也一圉人牧之驽马视良马为轻故职掌减其人八丽十六匹也一圉师教之八师一百二十八匹也一趣马笃之八趣马一千二十四匹也一驭夫领之止于驭夫而不属于仆夫者以驽马止充杂用而不当王之五路也凡七驭夫为马七千一百六十八匹则与三良马之数略相当矣○已上叙马之职】
　　校人图
　　马政
　　天子十有二闲马六种邦国六闲马四种家四闲马二种
　　【十有二闲即左右校十二廐也六种者五路五种合驽马而六邦国诸侯之国马六闲者可以等三军之乗车四种者乗车兵车田车之马合驽马而四家谓天子之都家马四闲者可以等二军之乗车二种者兵车田车之马驽马不在其数然此大约言天子良马之多诸侯而下则不能备耳岂拘拘然必如其数乎】
　　凡马特居四之一【马特牡马也居牝马四分之一牝多则马蕃息也○已上叙马之数】春祭马祖执驹【驹音居】夏祭先牧颁马攻特秋祭马社臧仆冬祭马步献马讲驭夫
　　【马祖者天文阁道下王良前四星名曰天驷是也马禀其气资之以生春气发生故祭之以祈蕃息旧説以房星为天驷非也盖房宿主天子之后寝于五月初昬正当午位而干为马得午位盛阳之气适当房之次因有是训耳春时鸟兽孳尾马牛其风驹弱血气未定恐乗匹而伤之故拘执之使不得近牝先牧始牧马者夏草茂盛大为放牧故祭先牧以祈充肥遂颁于廋人趣马圉师等委任而责其成鸟兽于是希革通淫之后攻治其特俾无齧马社谓廐中土示也凡马日中而出日中而入秋马入廐故祭社以祈安臧仆者择五路之仆夫也马步即行也冬时大阅马皆出田故为马祷行以祈康吉前嵗所生之马至是三嵗则当用以充驭冬时万物告成故从而献马讲驭夫简习其驭之法因而辨论其人之贤否先臧仆而后讲驭夫盖先择其大僚而后可使与属官之选也○祀马祖颁马献马慎简乃僚皆马政之大者○孳音字】
　　凡大祭祀朝觐会同毛马而颁之【大祭祀朝觐防同当如其方之色毛马者齐其色也左青右白前赤后黒中黄颁于当乗者】○饰币马执朴而从之凡賔客受其币马【朴丕卜反○币马王所以遗臣下者诗云何以与之路车乗马执朴而从者士丧礼驭者执朴立于马后是也賔客币马即六币之圭以马也下文国之使者共其币马王遣使于诸侯所遗之马也校人职受之共之】○大丧饰遣车之马及葬埋之【遣去声○遣车之马者记曰涂车刍灵自古有之谓以泥为车刍草为人马既葬埋之孝子不忍其亲无所不至也】○田猎则帅驱逆之车【田防掌设驱逆之车使百姓田猎校人主帅田防设之】○凡将事于四海山川则饰黄驹【王廵守祭四海之神及所过名山大川马行地无疆而驹尤健黄地之色故饰之以祭攷工记所谓大璋中璋天子以廵守宗祝以前马也】○凡国之使者共其币马○凡军事物马而颁之【军事师田也物马者戎事齐力尚强也田事齐足尚疾也】○等驭夫之禄宫中之稍食【王氏曰自趣马至圉师皆冇禄举驭夫以见之宫中稍食则王马有养乗于内故等其人之稍食也】
　　【已上祭祀賔客丧纪军旅田役遗臣下与遣使之币马驭夫禄食皆所谓马政也】
　　趣马掌賛正良马【良马以驾五路者校人主颁而养乗之趣马所治止于三乗知之为详故掌賛而正其等不使间杂不齐】而齐其饮食简其六节掌驾説之颁【説脱税二音】
　　【马之才虽同然使其饮食起居劳逸之不一教导之无灋则同者变而异矣齐其饮食者使其饥饱之均也简其六节者凡马驱之而晋旋之而反此进退之节提之而走控之而止此行止之节骤之而趋驰之而奔此驰骤之节简者笃策之使合节此教导之灋也旧説以为即前种戎齐道田驾六者此乃六物岂得为六节且此専指賛正良马安得以驽马杂之乎驾説之颁者一驾则一脱使其劳逸之均如此然后能使马之疾走而相合故以趣马名也】
　　辨四时之居治以听驭夫
　　【二月后阳在外则在牧而有庌八月后阳在中则在廐而有闲所谓居也春执驹夏攻特冬献马及夫阜马佚特教駣所谓治也使马常闲习安康以待唯驭夫所役使】
　　巫马掌养疾马而乗治之相毉而药攻马疾
　　【曰养曰乗治者马疾不可驾乗当养之以息其力然不知其疾之所在必驱步之以发其疾然后可騐而疗之兽毉观其所发而养之是也药攻马疾者谓或以药而疗之或以方而攻之如攻特之攻皆相助兽毉而为之也巫毉得人则马疾无失所之虞矣】
　　受财于校人马死则使其贾粥之入其布于校人【贾音古○毉马之费受于校人马死所粥之布钱亦入于校人】
　　牧师掌牧地皆有厉禁而颁之【牧地有大小度其马之众寡颁于圉师等】孟春焚牧中春通淫掌其政令凡田事賛焚莱【焚莱虞衡之事牧师賛之】
</div>
    <div class="pagination">
<a href="周礼传_page16.html">上一页</a><span>...</span><a href="周礼传_page12.html">12</a><a href="周礼传_page13.html">13</a><a href="周礼传_page14.html">14</a><a href="周礼传_page15.html">15</a><a href="周礼传_page16.html">16</a><span class="current-page">17</span><a href="周礼传_page18.html">18</a><a href="周礼传_page19.html">19</a><a href="周礼传_page20.html">20</a><a href="周礼传_page21.html">21</a><a href="周礼传_page22.html">22</a><span>...</span><a href="周礼传_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
