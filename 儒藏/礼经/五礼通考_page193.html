<!DOCTYPE html>
<html>
<head>
    <meta charset="UTF-8">
    <title>五礼通考 - 第 193 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 193 页/共 431 页</h1>
    <div class="content">　　王圻续通考宪宗成化五年建褒忠庙在漳州府城东祀元漳州路达噜噶齐徳哷黙色死节
　　于少保忠节祠在崇文门内东表背巷公故赐宅也祠三楹祀少保兵部尚书于谦塑公像危坐岁春秋遣太常寺官致祭
　　春明梦余录汉夀亭侯庙在宛平县东成化十三年建俗呼白马庙隋之旧基也五月十三日遣太常官致祭王圻续通考治二十三年从太常寺奏祭宋丞相文天祥遣顺天府堂上官行礼
　　二十六年建曾侍郎祠时廵按周盘奏曾铣谋国陨身立祠黄严　直提学御史陈子员言郡邑学宫设有乡贤名宦二祠要以风励表功庶几有髙山景行之思苐昔掌握于上之采访今多有待于下之请乞原所由来则以近世政出多门事权不一提学官不得専主之故也夫提学官奉天玺书品藻才贤振扬风教一方文献皆所提衡则名宦乡贤之秩祀皆当属之提学官别衙门不得越爼则职掌既専祀典益正有禆风化允行明史礼志孝宗时新会祀宋慈元杨后延平祀罗从彦李侗建宁祀刘子翚乌撤祀谭渊庐陵祀文天祥婺源祀朱熹都昌祀陈澔饶州祀江万里福州祀陈文龙兴化祀陈瓒湖广祀李芾广西祀马忱
　　武宗时真定祀顔杲卿真卿韶州附祀张九龄子拯沂州祀诸葛亮萧山祀游酢罗从彦
　　王圻续通考武宗正徳中建忠节祠于杭州祀明按察使王良宋大学士徐应镳　霸州寇起指挥马震力战死建祠祀之　瑞金县令万公率兵御流贼阵亡建祠明会典荣国恭靖公姚广孝祠旧配享于太庙嘉靖九年移祀大兴隆寺后寺燬移崇国寺每嵗春秋致祭王圻续通考世宗嘉靖元年建枫山祠于兰溪县祀尚书章懋万歴中赐名崇儒　十四年建阳明先生祠在余姚县龙泉山祀新建伯王守仁　建显忠祠在奉化县祀拾遗戴德彛死建文难　文节祠在贵池县祠宋通判赵昴元兵攻城昴发与妻雍氏死节嘉靖初知府田赋以邑黄观妻女同死忠立双忠六烈祠　褒忠庙在石埭县祀宋制置使丁黼黼知成都与寇战死旌忠祠在南昌府祀忠臣孙燧许逵以马思聪黄宏周宪宋以枋配　忠烈祠在余姚县祀礼书孙燧　恭愍祠在临海县祀光禄卿陈选
　　明会典凡靖难革除间被罪诸臣隆庆六年令各地方官查其生长乡邑或特为建祠或即附本处名贤忠节祠岁时以礼致祭
　　万歴二年令各抚按厘正名宦乡贤有不应入祀者即行革黜
　　王圻续通考万歴初建表忠祠在武昌府祀革除忠臣姚廖升樊士信周拱辰　宁夏游击梁守备马承先百户陈绪等死难建祀致祭　宋儒周敦頥父辅成从祀启圣祠　孙明复祠在济南府以石守道配享　谢文节祠在九江府祀宋臣谢枋得　薛文清祠在平阳府祀侍郎薛瑄　魏了翁祠在苏州府祀宋参知政事魏文靖公　陈忠愍公祠在常州府尚书陈公治死节交趾诏建祠　正学祠在金华府祀宋儒何基王栢元儒金履祥许谦四人　褒忠祠在汀州府祀伍丁泉大节祠在南昌府祀靖难死事诸臣黄子澄练子宁
　　胡闰王良周是修曾凤韶邹瑾王髙彭与明魏冕蔡运顔伯玮及其子有为参政贺兴隆与贼周文贵战没立祠祀之　忠节庙在奉新县祀副使周宪吴一贯两庑祀舍人周干及征华林阵亡烈士　九忠祠在台州府祀建文死节方孝孺叶惠仲王叔英徐垕郑华卢元质郑恕卢防及东湖樵夫　旌忠庙在扬州府宋绍兴中统制王方魏全与金人战死立庙致祭　包孝肃公祠在肇庆府祀宋郡守包丞相拯　忠烈庙在温州府祀宋教授刘士英　曹端祠在渑池县学
　　明史礼志太祖时有明一代之臣抗美前史者或以功勲或以学行或以直节或以死事胪于志乗刻于碑板匪一而足通州祀常遇春山海关祀徐达苏州祀夏原吉周忱淮安祀陈瑄海州卫祀卫青徐安生甘州祀毛忠榆林祀余子俊杭州祀于谦萧山祀魏骥汀州祀王得仁广州祀杨信民毛吉云南祀沐英沐晟贵州祀顾成庐陵祀刘球李时勉广信祀邓颙寳庆祀贺兴隆上杭祀伍骥丁泉庆逺祀叶祯云南祀王祎吴云青田祀刘基平阳祀薛瑄杭州祀邹济徐善述金华祀章懋皆众着耳目炳然可考
　　【日知录明一统志永平府名宦有唐张仲素德宗时以列将事卢龙节度使张乆伸擢平州刺史乆伸即诏仲素代为节度使同平章事考之新旧唐书列传则云张仲武为卢龙节度使破降囘鹘又破奚北部及山奚威加北翟累擢检校司徒同中书门下平章事卒子直方多不法畏下变起奔京师军中以张允伸总后务诏赐旌节在镇二十三年比岁丰登邉鄙无虞张公素为节度使性暴厉眸子多白燕人号白眼相公为李茂勲所袭奔京师贬福州司户参军按卢龙节度使前后三人皆张姓曰仲武曰允伸曰公素今乃合二名而曰仲素及详其歴官即公素也又其逐简防在懿宗咸通十三年距徳宗时甚逺且又安取此篡夺暴戾之人而载之名宦乎今滦州乃祀之名宦祠吁其辱朝廷之典而贻千秋之笑也矣又考唐时别有一张仲素字绘之元和中为翰林学士有诗名旧唐书杨于陵所谓屯田员外郎张仲素白居易燕子楼诗序所谓司勲员外郎张仲素即其人也然非卢龙节度使】
　　【肇庆府志宋王亘淳熈中为博罗令筑随龙苏村二堤民頼其利后知南恩一统志误作王旦今博罗名宦称宋丞相文正公前博罗令而不知文正未尝为此官淳熈又孝宗年号也葢士不读书而祀典之荒唐也乆矣】
　　右明






　　五礼通考卷一百二十三
<经部,礼类,通礼之属,五礼通考>
　　钦定四库全书
　　五礼通考卷一百二十四
　　刑部尚书秦蕙田撰
　　吉礼一百二十四
　　亲耕享先农
　　蕙田案礼记天子为耤千亩亲耕南郊以共齐盛所以敬天祖致诚信重耕农也其仪见于月令国语甚详享先农之礼不见他经国语农正陈耤礼説者以为祭田祖即神农教民始耕者一称先啬汉以后称先农歴代典礼至今不废诚钜典也
　　周礼春官籥章掌土鼓豳籥凡国祈年于田祖龡豳雅击土鼓以乐田畯【注祈年祈丰年也田祖始耕田者谓神农也田畯古之先教田者尔雅田畯农夫也　疏此田祖与田畯所祈当同日但位别礼殊乐则同故连言之耳田祖即郊特牲云先啬一也】诗小雅甫田琴瑟击鼓以御田祖以祈甘雨以介我稷黍以谷我士女【田祖先啬也　笺设乐以迎祭先啬谓郊后始耕也　疏郊特牲注云先啬若神农春官籥章注云田祖始畊田者谓神农是一也始教造田谓之田祖先为稼啬谓之先啬神其农业谓之神农名殊而实同也以神农始造田谓之田祖而后稷亦有田功又有事于尊可以及卑则祭田祖之时后稷亦食焉何氏世本古义以神农为田祖经传无明文王安石谓生为田正死为田祖犹乐官之死而为乐祖也以乐祖例田祖于理近之】
　　礼记郊特牲主先啬【注先啬若神农者】
　　诗周颂载芟序春借田而祈社稷也【疏载芟诗者春借田而祈社稷之乐歌也谓周公成王太平之时王者于春时亲借田以劝农业又祈求社稷使获其年丰嵗稔诗人述其丰熟之事而为此歌焉】
　　陈氏礼书国语曰司空除坛于借汉旧仪春始东耕官祠先农以一太牢先儒谓先农神农也立坛于田所祠之其制度如社之坛后汉借田仪正月始耕常以乙日祠先农已享乃就耕位晋以太牢祠先农宋元嘉中度宫之辰地整制千亩中开阡陌立先农于中阡西陌南御耕坛于中阡东陌北将耕宿青幕于耕坛之上耕日以太牢祠先农如帝社仪后魏太武天兴中祭先农用羊一北齐借田作祠坛于陌南阡西广三十尺四陛三壝四门正月上辛后吉亥祠先农神农氏于坛上无配太宗亲祭先农借于千亩武后改借田坛为先农坛神龙初祝钦明奏曰祭法王自为立社曰王社先儒以为其社在借田之中诗序云春借田而祈社稷是也乃改先农坛为帝社然则先农即礼所谓先啬也歴代所祭或以太牢或以羊或以乙日或以亥日要皆不逺于礼其改先农坛为帝社此于经无见特傅会诗序为之说
　　明蒋氏德璟先农考诗载芟春借田而祈社稷也正义曰周公成王太平之时王者亲耕借田以劝农业又祈求社稷使获年丰岁稔故序本其多获所繇经则主说年丰不及借社所以经序有异也月令孟春天子躬耕帝借仲春择元日命民社大司马仲春搜田献禽以祭社然则天子祈社亦以仲春与耕借异月而连言之者俱在春时故以春总之祭法云王为羣姓立社曰防社王自为立社曰王社亦曰帝社此二社皆应以春祈之但此为百姓祈祭文当主于防社其稷与社共祭亦当为防社泰稷焉郑元谓王社在借田之中汉立官社文帝令官祠先农晋武诏复二社北齐及隋又改曰先农唐神龙中礼官祝钦明议以礼典无先农之文先农与社本是一神妄为改作请改先农坛为帝社坛以应礼经王社之义至开元定礼又采齐隋之议复曰先农宋陈祥道曰先儒谓王社建于借田然国语王借则司空除坛农正陈借礼而歴代所祭先农而已不闻祭社也诗曰春借田而祈社稷非谓社稷建于借田也今案祝钦明云先农即社陈祥道云社自社先农自先农借田所祭乃先农非社也其说不同其为重农报本之义一也蕙田案先农始教造田者是人鬼社是土示截然不同诗序乃言两祭皆歌此诗非谓借田而祭社也陈用之说极是祝钦明议非蒋氏竝存之混矣
　　坛制考虢文公云耤田之制司空除坛于耤汉文帝立坛于田所其制如社之坛宋于宫之震地八里外整治千亩中开阡陌立先农坛于中阡西陌南梁移耤田于建康北岸筑兆域如南北郊齐作祠坛于陌南阡西广轮三十六尺四陛三壝四门又为大营于外唐髙宗改耤田坛为先农坛神龙初复改先农坛为社坛于坛西立帝稷坛礼同太社唯不备方色有异焉坛髙五尺方五丈四出陛其色青宋先农坛九尺四十歩饰以青二壝元坛制同社坛纵广十歩髙五尺四出陛其色青每方开櫺星门国朝坛在耤田之北髙五尺濶五丈四出陛
　　蕙田案康成云王社在耤田中国语云司空除坛于耤夫坛而曰除似临时之事而不同于社坛矣且耕耤在南郊社在宗庙右郑氏说恐未的
　　祭与耕同日考享先农之礼与躬耕同日礼无明文惟周语云农正陈耤礼而韦昭注谓陈耤礼者祭其神为农祈也至汉以耤田之日祀先农而其礼始着汉旧仪春耕耤田官祀先农百官皆从置耤田令丞东汉耤田仪正月始耕常以乙日祀先农于田所先农已享耕于其地自晋魏至唐宋其礼不废政和间罢享先农为中祀命有司行事止行亲耕之礼南渡后复亲祀元不亲行仅命有司摄事而已明髙皇帝亲祀躬耕始复古礼后改中祀止遣应天府官致祭不设配祭毕亲耕唯登极初行耕耤礼则亲祭云
　　右享先农
　　周礼天官内宰上春诏王后帅六宫之人而生穜稑之种而献之于王【注六宫之人夫人以下分居后之六宫者古者使后宫藏种以其有类蕃孶之祥必生而献之示能育之使不伤败且以佐王耕事共禘郊也郑司农云先种后熟谓之穜后种先熟谓之稑王当以耕种于耤田元谓诗云黍稷穜稑是也】
　　【史氏浩曰凡穜稑之种必耤后宫生之者欲其亦知稼穑之艰难】
　　【郑氏锷曰经言三农生九谷固不一种独于穜稑之种则三言之司稼辨之而县于邑闾舍人县之于岁时内宰生之于上春皆以穜稑为言则知穜稑非九谷也司农谓先种而后熟则谓之穜后种而先熟则谓之稑言生穜稑之种则凡九谷之或先种后熟或后种先熟者皆生之也观诗人有黍稷穜稑之言谓黍稷之有先后然则非指穜稑为谷明矣】
　　春秋襄七年左氏启蛰而郊郊而后畊【疏月令祈谷之后即择日而畊亦在正月】
　　礼记月令孟春之月天子乃以元日祈谷于上帝乃择元辰【疏甲乙丙丁等谓之日子丑寅夘等谓之为辰畊用亥日故云元辰知用亥者以隂阳式法正月亥为天仓以其畊事故用天仓也卢植蔡邕竝云郊天是阳故用日耕耤是隂故用辰元者善也郊虽用日亦有辰但日为吉主耕之用辰亦有日但辰为主皇氏云正月建寅日月会辰在亥故畊用亥也未知然否方氏慤曰元日者善日也择日者有司之事以日者天子之事凡日皆择而后以之然前言以后言择者以尊卑之序且互相备也故择元辰之文其下乃言天子亲载耒耜则择日非天子之事明矣日为阳辰为隂祈谷于天所以成物故日用辛耕耤于地所以终功故辰用亥也】
　　蒋氏德璟不用亥考月令孟春择元辰说者曰元辰祈谷郊后吉辰也十二支谓之辰郊天是阳故用辛日耕耤是隂故用亥辰知用亥者正月亥为天仓以其耕事故用天仓也周语立春之日农祥晨正至二月初吉王祼鬯而行耤礼汉文用亥日耕耤祠先农明帝耕以二月章帝耕以正月乙日晋武帝以正月丁亥宋文帝以正月上辛后吉亥齐武帝时王俭谓亲耕用立春后亥日经无明文何佟之云少牢馈食礼禘太庙用丁亥郑元以不必丁亥今若不得丁则用己亥辛亥茍有亥焉可也梁天监中议书云以殷仲春耤田理在建卯于是改用二月唐用孟春吉亥宋用正月上辛后亥日政和中议礼局言孟春亲耕下太史局择日不必専用吉亥元用孟春吉亥国朝以仲春择吉日行事
　　蕙田案月令孟春之月天子乃以元日祈谷于上帝乃择元辰躬耕帝耤仲春之月择元日命民社郑注以元日祈谷为上辛郊天元辰为郊后吉辰元日命民社为祀社日用甲王制耆老皆朝于庠元日习射上功孔疏以元日为择善日虞书舜典正月上日受终于文祖月正元日舜格于文祖孔上日朔日也月正正月也元日上日也孔疏上日日之最上元日日之最长元日还是上日如礼文月吉日又变文言吉月令辰也或问均一元日于舜典以为朔日于王制以为善日于月令或为辛日或为甲日又为元辰为吉辰则亦是善日其说不一似不若俱以善日释之曰训元为善元日谓之善日则元年亦谓之善年乎月令既有元日又有元辰日与辰自有别康成因祈谷与命社之文故引郊特牲郊用辛社用甲以释之非元日正训也然郊用辛社用甲虽出于秦汉诸儒之傅会而社日用甲正与择元日命民社有合葢尝考之元者始也元日者日之始元辰者辰之始春官冯相氏掌十有二月十有二辰十日故子者十二辰之始甲者十日之始而每月朔日亦为一月之日之始元辰惟一而元日有二非子不可称元辰而朔日与甲日俱可称元日也舜典王制及月令祈谷之元日皆朔日也祈谷直用朔日故言天子以元日而不言择耕耤用子日故谓之元辰而言择命民社用甲日故亦谓之元日而言择也曰如此则祈谷之郊于元旦行之可乎曰以周制言乃三月之朔耳非元旦也于殷为二月朔于夏乃为元旦夏殷之礼不可考矣然万物本于天而民之大事在农则以元旦祈谷于上帝固无不可也
　　天子亲载耒耜措之于参保介之御间帅三公九卿诸侯大夫躬耕帝借【注耒耜之上曲也保介车右也置耒于车右与御者之间人君之车必使勇士衣甲居右而参乘备非常也保犹依也介甲也疏御者御车之人车右及御人皆主参乘于时天子在左御者居中车右在右】
　　【方氏慤曰帝借葢借田也以其供上帝之粢盛故曰帝以其借民力而终之故曰借】
　　陈氏礼书耕车【周礼木路不挽以革漆之而已】汉志耕车三葢东京赋曰农舆路木薛综曰所谓耕根车也然晋武及梁乗木路宋文及唐乗耕根车三重盖而唐志木路赤质耕车青质则木路与耕根车少异耳考之周礼田仆掌驭田路以田以鄙郑氏田路木路也田田猎也鄙循行县鄙然则耕借于郊盖木路欤
　　蒋氏德璟耤田考耤字周礼作借礼记作借诗载芟小序亦作借说文作耤大明会典亦作借周礼天官甸师掌帅其属耕耨王借以时入之以共齍盛注借之言借也月令孟春乃择元辰躬耕帝借注元辰郊后吉辰也帝借者为天神借民力所治之田也借田共上帝粢盛故云为天神借民力也笺云借之言借也借民力治之正义云王者役人自是常事而谓之借者言此田耕耨皆当王亲为之但以听政治民有所不暇故借人之力以为己功汉书孝文借田应劭曰借田千亩典借之田臣瓒曰亲耕亲桑率天下先本不得以假借为称然凡言典借者谓作事设法书而记之或复追述前言号为典法此籍田在于公地岁岁耕垦何故以籍为名若以事载典籍即名借田则天下之事无非籍矣何独于此偏得籍名瓒亲耕之文即云不得假借岂借田千亩天子亲耕之乎説文曰耤帝耤千亩也古者使民如借故谓之耤从耒昔声通作耤韦昭曰借民力治之以奉宗庙且以劝率天下使务农也卢植曰借耕也左传鄅人借稻故知借为耕瓒曰借谓蹈借也师古曰瓒说是今会典作借葢本之说文
　　祭统天子亲耕于南郊以共齐盛诸侯亲耕于东郊亦以共齐盛【注东郊少阳诸侯象也　疏郑云王借田在逺郊故甸师氏掌之天子太阳故南也诸侯少阳故东也然借田并在东南故王言南诸侯言东】
　　【方氏慤曰东南阳地南又盛阳之地故天子耕于南郊冕用朱纮者亦以此东者少阳之地故诸侯耕于东郊冕用青纮者亦以此此又隆杀之别也】
　　祭义天子为借千亩冕而朱纮躬秉耒诸侯为借百亩冕而青纮躬秉耒
　　【方氏慤曰耕必服冕所以敬其事也】
　　月令天子三推三公五推卿诸侯九推【疏案国语王耕王一发班三之贾逵注班次也谓公卿大夫也王之下各三其上也王一发公三发卿九发大夫二十七发方氏慤曰或以三或以五或以九者以贵贱为劳逸之差防也且畊阳事也故每用数之竒焉此言天子三推而春秋外言王耕一拨者盖一拨土而三推之其实一也】
　　国语周语古者太史顺时覛土阳瘅愤盈土气震发农祥晨正日月底于天庙土乃脉发【注覛视也瘅厚也愤积也盈满也震动也发起也农祥房星也晨正谓立春之日晨中于午也农事之候故曰农祥底止也天庙营室也孟春之月日月皆在营室脉理也农书曰春土冒厥陈根可防耕者急发】先时九日太史告稷曰自今至于初吉阳气俱烝土膏其动弗震弗渝脉其满眚谷乃不殖稷以告【注先先立春日也初吉二月朔日也诗云二月初吉烝升也膏土润也其动润泽欲行震动也渝变也眚灾也言阳气俱升土膏欲动当即发动变冩其气不然则脉满气结更为灾病谷乃不殖以太史之言告王】王曰史帅阳官以命我司事曰距今九日土其俱动王其祗祓监农不易【注史太史阳官春官司事主农事官距去也祗敬也祓斋戒祓除也不易不易物土之宜】王乃使司徒咸戒公卿百吏庶民司空除坛于借命农大夫咸戒农用先时五日瞽告有协风至王即斋宫百官御事各即其斋三日王乃淳濯飨醴【注先畊时也瞽乐太师知风声者协和也立春曰融风御治也淳沃也濯溉也飨饮也谓王沐浴饮醴酒】及期郁人荐鬯牺人荐醴王祼鬯飨醴乃行百吏庶民毕从【注期耕日也牺人司尊也掌共酒醴者灌鬯饮醴皆所以自香絜】及借后稷监之膳夫农正陈借礼太史赞王王敬从之【注监察也膳夫上士也掌王之饮食膳羞之馈食农正田大夫主敷陈籍礼而祭其神为农祈也赞导也】王耕一拨班三之【注一拨一耜之拨也王无耦以一耜耕班次也三之下各三其上也王一拨公三卿九大夫二十七】庶人终于千亩其后稷省功太史监之司徒省民太师监之【注终尽畊也】毕宰夫陈飨膳宰监之膳夫赞王王歆太牢班尝之庶人终食【注宰夫下大夫也膳宰膳夫也】
　　陈氏礼书耕坛【掌次掌凡邦之张事则耕坛盖有幕也】国语曰司空除坛于借而宋有御耕坛于中阡东陌北将耕宿青幕于耕坛之上北齐于借田一顷地中通阡陌作祠坛又外设御耕坛后梁有亲耕台在坛东帝亲耕毕登台以观公卿之推而晋及北齐隋唐皇后躬蚕亦有坛然则古者躬耕田有耕坛司空除坛不特除先农坛而已
　　礼记月令反执爵于大寝三公九卿诸侯大夫皆御命曰劳酒【注既畊而宴饮以劳羣臣也大寝路寝御侍也】
　　国语周语仲山父曰王治农于借搜于农隙耨获亦于借
　　礼记月令季秋之月乃命宰藏帝借之收于神仓祗敬必饬【注帝借所耕千亩也藏祭祀之谷为神仓重粢盛之委也】
　　国语周语廪于借东南种而藏之
　　周礼天官甸师下士二人府一人史二人胥三十人徒三百人【注王以孟春躬耕帝借天子三推公五推卿诸侯九推庶人终于千亩庶人谓徒三百人】叶氏礼经会元耕借田以教诸侯之孝周官言甸师帅属耕耨王借以时入之岂特付之有司乎成王之于农亩无不躬亲其事诗人歌之一则曰曾孙来止二则曰曾孙来止成王之于民田犹躬戾止况借田乎甸师亦特言其职云尔案内宰王后帅六宫而生种稑之种而献于王注云王当以耕于借田地官舍人亦曰岁时辨种稑之种以共于王后之春献种则其躬耕借田可知矣夫以天子而躬亲耕之礼则天下孰不勤于耕以耕借而共粢盛则天下孰不劝于孝其田千亩或有莱田使之共萧茅果蓏之荐而又足以示天下之无旷土其徒三百人自耕借之暇则使之以薪蒸役外内饔之事而又足以示天下之无防民故曰耕借者天下之大教也
　　陈氏礼书天子为借千亩于南郊正阳之位也冕而朱纮则朱者正阳之色也诸侯为借百亩于东郊少阳之位也冕而青纮则青者少阳之色也其时则中春春秋传曰启蛰而郊郊而后耕是也其日则刚日月令曰乃择元辰是也其祭则祈社稷于内享先农于外诗曰春借田而祈杜稷国语曰膳夫农正陈借礼是也其礼则后帅六宫赞事于内司空后稷太史瞽师郁人牺人膳夫农正司徒太师赞事于外周礼内宰诏后帅六宫之人生种稑之种献之于王国语曰太史告稷司空除坛之类是也亲载耒耜犹农者之出疆也载必措于保介之御间又明劝农者也王必三推即所谓一拨也三公五推卿诸侯九推即所谓班三之也月令所言者推数也国语所言者人数也庶人终于千亩甸师所率之徒也反执爵于大寝公卿诸侯大夫皆御命曰劳酒此春耕之终事也若夫夏耨秋获王又至焉国语所谓耨获亦于借是也考之于礼蜡合万物而索飨之则羣小祀也其礼主先啬先啬先农也王以元冕祭之则耕耤之祭先农其服元冕可知也小司徒凡小祭祀奉牛牲羞其肆郑氏谓小祭祀王元冕所祭者则祭先农用牛牲可知也王之借掌以甸师而诸侯亦有甸人则诸侯之礼与王畧同矣
　　右耕耤之礼
　　汉书文帝本纪后二年春正月丁亥诏曰夫农天下之本也其开借田【应劭曰古者天子耕借田千亩为天下先借者帝王典借之常也韦昭曰借借也借民力以治之以奉宗庙且以劝帅天下使务农也臣瓒曰景帝诏曰朕亲耕后亲桑为天下先本以躬亲为义不得以假借为称也借谓蹈借也师古曰瓒说是也国语曰宣王即位不借千亩虢文公谏斯则借非假借明矣】朕亲率耕以给宗庙粢盛
　　通典汉旧仪春始亲耕于借田官祀先农以一太牢百官皆从【先农神农也五经要义云立坛于田所祀之其制度如社之坛】赐三辅二百里孝悌力田三老种百谷万斛为立借田仓置令丞谷皆以给天地宗庙羣望之祀以为粢盛
　　蕙田案应劭汉官仪曰天子升坛公卿耕讫啬夫下种借田亦曰帝借亦曰耕借亦曰东耕亦曰亲耕亦曰王耕
　　十三年春二月甲寅诏曰朕亲率天下农耕以供粢盛其具礼仪
　　景帝本纪二年诏曰朕亲耕以奉宗庙粢盛为天下先武帝本纪征和四年上耕于钜定【应劭曰齐国县也】
　　昭帝本纪始元元年春上耕于钩盾弄田【应劭曰时帝年九岁未能亲耕帝借钩盾宦者近署故往试耕为戏弄也臣瓒曰西京故事弄田在未央宫中师古曰弄田谓宴防之田天子所戏弄耳非为昭帝年幼剏有此名】
　　六年春正月上耕于上林
　　后汉书明帝本纪永平四年春二月辛亥诏曰朕亲耕借田以祈农事
　　续汉志正月始耕既事告祠先农
　　后汉书明帝本纪十三年春二月帝耕于借田礼毕赐观者食
　　十五年春二月东廵狩癸亥帝耕于下邳
　　礼仪志正月始耕昼漏上水初纳执事告祀先农祭祀志县邑常以乙未日祀先农于乙地
　　南齐书乐志章帝元和元年元武司马班固奏用周颂载芟祀先农
　　章帝本纪元和二年二月乙丑帝耕于定陶诏曰三老尊年也孝悌淑行也力田勤劳也国家甚休之其赐帛人一疋勉率农功
　　三年春正月辛丑帝耕于懐
　　礼仪志正月始耕昼漏上水初纳执事告祠先农已享耕时有司请行事就耕位天子三公九卿诸侯百官以次耕推数如周法力田种各耰讫有司告事毕是月令日郡国守相皆劝民始耕如仪诸行出入皆鸣钟皆作乐其有灾眚有他故若请雨止雨皆不鸣钟不作乐
　　图书集成顺帝永建中黄琼疏请举借田礼从之黄琼自帝即位以后不行借田之礼琼以国之大典不宜乆废上疏奏曰自古圣帝哲王莫不敬恭明祀増致福祥故必躬郊庙之礼亲借田之勤以先羣氓率劝农功昔周宣王不借千亩虢文公以为大讥卒有姜戎之难终损中兴之名窃见陛下遵稽古之鸿业体防肃以应天顺时奉元懐柔百神朝夕触尘埃于道路昼暮聆庶政以防人虽诗咏成汤之不怠遑书美文王之不暇食诚不能加今庙祀适阕而祈谷洁斋之事近在明日臣恐左右之心不欲屡动圣躬以为亲耕之礼可得而废臣闻先王制典借田有日司徒咸戒司空除坛先时五日有协风之应王即斋宫享醴载耒诚重之也自癸巳以来仍西北风甘泽不集寒凉尚结迎春东郊既不躬亲先农之礼所宜自勉以逆和气以致时风易曰君子自强不息斯其道也书奏帝从之
　　后汉书献帝本纪兴平元年二月丁亥帝耕于借田三国魏志武帝本纪建安十九年春正月始耕借田二十一年三月壬寅公亲耕借田
　　明帝本纪太和元年春二月辛未帝耕于借田
　　五年春正月帝耕于借田
　　晋书礼志魏氏虽天子耕借藩镇阙诸侯百亩之礼及武帝末有司奏古诸侯耕借百亩躬执耒以奉社稷宗庙以劝率农功今诸王临国宜依修耕耤之仪然竟未施行
　　武帝本纪泰始四年正月丁亥帝耕于借田
　　礼志泰始四年有司奏耕祠先农可令有司行事诏曰古之圣王躬耕帝借以供郊庙之粢盛且以训化天下近代以来耕耤止于数歩之中空有慕古之名曾无供祀训农之实而有百官车徒之费今循千亩之制当与羣公卿士躬稼穑之艰难以帅先天下主者详具其制下河南处田地于东郊之南洛水之北若无官田随宜便换而不得侵人也于是乘舆御木辂以耕以太牢祀先农自帝之后其事便废
　　武帝本纪泰始八年正月癸亥帝耕于借田十年正月辛亥帝耕于借田
　　哀帝本纪兴定二年二月癸卯帝亲耕于借田
　　舆服志金根车天下亲耕所乘也寘耒耜于轼上礼志江左元帝将修耕借尚书符问借田至尊应躬祠先农不贺循答汉仪无正有至尊亲自祭之文然周礼王者祭四望则毳冕祭社稷五祀则絺冕以此不为无亲祭之义也宜立两仪注贺循防所上仪注又未详允事竟不行后哀帝欲复行其典亦不能遂
　　宋书礼志宋文帝元嘉二十年太祖将亲耕以其乆废使何承天撰定仪注史学生山谦之己私鸠集因以奏闻乃下诏曰国以民为本民以食为天一夫辍耕饥者必及仓廪既实礼节以兴自顷在所贫耗家无宿积隂阳暂偏则人懐愁垫年或不稔而病乏比室诚由政德未孚以臻斯弊抑亦耕桑未广地利多遗宰守微化道之方氓庶忘勤分之义永言济明发载懐虽制令亟下终莫惩劝而坐望滋殖庸可致乎有司其班宣旧条务尽敦课逰食之徒咸令附业考覈勤惰行其诛赏劝察能殿严加黜陟古者从时脉土以训农功躬耕帝借敬供粢盛仰瞻前主思遵令典便可量处千亩考上元辰朕当亲帅百辟致礼郊甸庶防诚素奬被斯民于是斟酌众条造定图注先立春九日尚书宣摄内外各使随局从事司空大农京尹令尉度宫之辰地八里之外整制千亩开阡陌立先农坛于中阡西陌南御耕坛于中阡东陌北将耕宿设青幕于耕坛之上皇后帅六宫之人生种稑之种付借田令耕日太祝令以一太牢告祠先农如帝社仪孟春之月择上辛后吉亥日御乘耕根三葢车驾苍驷建青旗着通天冠青帻朝服青衮带佩苍玉蕃王以下至六百石皆衣青唯三台武卫不耕不改服章车驾出众事如郊庙之仪至借田侍中跪奏至尊降车临坛大司农跪奏先农已享请皇帝亲耕太史令赞曰皇帝亲耕三推三反于是羣臣以次耕王公五等开国诸侯五推五反孤卿大夫七推七反士九推九反借田令帅其属耕竟亩洒种即耰礼毕乃班下州郡县悉备其礼焉
　　二十一年春亲耕乃立先农坛于借田中阡西陌南髙四尺方二丈为四出陛陛广五尺外加埓去阡陌各二十丈车驾未到司空大司农帅太祝令及众执事质明以一太牢告祠祭器用祭社稷器祠毕班余胙于奉祠者旧典先农又常列于郊祭云
　　孝武帝本纪大明四年正月乙亥车驾躬耕借田明帝本纪泰始五年春正月癸亥车驾躬耕借田通典齐武帝永平中耕借田用丁亥使御史乘马车载耒耜从五辂
　　南齐书礼志武帝永明三年有司奏来年正月二十五日丁亥可祀先农即日舆驾亲耕宋元嘉大明以来竝用立春后亥日尚书令王俭以为亥日借田经记无文通下详议兼太学博士刘蔓议礼孟春之月立春迎春又于是月以元日祈谷又择元辰躬耕帝借卢植说礼通辰日日甲至癸也辰子至亥也郊天阳也故以日借田隂也故以辰隂礼卑后必居其末亥者辰之末故记称元辰法曰吉亥又据五行之说木生于亥以亥日祭先农又其义也太常丞何諲之议郑注云元辰葢郊后吉亥也亥水辰也凡在垦稼咸存洒润五行说十二辰为六合寅与亥合建寅月东耕取月建与日辰合也国子助教桑惠度议寻郑元以亥为吉辰者阳生于子元起于亥取阳之元以为生物亥又为水十月所建百谷赖兹沾润毕热也助教周山文议卢植云元善也郊天阳也故以日耤田隂也故以辰蔡邕月令章句解元辰云日干也辰支也有事于天用日有事于地用辰助教何佟之议少牢馈食礼云孝孙某来日丁亥用荐嵗事于皇祖伯某注云丁未必亥也直举一日以言之耳禘太庙礼日用丁亥若不丁亥则用已亥辛亥苟有亥可也郑又云必用丁已者取其令名自丁宁自变改皆为谨敬如此丁亥自是祭祀之日不専施于先农汉文用此日耕耤祠先农故后王相承用之非有别义殿中郎顾暠之议郑元称先郊后吉辰而不说必亥之由卢植明子亥为辰亦无常辰之证汉世躬耤肇发汉文诏云农天下之本其开借田斯乃草剏之令未睹亲载之吉也昭帝癸亥耕于钩盾弄田明帝癸亥耕下邳章帝乙亥耕定陶又辛亥耕懐魏之烈祖实书辛未不系一辰徴于两代矣推晋之革魏宋之因晋政是服膺康成非有异见者也班固序亥位云隂气应亡射该藏万物杂阳阂种且亥既水辰含育为性播厥取吉其在兹乎固序丑位云隂大旅助黄钟宣气而牙物序未位云隂气受任助蕤宾君主种物使长大茂盛是汉朝迭选魏室所迁酌旧用丑实兼有据参议奏用丁亥诏可
　　乐志永明四年借田诏骁骑将军江淹造借田歌淹制二章世祖口出付太乐歌之
　　祀先农迎送神升歌　羽銮从动金驾时逰教腾义镜乐缀礼修率先丹耦躬遵绿畴灵之圣之嵗殷泽柔
　　飨神歌辞　琼斚既饰绣簋以陈方爕嘉种永毓宵民
　　梁书武帝本纪天监十三年二月丁亥舆驾亲耕借田赦天下孝悌力田赐爵一级
　　册府元龟天监十六年二月辛亥亲耕借田
　　梁五礼借田仪注其田东去宫八里逺十六里为千亩天子耒耜一具公耒耜三具卿侯耒耜九具立方坛以祠先农
　　隋书礼仪志梁初借田依宋齐以正月用事不齐不祭天监十二年武帝以为启蛰而耕则在二月节内书云以殷仲春借田理在建卯于是改用二月又国语云王即齐宫与百官御事竝斋三日乃有沐浴祼享之事前代当以耕而不祭故缺此礼国语又云稷临之太史赞之则知耕耤应有先农神座兼有赞述耕防今耤田应散斋七日致斋三日兼于耕所设先农神座陈荐羞之礼赞辞如社稷法又曰齐代旧事耤田使御史乘马车载耒耜于五辂后礼云亲载耒耜措于参保介之御间则置所乘辂上若以今辂与古不同则宜升之次辂以明慎重而逺在余处于礼为乖且御史掌视尤为亲省今宜以侍中奉耒耜载于象辂以随木辂之后普通二年又移耤田于建康北岸筑兆域大小列种梨栢便殿及斋宫省如南北郊别有望耕台在坛东帝亲耕毕登此台以观公卿之推反又有祈年殿云
　　梁书武帝本纪普通四年二月乙亥躬耕借田
</div>
    <div class="pagination">
<a href="五礼通考_page192.html">上一页</a><span>...</span><a href="五礼通考_page188.html">188</a><a href="五礼通考_page189.html">189</a><a href="五礼通考_page190.html">190</a><a href="五礼通考_page191.html">191</a><a href="五礼通考_page192.html">192</a><span class="current-page">193</span><a href="五礼通考_page194.html">194</a><a href="五礼通考_page195.html">195</a><a href="五礼通考_page196.html">196</a><a href="五礼通考_page197.html">197</a><a href="五礼通考_page198.html">198</a><span>...</span><a href="五礼通考_page194.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
