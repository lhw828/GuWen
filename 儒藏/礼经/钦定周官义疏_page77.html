<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 77 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 77 页/共 118 页</h1>
    <div class="content">　　案委于朝谓得之他处者亦委于朝也或其物别有存贮则书而揭之亦于朝大者公之官收之以待求索也若鸡豚剑帯之细过时而不索则失者已弃置矣故使得者私之曰庶民私之者设士大夫得获亦不私而入于官也
　　凡士之治有期日国中一旬郊二旬野三旬都三月邦国期期内之治听期外不听【国期音基余并如字】
　　正义郑氏众曰期外不听若今时徒论决满三月不得乞鞫　贾氏公彦曰国中一旬据乡士郊二旬据遂士野三旬谓县士都三月谓方士云邦国期者应指讶士期外不听者所以省烦息讼也　王氏应电曰士民有不服者当于期内诉辨过期则不为之理郑氏锷曰或谓逾期而不听无乃不能使民伸其
　　枉乎不知事之抑而不直者彼固不能久安也若过期然后反覆其变诈或生于意外且证逮所及扰民必多此其所以不听与
　　案自此以下非朝士之専职乃乡士遂士县士方士讶士诸官之所同也以其诸官所同故附于朝士之后而毎节皆以凡起之士者自乡士以下诸士也士之治谓民间狱讼各诉于其士者也此期日与地官质人之治质剂同皆所以杜变诈而息事宁民也
　　凡有责者有判书以治则听【责侧卖反又如字下同注故书判为辨】正义郑氏康成曰判半分而合者郑司农云谓若今时词讼有劵书者为治之　郑氏锷曰小宰所谓听称责以傅别是也
　　凡民同货财者令以国灋行之犯令者刑罚之
　　案同货财即士师职所谓凶荒令民通财也天灾流行令民同货财以相济而以国灋行之为责其偿与息则富者乐于出财而民常不困矣犯令谓多取息与能偿而过期不偿者士师令之朝士又令之犯者加刑罚焉所以使出者无顾惜而贷者不敢负也存疑郑氏众曰同货财者谓合钱共贾者也以国灋行之司市为节以遣之　郑氏康成曰同货财者富人蓄积者多时收敛之乏时以国服之灋出之虽有腾跃其赢不得过此过此则罚之若今时加责取息坐臧
　　案合钱共贾者不必官为治之商贾皆以节行又不必合钱者而后有也富人买贱卖贵亦不可以通货财言国服为息之说尤为悠缪
　　凡属责者以其地傅而听其辞【属音烛或如字傅音附】
　　存疑郑氏康成曰属责转责使人归之而本主死亡归受之数相抵冒者也以其地之人相比近能为证者来乃受其辞为治之
　　案此谓身亡而亲属执傅别以责者盖或妻子耎弱或族属疏逺欺其不知故抵冒也若转责使人归之则必契约佐证而无从抵冒矣地傅谓傅别有土人佐证者小司徒听民讼所该者广独以其地附近之人正之不必有傅别故曰地比
　　凡盗贼军乡邑及家人杀之无罪
　　正义郑氏众曰若今时无故入人室宅庐舎上人车船其时格杀之无罪
　　案此节疑有脱文讹字大意谓军中乡邑有盗贼来刦窃其财物及家人者当时杀之则无罪也盖奸人起于仓卒不杀之则恐反为彼所杀伤故不可以擅杀罪之费誓曰无敢寇攘逾垣墙窃马牛诱臣妾此盗贼之在军者
　　凡报仇讐者书于士杀之无罪
　　正义郑氏康成曰谓同国不相辟者将报之必先言之于士　王氏安石曰已书于士而士得之则以刑而论其罪已书于士而士不得则罪不嫌于不眀故许之専杀也
　　案仇讐即在异国将往报之亦先言其情于本国之士士覈得其实而书之他日杀仇于异国则异国之士得考其实于本国而释其罪也
　　若邦凶荒札丧寇戎之故则令邦国都家县鄙虑刑贬【注故书虑为宪贬为窆】
　　正义郑氏康成曰虑谋也贬犹减也谓当图谋缓刑欧阳氏谦之曰虑刑贬只当是减省刑罚　刘氏
　　迎曰凶荒札丧寇戎之际法不寛减则民滋不安而盗贼之变起故令邦国都家县鄙议刑贬也先儒以减用为虑贬士官何与于减用哉
　　案贬谓刑从末减也札丧以札而死亡者众也盖荒札则比屋皆然乡邻族姻莫能相救其罪不至死而附于刑者或一人系狱举家不宁则无罪而死于荒札者多矣寇戎相逼不能守御则其祸更烈故或减其等或缓其期俟既定而后弊狱焉其曰虑者刑罪中有情不可恕者必详虑之非防行寛释也　惟呼趋且辟及禁慢朝举委朝之人民器物为朝士本职其余诸士听治之期收责同货之令御寇复讐之法荒札寇戎刑贬之虑乃刑章之凢非外朝之法故以附于朝士之末
　　司民掌登万民之数自生齿以上皆书于版辨其国中与其都鄙及其郊野异其男女嵗登下其死生
　　正义郑氏康成曰登上也男八月女七月而生齿版今户籍也下犹去也每嵗更着生去死　贾氏公彦曰国中据六乡在城中者都鄙据三等采地郊谓六乡之民在四郊者野谓六遂及四等公邑是徧畿内矣
　　案重民命司寇献数之本义也而大宰之制国用大计羣吏必据此为根柢以制财用则知其都数足矣以攷吏治则疆邑区分殷耗各殊辨之不可以不悉也必异其男女者九州土风别异所生男女或相倍半知其数则所以作其配偶任以作业者政教必有调剂【如多男之地则课以耕牧多女之地则导以蚕绩之类】故三年大比内史则据之以赞大宰攷吏治司防则据之以赞大宰制国用而职方氏所以具知九州男女多寡之数亦由积年较比而得其详也
　　及三年大比以万民之数诏司寇司寇及孟冬祀司民之日献其数于王王拜受之登于天府内史司防冢宰贰之以賛王治【比必里反防古外反】
　　正义郑氏康成曰賛佐也三官以贰佐王治者当以民多少黜陟主民之吏【郑氏锷曰民者王所当治民有登耗则为公卿大臣者当据是数佐王以治之使其繁庶而已故曰以賛王治】　贾氏公彦曰内史掌八柄司防掌天下大计宰贰王治事故皆贰民数以賛王治　王氏安石曰小司寇职王受民数以图国用而此言以賛王治盖生齿不蕃以王无陪无卿政敎不修所以治官治民者多失其道非特为贫故也通论易氏祓曰小司寇于每嵗祀司民献每嵗之常数此则于大比之嵗以民数诏司寇故司寇于祀司民之日而献三嵗之总数
　　案王拜受者一则贤能之书一则万民之数盖国非民不立民非贤不治民为万物之灵而贤能尤万民之秀王所受于天地祖宗者莫重于此故拜而登于天府　小司寇职曰内史司防宰贰之以制国用者以民数之殷耗而制国用之多少也此职曰以赞王治者以民数之殷耗而攷政治之得失也　汉文帝一嵗断狱数百而武帝时乃数万周公置司民于秋官而献民数以司寇使王知生齿不可耗于刑杀而使民逺罪宜有道也
　　余论徐氏干曰治平在庶功兴庶功兴在事役均事役均在民数周民数周为国之本先王周知万民众寡之数则勤隋者可闻故周礼司寇献民数于王王拜受之登于天府其重如此是以制乡遂之法维持其民而为之纲目使其邻比相保受赏罚相延及故出入存亡臧否逆顺可得而知也后世之为政也户口漏于版图夫家脱于聨伍避役逋逃者有之奸心并生伪端并作严刑峻令不能救也　又曰人数者庶事之所自出也莫不取正焉以分田里以令贡赋以制禄食以作军旅国以建典家以立度五礼用修五刑用措其惟民数乎
　　司刑掌五刑之灋以丽万民之罪墨罪五百劓罪五百宫罪五百刖罪五百杀罪五百【劓鱼器反刖音月】
　　正义郑氏康成曰墨黥也先刻其面以墨窒之劓截其鼻也今东西夷或以墨劓为俗古刑人逃亡者之世类与宫者丈夫则割其势女子闭于宫中若今宦男女也刖断足也周改膑作刖杀死刑也书传曰决闗梁逾城郭而畧盗者其刑膑男女不以义交者其刑宫触易君命革舆服制度奸轨盗攘伤人者其刑劓非事而事之出入不以道义而诵不祥之辞者其刑墨降畔寇贼刦畧夺攘挢防者其刑死此工千五百罪之目畧也其刑书则亡夏刑大辟二百膑辟三百宫辟五百劓墨各千【贾疏此据吕刑而言吕刑剕辟五百宫辟三百今此云膑辟三百宫辟五百转写者误当以吕刑为正】周则变焉所谓刑罚世轻世重者也　王氏昭禹曰五刑之序皆自轻入重案罪之重至大辟而止矣惟盗贼则不止于杀而奴其妻子惟七十与未龀者不为奴故别见于司厉而不列于司刑以示盗贼而外更无从坐之法也盖非耄与悼任其天属为邪恶而不能匡其将入于盗贼也不以告于邻里使收教于圜土而共私其奸利则罪固宜有所分矣
　　余论朱子曰汉文帝除肉刑后世之五刑降死一等则流徒杖笞而已生刑死刑轻重相悬不能使民无犯善乎胡仁仲之言曰生刑轻则易犯是教民以无耻也死刑重则难悔是絶民自新之路也生刑死刑轻重不相悬庶防民知所避而风化兴矣　刑虽非先王所恃以为治然眀刑弼教禁民为非则所谓伤肌肤以惩恶者亦既竭心思而继之以不忍人之政之一端也今徒流之法既不足以止穿窬淫放之奸而其过于重者则又有不当死而死如强暴赃满之类者苟采陈羣之议一以宫剕之辟当之则虽残其支体而实全其躯命且絶其为乱之本而使后无以肆焉岂不仰合先王之意而下适当世之宜哉　王氏应麟曰崔浩序汉律文帝除肉刑而宫不易尚书正义隋开皇之初始除宫刑案通鉴西魏大统十三年三月除宫刑非自隋始也
　　若司寇断狱弊讼则以五刑之灋诏刑罚而以辨罪之轻重
　　正义郑氏康成曰诏刑罚者处其所应不如今律家所署法　贾氏公彦曰刑罚并言刑疑则入罚故也
　　司刺掌三刺三宥三赦之灋以賛司寇听狱讼
　　正义郑氏康成曰刺杀也讯而有罪则杀之宥寛也赦舎也
　　案宥谓流放尚书流宥五刑春秋传郑放游楚于吴子产曰宥女以逺是也春秋刺公子偃小司寇听民之所刺宥皆以刺为杀
　　存疑易氏祓曰刺者刺取人情之当否而后加以刑杀也
　　壹刺曰讯羣臣再刺曰讯羣吏三刺曰讯万民
　　正义贾氏公彦曰此三刺之事所施谓断狱弊讼之时先羣臣次羣吏后万民先尊后卑之义
　　案三刺盖以情罪之可疑及羣士司刑所议之不齐者讯也羣儒多谓讯之而皆曰可杀则杀之否则释之非也以万民为本参以羣臣羣吏之说而折以情理之中或从其多或从其少不必羣臣羣吏万民皆同辞也下经云然后刑杀则三刺固有减杀而刑者矣
　　壹宥曰不识再宥曰过失三宥曰遗忘
　　正义郑氏康成曰识审也不审若今仇讐当报甲见乙诚以为甲而杀之者过失若举刃欲砍伐而轶中人者遗忘若间帷薄忘有在焉而以兵矢投射之【案注举此以为类耳可宥者多小过杀人而宥不过间一有之】　王氏应电曰三者皆非故犯也随其罪之大小而宥以寛之
　　壹赦曰幼弱再赦曰老族三赦曰憃愚【旄本又作耄莫报反憃书雍反又禇用反】
　　正义郑氏众曰幼弱老旄若今时律令年未满八嵗八十已上非手杀人他皆不坐　郑氏康成曰憃愚生而痴騃童昏者　王氏应电曰三者皆可矜也则赦而免之若记所谓悼与耄虽有罪不加刑是也案幼弱老旄身犯者固有之亦有连坐而恶非已作者如司厉所谓七十及未龀者是也憃愚则懵然无知或为奸人盗贼所诳诱指使情本可矝舜典所谓灾肆赦易所谓赦过皆此类耳管夷吾以赦为奔马之委辔盖自周有乱政五刑皆赎诸侯放肆徇私从欲纵奸宄以贼无辠故极言其害而秦汉以后识治体者皆以赦为戒也
　　余论马氏端临曰案唐虞三代之所谓赦者或以其情之可矜或以其事之可疑然后赦之盖临时随事而为之斟酌所谓议事以制者也至后世乃有大赦之法不问情之浅深罪之轻重凡有犯在赦前者则杀人者不死伤人者不刑盗贼奸宄不诘于是赦遂为偏枯之物长奸之门矣
　　以此三灋者求民情断民中而施上服下服之罪然后刑杀
　　正义王氏应电曰司刺専掌此三灋求万民之情断狱讼之中定其当服上刑当服下刑务使之输情服辠然后刑杀　金氏瑶曰断狱求中三刺备矣三宥三赦皆三刺中所有事盖讯而得其不识过失遗忘之情则以情用法而寛其罪讯而得其幼弱老旄憃愚之实则直赦之而已苟无可解免则彼之所犯彼自取之我固不得屈法以行私彼亦不得讐法而生怨矣
　　案三刺所以求民情也三宥三赦亦曰以求民情者求其情而不在可宥可赦之列然后罪无所疑而中可断刑可施也　求民情求所犯之情也断民中则于羣臣羣吏万民所复之参差不齐者而断以理之中即中庸所谓执两端而用中也
　　通论王氏应电曰有情眞罪当者则加以五刑在虞书为象以典刑周礼以五刑之灋丽万民之罪吕刑五辞简孚正于五刑是也过者则在所当宥虞书流宥五刑周礼分为不识过失遗忘三者吕刑则正于五罚使出财以赎之是也灾则在所当赦虞书灾肆赦周礼分为老幼憃愚三者吕刑五刑之疑有赦五罚之疑有赦是也经之所言无不合
　　司约掌邦国及万民之约剂【剂子随反下同】
　　正义郑氏康成曰剂谓劵书【郑氏锷曰剂如质剂之剂两书一札同而别之】王氏应电曰约者有事相期剂则载其所约之词
　　也凡有约必有剂故大史职与此经皆以约剂并称
　　治神之约为上
　　正义郑氏康成曰治者理其相抵冐上下之差也神约谓命祀郊社羣望及所祖宗也防子不祀祝融楚人伐之　易氏祓曰宗庙有位山川有域有社稷之壝有五祀之次所以事神者不待约矣至于非其所祀而命之祀则书其所命者以为约若鲁用郊禘是也
　　治民之约次之
　　正义郑氏康成曰民约谓征税迁移仇讐既和若怀宗九姓在晋殷民六族七族在鲁衞皆是也
　　治地之约次之
　　正义郑氏康成曰地约谓经界所至田莱之比也王氏安石曰若衞取于有阎之土以共王职取于相之东土以防王之东搜之属是也
　　治功之约次之
　　正义郑氏康成曰功约谓王功国功之属赏爵所及也　刘氏迎曰功约则铭誓带砺之属　王氏与之曰如勲在王室蔵于盟府是也　黄氏度曰功约水土之功郑下文注讼约引春秋将城成周宋仲防不受功即此功也今民闲受沟洫桥梁先后大小之差亦有约以为据
　　案注说正也黄氏度亦可备一义
　　治器之约次之
　　正义郑氏康成曰器约谓礼乐吉凶车服所得用也王氏安石曰若鲁得用四代服器之属
　　治摰之约次之
　　正义郑氏康成曰摰约谓玉帛禽鸟相与往来也王氏安石曰摰约谓若公孙黒使强委禽之属总论郑氏康成曰此六约者诸侯已下至于民皆有焉
　　凡大约剂书于宗彜小约剂书于丹圗
　　正义郑氏康成曰大约剂邦国约也小约剂万民约也丹图未闻或雕器簠簋之属有图象者与春秋传曰斐豹隶也着于丹书今俗语有铁劵丹书岂此旧典之遗言
　　存疑郑氏康成曰大约剂书于宗庙之六彜欲神监焉
　　案此经所谓宗彜与尚书异盖宗庙之典册也约剂至众非六彛所能备载且有讼者则辟蔵数啓宗庙而视祭器非义所安也其义与鼎之有铭异铭祖考之功德于祭器宜也邦国万民之约剂而书于天子之祭器何义乎况祭器有定数而约剂日增将因约剂而别增祭器乎其不可通明矣丹图如春秋传着于丹书之类亦册籍也
　　若有讼者则珥而辟藏其不信者服墨刑【蔵才浪反下同】正义郑氏康成曰讼讼约若宋仲防薛宰者也【贾疏定元年防于狄泉左传】辟蔵开府视约书不信不如约也珥读曰衈谓杀鸡取血衅其户【贾疏杂记割鸡当门珥于屋下此言珥故知用鸡也　王氏安石曰珥而辟蔵重其事】
　　若大乱则六官辟藏其不信者杀【辟音辟】
　　正义郑氏康成曰大乱谓僣约若吴楚之君【贾疏僣称王】晋文公请隧以者【贾疏僖二十五年左传】六官辟藏眀罪大也六官初受盟约之贰
　　司盟掌盟载之灋
　　正义郑氏康成曰载盟辞也盟者书其辞于策杀牲取血坎其牲加书于上而埋之谓之载书春秋传曰宋寺人恵墙伊戾坎用牲加书为世子痤与楚客盟【贾疏襄二十六年左传】
　　案盟者载其所要之辞于策谓之载书
　　凡邦国有疑防同则掌其盟约之载及其礼仪北面诏明神既盟则贰之
　　正义郑氏康成曰有疑不协也明神神之明察者谓日月山川也觐礼加方明于坛上所以依之也【贾疏案觐礼方明者木也方四尺设六色又云设六玉上圭下璧南方璋西方琥北方璜东方圭注云六色象其神六玉以礼之设玉者刻其木而着之】诏之者读其载书以告之也贰之者冩副当以授六官　郑氏锷曰此谓合诸侯而盟盖将有所作为未知其心之同否故与之要言于天神　王氏应电曰春秋传盟于亳北载书曰或闲兹命司慎司盟名山名川羣神羣祀先王先公七姓十二国之祖明神殛之　易氏祓曰盟而加之以约谓之盟约之载　欧阳氏谦之曰盟之礼仪即朿牲载书防血戎右賛牛耳桃茢玉府共珠槃玉敦之事案贰在司盟故云载在盟府其正则与牲俱埋矣王氏昭禹谓其正则蔵于天府非也天府与此职并无此文安得以臆揣乎
　　盟万民之犯命者诅其不信者亦如之【诅侧虑反】
　　正义郑氏康成曰盟诅者欲相与共恶之也犯命犯君教令也不信违约者也春秋传曰臧纥犯门斩闗以出乃盟臧氏【贾疏襄二十三年】又曰郑伯使卒出豭行出犬鸡以诅射颍考叔者【贾疏隐十一年】　贾氏公彦曰盟者盟将来诅者诅往过　王氏志长曰盟者恐负约而盟于神期其久要也诅者已负约而诅于神令其必祸也　王氏应电曰盟重于约而诅又在盟约之后案万民犯命必国之大事如甯武子宛濮之盟以国人多直元咺而贰于衞侯子产请焚载书以安反侧也诅其不信者则事微而人亦无多
　　凡民之有约剂者其贰在司盟
　　正义郑氏康成曰贰之者检其自相违约也　贾氏公彦曰此谓司约副写一通来入司盟【郑氏锷曰民之有约剂书于丹图司约掌之此则蔵其贰以傋遗失】
　　有狱讼者则使之盟诅
　　正义郑氏康成曰使盟诅者不信则不敢听此盟诅所以省狱讼　黄氏度曰狱讼覆情匿诈无质证不可推究者多矣株连则恐其枉故为盟诅以止之诗苏公刺暴公之诗曰出此三物以诅尔斯是盖去古未逺以盟诅为惧也
　　案司约辟藏不信者服墨刑而此则使之盟诅何也司约所谓不信者所讼与约剂不符者也其或歴年久逺情事别有变诈而约剂难冯则使要言于神以惧之又使其地域之众庶共牲与酒脯则或有知其实而相质证者且使为变诈者惧不见直于乡里而他日不相保受也
　　凡盟诅各以其地域之众庶共其牲而致焉既盟则为司盟共祈酒脯【为于伪反】
　　正义郑氏康成曰使其邑闾出牲而来盟已又使出酒脯司盟为之祈明神使不信者必凶　郑氏锷曰既使众庶共质之邻里共牲之人必有能诘责之者彼将知愧而自悔也
　　职金掌凡金玉锡石丹青之戒令
　　正义郑氏康成曰青空青也【郑氏锷曰荀卿言南海则有曾青丹于注云曾青铜之精可绘画者所谓青殆此类耳】　贾氏公彦曰地官丱人主取此官主蔵　郑氏锷曰戒令者物不苟取入必以时
　　受其入征者辨其物之恶与其数量楬而玺之入其金锡于为兵器之府入其玉石丹青于守藏之府【楬音竭玺思倚反】
　　正义郑氏众曰受其入征者谓主受采金玉锡石丹青者之租税也【贾疏案山虞泽虞等出税者皆以当邦赋谷税不虚取也】楬而玺之者楬书其数量以着其物也玺者印也既楬书揃其数量又以印封之【贾疏楬即今之版书揃即今录记文书谓以版记録其多少善恶为后易分别也】　郑氏康成曰为兵器者攻金之工也守藏者玉府内府也【贾疏案玉府职掌王之金玉玩好兵器内府职凡四方之金玉入焉故知此二府守藏】　郑氏锷曰受其入则取官所自采者受其征则取诸民而官所税赋者　王氏应电曰楬表其上复玺以封之既不使混杂吏亦不得侵没
　　入其要
　　正义郑氏康成曰要凡数也入之于大府【贾疏职金既知量数録要簿入于大府】
　　掌受士之金罚货罚入于司兵
　　正义郑氏康成曰给治兵及工直也货泉贝也罚罚赎也书曰金作赎刑　贾氏公彦曰货罚者出罚之家时或无金即出货以当金直　项氏安世曰金罚货罚皆士官掌之士入于职金职金入于司兵　易氏祓曰入于司兵即槀人职所谓受财于职金以赍其工者是也
　　案所受入征之金锡入于为兵器之府者铸造之用多非入征不能充金罚货罚则入于司兵者缮修之赍少则罚金与货可给也既以金罚货罚入于司兵而槀人不受财于司兵何也五兵五盾之缮修自当受赍于职金司弓矢别职而不属于司兵则直受于职金可也观职金所受曰金罚则知钧金之入不直然后罚之直则仍反之其人
　　通论王氏应电曰金罚货罚并入于司兵者辜累之物不以入经用与司厉职以盗贼之任器货贿入于司兵者同义
　　旅于上帝则共其金版飨诸侯亦如之
　　正义郑氏康成曰鉼金谓之版此版所施未闻案汲冢周书大聚篇武王闻周公之言乃召昆吾冶而铭之金版以类相推岂国有大事旅于上帝其罪己惩艾之辞亦镂于金版与此虽周未伪书而称用金版以镌铭或于古有传飨诸侯无所用金版此句盖衍文
　　凡国有大故而用金石则掌其令
</div>
    <div class="pagination">
<a href="钦定周官义疏_page76.html">上一页</a><span>...</span><a href="钦定周官义疏_page72.html">72</a><a href="钦定周官义疏_page73.html">73</a><a href="钦定周官义疏_page74.html">74</a><a href="钦定周官义疏_page75.html">75</a><a href="钦定周官义疏_page76.html">76</a><span class="current-page">77</span><a href="钦定周官义疏_page78.html">78</a><a href="钦定周官义疏_page79.html">79</a><a href="钦定周官义疏_page80.html">80</a><a href="钦定周官义疏_page81.html">81</a><a href="钦定周官义疏_page82.html">82</a><span>...</span><a href="钦定周官义疏_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
