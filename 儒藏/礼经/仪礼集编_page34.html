<!DOCTYPE html>
<html>
<head>
    <meta charset="UTF-8">
    <title>仪礼集编 - 第 34 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 34 页/共 159 页</h1>
    <div class="content">　　司马适堂西袒执弓由其位南进与司射交于阶前相左升自西阶钩楹自右物之后立于物间西南面揖弓命取矢
　　注曰揖推之也
　　敖氏曰揖弓继西南面而言是弓亦西南乡矣葢以获者与弟子皆在西南故也
　　世佐案揖弓与扬弓相变扬者举之向上也揖者推之向外也论语曰上如揖葢扬则髙而揖则平与敖以揖为推而下之非命取矢者命取向诱射及三耦射之矢以加于楅也
　　获者执旌许诺声不絶以旌负侯而俟
　　注曰俟弟子取矢以旌指教之
　　敖氏曰获者许诺者取矢之事已主之也获者审于视矢虽不亲取而主其事
　　司马出于左物之南还其后降自西阶遂适堂前北面立于所设楅之南命弟子设楅
　　注曰楅犹幅也所以承笴齐矢者
　　疏曰训楅为幅者义取若布帛有边幅整齐之意朱子曰注脱齐字据疏文补之
　　敖氏曰司马立于所设楅之南示弟子以设处也凡言所设某者皆谓器之未设者也
　　乃设楅于中庭南当洗东肆
　　注曰东肆统于賔
　　防曰大射云小臣师设楅司马正东面以弓为毕郑注云毕所以教助执事者眀此亦然下记云楅长如笴博三寸厚寸有半龙首郑注云两端为龙首若然则有首无尾而言西上者应有刻饰记之为首尾也敖氏曰中庭东西节也东肆龙首在西也司马不以弓为毕者辟大射也
　　世佐案中庭两阶之间也南当洗亦南北以堂深也东肆向东陈之首在西也郝氏谓设楅当中庭之南东与洗并前后两首南北直设殊谬
　　司马由司射之南退释弓于堂西袭反位
　　敖氏曰司马所由者亦其位南也是时司射在其位之北故以司射为节
　　弟子取矢北面坐委于楅北括乃退司马袭进当楅南北面坐左右抚矢而乘之
　　注曰抚拊之也就委矢左右手抚而四四数分之也上既言袭矣复言之者嫌有事即袒也凡事升堂乃袒
　　疏曰若司射不问堂上堂下有事即袒
　　世佐案委加矢于楅上也北括则于楅为横也楅之东西设也于兹益信
　　若矢不备则司马又袒执弓如初升命曰取矢不索注曰索犹尽也
　　敖氏曰此自适堂西以至揖弓皆如初也
　　郝氏曰矢不备有遗也三耦二十四矢乃备
　　弟子自西方应曰诺乃复求矢加于楅
　　注曰向获者许诺至此弟子曰诺事同互相眀敖氏曰弟子已应即往取矢司马乃降由司射之南执弓反位如初弟子既加矢于楅司马进抚之如初此经文畧也
　　右取矢加于楅
　　司射倚扑于阶西升请射于賔如初賔许诺
　　敖氏曰此请射请三耦之外皆射也其辞亦曰有司请射耳
　　张氏曰自此至释获者少西辟荐反位言賔主大夫众賔耦射释获升饮之仪射之第二番也司射请射比耦三耦取矢于楅众耦受弓矢序立乃设中为释获之射三耦射賔主人射大夫射众賔射司马取矢乘矢司射视释获者数获设丰饮不胜者献获者献释获者凡十三节
　　右再请射
　　賔主人大夫若皆与射则遂吿于賔适阼阶上告于主人主人与賔为耦
　　注曰言若者或射或否在时欲耳吿賔曰主人御于子告主人曰子与賔射
　　敖氏曰賔若不与射则不吿主人与賔为耦礼也假令或有一人不欲射则阙此一耦葢不可与余人为耦故尔告于主人亦北面
　　遂吿于大夫大夫虽众皆与士为耦以耦吿于大夫曰某御于子
　　注曰大夫皆与士耦谦也来观礼同爵自相与耦则嫌自尊别也大夫为下射而云御于子尊大夫也士谓众賔之在下者及羣士来观礼者也礼一命已下齿于乡里
　　敖氏曰大夫宜与众賔长为耦若众则以防而为之不足乃及于堂下者焉
　　郝氏曰主人耦賔尊賔为上射也大夫耦士以贵下贱也
　　世佐案士谓命士来观礼者非众賔也敖云众賔长亦非然观此注所言则士之来观礼者亦与众賔齿可见矣读乡饮酒礼者亦当参考也
　　西阶上北面作众賔射
　　世佐案众賔谓堂上三賔也
　　司射降搢扑由司马之南适堂西立比众耦
　　注曰众耦大夫耦及众賔也命大夫之耦曰子与某子射其命众耦如三耦
　　敖氏曰立比众耦谓立于此为比众耦耳比之之事俟众賔降而后为之
　　世佐案是时众耦犹未比也先言之者眀司射立此之意耳经中此例间有之如乡饮酒及此篇献宾礼皆云南面坐奠爵于篚下盥洗亦非谓遽已洗也敖说是此注若移于下经司射乃比众耦之下则得矣
　　众賔将与射者皆降由司马之南适堂西继三耦而立东上大夫之耦为上
　　敖氏曰云将与则或有不与者矣记曰众賔不与射者不降是也降者适堂西而堂下之众賔皆从之不言者可知也继三耦而立居其西也众賔之立以齿则大夫之耦为上可知乃着之者嫌其不与耦并立则或变于有耦者也
　　若有东面者则北上
　　敖氏曰谓众賔若多堂西南面之位不足以尽之则当东面于西壁而北上也言若有者见堂下之士多寡无定数也
　　賔主人与大夫皆未降
　　注曰言未降者见其志在射
　　敖氏曰尊者事至乃降也
　　郝氏曰郑谓賔主人大夫未降志在射非也众賔欲射者孰不志在射未降者为志则降者为无志乎世佐案注意葢曰经不言不降而言未降者见其志在于射俟三耦卒射乃降也此于义未为失疏家不晓而为之说曰言志射者以其射在堂上故也郝氏遂从而诋之其诬郑公也实甚故特为白之大射仪云诸公卿皆未降郑注亦云言未降者见其志在射疏云言未者后当降故云未若终不射不得言未则得注意矣
　　司射乃比众耦辩
　　敖氏曰乃者言其方有事也是时众賔皆已立于司射之北若西然后可比之云辩者为下节也
　　遂命三耦拾取矢司射反位
　　注曰反位者俟其袒决遂来
　　郝氏曰始诱射三耦与司射共矢二十八个是三耦余一乘也皆收委于楅故就楅取之拾取上射取一下射取一彼此更迭至四也
　　右比众耦
　　三耦拾取矢皆袒决遂执弓进立于司马之西南注曰必袒决遂者明将有射事
　　疏曰案上司射位在中西南司马位在司射南今立于司马之西南亦东面北上也
　　朱子曰此拾取矢字疑衍
　　敖氏曰唯云执弓是亦不挟也亦变于大射者与此所立者即其故位更以司马为节近故尔向者司马未在此故以司射为节
　　世佐案于此言拾取矢者眀其袒决遂执弓拟为此事耳即上文司射立比众耦之例也朱子疑是衍文愚不敢信
　　司射作上耦取矢司射反位
　　注曰作之者还当上耦如作射
　　疏曰案上文司射作射之时左还当上耦西面作上耦射今作取矢亦如之
　　上耦揖进当楅北面揖及楅揖
　　注曰当楅楅正南之东西
　　敖氏曰当楅北面揖者当楅南则折而北行故北面揖也及楅揖者为上下射将折而西东也
　　张氏曰上耦发位东行时一南一北并行及至楅南北面向楅亦一东一西相并也
　　姜氏曰及楅揖不言面者下賔主人及楅揖注所谓当楅之东西主西面賔东面相揖也前后互推之可见
　　世佐案及楅揖谓及楅之东西而揖也姜说得之下云上射东面下射西面即谓此揖之时也经文句法倒耳敖云为上下射将折而西东非
　　上射东面下射西面
　　敖氏曰上射在西下射在东如其物之位也
　　上射揖进坐横弓郤手自弓下取一个兼诸弣顺羽且兴执而左还退反位东面揖
　　注曰横弓者南踣弓也郤手由弓下取矢者以左手在弓表右手从里取之便也兼并矢于弣当顺羽既又当执也顺羽者手放而下备不整理也不言毋周在阼非君周可也
　　疏曰云南踣弓也者覆左手以执弓郤右手以取矢便也表弓背也覆手以执背故云左手在弓表云右手从里取之便也者覆手在表执弓右手郤在里取矢故云便也大射云左还毋周反面揖郑注云左还反其位毋周右还而反东面也君在阼还周下射将背之此直云左还反位不言毋周明周可也
　　朱子曰燕礼云司正右还疏云以右手向外者以奠觯处为内而言也乡射云三耦左还疏云以左手向外者以所立处为内而言也大射云毋周者既以左手向外绕其所立之处及至将匝之时乃复以右手向外而转身也乡射注云周可也则以左手向外绕其所立之处以至于匝乃不复以右手向外而即便转身也燕礼则右还而未至于匝故不言周与不周也
　　敖氏曰进坐不言北面可知也下放此矢南乡人于楅南北面取之便也横弓踣弓也此横弓覆手也坐而横弓亦便也覆手横之以上端乡下射敬之也弓下弣之下也兼诸弣明左手并执矢也凡执弓者左执弣兼矢于弣即顺羽兴则是横弓者唯取矢之时则然也执弓者言不挟也左还者以左体向右而还也于楅前必左还者以楅东肆宜顺之反位不言毋周是亦左还也此与顺羽且兴皆变于大射云世佐案此揖进谓自其楅西东面之位揖进就楅也此时上射仍东面于楅西取矢敖云于楅南北面取之非也取矢必坐者以楅卑故也以下记楅制考之则其不髙大可见矣横弓注云南踣弓是也盖东西向者以南北为横郤仰也手右手也弓下弓之下也东面坐而南踣弓则执弓之手必覆覆者手在弓背之上而向下也左手覆弓上执之而仰右手自弓下取矢两手相对为便也经言右手之郤则左手之覆可知言右手自弓下则左手在弓上亦可知此立言之法也注大意已得而以表里字易经上下字尚未妥取一个者取一矢于楅上也矢加楅上北括非揷楅中郝云取楅中矢非兼并也弣弓把也并矢于左手弓把间而以右手顺其羽且兴者疏云谓顺羽之时则兴也顺羽之说注得之郝云矢羽在北右手仰取矢身左转向南羽顺在北非执亦右手也左还向左而还也敖云以左体向右而还非反位反其楅西东面之位也复云东面者嫌其因左还而变也葢东面者以北为左左还则面北矣于是遂西转南向至其故处而仍东面焉此则左还而周也与大射异者大射威仪多此则惟取其便故也注在阼非君之说似迂此节仪文繁缛而经义简奥说者互有得失故详解之俾后之读者易晓云
　　下射进坐横弓覆手自弓上取一个兴其他如上射注曰覆手由弓上取矢者以左手在弓里右手从表取之亦便
　　朱子曰上文东向覆手南踣弓则向身此云西向郤手南踣弓则向外
　　敖氏曰此横弓郤手也郤手横之亦以上端乡上射也人北乡弓东西乡于人于弓皆为横也弓上弣之上也凡覆手郤手而横弓其皆乡身与他谓兼诸弣而下也唯西面揖异尔
　　世佐案下射进谓自其楅东西面之位而进也不云揖者文省耳坐西面坐也横弓亦南踣弓也西面坐而南踣弓则执弓之手自仰矣仰手执弓者手在弓下而向上也执弓之手既仰则取矢之手不得不覆亦取其便也弓上弓之上也他谓兼诸弣以下是也所异者位面耳西面者以南为左则其左还之法正与上射相反也又案朱子向身向外之说即自注中手在弓表弓里悟来今不从者葢以郤手与覆手相对郤手取矢则执弓之手必覆覆手取矢则执弓之手必郤若谓上射横弓之法手在弓表而向身是左手未全覆也谓下射横弓之法手在弓里而向外是左手未全郤也与经文覆郤相对之意未合愚故不敢弃经而任传也敖云凡覆手郤手而横弓其皆向身亦非又案诸儒之説唯郝氏防为谬戾至云郤手覆手虚文多而实意少强世而行其失也劳夫礼者所以固人肌肤之防筋骸之束虽劳何害况此郤覆之仪皆因乎势之所必然而无所强也圣人岂有一毫造作于其间哉注中二便字最得经意郝于楅之制度陈设及上下射之位面俱未之究而譊譊焉訾圣人之礼之失其为经害也甚矣予故不可以不辨
　　既拾取乘矢揖皆左还南面揖
　　敖氏曰不梱矢不兼挟皆左还亦变于大射
　　皆少进当楅南皆左还北面搢三挟一个
　　注曰楅南乡当楅之位
　　张氏曰拾取乘矢更逓而取各得四矢也楅南前者进时北面揖之位也今退至此皆左还北面搢三矢而挟一矢
　　世佐案进谓各自其楅东西之位而南行也当楅南将折而西矣故以是为搢挟之节也敖云进谓东西行而相近也当楅南向及楅之位皆非
　　揖皆左还上射于右
　　注曰上射转居右便其反位也下射左还少南行乃西面
　　敖氏曰上射固居右矣复言之者嫌或当如卒射而退转居左也凡毎耦既射若既取矢而退者其曲折皆与进时同
　　张氏曰搢挟已而揖皆左还西面并行前者进时上射在北是在左今仍在北是于右取其反位北上为便也
　　与进者相左相揖反位
　　注曰相左者由进者之北
　　敖氏曰此惟云相左而不着所交之处者以其东西相过可知也相揖者亦以事同也
　　张氏曰进者自南东行反位者自北西行故得相左世佐案位司马西南之位
　　三耦拾取矢亦如之后者遂取诱射之矢兼乗矢而取之以授有司于西方而后反位
　　注曰取诱射之矢挟五个
</div>
    <div class="pagination">
<a href="仪礼集编_page33.html">上一页</a><span>...</span><a href="仪礼集编_page29.html">29</a><a href="仪礼集编_page30.html">30</a><a href="仪礼集编_page31.html">31</a><a href="仪礼集编_page32.html">32</a><a href="仪礼集编_page33.html">33</a><span class="current-page">34</span><a href="仪礼集编_page35.html">35</a><a href="仪礼集编_page36.html">36</a><a href="仪礼集编_page37.html">37</a><a href="仪礼集编_page38.html">38</a><a href="仪礼集编_page39.html">39</a><span>...</span><a href="仪礼集编_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
