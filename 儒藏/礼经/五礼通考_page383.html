<!DOCTYPE html>
<html>
<head>
    <meta charset="UTF-8">
    <title>五礼通考 - 第 383 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 383 页/共 431 页</h1>
    <div class="content">　　右軷
　　周礼春官大祝大师国将有事于四望则前祝【疏有事于四望谓军行所过山川造祭乃过大祝先告王后临也】
　　肆师封于大神祭兵于山川则为位
　　【郑氏锷曰封者累土増髙非山川之大神则无累土为坛以封崇之礼兵之所在必増髙以祭之非顿兵之山川则无祭兵之所在则宜有祭此非常祭故皆为之位】
　　书武成告于皇天后土所过名山大川【传谓伐纣之时名山华岳大川河疏自周适商路过河华故知所过名山华岳大川河也周礼大祝云王过大山川则用事焉郑云用事用祭事行告也】
　　【真氏徳秀曰王者之师代天致罚非其人得罪于天天理所不容人情所不堪必不轻易以动众也其始也必以其人所积之恶所犯之罪以告于皇天后土军旅所至之地所经过之山川皆必致吾所以兴师及彼不可不讨之意以告于神明苟揆之理反诸身而有一毫利己之私一念忿人之意不合于天不顺于人决不敢轻举焉孟子曰征者正也己必正而后可以正人未有己不正而能正人者也不正之事告之人且不可况神乎神所不可间者人决不可为也一己为之且不可况役使千万人而为之乎】
　　唐开元礼皇帝亲征及巡狩告所过山川前一日诸告官俱清斋于告所执事者先脩除告所又为瘗埳当神座之南如常大官令备牢馔【岳镇海渎用大牢中山川用少牢小山川用特牲若行速即用酒脯】告日郊社丞布神座席于告所近北南向设酒罇于神座之左面右设洗于酒罇东南北向其执罇者位如常奉礼设告官位于罍洗东南西向执事者位于其后北上设奉礼位于告官西南东向赞者二人在南少退所司实罇罍爼豆太祝实币篚斋郎取豆血【币帛以丈八尺各随方色】奉礼帅赞者先入就位执罇罍篚幂者次入就位谒者引告官以下次入就位立定奉礼曰再拜赞者承传告官以下皆再拜谒者进告官之左白有司谨具请行事退复位奉礼曰再拜告官以下皆再拜太祝以币授告官告官受币谒者引告官诣神座前北面跪奠币俛伏兴少退再拜告官复位大官丞引馔入太祝迎引设于神座前大官丞以下还本位谒者引告官诣罍洗盥手洗爵讫引告官诣酒罇所执罇者举羃告官酌酒跪进奠于神座俛伏兴少退北向立太祝持版进于神座之右东面跪读祝文【祝文临时撰】讫兴告官再拜太祝进跪奠版于神座俛伏兴还罇所太祝以爵酌福酒进告官之右西向立告官再拜受爵跪祭啐奠爵反受胙以下望瘗等至燔版位并如常仪寘土则塪东西各二人
　　明会典洪武三年定天子亲征祭所过山川有司卜日具牲币皇帝服皮弁行一献礼
　　右祭所过山川
　　周礼地官大司徒施十有二教八曰以誓教恤则民不怠【注恤谓灾危相忧民有凶患忧之则民不懈怠】
　　【黄氏度曰祭祀有誓军旅有誓恤忧也使忧其事也】
　　【史氏浩曰誓所以警戒而归之恤恤则无慢令致期矣怠何由而生】
　　蕙田案十二教之誓康成及贾公彦皆以为凶荒之礼与出师无涉而黄氏史氏诸説解为军中之誓其义两通今从之
　　秋官士师以五戒先后刑罚毋使罪丽于民一曰誓用之于军旅【注誓于书则甘誓汤誓之属】
　　【郑氏锷曰用兵然后有誓誓者折之以言使断然必信汤誓泰誓作于用兵之时是也】
　　【王氏昭禹曰誓之所用非特军旅也祭祀田役之类皆有誓而以军旅为主】
　　条狼氏凡誓执鞭以趋于前且命之誓仆右曰杀誓驭曰车轘誓大夫曰敢不关鞭五百誓师曰三百誓邦之大史曰杀小史曰墨【注前谓所誓众之行前也有司读誓辞则大言其刑以警所誓也誓者谓出军及祭祀时也出军之誓誓左右及驭则书之甘誓备矣车轘谓车裂也敢不关谓不关于君也　疏誓自有大官若月令田司徒北面以誓之誓时则条狼氏为之大言使众闻之故云且命之誓仆右者仆太仆与王同车故太仆职云军旅赞王鼓右谓勇力之士在车右备非常誓驭谓与王驭车者也】
　　【王氏安石曰条狼氏主誓者掌辟之官以禁止为事故也】
　　【王氏曰郑氏以为誓者出军及祭祀之事但为乐师与大史小史主礼乐之事故谓祭祀时耳不知皆誓之于军也太师职云大师执同律以聴军声而诏吉凶是军有太师也太史职云太史抱天时与太师同车是军有太史也小史职云凡军事佐太史是军有小史也刑不上大夫而誓之严如此军事以严终也甘誓可见矣军国异容祭祀之誓太宰掌之大司徒莅之何预于条狼氏哉】
　　【王氏应电曰士师职以五戒先后刑罚一曰誓用之于军旅故此所誓専主军旅而言】
　　蕙田案康成以此誓兼祭祀两王氏以此誓専主军中以士师职参考之两王氏之説为长
　　讶士凡邦之大事聚众庶则读其誓禁【疏大事者谓在国征伐之等聚众庶非诸侯之事也则讶士读其誓命之辞及五禁之法也】
　　书大禹谟禹乃防羣后誓于师曰济济有众咸听朕命蠢兹有苗昏迷不恭侮慢自贤反道败徳君子在野小人在位民弃不保天降之咎肆予以尔众士奉辞伐罪尔尚一乃心力其克有勲【传军旅曰誓济济众盛之貌疏军旅曰誓曲礼文也谷梁传曰诰誓不及五帝不及者言于时未有也据此文五帝之世有誓谷梁传汉初始作不见经文妄言之耳】甘誓大战于甘乃召六卿王曰嗟六事之人予誓告汝有扈氏威侮五行怠弃三正天用勦絶其命今予惟恭行天之罚
　　【朱升旁训誓与禹征苗之誓同义言其讨叛伐罪之意严其坐作进退之节案有扈氏夏同姓之国史记曰启立有扈不服遂灭之】
　　征维仲康肇位四海侯命掌六师羲和废厥职酒荒于厥邑侯承王命徂征告于众曰嗟予有众圣有谟训明征定保先王克谨天戒臣人克有常宪百官脩辅厥后惟明明每嵗孟春遒人以木铎狥于路官师相规工执艺事以諌其或不恭邦有常刑惟时羲和颠覆厥徳沈乱于酒畔官离次俶扰天纪遐弃厥司政典曰先时者杀无赦不及时者杀无赦今予以尔有众奉将天罚尔众士同力王室尚弼予钦承天子威命火炎昆冈玉石俱焚天吏逸徳烈于猛火呜呼其尔众士懋戒哉
　　【蔡氏沈曰国名征者上伐下也仲康丁夏之衰羿执国政能命侯掌六师侯能承命讨有罪礼乐征伐犹自天子出故録之】
　　汤誓王曰格尔众庶悉听朕言非台小子敢行称乱有夏多罪天命殛之今尔有众汝曰我后不恤我众舎我穑事而割正夏予惟闻汝众言夏氏有罪予畏上帝不敢不正今汝其曰夏罪其如台夏王率遏众力率割夏邑有众率怠弗协曰时日曷防予及汝皆亡夏徳若兹今朕必往尔尚辅予一人致天之罚予其大赉汝尔无不信朕不食言尔不从誓言予则孥戮汝罔有攸赦【传古之用刑父子兄弟罪不相及今云孥戮汝权以胁之使勿犯　疏昭二十年左传引康诰曰父子兄弟罪不相及权胁之耳不于甘誓解之者以启承舜禹后刑尚寛殷周以后其罪或相縁坐恐其实有孥戮故于此解之】泰誓惟十有三年春大防于孟津王曰嗟我友邦冢君越我御事庶士明听誓商王受弗敬上天降灾下民皇天震怒命我文考肃将天威大勲未集肆予小子发以尔友邦冢君观政于商尔尚弼予一人永清四海时哉弗可失　惟戊午王次于河朔羣后以师毕防王乃徇师而誓曰呜呼西土有众咸听朕言商王受力行无度秽徳彰闻天其以予乂民天视自我民视天听自我民听百姓有过在予一人今朕必往　时厥明王乃大巡六师明誓众士王曰呜呼我西土君子天有显道厥类惟彰今商王受狎侮五常荒怠弗敬自絶于天结怨于民上帝弗顺祝降时丧尔其孜孜奉予一人恭行天罚古人有言曰抚我则后虐我则仇独夫受洪惟作威乃汝世雠树徳务滋除恶务本肆予小子诞以尔众士殄殱乃雠尔众士其尚迪果毅以登乃辟功多有厚赏不迪有显戮
　　牧誓时甲子昧爽王朝至于商郊牧野乃誓王左杖黄钺右秉白旄以麾曰逖矣西土之人王曰嗟我友邦冢君御事司徒司马司空亚旅师氏千夫长百夫长及庸蜀羌髳微卢彭濮人称尔戈比尔干立尔矛予其誓王曰商王受暴虐于百姓以奸宄于商邑今予发惟恭行天之罚尚桓桓如虎如貔如熊如罴于商郊弗迓克奔以役西土朂哉夫子尔所弗朂其于尔躬有戮【疏武王与纣战于商郊牧地之野将战之时王设言以誓众】
　　费誓公曰嗟人无哗听命徂兹淮夷徐戎并兴善乃甲胄敿乃干无敢不吊备乃弓矢锻乃戈矛砺乃锋刃无敢不善【传诸侯之事而连帝王孔子序书以鲁有治戎征讨之备秦有悔过自誓之戒足为世法故録以备王事犹诗録商鲁之颂又云伯禽为方伯监七百里内之诸侯帅之以征叹而勅之使无喧哗欲其静聼誓命言当善简汝甲铠胄兠鍪施汝楯纷无敢不令至攻坚使可用备汝弓矢弓调矢利锻链戈矛磨砺锋刃皆使无敢不功善】
　　秦誓公曰嗟我士听无哗予誓告汝羣言之首【传誓其羣臣通称士也羣言之首言众言之本要】
　　蕙田案自三苗誓师以下皆致师之誓秦誓一篇则还师之誓也孔颖达正义分书之例为十五曰誓独秦誓乃誓之变体与周礼所谓士师五戒之誓司徒十二教之誓皆别
　　司马法有虞氏誓于国中欲民体其命也夏后氏誓于军中欲民先成其虑也殷誓于军门之外欲民先意以待事也周将交刃而誓之以致其志也
　　【文心雕龙雷震始乎曜电出师先乎威声故观电而惧雷壮听声而惧兵威兵先乎声其来已久昔帝世戒兵三王誓师宣训我众未及敌人也至周穆西征祭公谋父称古有威让之令有文告之辞即檄之本源也及春秋征伐自诸侯出惧敌弗服故兵出须名振此威风暴彼昏乱刘献公之所谓告之以文辞董之以师武者也齐桓征楚诘包茅之阙晋厉伐秦责箕郜之焚管仲吕相奉辞先路详其意义即今之檄文暨乎战国始称为檄檄者皦也宣露于外皦然明白也夫兵以定乱莫敢自専天子亲戎则称恭行天罚诸侯御师则云肃将王诛故分阃推毂奉辞伐罪非惟致果为毅亦且厉辞为武使声如冲风所击气似欃枪所扫奋其武怒总其罪人惩其恶稔之时显其贯盈之数揺奸宄之胆订信慎之心使百尺之冲摧折于咫书万雉之城颠坠于一檄者也观隗嚣之檄亡新布其三逆文不雕饰而辞切事明陇右文士得檄之体矣陈琳之檄豫州壮有骨鲠虽奸阉携养章宻太甚发丘摸金诬过其虐然抗辞书衅皦然露骨矣敢指曹公之锋幸哉免袁党之戮也钟防檄蜀征騐甚明桓公檄胡观衅尤切并壮笔也】蕙田案刘彦和虽云三代之誓宣训我众不及敌人然三苗之誓及汤誓泰誓等皆数敌罪状不仅训我众也誓辞之体本同于檄又或混于露布核而论之檄者致师之际声罪而致讨露布者战胜之后驰词以扬功今不另列移檄一条露布则另列其汉唐以下檄辞不备载
　　右誓师
　　唐开元礼遣使劳军将前一日执事者先设使者次于营南门之外道右南向使者至谒者引之次使者将到兵部先集大将以下于南门之外列左右厢俱重行北向相对为首使者出次谒者引立于门西东面持节者立于使者之北吏二人持制书案立于使者西南俱东靣立定大将北面再拜谒者引使者持节者前道入门而左持案者从立于幕前南面持节者立于使者之东少南西面持案者立于使者西南东面又谒者引大将以下入立于使者之南依左右厢俱重行北面相对为首立定持节者脱节衣持案者进使者前使者取制书持案者退复位使者称有制大将以下俱再拜宣诏讫大将以下又再拜谒者引大将进使者前北面受制书退复位持节者加节衣谒者引使者持节者前导以出持案者从之俱复门外位大将以制书授左右拜送使者于门外使者退大将入初使者出诸将以下以次出若赐衣物使者出次立于门外立定执事者以衣物立于案南俱东面北上使者入衣物随入初大将受制书复位执事者以衣物遍授之大将以下受讫又再拜
　　右劳师









　　五礼通考卷二百三十八
<经部,礼类,通礼之属,五礼通考>
　　钦定四库全书
　　五礼通考卷二百三十九
　　刑部尚书秦蕙田撰
　　军礼七
　　出师
　　周礼天官太宰作大事则戒于百官赞王命【注谓助王为教令春秋传曰国之大事在祀与戎】
　　小宰以法掌祭祀朝观防同宾客之戒具军旅亦如之令百官府共其财用治其施舍听其治讼
　　春官典瑞牙璋以起军旅以治兵守
　　【郑氏锷曰半圭曰璋长七寸瑑为齿牙之形取牙齿之刚利噬齧兵之象故执以起军旅若屯兵于外守要害之地有不率纪律者执此以治之】
　　【李氏嘉防曰牙璋则军旅之大者用之中璋则军旅之小者用之】
　　地官大司徒大军役以旗致万民而治其徒庶之政令县师若将有军旅田役之戒则受法于司马以作其众庶及马牛车辇使皆备旗鼓兵器以帅而至
　　夏官诸子掌国子之倅若有兵甲之事则授之车甲合其卒伍以军法治之【注国子谓诸侯卿大夫士之子也】
　　【李氏曰王者之师非直兴于闾里而又取诸世族彼以父祖富贵宜有报上之心况尝学徳行道艺孰不知忠孝之美任之以金革与夫干赏蹈利庸徒鬻卖者盖有间矣】
　　司右掌羣右之政令凡军旅防同合其车之卒伍而比其乗属其右
　　戎右掌戎车之兵革使【注谓王使以兵有所诛斩也春秋传曰战于殽晋梁宏御戎莱驹为右战之明日襄公缚秦囚使莱驹以戈斩之】诏赞王鼓【注既告王当鼔之节又助击之　疏太仆已赞王鼓此亦同是助击其余面也】传王命于陈中【注为王大言之也】
　　【黄氏曰掌戎车之兵革使盖战事也战重戎右専使事也郑引左氏莱驹斩囚事其小者耳】
　　虎贲氏掌先后王而趋以卒伍军旅防同亦如之旅贲氏掌执戈盾军旅则介而趋【注介被甲】
　　【王氏曰旅贲则王卫之尤亲者王吉服则亦吉服王凶服则亦凶服王戎服则亦戎服亦与王同其忧乐也】
　　太仆凡军旅赞王鼓【注王通鼓佐击其余面也　疏王通鼓者谓王亲将军众代王击乃击之若鼔人云金铎通鼓之类也王执路鼓路鼔四面佐击其余面也】
　　地官鼔人以鼖鼓鼓军事【注鼖鼓长八尺大鼓谓之鼖疏其长八尺对晋鼔六尺六寸者为大】
　　【邓氏元锡曰鼖从贲气盛意鼓军事以气盛为壮也】
　　【魏氏校曰鼔大而短则其声疾而短闻小而长则其声舒而逺闻鼖之为言大也因以肃军令】
　　凡军旅夜鼓鼜军动则鼔其众
　　春官大师大师执同律以听军声而诏吉凶【注大师大起军师兵书曰王者行师出军之日授将弓矢士卒振旅将张弓大呼大师吹律合音商则战胜军士强角则军扰多变失士心宫则军和士卒同心征则将急数怒军士劳羽则兵弱少威明】
　　大史抱天时与大师同车
　　小史佐大史
　　天官幕人军旅共其帷幕幄帟绶
　　掌次师田则张幕设重帟重案
　　地官廪人凡师役之事则治其粮与其食
　　封人军旅则饰其牛牲
　　天官外饔师役则掌其献赐脯肉之事
　　地官委人军旅共其委积薪蒭
　　遗人凡师役掌其道路之委积
　　牛人军事共具犒牛凡军旅行役共其兵车之牛秋官小行人若国师役则令槁禬之【注槁读如犒师之犒禬即大宗伯以禬礼哀围败也】
　　野庐氏邦之有大师则令扫道路且以防禁行作不时者不物者
　　【郑氏锷曰国大用师道路之行欲无荒秽不祥之事苟于是时不当行而行不常作而作失蚤晚之时非所当衣而衣之非所当操而操之非其物而有异常之状皆奸人之为寇盗者也微伺而防察之以防变也周之制于田野之道十里之逺设官以治其庐舎禁止奸盗如此之严则道不拾遗岂不宜哉后世十里有亭亭必有长其法亦出于此】
　　司烜氏军旅脩火禁
　　【郑氏锷曰众之所聚器甲资粮胜败所系则火禁不可不谨也】
　　衔枚氏军旅田役令衔枚【注为其言语以相误】
　　【王氏昭禹曰军旅田役大众所聚恶哗而喜静故令衔枚大祭祀止于令禁无嚣者承祭祀者不若军旅田役之众】
　　伊耆氏军旅授有爵者杖
　　【黄氏曰有爵者皆有统率在军见王见帅宜当执秋今三衙兵官常朝亦执杖也】
　　【郑氏锷曰军中以斧钺为威将帅所执尔若有爵者在其中既非仗钺之将又非将校之列宜有以表异之故授以杖见其爵位之尊】
　　夏官挈壶氏掌挈壶以令军井挈辔以令舎挈畚以令粮【注郑司农云挈壶以令军井谓为军穿井井成则挈壶悬其上令军中士众皆望见知此下有井壶所以盛饮故以壶表井挈辔以令舎亦悬于所当舎止之处使军望见知之当舎止于此辔所以驾舎故以辔表舍挈畚以令粮亦悬畚于其所当禀假之处令军望见知禀假于此下也畚以盛粮之器故以畚表禀军中人多车骑杂防讙嚣号令不能相闻故以其物为表省烦趋疾于事便也】凡军事悬壶以序聚【注郑司农云悬壶以为漏以序众以次更聚系备守也谓击两木相敲行夜时也】
　　右军中职事
　　夏官量人营军之垒舎量其市朝州涂军社之所里【郑氏锷曰营军之垒舎非徒欲广狭足以相容又以社主为重所居之处欲其不防】
　　【王氏昭禹曰兵法曰善战致人而不致于人夫我案兵无动而致敌使来以逸待劳宜胜之矣】
　　礼记曲礼行前朱鸟而后武左青龙而右白虎招揺在上急缮其怒进退有度左右有局各司其局【注朱鸟武青龙白虎以此四兽为军阵象天也急犹坚也缮读曰劲又画招揺星于旌旗上以坚劲军之威怒象天帝也招揺星在北斗杓端主指者度谓伐与步数局部分也疏此明军行象天文而作阵法也前南后北左东右西朱雀武青龙白虎四方宿名也军前宜捷故用雀军后须殿捍故用武武也有甲能御侮也左为阳阳能生发象龙变也右为隂隂沈能杀虎沈杀也军之左右生杀变应威猛如龙虎也郑注四兽为军阵则是阵法但不知何以为之今之军行画此四兽于旌旗以标左右前后之军阵招揺北斗七星北方居四方宿之中以斗末从十二月建而指之则四方宿不差今军行法之亦作此北斗星在军中举之于上以指正四方使四方之阵不差也急缮其怒者军行既张四宿于四方标招揺于中上象天之行故军旅士卒起居举动坚劲奋勇如天帝之威怒也度谓伐与步数牧誓云今日之事不愆于六步七步四伐五伐一击一刺为一伐也左右有局者局部分也军之左右各有部分不相滥也各司其局者军行须监领故主帅部分各有所司部分也】
　　蕙田案正义引昭二十一年左传宋人与华亥战云郑翩愿为鹳其御愿为鵞又兵书云善用兵者似率然率然者常山蛇击其首则尾至击其尾则首至击其中则首尾俱至则朱鸟等皆是阵法崔灵恩谓军行所置旌旗画此四物其説浅陋非康成意也
　　观承案戴礼此条即古八阵法也握机经四维方而主静正兵布阵用之四正员而主动竒兵制胜用之盖用后天八卦之位而其天前冲地后衡则先天之体亦存其中曲礼只主出行之时故専据龙虎鸟蛇为震兑离坎四卦员而主动者言之其四维四卦之方而主静者不言可知至招揺在上应指大将之旌麾而言所以行军布阵指挥兵众为三军之司命者也故曰急缮其怒者所以作其气也若进退有度左右有局各司其局则坐作进退疾徐变化之法俱在其中矣古法无传握机经是其遗制武侯之八阵亦即根源于此耳岂知熟读曲礼都已包括而提其纲要也哉
　　右营阵行列
　　周礼春官巾车掌王之五路革路龙勒条缨五就建太白以即戎【注革路挽之以革而漆之无他饰龙駹也以白黒饰韦杂色为勒条读为绦其樊及□以绦丝饰之而五成不言樊盖脱尔太白殷之旗犹周大赤盖象正色也即戎谓兵事　疏赵商问巾车职云建太白以即戎司马职仲秋辨旗物以治兵王载大常下注云凡颁旗物以出军之旗则如秋不知巾车太白以即戎为在何时答曰旗之正色者或防事或劳师不亲将故建先王之正色异于亲自将又案司马法云章夏以日月上明殷以虎上威周以龙上文不用大常者周虽以日月为常以龙为章故郊特牲云龙章而设日月又案周本纪武王遂入至纣所王射之三发而后下车以轻剑斩纣头县于太白之旗不用大常者时未有周礼故武王虽亲将犹用太白也】
　　典路凡军旅以路从【注王乗一路典路以其余路从行亦以华国】
</div>
    <div class="pagination">
<a href="五礼通考_page382.html">上一页</a><span>...</span><a href="五礼通考_page378.html">378</a><a href="五礼通考_page379.html">379</a><a href="五礼通考_page380.html">380</a><a href="五礼通考_page381.html">381</a><a href="五礼通考_page382.html">382</a><span class="current-page">383</span><a href="五礼通考_page384.html">384</a><a href="五礼通考_page385.html">385</a><a href="五礼通考_page386.html">386</a><a href="五礼通考_page387.html">387</a><a href="五礼通考_page388.html">388</a><span>...</span><a href="五礼通考_page384.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
