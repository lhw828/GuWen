<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 398 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 398 页/共 431 页
  </h1>
  <div class="content">
   宋史兵志凡牧监之在河南北天禧后灵昌监为河决所冲至干兴天圣间兵久不试言者多以为牧马费广而亡补乃废东平监以其地赋民五年废单镇监六年废洛阳监于是河南诸监皆废悉以马送河北
　　蕙田案开国之初习于军旅每以马政为重设监置牧马必蕃庶及承平日久上下恬熙民不知兵往往以马多为无补而専惜其费于是牧监渐废及需马之时马不足用一切苟且之政行而马益耗民益困此汉唐宋明之锢病前后一辙也
　　名臣奏议仁宗四年知谏院余靖上奏畧曰臣谨案诗书已来中国养马蕃息故事乃知不独出于戎狄也秦之先曰非子居犬丘好马及畜善养息之周孝王召使主马于汧渭之间马大蕃息犬丘今之兴平汧渭今之秦陇州界也周官校人之职春执驹以养血气夏攻持以防蹄齧衞文公居河之湄以建其国而诗人歌之曰騋牝三千不言牡而言牝则牝为蓄息之本也衞则今之衞州也诗人又颂鲁僖公能遵伯禽之业亦云駉駉牡马鲁今属兖州左氏云冀之北土马之所生即今镇定并代皆其地也月令季春之月乃合累牛腾马游牝于牧仲夏之月游牝别羣则絷腾驹亦秦人之马政也汉之太原有家马廏一廏万匹又楼烦元池皆出名马即今之并岚石隰界也武帝出攻匈奴官私马十四万匹于汉之马最为多矣唐以沙苑监最为宜马即今之同州也又案唐自贞观至麟徳中国马四十万疋开元中置七坊四十八监半在秦陇绥银则知古来牧马之政修之由人不在于地今之同州及太原巴东相衞邢洛皆有马监其余州军牧地七百余所乞敕于羣牧使副都监判官等内一员往监牧旧地相度水草拣择孳生四逺牧放一依周官月令之法务令蕃息别立赏罚以明劝沮庶防数年之后马蓄蕃盛
　　仁宗皇祐五年中书舍人丁度言祥符天圣间牧马至十余万其后言者以天下无事不可虚费遂废八监然犹秦渭环阶麟府文州火山保徳岢岚军嵗市马二万二百疋补京畿塞下之阙自西鄙用兵四年所收三万而已马少地闲坊监诚可罢若贼平马归则不可阙今河北河东京东西淮南皆籍丁壮为兵请令民畜一战马者得免二丁仍不计资产以升户等则缓急有备而国马蕃矣言不果行
　　嘉祐中韩琦请括诸监牧地留牧外聴下戸耕佃遣都官员外郎髙访等括河北得闲田三千三百五十顷募佃嵗约得谷十一万七千八百石绢三千二百五十疋草十六万一千二百束羣牧司言诸监牧地间有水旱每监牧放外嵗刈白草数万束以备冬饲今悉赋民异时监马増多及有水旱无以转徙牧放诏遣左右厢提防官相度除先被侵冒已根括出地权给租佃余委羣牧司审度存留有闲土即募耕佃五年群牧司言凡牧一马往来践食占地五十亩诸监既无余地难以募耕请存留如故广平废监先赋民者亦乞取还乃诏河北京东牧监帐管草地自今母得縦人请射犯者论以违制
　　文献通考至和二年欧阳修上奏畧曰今之马政皆因唐制而今马多少与唐不同者其利病甚多不可悉举至于唐世牧地皆与马性相宜西起陇右金城平凉天水外暨河曲之野内则岐豳泾宁东接银夏又东至于楼烦皆唐养马之地也以今考之或陷没戎狄或已为民田皆不可复得惟闻今河东路岚石之间山荒甚多及汾河之侧草地亦广其间草软水甘最宜牧养往时河东军马常在此处牧放今马数全少闲地极多此乃唐楼烦监牧地也可以兴制一监臣谓推迹而求之则天池三监之地尚冀可得又臣往年因奉使河东尝行威胜以东及辽州平定东见其不畊之地甚多而河东一路山川深峻水草甚佳其地髙寒必宜马性及京西路唐汝之间久荒之地其数甚广欲乞更下河东京西转运司差官就近于辖下访求草地若可以兴制新监则河北诸监内有地不宜马处却可议行废罢
　　宋史兵志神宗熙宁元年手诏文彦博等曰方今马政不脩官吏无着効岂任不久而才不尽欤是何监牧之多官吏之众而乏才之甚也昔唐用张万嵗三世典羣牧恩信行乎下故马政脩举后世称为能吏今上自提总官属下至坊监使臣既非铨择而迁徙迅速谓之假道欲使官宿其业而尽其能不可得也为今之计者当简其劳能进之以序自坊监而上至于羣牧都监皆课其功而第进之以为任事者劝焉于是枢宻副使邵元请以牧马余田脩稼政以资牧养之利而羣牧司言马监草地四万八千余顷今以五万马为率一马占地五十亩大名广平四监余田无防宜且仍旧而原武单镇洛阳沙苑淇水安阳东平等监余良田万七千顷可赋民以收刍粟従之已而枢宻院又言旧制以左右骐骥院总司国马景徳中始増置羣牧使副都监判官以领廏牧之政使领虽重未尝躬自巡察不能周知牧畜利病以故马不蕃息今宜分置官局専任责成乃诏河南北分置监牧使以刘航崔台符为之又置都监各一员其在河阳者为孳生监凡外诸监并分属两使各条上所当行者诸官吏若牧田县令佐并委监牧使举劾専枢宻院不领于羣牧制置时上方留意牧监地然诸监牧田皆寛衍为人所冒占故议者争请收其余资以佐刍粟言利者乗之始以増赋入为务二年诏括河南北监牧司总牧地旧籍六万八千顷而今籍五万五千余数皆隠于民自是请以牧地赋民者纷然而诸监寻废是嵗天下应在马凡十五万三千六百有竒
　　文献通考熙宁五年废太原监七年废东平原武监而合淇水两监为一八年遂废河南八监惟存河苑一监而两监牧司亦罢河苑监先以陜西提举监牧至是复属之羣牧司云
　　河北察访使曾孝寛言庆律中尝诏河北民户以物力养马备非时官买乞参考申行之而户马法始此自诸监既废仰给市马而义勇保甲马复従官给议者常患国马未备元丰三年春以王拱辰之请乃诏开封府界京东西河北陜西河东路州县户各计资产市马坊郭家产及三千缗乡村五千缗若坊郭乡村通及三千缗以上者各养一马増倍者马亦如之至三疋止马以四尺三寸以上齿以八嵗以下为断齿及十五嵗则更市如初提举司籍记之于是诸道各以其数来上先是熙宁中尝令徳顺军蕃部养马帝问其利害王安石对今坊监以五百缗乃得一马若委之熙河蕃部决当不至重费蕃部以畜牧为生且其地宜马诚为便利既而得驹痹劣亡失者责偿蕃部苦之其法寻废至是环庆路经畧司复言已诱劝诸蕃部令养马诏阅实及格者一疋支五缣鄜延秦鳯泾原路准此养马之令复行蕃部矣
　　宋史兵志保甲养马者自熙宁五年始先是中书省枢宻院议其事于上前文彦博呉充言国马宜不可阙今法马死者责偿恐非民愿安石以为令下而京畿投牒者已千五百戸决非出于驱迫持论益坚五月诏开封府界诸县保甲愿牧马者聴仍以陜西所市马选给之六年曾布等承诏上其条约凡五路义勇保甲愿养马者户一疋物力髙愿养二疋者聴皆以监牧见马给之或官与其直令自市毋或彊与府界毋过三千疋袭逐盗贼之外越三百里者有禁在府界者免输量草二百五十束加给以钱布在五路者嵗免折变缘纳钱三等以上十戸为一保四等以下十戸为一社以待病毙逋偿者保户马毙保户独偿之社户马毙社戸半偿之嵗一阅其肥瘠禁苛留者凡十四条先従府界颁焉五路委监司经畧司州县更度之于是保甲养马行于诸路矣
　　文献通考时河东骑军有马万一千余疋嵗番戍边率十年而一周议者以为费廪食而多亡失乃行五路义勇保甲养马法继而兵部言河东正军马九千五百匹请权罢官给以义勇保甲马五千补其阙合万匹为额俟正军不及五千始行给配事下中书枢宻院议枢宻院以为车骑国之大计不当専以一时省费轻议废置且官养一马嵗为钱二十七千民养一马才免折变缘纳钱六千五百计折米而输其直为钱十四千四百余皆出于民决非所愿若刍秣失节或不善调习缓急无以应用况减马军五千匹即异时当减军正数九千九百人又减分数马三千九百四十疋边防事宜何所取备若存官军马如故渐令民间従便牧养不必以五千疋为限于理为可而中书谓官养一疋以中价率之为钱二十三千募民养牧可省杂费八万余缗且使入中刍粟之家无以邀厚利计前二年官马死倍于保甲马而保甲有马可以习战御盗公私两利上竟従枢宻院议河东骑军得不减耗而民马不至甚病者由帝独断之审也
　　元丰六年提举河东路保甲王崇极言请令本路保甲十分取二以教骑战每官给二十五千令市一马限以五千当得马六千九百十有八疋为缗钱十七万二千九百有五十诏以京东盐息钱给之令崇极上所买数于是保甲皆兼市马矣
　　七年京东提刑霍翔请募民养马蠲其赋役乃诏京东西路保甲免教阅每一都保养马五十疋疋给十千限以京东十年京西十五年而数足置提举保马官京西吕公雅京东霍翔并领其事而罢乡村先以物力养马之令尚养戸马者免保马凡养马免大小保长税租支移每嵗春夫催税甲头盗贼备赏保丁巡宿凡七事于是京东西戸马更为保马矣
　　宋史兵志公雅又令每都嵗市二十疋限十五年者促为二年半京西不产马民贫乏益不堪诏如元令稍増其数公雅乃请每都嵗市八疋限以八年山县限以十年翔又奏本路马已及万疋请令诸县弓手各养一疋以赎失补之罪哲宗嗣位言新法之不便者以保甲为急乃诏曰京东西保马期限极寛有司不务循守遂致烦扰先帝己尝手诏诘责今又未能遵守其两路市马年限并如元诏寻又诏以两路保马分配诸军余数付太仆寺不堪支配者斥还民户而责官直翔公雅皆以罪去而保马遂罢
　　马氏端临曰熙宁五年所行者户马也元丰七年所行者保马也皆是以官马责之于民令其守养戸马则是蠲其科赋保马则是蠲其征役法行之初民皆乐従初非官府抑逼夫乐従之説出于建议者之口未必有是事实然当时赋役必繁重故苟有一役于官而得以自免则亦不暇详虑却顾而靡然従之及其久也马之毙者赔偿不訾奉行之吏务为苛峻于是重为民病矣
　　蕙田案户马保马此令民养马之政也马氏之论极中当时议者之隐
　　元祐初议兴废监以复旧制于是诏库部郎中郭茂恂往视陜西河东所当置监寻又下河北陜西转运提防刑狱司按行河渭并晋之间牧田以闻时已罢保甲教骑兵而还戸马于民于是右司谏王岩叟言兵之所恃在马而能蕃息之者牧监也昔废监之初识者皆知十年之后天下当乏马已而不待十年其弊已见此甚非国之利也乞收还戸马三万复置监如故监牧事委之转运官而不専置使今郓州之东平北京之大名元城衞州之淇水相州之安阳洺州之广平监以及瀛定之间棚塞草地疆画具存使臣牧卒大半犹在稍加招集则指顾之间措置可定而人免纳钱之害国收牧马之利岂非计之得哉又况废监以来牧地之赋民者为害多端若复置监牧而收地入官则百姓戴恩如释重负矣自是洛阳单镇原武淇水东平安阳等监皆复初熙宁中并天驷四监为二而左右天廏坊亦罢至是复左右天廏坊绍圣初用事者更以其意为废置而时议复变太仆寺言府界牧田占佃之外尚存三千余顷议复畿内孳生十监后二年而给地牧马之政行矣先是知任县韩筠等建议凡授民牧田一顷为官牧一马而蠲其租县籍其髙下老壮毛色嵗一阅亡失者责偿已佃牧田者依上养马知邢州张赴上其説且谓授田一顷为官牧一马较陜西沿边弓箭手既养马又戍边者为优枢宻院是其请且言熙宁中罢诸监以赋民嵗收缗钱至百余万元祐初未尝讲明利害惟务罢元丰熙宁之政夺己佃之田而复旧监桑枣井庐多所毁伐监牧官吏为费不赀牧卒扰民棚井抑配为害非一葢自复监以来臣僚屡陈公私之害若循元祐仓卒更张之法久当益弊且左右厢今嵗籍马万三千有竒堪配军者无防惟沙苑六千疋愈于他监今赴等所陈授田养马既蠲其租不责以孳息而不愿者无所抑勒又限以尺寸则缓急皆可用之马矣乃下太仆寺应监牧州县悉行之时殿中侍御史陈次升言给地牧马其初始于邢州守令之请未尝下监司详度诸路各有利害既不可知民居与田相逺者难就耕牧一顷之地所直不多而亡失责偿为钱四五十千必非人情所愿言竟不行四年遂废淇水单镇安阳洛阳原武监罢提防所及左右厢惟存东平沙苑二监曾布自叙其事曰元祐中复置监牧两厢所养马止万三千匹而不堪者过半今既以租钱置蕃落十指挥于陜西养马三千五百又人户愿养者亦数千而所存两监各可牧万马马数多于旧监而所省官吏之费非一近世良法未之能及时三省皆称善其后沙苑复陜西买马监牧司而东平监仍废大观元年尚书省言元祐置监马不蕃息而费用不赀今沙苑最号多马然占牧田九千余顷刍粟官曺嵗费缗钱四十余万而牧马止及六千自元符元年至二年亡失者三千九百且素不调习不中于用以九千顷之田四十万缗之费养马而不适于用又亡失如此利害灼然可见今以九千顷之田计其硗瘠三分去一犹得良田六十顷以直计之顷为钱五百余缗以一顷募一马则人得地利马得所养可以绍述先帝隠兵于农之意请下永兴军路提防刑狱司及同州详度以闻俟见实利则六路新边闲田当以次推行时熙河路兰湟牧马司又请兼募愿养牝马者毎收三驹以其二归官一充赏诏行之四年复罢京东西路给地牧马复东平监政和二年诏诸路复行给地牧马复罢东平监
　　名臣奏议熙宁五年枢宻使文彦博论监牧疏马之有牧其来尚矣禹贡之莱夷作牧周官之牧田任逺郊之地宣王中兴之主则有考牧之诗僖公遵伯禽之法则有在坰之颂盖日中而出所以遂物性而生息也汉唐之盛苑监实繁祖宗以来修举甚至七八十年搜用不絶熙宁元年陛下剏置南北监牧使设官振职其制益严若有未至自当増修而近时议者多不深究本末熟详利害乃欲赋牧地与农民敛其租课散国马于编户责其孳息即不知所赋之地肥瘠皆可畊乎所敛租课丰凶皆可得乎复不知户配一马絷之维之皆可蕃息乎既不蕃息则后将可继乎或谓监牧之马率多少弱既非齐力难胜具装且马既蕃庶必有驽良量材用之所得不少张万嵗典牧最为甚多以至马直一缣若计所直岂皆良马又谓缘牧所费殆将不赀嵗月计之有损无益臣尝谓计河北监戸嵗入牧地之租可充吏兵之费所不足者亦无几焉唯河南诸监所入尚少渐増地利亦可自充如此则仰给度支者不多所收马课亦不少大率草马二万嵗收六课为驹一万二千三嵗之中若失其半犹得六千疋驽良相参疋直十五千是嵗获九万贯此就小计之所得不少矣今若取一时浮浅之议则废之甚易他时欲复祖宗之制则兴之甚难坊监廏库棚庌井泉官廨营房七八十年经营成就若废罢之后荡然一空却欲复之功费愈大如向时废罢茶法自后议欲复故而园户雕残场务破坏言者虽众竟不能复必若采废置之言即乞委臣寮博求利害而审处之利百则变乃无后悔
　　蕙田案给地牧马之尽于此疏矣
　　蔡京既罢政新用事者更言其不便宣和二年诏罢政和二年以来给地牧马条令收见马以给军应牧田及置监处并如旧制又复东平监凡诸监兴罢不一而沙苑监独不废六年又诏立赏格应牧马通一路及三千疋州通县及一千县及三百其提防刑狱守令各迁一官倍者更减磨勘年于是诸路应募牧马者为户八万七千六百有竒为马二万三千五百既推赏如上诏而兵部长贰亦以兼总八路马政迁官然北方有事而马政亦急矣靖康元年左丞李纲言祖宗以来择陜西河东河北美水草髙凉之地置监凡三十六所比年废罢殆尽民间杂养以充役官吏便文以塞责而马无复善者今诸军阙马者大半宜复旧制权时之宜括天下马量给其直不旬日间则数万之马犹可具也然时已不能尽行其说矣
　　归氏有光曰前史言牧政者唯宋为详而戸马保马余地牧马为后世害盖自熙丰变法以至崇宣小人在位亟复亟变迄无善政而宋随以亡渡江以后颇置监收而江南多水田其后三衙遇暑月放牧于苏秀大为民患郢鄂之间亦置监牧然皆不可用而战马悉仰川秦广三边焉
　　凡收市马戎人驱马至边总数十百为一券一马预给钱千官给刍粟续食至京师有司售之分诸监曰券马边州置市蕃汉马团纲遣殿侍部送赴阙或就配军曰省马陜西广鋭劲勇等军相与为社每市马官给直外社众复裒金益之曰马社军兴籍民马而市之以给军曰括买宋初市马唯河东陜西川峡三路招马唯吐蕃回纥党项藏牙族白马鼻家保家名市族诸蕃至雍熙端拱间则麟府丰岚州岢岚火山军唐龙镇浊轮砦陜西则秦渭泾原仪延环庆阶州镇戎保安军制胜闗浩亹府河西则灵绥银夏州川峡则益文黎雅成茂防州永康军京东则登州自赵徳明据有河南其收市唯麟府泾原仪渭秦阶环州岢岚火山保安保徳军其后置则又止环庆延渭原奉阶文州镇戎军而已
　　蕙田案此宋市马之法
　　文献通考提举茶李杞言卖茶易马固为一事乞同提举买马诏如其请其后羣牧判官郭茂恂言承诏义専以茶市马以物帛市谷而并茶马为一司臣闻顷时以茶市马兼用金帛者亦聴其便近嵗事局既分始専用银绢钱钱非蕃部所欲且茶马二事事实相须乃诏専以雅州之名山茶为易马之用自是番马之至者稍众久之买马司复罢兼茶事自李杞建议始于提举茶事兼买马其后二职分合不一
　　蕙田案此宋茶马之法茶马最善明代行之极有成效其原出于此也
　　髙宗渡江以来无复国马绍兴二年始命措置牧监后置于饶州以守倅领之择官田为牧地复置提举俄废四年又置于临安之余杭南荡上曰辅臣进呈广马几似代北所生春秋列国不相通所用之马皆取于其国中而已申公巫臣使于呉与其射御教呉乗车则是虽无亦自有马今必产马处求之则是马政不修也十九年夏诏马五百疋为一监牡一而牝四之监分四羣嵗生产驹三分及毙二分以上有赏罚先是川路所买马嵗付镇江军中养牧至上以未见孳生之数嵗分江上诸军后又置监于郢鄂之间牡牝千余十有余年才生三十驹而又不可用乃已故凡战马悉仰川秦广三边焉
　　马政志宋初市马嵗仅得五千余匹天圣中蕃部省马至三万四千九百余疋嘉祐以前原渭徳顺凡三嵗市马至万七千一百疋秦州券马嵗置万五千疋元丰四年诏専以雅州名山茶为易马用自是蕃马至者稍众崇宁四年诏曰神宗皇帝厉精庶政经营熙河路茶马司以致国马法制大备其后监司欲侵夺其利以助籴买故茶利不専而马不敷额近虽更立条约令茶马司总运茶博马之职犹虑有司苟于目前近利不顾悠久深害三省其谨守己行毋辄变乱元丰成法自是提举茶事兼买马其职任始一凡宋之市马分而为二其一曰战马生于西陲良健可备行阵宕昌峰贴峡文州所产是也其二曰羁縻马产西南诸蛮短小不及格黎叙等五州所产是也绍兴三年即邕州置司提举市于罗殿自杞大理诸蛮然自杞诸蕃本自无马盖又市之南诏南诏今大理国也大理地连西戎故多马虽互市于广南其实犹西马也
　　归氏有光曰宋自熙宁未变法以前然苑马之政亦未称善世之害马者有三曰选吏曰繁法曰易地吏非马之所宜其害马一也法非马之所宜其害马二也地非马之所宜其害马三也古有豢龙氏周官服不氏掌养猛兽而教扰之马非异兽必有能驯之者非世官不可也羌童项髻徒跣随水草畜牧马与人意相喻非有书生文学法度理也法数变马与人皆不自适何以能遂其生况置之硗陿无所畜或禾稼稻秔之田沟塍封限游腾莫逞非所以适其走圹之性也昔元魏起代北故马为特盛虽唐马未必能及也故曰马陆居则食草饮水喜则交颈相摩怒则分背相踶此马之真性也
　　政和五礼新仪仲春祀马祖仲夏享先牧仲秋祭马社仲冬祭马步并择日马祖先牧马社马步坛各广九步髙三尺四出陛一壝二十五步中兴后以绍兴三十一年于行在昭庆寺设位行祭
　　蕙田案马政莫繁于宋亦莫壊于宋夫牧监者畜牧之正也宋初以监牧致马蕃息乃以承平日久用马者少遂虑其多费而更易之不数年间马遂耗而军事用马又亟于是一切权宜苟且之法行户马保马给地牧马累民滋甚而马政大虽欲复旧时监牧之利而不可得矣南渡后虽置监牧马而风土不宜马不盛产于是専借之市马而马政不可问矣
　　右宋
　　辽史食货志初太祖为达喇府额尔竒木惩耀尼氏单弱于是抚诸部明赏罚不妄征讨因民之利而利之羣牧蕃息上下给足及即位伐河东下代北郡县获牛羊驼马十万余枢宻使耶律色珍获马二十余万分牧水草便地数嵗所增不可胜算自太祖及兴宗垂二百年羣牧之盛如一日天祚初年马犹有数万羣每羣不下千疋祖宗旧制常选南征马数万疋牧于雄霸隙地间以备燕云缓急复选数万给四时游畋余则分地以牧法至善也至末年累与金战畨汉战马十损六七虽増价数倍竟无所买乃冒法买官马従军诸羣牧私卖日多田猎亦不足用遂为金所败弃众播迁以讫于亡松漠以北善马皆为达实林牙所有
　　金史太宗本纪天会三年七月诏南京括官豪牧马以等第取之分给诸军
　　兵志天徳间置迪河鄂尔多阿尔本富僧额永安沃济五羣牧所皆仍辽旧名各设官以治之又于诸色人内选家富丁多及品官家子明安穆昆佛宁军与司吏家余丁及奴使之司牧谓之羣子分牧马駞牛羊为之立蕃息衰耗之刑赏后稍増其数为九契丹之乱遂亡其五世宗置所七曰特们图们阿都齐布沙堪额勒本和啰噶伊啰斡大定二十年更定羣牧官详衮托迪扎布羣牧人滋息损耗赏罚格二十一年勅诸所马三嵗者付女直人牧之时遣使阅实其数缺则杖其官而令牧人偿之二十八年蕃息之久马至四十七万明昌五年散騬马令中都西京河北东西路验民物力分畜之又令他路民养马者死则于前四路所养者给换若欲用则悉以送官此金之马政也然每有大役必括于民及取羣官之余骑以给战士焉
　　元政典元起朔方俗善骑射因以弓马之利取天下世祖中统四年设羣牧所其牧地东越躭罗北逾和哩圗们西至甘肃南暨云南等地凡一十四处自上都大都以至约尼伯叶济兰格尔周回万里无非牧地马之羣或千百或三五十左股烙以官印号火印之马牧人曰哈齐哈喇齐有千户百户父子相承任事自夏及冬随地之宜行逐水草十月各至本地朝廷嵗以九月十月遣守官驰驿阅视较其多寡有所产驹即烙印取勘收除见在数目造防古回回汉字文册以闻其总数盖不可知也幸上都太仆卿以下皆従先驱马出建徳门外取其肥可取乳者以行汰其羸瘦不堪者还于羣自天子以及诸王百官各以脱罗氊置撒帐为取乳室车驾还京师太仆卿先期遣使徴马五十鄂玛堆来京师鄂玛堆承乳车之名也既至俾哈齐哈喇齐之在朝为卿大夫者亲秣饲之每鄂玛堆牝马四十每牝马一官给刍一束菽八升驹一给刍一束菽五升菽贵则其给减半以小稻充刍粟每旬取给于度支寺官亦以旬诣闲廏阅肥瘠凡御位下正宫位下随朝诸色目人及甘肃土番等处草地内及江南腹里诸处应有系官孳生马牛駞骡羊防数之处一十四道牧地各置千戸百戸等名目
　　右辽金元
　　明史兵志明制马之属内廏者曰御马监中官掌之牧于大坝葢仿周礼十有二闲意牧于官者为太仆寺行太仆寺苑马寺及各军衞即唐四十八监意牧于民者南则直应天等府北则直及山东河南等府即宋保马意其曰备养马者始于正统末选马给边边马足而寄牧于防甸者也官牧给边镇民牧给京军皆有孳生驹官牧之地曰草或为军民佃种曰熟地嵗徴租佐牧人市马牧之人曰恩军曰队军曰改编军曰充发军曰抽发军苑马分三等上苑万中七千下四千一夫牧马十疋五十夫设圉长一人凡马肥瘠登耗籍其毛齿而时省之三嵗寺卿偕御史印烙鬻其羸劣以转市边衞营堡府州县军民壮骑操马则掌于行寺卿边用不足又以茶易于蕃以货市于边其民牧皆视丁田授马始曰戸马既曰种马案嵗徴驹种马死孳生不及数辄赔补此其大凡也初太祖都金陵令应天太平镇江庐州鳯阳州六府滁和二州民牧马洪武六年设太仆寺于滁州统于兵部后増滁阳五牧监领四十八羣已为四十监旋罢惟存天长太兴舒城三监置草于汤泉滁州等地复令飞熊广武英武三衞五军养一马马嵗生驹一嵗解京既而以监牧归有司専令民牧江南十一戸江北五戸养马一复其身太仆官督理嵗正月至六月报定驹七月至十月报显驹十一二月报重驹嵗终考马政以法治府州县官吏凡牡曰儿牝曰骒儿一骒四为羣羣头一人五羣羣长一人三十年设北平辽东山西陜西甘肃行太仆寺定牧马草场永乐初设太仆寺于北京掌顺天山东河南旧设者为南太仆寺掌应天等六府二州四年设苑马寺于陜西甘肃统六监监统四苑又设北京辽东二苑马寺所统视陜西甘肃十二年令北畿民计丁养马选居闲官教之畜牧民十五丁以下一疋十六丁以上二疋为事编发者七户一疋得除罪寻以寺卿杨砥言北方人户五丁养一免其田租之半蓟州以东至南海等衞戍守军外每军饲种马一又定南方养马例鳯庐扬滁和五丁一应天太镇十丁一淮徐初养马亦以丁为率十八年罢北京苑马寺悉牧之民洪熙元年令民牧二嵗征一驹免草粮之半自是马日蕃渐散于隣省济南兖州东昌民养马自宣徳四年始也彰徳衞辉开封民养马自正统十一年始也已而也先入犯取马二万寄养近京充团营骑操而尽以故时种马给永平等府景泰三年令儿马十八嵗骒马二十嵗以上免算驹成化二年以南土不产马改征银四年始建太仆寺常盈库贮备用马价是时民渐苦养马六年吏部侍郎叶盛言向时嵗课一驹而民不扰者以刍牧地广民得为生也自豪右庄田渐多养马渐不足洪熙初改两年一驹成化初改三年一驹马愈削民愈贫然马卒不可少乃复两年一驹之制民愈不堪请勅边镇随俗所宜凡可以买马足边军民交益者便宜处置时马文升抚陜西又极论边军偿马之累请令屯田卒田多丁少而不领马者嵗输银一钱以助赔偿虽皆允行而民困不能舒也继文升抚陜者萧祯请省行太仆寺兵部覆云洪永时设行太仆及苑马寺凡茶马蕃人贡马悉收寺苑放牧常数万疋足充边用正统以后北敌屡入抄掠马遂日耗言者每请裁革是惜小费而忘大计于是勅谕祯但令加意督察而北畿是永乐以来马日滋辄责民牧民年十五者即养马太仆少卿彭礼以戸丁有限而课驹无穷请定种马额会文升为兵部尚书奏行其请乃定两京太仆种马儿马二万五千骒马四之二年纳驹着为令时治六年也十五年冬尚书刘大夏荐南京太常卿杨一清为副都御史督理陜西马政一清奏言我朝以陜右宜牧设监苑跨二千余里后皆废惟存长乐灵武二监今牧地止数百里然以供西边尚无不足但苦监牧非人牧养无法耳两监六苑开城安定水泉便利宜为上苑牧万马广宁万安为中苑黒水草场逼窄清平地狭土瘠为下苑万安可五千广宁四千清平二千黒水千五百六苑嵗给军外可常牧马三万二千五百足供三边用然欲广孳息必多蓄种马宜增满万疋两年一驹五年可足前数请支太仆马价银四万二千两于平庆临巩买种马七千又养马恩队军不足请编流亡民及问遣回籍者且视恩军例凡发边衞充军者改令各苑牧马増为三千人又请相地势筑城通商种植榆栁春夏放牧秋冬还廏马既得安敌来亦可收保孝宗方重边防大夏掌兵部一清所奏辄行迁总制仍督马政诸监草场原额十三万三千七百余顷存者已不及半一清覈之得荒地十二万八千余顷又开武安苑地二千九百余顷正徳二年闻于朝及一清去官未防复废时御史王济言民苦养马有一孳生马辄害之间有定驹赂医讳之有显驹坠落之马亏欠不过纳银二两既孳生者已闻官而复倒毙不过纳银三两孳生不死则饥饿马日瘦削无济实用今种马地亩人丁嵗取有定额请以其额数令民买马而种马孳生县官无与兵部是其言自后每有奏报辄引济言县官无与种马事但责驹于民遗母求子矣初边臣请马太仆寺以见马给之自改征银马日少而请者相继给价十万买马万疋边臣不能市良马马多死太仆卿储巏以为言请仍给马又指陈各邉种马盗卖私借之语虽切不能従而邉镇给发日益繁延绥三十六营堡自治十一年始十年间发太仆银二十八万有竒买补四万九千余疋宁夏大同居庸闗等处不与焉至正徳七年遂开纳马例凡十二条九年复发太仆银市马万五千于山东辽东河南及鳯阳保定诸府嘉靖元年陜西苑马少卿卢璧条上马政请督逋负明印烙训医药均地差以救目前而辟场广蓄为经久计帝嘉纳之自后言马事者颇众大都因事立説补救一时而已二十九年谙达入寇太仆马缺复行正徳纳马例已稍増损之至四十一年遂开例至捐马授职隆庆二年提督四夷馆太常少卿武金言种马之设専为孳生备用傋用马既别买则种马可遂省今备用马已足三万宜令每马折银三十两解太仆种马尽卖输兵部一马十两则直山东河南十二万疋可得银百二十万且收草豆银二十四万御史谢廷杰谓祖制所定闗军机不可废兵部是廷杰言而是时内帑乏方分使括天下逋赋穆宗可金奏下部议部请养卖各半従之太仆之有银也自成化时始然止三万余两及种马卖银日増是时通贡互市所贮亦无防及张居正作辅力主尽卖之议自神宗九年始上马八两下至五两又折征草豆地租银益多以供团营买马及各边之请然一骟马辄发三十金而州县以驽马进其直止数金且仍寄养于马戸害民不减曩时又国家有兴作赏赉往往借支太仆银太仆帑益耗十五年寺卿罗应鹤请禁支借二十四年诏太仆给陜西赏功银寺臣言先年库积四百余万自东西二役兴仅余四之一朝鲜用兵百万之积俱空今所存者止十余万况本寺寄养马嵗额二万疋今嵗取折色则马之派征甚少而东征调兑尤多卒然有警马与银俱竭何以应之章下部未能有所厘革也崇祯初核戸兵工三部借支太仆马价至一千三百余万葢自神宗以来冏政大壊而边牧废弛愈不可问既而辽东督师袁崇焕以缺马请于两京州县寄养马内折三千匹价买之西邉太仆卿凃国鼎言祖宗令民养马専供京营骑操防防都城非为邉也后来改折无事则易马翰钱有警则出银市马仍是为京师备御之意今折银已多给各镇如并此马尽折万一变生奈何帝是其言却崇焕请案明世马政法久丛其始盛终衰之故大率由草场兴废太祖既设草场于大江南北复定北邉牧地自东胜以西至宁夏河西察罕诺尔以东至大同宣府开平又东南至大宁辽东抵鸭绿江又北千里而南至各衞分守地又自雁门闗西抵黄河外东厯紫荆居庸古北抵山海衞荒闲平埜非军民屯种者聴诸王驸马以至近邉军民樵采牧放在邉藩府不得自占永乐中又置草场于畿甸寻以顺圣川至桑干河百三十余里水草美令以太仆千骑令懐来衞卒百人分牧后増至万二千疋宣徳初复置九马坊于保安州于是兵部奏马大蕃息以色别而名之其毛色二十五等其种三百六十其后庄田日増草场日削军民皆困于孳养治初兵部主事汤冕太仆卿王霁给事中韩祐周旋御史张淳皆请清覈而旋言香河诸县地占于势家霸州等处俱有仁夀宫皇荘乞罢之以益牧地虽允行而占佃已久卒不能清南京诸衞牧场亦久废兵部尚书张蓥请复之御史胡海言恐遗地利遂止京师团营官马万疋与旗手等衞上直官马皆分置草场嵗春末马非聴用者坐营官领下场放牧草豆住支秋末回给事御史阅视马毙军逃者以闻后上直马不出牧而骑操马仍嵗出如例嘉靖六年武定侯郭勋以邉警为辞奏免之徴各场租以充公费余贮太仆买马于是营马専仰秣司农嵗费至十八万戸部为诎而草场益废议者争以租佃取赢浸淫至神宗时弊壊极矣茶马司洪武中立于川陜聴西番纳马易茶赐金牌信符以防诈伪每三嵗遣廷臣召诸番合符交易上马茶百二十觔中马七十觔下马五十觔以私茶出者罪死虽勋戚无贷末年易马至万三千五百余疋永乐中禁稍弛易马少乃命严邉关茶禁遣御史巡督正统末罢金牌嵗遣行人巡察邉氓冒禁私贩者多成化间定差御史一员领敕専理治间大学士李东阳言金牌制废私茶盛有司又屡以敝茶给番族番人抱憾往往以羸马应宜严敕陜西官司揭榜招谕复金牌之制严收良茶颇増马直则得马必蕃及杨一清督理苑马遂命并理盐茶一清申旧制禁私贩种官茶四年间易马九千余疋而茶尚积四十余万觔灵州盐池增课五万九千贮庆阳固原库以买马给邉又惧后无専官制终废也于正徳初请令巡茶御史兼理马政行太仆苑马寺官聴其提调报可御史翟唐嵗收茶七十八万余觔易马九千有竒后法复弛嘉靖初戸部请揭榜禁私茶凡引俱南戸部印发府州县不得擅印三十年诏给番族勘合然初制讫不能复矣马市者始永乐间辽东设市三二在开原一在广宁各去城四十里成化中巡抚陈钺复奏行之后至神宗初不废嘉靖中开马市于大同陜邉宣镇相继行隆庆五年谙达上表称贡总督王崇古市马七千余疋为价九万六千有竒其价辽东以米布绢宣大山西以银市易外有贡马者以钞币加赐之初太祖起江左所急惟马屡遣使市于四方正元夀节内外藩封将帅皆以马为币外国土司番部以时入贡朝廷每厚加赐予所以招携懐柔者备至文帝勤逺畧遣使絶域外国来朝者甚众然所急者不在马自后狃于承平驾驭之权失马无外増惟恃孳生嵗课重以官吏侵渔牧政荒废军民交困矣葢明自宣徳以后祖制渐废军旅特甚而马政其一云
　　归氏有光马政议窃惟古之马唯养于官而其养之于民者官初无所与司马法甸出长毂牛马及所谓万乗千乗百乗此皆寓兵于农有事则赋调而官不与知也惟其养于官者如周礼校人牧圉之属与月令所载其养之之法备尽此则官之所自养也夫周之时既养马矣而民之马官有不与是以民各自以其力养己之马而无所不尽其心故有事徴发而车与马无不办也汉之苑马即校人之王马而民间私牧官无所与而皆得以自孳息故街巷有马而桥姚以致马千疋逮武帝出师马少而始有假母归息之令亦兵兴一切之制非久用也秦汉以来唐马最盛皆天子所自置监牧其扰不及于民而马之盛如此我国家苑马之设即其遗意然又于两京畿河南山东编戸养马乃又兼宋人保甲之法葢不独养于官而又养于民也今监牧之马未见蕃息民间牧养又日以耗且以今畿郡之养马言之夫马既系于官而民以为非民之所有官既委于民而官以为非官之所専马乌得而不敝自其立法之初已知其弊必至于今日也且天下有治人无治法苟能如其旧而得人以求实效亦未尝不可以借其用也今保马既不可变而于其间又不能守其旧往往数为纷更循其末流而不究其本始愈变而愈敝必至于不可复为而后己此今日天下之事皆然而非独马政也尝考洪武初制今有司提调孳牧江南十一户共养马一疋江北五戸共养马一疋以丁多之家为马头専养一马余令津贴以备倒失买补每二嵗纳驹一匹又立羣头羣长设官铸印与守令分民而治有牧马草场又免其粮草之半每加优防使有司能责实而行之常使民得养马之利则马亦何忧于不蕃也今顾不能修其旧而徒以法之敝而亟变之则天下安得有善法夫令民养马国家之意本欲得马而已而有所谓本色折色何为也责民以养马而又责其输银如此则取其银可矣而又何以马为于是民不以养马为意而以输银为急矣牧地本与民养马也而徴其子粒又有加増子粒如此则遂并之田税而已而又何以责之马戸于是民不以养马为意而以输子粒为急矣养马者课其驹可也不用其驹而使之买俵于是民不以养马为意而以买俵为急矣夫折色之议本因江南应天太平等处非产马之地变而通之虽易银可也遂移之河北今又变卖种马而征其草料原今变者之意専欲责民之轮银而非责民之养马也官既无事于养马而独规目前之利民复恣为奸伪而为利己之图有驹不报而上于欺隠不肯以驹备用而独愿以银买俵至或戕其孕字絶其游牝上下交征利以相欺而己衞文秉心塞渊致騋牝之三千鲁僖以思无邪致马之斯徂夫官民一于为利以相欺何望于马之蕃息乎今之议者又方日出新意以变卖马之半为未尽因欲尽卖种马而惟以折色征解畧不思祖宗立法之深意可为太息也夫河北之人骁健良马冀之所产昔人所以谓此地王不得无以王霸不得无以霸者也今举冀之良产尽弃之一旦国家有事西邉之马可得以为畿内用乎古语曰变而不如前易而多所败者亦不可不复也今欲讲明马政必尽复洪武永乐之旧江南折色可也畿辅河南山东之折色不可也草场之旧额可清也子粒不可征也官吏之侵渔可黜可惩也而管马官羣长兽医不可省也行马复之令使民得寛其力民知养马之利则虽官马亦以为己马矣又修金牌之制通闗互市益得好马别赋之民以为种马而有司加督视之洪武永乐之旧犹可复也葢修茶马而渥洼之产至矣弛草地而坰牧之息繁矣防编戸恣刍牧而乌倮桥姚之富臻矣故曰车骑天下之武备也其所以壮神京防后患者岂浅浅哉抑古之相衞邢洺皆有马监即皆今之畿辅地也如使尽覈官民所耕佃牧马草场尽出之与夫羣不垦者皆立堆以为监牧之地而尽归于苑马宋人戸马保马之法虽罢之可也何必规规然沿其末流而日事纷更乎蕙田案归氏此议利灼然惜未能见之行事也
　　王圻续通考太祖都金陵马祖先牧太仆庙洪武二年建祭马祖先牧马步马社之神初命筑坛于后湖祀马祖诸神礼官奏言周官牧人掌天马之属春祭马祖夏祭牧人冬祭马步马祖天驷星也孝经説云房为龙马先牧始养马者其人未闻马社始乗马者世本曰相土作乗马马步谓神之灾害于马者隋用周制祭以四仲之月唐宋因之拟春秋二仲月甲戌庚日为宜于是遣官行礼为坛四坛用羊一豕一币一其色白笾豆各四簠簋登象尊壶尊各一用时乐献官斋戒公服行三献礼祝文曰维神始于天地之初而司马于世牧养蕃息驭而乗之闲廏得所厯代兴邦戡定祸乱咸赖戎马民人是安朕自起义以来多资于马摧坚破敌大有功焉稽古案仪载崇明享爰伸报本以昭神功谨以制币牲齐式陈明荐尚享自后定以春秋仲月十五日遣兵部官祭嵗以为常
　　明史礼志洪武四年蜀明升献良马十其一白者长丈余不可加鞯勒太祖曰天生英物必有神司之命太常以少牢祀马祖囊沙四百斤压之令人骑而游苑中久之渐驯帝乗之以夕月于清凉山比还大悦赐名飞越峰复命太常祀马祖五年并诸神为一坛嵗止春祭永乐十三年立北京马神祠于莲花池其南京马神则南太仆主之
　　孝宗实录治九年三月诏修通州马神祠祠在治之北地名坝上安徳乡也初文皇帝靖难兵起战其地觉有神相之因诏作马神祠久之祠废至是顺天府尹彭礼等修之
　　明会典嘉靖三十八年以先牧庙建自永乐嵗久頽敝修之
　　归氏有光曰天文辰为马精龙与马同气古之圣人非通天地万物之理其孰能与于此是以制祭祀而国家受福百物皆昌也余观秦赵史记自益为朕虞佐舜调驯鸟兽其后费昌仲衍世为御有功列为诸侯而造父幸于周穆王得骥温骊骅骝騄耳之驷献之穆王穆王使造父御西巡见西王母乐之忘归而徐偃王反造父御穆王日驰千里以归造父由此封于赵城其后奄父为宣王御而非子以善养马孝王封之犬丘岂以栢翳为虞而子孙世世善御能息马哉上古圣贤皆神灵通于万物不可以后世测度也穆王造父之事竒矣夫社祀以勾龙稷祀以弃若造父非子岂今所谓先牧耶太仆秦官主奉车又掌马事意秦制葢有所本抑周礼轶而不备不然何前世御者皆能善马太仆职兼奉车与马其出于古非秦官明矣
　　右明











　　五礼通考卷二百四十五
&lt;经部,礼类,通礼之属,五礼通考&gt;
　　钦定四库全书
　　五礼通考卷二百四十六
　　刑部尚书秦蕙田撰
　　凶礼一
　　荒礼
　　蕙田案隂阳之沴国家代有虽尧汤之世不能无水旱之患所恃者有荒政以济之尔大宗伯凶礼之目以荒礼次乎防礼葢王者视天下犹一家四海之内有匹夫不被其泽者如疾痛疴痒之切身必求所以安全之所谓吉凶与民同患者此也然救之已荒不如备之未荒故备荒之政为先及灾伤已成则有检勘及遣使存恤之令焉大司徒以荒政十二聚万民条目精详钜细毕备后代言救荒者大率不能外是今据以为纲而以史事附之他如劝分移民通财之法皆见于经传而可行于后世者故附于十二荒政之后防民之要略具于此矣
　　周礼春官大宗伯以荒礼哀凶札【注荒人物有害也曲礼曰嵗凶年谷不登君膳不祭肺马不食谷驰道不除祭事不县大夫不食梁士饮酒不乐札读为截谓疫疠】
　　天官大宰以九式均节财用三曰防荒之式【注荒凶年也王氏昭禹曰荒之礼有散利施惠以救贫者】
　　小宰以官府之六聨合邦治三曰防荒之聨事【注荒谓年谷不熟王氏昭禹曰大司徒大荒则令邦国移民通财而小行人若国凶荒令赒委之若此皆荒之聨事】春秋襄公二十四年谷梁传五谷不升为大饥一谷不升谓之嗛【注嗛不足貌】二谷不升谓之饥三谷不升谓之馑四谷不升谓之康【注康虚】五谷不升谓之大侵【注侵伤】大侵之礼君食不兼味台榭不涂弛侯廷道不除百官布而不制鬼神祷而不祀此大侵之礼也逸周书籴匡解成年年谷足賔祭祭以盛大驯钟絶服美义皂畜约制余子务艺宫室城郭修为备供有嘉莱于是日满年俭谷不足賔祭以中盛乐唯钟鼓不服美三牧五库补摄凡美不修余子务穑于是糺秩年饥则勤而不賔举祭以薄乐无钟鼓凡美禁书不早羣车不雕攻兵备不制民利不征当啇旅以救穷乏闻随卿下鬻塾分助有匡以绥无者于是救困大荒有祷无祭国不称乐企不满壑刑罚不脩舎用振穹君亲巡方卿告籴余子倅运开口同食民不藏粮曰有匡禆民畜唯牛羊于民大疾惑杀一人无赦男守疆戎禁不出五库不膳防礼无度察以薄资礼无乐宫不帏嫁娶不以时賔旅设位有赐大匡觧维周王宅程三年遭天之大荒作大匡以诏牧其方三州之侯咸率王乃召冢卿三老三吏大夫百执事之人朝于大庭问罢病之故政事之失刑罚之戾哀乐之尤賔客之盛用度之费及闗市之征山林之匮田宅之荒沟渠之害怠堕之过骄顽之虐水旱之菑曰不谷不徳政事不时国家罢病不能胥匡二三子尚助不谷官考厥职乡问其人因其耆老及其总害慎问其故无隐乃情及某日以告于庙有不用命有常不赦王既发命入食不举百官质方囗不食饔及期日质明王麻衣以朝朝中无采衣官考其职乡问其利因谋其菑旁匡于众无敢有违诘退骄顽方不服慎惟怠墯什伍相保动劝防居事节时茂农夫任户户尽夫出农廪分乡乡命受粮程课物徴躬竞比藏藏不粥籴籴不加均赋洒其弊乡正保贷成年不偿信诚匡助以辅殖财财殖足食克赋爲征数口以食食均有赋外食不瞻开闗通粮粮穷不转寡不废滞不转留戍城不留囗足以守出旅分均驰车送逝旦夕运粮于是告四方游旅旁生忻通津济道宿所至如归币租轻乃作母以行其子易资贵贱以均游旅使无滞无粥熟无室市权内外以立均无蚤暮闾次均行均行众从积而勿囗以罚助均无使之穷平均无乏利民不无播蔬无食种以数度多少省用祈而不賔祭服潄不制车不雕饰人不食肉畜不食谷国不乡射乐不墙合墙屋有补无作资农不败务非公卿不賔賔不过具哭不留日登降一等庶人不独葬伍有植送徃迎来亦如之有不用命有常不违
　　顾氏炎武日知录大宗伯以凶礼哀邦国之忧其别有五曰死亡凶札祸烖围败冦乱是古之所谓凶礼者不但于死亡而五服之外有非防之防者縁是而起也记曰年不顺成天子素服乗素车食无乐又曰年不顺成则衣布搢本周书曰大荒王麻衣以朝朝中无防衣此凶札之服也司服大札大荒大烖素服注曰大烖水火爲害君臣素服缟冠若晋伯宗哭梁山之崩春秋新宫灾三日哭此祸烖之服也记曰国亡大县邑公卿大夫士厌冠哭于太庙又曰军有忧则素服哭于库门之外大司马若师不功则厌而奉主车春秋传秦穆公败于殽素服郊次乡师而哭此围败之服也若夫曲礼言大夫士去国素衣素裳素冠彻縁鞮屦素簚乗髦马孟子言三月无君则吊而季孙之会荀跞练冠麻衣此君臣之不幸而哀之者矣秦穆姫之逆晋侯免服衰绖卫侯之念子鲜税服终身此兄弟之不幸而哀之者矣楚灭江而秦伯降服出次越围吴而赵孟降于防食此与国之不幸而哀之者矣先王制服之方固非一端而已记有之曰无服之防以蓄万邦
　　右荒礼通论
　　礼记王制冢宰制国用必于歳之杪五谷皆入然后制国用【注制国用如今度支经用杪末也】用地小大视年之丰耗【注小国大国丰凶之年各以歳之入制其用多少多不过礼少有所杀】以三十年之通制国用量入以爲出【注通三十年之率当有九年之蓄出谓所当给为】国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐【注菜色食菜之色民无食菜之饥色天子乃日举以乐侑食】
　　【马氏晞孟曰国之所以为国者以有民也民之所以为民者以有财也苟无财则散而之四方矣故曰无三年之蓄非其国也三年耕必有一年之食推而至于二十七年必有九年之食以三十年言之者举成数也説者以为三十年为一世三年耕必有一年之食至三十年之通此人力也虽有凶旱水溢此天变也人力备则可以应天变盖王者与民同患故虽有水旱而民无菜色于下然后天子食日举羞备礼而以乐侑之也】
　　【应氏镛曰此非谓水旱亦不废乐也谓既有三十年通制之规模虽凶灾而民不病则常时可以日举乐矣盖虽一饭之顷而不忘乎民也若夫偶值凶年虽有备亦岂敢用乐乎】
　　【丘氏濬曰国之所以为国者以有民也民之所以为民者以有食也耕虽出于民而食则聚于国方无事之时豊稔之歳民自食其食固无赖于国也不幸而有水旱之灾凶荒之歳民之日食不所以之者国也国又无蓄焉民将何赖哉民之饥饿至于死且散则国空虚矣其何以为国哉是以国无六年九年之蓄虽非完国然犹足以为国也至于无三年之蓄则国非其国矣国非其国非谓无土地也无食以聚民云尔是以三年耕必余一年食九年耕必余三年食以至三十年之久其余至于十年之多则国无不足之患民有有余之食一遇凶荒民有所恃而不散有所食而不死而国本安固矣虽然为治者非不欲蓄积以备凶歉也然而一歳之所出仅足以给一歳之所费奈何曰数口之家十金之产苟有智虑者尚能营为以度日积聚以偹患况有天下之大四海之富者哉】
　　蕙田案荒礼救于已荒之日不若备于未荒之时备荒之法重农桑崇节俭修水利广开垦皆其事矣而积贮者生民之大命古人设常平义仓以爲水旱灾歉之备后之言备荒者莫不由此故以爲荒礼之首焉
　　观承案尧汤水旱圣世难免此司徒佐王安扰万民而荒政十有二反居保息六本俗六之先也然非以三十年之通制国用虽欲有九年之蓄安可得哉若至凶荒而始行十二政亦何以爲资也故冢宰制国用量入以爲出尤爲安扰万民之本而地官所以亦统于天官也欤
　　汉书食货志李悝爲魏文侯作尽地力之教又曰籴甚贵伤民甚贱伤农民伤则离散农伤则国贫故甚贵与甚贱其伤一也善爲国者使民无伤而农益劝今一夫挟五口治田百亩歳亩一石半爲粟百五十石除十一之税十五石余百三十五石食人月一石半五人终歳爲粟九十石余有四十五石石三十爲钱千三百五十除社闾尝新春秋之祠用钱三百余千五十衣人率用钱三百五人终歳用千五百不足四百五十不幸疾病死防之费及上赋敛又未与此此农夫所以常困有不劝耕之心而令籴至于甚贵者也是故善平籴者必谨观歳有上中下熟上熟其自四余四百石中熟自三余三百石下熟自倍余百石小饥则百石中饥七十石大饥三十石故大熟则上籴三而舎一中熟则籴二下熟则籴一使民适足价平则止小饥则发小熟之所敛中饥则发中熟之所敛大饥则发大熟之所敛而粜之故虽遇饥馑水旱籴不贵而人不散取有余而补不足也行之魏国国以富强
　　蕙田案常平之名始于汉其法则自李悝始之备荒之政莫善于此马贵与所谓农人服田力穑之赢余上之人爲制其轻重时其敛散使不以甚贵甚贱爲患乃仁者之用心是也
　　宣帝本纪五鳯四年春正月大司农中丞耿夀昌奏设常平仓以给北边省转漕赐爵闗内侯
　　食货志宣帝即位大司农中丞耿夀昌以善爲算能商功利得幸于上五鳯中奏言故事歳漕闗东谷四百万斛以给京师用卒六万人宜籴三辅农河东上党太原郡谷足供京师可以省闗东漕卒过半天子从其计夀昌遂白令边郡皆筑仓以谷贱时增其贾而籴以利农谷贵时减贾而粜名曰常平仓民便之
　　元帝本纪初元五年四月罢常平仓
　　后汉书刘般传显宗欲置常平仓公卿议者多以爲便般对以常平仓外有利民之名而内实侵刻百姓豪右因縁爲奸小民不能得其平置之不便帝乃止
　　通典后汉明帝永平五年作常平仓
　　蕙田案范史载明帝以刘般之言罢置常平仓而杜氏通典载作仓于永平五年盖后来卒置之也册府元以刘般之对系于永平十一年案永平五年已置仓矣何得阅五六歳后乃云议置之疑不然也
　　晋书食货志泰始四年立常平仓丰则籴俭则粜以利百姓
　　通典永明中天下米谷布帛贱上欲立常平仓市积爲储六年诏出上库钱五千万于京师市米买丝绵纹绢布扬州出钱千九百一十万南齐州二百万各于郡所市籴南荆河州二百万市丝绵纹绢布米大麦江州五百万市米胡麻荆州五百万郢州三百万皆市绢绵布米大小豆大麦胡麻湘州二百万市米布蜡司州二百五十万西荆河州二百五十万南兖州二百五十万雍州五百万市绢绵布米使台传并于所在市易
　　魏书食货志太和十二年诏羣臣求安民之术有司上言请析州郡常调九分之二京都度支歳用之余各立官司丰年籴贮于仓时俭则加私之一粜之于民如此民必力田以买官绢积财以取官粟年登则常积歳凶则直给又别立农官取州郡戸十分之一以爲屯民相水陆之宜断顷亩之数以赃赎杂物市牛科给令其肆力一夫之田歳责六十斛甄其正课并征戍杂役行此二事数年之中则谷积而民足矣帝览而善之寻施行焉自此公私丰赡虽时有水旱不爲灾也
　　蕙田案此秘书监李彪所上议也
　　孝文帝本纪太和二十年十二月置常平仓
　　通典隋文帝开皇三年陜州置常平仓京师置常平监唐武徳五年废常平监
　　永徽六年京东西市置常平仓
　　册府元开元二年九月诏曰天下诸州今年稍熟谷价全贱或虑伤农常平之法行自徃古苟絶欺隐利益实多宜令诸州加时价三两钱和籴不得抑敛仍交相付领勿许悬欠蚕麦时熟谷米必贵即令减价出粜豆等堪贮者熟亦宜准此以时出入务在利人江岭淮浙剑南地皆下湿不堪贮积不在此例其常平所须钱物宜令所司支料奏闻并委长官专知改任日递相付受且以天灾流行国家代有若无粮储之备必致饥馑之忧县令亲人风俗所系随当处丰约劝课百姓未办三载之粮且贮一年之食每家别爲仓窖非蚕忙农要之时勿许破用仍委刺史及按察使简较觉察不得容其矫妄
　　蕙田案耕三余一载于礼经小民所以乏食者多縁丰年不知爱惜任意出粜无终歳之储一遇饥馑束手坐困民愚无识良可悯惜宗诏县令劝课百姓家别爲仓窖贮一年之食非蚕忙农要之时勿许破用其所以爲民食计者至深逺矣此开元初政之所以善也
　　文献通考开元七年勅闗内陇右河南河北五道及荆扬襄防绵益彭蜀资汉剑茂等州并置常平仓其本上州三千贯中州二千贯下州一千贯每籴具本利与正仓帐同申
　　旧唐书食货志开元十六年十月敕自今歳普熟谷价至贱必恐伤农加钱收籴以实仓廪纵逢水旱不虑阻饥公私之间或亦爲便宜令所在以常平本钱及当处物各于时价上量加三钱百姓有粜易者爲收籴事须两和不得限数配籴讫具所用钱物及所籴物数申所司仍令上佐一人专勾当
　　册府元天寳四载五月诏曰如闻今歳收麦倍胜常歳稍至丰贱即虑伤农处置之间事资通济宜令河南河北诸郡长官取当处常平钱于时价外防别加三五钱量事收籴大麦贮掌其义仓亦宜准此仍委采访使勾当便勘覆具数一时録奏诸道有粮储少处各随土宜如堪贮积亦准此处分
　　旧唐书食货志广徳二年正月第五琦奏每州常平仓及库使司商量置本钱随当处米物时价贱则加价收籴贵则减价粜卖
　　建中元年七月敕夫常平者常使谷价如一大丰不爲之减大俭不爲之加虽遇灾荒人无菜色自今已后忽米价贵时宜量出官米十万石每石量付两市行人下价粜货
　　三年九月户部侍郎赵赞上言曰伏以旧制置仓储粟名曰常平军兴已来此事阙废或因凶荒流散饿死相食者不可胜纪古者平凖之法使万室之邑必有万钟之藏千室之邑必有千钟之藏春以奉耕夏以奉耘虽有大贾富家不得豪夺吾人者盖谓能行轻重之法也自陛下登极以来许京城两市置常平官籴盐米虽经频年少雨米不腾贵此乃即日明騐实要推而广之当兴军之时与承平或异事须兼储布帛以备时须臣今商量请于两都并江陵东都扬汴苏洪等州府各置常平轻重本钱上至百万贯下至数十万贯随其所宜量定多少惟置斛斗疋段丝麻等候物贵则下价出卖物贱则加价收籴权其轻重以利疲人从之赞于是条奏诸道要都防之所皆置吏阅商人财货计钱每贯税二十天下所出竹木茶漆皆十一税之以充常平本时国用稍广常赋不足所税亦随时而尽终不能爲常平本蕙田案赵赞议征商税以充常平之本其后常平不能复而商税之额不可复除并且日増于前矣
　　观承案自古弊法多附于良法而始能行后则失其良而徒存其弊不独赵赞议征商税一事此孔子所以恶始作俑者也
　　元和元年正月制歳时有丰歉谷价有重轻将备水旱之虞在权聚敛之术应天下州府每年所税地丁数内宜十分取二分均充常平仓及义食仍各逐稳便收贮以时出粜务在救人赈贷所宜速奏
　　册府元后唐天成二年六月中书舎人张文寳请复常平仓　四年九月左补阙张昭逺奏今秋物价絶贱百姓随地亩细配钱物名目多般皆贱粜供输极伤农业既未能减放贮请加估折纳斛斗稍便于民又国朝已来备凶年之法州府置常平仓饥歳以赈贫民请于天下最丰熟处折纳斛斗以仓贮之依常平法出纳则国家常有粟而民不匮也疏奏不报
  </div>
  <div class="pagination">
   <a href="五礼通考_page397.html">
    上一页
   </a>
   <span>
    ...
   </span>
   <a href="五礼通考_page393.html">
    393
   </a>
   <a href="五礼通考_page394.html">
    394
   </a>
   <a href="五礼通考_page395.html">
    395
   </a>
   <a href="五礼通考_page396.html">
    396
   </a>
   <a href="五礼通考_page397.html">
    397
   </a>
   <span class="current-page">
    398
   </span>
   <a href="五礼通考_page399.html">
    399
   </a>
   <a href="五礼通考_page400.html">
    400
   </a>
   <a href="五礼通考_page401.html">
    401
   </a>
   <a href="五礼通考_page402.html">
    402
   </a>
   <a href="五礼通考_page403.html">
    403
   </a>
   <span>
    ...
   </span>
   <a href="五礼通考_page399.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
