<!DOCTYPE html>
<html>
<head>
    <meta charset="UTF-8">
    <title>读礼通考 - 第 90 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读礼通考 - 第 90 页/共 166 页</h1>
    <div class="content">　　尺二寸博四寸五分厚五分八分大书云云今案他所引或作厚五寸八分通典开元礼皆然详此八分字连下大书为文故徐润云又案不必八分楷书亦可必是荀氏全书本有此文其作五寸者后人误也若博四寸五分而厚五寸八分则侧面濶于正面决无此理当以集礼为正　又问主式祠版朱子答曰伊川主式虽云杀诸侯之制然未见诸侯之制如何若以为疑则用牌子可也安昌公荀氏是晋笋朂非孙氏也但诸书所载厚薄之制有误字尔士大夫而云几郎几公或是上世无官者也　朱子答影堂祠版之问云古礼庙无二主欲祖考之精神萃聚焉故不可以有二今有祠版又有影是二主矣古人宗子承家主祭仕不出乡故庙无虚主而祭必于庙惟越在他国则以庶子居者代之祝曰孝子某使介子某执其常事然犹不敢入庙特望墓为坛以祭其尊祖敬宗之严如此今世主祭者游宦立朝非古人越在他国之比则当以其田禄修其荐享不得同于去国而使支子代之也泥古则阔于事情徇俗则无复品节酌适古今之宜则宗子所在奉二主以从之上不失萃聚祖考精神之义下使宗子得以田禄荐享祖宗宜亦歆之所谓先王未之有可以义起者也但支子自主之祭则当留以奉祀不得随宗子而徙也所喻留影于家奉祠版而行恐精神分散非鬼神所安而支子私祭上及髙曽又非所以严大宗之正也朱子曰士人神主但依伊川说而勿陷中及二片又问重朱子答曰三礼图有画象可考温公之説亦合时宜不必过泥古礼也　又问子所生母死题主当何称祭于何所祔祭于何所朱子答云今法五服年月篇母字下注云谓生己者但谓之母若避适母则止称亡母不称妣也　窦文卿问夫在妻之神主宜书何人奉祀若用夫则题嫔某氏神主旁注夫某祀否朱子曰旁注施于尊者其他不必　问亡妻神主可题其子之名奉祀否朱子答曰不题奉祀者之名为得　朱子曰妻丧者木主要作妻名不可作母名若是子妇须作子妇名翁主之卒哭即祔更立木主于灵座朝夕奠就之三年除之　伊川制士庶不用主只用牌子看来牌子当如主制只不消做四片相合及窍其旁以通中　尧卿问士牌子式曰晋人制长一尺二寸博四寸五分亦太大不如只依程主外式然其题则不能如陷中之多矣　直卿问神主牌先生夜来说荀勗礼未终曰温公所制牌阔四寸厚五寸八分错了据隋帝所编礼书有一篇笋勗礼乃是云阔四寸厚五寸八分大书某人神座不然只小楷书亦得后人相承误了却作五寸八分为一句　又无爵曰府君夫人汉人碑已有只是尊神之辞府君如官府之君或谓之明府今人亦谓父为家府君
　　【何基荅庄行之问主式若主式古无只安昌公荀氏始有祠版而温公因之然字己舛讹分寸不中度难于据从程子始创为定式有所法象已极精确然陷中亦不言定寸至髙氏仪始言阔一寸长六寸朱文公又云当深四方若亡者官号字多则不必拘六寸之制温公仪韬以囊考紫妣绯者亦是以意裁之见小祥篇首所谓府君夫人则自汉以来为尊神之通称文公説汉人碑己如此云】
　　金史贞祐四年礼官言迁庙事主用栗依唐制皇统九年所定也祏室旁及上下皆石门东向以木为阖髹以朱室中有褥奠主讫帝主居左覆以黄罗帕后主居右覆以红罗帕黼扆以纸木为筐两足如立屏状覆以红罗三幅绣金斧五十四裹以红绢覆于屏上其半无文者垂于其后置北牖下南向前设几筵以坐神主五席各长五尺五寸阔二尺五寸筦筵粉纯以蔺为席縁以红罗以白绣蕙文及云气之状复以红绢裹之每位二缫席画纯以五色绒织青蒲为之縁以红罗画藻文及云气状亦以红绢裹之每位二在筦上次席黻纯以轻筠为之亦曰桃枝席縁以红绡绣鐡色斧裹以红绢每位二在缫席上虎席二大者长同惟阔増一尺以虎皮为褥有緼以红罗绣金色斧縁之又有小虎皮褥制同于三席时暄则用桃枝次席时寒则去桃枝加虎褥夏秋享则用桃支次席二冬则去桃枝加小虎皮褥于缫席上腊冬则又添大虎皮褥二于缫上迁小虎皮褥二在大褥之上曲几三足直几二足各长尺五寸以丹漆之帝主前设曲几后设直几
　　元史神主之制至元三年始命太保刘秉忠考古制为之髙一尺二寸上顶圜径二寸八分四庙各剡一寸一分上下四方穿中央通孔径九分以光漆题尊諡于背上匮趺底葢俱方底自下而上葢从上而下底齐趺方一尺厚三寸皆准元祐古尺图主及匮趺皆用栗木匮趺并用漆设祏室以安奉帝主用曲几黄罗帕覆之后主用直几红罗帕覆之祏室每室红锦厚褥一紫锦薄褥一黄罗复帐一背红帘一縁以黄罗带饰六年十二月十八日国师奉防造木质金表牌位十有六亦号神主设大榻金椅位置祏室前帝位于右后位于左题号其面笼以销金绛纱其制如椟
　　至元十二年检讨张谦呈昔者因修太庙奉迁金牌位于馔幕殿设以金椅其栗主却与旧主牌位各贮厢内安置金椅下礼有非宜今拟合以金牌位迁于八室内其祏室栗主宜用防舆迁纳旧主并牌位安置于箱为宜



　　作主用栗取法于时日月
　　辰趺方四寸象嵗之四时
　　高尺有二寸象十二月身
　　博三十分象月之日厚十二
　　分象日之辰【身趺皆厚一十二分】剡上五
　　分为圎首寸之下勒前为额
　　而判之一居前二居后【前四分后八分】防中以书爵姓名行【书曰故某官某
　　公讳某字某第防神主防中长六寸阔】合之植于趺
　　【一寸身出趺上一尺八分并趺高】窍其旁以
　　如身厚三之一【一尺一寸谓】居二分
　　之上【圎径四分谓在七寸】粉涂其前以书
　　属称【一分之上属谓高曾祖考称谓官或号行如处士】旁题主祀之名【秀才防郎防公】加赐易
　　世则笔涤而更之【曰孝子某奉】外
　　改中不改
<经部,礼类,仪礼之属,读礼通考,卷五十六>
<经部,礼类,仪礼之属,读礼通考,卷五十六>
　　【张孚敬议尊諡礼仪内一条云粉主用水不用油者夫神主至重贵质一成而不可易故水无他饰用水粉亦庶可代迁时刷洗改题称号及旁注如用油便应用刮削非所以示安重也与神位不同若神位可装饰也】
　　【吕坤四礼疑府君孺人爵也生为庶人死而爵之可乎诬也僭也孝子不诬亲圣人不诲僭　家礼有家之礼非家家之礼也生有爵死而称于庙不没其实也爵不一等举府君孺人例其余尔庶人止宜称显考某字行几显妣某氏行几神主为是何必窃名噐以自重哉又案伊川制主式士庶不用益知府君孺人非士庶之通称矣　又主无式式自程氏取义亦精而尺辨古今用禁士庶挛矣夫儒者之见也　主之式题考妣姓字以依神俾子孙祭之为如在尔庶人之家久则木牌暂则纸位但存尊祖敬宗之心不必拘泥韬借之説至于偶无柏栗凡贵重之木皆可用但太髙大则近于僭尔伊川主式偶未之思傥考有尊爵崇衔势难摘取者陷中字数有定何以书之即用三司布帛尺陷中分寸稍长似亦无害或曰四龛之主髙下须同曰通用三司尺可也近日市井布尺长以三掌裁缝与段行尺则今之最小者然视周尺亦差大制非周制人非周人何以周尺之拘哉用今之裁缝尺可也坤送仁夀太后之丧见其主亦用周尺髙下视家礼国初议礼之臣可谓泥古之过矣天子有十六字庙号及宗衔不减二十余字岂可与臣庶同乎　又旁题适长奉祀天子诸侯之礼也士大夫之家众子孙不名祖考之心欤宜名而称与祀父母有众子而旁题止云孝子某人奉祀书适长明主祭之有人也众子或三或五不得书名于人情】
　　【尤不近不若左书孝子某或孝孙某奉祀右书介子某某与祀若众孙隔世则不必书矣盖诸侯不得祖天子大夫不得祖诸侯故不名于庙士庶人何嫌之有　又宗子仕以主行必无庶也则可若有庶则与其行也宁摄庶子虽不承宗然称宗子以祭亦祖考之所不吐也驰驱千万里置主于箧笥可乎况后世仕非久任而噐具难全执事难备或官不尊而粢盛无具署不广而居处无余不几于防神乎坤游宦只奉小影堂一轴情尽而礼不亵甚为简便宗子更宜如此　又庶子不与不主不摄不位是无祖考也而可乎　礼谓子与祭而不主祭此兄弟同在之时也若宗子他出而庶子不得与祭又不敢主祭又不得摄祭或主随宗子以行又不得为位则是庶之无尊祖敬宗之分非祖生父育之身非教人以孝矣故宗之不在则摄行神主不在则为位此必不可废者不知宗子仕而父母不从即有庶子必不当养于家乎泥礼至此非圣人意也　又制祠堂之主尚右点主非礼也礼有题而无防今也题主讫主字上空一防请贵賔以硃防之云以生者接死者之气谬矣妇人之气以他人之丈夫接之尤谬矣宜从礼子弟善书书之不善书用善书者】
　　【冯善家礼集説或问今人以座盖为韬椟而罕用前啓两窓之椟间有用者则不复用座盖又夫妇共为一匣之制则为匾阔座盖以受二主其式见下图而又难施考紫妣绯之韬今当如何曰意古者置主于座乃用帛韬韬之然后加盖复置于椟后人从简不复两用乃呼座盖为韬椟沿袭用之故家礼借下注云方阔与椟内同及椟用黑漆且容二主则至今遂一向呼座盖为韬椟而不复依古制两用矣以礼揆之则合依前式两用者为是若欲从简则依下图合式止为匾阔座盖夫妇共为一匣则韬帛亦何嫌于一色哉盖前代重紫轻绯故有此分然吾以祖宗均视考妣又岂必规规以分重轻于事为之末哉且黄紫色国朝制度不可僭用韬用红罗当遵从之且朱子论作主周尺长短云主之大小然非有声律髙下之差得一书为据足矣愚以韬椟亦然不必过论也　或问无官者则书处士秀才而下复可书府君否曰案祠堂章有事则告条下注云有官者皆书封諡无官者则以生时行第称号加于府君之上是则庶民皆可称其先为府君也又问今人又于神主陷中两旁增书生于何年月日卒于何年月日享年几嵗某处如何曰亦自详备宜从之也】
　　【姚翼家规通俗编案朱卤庵题无官神主称处士郑介庵作无封妇人志称硕人处士非严光徐穉之流本不易称但舍此无以顺孝子之心硕人旣可称于志则主亦可称也故皆从之　案黄暐窓类记曰今无官者称府君盖袭古式而不知本朝有禁然禁无可考而尝于载籍中见湛甘泉先生告祖文称曾祖处士府君此公非不知礼不考典故者丘文庄公乃本朝逹礼之士其辑家礼亦称处士府君恐类记所言讹也诗楚茨先祖是皇朱注皇大也君也而庆源辅氏曰君即是府君之谓则府君乃人子尊祖考之辞非以爵称也明矣第卑幼于主人者则不可槩称尔】
　　【韦人鳯曰神主奉祀止宜长子署名如长子不在则列长孙三代尊称题衔俱当改题所以重宗法也故长孙长曾孙皆有承重之服所以承重者乃承宗祀尔今见世俗神主槩列众子之名殊为非礼识尊祖敬宗之义者所当改正】
　　干学案古人于祖考及妣之上皆加一皇字建元大徳朝始诏改皇为显以士庶不得称皇也不知皇之取义美也大也初非取君字之义而当时乃以此为嫌何也其在于今则相沿既久自不必复用皇字矣
　　【王岩立主议自先妣见弃诸凡丧仪岩酌古裁今期于至当至立主一节尤丧祭之大者岩盖有所致谨也檀弓曰重主道也注曰始死立重以依神士重木三尺重非主而有主之道周人虞而作主彻重埋之家礼旣题主三虞卒哭乃以主祔温公改重为魂帛朱子谓适时之宜夫立重之意盖恐神无所依又不敢遽立主者窃意初死尚以人道事之而主则神道矣故不忍之死而致死也今扶柩南归道涂数百里毕而返往复句余而必待旣三虞则引以后虞祭以前灵座久虚吾母朝夕神游堂户庭阶无不之也而无所栖止不可也温公之为魂帛也旣以代重亦以象主也其旣主归魂帛在后初虞埋之此家礼也今旣立主主立则魂帛不必复留而周主重彻如必待旣虞然后埋之不可也近世俗礼将则豫题其主而虚王字之一防柩车旣出乃于大门之外加此一防谓之防主仓卒之际茍且率略无复谨重父母之意不可也世俗之礼其立主也必延有爵位者以为重又以其尊贵不可烦也乃豫题其主独留一防以待之夫神之依于主也岂贵者为之则依非贵则不依也且彼贵人者其人品果何如邪其君子也诚足为吾母重非以其贵也其小人也则凶秽鄙琐之气吾母所恶而吐之况神之所依岂専因乎一防今乃以尊严贵人之故迁就茍且以毕事于一防重势利而轻忽其亲不可也艾千子之治丧其立主亦不待旣矣然立于始死而不设魂帛夫魂帛与主皆象死者而有异焉始死设魂帛不遽以鬼事之不忍之死而致死也是亦始死立重乃为主之遗意也千子废魂帛而立主始死则是之死而致死之不可也此皆岩所致谨不敢忽者谨于引前一日为母立主柩行即奉主登于灵座不待旣主立则魂帛即埋洁处不必旣虞则岩扶柩以行而吾母安居灵座出入神游自如而家礼题主但用善书之人故岩不援乡贵倚仓卒门外之一防以见古礼之可通变世俗之礼之不可从如岩所酌庶无戾于古可行于今将为文以告先妣因为议如此以待议礼之君子】
　　【万斯大与张仲嘉论齐家寳要书题主条云古人必而后题今世俗大都临举殡时题于家随俗亦可案古人始死有重旣而虞乃埋重作主卒哭之明日以主祔庙后世日作主于墓义实较胜盖尸柩入土孝子皇皇若失于此立主则神即有所依而子亦即有所奉所谓不忍一日末有所归之意尤切于此也家礼着之通俗行之独杭俗举殡前题主于家夫柩犹在堂且有魂帛有像而更立主则神益无专依矣又柩行时主与像帛俱往中涂则子奉主以归安主而更至墓此何礼乎愚意此条宜改世字为杭而去大都二字随俗亦可四字易殊为非礼可也】
　　【朱董祥曰或问神主用栗礼乎曰栗坚耐久火不易然古者炉口火门皆用之用之而宜是可以为礼也谓周人以栗未敢为信也又问神主之长短厚薄家礼有定式其尺何从曰当从古尺先王制度近取诸身布手知尺布肘知寻三代以八尺为歩秦以六尺四寸为歩秦非减短其歩乃増长其尺也今之匠尺秦尺也自汉袭秦制至今用之古尺比秦尺为短大指中指一围是为一尺右手左手一拓共八围是为一寻与身长短亦同故曰布手知尺布肘知寻曰今民间所用之尺校匠尺尤大何代之制曰此唐初租庸调时官府収民间布帛所用以其为布帛而设故惟裁衣者用之民间亦止以量布帛呜呼今之神主其要不在尺寸用木而已始死不复则魂散旣敛不立重则魂无所凭而亦散主不统于一而支庶分立则主不成主魂无专依则终散况题主者不以亲不以贤以素不相知之人而为汉不相关之事而又不明主之用题者何义题其外遗其内以讹承讹皆违于礼如是而欲其通幽明使魂伸为神鬼有所归安于主与子孙相通岁时享其祭祀岂可得乎】
　　神座
　　黄长睿东观余论近嵗商于耕夫得汉世石刻数种有云圈公神座绮里季神座角里先生神座又各有神胙机皆汉人书三辅旧事云汉惠帝为四皓作碑于其所隐处此神座及胙机岂亦当时所立邪赵明诚金石録右四皓神位神胙胙刻石四在惠帝陵旁验其字画盖东汉时书案顔师古匡谬正俗引圈称陈留风俗自序云圈公之后圈公为秦博士避地南山汉祖聘之不就惠太子即位以圈公为司徒自圈公至称十一世案班固述四皓但有园公非圈公也云当秦之时避地入商洛深山则不为博士明矣又汉初不置司徒安得以圈公为之乎称之説实为鄙野予尝疑称著书自述其世系不应妄诞如此及得四皓刻石见其所书亦为圈公乃知称所述果非臆説盖当时所如此尔知谓圈公为秦博士及惠帝时拜司徒者疑无所据
　　洪适释右四老神座神胙机凡四子云法言曰美行园公绮里季夏黄公角里先生班孟坚叙近古逸民与子同陈留志云园公姓庾字宣明常居园中因以为号夏黄公姓崔名广隐居夏里号曰黄公角里先生姓周名术或曰霸上先生皇甫谧之徒説又相戾故顔师古注汉书悉弃不取陶渊明诗有黄绮之南山杜子美诗有黄绮终辞汉之句似亦以夏为地名也惟圈称陈留者旧自序云圈公为秦博士避地南山惠太子以为司徒至称十一世此刻有圈公神座及神胙机作圈公葢有所据也此四人者神座及胙机当各有之今绮季角里尚阙其一而黄公者未见者云数十年前商于农人耕地得此
　　神象
　　司马氏书仪世俗皆画影置于魂帛之后男子生时有画象用之犹无所谓至于妇人生时深居闺闼出则乘辎軿拥蔽其面既死岂可使画士直入深室揭掩面之帛执笔望相画其容貌此殊为非礼勿可用也
　　二程全书今人以影祭或画工所一髭发不当则所祭已是别人大不便
　　元史耶律希亮性至孝因厄遐方家赀散亡已尽仅藏祖考画像四时就穹庐陈列致奠尽诚敬朔漠之人咸相聚来观叹曰此中土之礼也
　　【林俊方棠陵先世遗像跋墓以藏魄庙以栖神主以系之备矣绘形以自志丰丧之候孝子顺孙因之有感程子之论太严恐堕像设之二氏以立教也先世遗容士大夫多尚之予亦尚之方思道豪亦尚之古有事奉木主以行以像代主者便礼有义起故书】
　　【刘世节瓦釡漫记祭祀用尸其义精深尸不能行也而易以木主主不能行也而易之画像二者犹有用尸之义至宋儒谓影像与祖考无干专用木主不知数寸之木与祖何相干也古人木主之设盖以祭祀用尸皆使子弟为之】【高曾祖考无以分别故用主以识之今不用而独用主正如今之乡饮主賔介僎之帖独有帖而无人也敖英东郭赘言古人祠堂或祀木主或祀小影程伊川朱晦庵以主司马温公吕东莱以影盖主者神之栖也影者神之像也我朝刘文安公不用主不用影止用一轴大书三代考妣之灵此又一见也吕坤四礼疑影堂继视也此无声之亲也旦墓瞻依死而凝睇长望终古不复见焉孝子无奈思何也故像之邻壁偶闻行道偶见形容彷佛乎吾亲也犹伤心陨涕焉眞邪幻邪梦邪瞑而在目邪恍然失矣像之不犹似乎视主不犹亲乎孔子曰祭如在商颂曰绥我思成欲见也　程伊川不取影堂曰若多一茎须便是别人不知木主何以似吾亲邪伊川髙祖少师有影帐旁画二婢曰鳯于曰宜子叔祖七郎中有影帐旁画二婢曰楚云曰赛奴夫画以侍儿亵矣然程氏先祖固有影堂古有铸金刻木琢石塑土以像亲者皆出于思慕之极无聊不得已之情亦何病于礼乎孝子慈孙于木主影帐两存之可也不必于有不必于无亦可也】
　　【万斯大与张仲嘉书古礼有画像之事而后世亦有之温公以其非古故于书仪止载魂帛依神而朱子不改某则谓绘画之事自古而有如书言日月星辰山龙华虫作防左传言逺方图物知虞夏时有绘物者矣书言乃审厥象以形求说知商时有绘人者矣特当时无有子孙绘其祖父者故圣人不着于经后世图功臣图贤哲往往见于记载而谓子孙独不可绘其祖父此不近人情之论也且古礼不有尸乎以孙像祖事死如生古人自有深心然行之今日未有不视同儿戏者曷若传神楮墨子孙岁时瞻拜思其居处思其笑语思其所乐思其所嗜实有洋洋如在者乎故尸必不可有于今日像不妨有于今日如谓神像之名非古则古人于尸业称之为神像矣如谓肖形为不轻则传已称惟肖而魂帛之肖形为己防矣今天下士大夫与之谭礼必曰像不可增一至其亲不忍言之际防防乎无或有一人焉能违俗而不绘者是避其名而为其实也噫亦思像果何害于礼而必欲避其名乎尝读濳溪九贤圗赞周程张朱及尧夫君实伯恭敬夫皆在焉其须眉面目各各生气如见此非得之其家又何从而肖之邪然则温公朱子之书子孙已不能悉尊之矣某于此敢为一言曰人情之所不能免者圣人不禁其在斯乎今之人有能确守礼文亲死而不绘像者纵不敢议其为非吾终欲去魂帛之号而复为重改结帛而从束帛茍其不能直当废魂帛而不置盖始死有柩有像即古人立重之意更有魂帛则为三矣神无専依益非礼意狂瞽之论不敢自隐敬以质之先生】
　　干学案神像之设或以为可或以为不可然则宜何从愚以为当揆之于人情而已度今之世无有不用像者众皆用之而吾独矫情焉于我心独慊乎否也况图形之説其来旧矣文翁之讲堂为土偶以像圣贤人不以为非也土偶犹可而绘画独不可乎先圣贤犹可而吾先人独不可乎人子当亲没之后亡矣丧矣不可复见已矣嵗时享祀一展视而仪容如在若亲其笑语焉若聆其欬唾焉凄怅悲懐之意益于是而深虽嵗月已久而吾亲固犹然在目也是亦见似目瞿之义也谓非人子之至情哉奈何其欲去之也愚故曰当揆之于人情而已











　　读礼通考卷五十六补遗
　　神主
　　旧唐书崔祐甫安禄山陷洛阳士庶奔迸祐甫独崎危于矢石之间潜入私庙负木主以窜
　　归崇敬崇敬谏东都太庙不合置木主谨案典礼虞主用桑练主用栗作桑主则埋栗主作栗主则埋桑主所以神无二主天无二日土无二王也东都太庙是则天皇后所建以置武后木主中宗去其主而存其庙葢将以备行幸迁都之置也且殷人屡迁前八后五则前后迁都一十三度不可每都而别立神主也议者或云东都神主已曽防奉而礼之岂可一朝废之乎且虞祭则立桑主而防祀练祭则立栗主而埋桑主岂桑主不曽防祀而乃埋之又所阙之主何须更作作之不时恐非礼也
　　杨大中三年迁左司郎中宣宗追尊顺宗宪宗等尊号礼院奏庙中神主已题旧号请改造及重题诏礼官议与都官郎中卢搏献议曰臣等伏寻旧典栗主升祔之后在礼无改造之文亦无重加尊諡改题神主之例求之旷古夐无其文周加太王王季文王之諡但以徳合王周遂加王号未闻改諡易主且文物大备礼法可称最在两汉并无其事光武中兴都洛阳遣大司马邓禹入闗奉髙祖以下十一帝后神主祔洛阳宗庙盖神主不合新造故也自魏晋迄于周隋虽代有放恣之君亦有知礼讲学之士不闻加諡追尊改主重题书之史策可以覆视今议者唯引东晋重造郑太后神主事为证伏以郑太后本琅邪王妃薨后已祔琅邪邸庙其后母以子贵将升祔太庙贺循请重造新主改题皇后之号备礼告祔当时用之伏以诸侯庙主与天子庙主长短不同若以王妃八寸之主上配至极礼似不同时谄神贪君之私用此谬礼改造神主比量晋事又絶非宜且宣懿非穆宗之后实武宗之母母以子之贵已祔别庙正为得礼飨荐无亏今若从祀至尊题主称为太后因臣因子正得其宜今乃别造新主题去太字即是穆宗上仙之后臣下追致作嫔之礼渎乱正经实惊有识臣当时并列朝行实知谬戾以汉律擅论宗庙者以大不敬论又其时无诏下议遂黙塞不敢出言今又欲重用东晋谬礼秽媟圣朝大典猥防下问敢不尽言臣谨案国朝前例甚有明文武徳元年五月备法驾于长安通义里旧庙奉迎宣简公懿王景皇帝神主升祔太庙既言于旧庙奉迎足明必奉旧主其加諡追尊之礼自古本无其事自则天太后摄政之后累有之自此之后数用其礼歴检国史并无改造重题之文若故事有之无不书于简册臣等愚见宜但告新諡于庙而止其改造重题之文开元初太常卿韦縚以髙宗庙题武后神主云天后圣帝武氏縚奏请削去天后圣帝之号别题云则天顺圣皇后武氏诏从之即不知其时削旧题耶重造主耶亦不知用何代典礼礼之疑者决在宸衷以臣所见但以新諡寳册告陵庙正得其宜改造重题恐乖礼意时宰相覆奏就神主改题而知礼者非之以议为是













　　读礼通考巻五十六
　　钦定四库全书
　　读礼通考卷五十七　　刑部尚书徐干学撰丧仪节二十
　　老疾居丧
　　曲礼居丧之礼头有创则沐身有疡则浴有疾则饮酒食肉疾止复初不胜丧乃比于不慈不孝【注胜任也疏不胜丧谓疾不食酒肉创疡不沐浴毁而灭性者也不留身继世是不慈也灭性是违亲生时之意是不孝也比者此灭性本心实非为不孝故言比也】
　　【吕大临曰居丧非虞祔练祥无沐浴然头有创身有疡必为之沐浴者有疾不可以致毁也有疾则饮酒食肉者毁不可灭性也不胜丧而死虽志在慕亲而至于灭性絶后徇轻忘重谓之不孝可也泛言居丧而不独父母此所以兼言不慈也】
　　朱子曰下不足以传后故比于不慈上不足以奉先故比于不孝
　　【吴澄曰不胜丧谓哀过不能堪将至于废事甚则至于灭性也此本是慈孝其亲而然然毁而不能存其父母所生之身虽曰慈孝而与不慈不孝者一也盖居丧固当致其哀然毁瘠不可形见于外视听不可衰损于前平时不沐浴不酒肉若有创有疡有疾则亦许其沐浴与酒肉俟疾既止乃复其旧然此皆年五十以下强仕者所行若五十血气渐衰则虽无疾与创疡其哀毁视强壮亦当减杀故曰不致毁】
　　杂记孔子曰身有疡则浴首有创则沐病则饮酒食肉毁瘠为病君子弗为也毁而死君子谓之无子【注毁而死是不重亲】
　　檀弓曽子曰丧有疾食肉饮酒必有草木之滋焉【注増以香味为其疾不嗜食】以为姜桂之谓也【注为记者正曽子所云草木滋者谓姜桂　疏下云姜桂之谓是解上草木之滋故以为记者正曽子之言】
　　【方慤曰姜者草之滋桂者木之滋酒肉之外又有草木之滋者亦虑其不胜丧而已】
　　歠主人主妇室老为其病也君命食之也【注尊者夺人易也歠歠粥也　疏歠者亲丧三日后歠粥之时主人亡者之子主妇亡者之妻室老家之长相此三者歠粥病困故君命食疏饭也若非三者虽歠粥致疾病君不命食之以其贱故也其士之主人主妇君不命也防大记主妇食疏食谓既殡之后此主妇歠者谓未殡前故问丧云邻里为之糜粥以饮食之】
　　【陆佃曰据问丧云邻里为之糜粥以饮食之此言君命食之谓大夫以上笃于爱邻里或不能勉亲丧三日之后君命以粥歠焉故郑氏谓尊者夺人易】
　　干学案三日始食粥礼也若三日之内或有哀毁致病者则君命以粥食之通其变也孔氏谓三日外食以疏饭则经何以言歠乎陆氏言三日外君命以粥歠则三日之外礼自应食粥何须重以君命乎即问丧言邻里为糜粥以饮食之义亦同此而孔氏谓为旁亲恐未必然也盖三日不食虽礼之正世多有不能三日而致病者故在大夫则君命食以歠在士庶人则邻里食以糜实情之至而亦先王之所许也何必拘于三日不食之说乎
　　曲礼五十不致毁六十不毁七十唯衰麻在身饮酒食肉处于内【注所以养衰老人五十始衰也　疏致极也五十始衰居丧许有毁不得极羸瘦六十转更衰甚都不许毁也】
　　【吕大临曰养老之政自五十始血气既衰养道所以不可阙居丧有不能任故为之节也致毁之食饘粥也不毁之食疏食水饮也衣服居处哭泣之节称之不致毁则食食而不食粥矣不毁则食不疏而有醢医矣七十之制所变者衰麻之服余无变也】
　　丧大记五十不成防七十唯衰麻在身【注成犹备也所不能备谓不致毁不散送之属也　疏致毁谓致极哀毁散送谓绖帯垂散麻玉藻云五十不散送注云谓送丧不散麻也】王制八十齐丧之事弗及也　七十致政唯衰麻为丧【陈澔曰或有死丧之事唯备衰麻之服而已其他礼节皆在所不责也】
　　内则八十齐衰之事弗及也凡自七十以上唯衰麻为丧
　　丧服四制秃者不髽伛者不袒跛者不踊老病不止酒肉【疏髽者妇人之大紒重丧辫麻绕发秃者无发故不髽男子秃亦不免也袒者露膊伛者可憎故不露也跛人脚蹇故不跳跃老及病身已羸瘠又使备礼必致灭性故酒肉养之】
　　问丧然则秃者不免伛者不袒跛者不踊非不悲也身有锢疾不可以备礼也
　　【方慤曰秃则顶无饰故不免免则顶露矣伛则形防矣跛则足不正故不踊踊则足劳矣】
　　妇人居丧
　　问丧妇人不宜袒故发胷击心爵踊殷殷田田如壊墙然悲哀痛疾之至也【注爵踊足不絶地　疏爵踊似爵之跳其足不离于地如壊墙言将欲崩倒也】
　　【方慤曰爵踊犹荘子所谓爵跃如壊墙然言其不可枝梧】
　　【陆佃曰殷殷踊也田田恳恻也】
　　女子哭泣悲哀击胷伤心
</div>
    <div class="pagination">
<a href="读礼通考_page89.html">上一页</a><span>...</span><a href="读礼通考_page85.html">85</a><a href="读礼通考_page86.html">86</a><a href="读礼通考_page87.html">87</a><a href="读礼通考_page88.html">88</a><a href="读礼通考_page89.html">89</a><span class="current-page">90</span><a href="读礼通考_page91.html">91</a><a href="读礼通考_page92.html">92</a><a href="读礼通考_page93.html">93</a><a href="读礼通考_page94.html">94</a><a href="读礼通考_page95.html">95</a><span>...</span><a href="读礼通考_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
