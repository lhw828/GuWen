<!DOCTYPE html>
<html>
<head>
    <meta charset="UTF-8">
    <title>仪礼图 - 第 20 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼图 - 第 20 页/共 42 页</h1>
    <div class="content">

　　天子赐舎【以其所至道路劳苦未受其礼且使即安也赐舍犹致馆也所使者司空与小行人为承摈○疏曰司空主营城郭宫室馆亦宫室之事故知所使者司空也但司空亡正文故云与以疑之知小行人为承摈者案小行人及郊劳眡馆将币为承而摈是其义也】曰伯父女顺命于王所赐伯父舍【此使者致馆辞】侯氏再拜稽首【受馆】傧之束帛乗马【王使人以命致馆无礼犹傧之者尊王使也侯氏受馆于外既则傧使者于内】
　　右赐舍
　　天子使大夫戒曰某日伯父帅乃初事【大夫者卿为讶者也掌讶职曰凡讶者賔客至而往诏相其事戒犹告也告使顺循其事也初犹故也】侯氏再拜稽首【受觐日也】
　　右戒日
　　诸侯前朝皆受舍于朝同姓西面北上异姓东面北上【言诸侯者明来朝者众矣顾其入觐不得并耳受舍于朝受次于文王庙门之外聘礼曰宗人授次次以帷少退于君之次则是次也言舍者尊舍也天子使掌次为之诸侯上介先朝受焉此觐也言朝者觐遇之礼虽简其来之心犹若朝也分别同姓异姓受之将有先后也春秋传曰寡人若朝于薛不敢与诸任齿则周礼先同姓】
　　右受舍
　　侯氏禆冕释币于祢【将觐质明时也禆冕衣禆衣而冠冕也禆之为言埤也天子六服大裘为上其余为裨以事尊卑服之而诸侯亦服焉上公衮无升龙侯伯鷩子男毳孤絺卿大夫此差司服所掌也祢谓行主迁主矣而云祢亲之也释币者告将觐也其释币如聘大夫将受命释币于祢之礼既则祝藏其币归乃埋之于祧西阶之东○埤此支反○疏曰天子吉服有九言六服者据六冕而言以大裘为上无埤义衮冕以下皆为禆诸侯唯不得有大裘上公则衮冕以下故云此差司服所掌】
　　右释币于祢
　　乗墨车载龙旂弧韣乃朝以瑞玉有缫【韣音独缫音早○墨车大夫制也乗之者入天子之国车服不可尽同也交龙为旂诸侯之所建弧所以张縿之弓也弓衣曰韣瑞玉谓公桓圭侯信圭伯躬圭子谷璧男蒲璧缫所以借玉以韦衣木广袤各如其玉之大小以朱白苍为六色○疏曰墨车大夫制也下记文偏驾不入王门偏驾金辂象辂等是也既不入王门舍于客馆乘此墨车以朝也尔雅説旌旗正幅为縿故以此弧弓张縿之两幅故云张縿之弓也○縿所衔反】天子设斧依于户牖之间左右几【依如今绨素屏风也有绣斧文所以示威也斧谓之黼几玉几也左右者优至尊也其席莞席纷纯加缫席画纯加次席黼纯○莞音官纯诸允反】天子衮冕负斧依【衮衣者禆之上也缋之绣之为九章其龙天子有升龙有降龙衣此衣而冠冕南乡而立以俟诸侯见○疏曰自衮冕至冕五者皆禆衣故云裨之上也】啬夫承命告于天子【啬夫盖司空之属也为末摈承命于侯氏下介传而上上摈以告天子天子见公摈者五人见侯伯摈者四人见子男摈者三人皆宗伯为上摈春秋传曰啬夫驰】天子曰非他伯父实来予一人嘉之伯父其入予一人将受之【言非他者亲之辞嘉之者美之辞也上摈又传此而下至啬夫侯氏之下介受之传而上上介以告其君君乃许入○疏曰伯父其入不云迎之天子不下堂而见诸侯故无迎法】侯氏入门右坐奠圭再拜稽首【入门而右执臣道不敢由賔客位也卑者见尊奠摰而不授】摈者谒【谒犹告也上摈告以天子前辞欲亲受之如賔客也其辞所易者曰伯父其升】侯氏坐取圭升致命王受之玉侯氏降阶东北面再拜稽首摈者延之曰升升成拜乃出【摈者请之侯氏坐取圭则遂左降拜稽首送玉也从后诏礼曰延延进也】○记偏驾不入王门【在旁与己同曰偏同姓金辂异姓象辂四衘革辂蕃国木辂驾之与王同谓之偏偏驾不入王门乘墨车以朝是也偏驾之车舍之于馆与○疏曰周礼巾车掌王五路玉路以祀不赐诸侯金路以宾同姓以封象路以朝异姓以封革路以即戎以封四卫木路以田以封蕃国此五路者天子所乘为正四路者诸侯乘之为偏】○几俟于东箱【王即席乃设之也乘箱东夹之前相翔待事之处】奠圭于缫上【谓释于地也】
　　右行觐礼
　　【今案曲礼云天子当扆而立诸侯北面而见天子曰觐此经同姓西面异姓东面彼诸侯觐皆北面不辨同姓异姓者此谓庙门外为位时彼谓入见天子时郑注云觐者位于庙门外而序入入谓北面见天子时】








　　四享皆束帛加璧庭实唯国所有【四当为三古书作三四或皆积画此篇又多四字字相似由此误也大行人职曰诸侯庙中将币皆三享其礼差又无取于四也初享或用马或用虎豹之皮其次享三牲鱼腊笾豆之实也金也丹漆丝纩竹箭也其余无常货此地物非一国所能有唯所有分为三享皆以璧帛致之】奉束帛匹马卓上九马随之中庭西上奠币再拜稽首【卓读如卓王孙之卓卓犹的也以素的一马以为上书其国名后当识其何产也马必十匹者不敢斥王之乗用成数敬也】摈者曰予一人将受之【亦言王欲亲受之】侯氏升致命王抚玉侯氏降自西阶东面授宰币西阶前再拜稽首以马出授人九马随之【王之受玉抚之而已轻财也以马出随侯氏出授王人于外也王不使人受马者至于享王之尊益君侯氏之卑益臣○疏曰享天子讫亦当有币问公卿大夫左传曰戎朝于周发币于公卿】事毕【三享讫】
　　右行享礼
　　乃右肉于庙门之东乃入门右北面立告听事【右肉者刑宜施于右也凡以礼事者左袒入更从右者臣益纯告所事者告王以国所用为罪之事也易曰折其右肱无咎○疏曰国所用为罪之事加得字解之当云告王以国所用为者得非罪之事】摈者谒诸天子天子辞于侯氏曰伯父无事归宁乃邦【谒告宁安也乃犹女也】侯氏再拜稽首出自屏南适门西遂入门左北面立王劳之再拜稽首摈者延之曰升升成拜降出【劳力报反○王辞之不即左者当出隠于屏而袭之也天子外屏劳之劳其道劳也】
　　右侯氏请事王劳侯氏













　　天子赐侯氏以车服迎于外门外再拜【赐车者同姓以金辂异姓以象辂服则衮也鷩也毳也】路先设西上路下四亚之重赐无数在车南【路谓车也凡君所乗车曰路路下四谓乘马也亚之次车而东也诗云君子来朝何锡予之虽无予之路车乘马又何予之衮及黼重犹善也所加赐善物多少由恩也春秋传曰重锦三十两○疏曰路大也君之居以大为名是以云路寝路门之等引左氏重锦以证重赐也】诸公奉箧服加命书于其上升自西阶东面大史是右【言诸公者王同时分命之而使赐侯氏也右读如周公右王之右是右者始随入于升东面乃居其右○疏曰诸侯来觐者众各停一馆故命诸公分往赐之】侯氏升西面立大史述命【读王命书也】侯氏降两阶之间北面再拜稽首【受命】升成拜【大史辞之降也春秋传曰且有后命以伯舅耋老母下拜此辞之类】大史加书于服上侯氏受【受箧服】使者出侯氏送再拜傧使者诸公赐服者束帛四马傧太史亦如之【旣云拜送乃言傧使者以劳有成礼略而言疏曰其实傧使者在拜送前】　同姓大国则曰伯父其异姓则曰伯舅同姓小邦则曰叔父其异姓小邦则曰叔舅【据此礼云伯父同姓大邦而言】
　　右赐车服









　　飨礼乃归【礼谓食燕也王或不亲以其礼币致之略言享礼互文也掌客职曰丄公三享三食三燕侯伯再享再食再燕子男一享一食一燕○疏曰案聘礼及诸文皆单言享无曰礼郑故引掌客五等享食燕具有知礼为食燕也若不亲则皆以币致之】
　　右飨
　　诸侯觐于天子为宫方三百歩四门坛十有二寻深四尺加方明于其上【四时朝觐受之于庙此谓时防殷同也宫谓壝土为埓以象墙壁也为宫者于国外春防同则于东方夏防同则于南方秋防同则于西方冬防同则于北方八尺曰寻十有二寻则方九十六尺也深谓髙也从上曰深司仪职曰为坛三成成犹重也三重者自下差之为三等而上有堂焉堂上方二丈四尺上等中等下等每面十二尺方明者上下四方神明之象也上下四方之神者所谓明神也防同而盟明神监之则谓之天之司盟有象者犹宗庙之有主乎王巡狩至于方岳之下诸侯防之亦为此宫以见之司仪职曰将防诸侯则命为坛三成宫旁一门诏王仪南乡见诸侯也○疏曰合木为上下四方故名方此则神明之象故名明秋官司盟云北面诏明神故曰所谓明神也天之司盟即左氏襄十一年传司慎司盟是也】方明者木也方四尺设六色东方青南方赤西方白北方黒上下黄设六玉上圭下璧南方璋西方琥北方璜东方圭【六色象其神六玉以礼之上冝以苍璧下宜以黄琮而不以者则上下之神非天地之至贵者也设玉者刻其木而着之】上介皆奉其君之旂置于宫尚左公侯伯子男皆就其旂而立【置于宫者建之豫为其君见王之位也诸公中阶之前北面东上诸侯东阶之东西面北上诸伯西阶之西东面北上诸子门东北面东上诸男门西北面东上尚左皆建旂公东上侯先伯伯先子子先男而位皆上东方也诸侯入壝门或左或右各就其旂而立王降阶南乡见之三揖土揖庶姓时揖异姓天揖同姓见揖位乃定○疏曰中阶之前以下皆朝事仪明堂位文周公朝诸侯于明堂不在宗庙皆与此同也云或左或右者谓二伯帅之入如康王应门左右也】四传摈【王既揖五者升坛设摈升诸侯以防同之礼其奠瑞玉及享币公拜于上等侯伯于中等子男于下等摈者毎延之升堂致命王受玉抚玉降拜于下等及请事劳皆如觐礼是以记之觐云四传摈者毎一位毕摈者以告乃更陈列而升其次公也侯也伯也各一位子男侠门而俱东上亦一位也至庭乃设摈则诸侯初入门王官之伯帅之耳○疏曰三等拜礼皆司仪职文受玉谓朝抚玉谓享子男共一位故设摈四】天子乗龙载大旂象日月升龙降龙出拜日于东门之外反祀方明【此谓防同以春者也马八尺以上为龙大旂大常也王建大常縿首画日月其下及旒交画升龙降龙朝事仪曰天子冕而执镇圭尺有二寸缫借尺有二寸搢大圭乘大路建太常十有二旒樊缨十有二就贰车十有二乘帅诸侯而朝日于东郊所以教尊尊也退而朝诸侯由此二者言之已祀方明乃以会同之礼见诸侯也凡防同者不协而盟司盟职曰凡邦国有疑防同则掌其盟约之载书及其礼仪北面诏明神既盟则藏之言北面诏明神则明神有象也象者其方明乎及盟时又加于坛上乃以载辞告焉诅祝掌其祝号○疏曰此四门之礼乃将见诸侯先礼日月山川也礼既毕乃祀方明于坛祀方明礼毕遂去方明于下天子乃升坛与诸侯相见朝礼既毕乃更加方明于坛与诸侯行盟誓之礼若邦国无疑王帅诸侯朝日而已无祀方明之事】礼日于南门外礼月与四渎于北门外礼山川丘陵于西门外【此谓防同以夏冬秋者也变拜言礼者客祀也礼月于北郊者月太隂之精以为地神也盟神必云日月山川焉者尚着明也诗曰谓予不信有如皦日春秋传曰纵子忘之山川神祗其忘诸乎此皆用明神为信也】祭天燔柴祭山丘陵升祭川沈祭地瘗【升沈必就祭者也就祭则是谓王廵狩及诸侯之盟祭也其盟揭其着明者燔柴升沈瘗祭礼终矣备矣郊特牲曰郊之祭也迎长日之至也大报天而主日也宗伯职曰以燔柴祀日月星辰则燔柴祭天谓祭日也柴为祭日则祭地瘗者祭月也日月而云天地灵之也王制曰王廵狩至于岱宗柴是王廵狩之盟其神王日也春秋传曰晋文公为践土之盟而云山川之神是诸侯之盟其神主山川也月者太隂之精上为天使臣道莫贵焉是王官之伯防诸侯而盟其神主月与○揭苦葢反○疏曰上论天子在国行防同之事此据巡狩于四丘各随方而祭之以为盟主也】













　　仪礼图卷十
<经部,礼类,仪礼之属,仪礼图>
　　钦定四库全书
　　仪礼图卷十一　　　　　宋　杨复　撰
　　丧服第十一
　　子夏传【疏曰传者不知是谁人所作人皆云孔子弟子卜商字子夏所为案公羊传是公羊髙所为髙是子夏弟子今案公羊传有云者何何以曷为孰谓之等与此同师弟相习此子夏作不虚也其传内更云传者是子夏引他旧传以证己义仪礼十七篇余不为传独丧服作传者丧服篇緫包天子已下五服差降精麤变除之数既繁出入正殇交互恐读者不能悉解其义是以特为传】

　　丧服○斩衰裳苴绖杖绞带冠绳缨菅屦者【衰七回反苴七余反绖大结反绞户交反一如字菅右顔反屦九具反○者者明为下出也凡服上曰衰下曰裳麻在首在要皆曰绖绖之言实也明孝子有忠实之心首绖象缁布冠之缺项要绖象大带又有绞带象革带齐衰以下用布○疏曰不言裁割而言斩者即痛甚之意杂记县子曰三年之丧如斩期之丧如剡云苴绖杖绞带者以一苴目此三事谓苴麻为首绖要绖又以苴竹为杖苴麻为绞带云冠绳缨者以六升布为冠又屈一条绳为武垂下为缨冠在首退在带下者以裒用布三升冠六升冠既加饰又齐衰冠缨用布则知此绳缨不用苴麻用枲麻故退冠在下也菅草也诗云白华菅兮郑云白华已沤为菅已下诸章并见年月惟此不言三年者表其痛极莫甚于斩也服下出者字明臣子为君父等所出也】○传曰斩者何不缉也苴绖者麻之有蕡者也苴绖大搹左本在下去五分一以为带齐衰之绖斩衰之带也去五分一以为带大功之绖齐衰之带也去五分一以为带小功之绖大功之带也去五分一以为带缌麻之绖小功之带也去五分一以为带苴杖竹也削杖桐也杖各齐其心皆下本杖者何爵也无爵而杖者何担主也非主而杖者何辅病也童子何以不杖不能病也妇人何以不杖亦不能病也【缉七入反蕡扶云反搹音革去起吕反担市艶反○盈手曰搹搹扼也中人之扼围九寸以五分一为杀者象五服之数也爵谓天子诸侯卿大夫士也无爵谓庶人也担犹假也无爵者假之以杖尊其为主也非主谓众子也○疏曰枲是雄麻蕡是子麻以色言之谓之苴以实言之谓之蕡云苴绖大搹左本在下者本谓麻根此对为母右本在上云苴杖竹也削杖桐也为父所以杖竹者父者子之天竹圆亦象天竹又外内有节象子为父亦有外内之痛又竹能贯四时而不改子之哀痛亦经寒温而不改故用竹也为母杖桐者桐之言同内心同之于父外无节象家无二尊屈于父为之齐衰经时而有变又削之使方象地也】绞带者绳带也冠绳缨条属右缝冠六升外毕鍜而勿灰衰三升菅屦者菅菲也外纳【属音烛众并如字升郑音登登成也缝扶弄反鍜丁乱反○属犹着也通屈一条绳为武垂下为缨着之冠也布八十缕为升升字当为登登成也今之礼皆以登为升俗误已行久矣杂记曰丧冠条属以别吉凶三年之练冠亦条属右缝小功以下左缝外毕者冠前后屈而出缝于武也○疏曰引杂记者证条属是丧冠若吉冠则缨武异材丧冠则缨武同材将一条绳从额上约之至项后交过两相各至耳于武缀之各垂于颐下结之右缝者其冠三辟积乡右为之从隂也外毕者冠广二寸落项前后两头皆在武下乡外出反屈之缝于武而为之两头缝毕乡外故云外毕外纳者郑注士丧礼云纳收余也】居倚庐寝苫枕块哭昼夜无时歠粥朝一溢米夕一溢米寝不脱绖带既虞翦屏柱楣寝有席疏食水饮朝一哭夕一哭而已既练舎外寝始食菜果饭素食哭无时【块若对反本又作凷説文云块俗凷字溢如字王肃刘达皆云满手曰溢与郑异柱丁主反楣凶悲反疏食音嗣○二十两曰溢为米一升二十四分升之一楣谓之梁柱楣所谓梁闇疏犹麤也舍外寝于中门之外屋下垒墼为之不涂塈所谓垩室也素犹故也谓复平生时食也斩裒不书受月者天子诸侯卿大夫士虞卒哭异数○疏曰居倚庐孝子所居在门外东壁倚木为庐既夕记云居倚庐郑注云倚木为庐在中门外东方北户丧大记云妇人不居庐此经专据男子生文在中门外者哀亲之在外寝苫者哀亲之在草也绖带不脱则衰裳不脱可知既虞寝有席脱可也云既虞翦屏柱楣者士虞礼既葬反日中而虞郑注士丧三虞三虞之后乃改旧庐西乡开戸翦去户旁两厢屏之余草柱楣者前梁谓之楣楣下两头竪柱施梁乃夹户傍之屏也既虞之后卒去庐中无时之哭唯有阼阶下朝一哭夕一哭既练之后无朝夕哭唯有垩室中或十日或五日思忆则哭知一溢之数若此者依算法百二十斤曰石推之也梁闇即谅阴也】
　　父○传曰为父何以斩衰也父至尊也【疏曰父是一家之尊】○传父卒然后为祖父后者服斩【详见不杖期为君之祖父母条】诸侯为天子○传曰天子至尊也【疏曰天子至尊同于父也】○记方丧三年【疏曰方谓比方也谓比方父丧礼以丧君】○君为天子三年夫人如外宗之为君也【外宗君外亲之妇也其夫与诸侯为兄弟服斩妻从服期诸侯为天子服斩夫人亦从服期丧大记曰外宗房中南面○疏曰夫人如外宗之为君也言诸侯外宗之妇为君期则夫人为天子亦期也君谓列国诸侯之君外宗君外亲之妇也者其夫既是君之外姓其妇即是外宗也熊氏云凡外宗有三案周礼外宗之女有爵通卿大夫之妻一也杂记云外宗为君夫人犹内宗也注谓君之姑姊妹之女舅之女从母皆是皆为诸侯服斩为夫人服期是二也此文外宗是诸侯外宗之妇也若姑之子妇从母之子妇其夫是君之外亲为君服斩其妇亦名外宗为君服期是三也内宗有二者案周礼云内女之有爵谓其同姓之女悉是一也杂记云内宗者是君之五属之内女是二也】
　　世子不为天子服【逺嫌也不服与畿外民同○疏曰诸侯世子自有继世之道○服问】君○传曰君至尊也【天子诸侯及卿大夫有地者皆曰君○疏曰案周礼载师云家邑任稍地小都任县地大都任疆地是天子卿大夫有地者若鲁国季孙氏有费邑叔孙氏有郈邑孟孙氏有郕邑晋国三家亦皆有韩赵魏之邑是诸侯之卿大夫有地者皆曰君士无臣虽有地不得君称故仆隶等为其丧吊服加麻不加斩也方丧三年见上文诸侯天子】○记与诸侯为兄弟者服斩【谓卿大夫以下也与尊者为亲不敢以轻服服之言诸侯者明虽在异国犹来为之三年也○疏曰经不云君而云诸侯故知客在异国也○小记】○大夫之适子为君夫人太子如士服【大夫不世子不嫌也○疏曰此明大夫无继世之道其子无嫌得为君与夫人及君之太子着服如士服也○服问】○外宗为君夫人犹内宗也【皆谓嫁于国中者也为君服斩夫人齐衰不敢以其亲服服至尊也外宗谓姑姊妹之女舅之女及从母皆是也内宗五属之女也其无服而嫁于诸臣者从为夫之君嫁于庶人从为国君○疏曰此外宗与前章外宗为君别也故郑注彼云外宗是君之外亲之妇此外宗唯据君之宗也○杂记】
　　父为长子○传曰何以三年也正体于上又乃将所传重也庶子不得为长子三年不继祖也【此言为父后者然后为长子三年重其当先祖之正体又以其将代己为宗庙主也庶子者为父后者之弟也○疏曰虽承重不得三年有四种一则正体不得传重谓适子有废疾不堪主宗庙也二则传重非正体庶孙为后是也三则体而不正立庶子为后是也四则正而不体立适孙为后是也】
　　为人后者○传曰何以三年也受重者必以尊服服之何如而可为之后同宗则可为之后何如而可以为人后支子可也为所后者之祖父母妻妻之父母昆弟昆弟之子若子【若子者为所为后之亲如亲子○疏曰同宗则可为之后者以其大宗子当収聚族人非同宗则不可谓同承别子之后一宗之内若别宗同姓亦不可以其收族故也云支子可也者以其他家适子当家自为小宗小宗当收敛五服之内亦不可阙则适子不得后也故取支子支子则第二以下庶子也死者祖父母则为后者曾祖父母齐衰三月也妻即为后者之母也妻之父母妻之昆弟妻之昆弟之子于为后者为外祖父母及舅与内兄弟皆如亲子为之着服也传举疏以见亲言外以包内骨肉亲者如亲子可知】妻为夫○传曰夫至尊也【疏曰夫至尊者虽是体敌齐等夫是妻之尊敬以其在家天父出则天夫是其男尊女卑之义故同之于君父也】
　　妾为君○传曰君至尊也【妾谓夫为君者不得体之加尊之也虽士亦然】女子子在室为父【女子子者子女也别于男子也】布緫箭笄髽衰三年【緫子孔反笄音鸡髽侧反○此妻妾女子子丧服之异于男子者緫束髪谓之緫緫者既束其本又总其木箭笄篠竹也髽露紒也犹男子之括髪斩衰括髪以麻则髽亦用麻以麻者自项而前交于额上郤绕紒如着防头焉小记曰男子冠而妇人笄男子免而妇人髽凡服上曰衰下曰裳此但言衰不言裳妇人不殊裳衰如男子衰下如深衣深衣则衰无带下又无祍○疏曰至此始言三年者此三者并终三年始除之云衰下如深衣者如其十二幅缝齐倍要也连裳于衣故不须带下以掩裳上际缝合前后两边不开故不须祍以掩裳交际也】○传曰緫六升长六寸箭笄长尺吉笄尺二寸【长直亮反○緫六升者首饰象冠数长六寸谓出紒后所垂为饰也○疏曰云箭开长尺吉防尺二寸者此斩之笄用箭下记云女子子适人为父母妇为舅姑用恶笄郑以为榛木为笄则檀弓南宫縚之妻之姑之丧云盖榛以为笄是也吉时大夫士之妻用象天子诸侯之后夫人用玉为笄今于丧中唯有此箭笄及榛二者若言寸数亦不过此二等以其斩衰尺吉笄尺二寸檀弓南宫縚之妻为姑榛以为笄亦云一尺则大功以下不得更容差降郑注云笄所以卷髪既直同卷髪故五服略为一节皆用一尺而已是以女子子为父母既用榛笄卒哭之后折吉笄之首归于夫家以榛笄之外无差降故用吉防也上云男子冠女笄此女子子緫用布当男子冠用布之处故同六升以同首饰故也】
　　子嫁反在父之室为父三年【谓遭丧后而出者始服齐衰期出而虞则受以三年之丧受既虞而出则小祥亦如之既除丧而出则已凡女行于大夫以上曰嫁于士庶人口适人】○记为父母丧未练而出则三年既练而出则已未练而反则期既练而反则遂之【疏曰女出嫁为父母期若父母丧未小祥而被夫遣归值小祥则随兄弟服三年之受既已絶夫族故其情更隆于父母也若父母丧已小祥而女被遣其期服已除若反本服须随兄弟之节兄弟小祥之后无服变之节故女遂止也未练而反则期者谓先有丧而为夫所出今未小祥而夫命已反则还未嫁至小祥而除而依期也既练而反则遂之者若还家已随兄弟小祥服三年之受而夫反命之则犹遂三年乃除随兄弟故也○小记】
　　公士大夫之众臣为其君布带绳屦【士卿士也公卿大夫厌于天子诸侯故降其众臣布带绳屦贵臣得伸不夺其正○疏曰云士卿士也者以其在公之下大夫之上当卿之位也典命大国立孤一】【人诸侯无公以孤为公降其众臣布带绳屦二事其余服杖冠绖则如常也其布带则与齐衰同其绳屦则与大功等也】【贵臣得伸依上人绞带菅屦也】○传曰公卿大夫室老士贵臣其余皆众臣也君谓有地者也众臣杖不以即位近臣君服斯服矣绳屦者绳菲也【室老家相也士邑宰也近臣阍寺之属君嗣君也斯此也近臣从君丧服无所降也绳菲今时不借】【也○疏曰公卿大夫或有地或无地卿臣为之皆有杖但无地公卿大夫其君卑众臣皆得以杖与嗣君同即阼阶下朝夕哭位若有地公卿大夫其君尊众臣虽杖不得与嗣君同即哭位下君故也汉时谓屦为不借也】
　　右斩衰三年
　　斩衰正义服图
　　【正服衰三升冠六升○既葬以其冠为受衰六升冠七升父】
　　【父为长子为人后者】
　　【女子子在室为父布緫箭笄髽三年】
　　【妻为夫妾为君】
　　【子嫁反在父之室为父三年】
　　【义服衰三升半冠同六升○既葬以其冠为受衰七升诸侯为天子君】
　　【公士大夫之众臣为其君布带绳屦】
　　疏衰裳齐牡麻绖冠布缨削杖布带疏屦三年者【疏犹麤也○疏曰斩衰先言斩齐哀后言齐者一以见哀之浅深一以见造衣之先后】○传曰齐者何缉也牡麻者枲麻也牡麻绖右本在上冠者沽功也疏屦者藨蒯之菲也【沽犹麤也冠尊加其麤麤功大功也○疏曰云牡麻绖右本在上者上章为父左本在下者阳统于内别此为母隂綂于外故右本在上作冠用沽功者衰裳升数恒少冠之升数恒多冠在首尊既冠从首尊故加饰而升数恒多也斩冠六升不言功者六升虽是齐之末未得古称故不见人功此三年齐冠七升初入大功之境故言沽功始见人功沽麤之义故云麤功见人功麤大不精者也藨是草名蒯亦草类】
　　父卒则为母【尊得伸也○疏曰云则者欲见父卒三年之内而母卒仍服期父服除后遭丧者乃得伸】○继母如母○传曰继母何以如母继母之配父与因母同故孝子不敢殊也【因犹亲也○疏曰继母配父即是牉合之义故孝子不敢殊异之也】
　　慈母如母○传曰慈母者何也传曰妾之无子者妾子之无母者父命妾曰女以为子命子曰女以为母若是则生养之终其身如母死则丧之三年如母贵父之命也【此谓大夫士之妾也不命则亦服庶母慈已之服可也大夫之妾子父在为母大功则士之妾子为母期矣父卒则皆得伸也】
　　小记父卒而后为祖母后者三年【祖父在则其服如父在为母也○疏曰适孙氶重之服谓若适孙无父而为祖后祖父已卒今又遭祖母丧则事事得伸如父卒为母三年也若祖父卒时父已先亡亦为祖父三年若祖卒时父在已虽为祖期今父没祖母亡亦为祖母三年也】
　　母为长子○传曰何以三年也父之所不降母亦不敢降也○记妾为君之长子恶笄有首布緫
　　右齐衰三年
　　齐衰三年降正服图
　　【降服衰四升冠七升○既葬以其冠为受衰七升冠八升父卒父卒则为母案此降服乃降斩衰而为齐衰也贾疏曰家无二尊屈于父为之齐衰继母如母】
　　【母如母】
　　【正服衰五升冠八升○既葬以其冠为受衰八升冠九升母为长子】
　　【妾为君之长子】
</div>
    <div class="pagination">
<a href="仪礼图_page19.html">上一页</a><span>...</span><a href="仪礼图_page15.html">15</a><a href="仪礼图_page16.html">16</a><a href="仪礼图_page17.html">17</a><a href="仪礼图_page18.html">18</a><a href="仪礼图_page19.html">19</a><span class="current-page">20</span><a href="仪礼图_page21.html">21</a><a href="仪礼图_page22.html">22</a><a href="仪礼图_page23.html">23</a><a href="仪礼图_page24.html">24</a><a href="仪礼图_page25.html">25</a><span>...</span><a href="仪礼图_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
