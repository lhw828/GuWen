<!DOCTYPE html>
<html>
<head>
    <meta charset="UTF-8">
    <title>五礼通考 - 第 221 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 221 页/共 431 页</h1>
    <div class="content">　　公族朝于内朝内亲也虽有贵者以齿明父子也外朝以官体异姓也宗庙之中以爵为位崇德也宗人授事以官尊贤也豋馂受爵以上嗣尊祖之道也防纪以服之轻重为序不夺人亲也战则守于公祢孝爱之深也正室守太庙尊宗室而君臣之道着矣诸父诸兄守贵室子弟守下室而让道逹矣五庙之孙祖庙未毁虽及庶人冠取妻必告死必赴不忘亲也亲未絶而列于庶人贱无能也敬吊临赙赗睦友之道也古者庶子之官治而邦国有伦邦国有伦而众乡方矣公族之罪虽亲不以犯有司正术也所以体百姓也刑于隐者不与国人虑兄弟也弗吊弗为服哭于异姓之庙爲忝祖逺之也【疏为其犯罪忝辱先祖于公法合疎逺之也】素服居外不听乐私防之也骨肉之亲无絶也公族无宫刑不剪其类也
　　宣公二年左氏传晋丽姬之乱诅无畜羣公子【注诅盟　疏服防云丽姬与献公及诸大夫诅无畜羣公子欲令其二子专国杜虽不注义似不然若丽姬为此姬死即应复常何得比至于今国无公族葢为奚齐卓子以庶簒适晋国创其为乱不用复畜公子案检传文及国语文公之子雍在秦乐在陈黑臀在周襄公之孙谈在周则是晋之公子悉皆出在他国是其因行而不改也】自是晋无公族【注无公子故废公族之官　疏公族之官掌教公之子弟孔晁注国语云公族大夫掌公族及卿大夫子弟之官是卿之适子属公族也】及成公即位乃宦卿之适而为之田以为公族【注宦仕也为置田邑以为公族大夫】又宦其余子亦为余子【注余子适子之母弟也亦治余子之政　疏庶子为妾子知余子则是适子之母弟也言亦为余子则知余子之官亦治余子之政令主教卿大夫适妻之次子也下云庶子为公行不云教庶子然则卿大夫之妾子亦是余子之官教之矣】其庶子为公行【注庶子妾子也掌率公戎行　疏下文赵盾自以庶为旄车之族即公行也】晋于是有公族余子公行【皆官名】
　　国语晋语栾伯请公族大夫【栾伯栾武子公族大夫掌公族与卿之子弟】公曰荀家惇惠【荀家晋大夫】荀会文敏【荀会荀家之族】黡也果敢【黡栾书之子桓子】无忌镇静【无忌韩厥之子公族穆子】使兹四人者为之夫膏梁之性难正也故使惇惠者教之使文敏者导之使果敢者谂之使镇静者修之惇惠者教之则徧而不倦文敏者导之则婉而入果敢者谂之则过而不隐镇静者修之则壹使兹四人者为公族大夫
　　孔丛子杂训鲁人有同姓死而弗吊者人曰在礼当免不免当吊不吊有司罸之如之何子之无吊也答曰吾以其疎逺也子思闻之曰无恩之甚也昔者季孙问于夫子曰百世之宗有絶道乎子曰继之以姓义无絶也故同姓为宗合族为属虽国子之尊不废其亲所以崇爱也是以缀之以食序以昭穆万世婚姻不通忠笃之道然也
　　右正公族
　　文献通考秦商鞅立法宗室非有军功论不得为属籍汉书髙帝本纪七年置宗正官以叙九族
　　文帝本纪四年复诸刘有属籍家无所与赐诸侯王子邑名二千石
　　武帝本纪元光元年复七国宗室前絶属者
　　马氏曰孝景三年诏楚元王子执等与吴王濞等为逆朕不忍加法除其籍毋令汚宗室是年始诏复之
　　后元二年正月朝诸侯于甘泉宫赐宗室
　　昭帝本纪始元二年以宗室毋在位者举茂材刘辟疆刘长乐皆为光禄大夫辟疆守长乐卫尉
　　宣帝本纪地节元年诏曰盖闻尧亲九族以和万国朕防遗德奉承圣业惟念宗室属未尽而以罪絶若有遗材改行劝善其复属使得自新
　　成帝本纪建始二年罢太子博望苑以赐宗室朝请者汉书刘向传上封事言王氏一姓朱轮华毂者二十三人大将军秉事用权五侯骄奢排摈宗室孤弱公族其有智能者尤非毁而不进逺絶宗室之任不令得给事朝省恐其与已分权事势不两大王氏与刘氏且不并立宜明诏吐德音援近宗室亲而纳信黜逺外戚毋授以政所以褒睦内外之姓子孙无疆之计也
　　哀帝本纪即位赐宗室王子有属者马各一
　　平帝本纪元始元年诏宗室属未尽而以罪絶者复其属其为吏举廉佐史补四百石【师古曰宗室为吏者皆令举廉各从本秩而依廉吏迁之为佐史者例补四百石】
　　四年二月赐宗室有属籍者爵自五大夫以上各有差五年正月祫祭明堂宗室子九百人召助祭礼毕皆益戸赐爵及金帛增秩补吏各有差诏曰盖闻帝王以德抚民其次亲亲以相及也昔尧睦九族舜惇叙之朕以皇帝防年且统国政惟宗室子皆太祖髙皇帝子孙及兄弟吴顷楚元之后汉元至今十有余万人虽有王侯之属莫能相紏或陷入刑罪教训不至之咎也传不云乎君子笃于亲则民兴于仁其为宗室自太上皇帝以来族亲各以世氏郡国置宗师以紏之致教训焉二千石选有德义者以为宗师考察不从教令有寃失职者宗师得因邮亭书言宗伯请以闻常以嵗正月赐宗师帛各十匹
　　后汉书世祖本纪建武二年十二月戊午诏曰惟宗室列侯为王莽所废先灵无所依归朕愍之其并复故国若侯身已殁属所上其子孙见名尚书封拜
　　十三年二月丙辰诏曰长沙王兴真定王得河间王邵中山王茂皆袭爵为王不应经义其以兴爲临湘侯得爲真定侯邵为乐成侯茂为单父侯其宗室及絶国封侯者凡一百三十七人丁巳降赵王良为赵公太原王章为齐公鲁王兴为鲁公
　　文献通考汉置宗正卿掌序録王国嫡庶之次及诸宗亲属逺近郡国嵗因计上宗室名籍若有犯法当髠以上先上诸宗正宗正以闻乃报决【胡广曰又嵗一治诸王世谱差序秩】后汉书和帝本纪元兴元年宗室以罪絶者悉复属籍文献通考魏文帝黄初二年制封王之庶子为乡公嗣王之庶子为亭侯公之庶子为亭伯
　　明帝太和五年诏令诸王及宗室公侯各将适子一人朝
　　齐王时宗室曹冏上书曰大魏之兴二十四年矣子弟王空虚之地君有不使之民宗室窜于闾阎不闻邦国之政权均匹夫势齐凡庶内无深根不防之固外无磐石宗盟之助非所以安社稷为万世之业也且今之州牧郡守古之方伯诸侯皆跨有千里之土兼军武之任或比国数人或兄弟并据而宗室子弟曾无一人厠其间与相维制非所以强干弱枝备万一之虞也今之用贤超为名都之主或为偏师之帅而宗室有文者必限之小县之宰有武者必致百人之上非所以劝进贤能褒异宗室之礼也语曰百足之虫至死不僵以其扶之者众也此言虽小可以譬大是以圣王安不忘危存不忘亡故天下有变而无倾危之患矣冀以此论感悟曹爽爽不能用
　　晋武帝惩魏氏孤立之弊故大封宗室授以职任又诏诸王皆得自选国中长吏卫将军齐王攸独不敢皆令上请又诏除魏宗室禁锢
　　晋置宗正统皇族家人图牒
　　孝武制帝室期亲官非禄官者月给钱十万
　　梁置宗正卿位视列曹尚书皇室外戚之籍以宗室为之
　　后魏明帝时京兆王遥大功昆弟皆是景穆之孙至明帝而夲服絶故除遥等属籍遥表曰窃闻圣人所以南面而听天下其不可得变革者则亲也尊也四世而缌服穷五世而免六世而亲属絶矣去兹以徃犹系之以姓而弗别缀之以食而弗殊又律曰议亲者非惟当世之属亲歴谓先帝之五世谨寻斯防将以广帝宗重磐石先王所以变兹事条为此别制者大和之季方有意于吴属经始之费虑深在初割灭之起暂出当时也且临淮王提分属籍之始髙祖赐帛三千疋所以重分离乐良王长命亦赐缣二千疋所以存慈眷此皆先朝殷勤克念不得已而然者也古人有言百足之虫至死不僵者以其辅已者众臣诚不欲妄亲太阶茍求润屋但伤大宗一分则天子属籍不过千数人而已在汉亲王之子不限多少皆列土而封谓之曰侯至于魏晋莫不广胙河山称之曰公者盖恶其大宗之不固骨肉之恩疎矣臣去皇上虽是五世之逺于先帝便是天子之孙髙祖所以国秩禄赋复给衣食后族惟给其赋不与衣食者欲以别内外限异同也今诸庙之感在心未忘行道之悲倐然已及其诸封者身亡之日三年服终然后改夺今朝犹在遏密之中便议此事实用未安诏付尚书博议以闻尚书令任城王澄尚书左仆射元晖奏同遥表灵太后不从
　　先是皇族有谴皆不持讯时有宗士元显当犯罪宗正约以旧制尚书李平奏以帝宗磐石周布天下其属籍疎逺防官卑末无良犯宪理湏根究请立限断以为定式诏曰云汉绵逺蕃衍代滋植籍宗氏而为不善者良亦多矣先朝既无不讯之格而空相矫恃以长为暴诸在议请之外者可悉依常法
　　齐置大宗正寺掌宗室属籍统皇子王国长公主家唐太宗贞观元年初上皇欲强宗室以镇天下故皇再从三从弟及兄弟之子虽童孺皆为王王者数十人上从容问羣臣封宗子于天下利乎封德彛对曰前世惟皇子及兄弟乃为王自余非有大功无为王者上皇敦睦九族大封宗室自两汉以来未有如今日之多者爵命既崇多给力役恐非示天下以至公也上曰然朕为天子所以养百姓也岂可劳百姓以养已之宗族乎乃诏降宗室郡王皆为县公惟有功者数人不降
　　蕙田案大宗此举是也传云亲亲之杀封爵多则滥滥则则刑祸随之岂保全宗族之道乎
　　宗先天之后皇子防则居内东封后以年渐长成乃于安国寺东附苑城同为大宅分院居之名为十王宅令中官押之于夹城中起居每日家令进膳又引词学工书之人入教谓之侍读十王谓庆忠棣鄂荣光仪頴永济盖举全数其后盛俦陈丰恒凉六王又就封入内宅开元二十五年鄂光得罪忠王继大统天寳中庆棣又殁惟荣仪十四王居内而府幕列于外坊嵗时通名起居而已外诸孙长成又于十王宅外置百孙院每嵗幸华清宫侧亦有十王宅百孙院十王宫人每院四百余人又于宫中置维城库诸王月俸物纳之以给用诸孙纳妃嫁女亦就十院中太子不居于东宫但居于乘舆所幸之别院太子之子亦分院而居婚嫁则同亲王公主于崇仁里之礼院
　　唐宗正寺掌天子族亲属以别昭穆凡亲有五等先定于司封一曰皇帝周亲皇后父母视三品二曰皇帝大功亲小功尊属太皇太后皇太后皇后周亲视四品三曰皇帝小功亲缌麻尊属太皇太后皇太后皇后大功亲视五品四曰皇帝缌麻亲免尊属太皇太后皇太后皇后小功亲五曰皇帝免亲太皇太后小功卑属皇太后皇后缌麻亲视六品皇帝亲之夫妇男女降本亲二等余亲降三等尊属进一等降而过五等者不为亲诸王大长公主亲本品嗣王郡王非三等亲者亦视五品选举制凡馆有二门下省有文馆生三十六人东宫有崇文馆生二十人以皇缌麻以上亲皇太后皇后大功以上亲宰相贵官之子为之
　　宋仁宗景祐中下诏度玉清昭应宫旧地建宫合宗室十位聚居赐名曰赡亲院于祖宗后选一人为宗正以司训导紏违失凡宗族之政令皆令掌之奏事毋得专达先详视可否以闻
　　初诸王邸散居京师过从有禁非朝谒从祠不得时会见仁宗立赡亲院以夀春郡王允让知大宗正事緫领辑睦甚有恩意务以身先之教养子孙崇向艺学不率则正其罪故更相责厉莫不劝服故事内朝谒宗妇不预因曰托姻皇属而不得一望禁闼非所以显荣之也奏通其籍又宗妇少防夫虽无子不许更嫁曰此非人情乃为请使有归
　　神宗熙宁二年中书枢密院言祖宗受命百年皇族日以蕃衍而亲疎之施未有等衰甄序其材未能如古献议之臣谓宜有所厘正请参酌先王典制时事之宜条具闻奏诏同议以闻臣等今谋定方今可行之制宣祖太祖太宗之子皆择其后一人为宗世世封公补环卫官以奉祭祀不以服属尽故杀其恩礼祖宗免亲将军以下愿出官者听仍先经大宗正司陈请大宗正择本宫尊长与太学教授使学才行堪任使者然后审察以闻就武官者试读律习书就文官者试一中经説或论一首将军换诸司副使太常丞正率换内殿崇班太子中允并与州郡监当一次任满与亲民副率换西头供养官大理评事与监当一次任满有州郡监司保举者与亲民否则即依外官祖宗免亲未赐名授官者除右班殿直年十五与请给年二十许出官愿换文官者与试衔知县并令监当考试及任满有无保任如前法出官日并特与友赐愿鏁防应举者依外官其非免亲不赐名授官许应举应进士者只试防论明经者习一大经试大义及防初试不成文理者退黜余令覆试取合格者以五分为限人数虽多不得过五十人累经覆试不中年长者当特推恩量材録用已出官者给俸依在京分数许依审官三班铨法指拟注授不以逺近为限授文官者转官者转官与进士出身同鏁防应进士明经举有出身人至员外郎与转左曹宗室不出官者祖宗孙转官至正任观察使止免亲至遥郡刺史止祖宗免亲见任官合奏荐子孙者许依外官祖宗免亲以下见有官不愿出官父祖俱亡者许在京居住随处置产其出官者置田宅如外官法祖宗免女嫁赐钱减半婿与三班奉职非免女量加给赐更不与婿官有官者与免入逺许依审官三班流内铨法指拟注授班行免指使其免亲娶妇量加给赐其非免亲嫁娶依庶姓仍不得与非士族家为婚姻祖宗免亲以外两世贫无官者量赐田孤防无依及尤贫失所者不拘世数随所在官司具名闻奏当职特加存恤奏上诏曰自我祖宗敦叙邦族大则疏封于爵土次则通籍于闺台并留京师参奉朝请然而世绪寖逺皇枝益蕃属有亲疎则恩有隆杀才有贤否则禄有重轻今而一贯于周行是亦奚分于流别虽敦睦之道诚广而德施之义未周故廷臣数言宰司继请谓宜定正限以等夷朕惟亲戚之间经史有训汉唐之世故事具存或以九族辨尊卑或以五宗纪逺近或听推恩而分子弟或许自试而効才能或宗子之贤得从科举或诸王之女自主婚姻尽前世之所行顾当今之未备况我朝制作动法先王岂宗室等衰乃无定制因俾羣公之合议将一代之通防载览奏封具陈条目以谓祖宗昭穆是宜世世之封王公子孙抑有亲亲之教若乃服属之既竭洎于才艺之并优在随器以甄扬使当官而勉至于任子之令通婚之仪凡曰有司之常一用外官之法佥言既允朕意何疑告于将来用颁明命宜依中书枢密院所奏施行
　　宗正寺言每嵗写仙源积庆图宗藩庆绪録送龙图天章宝文阁今宗室非免亲既不赐名授官一依外官之法请定所修图册诏下礼院详定礼官言六世亲属既竭系之以姓而弗别则礼有其义皇宗祖庙虽毁子孙皆于宗寺附籍则今有其文况朝廷厘改皇族授官之制而免外亲统宗袭爵进预科选迁官给俸恩礼优异悉不与外官匹庶同法属虽疎而恩数不絶若图籍湮落则无审其所从证其宗正寺所修图録并请仍旧从之
　　元丰官制行诏大宗正司不六曹大宗正以宗室团练以上有德望者为之次一人为同知位髙属尊者为制掌紏合族属而训之以德行道艺受其词讼而紏正其愆违有罪则先劾以闻法例不能决者同上殿取裁凡宗室服属逺近之数及其赏罚防式皆总之属有记室一人掌牋奏讲书教授十有二人讲授兼领小学之事　渡江后颇用南班多不得其人无以表率更生刻削宗室皆患之
　　哲宗绍圣元年礼部言诸宗室系免以外两世祖父俱亡而无官虽有官而未厘务贫不能给者委大宗正司及所在官司奏给钱米从之
　　徽宗崇宁元年诏曰神宗尝诏宗室年长者推恩又尝诏免外两世贫无官者赐田又尝诏外任者许居于两京今宜遵先志宰臣蔡京等言宗室旧来在宫有出入之限有不许外交之禁宫门有几察之令今疎属外属仅遍都下积日滋乆殆不能容若不居之两京散之近郡立关讥察之令或一有非意犯法则势有不可已者今请非免亲以下两世除北京外欲分于西京南京近辅或沿流便郡居止各随州郡大小创置居宇仍先自两京为始每处置敦宗院命文武官各一员管干参酌在京宫院法禁不可行者颁下从之
　　大观二年正月诏自我英宗起于濮邸入继大统濮王之后于属虽亲于服已逺如不字之子论正服则犹是缌麻视正统则已非免无赐名授官之制无禄廪赐予之法比闻贫乏匮困或不能自存朕富有天下而五服内亲仅同民庶非强本之道欲尽亲亲之礼而承统之重义所不敢夙夜以思当使恩义两得然后为称应濮阳孙士字可依仲字不字及不字之子并依士字恩数条例宗女随其字行等第施行庶不失承统之义而曲尽人伦之亲
　　八月诏保州皇族子孙于属虽逺然未有仁而遗其亲者比闻皇族之孙未官者余三十人或贫乏不能自存已令置敦宗院其六房内各择最长年二十已上者与三班奉职二人一房及六人已上加一人并与添差监当
　　宣和五年诏今后内外宗室并不称姓七年后诏依熙宁法并着姓
　　建炎末上以天属避地者少诏南班宗妇无子孙食禄者廪给有差凡祖宗缌麻亲嵗给钱九十六千米三十六斛帛二十八疋免亲钱米减三之二绵帛并减半【四年六月己邜】故事宗室近臣吉凶皆有赐予绍兴初以军兴财匮罢之【六年正月己巳】十一年秋皇叔祖右监门卫大将军仲防卒于临安至无以敛判大宗正事齐安郡王士防言于朝诏缌麻亲任环列以上亡者赐钱三百千免减三之一【九月甲辰】今以为例焉本朝宗室皆聚于京师熙宁间始许居于外蔡京为政即河南应天置西南二敦宗院设宗官主之靖康之祸在京宗室无得免者而睢雒二都得全建炎初上将南幸先徙诸宗室于江淮于是大宗正司移江宁南外移镇江西外移扬州【元年八月戊午】明年春又移西外于泰州及髙邮军【正月甲午】三年冬又移于福州而南外移泉州以避狄【十二月甲子】绍兴元年秋嗣濮王仲湜请合西南外宗正为一司以省财用有司以泉州乏财不许【九月壬子】是时两外宗子女妇合五百余人岁费缗钱九万绍兴府宗正司者绍兴三年以行在未有居第权分宗子居之三十年春恩平郡王出居会稽遂以为判大宗正事【三月丙子】乾道七年虞丞相秉政言蜀中阙大宗正司上欲移绍兴府宗正司于成都【五月戊寅】既而不行但省会稽一司而已今蜀中宗子甚众既无亲贤领之但每州以行尊者一员检察钱米请受由是徃徃蹈于非彛而不可训焉
　　东都故事宗子皆筑大舍聚居之太祖太宗九王后曰睦亲秦王后曰广亲英宗二王曰亲贤神宗五王曰棣华徽宗诸王曰蕃衍渡江后宗子始散居郡邑惟亲贤子孙为近属则聚居之孝宗子四人邵悼肃王无后庄文太子魏惠宪王早薨庄文之妃惠宪之夫人皆别居赐第初庄文既大祥议者欲皇孙出居于外或以为不可又逾年竟以知枢密院府为外第焉绍兴初宁宗封嘉王将以所借富民裴氏之居为府第而议者以为非宜乃改筑葢自绍兴以来天属鲜少故不复赐宅名云续文献通考辽皇族有五院六院横帐之分五院有额尔竒木六院有郎君房额尔竒木房锡里房横帐有孟父房仲父房季父房统谓之三父房自德祖族属号三父房始称横帐乃宗室之尤贵者盖分益亲则名益贵也【约辽史文】
　　辽史百官志肃祖长子学顺之族在五院司仲子噶拉季子拉哩及懿祖仲子塔拉季子尼古察之族皆在六院司此五房者谓之三院皇族元祖伯子玛鲁无后次子叶穆之后曰孟父房叔子实噜之后曰仲父房季子为德祖德祖之元子为太祖谓之横帐次日埓克曰特尔格曰伊徳实曰安图曰蘓皆曰季父房此一帐三房谓之四帐皇族二院治之以北南二王四帐治之以大内特哩衮皆统于大特哩衮司辽俗东向而尚左御帐东向约尼九族南向皇族三父帐北向故谓御营为横帐国语解国族皆姓耶律有谓始兴之地曰锡里译者以锡里为耶律【契丹国志曰锡里上京东二百里之地名也以所居之地为姓译之则曰耶律】又有言以汉字书曰耶律以契丹字书曰伊喇
　　太祖本纪元年诏皇族承约尼氏九帐为第十帐二年正月始置特哩衮典族属以皇弟萨喇为之即宗正职也续文献通考大内特哩衮司掌皇族四帐之政教大横帐详衮司掌太祖皇帝后九帐皇族之事【详衮亦曰敞稳】又有孟父族帐详衮司季父族帐详衮司皆各掌其房族之事又有四帐都详衮司掌四帐军马之事锡里司掌皇族之军政
　　辽史太祖本纪六年以皇弟蘓为南府宰相南府宰相自诸弟搆乱府之名族多罹其祸故其位久虚至是告于宗庙而后授之宗室为南府宰相自此始自后皇族四帐世预其选
　　太宗本纪天显五年三月皇弟鲁呼请赦宗室锡里郎君以罪系狱者诏从之
　　兴宗本纪重熙十一年赈恤三父族之贫者
　　金史宗室表金人初起完顔十二部其后皆以部为氏史臣记録有称宗室者有称完顔者完顔亦有二有同姓完顔盖疎族若实圗美都古尔纳是也有异姓完顔盖部人若欢多是也大定以前称宗室明昌以后避睿宗讳称内族其实一而已宣宗诏宗室皆称完顔不复识别焉大定泰和之间免以上亲皆有属籍以叙授官大功以上薨卒辍朝亲亲之道行焉贞祐以后谱牒散失矣
　　穆宗子朂传皇兄弟皇子为亲王给二品俸宗室封一字王者给三品俸
　　百官志大宗正府掌敦睦紏率宗属以皇族中属亲者充泰和中避睿宗讳改为大睦亲府
　　熙宗本纪皇统四年诏以去年所得宋币赐始祖以下宗室
　　海陵本纪正隆二年改定亲王以下封爵等第命追取存亡诰身存者二品以上死者一品参酌削降公私文书但有王爵字者立限毁抹坟墓碑志并而毁之世宗本纪大定十二年十一月帝谓宰臣曰宗室中有不任官事者若不加恩泽于亲亲之道未宏朕欲授以散官量与廪禄未知前代何如左丞石琚曰陶唐亲九族周家睦九族见于诗书皆帝王羙事也
　　十六年正月诏宗室未附玉牒者并与编次
　　四月诏定宗室子程试等第
　　十七年正月帝谓宰臣曰宗室中年髙徃徃未有官称其先皆有功于国朕欲稍加以官使有名位可称何如对曰亲亲报功先王之令则
　　五月尚书奏定皇家免以上亲燕飨班次并从唐制二十五年四月以会宁府【即上京地】官一人兼大宗正丞以治宗室之政
　　二十二年十月徙河间宗室于平州
　　章宗本纪明昌元年六月定亲王家人有犯其长史府失觉察故纵罪八月喇嘛节以皇家免之亲特收充尚书省祗候郎仍为永制
　　三年遣谕诸王府傅尉曰朕分命诸王出镇葢欲政事之暇有以自适耳然虑其举措或违于理所以分置傅尉使劝导弥缝不入于过失若公余游宴不至过度亦复何害今闻尔等用意太过凡王门细碎之事无妨公道者一一干与赞助之道岂当如是宜各思职分事举其中无失礼体仍就谕诸王使知朕意
　　四年诸王府增置司马一人
　　承安五年三月大睦亲府进重修玉牒九月修玉牒成定皇族收养异姓男为子者徒三年姓同者减二等立嫡违法徒一年
　　元史世祖本纪中统元年赐亲王银文绮金素绵绢自是嵗以为常
　　明史诸王列传明制皇子封亲王授金册金宝岁禄万石府置官属防卫甲士少者三千人多者至万九千人亲王嫡长子年及十嵗则授金册金宝立为王世子长孙立为世孙诸子年十嵗则授涂金银册银宝封为郡王嫡长子为郡王世子嫡长孙则授长孙诸子授镇国将军孙辅国将军曾孙奉国将军四世孙镇国中尉五世孙辅国中尉六世以下皆奉国中尉其生也请名其长也请婚禄之终身防葬予费
　　王圻续通考镇国将军【初定为三品永乐时改一品】辅国将军【初四品改从二品】奉国将军【初五品改从三品】镇国中尉【初六品改从四品】辅国中尉【初七品改从五品】奉国中尉【初八品改从六品】
　　诸王世表洪武中以子孙蕃众命名虑有重乃于东宫亲王世系各拟二十字字为一世子孙初生宗人府依世次立双名以上一字为据其下一字则取五行偏旁者以火土金水木为序惟靖江王不拘东宫拟名曰允文遵祖训钦武大君胜顺道宜逢吉师良善用晟秦府曰尚志公诚秉惟懐敬存辅嗣资亷直匡时永信惇晋府曰济美钟竒表知新慎敏求审心咸景慕述学继前修燕府后为帝系曰髙瞻祈见祐厚载翊常由慈和怡伯仲简靖廸先猷周府曰有子同安睦勤朝在肃恭绍伦敷惠润昭格广登庸楚府曰孟季均荣显英华蕴盛容宏才升博衍茂士立全功齐府曰贤能长可庆睿智实堪宗养性期渊雅寅思复会通鲁府曰肇防阳当徤观颐夀以宏振举希兼逹康庄遇本宁蜀府曰恱友申宾让承宣奉至平懋进深滋益端居务穆清湘府曰乆镇开方岳扬威谨礼仪刚毅循超卓权衡素自持代府曰逊仕成聪俊充庭鼐鼎彛传贻连秀郁炳燿壮洪基肃府曰瞻禄贡真弼缙绅识烈忠曦晖跻当运凯谏处恒隆辽府曰贵豪恩致宪术俨尊儒云仍祺保合操翰丽龙舆庆府曰秩邃寘台鼒倪伸师倬竒适完因巨衎隲眷需毘宁府曰磐奠觐宸拱多谋统议中总添支庶濶作哲向亲岷府曰徽音膺彦誉定干企禋雍崇理原谘访寛镕喜贲从谷府曰赋质僖雄敞丛兴阐福昌笃谐恂怿豫扩霁昱祯祥韩府曰冲范徴偕旭融谟朗璟逵亶韶愉灏慥令绪价藩维沈府曰佶防诠勋允恬珵效迥瑝湜源諲晳暐圭璧澈澄昂安府曰斐序斌延赏凝覃濬祉襄恢严颛辑矩缜密廓程纲唐府曰琼芝弥宇宙硕器聿琳琚启龄防颂体嘉歴协铭图郢府曰伟闻参望奭箴诲洎臯防麒麟余积兆奎頴晔璿玑伊府曰颙勉諟訏典褒珂采鳯琛应畴须胄选昆玉冠泉金靖江王曰赞佐相防约经邦任履亨若依纯一行逺得袭芳名考明代帝系熹宗庄烈二帝名始及由字其他王府亦多不出十字
　　食货志大祖洪武九年定诸王公主嵗供之数亲王米五万石钞二万五千贯锦四十疋纻丝三百疋纱罗各百疋绢五百疋冬夏布各千疋绵二千两盐二百引茶千斤皆嵗支马料草月支五十匹其縀疋嵗给料匠付王府自造靖江王米万石钞万贯余物半亲王马料草二十匹公主未受封者纻丝纱罗各十疋绢冬夏布各三十疋绵二百两已受封赐庄田一所嵗收粮千五百石钞二千贯亲王子未受封视公主已受封郡王米六千石钞二千八百贯锦十疋纻丝五十疋纱罗减纻丝之半绢冬夏布各百疋绵五百两盐五十引茶三百斤马料草十匹女已受封及已嫁者米千石钞千四百贯其縀疋于所在亲王国造给皇太子之次嫡子并庶子既封郡王必俟出閤然后嵗赐与亲王子已封郡王者同女俟出嫁与亲王女已嫁者同凡亲王世子与已封郡王同郡王长嫡子袭封郡王者半始封郡王女已封县主及已嫁者米五百石钞五百贯余物半亲王女已受封者郡王诸子年十五各赐田六十顷除租税为永业其所生子世守之后乃令止给禄米
　　二十八年诏更定诸王嵗给时以官吏军士俸给弥广量减诸王嵗给以资军国之用乃更定亲王万石郡王二千石镇国将军千石辅国将军奉国将军镇国将军中尉以二百石递减辅国中尉奉国中尉以百石递减公主及驸马二千石郡主及仪宾八百石县主郡君及仪宾以二百石递减县君乡君及仪宾以百石递减自后为永制
　　太祖本纪二十二年正月改大宗正院为宗人府职官志宗人府掌皇九族之属籍书宗室子女适庶名封嗣袭生卒婚嫁諡之事凡宗陈请为闻于帝逹材能録罪过洪武三年置大宗正院至是改为宗人府并以亲王领之其后以勲戚大臣摄府事不摄官而所领尽移之礼部
　　王圻续通考太祖时定宗室传世爵级凡将军中尉以下其有文武才能堪任用者宗人府具以名闻考騐陞转如常选法如或有犯宗人府取闻明白奏闻轻则量罪降等重则黜为庶人但明赏罚不加刑责着为令明史成祖本纪永乐二十二年九月【时仁宗已即位】增诸王嵗禄
　　食货志仁宗增减诸王嵗禄非常典也时郑越襄荆淮滕梁七王未之国令暂给米嵗三千石遂为例
　　史料前集洪熙元年周府加米五千石通前二万石悉支本色庆府原禄一万石悉支本色宁府加米九千石通前一万石悉支本色代府加米千五百石通前二千石悉支本色沈府加米七千石通前万石内本色六千石余折钞唐府加米七百石通前二千石悉支本色鲁府加米二千石通前五千石悉支本色辽府加米一千石通前二千石悉支本色肃府加米五百石通前一千石悉支本色秦府原禄一万石内加米四千五百石通前五千石支本色余五千石折钞伊府加米一千七百石通前二千石悉支本色靖江王加米七百石通前一千石悉支本色赵汉二府各加米二万石通前三万石仍嵗加钞十万贯晋府给米三千石明年又给韩王嵗禄三千石内一千五百石本色余折钞防陵王乐平王各嵗禄千石内五百石本色余折钞汉庶人以宣德元年反削国而赵王亦辞所加之禄矣
　　英宗正统十二年定王府禄米拨给之制将军自赐名受封日为始县主仪宾自出閤成婚日为始于附近州县秋粮内拨给至景帝景泰七年定郡王将军以下禄米出閤在前受封在后以受封日为始受封在前出閤在后以出閤日为始
　　孝宗本纪宏治三年禁宗室奏请田土及受人投献鲁王传世宗嘉靖三年定宗室毋得以媵子为嫡之例世宗本纪嘉靖四十年颁宗藩条例
　　续文献通考初太祖大封宗藩令世世食禄而不任事亲亲之谊甚厚然天潢日繁民赋有限其始禄米尽支本色既而本钞兼支有中半者有本多于折者厥后势不能给而冐滥益多奸弊百出自宏治间礼部尚书倪岳即请节减以寛民力嘉靖九年礼部覆丰林王议处宗室疏帝意欲封帝之皇子为郡王亲王次子为镇国将军以张璁言宜量减禄而不降封乃止四十一年御史林润言天下财赋供京师米四百万石而各藩禄嵗至八百五十三万石即无灾伤蠲免嵗输亦不足供禄米之半将军以下饥寒困辱聚诟有司守土之臣每惧生变夫赋不可増而宗室日繁将何以支事下诸王议至是乃定条例郡王将军七分折钞中尉六分折钞郡县主郡县乡君及仪賔八分折钞他冐滥者多所裁减于是秦晋周楚蜀赵庆襄淮德崇嵗禄万石辞一千石鲁益衡嵗禄万石辞二千石崇王万三百石与唐王六千五百石俱辞五百石嵗出为少纾而将军以下益不能自存矣
　　嘉靖四十一年下诸王议时其明年南陵王睦楧条上七议请立宗学以崇德教设科选以励人材严保勘以杜冐滥革冗职以除素餐戒奔竞以息贪饕制拜扫以广孝思立忧制以省禄费诏下廷臣参酌之其后诸藩遂稍稍陈利弊礼部尚书李春芳集而上之诸吉凶大礼及嵗时给赐皆严为之制而武冈王显槐复上书条藩政请设宗学择立宗正宗表督课亲郡王以下子弟十嵗入学月米一石三载督学使者考绩其中程式者全録之五试不中科则黜之给以本禄三之一其庶人暨妻女月饩六石【案食货志宗室有罪革爵者曰庶人英宗初颇给以粮嘉靖中月支米六石当即准此议而行之也又言万歴时减至二石或一石】庶女勿加恩其颁宗藩条例时多采睦楧显槐二王议云
　　王世贞处宗室防国家待宗室自亲王至中尉凡八等其支子歴八世至于庶人而禄始絶王国所属长史卫校百千人而止耳不得臣他吏民干有司事亲王常禄万石郡王二千石镇国将军千石以至于庶人亦百石而他婚嫁居第资送导从之费不与焉【亲王米石军校官僚居第婚防之费又不下数万下至于庶人而人各嵗百石居第二百金婚娶百金此不可已也】尝观嘉靖二十八年宗正籍见存者已万余人今又十余年矣人益其半而合之当为二万人又十余年而人益其半而合之当为四万五千人酌禄之中人各得五百石益万人是益万五百石粟也大司农何以应之官又为厉禁俾不得从农商之业其贤者又不得偕寒士从有司之荐非所以明亲亲用贤之道也今请自将军以上少裁其禄数而务实其惠中尉以下毋赐爵禄而寛其禁使其贤者得与寒士角才而授任不肖者从事于南亩以其力周其身而官弗与焉庶乎其犹可支也
　　明史诸王世表神宗万歴七年更定亲王承袭之例亲王之子例封郡王若以支属嗣者自后长子袭封亲王外余子仍照原封世次授以本等爵级不得冐滥郡爵郡王无子兄弟及兄弟之子不得请袭违者为冐封王圻续通考万歴十年定各王府玉牒每年八月投礼部宗人府收贮或有嫡庶混淆名位舛错那移封期増减嵗月者驳囘重缮
　　宗室之子年十嵗以上俱入宗学于宗室中推举一人为宗正领其事年十五乃请封给禄米三分之一仍留学五年騐有进益方出学始给全禄
　　天顺八年定各王府所生子女年至十五方许请封嘉靖四十年定各王府所生子五嵗即请名万歴时定各府所生子五嵗请名十嵗请封十五嵗选婚所生女十五嵗请封即与选婚若因事耽延未能如期奏请者听若所生子请名请封过期者五年查题十年行勘十五年勘明另题止给名粮五十石本折分支十五年以上立案如系听继王爵人数过期年乆另题立案者临期请防御定男选婚女请封过期至十五年以上者立案其庶人请给名粮亦以十嵗为断过期如选婚例宗人有罪者锢髙墙髙墙在中都【今鳯阳府】凡先后入髙墙者男女且千人嘉靖四年至十八年共释三百八十六人还原邸给薪米自便其婚嫁之资一槩免给万歴时令查先年罪案极重者子孙止从寛释不得滥请名粮稍轻者许现在子孙请名嵗给米十二石身终即止轻者其日后子孙亦得请给如止遗母妻而无子孙可倚者嵗给米六石终其身妾媵不给凡庶人皆不得更乞冠带
　　明史神宗本纪十八年更定宗藩事例始听无爵者得自便
　　三十三年开宗室科举入仕例
　　续文献通考郑世子载堉于二十二年正月上疏请宗室皆得儒服就试毋论中外职中式者视才品器使诏允行奉国中尉以下入试辅国中尉以上爵尊不得与其后礼臣李廷机言封爵科目原自两途彼既愿得科目入仕应照士子出身资格铨除何拘原爵亦从之惟不得除京朝官
　　明史熹宗本纪天启五年十一月行宗室限禄法熹宗实録时礼部尚书薛三省奏定宗藩限禄之法以天启四年以前之禄数为天启五年以后之禄额就各府见禄多寡自为通融令各省抚按酌为嵗额又奏言祖制宗室郡王止四妾将军以下递减一人盖亦限子之防意今请郡王以五子为率一子袭封余四子各得应得封禄此外多一子则合四子之禄为五分以均给之子递増则诸子之禄递减俟诸子之禄仅与名禄庶人等然后官为増禄一人将军中尉之子亦然乞以此着为令报可
　　右汉至明惇叙宗室







　　五礼通考卷一百四十四
<经部,礼类,通礼之属,五礼通考>
　　钦定四库全书
　　五礼通考卷一百四十五
　　刑部尚书秦蕙田撰
　　嘉礼十八
　　饮食礼
　　周礼天官大宰之职以九两系邦国之民五曰宗以族得民【注继别为大宗收族者　疏大宗子与族食族燕序以昭穆所以收族民即族人也】
</div>
    <div class="pagination">
<a href="五礼通考_page220.html">上一页</a><span>...</span><a href="五礼通考_page216.html">216</a><a href="五礼通考_page217.html">217</a><a href="五礼通考_page218.html">218</a><a href="五礼通考_page219.html">219</a><a href="五礼通考_page220.html">220</a><span class="current-page">221</span><a href="五礼通考_page222.html">222</a><a href="五礼通考_page223.html">223</a><a href="五礼通考_page224.html">224</a><a href="五礼通考_page225.html">225</a><a href="五礼通考_page226.html">226</a><span>...</span><a href="五礼通考_page222.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
