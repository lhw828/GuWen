<!DOCTYPE html>
<html>
<head>
    <meta charset="UTF-8">
    <title>五礼通考 - 第 175 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 175 页/共 431 页</h1>
    <div class="content">　　蕙田案以上二人举觯于尸侑为旅酬之始
　　尸遂执觯以兴北面于阼阶上酬主人主人在右【注尸拜于阼阶上酬礼杀　疏上文尸酢主人主人东楹东北面拜受爵尸西楹西北面答拜是各于其阶今尸酢主人同于阼阶故云礼杀也】坐奠爵拜主人答拜不祭立饮卒爵不拜既爵酌就于阼阶上酬主人【注言就者主人立待之】主人拜受爵尸拜送【注酬不奠者急酬侑也】
　　蕙田案以上尸酬主人而先自导饮遂酌以酬主人
　　尸就筵主人以酬侑于西楹西侑在左坐奠爵拜执爵兴侑答拜不祭立饮卒爵不拜既爵酌复位侑拜受主人拜送【注言酌复位明授于西阶上】
　　【蔡氏徳晋曰以酬侑者以尸酬己之爵而酬侑也】
　　蕙田案此主人酬侑而先自导饮遂酌以酬侑
　　主人复筵乃升长賔侑酬之如主人之礼【注遂旅也言升长賔则有赞呼之】
　　【郝氏敬曰长賔在西阶下侑酬长賔举所奠荐右之觯酬之】
　　蕙田案此侑酬长賔盛氏世佐谓酬长賔之觯即其受之于主人者郝氏奠荐右之觯非是存参
　　至于众賔遂及兄弟亦如之皆饮于上【注上西阶上】
　　蕙田案此賔及兄弟相酬姜氏云皆饮于上通承上文尸酬主人主人酬侑侑酬賔賔酬兄弟皆饮于上自此兄弟酬私人饮于下而主妇酬内賔遂及宗妇皆饮于房中矣案尸酬主人饮于阼阶上主人酬侑以下饮于西阶上虽是通承实有分别
　　遂及私人拜受者升受下饮【注私人之长拜于下升受兄弟之爵下饮之　疏私人位在兄弟之南今言下饮之则私人之长一人在西阶下饮之其余私人皆饮于其位】
　　【蔡氏徳晋曰谓先拜堂下然后升堂而受爵复下堂而饮也】
　　卒爵升酌以之其位相酬辨【注其位兄弟南位亦拜受拜送升酌由西阶蔡氏徳晋曰以之其位就所酬者之位也】
　　卒饮者实爵于篚【注末受酬者虽无所旅犹饮　疏凡旅酬之法皆执觯酒以酬前人前人领受其意乃始自饮此私人末受酬者后虽无人可旅犹自饮之讫乃实爵于篚以其酒是前人所酬不可不饮故也】
　　乃羞庶羞于賔兄弟内賔及私人【注无房中之羞贱也此羞同时羞则酌房中亦旅其始主妇举觯于内賔遂及宗妇　疏此经论无算爵时羞庶羞于賔及兄弟之等事内賔羞在私人之上私人得旅酬则房中内賔亦旅可知】
　　【敖氏继公曰无房中之羞则于主妇以上也此节亦当祭荐脀文不具耳】
　　钦定义疏内外之事悉主人统之而在内之事必以主妇分主之故献内賔宗妇之礼虽自主人而旅酬于房中则以主妇亦相配相助之义也
　　又案特牲记云主妇及内賔宗妇亦旅则大夫傧尸房中亦旅明矣但主妇酌觯以酬内賔之长奠之及兄弟相酬时内賔乃举奠觯以酬主妇以遂之于下耳不可云主妇举觯于内賔以举觯乃贱者职也
　　蕙田案以上旅酬
　　兄弟之后生者举觯于其长【注后生年少也古文觯皆为爵延景中诏校书定作觯　疏尸不与无算爵故举堂下觯为无算爵其为旅酬皆从上尸为首賔不举旅酬酬皆从尸举郝氏敬曰旅酬毕主人慇懃未巳兄弟之防者为主人达其意】
　　蕙田案此为无算爵之始注延景汉诸帝年号无此称释文作延熹系汉桓帝年号盛氏世佐以为二者皆悮据后汉书灵帝纪诏诸儒正五经文字刻石立于太学门外事在熹平中儒林传蔡邕同当作熹平为是
　　洗升酌降北面立于阼阶南长在左坐奠爵拜执爵以兴长答拜【注长在左辟主人　疏凡献酬之位主人常在左若北面则主人在东今长兄弟北面云长在左则在西故辟主人也】
　　【敖氏继公曰此后生者举觯与主人酬賔之仪畧同似有为主人酬长兄弟之意故位如主人而长在左】
　　钦定义疏上经主人献内賔注云主人之位恒左人疏谓人在主人左也此长在左而举觯者在其右正与主人之左人者无异何云辟之乎疏语尤不楚其云常在左盖常左人之讹
　　坐祭遂饮卒爵执爵以兴坐奠爵拜执爵以兴长答拜洗升酌降长拜受于其位举爵者东面答拜爵止【注拜受答拜不北面者傧尸礼杀长賔言奠兄弟言止互相发明相待也　疏上文主人酬賔賔奠爵于荐左与此爵止相待俱时举行下文云交错其酬爵无算是也依次第不交错为旅酬】
　　【郝氏敬曰爵止者奠于荐右待賔爵行而后交错也】
　　蕙田案以上兄弟后生举觯于其长
　　賔长献于尸如初无湆爵不止【注賔长者賔之长次上賔非即上賔也如初者如其献侑酌致主人受尸酢也无湆爵不止别不如初者不使兄弟不称加爵大夫尊也不用觚大夫尊者也疏此论众賔长为加爵数多与上賔异何者上賔献侑致爵于主人时皆有湆鱼从今无湆鱼从上賔献尸】
　　【时亦奠爵待献堂下毕乃举觯今尸不止爵即饮特牲长兄弟为加爵又众賔长为加爵不言献此言献者尊大夫若三献之外更容有献特牲长兄弟洗觚为加爵此用爵爵尊于觚故云大夫尊者也】
　　【敖氏继公曰此献当用觚不言者文省耳上篇实觚于其篚其为此用与】
　　【姜氏兆锡曰觚爵对文则异散文则通经洗觚亦称加爵则为通称可见非为大夫尊故用爵也不傧尸通放此】
　　钦定义疏长兄弟不为加爵者大夫之助祭者賔兄弟初皆在东方献不殊其长故于尸亦为加爵也此献亦加爵不称加爵者大夫礼文故辞异也此用觚无疑勺爵觚觯实于篚于此不用觚恶乎用觚乎蕙田案此众賔长献尸侑致爵于主人尸酢之
　　蕙田案以上次賔献致
　　賔一人举爵于尸如初亦遂之于下【注一人次賔长者如初如二人洗觯之为也遂之于下者遂及賔兄弟下至于私人故言亦遂之于下也上言无湆爵不止互相明　疏此论次賔举觯于尸更为旅酬如上旅酬之事但前二人举觯于尸侑尸举旅酬从上至下皆徧饮今亦从上至下故云亦遂之于下】
　　【张氏尔岐曰之适也往也谓行此爵于堂下为旅酬也】
　　【盛氏世佐曰无算爵之异于旅酬者三旅酬依尊卑之次自尸而主而侑而賔以至于兄弟私人秩然不紊无算爵则賔党与主党交错其酬不俟賔党酬毕而后及于主党一也无算爵惟行于堂下在堂上者皆不与二也旅酬平行一觯无算爵二觯并行三也此皆礼之以渐而杀者又案特牲旅酬之时堂上亦不与而賔与兄弟即得交错其酬与大夫礼异至其旅者再乃行无算爵则大夫士祭礼之所同也】蕙田案以上賔一人举爵于尸更为旅酬
　　賔及兄弟交错其酬皆遂及私人爵无算【注算数也长賔取觯酬兄弟之党长兄弟取觯酬賔之党惟已所欲无有次第之数也　疏长賔取觯者是主人酬賔觯长兄弟取觯者是后生者举于其长之觯】
　　【盛氏世佐曰爵自堂下始故可以逮私人而不可以凟堂上】
　　钦定义疏旅酬后兄弟之后生举觯于其长者以下行无算爵时賔长有主人酬賔之奠觯可行长兄弟无奠觯可行故也尸既与于堂上之旅酬而賔长复加献賔一人又举爵于尸者以尸得与于堂上之旅酬不得与于堂下之无算爵故于未行无算爵以前为尸倍致其殷勤也旅酬时尸酬主人主人酬侑侑酬长賔遂酬众賔兄弟至于私人酬无不辨然堂上堂下东西各自为酬不交不错是为正酬乃直行至爵行无算乃有交酬有错酬交酬者长賔与长兄弟次賔与次兄弟众賔与众兄弟东西往来所谓交也至错酬则随其量之能饮与情之夙好而相酬如注云惟已所欲更无次第之数者殆于不醉无归矣故云交错
　　蕙田案以上堂下相酬无算爵
　　尸出侑从主人送于庙门之外拜尸不顾【注拜送之疏傧尸之礼尸侑賔也故孔子亦云賔不顾矣】拜侑与长賔亦如之众賔从【注从者不拜送也】司士归尸侑之爼【注尸侑尊送其家】
　　【敖氏继公曰賔长而下则自彻而授其人以归】
　　主人退【注反于寝也】有司彻【注彻堂上下之荐爼也外賔尸虽堂上妇人不彻】
　　蕙田案以上礼毕尸侑出
　　钦定义疏傧尸之礼分三节主人献尸主人献侑尸酢主人一节也主妇献尸主妇献侑尸酢主妇二节也賔长三献尸爵止尸作止爵賔长致爵于主人尸酢賔三节也三节为之经而正爼递设又以益送之爼及燔爼络绎转运徃来升降为之纬以此观之则诸爼之多少隆杀与设爼之人之长次皆秩然而有序矣
　　若不傧尸【注不傧尸其牲物则同不得备其礼耳】
　　【郝氏敬曰凡馈食于室傧尸于堂少牢傧尸故室中之事比特牲为简至傧尸而后礼备若有故不得傧尸则室事加详矣】
　　钦定义疏正祭在室主于严敬傧尸在堂则有懽欣和乐之情焉踊跃鼓舞之象焉若不傧尸则尸未出室犹全乎神仍于室中行事而主人主妇与尸祝佐食賔及兄弟私人献酬文错礼仪卒度于和乐之中多严敬之意大抵与特牲后半相类惟无嗣举奠以辟国君耳孝经所谓治家者不敢失于臣妾而况于妻子乎故得人之懽心以事其亲于此乎可观矣又案不傧尸之故非一已详见本篇之首盖上下大夫皆有傧尸之礼亦皆有若不傧尸之礼不以爵等殊也旧説以此为摄主杀礼之祭固为失之康成辨之是已而必属之于下大夫不亦泥乎同一大夫也举盛祭则傧尸稍杀则不傧尸夫谁曰不可春祠夏禴秋尝冬烝四时之祭殊名则典礼不必尽同可见矣
　　则祝侑亦如之【注谓尸七饭时　疏案上篇尸食七饭告饱祝西面于主人之南独侑不拜侑曰皇尸未实侑是也】
　　【郝氏敬曰自迎尸入室以后至祝侑尸食以前礼与傧尸同故曰亦如之尸食以后其礼稍异】
　　尸食【注八饭】
　　【张氏尔岐曰祝既侑而尸又饭也】
　　乃盛爼臑臂肫脡脊横脊短胁代胁皆牢【注盛者盛于肵爼也此七体羊豕其脊胁皆取一骨也与所举正脊干骼凡十矣肩未举既举而爼犹有六体焉　疏特牲尸食讫乃盛今八饮即盛者大夫礼与士相变也先言臑见从下起不言肩肩未举不言正脊长胁骼巳举在爼有司彻不盛俎者更无所用全以归尸故也三脊三胁皆取一骨盛于肵各有一骨体在爼以备阳厌故犹有六体郝氏敬曰盛爼谓佐食取众爼之实盛于肵爼祭毕归尸特牲尸几饭毕则盛爼少牢傧尸则爼重燅故不盛若不傧尸盛爼如特牲】
　　鱼七【注盛半也鱼十有五而爼其一已举必盛半者鱼无足翼于牲象脊胁而已　疏牲脊胁亦盛半】钦定义疏鱼盛七者为爼释三个又有祝主人主妇之鱼爼实必竒故盛其半而止也注以为如脊胁之二骨而各取一骨可也谓无足翼而然则迂矣腊则有足而亦盛半何以通乎
　　腊辨无髀【注亦盛半也所盛者右体也脊属焉言无髀者云一纯而爼嫌有之古文髀作脾　疏腊脊不折左右三胁并脊为七通肩臂等十为十七体肩既举俎唯有十六在言盛半明脊属】
　　【杨氏复曰辨者盖辨盛右体也盛半脊属则存乎爼者左胫五体并三胁未举耳】
　　【郝氏敬曰腊爼左右体全而徧取其半如牢但无髀尸爼未无髀也】
　　卒盛乃举牢肩尸受振祭哜之佐食受加于肵【注卒已郝氏敬曰体贵肩故后举加于肵居众体之上并前牢为八体而羊豕爼各余三体以待阳厌此上皆盛于肵爼者也】
　　【张氏尔岐曰右不傧尸时者八饭后事】
　　蕙田案卒盛谓盛毕注训卒已是也杨氏本作举张尔岐作举七皆非是今依续经传通解本作卒已
　　佐食取一爼于堂下以入奠于羊爼东【注不言鱼爼东主于尊　疏少牢鱼在羊东今摭鱼腊宜在鱼爼东】
　　【敖氏继公曰羊当作鱼字之误也】
　　【郝氏敬曰佐食又取堂下一虚爼入室】
　　钦定义疏鱼爼在羊爼之东又东则继鱼爼而不继羊爼矣不必强为之辞
　　乃摭于鱼腊爼爼释三个其余皆取之实于一爼以出【注个犹枚也鱼摭四枚腊摭五枚其所释者腊则短胁正胁代胁鱼三枚而已　疏鱼摭去四枚释三个腊爼犹有八体在摭去五枚释三个】
　　【杨氏复曰以上举者先已举在爼盛者方盛于爼未举者卒盛乃举摭者取为祝主人主妇之爼释者备阳厌于西北隅】
　　【郝氏敬曰摭分取也出出室也】
　　祝主人之鱼腊取于是【注祝主人主妇爼之鱼腊取于此者大夫之礼文待神余也三者各取一鱼其腊主人臂主妇臑祝则骼也与此皆于鼎侧更载焉不言主妇未闻　疏案特牲主人主妇祝皆无腊上大夫傧尸腊为庶羞不载于爼此待神余下经祝无文故云与以疑之云更载者上摭时共在一俎设时各异爼故知更载云鼎侧则不复升鼎也不言主妇冩脱耳】
　　【蔡氏徳晋曰祝爼之腊用髀与傧尸同不言主妇者统于主人】
　　钦定义疏特牲士礼祝主人主妇之爼皆无鱼腊少牢正祭祝爼腊两髀属于尻此不傧尸者亦当然也主人主妇正祭时不设爼至傧尸减五鼎为三鼎则腊不用而以鱼为益送之爼傧尸无祝而有侑侑主人主妇皆有鱼爼为之益送焉此不傧尸则无益送之鱼故于此即分尸爼之鱼以入于主人主妇之爼所以见虽不傧尸而此礼实自傧尸而杀也既取鱼因亦兼取腊主人主妇既有鱼腊则祝爼虽已有腊亦当益之以鱼以其与傧尸之侑差类也此则视傧尸之礼为杀而比特牲则隆矣祝腊骼臆説非经例
　　尸不饭告饱主人拜侑不言尸又三饭【注凡十一饭士九饭大夫十一饭其余有十三饭十五饭　疏士大夫既不分命数则五等诸侯同十三饭天子十五饭可知】
　　钦定义疏大夫十一饭既不分命数则傧尸不傧尸不分上下大夫可知
　　佐食受牢举如傧【注举肺脊】
　　【敖氏继公曰傧并指傧尸之礼】
　　【郝氏敬曰受牢举谓受尸所举肺脊加于肵爼也】
　　【张氏尔岐曰不傧尸者十一饭时事】
　　蕙田案以上不傧尸尸食之礼其异于傧者二事盛肵爼一也摭鱼腊爼二也
　　主人洗酌酳尸賔羞肝皆如傧礼卒爵主人拜祝受尸爵尸答拜祝酌授尸尸以醋主人亦如傧其绥祭其嘏亦如傧【注肝牢肝也绥皆当作挼挼读为藏其隋之隋疏此主人献有五节主人献尸一也酢主人二也献祝三也献上佐食四也献下佐食五也】
　　【敖氏继公曰此所谓傧皆前篇室中之事初非傧礼乃以傧为文者以其已入傧之节内故耳】
　　蕙田案以上主人酳尸尸酢主人
　　其献祝与二佐食其位其荐脀皆如傧
　　蕙田案以上主人献祝佐食
　　主妇其洗献于尸亦如傧【注自尸侑不饭告饱至此与傧同者在上篇　疏此一节之内献数与主人同唯不受嘏为异】
　　【敖氏继公曰此如傧谓拜送爵以上之礼】
　　主妇反取笾于房中执枣糗坐设之枣在稷南糗在枣南妇赞者执栗脯主妇不兴受设之栗在糗东脯在枣东主妇兴反位【注枣馈食之笾糗羞笾之实杂用之下傧尸也栗脯加笾之实也反位反主人之北拜送爵位　疏此设笾实继在少牢室内西南隅上傧尸主妇直有脯脩二笾此有四笾者彼主人献尸主妇设四笾麷蕡白黑故至主妇献时直设二笾通六笾此主人初献无笾从则主妇四笾犹少两笾敖氏继公曰笾位自左而右綪之变于敦位也】
　　尸左执爵取枣糗祝取栗脯以授尸尸兼祭于豆祭祭酒啐酒次賔羞牢燔用爼盐在右尸兼取燔防于盐振祭哜之祝受加于肵卒爵主妇拜祝受尸爵尸答拜【注自主妇反笾至祝受加于肵此异于傧　疏上篇主妇但有献而已无笾燔从之事此篇主妇亚献尸乃有笾饵之事其物又异唯糗同耳故云此异于傧也】
　　蕙田案以上主妇献尸其异于傧者二事有笾一也燔从二也
　　祝易爵洗酌授尸尸以醋主妇主妇主人之北拜受爵尸答拜主妇反位又拜上佐食绥祭如傧卒爵拜尸答拜【注主妇夹爵拜为不傧尸降崇敬　疏特牲主妇献尸不夹爵拜上篇主妇夹爵拜此为不傧尸降崇敬故夹爵拜】
　　【敖氏继公曰此夹爵拜内子正礼也傧则畧之】
　　蕙田案以上尸酢主妇其异于傧者主妇侠拜一事
　　主妇献祝其酌如傧拜坐受爵主妇主人之北答拜【注自尸卒爵至此与傧同者亦在上篇】
　　【敖氏继公曰如傧其酌以前之礼】
　　【张氏尔岐曰谓同上篇正祭亚献之节】
　　宰夫荐枣糗坐设枣于菹西糗在枣南祝左执爵取枣糗祭于豆祭祭酒啐酒次賔羞燔如尸礼卒爵【注内子不荐笾祝贱使官可也自宰夫荐至賔羞燔亦异于傧　疏特牲主妇设笾少牢无笾燔从】
　　蕙田案以上主妇献祝其异于傧者二事有笾有燔从
　　主妇受爵酌献二佐食亦如傧主妇受爵以入于房钦定义疏特牲夫妇交致而又自酢此惟主妇致而自酢者主人尊则主妇稍降也累而上之至于天子诸侯则夫妇之间愈尊严矣至若特牲主妇之爼与少牢不傧尸主妇之爼所下于主人者惟爼实不同而已傧尸主人益送之爼与尸同而主妇止羞羊燔者妇人之礼于堂事则尤杀也
　　蕙田案此主妇献佐食无笾燔故曰皆如傧又案以上主妇献祝佐食
　　賔长洗爵献于尸尸拜受賔户西北面答拜爵止【注尸止爵者以三献礼成欲神惠之均于室中是以奠而侍之疏此一莭之内凡有十爵献尸一也主妇致爵于主人二也主人酢主妇三也尸作止爵饮讫酢賔长四也賔献祝五也又献上佐食六也又献下佐食七也賔致爵于主人八也又致爵于主妇九也賔受主人酢十也】
　　【郝氏敬曰傧尸则賔长三献尸卒爵酢賔长賔长又献防而主人出尸遂起不傧尸则賔长献尸受奠而不举待主人主妇交错致爵而后举与特牲同与少牢傧尸礼异】
</div>
    <div class="pagination">
<a href="五礼通考_page174.html">上一页</a><span>...</span><a href="五礼通考_page170.html">170</a><a href="五礼通考_page171.html">171</a><a href="五礼通考_page172.html">172</a><a href="五礼通考_page173.html">173</a><a href="五礼通考_page174.html">174</a><span class="current-page">175</span><a href="五礼通考_page176.html">176</a><a href="五礼通考_page177.html">177</a><a href="五礼通考_page178.html">178</a><a href="五礼通考_page179.html">179</a><a href="五礼通考_page180.html">180</a><span>...</span><a href="五礼通考_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
