<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 47 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 47 页/共 118 页</h1>
    <div class="content">　　辨正敖氏继公曰疑衰者亦十五升而去其半盖布缕皆有事者也布缕皆有事则疑于吉升数与缌锡同则疑于凶故因以名之
　　案丧服布自斩衰三升三升半齐衰四升五升六升大功七升八升九升至小功十升十一升十二升止矣至十五升则为吉布缌麻用十五升之半则缕细而布疏不用十三升十四升者欲彰明吉凶之辨使人望而知之也缌锡如此疑衰自应从同但以布缕之无事有事为别耳敖说析矣　注谓锡衰无事其缕以公卿职近而情亲哀心自内而发缌衰无事其布以诸侯人众而地逺哀心由外而起非礼意也内外体殊则衰不得无辨凡哀未有不自内者也王为士有吊服先王之厚其臣工者如此
　　大札大荒大烖素服
　　正义郑氏康成曰君臣素服缟冠若春秋传梁山崩晋伯宗闻于绛人所云【贾疏事在成五年引之者见山崩与大札大荒同素服也】通论易氏祓曰素服如丧礼恐惧修省也与膳夫职不举之意同
　　公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服
　　正义郑氏康成曰自公之衮冕至卿大夫之冕皆其朝聘天子及助祭之服诸侯非二王后其余皆冕而祭于已【贾疏玉藻诸侯端而祭注云端当为冕是诸侯冕祭于已也玉藻注又云诸侯祭宗庙之服唯鲁与天子同】　贾氏公彦曰上文具列天子之服此以下言诸侯及其臣之服也上公自衮冕以下差次如之上得兼下下不得僭上
　　辨正郑氏锷曰日月星辰登于旌旗王与公同服九章之衮君臣无别其说创自康成六经无见也今以此经文质之子男之服自毳冕而下如侯伯则上不得服鷩冕可知侯伯之服自鷩冕而下如公则上不服衮冕可知公之服自衮冕而下如王则衮冕而上明有日月星辰公不得上服十二章可知且天子国十有二门旗十有二斿马十有二闲圭尺有二寸礼物十有二牢其取法于天之大数者非一何独于服而有异哉
　　案十二章之衮盖袭大裘以祀天夏至方丘虽不大裘亦服之已见上享先王节郊特牲云王被衮以象天则十二章者亦可通名为衮也　又案据此经则侯伯而下不得服九章之衮然韩奕诗云王锡韩侯衮赤舄采菽诗云又何予之衮及黼则又似凡诸侯皆可得此赐者不独上公也岂凡冕服可通名衮与又鲁人之歌孔子者曰衮衣章甫实获我所章甫衮衣惠我无私孔子大夫当冕服而云衮衣章甫冠也与衮衣不属岂此歌乃好事者为之而非其实与
　　孤之服自希冕而下如子男之服卿大夫之服自冕而下如孤之服其凶服加以大功小功士之服自皮弁而下如大夫之服其凶服亦如之
　　正义郑氏康成曰杂记大夫冕而祭于公弁而祭于已士弁而祭于公冠而祭于已大夫爵弁自祭家庙惟孤尔【贾疏引杂记者上已说诸侯祭于已更明孤以下自祭不得申上服之意】其余皆冠与士同【贾疏诸侯除孤用爵弁之外卿大夫等皆冠与士同故少牢上大夫也祭用冠朝服特牲士也用冠端是其余皆与士同也天子大夫四命与诸侯之孤同亦以爵弁自祭天子之士宜与诸侯上大夫同用朝服也】冠自祭其庙者其服朝服端【贾疏朝服据少牢大夫礼端据特牲士礼而言也】诸侯之自相朝聘皆皮弁服【贾疏聘礼主君及宾皆皮弁则待诸侯朝亦宜皮弁又曾子问诸侯相朝朝服而出视朝则皮弁可知】此天子日视朝之服【贾疏此解皮弁非诸侯常服惟于朝聘乃服之意也】丧服天子诸侯齐斩而已卿大夫加以大功小功士亦如之又加缌焉　贾氏公彦曰士之助祭爵弁不言者以爵弁惟天子承天变时及天子哭诸侯乃服之故列天子吉服不言之今以次转相如不得輙于士上加爵弁故以皮弁为首但皮弁亦是士助君视朔之服也　郑氏锷曰天子之孤卿六命与子男同五章之服此言孤止得服希冕以下则其服三章天子之大夫四命其服三章此言卿大夫冕则其服一章皆指诸侯之孤卿大夫也
　　案其凶服加以大功小功总承孤卿大夫也注不别白就卿大夫而言郑氏锷因此谓自孤以上不服谬矣天子诸侯乃絶旁期周官文畧而义详于王曰凡凶事服弁服未别其为何服也于卿大夫曰加以大功小功则天子诸侯服止齐斩具见矣卿大夫加大功小功而士无降服则加缌亦在言外矣
　　其齐服有端素端【齐侧皆反】
　　正义郑氏康成曰士齐有素端者亦为札荒有所祷请端者取其正也变素服言素端者明异制【贾疏上文士转相如已有素服矣以大夫已上侈袂惟士不得侈袂以端为之故经别言素端也】士之衣袂皆二尺二寸而属幅是广袤等也其袪尺二寸大夫已上侈之盖半而益一焉则其袪三尺三寸祛尺八寸
　　案素服素端立文偶殊制未必异即云异制侈袂之法亦未必如注疏所云也盖衣身二幅袂亦二幅俱长二尺二寸袪尺二寸自掖下至袪圜杀一尺此吉凶礼服之所同也杀其袪则袂不侈矣袪如其袂而不杀之则袪亦二尺二寸是所谓侈袂也若袂三尺三寸则衣身亦三尺三寸下侵裳之部分而不称乎体矣
　　凡大祭祀大宾客共其衣服而奉之
　　正义郑氏康成曰奉犹送也送之于王所　贾氏公彦曰云大祭祀则中兼有次小祭祀宾客言大者谓诸侯来朝也王者不敢遗小国之臣则其臣来聘亦有接待之灋畧举大而言耳
　　通论陈氏祥道曰古者端衣或施之于冕或施之于冠乐记魏文侯端冕而听古乐此施于冕者也刘定公曰吾端委以治民临诸侯董安于曰吾端委随宰人此施于冠者也
　　案独举大祭祀大宾客者专以所奉言小祭祀小宾客则共其服而不亲也节服氏所掌惟裘冕虽次祀之服不与焉盖其差如此
　　大丧共其复衣服敛衣服奠衣服廞衣服皆掌其陈序【廞虚今反注故书廞爲淫郑司农云读爲廞】
　　正义贾氏公彦曰复衣服天子衮冕已下自上公而下亦皆用助祭之上服　郑氏康成曰奠衣服今坐上魂衣也廞衣服所藏于椁中　郑氏众曰廞陈也案衣服有藏于玉府者玉府所藏亦以授司服而共之故两职俱共复衣服也敛衣服谓小敛十九称大敛百二十称之服也袭衣服亦存焉其侯伯之襚衣服亦当掌之奠衣服奠时设之以冯神者以在殡未有尸故也若既葬则遗衣服皆以授守祧藏之以待祭而授尸矣廞衣服明器之衣服也四者之陈皆有次序司服掌之
　　典祀掌外祀之兆守皆有域掌其禁令
　　正义郑氏康成曰外祀谓所祀于四郊者【贾疏小宗伯兆五帝于四郊已下皆是】域兆表之茔域【贾疏坛外为沟渠以表茔域】
　　若以时祭祀则帅其属而脩除徴役于司隶而役之正义郑氏康成曰其属胥徒也脩除芟埽之徴召也役之作使之
　　及祭帅其属而守其厉禁而跸之
　　正义郑氏众曰遮列禁人不得令入
　　案百神之兆非胥徒四十人所能脩除故必徴役于司隶此临祭而守厉禁其事简所帅之属即胥徒也
　　守祧掌守先王先公之庙祧其遗衣服藏焉【注故书祧作濯郑司农读为祧】
　　正义郑氏众曰先公谓大王以前【贾疏谓不窋已后诸盩已前为诸侯者后稷虽不追王以其始祖袷祭在焉故从先王例】　郑氏康成曰庙谓大祖之庙及三昭三穆迁主所藏曰祧先公之迁主藏于后稷之庙【贾疏先公之迁主不可下入子孙庙故知入后稷庙若然大王王季之主亦不可入文武庙竝当藏后稷庙也】先王之迁主藏于文武之庙遗衣服大敛之余也【贾疏小敛之余至大敛更用之大敛余乃畱之】　贾氏公彦曰周公制礼时文武在四亲庙之内不得为祧然文武虽未为祧已立其庙至后世文武应迁而不迁乃为祧也立庙之法后稷庙在中央昭处东穆处西皆别为宫院
　　案凡先王先公之庙皆可称祧经文甚明已于序官论之注疏以文武庙为祧据祭法之文也疏谓周公制礼时豫立文武不毁之庙则所谓圣人复起不能易者
　　若将祭祀则各以其服授尸
　　正义郑氏康成曰尸当服卒者之上服【贾疏士虞礼文引之者欲见天子已下皆服死者大敛所余之衣先王之尸服衮冕先公之尸服鷩冕特牲馈食士尸不服爵弁者爵弁乃助祭于君之服故已庙还以端为上服】以象生时【案虞用爵弁服此端指吉祭言也】
　　通论程子曰古人祭用尸极有意人之魂气既散必求其类而依之人与人既为类骨肉又为一家之类已与尸各既心齐洁至诚相通以此求神宜其飨之后世直以尊卑之势遂不肯行　朱子曰凡庙神主东向尸在神主之北【案尸在主北亦东向】合祭大庙每位有尸旅酬六尸是也【案合太祖之尸则七大祖尸尊不与旅酬故不数】古人立尸必隔一位孙可以为祖尸子不可以为父尸以昭穆不可乱也　杨氏恪曰虞祭时男女各立尸至祔庙后凡祭止一尸祭统设同几是也
　　其庙则有司脩除之其祧则守祧黝垩之【黝于纠反垩乌路反或乌洛反】
　　正义郑氏康成曰脩除黝垩互言之有司恒主脩除守祧恒主黝垩【贾疏祧亦脩除庙亦黝垩】　郑氏众曰黝读为幽幽黑也垩白也尔雅地谓之黝墙谓之垩　贾氏公彦曰凡庙平时皆脩除黝垩将祭更新之示敬也案典祀注脩除谓芟埽之【礼记春秋脩其祖庙管子抱蜀不言而庙堂自脩脩除似止谓芟草萌除尘壤】有司脩除之即典祀帅其属而脩除徴役于司隶而役之也
　　既祭则藏其隋与其服【隋呼规反又许恚反】
　　正义郑氏康成曰隋尸所祭肺脊黍稷之属藏之以依神【贾疏案特牲礼祝命挼祭尸取菹防于醢祭于豆间佐食取黍稷肺祭授尸尸祭之此误有脊者则以特牲礼又有佐食举肺脊以授尸之文但彼是尸食而举者故有脊此隋祭不合有也】　贾氏公彦曰藏之与祭地之埋同　易氏祓曰埋于西阶之东
　　案隋与服之藏各异而不别言之者隋非埋藏必致腐败衣则常畱以共祀事无待于明言也
　　世妇掌女宫之宿戒及祭祀比其具【比毗志反】
　　正义郑氏康成曰宿戒当给事豫告之齐戒也【贾疏祭前十日戒之使齐祭前三日又宿之故宿戒竝言】比次也具所濯摡及齍盛之爨【贾疏天官世妇职帅女宫而濯摡为齍盛】
　　案女宫已见天官寺人职于本职则女舂女饎女笾女醢女醯女盐女幂之等皆是也以列职于宫中故曰女宫司隶以罪入舂稾者不在此列宗庙之齍盛祭器之濯摡乃以付盗贼之子女可乎　先郑云比读为庀具也下言具则比不得为具故后郑不从通论郑氏锷曰天官世妇祭之日涖陈女宫之具涖陈在彼而比次在此也
　　诏王后之礼事
　　正义郑氏康成曰荐彻之节【贾疏知者外宗职佐王后荐彻】
　　案内宰诏仪盖豫定其仪以授后幷授世妇内小臣之等使习而诏之世妇则左右于后一切礼仪次第皆其所诏也
　　帅六宫之人共齍盛【齍音咨】
　　正义郑氏康成曰帅世妇女御【贾疏案天官世妇职帅女宫为齍盛女御职凡祭祀赞世妇是以知齍盛世妇女御之事也】
　　案共者临视整饬之谓非炊也炊属饎人饎人奄及女饎六宫所使令也天官世妇帅女宫而濯摡为齍盛祭前之事也及炊此世妇又临视之以致其敬洁之意焉凡此皆所以佐后也
　　相外内宗之礼事
　　正义郑氏康成曰外内宗同姓异姓之女有爵佐后者【贾疏外宗职佐后荐彻豆笾内宗职及以乐彻则佐传豆笾此官相之】　郑氏锷曰外内宗佐后于奉祭之时世妇相之使无失礼
　　大宾客之飨食亦如之【食音嗣】
　　正义郑氏康成曰比帅诏相其事同　贾氏公彦曰后有助王礼宾之法世妇亦佐之
　　案公食大夫无夫人礼宾之事王朝食礼宁有后乎或云飨兼有酒食此食字只在飨中带说耳
　　大丧比外内命妇之朝莫哭不敬者而苛罚之【莫音暮苛胡何反】
　　正义郑氏康成曰苛谴也
　　通论王氏昭禹曰大丧肆师令外内命妇序哭世妇则比而察之
　　凡王后有事于妇人则诏相【古拜字】
　　正义郑氏康成曰拜拜谢之也丧大记夫人拜寄公夫人于堂上【贾疏防大记所云是诸侯之防主人拜寄公于门西夫人亦拜寄公夫人于堂上主人与寄公体敌故也左传宋于周为客天子有防拜焉则王防二王后来奔嗣王拜之如二王后夫人来吊后亦有拜法盖夫人或家在畿内来归宁値王防则吊赴也】　黄氏度曰王于诸臣有拜则后于妇人亦有当拜者
　　案觐礼天子于诸侯无拜法而当防则答拜观顾命康王之诰则不独二王之后为然后所答拜亦不独二王后之夫人或后之母王之世母叔母姑姊妹及王师傅之妻以礼见皆当答拜又拜亦不专指防祭祀献酬致爵及飨献皆有拜
　　凡内事有达于外官者世妇掌之
　　正义郑氏康成曰主通之使相共授【贾疏使相共给付授】案此盖以授内小臣阍寺内竖之属而使逹之
　　内宗掌宗庙之祭祀荐加豆笾
　　正义郑氏康成曰荐加爵之豆笾【贾疏特牲少牢食后三献为正献其后皆有加爵天子礼尸既食后亚献为加此时荐之故云加爵之豆笾即醢人笾人加豆加笾之实是也】案天官内宰内小臣九嫔世妇春官世妇五职皆言后之祭祀至内外宗始揭宗庙明外事后皆不与也经直言荐则内宗荐之后不亲荐矣加豆笾与羞
　　豆笾后不亲荐者礼杀也且所加所羞不专于尸并及诸与祭者也少牢傧尸宰夫与司士羞之
　　通论郑氏锷曰内宗言加则外宗所佐者乃朝践馈食之节也
　　及以乐彻则佐传豆笾宾客之飨食亦如之
　　正义郑氏康成曰佐传佐外宗【贾疏外宗佐王后荐玉豆笾后彻之传与外宗外宗传与内宗内宗佐传于外】　郑氏锷曰宾客飨食内宗之掌荐佐彻皆然
　　案内外宗各有专职有兼事荐加豆笾内宗之专职佐传豆笾则兼事也【传于外】佐后荐玉豆眂豆笾外宗之专职以乐羞齍则赞其兼事也【九嫔赞玉齍】
　　王后有事则从
　　正义王氏昭禹曰吉凶之事皆在焉
　　大丧序哭者哭诸侯亦如之
　　正义郑氏康成曰次序内外宗及命妇哭王【贾疏外宗职大丧则叙外内朝莫哭者故知有外内宗世妇职大防比外内命妇之朝莫哭者故知序哭中有命妇】贾氏公彦曰哭诸侯谓诸侯来朝薨于王国王为之缌衰者也
　　案王之周亲虽薨于本国而内外宗皆有连焉亦当序哭疏谓薨于本国者王遥哭之则妇人不哭之不必尽然
　　凡卿大夫之防掌其吊临
　　正义郑氏康成曰王后吊临诸侯而已是以言掌卿大夫云　贾氏公彦曰诸侯为宾王后吊临之卿大夫已臣轻后不吊故遣内宗掌吊临之事防大记夫人吊临卿大夫者诸侯臣少故也
　　外宗掌宗庙之祭祀佐王后荐玉豆眂豆笾及以乐彻亦如之
　　正义郑氏康成曰眂视其实　贾氏公彦曰视豆笾谓在堂东未设之时视之亦如之者亦佐后也仍有内宗佐传
　　王后以乐羞齍则赞凡王后之献亦如之
　　正义郑氏康成曰赞犹佐也献献酒于尸【贾疏朝践馈献及酳尸皆可言献】　贾氏公彦曰羞进也齍黍稷也后进黍稷之时依乐以进之豆笾与齍九嫔赞外宗又赞者豆笾及黍稷器多故也
　　案曰赞王后荐玉豆眂豆笾则笾无以玉饰者可知矣【明堂位止言玉豆他书亦无言玉笾者盖豆木器可用玉饰笾以竹制各有宜也惟笾无以玉饰者故先独举玉豆而后别言豆笾】王后所亲荐为朝事馈食之豆则加豆羞豆无以玉饰者可知矣九嫔赞玉齍此曰以乐羞齍则赞则惟玉齍特以乐荐又可知矣经于玉几玉爵玉敦玉豆玉齍每特文以见而疏谓凡王之豆笾皆以玉饰未知何据　内宰职祭祀宾客后祼献则赞瑶爵亦如之谓以璋瓒祼继以瑶爵献也此言献盖二者兼之不别言者文省耳外宗与内宰俱赞者授受之间有逺近之别焉内宰洗酌之以授外宗外宗以授后
　　王后不与则赞宗伯【与音预】
　　正义郑氏康成曰后有故不与祭宗伯摄其事【贾疏大宗伯职凡大祭祀王后不与则摄而荐豆笾彻则非直摄其祼献而已于后有事豆笾及簠簋等尽摄之】案内宗王族之女也故后有事则从外宗非诸臣之配偶则子妇也人数校内宗为多故可兼佐宗伯若王之姑姊妹女子子多降于外诸侯在王都者或稀也　赞宗伯者惟外宗内宗于宫中为近也笾豆齍皆赞则九嫔世妇内宗之职事具举矣
　　小祭祀掌事賔客之事亦如之
　　正义郑氏康成曰小祭祀谓在宫中【贾疏祭法王立七祀七祀之中其行中霤司命大厉是外神后不与与者惟门戸灶而已皆在宫中】
　　案经言掌事似专属后宫而王不与者若王所有事则当外有司掌之矣所谓賔客其女宾客与宫中之小祭祀岂先世妃嫔之无后者女子子之殇者无所于祔或于宫中立其祀焉而外宗以岁时掌事邪宫中小祭祀内宗不与而外宗掌之则人数多可番代而内宗数少故惟从王后而不赞宗伯之义益明矣
　　大防则叙外内朝莫哭者哭诸侯亦如之
　　正义郑氏康成曰内内外宗外外命妇【贾疏内中兼外宗外中不兼内命妇以内命妇九嫔叙之也九嫔职大防帅叙哭者】
　　案叙内哭者与内宗联事外则其专职也
　　冢人掌公墓之地辨其兆域而为之图
　　正义郑氏康成曰公君也【贾疏公则诸侯之通称言君则上通天子】图谓画其地形及丘垄所处而藏之　贾氏公彦曰图谓未有死者之时先画其地之形势图其丘垄之处后须葬者依图置之也
　　先王之葬居中以昭穆为左右
　　正义郑氏康成曰先王造茔者昭居左穆居右夹处东西　贾氏公彦曰王都或有迁徙若文王居丰武王居镐平王居洛邑则即是而造茔子孙皆据昭穆就而葬之　吕氏祖谦曰周公薨成王葬之于毕祔于文武从周家之兆域也
　　余论王氏昭禹曰先王制为合族之礼非特施于生者至于死皆使之以礼相从
　　案春秋跻僖公三传皆以父子喩君臣非谓兄弟可以乱昭穆自朱子以齐桓公四子皆立为君若以继序为昭穆则祖已上皆无庙祀其论定矣贾疏谓闵为昭僖为穆义不可通
　　凡诸侯居左右以前卿大夫士居后各以其族
　　正义郑氏康成曰子孙各就其所出王以尊卑处其前后而亦并昭穆　贾氏公彦曰此因上而言以王之子孙皆适为天子庶为诸侯卿大夫士若出封畿外则因彼国葬而为造茔之主此谓畿内诸侯及王朝卿大夫士也
　　案诸侯谓王子始封者如周公葬于毕之类若畿内诸侯即卿大夫是矣其上别无诸侯　又案居左右以前后非左右排列也如文王之子则皆附于左而为昭武王之子则皆附于右而为穆而又于其中分爵等以相前后以前谓少进而近于墓道之中央以后谓少退而逺于中央也古者以五服之内为族又以祖及孙为三族曰各以其族者继世之王以昭穆分左右凡一王之子及孙皆从葬焉过此则别授之兆亦如国民之有私地域矣诸侯不敢祖天子而葬则可附何也别子为祖继别为宗支庶不敢干焉其义主于尊尊葬者慎终之道附以昭穆其义主于亲亲言岂一端各有所当也
　　凡死于兵者不入兆域凡有功者居前
　　正义王氏应电曰葬以全归为善刑人恶其毁伤故不入兆域或疑比干梁皆死于兵其将不入兆域乎是不然此死于社稷谓之有功可也
　　案死于兵谓罪在大辟及身为不义而见戕者若执干戈以卫社稷可转絶之于兆域乎曾子所谓战陈无勇谓临陈退缩及先奔不得概死敌者居前谓居左右以前而近于中央耳注谓居王墓之前处昭穆之中央辞意似晦
　　以爵等为丘封之度与其树数
　　正义郑氏康成曰别尊卑也王公曰邱诸臣曰封【贾疏此无正文尔雅土之高者曰邱是自然之物聚土曰封人所造】汉律列侯坟髙四丈闗内侯以下至庶人各有差　贾氏公彦曰尊者邱髙而树多卑者封下而树少王制庶人不封不树论王氏安石曰以昭穆为左右各以其族尚亲也凡死于兵者不入兆域尚徳也凡有功者居前尚功也爵等为邱封之度与树数尚贵也盖先王所以治死者如此
</div>
    <div class="pagination">
<a href="钦定周官义疏_page46.html">上一页</a><span>...</span><a href="钦定周官义疏_page42.html">42</a><a href="钦定周官义疏_page43.html">43</a><a href="钦定周官义疏_page44.html">44</a><a href="钦定周官义疏_page45.html">45</a><a href="钦定周官义疏_page46.html">46</a><span class="current-page">47</span><a href="钦定周官义疏_page48.html">48</a><a href="钦定周官义疏_page49.html">49</a><a href="钦定周官义疏_page50.html">50</a><a href="钦定周官义疏_page51.html">51</a><a href="钦定周官义疏_page52.html">52</a><span>...</span><a href="钦定周官义疏_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
