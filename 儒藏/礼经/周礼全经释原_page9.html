<!DOCTYPE html>
<html>
 <head>
  <meta charset="utf-8"/>
  <title>
   周礼全经释原 - 第 9 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼全经释原 - 第 9 页/共 27 页
  </h1>
  <div class="content">
   地官下
　　乡大夫之职各掌其乡之政教禁令
　　释曰万二千五百家为乡一乡之中必立一上大夫之尊以为主无宰伯正司之号直以本秩名之又不设府史胥徒之役固知乡大夫以下皆民官也然则民官以徳诏爵亦有禄乎曰载师于近郊有宅田官田乡大夫以下之禄也士田族师之禄也贾田市官之禄也逺郊又有赏田则乡大夫有功而加赏者也牛田养公牛牧田养马者也乡官之禄必取于此也政以正之教以诲之禁其勿为令其有为此乡大夫之权也然政教禁令与乡师不同
　　正月之吉受教灋于司徒退而颁之于其乡吏使各以教其所治以攷其徳行察其道艺
　　释曰正月之吉建寅月朔也教灋三物九比是也乡吏自州长以至比长也徳行六徳六行艺六艺以其皆道之所存也故曰道艺　按乡大夫独受教灋于司徒退而颁于乡吏则乡大夫乃教官之宗主是必昔日卿大夫涖事王朝退老于家则司乡中之教而食教官之禄者也尚书太傅曰大夫七十而致事老其乡里大夫为父师士为少师故乡遂之官大夫士之秩者皆尝为大夫士者或为大夫士之子孙而世其禄者是必家势素为民之所服而教亦易行人所矜式子孙亦思守其家灋而不敢废宗灋亦可常行而不坠故上下以辨民志以定也教灋固不离乎三物然推行之际必有条件故逐年有受教颁教之事也
　　以歳时登其夫家之众寡辨其可任者国中自七尺以及六十野自六尺以及六十有五皆征之其舎者国中贵者贤者能者服公事者老者疾者皆舎以歳时入其书
　　释曰登上之也夫家之众寡稽之于州长党正乡大夫则登之版籍也可任即上地家三人一为正卒余为羡卒皆辨之也国中六乡野六遂也国中之民晚征而早舎以地近而役多也郊野之民早征而晚舎以地逺而役少也此所谓施之也其舎而不征者有六有爵者在所尊有徳者在所敬有道艺者在所崇服公事在所优有年齿者在所安有天刑者在所恤也既登于版籍每嵗终则入其书于司徒焉
　　原曰司徒教灋以辨施舎为大务施舎之辨而国中四郊则异灋此可见乡灋之必行于天下矣然谓之施者征之也舎者免之也征之者岂如后世分地税身税为二哉盖古者自十五至二十皆授田而为夫家其无执事者亦出夫家之征其宅不毛者有里布则是有田无田无论在国在野之殊皆取以三征曰粟米曰布缕曰力役也若夫贤能则举于司徒者不征于乡举于王者不征于司徒所谓舎之也既言施之有国野之别而贵者贤能与服公事者之舎必表曰国中者盖乡遂异治乡中多君子也而遂人只曰老幼废疾而已故不明施舎之辨则不知司徒之教必通于郊野不知税灋之三征则何以明施舎之事也
　　三年则大比攷其徳行道艺而兴贤者能者乡老及乡大夫帅其吏与其众寡以礼礼賔之
　　释曰此賔兴贤能之事三年大比者毎歳月吉闾胥书其敬敏任恤族师书其孝友睦婣有学四时孟月党正书其徳行道艺每嵗之首州长又攷其徳艺则人才成否有定书矣故乡大夫三年则大校比其月书季考之实而总覈其徳行道艺之全大贤大能宜进于王也则集合乡吏行乡饮酒礼以贤能为宾而兴举之焉乡老天子之三公致仕时居于百里大都之中时而与王坐而论道賔兴之时暂屈为乡老重得人也吏谓州长党正众寡者族师闾师比长贵者寡而贱者众故曰众寡上礼字乡饮酒之礼下礼字礼敬之礼以上賔之礼敬之也
　　厥明乡老及乡大夫羣吏献贤能之书于王王再拜受之登于天府内史貮之
　　释曰厥其也其宾兴之明日也献进也天府祖庙宝玉所藏之府内史掌国令之贰王制禄则赞为之者也献贤能之书王必再拜而受之重得贤也其书与祖庙宝玉共藏贵重之至也内史贰之将以制禄也苟举而未当岂不愧此礼哉
　　退而以乡射之礼五物询众庶一曰和二曰容三曰主皮四曰和容五曰兴舞此谓使民兴贤出使长之使民兴能入使治之
　　释曰退献贤能之书而退也前言礼者乡饮之礼此言乡射之礼乃乡吏共行射礼以观之与賔礼待之者异矣询之者以平日位在己下者既书其贤能则出而在己上问其心服与否也一曰和谓内志正也有徳则能和矣二曰容谓礼貌庄严也有行则容庄矣三曰主皮谓射中否也有艺则能中矣四曰和容谓礼仪习熟容节比礼也此以礼观之也五曰兴舞谓缀兆舒疾节奏比乐也此以乐观之也成周造士以礼乐故攷之以礼乐也既行射礼以观人材与所书之称否又询于众庶以问其心之服否所以示至公也此谓者应上之词言所以观之询之者非徒如此而已也将使民自兴其贤者出其本秩使之加于己上以长于我而任教也将使民自兴其能者使入于其乡而治我事也举非为人而举乃以长我治我者而举之实见其贤能故耳果心有未服则岂肯举之哉
　　原曰成周举选之灋有二节焉其大贤大能则行乡饮酒之礼以之为賔而兴之进于天子入于太学教养之司马辨论官材举以任百官府之治矣其次贤次能则乡射以举之而进乡官之秩焉然其举虽二其教一也二十五家之闾歳时读灋而书其敬敏任恤百家之族月吉属民读灋而书其孝友睦婣有学五百家之党正岁属民读灋始书其徳行道艺之全矣然能书之未能攷之也州长则攷之能攷之未能兴之也而乡大夫则兴之教之初已为兴之地则兴之日何负于宾礼之隆哉周家得人之盛其本固在此也然乡吏进秩其举行之典亦有至公之制焉既行射礼以五物观其徳行道艺所以騐其平日所书之当否又徧询其所举者果出于其心之所愿服则其所书者既不可以经营而幸得而所以举者复岂有蔽私得我之心哉则人必将率徳励行以听旌举之不暇矣使徳非实有则谁肯举之而还以长治于我者乎孟子曰古之人修其天爵而人爵従之此之谓也后世科目取士糊名易书以示至公不知以利禄为媒先诱以利欲之教灋矣岂若賔兴之典使人自修其徳行道艺以为教月书季考使人心服自举之为公哉
　　嵗终则令六乡之吏皆防政致事正岁令羣吏攷灋于司徒以退各宪之于其所治国大询于众庶则各帅其乡之众寡而致于朝国有大故则令民各守其闾以待政令以旌节辅令则逹之
　　释曰防计也大曰政小曰事致献也歳终则攷其一年所教之功遂令乡吏大计其所教之政献其所治之事上于大司徒也正歳事之始也则令乡吏攷灋于司徒而斟酌其利宜而行于一歳也以退攷灋而退也宪表悬之也所治谓州党族闾也国大询如询国危询国迁询立君之类皆乡大夫致其民至于外朝也大故灾变冦戎之类则令其所治之民各守其闾门以备之将以待上之政令也旌节执以为信者民虽以徴令行必以旌节辅之乃得通逹也古人二十五家为闾闾首有门门左有塾闾胥坐之其灋至严所以备灾变防冦盗行教灋谨出入也
　　州长各掌其州之教治政令之灋正月之吉各属其州之民而读邦灋以攷其徳行道艺而劝之以纠其过恶而戒之
　　释曰二千五百家为州州长中大夫之秩亦乡官也教治即下文劝戒之事政令谓赏罚戒令所以辅教治者灋则其条目也属犹合也谓防聚之邦灋司徒所颁之教灋固不外于三物十二教然每年必有推行之灋训戒之辞读之以教民也攷其徳行道艺者以党正族师之所书者攷之以验其实也既攷之又劝勉而训诲之其有犯教与过恶者则纠督而戒饬之夫州长教民既攷其善矣复劝之既紏其恶矣复戒之无不欲其入于善盖欲以徳化民不恃其刑政以威之此教化之道也
　　若以歳时祭祀州社则属其民而读灋亦如之春秋以礼防民而射于州序凡州之大祭祀大丧皆涖其事若国作民而师田行役之事则帅而致之掌其戒令与其赏罚
　　释曰州社州中土谷之神也歳时春祭社以祈谷秋祭社以报功祭之日必防民而读灋者民不空集也亦如之谓劝戒之也序州学也孟子曰序者射也盖州长主攷党与族闾所书者故春秋以乡射之礼防民于序以别贤否且示化焉盖古之攷徳必以射班固曰序则行礼而示化焉此也大祭祀州祭社稷也大丧乡老乡大夫之丧也涖临也必亲涖者敬上也作起也师谓征伐田谓狩猎行役谓土功戍守役作凡此数者徴民则州长帅而致于司徒戒令所以率作事赏罚所以治功过皆兼掌之
　　歳终则会其州之政令正嵗则读教灋如初三年大比则大攷州里以赞乡大夫废兴
　　释曰歳终防政攷其终也正歳读灋正其始也三年大攷州里徳行道艺之成否将以赞乡大夫也恶者黜废之善者賔兴之皆本于州长所攷而赞之也不曰州闾而曰州里者乡灋兼行于六遂之中也
　　党正各掌其党之政令教治及四时之孟月吉日则属民而读邦灋以纠戒之春秋祭禜亦如之
　　释曰五百家为党曰正者为一党之人所取正也政令教治变上文耳其实一也四时孟月寅申己亥之月也吉日朔日也正月在州三时在党读灋必言邦灋者兼八刑也民知教灋则不违乎义理民知邦灋则不丽于刑辟因读邦灋遂纠其过恶戒其怠惰也禜雩祭水旱之神盖亦为坛祭之如社稷云左传曰日月星辰之神则霜雪风雨之不时于是乎禜之山川之神则水旱疫疠之灾于是乎禜之是也亦如之者必读灋而纠戒之民不空集也
　　国索鬼神而祭祀则以礼属民而饮酒于序以正齿位壹命齿于乡里再命齿于父族三命而不齿
　　释曰索鬼神郊特牲曰歳十二月合聚万物而索飨之即蜡祭也称国命祀也序当作庠州学既名序党学宜名庠也学记曰党有庠术有序孟子曰谨庠序之教又曰庠者养也序者射也今有州学而行乡射于党学而行乡饮是其义也党庠饮酒礼亡必正齿位者以民三时务农将阙于礼至此农隙之时而教之尊长养老见孝弟之道也凡射饮酒虽乡大夫之尊亦来观礼乡射记曰大夫乐作不入既旅不入是也齿于乡里者以年与众賔相次也乡党尚齿然有爵尊而齿不敌者専以齿序则失贵贵之义故圣人制之礼曰一命爵不敌齿则齿于乡里再命爵尊于乡人而不能胜乎天序故与父族之人为齿三命者天子之上士公侯伯之卿也爵尊矣不齿者贵贵之礼则席于尊东盖乡饮乡射皆酒尊在室戸之东房户之西賔主夹之乡人为卿大夫观礼者为乡人所遵灋故谓之僎席在酒尊东是之谓正齿位而长长贵贵并行不悖矣
　　凡其党之祭祀丧纪昏冠饮酒教其礼事掌其戒禁凡作民而师田行役则以其灋治其政事
　　释曰党中婚冠丧祭饮酒之礼皆党正教之盖民者防也非教则不明古者民间之礼无不自上教之且戒禁之此风俗所以淳美也夫射饮相见固乡礼也而冠昏丧祭则家礼也自党以下家礼无不教之师旅田役则以什伍聨比之灋治其政事谓纠率之也
　　歳终则防其党政帅其吏而致事正歳属民读灋而书其徳行道艺以歳时涖校比大比亦如之
　　释曰歳终防计其党政则帅族师以下致之于州长夫人之智愚贤不肖之不同教以徳行道艺使之歳终服习日就月将至于歳首必有可书者故防民读教灋而书之党正既书则州长得以攷而劝之乡大夫得以攷而兴之则其材成矣校比即辨施舎与其可任者族师闾胥至近也歳时校比党正则徃临之以验其实也大比亦亲校其比以阅实之而登其数于州长也
　　族师各掌其族之戒令政事月吉则属民而读邦灋书其孝弟睦婣有学者春秋祭酺亦如之【酺音步】
　　释曰百家为族师帅人者戒以饰其怠忽令以辅之政事邦政之事月吉毎月之朔也读灋州长以正月党正以四孟月族师则每月举行之民弥亲者教弥数也孝弟睦婣六行之本学谓诗书礼乐之事族师所书三物未全但有一之可称者闾胥即书之进于族师族师又攷而书之也酺为人物灾害之神郑氏曰此世所谓蝝螟之步与人鬼之步欤盖亦为坛位祭之如雩禜然族师无饮酒之礼但因祭酺而与民相酬酢因而读邦灋书徳行也大抵百家之族日与民相从事其贤否必知之悉矣故三物之书族为本也月吉春秋皆有遗所以激其进徳作其怠倦也至矣
　　以邦比之灋帅四闾之吏以时属民而校豋其族之夫家众寡辨其贵贱老幼废疾可任者及其六畜车辇释曰邦比小司徒之九比也四闾之吏闾胥与比长凡有职事者夫家众寡与六畜车辇乡大夫既登之族师又登之盖以死生贵贱老少之变不同不可不以时校登为施舎之地也百政皆起于族虽党正亦亲涖之以其亲民故也
　　五家为比十家为聨五人为伍十人为聨四闾为族八闾为聨使之相保相受刑罚庆赏相及相共以受邦职以役国事以相葬埋
　　释曰聮缀也有次序之义盖一比之中五家既有先后矣十家为聨则二比又分先后也四闾既有先后矣八闾为聨则二族又有先后也分之则比长各统五家闾胥又统五比族师各统四闾若无先后之次则同等者不相上下何以能合为亿万使翕然齐一哉惟其有聨则自一家数至五家为一比之次自一比数至五比为一闾之次自一闾数至四闾为一族之次自一族而加一族为八闾之次自比积之而万而亿莫不翕然有序如身之使臂臂之使指皆本乎自然连而不乱也推之天下无不皆然十家为聨聨其居也十人为聨聨其人也居有比闾族党人有伍两卒旅其灋皆同先王所以必立为聨比之灋者欲其旧比居者则相保新来徙者则相受刑罚相及相共则恶者所同恶而无所蔽庆赏相及相共则善者所同好而无相嫉职役葬埋则相佐助焉故聨比其民者所以欢洽其心也
　　若作民而师田行役则合其卒伍简其兵器以鼓铎旗物帅而至掌其治令戒禁刑罚歳终则防政致事释曰作起也前言五人为伍十人为聨矣此言若出师田役用众之时则毎家择可任中一人以伍两之灋合之若行简稽之灋则或四家出一人或八家出一人或三十家出一人如司马灋乃视其见在人数合其卒伍而用之族师掌百家聨比之灋所起故详言之掌其治令戒禁刑罚者管辖人亦须有灋贵严肃也故用众之道合其卒伍使有统一简其兵器使之精强帅以鼓铎旗物使威令必行掌其戒禁刑罸使灋度严肃所以协其力也至于嵗终则防计其一歳所行之政事而致于乡大夫焉
　　原曰治民之道上下不辨则贵贱无别而强弱相凌矣故无序则礼不行上下不聨则情义乖离而欢爱不接矣故不和则乐不兴先王以礼乐治天下必先以伍比之灋等其上下以立其序又以什聨之灋合其羣众以导其和故以居言之则五家为比十家为聨百家为族二百家为聨无事则相保相受有事则刑罸庆赏相及由此而修之则教化以行人心以变由此而修之则礼义可兴刑罸可措由此而修之则风俗可淳泰和可致矣以人言之则五人为伍十人为聨百人为卒二百人为聨推而至于千万人焉亿兆人焉故涣然而归则各安其居忽然而合则各有其次令以师田则行伍以定号令以行旗物以整令以执役则同力合作戒令不烦而事功毕举者以伍聨素定故也夫伍不制则乱聨不合则乖圣人欲有为于天下吾知必有机要之道不徒清静而无为矣然则什伍之灋虽阅百圣何以易之大司徒亦有兄弟师儒朋友之聨者皆欲其同心同徳以向于善何往而非以礼乐治天下之道哉
　　闾胥各掌其闾之徴令以歳时各数其闾之众寡辨其施舎凡春秋之祭祀役政丧纪之数聚众庶既比则读灋书其敬敏任恤者凡事掌其比觵挞罸之事【政音征觵古横反挞吐达反】
　　释曰二十五家为闾胥民之有才智者惟其齐民故无政治只掌徴召命令于其闾而已众寡人民也二十五家人民可以数计故不言夫家众寡然施舎之辨自闾胥始与民同处故察之详祭祀谓州社党禜族酺也闾胥与焉役师田功事之役政州党射饮读灋之类丧在上之丧也遇此数事必聚众者以闾胥民所率先掌徴召也比谓校比一闾之众也闾胥近民故读灋无时节聚而比则读之以相告戒既比则书其恭敬勤敏与同等相信为任同类相济为恤也不及徳行道艺者徳未可名由敬敏任恤以行之而至于成徳达材则有徳行道艺之名而可书矣故敬敏任恤又徳行道艺之本也故闾胥之所书止防励修饬之所在观此可以知教本矣不于此而立基只日求乎孝弟睦婣与夫仁圣忠和者而书之其不苟以相欺者防希矣凡事谓聚众庶而校比之事觵罸爵挞罸朴也罸罚财帛也此失礼违教之罸闾胥执其役也夫书其行则不遗片善罚其恶则不容小恶此周家之民所以迁善逺辠而不自知者由治之于始故也
　　班氏固曰圣王之制于里有序而乡有庠序以明教庠则行礼而示化焉春令民毕出在野冬则毕入于邑所以顺隂阳备冦贼习礼文也春将出民里胥平旦坐于左塾邻长坐于右塾毕出然后归夕亦如之入者必待薪樵轻重相分班白者不提挈冬民既入余子皆在序室妇人同巷相从夜绩女工一月得四十五日必相从者所以省费燎火同巧拙合习俗也又曰民年八歳入小学学六中五方书计之事始知家室长幼之节十五入大学学先圣礼乐而知朝廷君臣之礼
　　按班氏之言能推测周制之一二但曰于里有序而乡有庠是未知州序党庠之制也春冬出入民里胥邻长坐左右塾此遂灋也余子在序室俊秀十五六入庠序之余子也妇人同巷相从亦料想之言耳但曰民年八嵗入小学而知长幼之节十五入大学而知君臣之礼则合古者小大二学之意盖比闾族党之教所以教万民其书内则曲礼少仪也闾塾之学所以教小子者周礼亦未之言但于司谏曰朋友正其行而强其道艺辨其能而可任国事者正言在党庠州序之俊秀也是少仪者闾塾之书而内则曲礼则党庠州序之书也班氏此説可以补未备之意
　　比长各掌其比之治五家相受相和亲有辠竒衺则相及徙于国中及郊则从而授之若徙于他则为之旌节而行之若无授无节则唯圜土内之【辠即罪字衺似嗟反】
　　释曰比长即上农也虽五家亦立之为长有下士之秩然后等级有辨统帅有人五家听信之故亦有治之道焉相受谓相寄托假贷也相和亲情意绸缪也有辠为非而丽灋禁也竒谓怪诞衺谓邪恶比长齐民之长也故惟令其善相劝勉而相和恶相纠戒而相及而已徙谓不便其居也或国中之民出徙于郊或郊野之民入徙国中其田里必自上授之其旧居比长必送于彼授其吏若去逺乡不能亲送则为之旌节使执之则门关得达也若所居新乡无比长亲授或出本乡过他乡无节信则门关系之纳于圜土以诘所自来盖非逃民即盗贼也　梁氏曰比长至卑也而乡灋必始于此圣人慎焉其相受相和亲也而后善俗可以兴有竒衺而罪必相及也而后奸恶无所容无授无节则必因而治之也而后反叛之徒无处之可藏无往而不获盖善有所劝恶有所惩业可以安生可以遂非上之人虑之周而处之当曷能使之无不得其所哉
　　原曰教也者不贵于语言而贵以徳化徳而无位以处之则徳隠而教不行故先王为之位以授徳为之职以处能位职各称其人则教化自行矣故自比长以至乡大夫其等虽悬而所以为教一也夫读灋纠戒月吉歳时皆属民焉则耳提面命不是过矣徳行道艺教之□也昏冠饮酒丧祭射乡教以礼也校九比辨施舎六畜车辇教以事也古之所以为教者不出乎此人之所以为人不外乎此矣不独教之而又书之不惟书之而又攷之攷之既审乃防乡之众寡而行賔兴之礼上者进于王次者观之询之以进退其秩则人心孰不激劝而向于善耶故徳称其位则徳尊教以其徳则化行为之爵以次其尊卑为之礼仪宫室衣服度数以等其分为之乡遂诸职事以用其才有徳礼以感之无刑政以驱之官不出其乡教不离其事有激劝之权有训告之备斯先王所以民日迁善逺罪而不自知致雍熙太和之盛其机盖在此矣后世不知位职之辨立教之灋别立教官専以语言诵授为教乡无崇徳之位民无观感之实纵曰致治不过财谷丰盈而已徳礼之备民心之淳无有也圣君贤相出焉宜以此为首务
　　封人掌设王之社壝为畿封而树之凡封国设其社稷之壝封其四疆造都邑之封域者亦如之令社稷之职释曰地官司民者也民事以治神为先故封人为属之首社祭地之称配以稷王社祭天下之土国社祭一国之土天子之国畿内也社以勾龙氏配稷以弃为配坛在中坛外为壝畿封而树之者植其所宜木以严其界限也不言稷与坛者举重以见之也封国封建诸侯也则割其方色之土与之立社于其国设其社稷之坛立其界限之壝畿界之上皆为沟堑又封其土树其木以为阻固若造大都小都公邑家邑亦封其四域沟树之令其社稷之职者都邑亦必有封人以主社稷之事王朝封人特令之使立其职事而已
　　凡祭祀饰其牛牲设其楅衡置其絼共其水稾歌舞牲及毛炮之豚凡丧纪賔客军旅大盟则饰其牛牲【楅音福絼一作纼持忍反槀古老反】
　　释曰饰谓刷治洁清之也楅设于牛之角以防触也衡设于牛之鼻以系绳絼牵牲之绳也水以涤牲稾以借牲也君牵牲入庙时随歌舞之言其肥香以歆神也毛炮豚者烂去其毛而实于腹炮之以备八珍也郑氏曰封人歌舞其牲云博硕肥腯丧纪有奠牛賔客有牢醴积膳之牛军旅有犒牛防同之盟有载书之牛皆饰面防之
　　叶氏曰古者立君曰奉社稷取妻曰共社稷死国曰死社稷社稷之重亦明矣故封人掌设王之社壝封国必设社稷之壝造都邑亦如之此见王畿邦国皆有社稷也郑氏曰社稷土谷之神有徳者配食焉共工氏之子曰勾龙食于社厉山氏之子曰柱食于稷汤迁之而祀弃诗载芟春祈社稷也良耜秋报社稷也宗伯大烖则类社稷言其与天时相为休咎与嵗事相为丰耗故设官以掌之欤
　　鼓人掌教六鼓四金之音声以节声乐以和军旅以正田役教为鼓而辨其声用以雷鼓鼓神祀以灵鼓鼓社祭以路鼓鼓鬼享以鼖鼓鼓军事以鼛鼓鼓役事以晋鼓鼓金奏【鼖音焚鼛音高】
　　释曰金鼓皆乡野所用者故特设鼓人以掌之所谓和民以乐此其一也六鼓即下文六鼓四金即金錞金镯金铙金铎也以节声乐雷鼓灵鼓路鼓晋鼓是也以和军旅鼖鼓是也以正田役鼛鼓是也教为鼓教击鼓者辨其声用鼓之制有长短而其声有大小辨其所当用之事也雷鼓八面鼓也神祀谓祭天神也灵鼓六面鼓也社祭祭地也路鼓四面鼓也鬼享祭宗庙也鼖大鼓也长八尺止两面军旅鼓之鼛鼓长一丈二尺役事鼓之诗曰鼛鼓弗胜是也晋鼓长六尺六寸鼓金奏谓先击编钟后声晋鼔以和之此六鼓也
　　以金錞和鼓以金镯节鼓以金铙止鼔以金铎通鼔【錞音淳镯直角反铙女交反】
　　释曰錞錞于也圆如碓头乐作鸣之与鼓相和镯钲也形如小钟军行鸣之以为鼔节铙如铃无舌有秉执而鸣之以止击鼓也铎大铃也振之以通鼓金铃金舌曰金铎在军所振金铃木舌曰木铎施令时所振此四金也
　　凡祭祀百物之神鼔兵舞帗舞者凡军旅夜鼓鼜军动则鼓其众田役亦如之救日月则诏王鼓大丧则诏大仆鼓【帗音弗鼜音戚】
　　释曰百物之神谓蜡祭兵舞则干戚之舞帗舞以采缯为之有秉当舞之时则系鼓以应其节也鼜夜守鼓也盖军儆戒在夜故击鼜鼓以警众也司马灋曰昬四通为大鼜夜半三通为晨戒旦明五通为发昫军动且行也亦击鼓以进众救日月则告王击祀天之雷鼓大丧始崩及窆时则诏大仆击鼓传达于四方也
　　舞师掌教兵舞帅而舞山川之祭祀教帗舞帅而舞社稷之祭祀教羽舞帅而舞四方之祭祀教皇舞帅而舞旱暵之事凡野舞则皆教之凡小祭祀则不兴舞【暵呼但反】释曰舞师掌教舞者兵舞即武舞用于舞祭名山大川用之有扞卫之义帗舞用于社稷有祓除之义羽舞析白羽为之形如帗四方谓四望也羽有翼蔽之义皇五彩羽为之用于旱暵有隂阳相济之义三者皆文舞也野舞谓野人之学舞也教之以备乡遂州党祭祀之用舞也兴犹作也不兴舞民间小祭可略也
　　原曰鼓人舞师不属于乐师而在于司徒者以民间之所用所谓移风易俗莫善于乐其具在此也夫民不以礼教之则凌不以乐教之则乖祭祀固礼矣而乐之用亦莫大于祭祀至于军旅田役非乐不和而况于歌舞之节文所以正民徳者乐其可废于民哉故大司徒曰以六乐防万民之情而教之和此鼔人舞师所以必在于此也
　　牧人掌牧六牲而阜蕃其物以共祭祀之牲牷凡阳祀用骍牲毛之隂祀用黝牲毛之望祀各以其方之色牲毛之凡时祀之牲必用牷物凡外祭毁事用尨可也凡祭祀共其牺牲以授充人系之凡牲不系者共奉之【黝于紏反】
　　释曰六牲谓牛马羊犬豕鸡也阜盛也蕃息也物谓色也牲生牲也牲纯全也盖牲牷则牲之全体者牺牲则牲之纯色者皆互言之耳祀分隂阳天阳而地隂日阳而月隂宗庙则昭阳而穆隂阳祀禋祀实柴槱燎之祀也隂祀血祭之祀也望祀貍沈之祀也时祀六享宗庙之祀也外祭谓表貉及王行所过山川用祀者毁事候禳毁除殃咎之属骍者赤色之盛黒色之防以南北方之色而分隂阳之祀也方色则东青西白南赤北黒中黄也尨杂色皆可也系牲者时祀以上也不系外祭小祭之牲也系则授充人以养之不系则自共奉之而已不授充人也
　　牛人掌养国之公牛以待国之政令凡祭祀共其享牛求牛以授职人而刍之
　　释曰牧人所养者成牲之牛牛人所养者未成牲之牛公牛者公家之牛祭祀以为牺牲者待国之政令则祭祀享食宾射军事丧纪所需也享牛献神之牛求索也职人即充人也刍养也
　　凡賔客之事共其牢礼积膳之牛飨食賔射共其膳羞之牛军事共其犒牛丧事共其奠牛凡防同军旅行役共其兵车之牛与其牵徬以载公任器凡祭祀共其牛牲之互与其盆簝以待事【徬蒲浪反簝音老】
　　释曰牢礼殷膳太牢也积所以给賔客之用生馈之也膳熟进之也羞进也所进賔之膳其牛享食賔射讲礼之时用之也犒牛犒师所用奠牛遣奠所用之牛牛有二有祭享之牛有任用之牛兵车之牛则推战车也载任器则用以推载车也人在前曰牵居其傍曰徬任用也公用之器也互楅衡之属盆所以盛血簝所以受肉皆牛人共之也
　　充人掌系祭祀之牲牷祀五帝则系于牢刍之三月享先王亦如之凡散祭祀之牲系于国门使养之展牲则告牷硕牲则賛
　　释曰充犹肥也牢防也系于牢者充人所躬亲也养牛羊曰刍盖授之牧人而养之也散祭祀谓司中司命及凡小祭祀也系于国门使守门者养之展牲谓察视也告牷告其体色之纯全也硕大也君牵牲宗人告硕而充人则賛之
　　原曰自封人至充人职至防也而列载师之前何哉盖五官皆司徒属外所用礼乐之防职犹春官郁人至司几筵五官是也官虽防而职则要事虽小而关乎礼乐则大故次于此也
　　载师掌任土之灋以物地事授地职而待其政令释曰任土者土地有生物之功任之不使闲旷也其灋则区画王畿之土地为郊甸县都之等将以授人也物地事者有土斯有物土有青黎白黒黄壤之不同或宜九谷或宜果蓏或宜蕃鸟兽之类凡地事以此物之有事斯有职或职以耕事或职以牧事凡所谓地宜之职以此授之待其政令者以此而定赋税待上令而取之也
　　以防里任国中之地以圃任园地
　　释曰在国之屋曰防在田之庐曰里孟子曰五畆之宅树之以桑注曰二畆半为宅在邑二亩半为庐在田即里也诗曰中田有庐是也国中王城之内也以纳禾稼圃以种蔬菜园樊之则为圃也按廛里也圃也虽云任国中与园地其实总乡遂都鄙凡在邑之宅皆谓之廛在田之庐皆谓之里其在田在邑之空地皆谓之园地合乡遂都鄙皆谓之国中以邑宅而言也下文云园廛二十而一可见在田之庐为里余地为圃矣此二句言廛宅也
　　以宅田士田贾田任近郊之地以官田牛田赏田牧田任逺郊之地
　　释曰宅田州长党正之田士田族师闾师之田贾田司市以下之田近郊五十里六乡之地也官田遂大夫县正鄙师之田赏田有功者赏地之田也牛田养公牛者牧田养马者也逺郊百里六遂之地也此七等之田皆乡遂之中井田之外行贡灋野人耕而取其赋以养君子者孟子曰卿以下必有圭田又曰国中什一使自赋即此是地若井田之彻灋则自乡遂都鄙皆是此地其赋税为百官之禄及九赋之需又非如七等之田専以厚君子也乡大夫爵则卿也或昔日王朝之卿大夫有家邑其田非乡中可容故不存焉此总言七等之田在乡遂者下文只以都邑本名言之其实都鄙虽不成乡遂亦如乡遂之制故制田之灋而七等在其中矣
　　以公邑之田任甸地以家邑之田任稍地
　　释曰乡遂之外为都鄙亦为公邑何以谓之鄙五百家也有五百家之聚则谓之邑不成县遂也公邑天子未颁与人者郊外曰甸地在二百里之内也井地之灋四丘为甸四甸为县四县为都盖丘邑之田在乡遂之内成甸之田在鄙邑之内而县都之田则居于小都大都矣以井田之数而名其地未可知也家邑者天子之大夫各受二十五里采地在三百里之内者稍字未详地则甸与县之间耳治邑者县师也
　　以小都之田任县地以大都之田任畺地
　　释曰县者井田之灋则四甸为县比居之灋则二千五百家为县曰县地者用井地灋曰小都大都者用比居灋四县为都都之名依之而立四县则万家也都止于万家四县而已不制乡遂者大都不可耦国也畺介也自此之外则为侯国小都则天子之卿各受五十里采地在四百里之内大都则天子之三公及王子母弟又受采地百里在五百里之内者故采地百里亦如侯国大国三乡三遂采地不成乡遂者别四郊也　丘氏曰四郊地居四同甸居十二同稍居二十同县居二十八同都居三十六同共百同王畿千里也郑氏曰凡王畿内方千里积百同九百万夫之地也有山陵林麓川泽沟渎城郭宫室涂巷三分去一余六百万夫又以田不易一易再易上中下相通定受田者三百万家也逺郊之内地居四同三十六万夫之地也三分去一其余二十四万夫六乡之民七万五千家一家受二夫则十五万夫之地其余九万夫则廛里也圃也宅田也士田也贾田也官田也牛田也赏田也牧田也九者亦通受一夫焉则半农人也定受田十二万家也按乡遂共十五万家一家受田不及二夫七等之田亦以夫受计
　　凡任地国宅无征园廛二十而一近郊十一逺郊二十而三甸稍县都皆无过十二惟其漆林之征二十而五释曰上言任土贡助在其中此言任地専以贡灋言也盖周人贡助并行助则十一不假言贡则七等之田有差等耳故再列之国宅凡官府所有宫室吏所治者故无征园防二者皆民居盖在五畆之宅之内者种桑麻为布缕之征故二十而一下文宅不毛者亦有里布是也近郊十一谓宅田士田贾田之税也逺郊二十而三谓官田牛田赏田牧田之税也甸稍县都皆无过十二者亦贡灋七等之田乡官所受之禄也漆故书作桼盖有水泽之处谓之漆诗曰猗欤漆沮凡泽薮皆可名漆也林山林也漆泽衡所掌之地林山虞所掌之地二十而五者如鱼盐材木之类不用人力耕治天地自然之利也但视其所得每十分取其二分之半夫井田之助灋则有公田固十一也彻灋无公田但每夫十取其一贡灋则轻近而重逺者盖七等之田皆乡官所受以为禄乃其私田而授民以耕者故取之不同如此亦立为定灋令其不得多取于民故也然亦或有莱易之中耕治之胜于腴田者故多取之未可知也国语季孙以田赋仲尼语冉有曰先王制土籍田以力而眡其逺迩赋里以入而量其有无籍田者乡官之禄孟子所谓圭田也以力者耕治有勤惰而取之不同故有逺迩轻重之差正此之谓也赋里下文里布也宅不毛有里布所谓量其有无也若在官之田皆取以什一不假言矣
　　凡宅不毛者有里布凡田不耕者出屋粟凡民无职事者出夫家之征以时徴其赋
　　释曰宅不毛者宅谓廛里也遂人曰颁田里夫一廛田百畆则宅地五亩二畆半在邑则廛与园也二畆半在田则田里与圃也皆植桑以供蚕事里田庐也遂人曰以田里安氓是也布即布帛也孟子曰有布缕之征此正五畆宅地之布也闾师任嫔以女事贡布帛即此布也故民受五亩之宅若不种桑麻亦必取其里布为布缕之征不以不毛而免之也屋者民居之室即廛也屋粟粟之出于屋者盖既受百畆之田自有百亩之税粟虽不耕于田无所取粟亦必于屋而取之不以无而免之也夫征即百畆之税粟家征力役之征也　夫无职亦取夫家之征受宅不毛受田不耕皆取其粟米布缕之征则是周制每成夫家必有三征惟贵者贤者能者服公事者老者幼者疾者然后舎之故乡灋以辨施舎为大务郑训里为二十五家之里屋为三夫之屋则穷民一家尚不能共况二十五家与三家乎暴秦亦不至于是也乡遂之赋小司徒乡师令之闾师载师徴之皆此赋也都鄙之赋里宰徴之县师敛之亦此赋也以时者徴之各以其时布缕取之于夏粟米取之于秋力役取之于冬孟子曰君子用其一缓其二即此是也原曰周人监二代之制故贡助彻兼行贡者取其受地之税耳助者八家同井同养公田也彻者通力合作计畆均收也叶氏曰井则通天下皆井矣丘甸县都之制无往不同又曰载师七等之田闾师县师所任之赋则贡灋矣税有逺近轻重之不同故载师立为定额使之自贡而司稼以年上下出敛灋则郊野贡灋亦随歳以为上下非校数歳为常也愚谓井灋邑丘甸县都者言实田之数耳然用之于乡遂甸则用之于鄙邑县都则用之于大都小都七等之田乡遂都鄙皆有之而彻灋亦在于井邑丘甸县都之中故载师备列之盖周人经界之灋甚严一夫定为百亩其有肥硗则以莱牧益之不过欲均百畆之税耳但数至九夫则为一井固不拘拘画井为公田也惟耕则通力合作计畆而取以什一故为彻灋成井则有公田为助灋故皆可谓之丘甸县都也其有不成井与夫者即七等之田孟子所谓卿以下必有圭田随其秩以为差等非以五十畆为限也但所谓国中自赋亦大槩言国中多君子故贡灋多非谓乡遂无助彻也至于甸稍县都不言七等之田者盖都鄙之制皆有国野比居之灋亦如乡遂但不使之成乡遂故为都鄙亦贡助彻并行其间故举其本名概之七等之田自在其中耳但助彻则皆什一矣七等之田多乡官之禄不得不行贡灋故立为定额使乡官自赋之理或然也郑乃谓王畿皆为贡侯国皆用助实不然矣
　　闾师掌国中及四郊之人民六畜之数以任其力以待其政令以时徴其赋
　　释曰闾师熟于闾里之情者故掌乡遂人民六畜豋耗之数将以任其力不使怠惰游手也待政令听乡遂师校比之政令徴赋与载师同徴此赋也载师之赋主于地税闾师之赋主于九职农末虽有或专或兼之不同但每人三征则无不同故曰皆一赋也若如先儒説闾师所徴者任民之税则下文言贡而此言赋可见与载师同徴
　　凡任民任农以耕事贡九谷任圃以树事贡草木任工以饬材事贡器物任商以市事贡货贿任牧以畜事贡鸟兽任嫔以女事贡布帛任衡以山事贡其物任虞以泽事贡其物
　　释曰此言任民之灋天下之民不出九职太宰分职司徒颁职不过分之颁之而已必闾师任之然后职有可立之地而出赋税也农者天下之本任之于郊甸县都之中而出粟米之征矣园圃则郊内薮牧则郊外固有以农兼之亦有专其业者则视其业而取赋或贡草木或贡鸟兽焉工化八材商通货贿亦有农兼之或专之为业者则工有工灋商有市灋使之贡器物贡货贿焉任虞以山任衡以泽山泽之利出于天地之自然也故使之各贡其物若角人徴齿角羽人徴羽翮掌葛徴絺绤于山泽之农之类以当邦赋是也自三农至虞衡所职不同视其业而取赋皆不出百亩税额或以物或以米谷谷以为禄物以当邦赋也至于嫔妇则凡成夫家者皆有之故皆使之贡布帛以为布缕之征焉此任其职而责其贡以充赋也　或曰贡九谷者农也农既受田而取以十一矣若园圃工商嫔妇虞衡之贡既不能以什一取之则事其业者贡赋何以为节乎曰以下文间民无职者观之则令其出夫布矣以上文载师无职出夫家之征观之则夫征百畆之税一家力役之征也是有职无职皆出三征矣夫布力役则或有定数而夫征则有等杀焉载师职曰园廛在国中则二十而一圃薮牧在郊甸县都之中则或十一十二也虞衡则二十而五焉商有市灋工有役灋此其取之之节也
　　凡无职者出夫布凡庶民不畜者祭无牲不耕者祭无盛不树者无椁不蚕者不帛不绩者不衰
　　释曰无职谓闲民无常职也夫布嫔妇所贡之布帛即载师之里布也凡成夫家者皆有之故夫布里布皆一布也孟子曰防无夫里之布言夫布里布皆廛布也分而取之非矣此即布缕之征故闲民亦不免之畜养牲也盛黍稷也椁周棺也不帛不得衣帛也不衰衣不得缀衰谓吉衰也罚之所以耻之使各归其职而勤其兼职也
　　原曰先儒谓夫征百畆之税何但百畆之税耶盖兼九职之贡耳夫农贡九谷固百畆之税粟矣圃贡草木工贡器物商贡货贿牧贡鸟兽虞衡贡山泽之所有虽非受田皆当百畆之税而为粟米之征者也嫔贡布帛则凡成夫家者皆有之故为布缕之征焉而力役之征则辨其可任之人而有公旬之灋则具于均人矣是故有夫家则有分职有分职则有三征此先王所以制恒产定赋役出财用之本原皆具于此也故明乎三征之灋则太宰之九职九赋九式九贡大府之九功皆可源流防通条而不紊矣或曰三征者布缕力役轻于百畆之税而受田者尚以年之上下出敛灋若园圃工商薮牧虞衡皆限以百亩之额且无上下而必取盈焉民将不堪矣曰先王粟米之征受地者视地而取税受职者视业而取贡故百亩为夫一也有一家受地余夫多而兼数百畆者焉亦有田少人多兼别职者二三家共百畆者焉惟视其田有百亩则取百亩之赋耳此田不耕者所以有屋粟也其不受田者薮牧有薮牧之取工商有工商之征山泽有山泽之赋亦视其业之多少则视业而取贡耳非每夫必限以百亩之额也惟闲民既不受田又无职业丰约既不可稽使不限以三征天下之民或受一征焉而曰吾家有可任之人则共力役之征耳或受二征焉则曰吾既成夫家则出夫布矣使不限以粟米之征民皆不就本业浮民游手偏于天下而田之荒莱日甚惟曰吾共二税而已然则太宰分职司徒颁职司空授地职皆以不受田而免之则何人可颁可授乎故粟米之征闲民所不可免也可以见先王敦本抑末之政矣或曰九赋之敛财贿粟米不在矣果如汉儒口率出泉为赋乎曰非也田野所取贡助彻之入皆以粟米为百官府与在位在职之禄矣惟草木鸟兽货贿器物与山泽之所出皆取其物以充九赋而当粟米之征焉或取其物或取其泉随时之宜惟上所令耳是九赋所取虽为粟米之征而非粟米之物也若夫布缕之征则尽为九赋故大府别为九功观太宰以九赋配九式之用自祭祀而下无粟米可知矣至于侯国九贡亦以九赋取民以三之一为九贡之目其二则为国中之用王制大同故也故明乎载师闾师贡赋之灋王制如指诸掌矣
　　县师掌邦国都鄙稍甸郊里之地域而辨其夫家人民田莱之数及其六畜车辇之稽三年大比则以考羣吏而以诏废置
　　释曰县师治都鄙之正官其职与遂师同盖五鄙为县二千五百家也下有五百家之鄙上有万家之都县居其中故治都鄙者总名县师邦国王畿侯国也王畿侯国俱有都鄙稍谓家邑甸谓公邑郊里者都鄙之郊里也掌地域守其分上也夫家人民辨其上中下家可任之人田莱上中下地田百畆莱五十畆及一易再易之数也夫家人民有多寡田莱有荒治六畜有消息车辇有备乏县师皆掌其数而攷之三嵗都鄙之吏县师考校之上其功过于县则知人而废置之
　　若将有军旅防同田役之戒则受灋于司马以作其众庶及马牛车辇防其车人之卒伍使皆备旗鼓兵器以帅而至
　　释曰军旅防同田役皆用众之事也受灋于司马者都鄙之兵皆司马主之有所徴召则县师帅而至大抵乡遂之兵以卫王国军旅征役皆都鄙之兵也故平时皆受司马节制防其车人之卒伍者既作三畨简稽之数则随见在调发之人防合其卒伍之灋与稍人帅之以听役于司马
　　凡造都邑量其地辨其物而制其域以歳时徴野之赋贡
　　释曰造都邑者帅民徒而造之都有大都小都邑有公邑家邑量其地者亦以室数制之量其寛狭以为邻里鄼鄙辨其物者辨十二壤土宜之物而授民田然后定其里数地域而沟封之野谓稍甸县都也县师盖兼载师闾师之职载师任地徴赋县师则辨稍甸郊里地域而徴赋闾师任民责贡县师则辨夫家田莱而徴贡故叠言赋贡明兼二职然赋贡一也原曰县师其治都鄙之専职也与乡有乡师遂有遂师以治之而载师闾师则居于乡遂之中以任地与民焉惟都鄙则只设县师而事举矣故掌稍甸郊里之地域则兼任地之事矣辨夫家田莱六畜则掌校比任民之事矣攷羣吏诏废置则掌考绩之事矣作众庶防卒伍则掌兵戎之事矣造都邑量地制域则掌营建徒役之事矣徴赋贡则掌徴敛之事矣合乡遂之四职而萃于一官以分地少而委权専也所谓天子使吏治之非县师也耶若其所以为都鄙之主则在乎五命赐则之卿大夫焉
　　遗人掌邦之委积以待施恵乡里之委积以恤民之囏阨门闗之委积以养老孤郊里之委积以待賔客野鄙之委积以待羇旅县都之委积以待防荒凡賔客防同师役掌其道路之委积【积音渍】
　　释曰少曰委多曰积廪人仓人计九谷之数以待邦用其余于六处立仓以聚之也乡里谓乡遂之内民居之处立仓积谷以赈民之囏难困阨者在国曰门在郊曰关门关所征之货既以供九赋矣其余则积之以养老而无子幼而无养者焉必于门闗者以出入易于取饩也郊里谓四郊之邻里也诸侯为賔其臣为客必以郊里委积待之者賔客至郊关之内为主者当与之饩廪也野鄙谓百里之外甸鄙之地羇寄也旅行客也以野之委积待之给过客之行饩也县四百里都五百里之内民聚居之处各有委积待凶荒之赈恤也盖此委积随在而贮不随在而取郊里野鄙亦有待凶荒者而賔客羇旅则凡三十里五十里皆委积以备之此其大概也行之有通融之灋焉数事皆众之所聚道路皆有委积以待之遗人掌之如下文所列者道路之委积也
　　凡国野之道十里有庐庐有饮食三十里有宿宿有路室路室有委五十里有市市有侯馆侯馆有积凡委积之事巡而比之以时颁之
　　释曰国野自国而达于野之道路也庐企室也略设饮食以济饥渇三十里半舎也则有路室可宿焉委小积也以供饮食五十里民居聚集则设市于市官四方可以交易市中设有侯賔之馆有积以供具焉凡一舎之间三庐一宿日有饥渇之备夜有寝处之安所以处賔客行旅亦周矣凡委积所在遗人司之巡而比之则所积不至侵耗以时颁之则所出不至于妄滥
　　原曰遗人委积之掌凶荒之赈恤老孤之畜养賔客羇旅之行固皆取之而足也至于诸侯防同聘问军旅之兴徒役之作用众之方也道路皆有以供之是何委积之多如此哉后世一遇凶荒则赈济无防师役之兴千里餽粮驿传之扰民不安其生民困于徴求国疲于军饷安得如古者随地委积以供之无徴求之苦无转运之劳而事事乃有其备哉揆厥所原由于兵民既判委积尽于养兵官不土着驿传困于迎送耕寡食众地利不尽社仓废坠是以一遇荒饥而国力不支也然周人之委积也有道旅师聚三粟春颁秋敛恤民囏阨在此矣委人聚疏材以待賔客羇旅之用仓人辨粟入之藏有余藏之以待凶而颁之国之大事备道路之谷积食饮之具则周人所以为委积亦多矣是以备能先具而亡后世之患也后王不欲致治则亦已矣如欲宁万民寿国脉先王之政可不讲求而施措之哉
　　均人掌均地政均地守均地职均人民牛马车辇之力政
　　释曰均平也政读为征均地政者均其土地之征税也先定其经界一夫受田百畆莱易牧地佐之使肥瘠得中令一夫守之是谓均地守分上中下之田施以三等之农薮牧使之蕃鸟兽圃使之种桑麻是谓均地职地守地职既定然后征之使出一夫之税粟一家之布帛也均人民则辨其可任者役之牛马车辇使之委输此事役之征也地守地职则粟米布缕之征下文公旬所用则力役之征
　　凡均力政以歳上下丰年则公旬用三日焉中年则公旬用二日焉无年则公旬用一日焉凶札则无力政无财赋不收地守地职不均地政三年大比则大均释曰凡均力役之征必视歳之上下以为差等丰年人食四鬴之嵗也人食三鬴为中年人食二鬴为无年公旬者公上役作之旬也如有十日之役则役可任之人以年上下三日二日一日以公旬为率故曰用民之力歳不过三日郑改旬为均郑锷则曰每冬三月役民二十七日则诚暴秦之灋由不知公旬之义也凶谓饥馑札谓疫疠无力政者虽公旬一日亦无之也无财赋者粟米布缕皆免之也收犹修也对均言之盖凶札之时不辨守界人自不侵不施地职民自尽职不均地征以无财赋也凶年不均每年小均三年大均盖地守地职有变易人民有消长地道有变动故三年必大均然后三征得以均平人民得以乐业
　　原曰均人之设见孟子三征之言为得周人征税之要也盖均地守者均一夫百畆之地粟米之征由是出也均地职者以九职之人各任其地之职布缕之征由是出也均力政则辨其可任者给役以公旬为断焉力役之征具于此也自均人观之则周礼赋贡征税之事征役力政之灋虽繁且博岂外于地守地职力政之三事哉惟三事必用乎均也是以载师任地有宜授之人闾师任职有当受之业而族闾之长校比之得其可任之人以听公上之役矣使均人不设则诸职不能相兼三征亦安能使之平均而无偏重之失哉
  </div>
  <div class="pagination">
   <a href="周礼全经释原_page8.html">
    上一页
   </a>
   <span>
    ...
   </span>
   <a href="周礼全经释原_page4.html">
    4
   </a>
   <a href="周礼全经释原_page5.html">
    5
   </a>
   <a href="周礼全经释原_page6.html">
    6
   </a>
   <a href="周礼全经释原_page7.html">
    7
   </a>
   <a href="周礼全经释原_page8.html">
    8
   </a>
   <span class="current-page">
    9
   </span>
   <a href="周礼全经释原_page10.html">
    10
   </a>
   <a href="周礼全经释原_page11.html">
    11
   </a>
   <a href="周礼全经释原_page12.html">
    12
   </a>
   <a href="周礼全经释原_page13.html">
    13
   </a>
   <a href="周礼全经释原_page14.html">
    14
   </a>
   <span>
    ...
   </span>
   <a href="周礼全经释原_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
