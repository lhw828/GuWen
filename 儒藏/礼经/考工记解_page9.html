<!DOCTYPE html>
<html>
<head>
    <meta charset="UTF-8">
    <title>考工记解 - 第 9 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>考工记解 - 第 9 页/共 15 页</h1>
    <div class="content">　　旊人为簋实一觳崇尺厚半寸唇寸
　　簋祭祀之器也方曰簠贠曰簋易曰二簋可用享诗曰于豆于豋皆为祭器簋又从竹亦有木为之者今皆为埴之工则古人必皆以瓦为之
　　豆实三而成觳崇尺
　　三斗为觳三豆一觳则一豆之实一斗也
　　凡陶旊之事髺垦薜暴不入市
　　髺薄也垦有伤处也如锄垦之伤物也薜破裂也暴有爆起处也古有市官凡此皆不中用者故不许其入市卖也
　　噐中豆中县
　　音旋从注也郑云读如车辁之辁杂记中语也辁市専反陶者制噐之用也今人以木为之如盘然附泥而旋转之凡陶噐之圆者皆然今曰噐中者言陶旊之为圆瓦噐皆中此法度也豆瘦而长故欲其直而中县也
　　崇四尺方四寸
　　旋盘之髙四尺是已此圆物而谓之方四寸何也必其柄之直者也
　　梓人为笋虡
　　此一官制作易知其文最竒不可不熟读之
　　天下之大兽五脂者膏者臝者羽者鳞者宗庙之事脂者膏者以为牲臝者羽者鳞者以为笋虡
　　羽禽也亦谓之兽总言之也欲言笋虡所刻之兽而并以为牲者言之文势也以总入而后枚数之也脂者牛马之属膏者犬豕之属臝者浅毛虎豹之属故家语以人为臝虫羽者飞禽也鳞者鱼也
　　外骨内骨郤行仄行连行纡行
　　外骨龟属内骨鼈属郤行蚓属仄行蟹属连行蚁属纡行蛇属
　　以脰鸣者以注鸣者以旁鸣者以翼鸣者以股鸣者以胷鸣者谓之小虫之属以为雕
　　脰鸣鼃黾之属注口也注鸣鸟之属旁鸣蜩蝉之属翼鸣蟋蟀之属股鸣蚣蝑之属胷鸣荣原之属荣原此间所无未知何物此小虫只可雕雄曰蛇医或谓荣原
　　厚唇弇口出目短耳大胷燿后大体短脰若是者谓之臝属恒有力而不能走其声大而宏有力而不能走则于任重宜大声而宏则于钟宜若是者以为钟虡是故击其所县而由其虡鸣
　　厚唇弇口豕之属出目短耳目之突出曰出目注家皆不言何物大胷今马亦然燿音耀燿后不知何物必其后可观也恐是麟狮之类大体短脰身大而项肥也此为臝兽又有力而声大故以为钟虡钟大噐也非有力者不足负之虡架也击其所县若其声出于所刻臝属之口故曰由其虡鸣此作文之竒者也
　　锐喙决吻数目顅脰小体骞腹若是者谓之羽属恒无力而轻其声清而逺闻无力而轻则于任轻宜其声清阳而逺闻于磬宜若是者以为磬虡故击其所县而由其虡鸣
　　鋭尖也以吻决物而食之鸟雀皆然也数急也其目视急也鹰之属也顅音悭又音肩长貎也庄子曰其脰肩肩是也故曰顅脰小体骞腹其身小而腹缩可以骞举也此为禽属无力而声清阳阳者发也逺闻者彼此皆闻也磬小物故以此为虡
　　小首而长身而鸿若是者谓之鳞属以为笋
　　头小而长鱼类皆然身而鸿身圆而大也鸿大也亦鱼之属此为鳞物故刻于钟磬虡之笋上植者为虡横者为笋也
　　凡攫閷援簭之类必深其爪出其目作其鳞之而深其爪出其目作其鳞之而则于眡必拨尔而怒苟拨尔而怒则于任重宜且其匪色必似鸣矣不深目不出鳞之而不作则必穨尔如委矣苟穨尔如委则加任焉则必如将废措其匪色必似不鸣矣
　　攫閷援簭四字总状兽之能搏噬者攫以爪足攫物而食也閷者能杀物而食也援者以足握物而食也簭者以口噬物而食也梓人之雕刻此类其爪必深雕其目必突出鳞之而者颊之有髭鬣处也作起也刻之深而起则其视如怒拨者怒之状也匪采色也诗曰有斐君子与此匪字同也雕刻之工精妙则才施采色虽钟磬未击其物已似能鸣矣若工刻不精则无精神其状穨如委坠言其不活也虽以钟磬加之如将废坠然言其不胜也纵施以采色亦似不能鸣者措施也自凡字以下皆结上文形容工匠之巧拙也古人文字其工如此不可谓不留意于文者谁谓三代无文人六经无文法乎
　　古人制作皆有意义岂匠者能之主此官者皆有识之士也










　　梓人为饮噐勺一升爵一升觚三升
　　勺与爵受一升之酒觚字当作觯此郑注之説葢韩诗説一升曰爵二升曰觚三升曰觯四升曰角五升曰散今此三升即觯也觯音至古书或作角旁从氏所以误写作觚也
　　献以爵而酬以觚一献而三酬则一豆矣食一豆肉饮一豆酒中人之食也
　　三酬九升献一升则共为一斗矣此以噐量之大小而为文非主一献而賔三酬也若曰一爵三觯为一斗则不文矣斗字声讹为豆此亦郑注之説也艾轩云既下文有一豆肉字则此即豆字非讹也能食一豆之肉饮一豆之酒则为中人矣旊人曰豆实三而成觳斛实三斗则一豆正一斗也依字读亦可豆有三金木成之各实四斗此必瓦豆也旊人所为者瓦豆也论梓人所制而取瓦豆者以其大小所受言之即与斗同义也齐晏子所言乃金木豆也
　　凡试梓饮噐郷衡而实不尽梓师罪之
　　此数句乃结上文郷衡向人而横也爵觯之类当饮时既向人而侧立则其中之实必无留者若有留而不尽者则是摩刮有不平处梓师必罪责其人梓师者梓人之长者也



<经部,礼类,周礼之属,考工记解,卷下>
　　梓人为侯
　　侯乃今之射垜也以木为之而张布也
　　广与崇方
　　侯之髙与侯之广虽有上下大小而其制皆方
　　参分其广而鹄居一焉
　　鹄箭帖也三分其广而置鹄在其中只得一分假如侯广九尺则鹄三尺也不言尺寸者随侯之大小以为凖则也
　　上两个与其身三下两个半之
　　郑云个读为干干乃上下舌也明堂左个右个即两边也看此两个恐只是两边依字亦可通侯之制上广而下狭自栖鹄而上以侯为三分身居中两个居两边皆小大一同自鹄而下则其身与上身同而两边比其身只有一半葢下狭也注説颇费力以此言之似稍简而易明皆不言尺寸者随大小以此为准非可预定也
　　上纲与下纲出舌寻縜寸焉
　　纲系缚处上下缚处必有舌两边之首皆出舌长一寻方可缚也寻八尺也縜音云连侯之绳也绳圆有一寸定其大小也
　　张皮侯而栖鹄则春以功
　　此大射之侯也其皮用熊虎豹据司裘言之也春郑以为蠢看来只是春时用也
　　射礼以考功能也如择士于射宫之类栖鹄则可射以考其中的与否也
　　张五采之侯则逺国属
　　此賔射之侯也以五采画之逺国服属于王而来朝王以賔礼待之故用此侯古者以射为礼也此侯不栖鹄只画于其中
　　张兽侯则王以息燕
　　此燕射之侯也王于休息燕享之时则张此兽侯亦不栖鹄而画兽于其中郷射记所谓天子熊侯白质是也以白为质而画熊于中郑云凡画皆用丹
　　祭侯之礼以酒脯醢其辞曰惟若宁侯毋或若女不宁侯不属于王所故抗而射女强饮强食诒汝曾孙诸侯百福
　　侯乃射垜之名因其祭而寓意乃以为诸侯之戒葢射是武事所以及此意也古者处事以敬件件有祭祃有祭侯有是也如蜡祭猫虎之类亦然宁安也顺理而安于职分者王则享之燕之不宁而为逆不顺王命则伐之如射此侯也若者戒之之意谓其必似彼而不可似此也凡为宁侯则勉其加饮加食以自夀诒其国于汝曾孙世世为诸侯享有百福也酒脯醢之祭不用生物也郑云宁侯为有功徳故祭之文意未通
　　艾轩云古文天生地设如此简妙后人为古文则务为艰险便有笔墨蹊径不如此自然矣

<经部,礼类,周礼之属,考工记解,卷下>
　　侯
　　鹄　侯中射处缀也于中央似鸟之栖曰栖鹄上下个　布所以维持侯者个音干亦曰上下舌纲　所以系侯于直者
　　縜　笼纲者
　　植　两箱皆斜竖之
　　三射
　　大射【用皮侯大射将祭也】賔射【用五正侯】燕射【用兽侯】
　　五采画正
　　正方之外如鹄内二尺五采者内朱而白次之苍次之黄次之黑次之
　　正　九十弓侯五正　七十弓三正　五十弓二正天子以下皆五十歩侯无尊卑之别
　　庐人为庐噐
　　庐柄也此一官専为兵噐之柄
　　戈柲六尺有六寸殳长寻有四尺车防常酋矛常有四尺夷矛三寻
　　柲亦柄也五兵戈一也殳二也防三也酋矛四也夷矛五也疏曰此经所云柄之长短皆通刃而言尺数也酋之长与夷近矣车上之防长丈六尺倍寻曰常酋二丈夷矛二丈四尺夷长也酋短也夷字开口引声言之故训长酋字合口促声言之故训短先儒训诂之法如此今人但依注读不知其法始于此
　　凡兵无过三其身过三其身弗能用也而无已又以害人
　　凡兵之长至于三倍人身而止无过者不可过此也若过此则太长不可用矣过三其身已不可用若更加长而无已则非惟不可用又有害于人谓其太长能自累也
　　故攻国之兵欲短守国之兵欲长攻国之人众行地逺食饮饥且渉山林之阻是故兵欲短守国之人寡食饮饱行地不逺且不渉山林之阻是故兵欲长
　　此一段言攻守之兵不同攻者逺行饮食不得饱则无力跋渉阻险则劳力故宜用短兵若在国守御则饱佚而不劳宜用长兵短者轻长者重也短者弓矢之类长者殳戈之类也此亦言其大槩岂有攻兵全不用殳戈乎但有多寡耳
　　凡兵句兵欲无弹刺兵欲无蜎
　　句兵戈防之属太长则执之而战掉也弹者战掉也刺兵矛之类欲无蜎蜎者挠也挠则弱易折也
　　是故句兵椑刺兵
　　椑不圆也齐人谓柯斧柄也椑者匾而不甚圆圆也刺兵之柄则甚圆也
　　兵同强举围欲细细则校
　　兵殳属也以其不刺而击故又曰兵也同强者柄之上下皆一样大也举者手执处也柄之执处其围欲细细即小而光滑也欲其执之便也校疾也执之便则用之快疾也
　　刺兵同强举围欲重重欲傅人傅人则密是故侵之刺兵柄之上下亦一样强大但手执处欲稍重重则大于上下矣傅者附也执处重则上下稍轻用之附人兵既附人则可以审密而用之以刺人也密审也侵刺也
　　凡为殳五分其长以其一为之被而围之
　　被注云把中者人把执处也假如其长五尺则其柄之执有一尺围则径三寸以上矣
　　参分其围去一以为晋围
　　晋者柄之下铜鐏也参分被之围去一而得其二假如被一尺则铜鐏之围有六寸六以上矣
　　五分其晋围去一以为首围
　　首殳上鐏也五分晋之围去一而得其四假如晋围五寸则首有四寸矣凡不言尺寸者皆随其噐而凖之不可以预定也
　　凡为酋矛参分其长二在前一在后而围之五分其围去一以为晋围参分其晋围去一以为刺围
</div>
    <div class="pagination">
<a href="考工记解_page8.html">上一页</a><span>...</span><a href="考工记解_page4.html">4</a><a href="考工记解_page5.html">5</a><a href="考工记解_page6.html">6</a><a href="考工记解_page7.html">7</a><a href="考工记解_page8.html">8</a><span class="current-page">9</span><a href="考工记解_page10.html">10</a><a href="考工记解_page11.html">11</a><a href="考工记解_page12.html">12</a><a href="考工记解_page13.html">13</a><a href="考工记解_page14.html">14</a><span>...</span><a href="考工记解_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
