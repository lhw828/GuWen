<!DOCTYPE html>
<html>
<head>
    <meta charset="UTF-8">
    <title>钦定礼记义疏 - 第 38 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定礼记义疏 - 第 38 页/共 122 页</h1>
    <div class="content">　　季秋行夏令则其国大水冬藏殃败民多鼽嚏行冬令则国多盗贼邉竟不宁土地分裂行春令则暖气来至民气觧惰师兴不居【鼽音求嚏音帝觧懈同又嚏吕氏春秋作窒淮南子下有九月官候其树槐】
　　正义郑氏康成曰行夏令则未气乗之行冬令则丑气乗之行春令则辰气乗之也六月宿直东井气多暑雨极隂为外边竟之象【孔疏十二月二阳伏地下四隂在地上故曰极隂为外】大寒之时地隆坼也防为风【孔疏辰卦直防】角主兵【孔疏辰宿直角】不居者象风行不休止也　髙氏诱曰秋金气水之母也夏阳布施多霖雨二气相并故大水火干金故肺气不通冬令纯隂奸谋所生之象故多盗贼使邉竟之人不宁而土地为隣国所分裂也春阳仁故暖风至而民懈惰木干金故师旅并兴　方氏慤曰水潦盛昌在季夏故大水大水故冬蔵殃败金数穷而气窒则鼽金气逆而彂声则嚏皆肺疾也肺属金金生水反为水所胜则是疾生焉土地分裂严凝之气所坼也气暖则觧缓寒则缩栗师兴不居以少阳作之而动也　陈氏澔曰行夏令则为未土之气所应行冬令则为丑土之气所应行春令则为辰土之气所应也
　　钦定礼记义疏卷二十四
<经部,礼类,礼记之属,钦定礼记义疏>
　　钦定四库全书
　　钦定礼记义疏卷二十五
　　月令第六之六
　　孟冬之月日在尾昏危中旦七星中【夏小正初昏南门见时有养夜织女正北乡则旦日在尾淮南子作招摇指亥】
　　正义郑氏康成曰孟冬者日月防于析木之津【孔疏析木寅次之号】而斗建亥之辰也　髙氏诱曰尾东方宿燕之分野　孔氏颖达曰冬中也阳气在中也或曰冬终也四时之终也于月建亥亥该也该阖于亥三统厯十月节日在尾十度昏危十四度中旦翼初度中十月中日在箕七度昏室十度中旦轸五度中元嘉厯十月节日在心二度昏危一度中旦张八度中十月中日在尾十二度昏危十三度中旦翼八度中案此谓立冬后三十日也十月为阳月于卦为坤嫌于无阳故特以阳名之月建亥而日在寅亥与寅合也唐月令十月之节日在房昏虚中暁张中斗建亥位之初十月中气日在尾昏危中暁翼中斗建亥位之中通书立冬日在氐五度小雪日在房三度今时宪书立冬日在氐二度小雪日在房初度古法析木初尾十度终斗十一度今法初房一度终箕一度
　　其日壬癸【淮南子上有其位北方】
　　正义郑氏康成曰壬之言任也癸之言揆也日之行东北从黒道闭藏万物月为之佐时万物懐妊于下揆然萌芽又因以为日名焉　孔氏颖达曰律厯志懐妊于壬陈揆于癸　陈氏祥道曰壬数六癸数五同于为水为智　张氏虙曰壬癸属冬以冬盛徳在水也
　　其帝颛顼其神冥
　　正义郑氏康成曰此黑精之君水官之臣自古以来着徳立功者也颛顼髙阳氏也防少皥氏之子曰脩曰熙　张氏虙曰汉魏相传北方之神颛顼乗坎执权而司冬颛之言专也隂盛则静而专顼之言正也冬气升而其位正故帝曰颛顼春为苍天知冬为南为明方知北为防故神曰防　彭氏廉夫曰水北方深而防昧故取为神之名主冬而位北案颛顼天水徳之帝天水气之神髙阳与脩熙则人帝人官之配食于此者也
　　其虫介
　　正义戴氏徳曰介虫三百六十而龟为之长　郑氏康成曰介甲也象物闭藏地中龟鼈之属　髙氏诱曰象冬闭固皮漫胡也　朱氏申曰冬则后而智介虫属焉以其性辨也　吴氏澄曰北方斗牛女虚危室壁七宿有龟之象故凡物之甲者皆属水　卢氏翰曰北方武七宿水属其类为介故冬则其虫介
　　其音羽律中应钟
　　正义郑氏康成曰三分商去一以生羽羽数四十八【孔疏商数七十二三分之为二十四者三去其一故四十八其数最少声最清清者最贱物比于人亦为贱也】属水者以其为最清物之象也冬气和则羽声调乐记曰羽乱则危其财匮孟冬气至则应钟之律应应钟者姑洗之所生三分去一律长四寸二十七分寸之二十姑洗长七寸一分强三分之为二寸七分强者三去其一得此数周语应钟均利器用俾应复【孔疏应当也言隂当代阳用事百物可种藏则均利百工之器俾应复者隂阳用事终则有始也】髙氏诱曰隂应于阳转成其功万物聚藏故曰应钟汉志曰羽聚也聚藏万物而宇覆之曰应钟者隂
　　气应无射该藏万物而杂阳阂种也　班氏固曰万物应阳而动下藏钟聚也　韦氏昭曰十月应钟坤六三也管长四寸七分隂应阳用事万物钟聚百嘉具备时务均利百官程度庶品皆使应其礼复其性陈氏祥道曰应钟建亥之律始事者阳效法者隂
　　阳始而倡之隂成而应之隂阳之道如是止矣故曰应钟　朱子曰管子云凡听羽如鸣鸟在树太史公云羽动肾而和正智闻羽声使人整齐而好礼　又曰应钟长四寸六分六厘
　　存疑王氏乔桂曰应钟长四寸八分自无射降九分
　　其数六其味咸其臭朽【其数六下唐月今有其性智其事听朽淮南子作腐】正义郑氏康成曰水生数一成数六但言六亦举其成数【孔疏易天一生水于北地六成水于北但言六以成为功也】咸朽水之臭味也凡咸朽者皆属焉气若有若无为朽　孔氏颖达曰水所以在北方者从盛隂之气所以润下者阳下从隂也皇氏云水数一得土五而成故六冬味咸臭朽者水之气味在气则朽在口则咸也　马氏睎孟曰冬以隂极生水水之成形而润下润下作咸故味咸物以水化则其气为朽故臭朽
　　其祀行祭先肾
　　正义郑氏康成曰冬隂盛寒于水祀之于行从辟除之类也祀之先祭肾者隂位在下肾亦在下肾为尊也行在庙门外之西为軷壤厚三寸广五尺轮四尺【孔疏軷坛东西为广南北为轮庙门外西常祀行神之坛若国外祖道其坛随路所向而广轮之数亦同也】祀行之礼北面设主于軷上乃制肾及脾为爼奠于主南【孔疏主以菩刍棘栢为之】又设盛于俎东祭肉肾一脾再其他皆如祀门之礼【孔疏皆逸中霤礼文】　髙氏诱曰行门内地也冬守在内故祀之一作井水给人冬水王故祀之也祭先肾行属水自用其藏也　张氏虙曰凡有功于人则祀之冬与夏为对人之生不在家则在路灶赖其养于家行资其庇于路其祀于冬者役车其休之时也　朱氏申曰行者人之所以往冬则阳复而隂往也祭先肾不取相胜者以隂静而物辨也存异张氏虙曰肾当作心水所胜也
　　案扬雄蔡邕刘安皆谓冬祀井盖井水灶火皆功在养人而夏火冬水亦于义为合行即井也易曰往来井井盖祀井于汲道之旁故云行欤若行道之神出祖则祭之无常时不当以列于五祀中也但生民诗言取羝以軷以兴嗣嵗则周于嵗暮实祀行盖行者往来之道而嵗暮亦往来之交故于此祀之然观诗别举其文则似不在五祀中蔡诸家祀井之説亦或以此与春先脾夏先肺秋先肝皆食其所胜而中央不先肾冬不先心者五行惟水最卑五脏惟心最贵心为君主之官最尊不可屈故以居中之位配之而最卑者亦不敢以干尊故但自食其所藏也张虙説非
　　水始冰地始冻雉入大水为蜃虹藏不见【雉入大水夏小正作雉入于淮唐作野鸡入于淮】
　　正义郑氏康成曰皆记时候也大水淮也大蛤曰蜃髙氏诱曰传曰雉入于淮为蜃虹隂阳之交气是
　　月隂壮故不见　方氏慤曰氷即水也水以阳释氷以隂凝也冻气闭而阳不能熙也孟冬重隂之始故氷冻皆于此始焉　马氏睎孟曰雉火属蜃水属阳不胜隂而并与迁焉故化虹以隂干阳则见此时阳升隂降而弗通故藏　张氏虙曰水氷地冻皆气凝也雉之为蜃雉不自知由得水而然也虹天地之淫气见于春乗阳也藏于冬伏隂也　朱氏申曰隂阳极乎辨故虹不见　陈氏澔曰虹非有质而曰藏者亦言其气之下伏耳
　　天子居堂左个乗路驾鐡骊载旂衣黒衣服玉食黍与彘其器闳以奄【吕氏春秋作宏以弇淮南子有北宫御女击磬石其兵铩】
　　正义郑氏康成曰堂左个北堂西偏也鐡骊色如鐡黍秀舒散属火寒时食之亦以安性也彘水畜器闳而奄象物闭藏也　髙氏诱曰堂向北堂左个西头室也黒皆顺水色也宏大弇深象冬闭藏也孔氏颖达曰黑深而浅旂色浅衣色深玉亦用
　　自然之色也　张氏虙曰冬为英故取以名冬所居此当亥上十月位也寒气不可过故食火谷以减之寒气不可抑故食当方之牲以存之
　　案黍南方之谷而宜黒坟冬食之从其宜也彘坎畜坎一阳在隂中冬之象也阳在内故器中寛隂在外故上下窄
　　是月也以立冬先立冬三日太史谒之天子曰某日立冬盛徳在水天子乃齐立冬之日天子亲帅三公九卿大夫以迎冬于北郊还反赏死事恤孤寡
　　正义郑氏康成曰死事谓以国事死者若公叔禺人顔涿聚者也【孔疏公叔禺人见左传哀十一年顔涿聚见左传哀二十三年】孤寡其妻子也有以恵赐之大功加赏　髙氏诱曰迎冬于北六里之郊水气用事其先人有死王事以安社稷者赏其子孙有孤寡者矜恤之　孔氏颖达曰因杀气之盛故赏死事以财禄供给其妻子　朱氏申曰赏军帅武人所赏者犹寡赏死事而恤其孤寡所赏者为多盖秋为少隂而冬为重隂故也
　　案仲春养幼少存诸孤顺生气之盛也孟冬赏死事恤孤寡感杀气之盛也
　　存疑张氏虙曰念死事之人虑其孤寡不得所养从而赏之顺时之政于是为至
　　案赏与恤分二义盖死事之子孙不孤寡者则赏之其孤寡者则恤之恤视赏其恵又有加也髙説甚明张氏混而一之误
　　是月也命大史衅龟防占兆审卦【苪城曰句】吉防是察【句】阿党则罪【句】无有掩蔽【防初革反又吕氏春秋作命大卜祷祀龟防审卦兆以察吉凶于时有阿上乱法者则罪之无有掩蔽】
　　正义郑氏康成曰防蓍也周礼龟人上春衅龟谓建寅之月秦以亥月为嵗首使大史衅龟防与周异矣今月令曰衅祠　髙氏诱曰周礼太卜掌三兆之法一曰玉兆二曰瓦兆三曰原兆又掌三易之法一曰连山二曰归蔵三曰周易龟曰兆防曰卦故命大卜祷祀龟防占兆审卦以知吉凶于是有阿意曲从取容于上以乱法度者必察知之则行其罪罚无敢强匿者　方氏慤曰物有衅则妖作以血涂之祓除其衅故谓之衅龟以卜而有兆防以筮而有卦兆有象故言占卦有数故言审占兆审卦则吉凶可得而知必于嵗首者欲以知一嵗之吉凶也　陆氏佃曰衅龟防防亦衅也吉凶是察者占人所谓以八簭占八颂以八卦占簭之八故也　吴氏澄曰兆谓龟所坼之兆卦谓筮所得之卦既命大史衅其龟防乃以龟卜之观卜之所遇为何兆以防筮之观筮之所值为何卦于是推占其兆测审其卦以定吉凶何如也马氏曰曲承曰阿私附曰党掩自上掩之蔽从旁蔽之
　　存疑张氏虙曰阿党之察亦系之太史者如董狐赵盾之书南史崔杼之书其阿党之罪毫无掩蔽也存异郑氏康成曰占兆龟之繇文也吉凶谓易也审省录之而不衅筮短贱于龟也阿党谓治狱吏以私恩曲挠相为也　孔氏颖达曰非但衅此龟防又衅此占兆繇文易六十四卦有吉有凶故曰卦吉凶是正审察狱吏阿党之事则在下犯罪之人狱吏不能掩蔽
　　辨正邱氏光庭曰孔云衅占兆之书非也周礼有衅龟无衅兆兆辞存于竹帛何容以血涂之哉尔雅占视也占系人不系兆也易经三占广大悉备岂短贱于龟乎筮短龟长乃不善筮者之言耳
　　案或谓阿党则罪所谓假于卜筮以疑众者杀也存之以备一义
　　是月也天子始裘【夏小正王始裘在九月】
　　正义郑氏康成曰九月授衣至此可以加裘矣　髙氏诱曰始犹先也裘温服优尊者故先服之　张氏虙曰陨霜而冬裘具故司裘以仲秋献良裘季秋献功裘至此天子始服之以顺时为重也
　　通论陆氏佃曰蔡邕云祀天则大裘然则祭地不大裘明矣故曰掌为大裘以供王祀天之服
　　案夏暑而冬寒天之道也夏葛而冬裘圣之制亦人之情也
　　命有司曰天气上腾地气下降天地不通闭塞而成冬正义髙氏诱曰天地闭氷霜栗烈以成冬也　孔氏颖达曰十月地气六隂俱升天气六阳并谢天体在上六阳归于虚无故曰上腾地体在下隂气下连于地故曰下降　马氏睎孟曰天地定位而其气升降于四时交于南而辨于北故夏曰南交冬曰上腾也各得其所而不相与故曰不通然通之理未尝息也寒暑相推而未有穷则所谓不通时焉而已　陈氐澔曰不交则不通不通则闭塞
　　通论张氏虙曰天地交泰故春言和同天地不交否故冬言闭塞和同之时天下皆知春之为春不必诏告也闭塞之时天下虽知之而或有不谨则无以为藏即无以为发故特命有司人苟知闭藏之义则事事物物皆不敢肆矣
　　存疑郑氏康成曰使有司助闭藏之气门户可闭闭之窻牖可塞塞之
　　案将申闭藏之令故先命之如此
　　命百官谨盖藏命司徒循行积聚无有不敛【案司徒今作有司】正义郑氏康成曰盖藏谓府库囷仓有藏物积聚谓刍禾薪蒸之属　方氏慤曰闭塞之时盖蔵之事不可慢也故命百官谨之仲秋已命有司趣民多积聚至此又循行之无有不敛欲其无遗利也
　　案盖藏积仓府库之在官者故命有司谨之积聚囷仓窖窦之在民者故命司徒循行之无有不敛以顺天地之闭塞也
　　坏城郭戒门闾脩键闭慎管籥固封疆备边竟完要塞谨关梁塞蹊径【键其辇反蹊音奚】
　　正义郑氏康成曰坏益也键牡闭牝也【孔疏鏁器入者谓之牡受者谓之牝若兽之牝牡然】管籥搏键器也【孔疏似乐器之管籥搢于鏁内搏取其键】固封疆谓使有司循其沟树及其众庶之守法也【孔疏掘沟堑而种树木令人可守之】要塞边城要害处也梁桥横也蹊径禽兽之道也　髙氏诱曰要塞所以固国关梁所以通涂塞絶蹊径为其败田　孔氏颖达曰城郭当湏牢厚故言坏门闾备御非常故云戒键闭或有破壊故云脩管籥不可妄开故云慎封疆理当险阻故云固边竟防拟盗贼故云备要塞理宜牢固故云完关梁禁御奸非故云谨蹊径细小狭路故湏塞　朱氏申曰城郭既补矣又坏之谨之至也门闾出入或有不虞故言戒管籥犹今门鎻不容有伪故言慎封疆限于内故言固边竟接于外故言备边必有塞必有要不可亏故言完关以御暴梁以济险不可慢故言谨蹊径非人所由不可以通故言塞凡此皆以顺时之闭塞也
　　存疑何氏子季曰键是门扇之后树两木穿上端为孔闭将关门以内孔中者　朱氏申曰键闭犹今门镮不能无壊故言脩
　　案上四句谨于内下五句谨于外王公设险以守其国道固然也至此因时以饬之
　　饬丧纪辨衣裳审棺椁之厚薄茔丘垄之大小髙卑厚薄之度贵贱之等级【茔吕氏春秋作营棺椁下淮南子有衣衾字贵贱之等级淮南子作贵贱尊卑皆有等级】
　　正义郑氏康成曰此亦闭藏之具顺时饬正之也辨衣裳谓袭敛尊卑所用也所用又有多少　髙氏诱曰纪数也棺椁衣衾尊者厚卑者薄营度也丘坟垄冢也贵者髙大贱者卑小　孔氏颖达曰郑注冡人云汉律列侯坟髙四尺关内侯以下各有等差又注檀弓云坟髙四尺盖周之士制　方氏慤曰防在人而我以礼纪之谓之丧纪辨衣裳已下皆其事也服有轻重则布有精粗不可不辨大小髙卑冢人所谓以爵等为丘封之度也　朱氏申曰厚薄主礼言贵贱主人言　马氏睎孟曰丧人之终事也冬嵗之终时也以嵗之终时节人之终事不亦宜乎夫丧人所自尽而君子不以天下俭其亲则衣衾棺椁丘垄孰不欲致美以为悦然莫为之节则富者僭于有余贫者慊于不足而将不安其性命之情故先王视贵贱之等级而制为礼数以纪之使孝子仁人各随其分而不敢逾也然后得尽其心焉　徐氏师曾曰厚施于贵非以美没礼薄施于贱非以薄为道皆分所当然也
　　案棺天子厚二尺四寸椁厚一尺递降至庶人棺厚四寸椁五寸衣衾天子百二十称递降至士三十称丘垄天子髙一丈至士四尺凡礼之厚薄皆以其人之贵贱为等级所当饬正之者也
　　是月也命工师效功陈祭器案度程毋或作为淫巧以荡上心必功致为上物勒工名以考其诚功有不当必行其罪以穷其情【致如字旧读致当去声】
　　正义郑氏康成曰霜降而百工休至此物皆成也工师工官之长效功录见百工所作器物也主于祭器祭器尊也度谓制大小也程谓器所容也淫巧谓奢伪怪好也荡谓动摇生其奢淫勒刻也刻工姓名于其器以察其信知其不功致也功不当取材美而器不坚也　孔氏颖达曰命百工陈列所造之器案此器旧来制度大小及容受程限多少勿得有过制之巧摇动在上生其奢侈之心苟功力宻致斯为上矣毎物之上刻所造工匠之姓名于后以考其诚信与否若用材精美而器不坚固则必行罪以穷其诈伪之情也　方氏慤曰功工所成者效犹呈也祭器未成不造燕器故陈祭器焉　黄氏震曰诚即功致者也不当即不功致者也
　　通论马氏睎孟曰度其器之洪纎曲直者有度防其功之久近勤惰者有程古之人虽小物其用功也无所不用其极致者功之至也然不可过过则淫巧先王所禁也故季春监工日号因其作而戒之此工师考工又于其成而戒之
　　是月也大饮烝
　　正义郑氏康成曰十月农功毕天子诸侯与其羣臣饮酒于大学【孔疏此大饮是天子礼豳风跻彼公堂称彼兕觥是诸侯礼毛传云公堂学校也】以正齿位【孔疏约党正文】谓之大饮别之于他其礼亡今天子以燕礼郡国以乡饮酒礼代之烝谓有牲体为俎也党正职曰国索鬼神而祭祀则以礼属民而饮酒于序以正齿位亦谓此时也【孔疏引以证大饮是十月正齿位之事】诗云十月涤朋酒斯飨曰杀羔羊跻彼公堂称彼兕觥受福无疆是颂大饮之诗【孔疏两尊曰朋升公学校之堂举兕觥以罚失礼臣下庆君命受福无疆也】　髙氏诱曰烝俎实谓有肴烝也孔氏颖达曰国语王公立饫则有房烝此既大饮
　　飨礼当用房烝半体之俎也　马氏睎孟曰是月嵗功既登物之可荐者众君子可以饮酒燕乐矣存异陈氏澔曰因烝祭而与羣臣大为燕饮也案如陈説则当先云烝而后及大饮令先大饮而后烝是以大饮之余为烝也有是理乎
　　天子乃祈来年于天宗大割祠于公社及门闾腊先祖五祀劳农以休息之【劳去声】
　　正义郑氏康成曰此周礼所谓蜡祭也天宗谓日月星辰大割大杀羣牲也腊谓以田猎所得禽祭也五祀门户中霤灶行也或言祈年或言大割或言腊互文劳农以休息之党正属民饮酒正齿位是也　髙氏诱曰祈求也宗尊也公社国社后土也生为上公死为贵神先祠公社乃及门闾先公后私之义也是月农夫空闲故劳犒休息之不役使也　孔氏颖达曰社以上公配祭故云公社此等之祭总谓之蜡若细分之则天宗公社门闾谓之蜡其祭皮弁素服腊先祖五祀谓之息民其祭黄衣黄冠天子诸侯大饮在蜡祭前党正属民饮酒在蜡祭后以同在此月故郑于大饮引其义证之熊谓大饮当在蜡祭后非也蔡邕云夏曰清祀殷曰嘉平周曰蜡秦曰腊案左传虞不腊是周亦有腊名凡蜡皆在亥月皇氏谓各以嵗终则夏季冬已脩耒耜具田器不得谓休息也方氏慤曰天宗尊而不亲在致义以求之故曰祈公社门闾亲而不尊在致味以祭之故曰大割先祖五祀众而不一故曰腊腊在丑月而此行之亥月或异代礼与休大息小休久息暂事有大小则时有久暂合而言之一也
　　存疑髙氏诱曰天地四时皆为天宗万物非天不生非地不载非春不动非夏不长非秋不成非冬不藏书曰禋于六宗此之谓也
　　案虞书先言类上帝次言禋六宗则六宗内不应有天且此记言天宗而不言六其非六宗审矣髙説未确又天子有大社有王社诸侯有国社有侯社此公社即侯社也门亦五祀之一而此别言其在家则一家之门也在国则国门也在闾则闾门也上而公社下而里社无不祭则大而国门小而闾门无不祭皆举一以该之也五祀髙氏谓句芒五官辨已见前
　　天子乃命将帅讲武习射御角力【将去声】
　　正义髙氏诱曰习肄之也角犹试也　方氏慤曰武言其道故讲之使明射御言其事故习之使熟角则相抵而已　马氏睎孟曰亥之时其为隂也大矣讲武以厉其威习射御以考其艺角力以视其才皆隂事也
　　存疑郑氏康成曰为仲冬将大阅简习之亦因营室主武士也【孔疏春秋説营室主军士之粮】凡田之礼唯狩最备夏小正十一月王狩【孔疏仲冬教战所湏此备拟之】
　　案周礼春搜夏苖秋狝冬狩皆不见于月令唯驱兽无害五谷略似于苗然在孟夏非苖时也则此讲武于孟冬正秦制耳安见其仲冬必大阅而以为预习其事乎预习其事且记而大阅之正反不见乎或以为此即大阅当在仲冬脱简在此亦非也秦以亥正故于戌月即行大阅所谓天子乃教于田猎以习五戎观月令所记田猎莫重于此可知先儒必以月令与周礼相附合故説多凿
　　是月也乃命水虞渔师收水泉池泽之赋毋或敢侵削众庶兆民以为天子取怨于下其有若此者行罪无赦正义郑氏康成曰因盛徳在水収其税　髙氏诱曰虞官师长也天子曰兆民兆大数也税敛重则民怨矣　方氏慤曰水虞即周礼泽虞渔师即周礼人命是二官各以其职也失时之罪小故仲秋言行罪无疑取怨之罪大故孟冬言行罪无赦　张氏虙曰鱼至冬而美故冬取鱼民皆取鱼故有水泉池泽之赋　朱氏申曰自此犯彼谓之侵减彼益此谓之削通论马氏睎孟曰先王之时泽有虞川有衡皆为之厉禁以平其守而共其奠以时入之颁其余于万民则剥下益上岂其欲哉　黄氏震曰收其赋又禁其扰恐不若泽梁无禁之相安也
　　余论张氏虙曰后世泽之萑蒲舟鲛守之海之蜃蛤祈望守之守之严则征之严而民始失利矣月令戒其侵削取怨亦恐有司苛取以病民乎
　　案文王泽梁无禁而周公定周礼则有禁者山林薮泽寳藏兴焉货财殖焉不为之制则不为天地留其有余非撙节爱养之道且民取之而多得则必啓其骄淫取之而有得有不得则必生其争竞皆足以长奸而召乱然后知圣人之综理周宻正所以辅相而裁成也然则文王之无禁非欤曰商辛之虐甚矣如燬之伤不如是不足以稍苏之也孟子之告齐宣王意亦如此有禁者法之经无禁者时之权也以公物之心而尽物之性节以制度不伤财不害民其庶防乎
　　孟冬行春令则冻闭不宻地气上泄民多流亡行夏令则国多暴风方冬不寒蛰虫复出行秋令则雪霜不时小兵时起土地侵削【淮南子下有十月官司马其树檀】
　　正义郑氏康成曰行春令则寅之气乗之行夏令则已之气乗之行秋令则申之气乗之也民流亡象蛰虫之动立夏巽用事巽为风故大风申宿直参伐为兵而申隂气尚微故兵小【孔疏春秋记参伐主斩刈示威行伐也】　髙氏诱曰春阳散越故冻不宻而地气发泄民多流亡象阳布散也夏阳炎温故盛冬不寒而蛰虫复出于洪范恒燠之徴秋金令干水不当霜而霜不当雪而雪故曰不时邻国来伐土地侵削于洪范恒寒之徴也　朱氏申曰冻闭不宻以行东风解冻之令也地气上泄以行地气上腾之令也　陈氏澔曰行春令为寅木之气所泄行夏令为己火之气所损行秋令为申金之气所淫也
　　通论方氏慤曰风者四时之所有而阳作则暴孟夏行春少阳之令故但来格而已此行夏盛阳之令故又多焉霜雪不时寒气迟也小兵时起金气盛也土地侵削揫敛之致也
　　案唐月令有是月也祭神州地祗于北郊是月也命有司祭司寒是月也命有司祭司中司命司人司禄
　　仲冬之月日在斗昏东辟中旦轸中【辟必亦反又日在斗淮南子作招摇指子】
　　正义郑氏康成曰仲冬者日月会于星纪【孔疏星纪丑次之号】而斗建子之辰也　孔氏颖达曰十一月建子子孳也律厯志孳萌于子三统厯大雪日在斗十二度昏壁五度中旦角三度中冬至日在牛初度昏奎十度中旦亢七度中元嘉厯大雪日在箕十度昏氐九度中【案氐当作室】旦轸八度中冬至日在斗十四度昏东壁八度中旦角七度中
　　案此谓大雪后三十日也十一月于周为正月斗北方木宿六星形如北斗故亦谓之斗广二十五度月建子而日在丑子与丑合也东壁西方水宿二星广七度轸南方水宿四星似张广十七度唐厯十一月之节日在箕昏营室中暁轸中斗建子位之初十一月中气日在南斗昏东壁中暁角中斗建子位之中通书大雪日在尾八度冬至日在箕六度今时宪书大雪日在尾二度冬至日在箕二度孟子言千嵗之日至可坐而致盖古虽三正迭用而造厯必以甲子为厯元元正则余无不正矣曰日至阳气之始生也不言冬至周以为春正非冬也唐尧甲子冬至日在虚一度日入而昴中虞书所谓日短星昴是也秦庄襄元年差二十七度至日在牛三度而此言斗者斗度寛牛度狭仲冬之节犹在斗十四度故约言之耳汉元和三年日在斗二十一度晋太元九年在斗十七度宋元嘉十年日在斗十四度唐开元十二年在斗九度唐月令所云是也宋统天厯在斗二度元授时厯退在箕十度明大统厯在箕五度本朝康熙甲子犹在箕三度而今乾隆已在箕二度矣大约七十年而差一度二千一百十七年而差一辰积二万五千四百十年有竒而差一周此嵗差也举日至而其余中节可仿此推之星纪古法初斗十一度终女七度今法初箕二度终斗二十二度
　　存疑髙氏诱曰斗北方宿呉之分野
　　案星纪吴越之野枵齐之野髙氏以仲冬星纪属呉以季冬枵属越岂别有所授耶抑因星纪终于女枵亦始于女故混二次而为一遂分呉越为二野耶然齐之分野又将归之何所
　　其日壬癸其帝颛顼其神其虫介其音羽律中黄钟
　　正义班氏固曰钟动也阳气聚黄泉之下万物萌动也　郑氏康成曰黄钟者律之始也九寸仲冬气至则黄钟之律应周语曰黄钟所以宣养六气九徳【孔疏六气隂阳风雨晦明九徳六府三事六府金木水火土谷三事天事正徳地事利用人事厚生阳气伏于地下万物始萌所以徧养此六气九功之德也　案六府三事九功也郑以九徳言其即疏所谓九功之徳与】　髙氏诱曰钟聚也阳气聚于下隂气盛于上万物孳萌聚于黄泉之下也　孔氏颖达曰汉志黄者中之色钟种也五色黄莫盛焉阳气始种于黄泉孳萌万物为六气元也　陈氏祥道曰黄钟建子之律也黄之为色则隂之盛钟之为器则隂之聚隂盛而极则阳生之矣隂盛而止则阳散之矣由隂终于亥阳始于子也　朱子曰正黄钟九寸变黄钟八寸七分八厘一毫六丝二忽
　　通论韦氏昭曰十一月黄钟干初九也名黄者重元正始之义也黄钟阳之变也管长九寸径三分围九分林钟坤初六隂之变也坤之始也故长六寸九六为隂阳夫妇子母之道也
　　其数六其味咸其臭朽其祀行祭先肾
　　冰益壮地始坼鹖旦不鸣虎始交【鹖户割反】
　　正义郑氏康成曰皆记时候也鹖旦求旦之鸟交犹合也　髙氏诱曰始坼冻裂也鹖旦山鸟阳物也是月隂盛故不鸣虎阳中之隂隂气盛以类发也　方氏慤曰孟冬水始氷至此益壮孟冬地始冻至此冻甚而坼鹖旦夜鸣隂类也鸣而求旦则求阳也感微阳之生而不鸣得所求也虎隂物而交亦感阳生也张氏虙曰寒气増于地之上故氷益壮暖气生于
　　地之下故冻者坼
　　天子居堂大庙乗路驾铁骊载旂衣黑衣服玉食黍与彘其器闳以奄
　　正义郑氏康成曰堂大庙北堂当大室　张氏虙曰此当子上十一月位也
　　案者水之色亦曰堂者北辰之地天子之尊位在焉故也居亦于大庙之大室开其北闭其东西南之户
　　饬死事【朱子曰吕氏春秋淮南子唐月令皆无此三字当为衍文】
　　存疑郑氏康成曰饬军士战有必死之志　孔氏颖达曰因杀气之盛故饬之
　　案死事与防大记复而后行死事意同盖承孟冬饬丧纪来孟冬饬之此又饬之者盖王道之始在养生丧死之无憾故慎重如此
　　命有司曰土事毋作慎毋发盖毋发室屋及起大众以固而闭地气沮泄是谓发天地之房诸蛰则死民必疾疫又随以丧命之曰畅月【沮上声又沮吕氏春秋作且唐月令无命之曰句】正义髙氏诱曰有司于周为司徒掌邦土与民人之教隂气在上民人空闭无所事作　孔氏颖达曰隂气凝固阳湏闭藏若起土功开盖物发室屋起大众则泄阳气也人所次舎曰房天地于此时拥蔽万物不使宣露与房舎相似令地气泄漏是开发天地之房也非但蛰死人疫国且有大丧随其后　马氏睎孟曰自内渐外谓之沮自下达上谓之泄寒气方盛而发其所闭则温气乗之故蛰必死民必疫又随以丧盖隂主屈阳主伸时不宜畅也　方氏慤曰阳生于子至于丑隂犹执而纽之况在于子而可以畅之乎　姚氏舜牧曰畅达也时月当闭而我畅之命之曰畅月与后命之曰逆同义见失时之甚也
　　存疑郑氏康成曰而犹汝也畅犹充也大隂用事尤重闭藏　皇氏侃曰丧逃亡也人为疾疫皆逃亡也孔氏颖达曰命之曰畅月言此月为充实之月当
　　使万物充实不发动也　朱子曰畅月谓阳久屈而得伸也　陈氏澔曰言所以不可发泄者以此月万物皆充实于内故也　张氏虙曰黄钟动而万物潜起则天地之房其隠然萌动者原未尝不畅非闭塞之令所能遏也命之名而曰畅岂苟乎哉
</div>
    <div class="pagination">
<a href="钦定礼记义疏_page37.html">上一页</a><span>...</span><a href="钦定礼记义疏_page33.html">33</a><a href="钦定礼记义疏_page34.html">34</a><a href="钦定礼记义疏_page35.html">35</a><a href="钦定礼记义疏_page36.html">36</a><a href="钦定礼记义疏_page37.html">37</a><span class="current-page">38</span><a href="钦定礼记义疏_page39.html">39</a><a href="钦定礼记义疏_page40.html">40</a><a href="钦定礼记义疏_page41.html">41</a><a href="钦定礼记义疏_page42.html">42</a><a href="钦定礼记义疏_page43.html">43</a><span>...</span><a href="钦定礼记义疏_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
