<!DOCTYPE html>
<html>
<head>
    <meta charset="UTF-8">
    <title>仪礼集释 - 第 25 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集释 - 第 25 页/共 84 页</h1>
    <div class="content">　　宾坐祭卒爵再拜稽首公荅再拜宾降洗象觯升酌膳坐奠于荐南降拜小臣辞宾升成拜公荅再拜宾反位郑注反位反席也今文曰洗象觚
　　公坐取宾所媵觯兴惟公所赐
　　郑注至此又言兴者明公崇礼不倦也今文觯又爲觚
　　释曰此爲士举旅也既燕坐而又言兴明不倦矣
　　受者如初受酬之礼降更爵洗升酌膳下拜小臣辞升成拜公荅拜乃就席坐行之
　　郑注坐行之若今坐相劝酒
　　有执爵者
　　郑注士有盥升主酌授之者
　　释曰前举旅皆酬者自酌至此有士执爵行之
　　惟受于公者拜
　　郑注公所赐者也其余则否
　　司正命执爵者爵辩卒受者兴以酬士
　　郑注欲令惠均
　　大夫卒受者以爵兴西阶上酬士士升大夫奠爵拜士荅拜
　　郑注兴酬士者士立堂下无坐位
　　大夫立卒爵不拜实之士拜受大夫拜送士旅于西阶上辩
　　郑注祝史小臣旅食皆及焉
　　释曰庶子以下未献故亦未酬无算爵乃及之
　　士旅酌
　　郑注旅序也士以次序自酌相酬无执爵者
　　卒主人洗升自西阶献庶子于阼阶上如献士之礼辩降洗遂献左右正与内小臣皆于阼阶上如献庶子之礼
　　郑注庶子掌正六牲之体及舞位使国子脩徳学道世子之官也而与膳宰乐正聫事乐正亦教国子以以舞左右正谓乐正仆人正也小乐正立于西县之北仆人正仆人师仆人士立于其北北上大乐正立于东县之北若射则仆人正仆人士陪于工后内小臣奄人掌君阴事阴令后夫人之官也皆献于阼阶上别于外内臣也献正下及内小臣则磬人钟人鑮人鼓人仆人之属尽献可知也凡献皆荐也
　　释曰云左右正则二乐正分居东西各监一县也仆人亦相工者工席在西阶上仆人宜近其事故立于西县北北统于堂案乡射礼射时迁乐于下工降阼阶下之东南西面北上坐乐正北面立于其南燕礼若射则是时仆人陪于工后亦在乐正之北也燕义曰席小卿次上卿大夫次小卿士庶子以次就位于下献君君举旅行酬而后献卿卿举旅行酬而后献大夫大夫举旅行酬而后献士士举旅行酬而后献庶子爼豆牲体荐羞皆有等差所以明贵贱也
　　无算爵
　　郑注算数也爵行无次无数惟意所劝醉而止
　　士也有执膳爵者有执散爵者执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公荅拜
　　郑注席下席西也古文曰公荅再拜
　　释曰前受公爵者皆降拜升成拜至此拜席下而已席以东爲上统于君
　　受赐爵者以爵就席坐公卒爵然后饮
　　郑注不敢先虗爵明此劝惠从尊者来也
　　执膳爵者受公爵酌反奠之
　　郑注宴欢在于饮酒成其意
　　受赐爵者兴授执散爵者【案各本脱此者字大射仪亦有此文今据以订】执散爵者乃酌行之
　　郑注予其所劝者
　　惟受爵于公者拜卒受爵者兴以酬士于西阶上士升大夫不拜乃饮实爵
　　郑注乃犹而也
　　释曰卒受爵者自酌酬士不使执爵者不以己尊孤人也前爲士举旅时大夫犹拜至此不拜礼又杀
　　士不拜受爵大夫就席士旅酌亦如之公有命彻幂则卿大夫皆降西阶下北面东上再拜稽首公命小臣辞公荅再拜大夫皆辟
　　郑注命彻幂者公意殷勤必尽酒也小臣辞不升成拜明虽醉正臣礼也不言宾宾弥臣也君荅拜于上示不虗受也
　　释曰乡饮酒宾至则彻幂者酒宾主共之君専大惠其尊恐尘加之故有命乃彻
　　遂升反坐士终旅于上如初
　　郑注卿大夫降而爵止于其反席卒之
　　无算乐
　　郑注升歌闲合无数也取欢而已其乐章亦然
　　宵则庶子执烛于阼阶上司宫执烛于西阶上甸人执大烛于庭阍人爲大烛于门外
　　郑注宵夜也烛燋也甸人掌共薪蒸者庭大烛爲位广也阍人门人也爲作也作大烛以俟宾客出释曰燋在地曰燎执之曰烛以荆爲之燕礼轻无庭燎设大烛而已
　　宾醉北面坐取其荐脯以降
　　郑注取脯重得君赐
　　奏陔
　　郑注陔陔夏乐章也宾出奏陔夏以爲行节也凡夏以钟鼓奏之
　　宾所执脯以赐钟人于门内霤遂出
　　郑注必赐钟人钟人掌以钟鼓奏九夏今奏陔以节巳用赐脯以报之明虽醉不忘礼古文赐作锡
　　卿大夫皆出
　　郑注随宾出也
　　公不送
　　郑注宾礼讫是臣也
　　公与客燕
　　郑注谓四方之使者
　　曰寡君有不腆之酒以请吾子之与寡君须臾焉使某也以请
　　郑注君使人戒客辞也礼使人各以其爵寡鲜也犹言少徳谦也腆善也上介出请入告古文腆皆作殄今文皆曰不腆酒无之
　　对曰寡君君之私也君无所辱赐于使臣臣敢辞郑注上介出荅主国使者辞也私谓独有恩厚也君无所爲辱赐于使臣谦不敢当也敢者怖惧用势决之辞
　　寡君固曰不腆使某固以请
　　寡君君之私也君无所辱赐于使臣臣敢固辞
　　郑注重命固如故
　　寡君固曰不腆使某固以请
　　某固辞不得命敢不从
　　郑注许之也于是出见主国使者辞以见许爲得命今文无使某
　　释曰公食大夫宾三辞燕礼轻故再辞而许
　　致命曰寡君使某有不腆之酒以请吾子之与寡君须臾焉
　　郑注亲相见致君命辞也
　　君贶寡君多矣又辱赐于使臣臣敢拜赐命
　　郑注贶赐也犹爱也敢拜赐命从使者拜君之赐命犹谦不必辞也
　　释曰客从使者来就燕而云拜赐命谦不敢必有燕事
　　记燕朝服于寝
　　郑注朝服者诸侯与其羣臣日视朝之服也谓冠端缁带素韠白屦也燕于路寝相亲昵也今辟雍十月行此燕礼冠而衣皮弁服与礼异也
　　释曰檀曰平公饮酒师旷李调侍鼓钟杜蒉自外来闻钟声曰安在曰在寝饮酒者燕也在寝燕于寝也侍者与君饮也下记云请旅侍臣鼓钟谓乐作奏肆夏履复底曰舄襌底曰屦朝服之履诸侯则白舄
　　其牲狗也【案今注疏本脱此四字】
　　郑注狗取择人也明非其人不与爲礼也【案今注疏本脱注文十四字】
　　亨于门外东方
　　郑注亨于门外臣所掌也
　　若与四方之宾燕则公迎之于大门内揖让升
　　郑注四方之宾谓来聘者也自戒至于拜至皆如公食亦告具而后公即席小臣请执幂请羞者乃迎宾也
　　宾爲茍敬席于阼阶之西北面有脀不哜肺不啐酒其介爲宾
　　郑注茍且也假也主国君飨时亲进醴于宾今燕又宜献焉人臣不敢防烦尊者至此升堂而辞让欲以臣礼燕爲恭敬也于是席之如献诸公之位言茍敬者宾实主国所宜敬也脀折爼也不哜啐似若尊者然也介门西北面西上公降迎上介以爲宾揖让升如初礼主人献宾献公既献茍敬乃媵觚羣臣即位如燕也
　　释曰飨食在庿燕在寝飨重而燕轻飨既亲献也故燕以介爲宾而席宾于诸公之坐以介爲宾而后公可以无亲献也茍敬之席在公之左春秋宋公与鲁叔孙昭子宴饮酒乐宋公使昭子右坐右坐者居公之右改礼坐也不哜啐如卿之礼茍者聊且粗畧之意茍敬犹曰杀敬也
　　无膳尊无膳爵
　　郑注降尊以就卑也
　　释曰不自尊别于外臣
　　与卿燕则大夫爲宾与大夫燕亦大夫爲宾
　　郑注不以所与燕者爲宾者燕爲序欢心宾主敬也公父文伯饮南宫敬叔酒以路堵父爲客此之谓也君恒以大夫爲宾者【案恒今注疏本讹作但】大夫卑虽尊之犹逺于君今文无则下无燕
　　释曰与四方之宾燕则其介爲宾亦事之宜
　　羞膳者与执幂者皆士也
　　郑注尊君也膳宰卑于士
　　羞卿者小膳宰也
　　郑注膳宰之佐也
　　若以乐纳宾则宾及庭奏肆夏宾拜酒主人荅拜而乐阕公拜受爵而奏肆夏公卒爵主人升受爵以下而乐阕
　　郑注肆夏乐章也今亡以钟鑮播之鼓磬应之所谓金奏也记曰入门而县兴示易以敬也卿大夫有王事之劳则奏此乐焉
　　释曰乐阕乐止也郊特牲曰大夫之奏肆夏由赵文子始也
　　升歌鹿鸣下管新宫笙入三成
　　郑注新宫小雅逸篇也管之入三成谓三终也释曰宋公享叔孙昭子赋新宫与此所笙奏或谓即斯干之诗
</div>
    <div class="pagination">
<a href="仪礼集释_page24.html">上一页</a><span>...</span><a href="仪礼集释_page20.html">20</a><a href="仪礼集释_page21.html">21</a><a href="仪礼集释_page22.html">22</a><a href="仪礼集释_page23.html">23</a><a href="仪礼集释_page24.html">24</a><span class="current-page">25</span><a href="仪礼集释_page26.html">26</a><a href="仪礼集释_page27.html">27</a><a href="仪礼集释_page28.html">28</a><a href="仪礼集释_page29.html">29</a><a href="仪礼集释_page30.html">30</a><span>...</span><a href="仪礼集释_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
