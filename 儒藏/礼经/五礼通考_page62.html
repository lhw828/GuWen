<!DOCTYPE html>
<html>
<head>
    <meta charset="UTF-8">
    <title>五礼通考 - 第 62 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 62 页/共 431 页</h1>
    <div class="content">　　文献通考天寳三载术士苏加庆上言请于城东置九宫神坛每岁四孟月祭尊为九宫贵神十月十六日勅无文咸秩有功必祀汉则八神是祷晋则六宗置坛皆议叶当时礼髙羣望惟九宫贵神实司水旱功佐上帝徳庇下民冀嘉谷岁登灾害不作至于祀典歴代犹阙岂有享于幽赞之功而无昭报之礼宜令所司即择处以来月甲子日立坛仍议其牲牢礼秩毎至四时初节令中书门下往摄祭者着以成式垂之不刋其年十二月二十四日亲祀九宫贵神于东郊
　　册府元龟天寳三载十二月癸巳制曰唯神之主必恭禋祀率先之训义在躬亲朕钦若昊穹子育黎庶通明灵之徳以洽和平之理是修阙典咸秩无文如在之诚久陈于郊庙懐柔之至亦徧于山川况九宫所主百神之贵上分天极下统坤维隂骘生灵功深亭育故式昭新典肇建明祠将以为人载祈孚祐宜叶元辰之吉用申大祭之礼可以今月立春朕亲祀九宫坛仍令中书门下与礼官等即详定仪注奏闻癸丑亲祠九宫贵神于东郊
　　唐孙逖亲祭九宫坛大赦文制曰励精为理三纪于兹上荷宗庙延祥克开厥后下赖股肱叶徳以致雍熙而麟鳯龙近游郊薮蛮夷戎狄逺输琛賮乗时年之休运恢皇王之逺图是以圜丘方泽之仪升中告类之礼靡典不举靡神不懐恭惟九宫明祀尚阙载深兢惕用建灵坛爰以元辰亲执奠献叶青阳发生之庆祈黔庶吉祐之福
　　蕙田案开元礼颁行未几天寳改元即为非礼作俑异哉
　　唐书肃宗本纪乾元二年正月丁丑祀九宫贵神三年复祀九宫贵神
　　旧唐书礼仪志乾元三年正月又亲祀之初九宫神位四时改位呼为飞位乾元之后不易位　太和二年八月监察御史舒元舆奏七月十八日祀九宫贵神臣次合监祭职当监察礼物伏见祝版九片臣伏读既竟窃见陛下亲署御名及称臣于九宫之神臣伏以天子之尊除祭天地宗庙之外无合称臣者王者父天母地兄日姊月比以九宫为目是宜分方而守其位臣又观其名号乃太乙天乙招摇轩辕咸池青龙太隂天符摄提也此九神于天地犹子男也于日月犹侯伯也陛下尊为天子岂可反臣于天之子男耶臣窃以为过纵隂阳者流言其合祀则陛下当合称皇帝遣某官致祭于九宫之神不宜称臣与名臣实愚瞽不知其可伏縁行事在明日鸡初鸣时成命己行臣不敢滞伏乞圣慈异日降明诏礼官详议冀明万乗之尊无所亏降悠久误典因此可正诏都省议皆如元舆议乃降为中祠祝版称皇帝不署文献通考三年以祀九宫坛旧是大祠太常博士崔龟从议曰九宫贵神经典不载天寳中术士奏请遂立祠坛事出一时礼同郊祀臣详其图法皆是星名纵司水旱兵荒品秩不过列宿今者五星悉是从祀日月犹在中祀岂容九宫独越常礼备列王事诫誓百官尊卑乖仪莫甚于此若以常在祀典不可废除臣请降为中祀从之
　　旧唐书礼仪志武宗防昌元年十二月中书门下奏凖天寳三载十月六日勅九宫贵神实司水旱功佐上帝徳庇下人冀嘉谷岁登灾害不作毎至四时初节令中书门下往摄祭者凖礼九宫次昊天上帝坛在太清宫太庙上用牲牢璧币类于天地天寳三载十二月宗亲祠乾元二年正月肃宗亲祠伏自累年以来水旱愆恐是有司祷请诚敬稍亏今属孟春合修祀典望至明年正月祭日差宰臣一人祷请向后四时祭并请差仆射少师少保尚书太常卿等官所冀稍重其事以申严敬臣等十一月二十五日己于延英面奏伏奉圣防合检仪注进来者今欲祭时伏望令有司崇饰旧坛务于严洁勅防依奏旧唐书武宗本纪防昌二年春正月中书奏百官议九宫坛本大祠请降为中祠宰相崔珙陈夷行奏定左右仆射上事仪注
　　礼仪志二年正月四日太常礼院奏凖监察御史闗牒今月十三日祀九宫贵神已勅宰相崔珙摄太尉行事合受誓诫及有司徒司空否伏以前件祭本称大祠凖太和三年七月二十四日勅降为中祠昨据勅文秪称崇饰旧坛务于严洁不令别进仪注更有改移伏恐不合却用大祀礼料伏裁防中书门下奏曰臣凖天寳三载十月六日勅九宫贵神实司水旱臣等伏覩既经两朝亲祀必是祈请有徴况自太和己来水旱愆陛下常忧稼穑每念烝黎臣等合副圣心以修坠典伏见太和三年礼官状云纵司水旱兵荒品秩不过列宿今者五星悉是从祀日月犹在中祀窃详其意以星辰不合比于天官曽不知统而言之则为天地在于辰象自有尊卑谨案后魏王钧志北辰第二星盛而常明者元星路寝太帝常居始由道奥而为变通之迹又天皇大帝其精曜魄寳葢万神之秘图河海之命纪皆禀焉据元説即昊天上帝也天乙掌八气九精之政令以佐天极徴明而有常则隂阳序大运兴太乙掌十有六神之法度以辅人极徴明而得中则神人和而王道升平又北斗有权衡二星天乙太乙参居其间所以财成天地辅相神道也若一槩以列宿论之实为浅近案汉书曰天神贵者太乙佐曰五帝古者天子以春秋祭太乙列于祀典其来久矣今五帝犹为大祀则太乙无宜降祀稍重其祀固为得所刘向有言曰祖宗所立神祗旧典诚未易动又曰古今异制经无明文至尊至重难以疑説正也其意不欲非祖宗旧典以刘向之博通尚难于改作况臣等学不究于天人识尤懵于祀典欲为参酌恐未得中伏望更令太常卿与学官同详定庶获明据从之检校左仆射太常卿王起广文博士卢就等献议曰伏以九宫贵神位列星座往因致福诏立祠坛降至尊以称臣就东郊以亲拜在祀典虽云过礼庇羣生岂患无文恩福黔黎特申严奉诚圣人屈已以安天下之心也厥后祝史不明精诚亦怠礼官建议降处中祀今圣徳忧勤期臻夀域兵荒水旱寤寐轸懐爰命台臣缉兴坠典伏惟九宫所称之神即太乙摄提轩辕招摇天符青龙咸池太隂天乙者也谨案黄帝九宫经及萧嵩五行大义一宫其神太乙其星天蓬其卦坎其行水其方白二宫其神摄提其星天内其卦坤其行土其方黒三宫其神轩辕其星天冲其卦震其行木其方碧四宫其神招摇其星天辅其卦防其行木其方緑五宫其神天符其星天禽其卦离其行土其方黄六宫其神青龙其星天心其卦干其行金其方白七宫其神咸池其星天柱其卦兑其行金其方赤八宫其神太隂其星天任其卦艮其行土其方白九宫其神天乙其星天英其卦离其行火其方紫观其统八卦运五行土飞于中数转于极虽敬事迎厘不闻经见而范围亭育有助昌时以此两朝亲祀而臻百祥也然以万物之精上为列星星之运行必繋于物贵而居者则必统八气万神干权化于混茫赋品彚于隂骘与天地日月诚相参也岂得繄赖于敷祐而屈降于等夷又据太尉摄祀九宫贵神旧仪前七日受誓诫于尚书省散斋四日致斋三日牲用犊祝版御署称嗣天子臣圭币乐成比类中祀则无等级今据江都集礼又开元礼蜡祭之日大明夜明二座及朝日夕月皇帝致祝皆率称臣若以为非泰坛配祀之时得主日报天之仪卑縁厌屈尊用徳伸不以箸在中祠取类常祀此则中祠用大祠之义也又据太社大稷开元之制列在中祠天寳三载二月十四日勅改为大祠自后因循复用前礼长庆三年正月礼官献议始凖前勅称为大祠唯御署祝文称天子谨遣某官某昭告文义以为殖物粒人则宜増秩致祝称祷有异方丘不以伸为大祠遂屈尊称此又大祠用中祠之礼也参之日月既如彼考之社稷又如此所谓功钜者因之以殊礼位称者不敢易其文是前圣后儒陟降之明徴也今九宫贵神既司水旱降福禳灾人将赖之追举旧章诚为得礼然以立祠非古宅位有方分职既异其司存致祝必参乎等列求之折衷宜有变通稍重之仪有以为比伏请自今已后却用大祠之礼誓官备物无有降差唯御署祝文以社稷为本伏縁已称臣于天帝无二尊故也勅防依之付所司蕙田案九宫贵神出于术士荒唐之言宗惑之崇祀类于天地在太庙之上可谓过矣文宗从崔龟从之议降为中祀稍得其平然不迳除之者以其名托星辰有其举之莫敢废也武宗崇信道家言时相逢其意遂复升大祀此与汉匡衡奏罢雍旧祠二百三所于祀典大有廓清之力乃未久而复二事颇相类夫邪説之不胜正论常也然自大道不明人心易惑彼邪説者虽一时为正论之所屈而旋息旋作鲜有久而不变者是以定礼制匡流俗不可不先正其本也
　　宋史礼志太乙九宫神位在国门之东郊坛之制四陛外西南又为一陛曰坤道俾行事者升降由之其九宫神坛再成第一成东西南北各百八尺各相去一丈六尺初用中祀咸平中改为大祀坛増两壝玉用两圭有邸借用稿秸加褥如币色其御书祝礼如社稷寻以封禅别建九宫坛泰山下行宫之东坛二成成一尺面各长五丈二尺四陛及坤道各广五丈上九小坛相去各八尺四隅各留五尺坛下两壝依大祠礼及祀汾隂亦遣使祀焉自后亲郊恭谢皆遣官于本坛别祭
　　文献通考宋制二仲祀九宫贵神为大祀咸平四年驾部员外郎直秘阁杜镐上言案封禅书天神贵者太乙太乙之佐曰五帝今礼以五帝为大祠太乙为中祠况九宫所主风雨霜雹疾疫之事唐朝肃二宗并甞亲祀防昌中陞次昊天上帝欲望复为大祀从之
　　宋史乐志景徳祀九宫贵神三首
　　降神高安　倬彼垂象照临下土躔次运行功徳周普九宫既位唯徳是辅神之至止皇皇斯覩奠玉币酌献嘉安　灵禋既肃明神既秩在国之东协日之吉升歌有仪六变中律懐和万灵降兹隂骘
　　送神高安　祗荐有常唯神无方回飚整驭垂休降祥
　　文献通考大中祥符元年东封泰山于行宫东筑坛二成俱高三尺上成纵广各五丈下成五丈二尺上为小坛余如京城祀坛牲用太牢以祀九宫
　　宋史礼志景祐二年学士章得象等定司天监生于渊役人单训所请祀九宫太一依逐年飞移位次之法案郄良遇九宫法有飞碁立成图毎岁一移推九州所主灾福事又唐术士苏加庆始置九宫神坛一成高三尺四陛上太一西南曰摄提正西曰咸池西北曰青龙五数为中戴九履一左三右七二四为上六八为下符于遁甲此则九宫定位设祭以四孟随岁改位行棋谓之飞位自乾元以后止依本位祭之遂不飞易仍减冬夏二祭国朝因之今于渊等所请合天寳初祭之礼又合良遇飞棋之图然其法本术家时祭之文经理不载议者或谓不必飞宫若日月星辰躔次周流而祭有常所此则定位之祀所当从也若其推数于回后神于恍惚因方弭沴随气考神则飞位之文固可遵用请依唐礼遇祭九宫之时遣司天监一员诣祠所随毎年贵神飞棋之方旋定祭位仍自天圣己巳入歴太一在一宫岁进一位飞棋廵行周而复始诏可
　　文献通考九宫庆歴仪每座笾豆十二簠簋俎二皇祐増定坛如郊祀録三成成三尺四阶上依位寘小坛九皆高尺五寸纵广八尺西南为坤阶　治平初枢宻副使胡宿言九宫司水旱国家列于常祀至和中光禄小吏慢于祭而震死二人威灵所传耳目未逺今春夏垂尽而时雨尚愆有恻上仁徧走羣望宜特遣近臣并祠九宫礼院以为旧制毎岁雩祀外水旱稍久皆遣官告天地宗庙社稷及诸寺观宫庙贵神亦宜准此从之
　　宋史礼志元丰中太常博士何洵直言熙宁祀仪九宫贵神祝文称嗣天子臣某以礼秩论之当与社稷为比请依祀仪为大祀其祝版即依防昌故事及开寳通礼书御名不称臣又近制诸祠祭牲数正配以全体觧割各用一牢贵神九位悉是正座异坛别祝尊为大祀而共用二少牢于腥熟之俎骨体不备谓宜毎位一牢凡九少牢诏下太常修入祀仪　元祐七年监察御史安鼎言案汉武始祠太乙一位唐天寳初兼祀八宫谓之九宫贵神汉祀太乙日用一犊凡七日而止唐祀类于天地今春秋祀九宫太乙用羊豕其四立祭太乙宫十神皆无牲以素馔加酒焉载详星经太乙一星在紫宫门右天一之南号曰天之贵神其佐曰五帝飞行诸方蹑三能以上下以天极星其一明者为常居主使十六神知风雨水旱兵革饥馑疾疫灾害之事唐书曰九宫贵神实司水旱太乙掌十六神之法度以辅人极国朝防典亦云天之尊神及十精十六度并主风雨由是观之十神太乙九宫太乙与汉所祀太乙共是一神今十神皆用素馔而九宫并荐羊豕似非礼意诏礼官详定十神九宫太乙各有所主即非一神故自唐迄今皆用牲牢别无祠坛用素食礼遂依旧制
　　乐志元祐祀九宫贵神二首
　　降神景安【六变】　上天贵神九宫设位功徳及物乃秩明祀望拜紫坛赫然灵气奠玉荐币歆之无愧送神景安　天之贵神推移九宫厥位靡常降康则同来集于坛顾歆恪恭歌以送之颷静旋穹
　　礼志崇宁三年太常博士罗畸言九宫诸神位无礼神玉惟有燔玉窃谓宜用礼神玉少仿其币之色荐于神坐议礼局言先王制礼用圭璧以祀日月星辰所谓圭璧者圭其邸为璧以取杀于上帝也今九宫神皆星名而其玉用两圭有邸夫两圭有邸祀地之玉以祀星辰非周礼也乞改用圭璧以应古制五礼新仪仲春仲秋祀九宫贵神坛三成一成纵广十四丈再成纵广十二丈三成纵广十丈各高三尺其上依方位寘小坛九各高一尺五寸纵广八尺四陛又西南为一陛曰坤道两壝每壝二十五步礼志绍兴十一年太常亟朱辂言九宫贵神所主风雨霜雪雹疫所系甚重请举行祀典太常寺主簿林大鼐亦言十神太乙九宫太乙皆天之贵神国朝分为二并为大祀比一新太乙宫而九宫贵神尚寓屋而不坛乃诏临安府于国城之东建筑九宫坛壝其仪如祀上帝
　　高宗本纪绍兴十八年六月甲辰筑九宫贵神坛于东郊
　　乐志绍兴祀九宫贵神十首
　　降神景安圜钟为宫　紫阙幽宏唯神灵尊辅成泰元赞役乃坤曰雨曰緼豫调纷享荐陨光蒙祉如屯
　　黄钟为角　载阳衍徳农祥孔昭赉兹元嘏穰穰黍苗象舆眇防金奏逺姚无阏厥灵丹衷匪恌太蔟为徴　于赫九宫天神之贵煌煌彪列下土是莅幽赞髙穹隂骘万类肃若旧典有严祗事姑洗为羽　练时吉良聿崇明祀粢盛洁丰牲硕酒防肃唱和声来燕来止嘉承天休赉及含齿初献升坛正安　于昭毖祀周旋有容歴阶将事趋进鞠躬改步如初没阶弥恭左墄右平陟降雍雍
　　太乙位奠玉币嘉安　煌煌九宫照临下土隂骘庶类功施周普恪修祀典礼备乐举嘉玉量币馨非稷黍【摄提权星招摇天符青龙咸池太隂太乙位乐曲并同】
　　奉俎丰安　灵鉴匪逺诚心肃祗是烝是享俎实孔时礼行乐奏肸蠁是期云车风马神其燕娭太乙位酌献嘉安　惟天丕冒彪列九神财成元化隂骘下民有酒斯防登荐苾芬昭哉降鉴茀禄来臻
　　亚终献文安　均调大化隂骘下民骏功有赫诞举明禋嘉觞中贰执事惟寅清明鬯矣福禄攸臻送神景安　荐献有序降登无违礼乐备举昭格燕娭云车缥缈神曰还归报以景贶翊我昌期
　　王圻续通考金宣宗兴定元年七月以久旱祀九宫贵神于东郊
　　右九宫贵神






　　五礼通考卷三十五
<经部,礼类,通礼之属,五礼通考>
　　钦定四库全书
　　五礼通考卷三十六
　　刑部尚书秦蕙田撰
　　吉礼三十六
　　星辰【附】
　　楚辞九歌东皇太一
　　宋朱子注太一神名天之尊神祠在楚东以配东帝也故云东皇汉书云天神贵者太一太一佐曰五帝中宫天极星其一明者太一常居也淮南子曰太微者乃太一之庭紫宫者太一之居
　　蕙田案以太一为尊神其事始于汉武而屈子九歌乃在其前二百余年则流俗相传其来已久葢道家之説流布民间而后遂置为祀典也故録之以志其始
　　前汉书郊祀志置夀宫神君【孟康曰夀宫奉神之宫也】神君最贵者曰太一其佐曰太禁司命之属皆从之非可得见闻其言言与人音等时去时来来则风肃然居室帷中时昼言然常以夜天子袚然后入【孟康曰崇洁自除祓然后入】因巫为主人闗饮食所欲言行下【李竒曰神所欲言下之于巫】又置夀宫北宫张羽旗设供具以礼神君神君所言上使受书其名曰画法【孟康曰策画之法也】其所言世俗之所知也无絶殊者而天子心独喜其事秘世莫知也
　　文献通考马氏曰案太一莫知其何神天官书言中宫天极星其一明者太一常居则其为星也明矣祭法虽有幽禜之礼然叙其事于祭天地四时寒暑日月之后则亦非祀典之首也汉承秦制以祀五帝为郊天至武帝时采谬忌之説则以为五帝特太一之佐于是具太一祠坛在五帝之上帝亲郊拜则以祀天之礼事之矣然郊祀明堂巍然受祭天之礼何其崇极也至于因巫为主人闗饮食所欲言行下则又何其猥屑也武帝惑于方士求仙延年之説故所以事鬼神者其謟且凟至于
　　如此
　　蕙田案汉书天子郊拜太一如雍郊礼其尊在五畤上所谓泰畤也其立祀之意与唐宋所祀九宫太一干神太一不同此条夀宫神君有太禁司命之佐则非如郊祀所云矣特为编入以为后世惑方士崇淫祀之始
　　旧唐书肃宗本纪乾元元年夏六月己酉初置太一神坛于圜丘东命宰相王璵摄行祠事
　　蕙田案此于九宫贵神外别置太一神坛之始
　　宋史太宗本纪太平兴国八年五月丁夘诏作太一宫于都城南十一月己未太一宫成
　　石林燕语太平兴国中司天言太一或有五福大游小游四神天一地一真符君基臣基民基凡十神皆天之贵神而五福所临无兵疫凡行五宫四十五年一易今自甲申嵗入黄室巽宫当吴分野请即苏州建宫祠之已而复有言今京城东南苏村可应姑苏之名乃改筑于苏村京师建太一宫自此始
　　蕙田案甲申即太平兴国八年之明年改为雍熙元年
　　雍熙元年八月丁酉亲祀太一宫
　　真宗本纪大中祥符二年二月乙巳幸上清宫祈雨戊申遣使祠太一祠防
　　仁宗本纪天圣六年三月壬戌作西太一宫九月癸夘祠西太一宫十二月癸亥祠西太一宫
　　神宗本纪熙宁四年十一月丁亥作中太一宫
　　礼志熙寕四年司天中宫正周琮言太一经推算七年甲寅嵗太一阳九百六之数复元之初故经言太嵗有阳九之灾太一有百六之厄皆在入元之初终今阳九百六当癸丑甲寅嵗为灾厄之防然五福太一移入中都可以稍异为祥窃详五福太一自国朝雍熙元年甲申岁入东南防宫时修东太一宫天圣七年己巳嵗五福太一入西南坤位修西太一宫请稽详故事崇建祠宇迎之京师诏建中太一宫于集禧观十太一神并用通天冠绛纱袍
　　熙宁六年十一月癸丑中太一宫成乙夘亲祝太一宫
　　文献通考熙宁六年中太一宫成命王安石为奉安太一使吴充孙固为前导官主管卤簿奉安神像降徳音于天下
　　太常礼院言中太一宫冠服依东西太一而东西太一唯五福君基冠通天冠太游以下皆冠道冠案史记天神贵者太一太一佐者五帝又方士言十太一皆天之尊神请并用通天冠绛纱袍从之
　　礼部言五福十太一祝版青词称嗣天子臣某谨案古之祝词以天子至尊虽祗事天地宗庙示民严上葢未有称臣者故礼曰践阼临祭祀内事曰孝王某外事曰嗣王某内谓宗庙外谓郊社大戴礼载祀天祝文称予一人某汉承古礼称天子以事天其赞享辞又曰皇帝魏明帝始诏天地明堂五郊可称天子臣某东晋贺循制策祝文称皇帝臣某沿袭至今葢用魏晋之制本朝仪注祀仪于上帝五帝日月并称臣检防九宫贵神祝版进书已不称臣五福十太一当依熙宁六年以前故事其被遣之官自宜称臣如此则不失轻重之体从之
　　宋史礼志元丰诏改定大祀太一东以春西以秋中以冬夏
　　文献通考政和三年议礼局上五礼新仪立春祀东太一宫立夏季夏土旺日祀中太一宫立秋日祀西太一宫立冬日祀中太一宫　中太一宫真室殿五福太一在中君棋太一在东大游太一在西俱南向延休殿四神太一承厘殿臣棋太一在东西向北上凝祐殿直符太一臻福殿民棋太一在西东向北上歴庆殿小游太一在中天一太一在东地一太一在西灵贶殿太嵗在中太隂在西俱南向三皇五方帝日月五星二十八宿十日十二辰天地水三官五行九宫八卦五岳四海四渎十二山神等并为从祀东西太一宫凖此东太一宫大殿五福太一在东君棋太一在西俱南向大游太一殿在大殿之北南向臣棋太一殿在西北向小游太一直符太一四神太一殿在大殿之东西向北上天一太一民棋太一地一太一殿在大殿之西东向北上西太一宫黄庭殿五福太一在中君棋太一在东大游太一在西均福殿小游太一在中俱南向延贶殿天一太一在中四神太一在南臣棋太一在北俱西向资祐殿地一太一在中民棋太一在南直符太一在北俱东向
　　绍兴十八年诏择地建太一宫先是命礼官考典故十月癸夘上之曰太平兴国初司天楚芝兰建言太一有十曰五福君基大游小游天一臣基直符民基四神地一天之尊神也五福所在无兵疫人民丰乐自雍熙元年入防宫吴分苏州请建宫都城东南苏村以应苏台之名乃建东太一宫八年宫成合千一百区凡十殿四廊图三皇五帝九曜七元天地水三官南斗三台二十八宿天曹四司十精太一五岳储副佐命十二山神八卦六丁五行四渎本命等神及四直灵官三十六神将象五百二十四躯天圣六年司歴者言太一入蜀之坤宫又建西宫于八角镇前后东西凡四殿又建斋殿塑像自内出始铸印给之熙宁四年十月司天言甲寅五福当入中都又建中宫于集禧观政和间改龙徳宫为北太一宫今四立日皆望祀太一于惠照设位宜择地建宫诏两浙漕臣营之癸丑诏制像于新宫十一月甲戌礼官谓太一冠服不载于传记略记东西宫像服通冠仙衣侍臣二人服道衣童子二人青衣执红丝拂中太一宫道流朱忠焕亦谓十神太一皆服通天冠绛服执圭从臣梁冠绛服执笏童子执红丝拂请如其饰及名诸殿十八年正月癸未又请上书其榜太一殿曰灵休殿门曰崇真挟殿曰琼章寳室三清殿曰金阙寥阳火徳殿曰明离本命殿曰介福斋殿曰齐明三月宫成凡百七十有四区十太一位于殿上南面西上从祀东庑九十有八西庑九十有七皆北上乙亥设宫牓丙子奉安神像用细仗二百人钧容乐亲从威仪道士皆百人宰臣为奉安使上亲谒太一宫前期有司张帟于斋殿设褥位于灵休殿介福殿上之东西向及香案之前设羣臣次宫之内外质明帝服履袍自崇政殿乘辇出宫北门至斋殿降辇羣臣先入班于灵休殿下皆北面帝自斋殿后步至宫之东庑入便门升殿东侧阶至褥位西面立再拜羣臣皆再拜凡帝拜羣臣皆拜帝进五福太一前三上香再拜次至君基大游小游天一地一四神臣基民基直符前皆如五福之仪还褥位再拜羣臣自西庑班于介福殿下帝降由东庑升介福殿东侧阶至褥位西向立再拜进建生星斗君前三上香再拜次至本命元辰真君前亦如之帝还褥位若命宰臣炷香则宰臣升自西阶以次上香毕降阶帅羣臣再拜帝再拜还斋殿羣臣皆退帝还宫
　　太常寺簿林大鼐言十神太一皆天之贵神国朝分而为二并为大祀比新太一宫而九宫贵神尚寓屋而不坛与小祀杂乃诏临安府于国城之东择爽垲地建九宫贵神坛壝其仪如祀上帝以太一摄提权星招摇天符青龙咸池太隂天一为序牲以少牢笾豆十有二玉以圭璧太一币以黒摄提招摇天符以黄权星以青青龙以紫咸池以白太隂以红天一以赤
　　王圻续通考宋理宗淳祐十二年诏建西太一宫于延祥观左以十月三日亲行欵谒恭谢之礼
　　时牟子才上奏曰自汉武帝始祠太一其后或随太一所在筑室迎祠大率皆因方士杂引道经星歴之学而为之比者国家以五福太一临蜀分乃建西太一于西河之濵以为禬禳之地虽厥有故事然是役也土木钜丽一时囊封匦奏已交言其非而或者又窃议陛下他日必因欵谒而为湖山游幸之举今宗祀礼成亲行恭谢陛下葢将敬休神天禔福庶民夫岂以观游为意然道途之言皆谓有司饬桥梁除道路办供给过为劳扰又传是日欲张水嬉陈乐伎万一果出于此岂不实或者游幸之説而有失陛下敬天爱民之初意乎伏惟陛下察臣愚衷深入宸虑自以其意特召大臣详议其事明诏有司亟止此行庶几举动合宜青史书之可为万世法而疑虑消宗庙社稷幸甚　又曰臣比者西太一指挥初下之时尝宻告陛下乞自以圣意明诏有司亟止此行葢区区忠爱之志欲救正于未然力量浅薄未能感动继闻诸臣陆续亦有奏疏是公议不谋而同非臣一人之私言也二十四日伏睹内批陛下非不儆悟此意而欵谒之行终未即止是犹以臣等之言为未然也臣又案汉史武帝元鼎五年立泰畤于甘泉亲祠太一武帝即位几三十年而有此举措葢其学不足以明理情不足以制欲无足怪者陛下讲学于今三十年余此乃圣徳成就之日所当同符尧舜而乃欲效武帝亲祀太一之举臣实惜之始武帝既祠太一遂下诏称以为望见太一若景光十有二廼心侈然其后益封泰山祠后土幸建章巡海上作甘泉通天蜚亷殆无虚嵗葢其侈心一萌不能自止可不惧哉且祠太一所以致福而臣以汉史考之其初祠太一之年日有食之自是旱蝗河决蛇鬭无嵗无有而南越之叛匈奴之寇亦在是年至于东方盗起巫蛊祸作干戈相寻所谓祸者乃如此武帝晚年始悟下诏以为平生所为狂悖呜呼亦已晚矣武帝自谓其所为狂悖试观其所为岂不真狂悖可笑而奈何欲效之乎望陛下痛察臣衷改降指挥特寝前命以弭人言
　　元史世祖本纪至元十八年十一月乙亥召法师刘道真问祠太一法
　　成宗本纪大徳元年春正月辛夘建五福太一神坛王圻续通考五福太一坛时以道流主之
　　元史文宗本纪至顺元年九月乙未以立冬祀五福十神太一真君
　　至顺二年正月甲辰勅每嵗四祭五福太一星二月庚午建五福太一宫于京城干隅
　　王圻续通考干隅西北方也张美和曰五福太一之贵神以二百二十五年行五宫自干而艮艮而巽巽而坤坤而中宫又至干每宫住四十五年所至之宫泽福是年在干宫
　　二十年三月祀太一　二十一年复祀太一
　　元史泰定帝纪二年二月戊申命道士祭五福太一神
　　蕙田案太一之名始见于楚辞不过习俗师巫附防天神之一而非以为极尊无上之号也至史记封禅书汉武帝用方士言専祠太一而以五帝配祀则直以昊天上帝当之逮匡衡奏罢泰畤然后太一之説始息是当其未罢以前泰畤固若即汉之圜丘也东汉至隋皆未有言太一者唐明皇既信术士祀九宫而九宫之神一曰太一是太一特九宫之一耳至肃宗又于九宫之外别置太一坛烦凟不经日甚一日宋太宗真宗复行之仁宗立西太一神宗立中太一加五福之名増十神之位徽宗又有北太一踵事繁文荒诞已极元代犹沿其谬至明而始廓清焉夫以太一为独尊亦仅尊于彼八宫之神耳至増之为十太一则是九宫皆可称太一而又余其一以此拟诸汉武之太一其为大小尊卑葢截然其不侔矣今取唐宋元祭太一事另为一类附诸九宫贵神之后以为后世鉴
　　右太一
　　图书集成宋王安石景灵宫修葢神御殿上梁祭告太嵗已下诸神祝文伏以钦奉僊游肇营寳构举修梁而揆日具蠲肴以宁神祓此后艰仰繄天祐案太嵗之祀汉唐宋以来不载祀典而安石有祭太嵗诸神文岂宋时已有其祀耶
　　元史成宗本纪至元三十一年夏四月即皇帝位五月壬子祭太阳太嵗火土等星于司天台
　　王圻续通考元每有大兴作祭太嵗月将日值于太史院
　　余冬序録国初肇祀太嵗礼臣上言太嵗之神自唐宋以来祀典不载惟元有大兴作祭于太史院亦无常祭国朝始有定祀是以坛之制于古无稽案説文太嵗木星也一嵗行一次应十二辰而一周天其为天神明矣亦宜设坛露祭但坛制无考应照社稷坛筑造髙广尺寸差为减杀庶于礼适宜诏可
　　蕙田案此以木星为太嵗
　　明史礼志古无太嵗月将坛宇之制明始重其祭太祖既以太嵗诸神从祀圜丘又合祭羣祀坛已而命礼官议専祀坛壝礼臣言太嵗者十二辰之神案説文嵗字从歩从戌木星一嵗行一次歴十二辰而周天若歩然也隂阳家説又有十二月将十日十二时所值之神若天一天罡太一功曹太冲之类虽不经见歴代因之元毎有大兴作祭太嵗月将日直时直于太史院宜以太嵗风云雷雨诸天神合为一坛诸地祗为一坛春秋専祀乃定惊蛰秋分日祀太嵗诸神于城南三年复以诸神隂阳一气流行无间乃合二坛为一而増四季月将又改祭期与地祗俱用惊热秋分后三日
　　蕙田案此以十二辰之神为太嵗仍主木星
　　王圻续通考国初令祀太嵗及四季月将风云雷雨岳镇海渎山川城隍旗纛诸神尝建山川坛于天地坛之西正殿七坛曰太嵗曰风云雷雨曰五岳曰四镇曰四海曰四渎曰钟山两庑从祀六坛左京畿山川夏冬季月将右都城隍春秋季月将西南有先农坛东有旗纛庙南有借田至是始议为一坛春秋専祭先是上亲祀之至是始遣官祭乃春用惊蛰后秋用秋分后三日是日上皮弁御奉天殿降香中严陞御殿献官复命解严还宫
　　余冬序録国初肇祀太嵗礼官杂议因及隂阳家説十二时所直之神太祖乃定祭太嵗于山川坛之正殿而以春夏秋冬四月将分祀两庑或谓月将非经见者案礼祭法埋少牢于泰昭祭时也相近于坎坛祭寒暑也太嵗实统四时而月将四时之寒暑行焉今祭太嵗月将则四时与寒暑之神也载诸祀典孰谓非经见耶
　　蕙田案此以太嵗月将即四时寒暑之神
　　春明梦余録洪武七年令春秋上旬择日祭太嵗未几以诸神从祀南郊遂省春祭
　　明防典嘉靖八年令以每嵗孟春及嵗暮特祀太嵗月将之神与享太庙同日又太嵗月将嘉靖八年定前期十日太常寺请命大臣一员行事一前三日太常寺奏祭祀如常仪一陈设太嵗神位犊一羊一豕一登一铏一簠簋各二笾豆各十爵三酒盏三十尊三帛一筐一两庑月将共四坛每坛犊一羊一豕一登一铏一簠簋各二笾豆各十爵三酒盏三十尊三帛三筐一一正祭典仪唱乐舞生就位执事官各司其事赞引赞就位典仪唱迎神奏乐乐止赞两拜典仪唱奠帛行初献礼奏乐执事官捧帛爵诣各神位前奠讫乐暂止赞引赞跪典仪唱读祝读讫乐复作赞俛伏兴平身乐止典仪唱行亚献礼奏乐仪同初献惟不献帛读祝乐止典仪唱终献礼奏乐仪同亚献乐止掌祭官西向立唱赐福胙执事官捧福酒跪进于遣官右赞跪搢笏赞饮福酒讫执事官捧福胙跪进于遣官右赞受胙讫赞出笏赞俯伏兴平身赞两拜典仪唱彻馔奏乐乐止典仪唱送神奏乐赞两拜乐止典仪唱读祝官捧祝掌祭官捧帛馔各诣燎位奏乐捧祝帛馔官过遣官前讫赞礼毕
　　明史乐志嘉靖八年祀太嵗月将乐章
　　迎神　吉日良辰祀典式陈辅国佑民太嵗尊神四时月将功曹司辰濯濯厥灵昭鉴我心以以迎来格来歆
　　奠帛以后俱同神祗
　　礼志嘉靖十年命礼部考太嵗坛制礼官言太嵗之神唐宋祀典不载元虽有祭亦无常典坛宇之制于古无稽太嵗天神宜设坛露祭凖社稷坛制而差小从之遂建太岁坛于正阳门外之西与天坛对中太嵗殿东庑春秋月将二坛西庑夏冬月将二坛帝亲祭于拜殿中每嵗孟春享庙嵗暮祫祭之日遣官致祭
　　春明梦余録嘉靖十年即山川坛为天神地祗二坛以仲秋中旬致祭别建太嵗坛専祀太嵗东庑为春秋月将西庑为冬夏月将各二坛前为拜殿宰牲亭南为川井即山川坛旧井有龙蛰其中坛西南有先农坛东旗纛庙坛南耤田在焉又太嵗坛在山川坛内中为太嵗坛东西两庑南为拜殿殿之东南砌燎炉殿之西为神库神厨宰牲亭亭南为川井外四天门东门外为斋宫銮驾库外为东文门
　　明防典隆庆元年议罢神祗坛惟太嵗月将特祭于山川坛如故　礼部防议太嵗仍于嵗暮孟春遣官専祭正月遣太常寺官祭太嵗月将之神
　　蕙田案太嵗之祭始自元明于礼固无可考然就其所谓岁神或以为木星或以为十二辰葢既云木星岁行一次十二岁一周天乃五纬之一而非别有一神若以所行之次毎岁一易者当之是即十二辰也天无星处皆谓之辰而此十二次之辰则皆取附近之星以识别之是已在二十八宿之中而又非别有一神也惟以为与月将即四时寒暑之神庶几近之岁星所次凡十有二以子丑寅夘等十二辰纪之而斗柄所指谓之月建者亦十有二于是有月将之説逐日之神亦十有二于是又有日值之説葢皆出于释道隂阳卜筮择日堪舆星命之流大抵皆自星辰之类而递推衍以及之者今撮其祀事以附星辰之末云
　　右太岁月将
　　风师雨师【附云神雷神】
　　蕙田案风雨云雷之属皆阴阳阖辟嘘吸之气也谓各有神司之者葢有一物必有一物之精气物愈大而其气之发变化者则谓之神郑司农注周礼云风师箕也雨师毕也皆以星宿目之顔师古注汉书则云风伯飞亷也雨师屏翳也志既言二十八宿又有风伯雨师则知非箕毕二説皆非也洪范所谓好风好雨者特以星禀隂阳五行之气而风气燥雨气润其气同者自足相感召故月行至箕毕恒有风雨之应如民之有嗜好然乃取以相况非谓二星即风雨之神也据易防为风坎为雨则风雨固属隂阳之气所为气感而神即凭之此所以有风师雨师之名周礼以实柴祀星辰又以槱燎祀风师雨师使二神即箕毕则星辰足以该之何故别言于下而其祀之之法又有实柴槱燎之异也此可知郑説之未的矣顔氏据汉志而知风师雨师非箕毕良是但从楚词而为之名字非由经典儒者所不敢道也
</div>
    <div class="pagination">
<a href="五礼通考_page61.html">上一页</a><span>...</span><a href="五礼通考_page57.html">57</a><a href="五礼通考_page58.html">58</a><a href="五礼通考_page59.html">59</a><a href="五礼通考_page60.html">60</a><a href="五礼通考_page61.html">61</a><span class="current-page">62</span><a href="五礼通考_page63.html">63</a><a href="五礼通考_page64.html">64</a><a href="五礼通考_page65.html">65</a><a href="五礼通考_page66.html">66</a><a href="五礼通考_page67.html">67</a><span>...</span><a href="五礼通考_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
