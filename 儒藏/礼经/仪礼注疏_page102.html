<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 102 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 102 页/共 117 页</h1>
    <div class="content">　　○释曰：言“用嗣尸”，则从虞以至祭，唯用一尸而已。云“虞尚质，未暇筮尸”者，以其哀未杀，故云尚质，未暇筮尸。若然，练祥则筮尸矣，故《丧服小记》云“练筮日筮尸”，大祥筮尸可知。是以郑上文注云：“饯尸，旦将始于皇祖。”是用一尸也。
　　曰：“孝子某，孝显相，夙兴夜处，小心畏忌，不惰其身，不宁。（称孝者，吉祭。）
　　[疏]注“称孝者吉祭”。
　　○释曰：对虞时称哀。案《檀弓》虞为丧祭，卒哭为吉祭。卒哭既为吉祭，在卒哭後，亦是吉祭，故郑以吉祭言之也。
　　用尹祭、（尹祭，脯也。大夫士祭无云脯者。今不言牲号而云尹祭，亦记者误矣。）
　　[疏]“用尹祭”。
　　○注“尹祭”至“误矣”。
　　○释曰：郑知尹祭是脯者，《下曲礼》云：“脯曰尹祭。”故知也。但《曲礼》所云是天子诸侯礼用脯号，案《特牲》、《少牢》无云用脯者，故云“大夫士祭无云脯”者。唯上饯尸有脯，此非饯尸，“今不言牲号而云尹祭，亦记者误也”，以其上文初虞云“敢用牲刚鬣”，今不言牲号而云尹祭，是记人误。云“亦”者，亦上香合也。
　　嘉荐、普淖、普荐、溲酒，（普荐，羹。不称牲，记其异者。今文溲为叟。）
　　[疏]注“普荐”至“为叟”。
　　○释曰：知普荐是羹者，案上文虞礼及特牲皆云“祝酌奠于南”，则在酒前而设，此亦普荐在酒上，故知也。但虞礼一，此云馈食，则与特牲同二，故云“普荐”也。云“不称牲，记其异”者，对与初虞之等称牲，但记其异，虽不说牲之号，有号可知也。若然，云记其异者，所以嘉荐、普淖、普荐、溲酒与前不异，记之，以其普荐与前异，将言设荐在普淖後，溲酒前，故并言其次耳。
　　尔皇祖某甫，以齐尔孙某甫。尚飨！”（欲其合，两告之。《曾子问》曰：“天子崩，国君薨，则祝取群庙之主而藏诸祖庙，礼也。卒哭成事，而後主各反其庙。”然则士之皇祖，於卒哭亦反其庙。无主，则反庙之礼未闻，以其币告之乎？）
　　[疏]“尔”至“尚飨”。
　　○注“欲其”至“之乎”。
　　○释曰：云“欲其合，两告之”者，欲使死者於皇祖，又使皇祖与死者合食，故须两告之。是以告死者曰“尔皇祖某甫”，谓皇祖曰“齐尔孙某甫”，二者俱飨，是其两告也。引《曾子问》者，案彼郑注：“象有凶事者聚也。”云“卒哭成事，而後主各反其庙”者，至须得祖之木主，以孙祭故也。天子诸侯有木主，可言聚与反庙之事，大夫无木主，聚而反之，故云“无主，则反庙之礼未闻”。云“以其币告之乎”者，《曾子问》云：“无迁主将行，以币帛为主命。”此大夫士，或用币以依神而告使聚之，无正文，故云“乎”以疑之。
　　期而小祥，（小祥，祭名。祥，吉也。《檀弓》曰：“归祥肉。”古文期皆作基。）
　　[疏]“期而小祥”。
　　○注“小祥”至“作基”。
　　○释曰：自以後，至十三月小祥，故云期而小祥。引《檀弓》者，彼谓颜回之丧，馈祥肉於孔子而言。彼云馈，今云归者，馈即归也，故变文言之。引之者，证小祥是祭，故有肉也。
　　曰：“荐此常事。”（祝辞之异者。言常者，期而祭，礼也。古文常为祥。）
　　[疏]“曰荐此常事”。
　　○注。祝辞之异者，谓小祥辞与虞之辞有异。异者，以虞之祭非常，一期天气变易，孝子思之而祭，是其常事，故祝辞异也。云“期而祭，礼也”者，《丧服小记》文。案彼云：“期而祭，礼也。期而除丧，道也，祭不为除丧也。”注云：“此谓练祭也。礼，正月存亲，亲亡至今而期，期则宜祭，期天道一变，哀恻之情益衰，衰则宜除，不相为也。”以是谓小祥祭，谓常事也。
　　又期而大祥，曰：“荐此祥事。”（又，复也。）
　　[疏]“又期”至“祥事”。
　　○注“又复也”。
　　○释曰：此谓二十五月大祥祭，故云复期也。变言“祥事”，亦是常事也。
　　中月而礻覃。（中犹也。礻覃，祭名也。与大祥一月。自丧至此，凡二十七月，礻覃之言，澹澹然平安意也。古文礻覃或为导。）
　　[疏]“中月而礻覃”。
　　○注“中犹”至“为导”。
　　○释曰：知与大祥一月，二十七月礻覃。徙月乐，二十八月复平常，正作乐也。云“礻覃之言，澹澹然平安意也”者，礻覃月得无所不佩，又於礻覃月将乡吉祭，又得乐悬，故云平安意也。但至後月，乃是即吉之正也。
　　是月也，吉祭，犹未配。（是月，是礻覃月也。当四时之祭月则祭，犹未以某妃配某氏，哀未忘也。《少牢馈食礼》：“祝祝曰：孝孙某，敢用柔毛、刚鬣、嘉荐、普淖，用荐岁事于皇祖伯某，以某妃配某氏，尚飨。”）
　　[疏]“是月”至“未配”。
　　○注“是月”至“尚飨”。
　　○释曰：谓是礻覃月，礻覃祭仍在寝，此月当四时吉祭之月，则于庙行四时之祭，於群庙而犹未得以某妃配，哀未忘，若丧中然也。言“犹”者，如祥祭以前，不以妃配也。案《礼记》云：“吉事先近日，丧事先远日。”则大祥之祭，仍从丧事，先用远日，下旬为之。故《檀弓》云：“孔子既祥，五日弹琴而不成声。十日而成笙歌。”注：“逾月且异旬也。”祥亦凶事，先远日。案此礻覃言澹然平安，得行四时之祭，则可从吉事先近日，用上旬为之。若然，二十七月上旬行礻覃祭於寝，当祭月即从四时祭於庙，亦用上旬为之。引《少牢礼》者，证礻覃月吉祭未配，後月吉如《少牢》，配可知也。
　　●卷四十四特牲馈食礼第十五
　　[疏]《特牲馈食礼》第十五。
　　○郑《目录》云：“特牲馈食之礼，谓诸侯之士祭祖祢，非天子之士，而於五礼属吉礼。”
　　○释曰：郑知非天子之士而云“诸侯之士”者，案《曲礼》云：“大夫以索牛，士以羊豕。”彼天子大夫、士，此《仪礼》特牲、少牢，故知是诸侯大夫、士也。且经直云“其皇祖某子”，不云“考”，郑云“祖祢”者，《祭法》云：“士二庙，官师一庙。”官师谓中下之士，祖祢共庙，亦兼祭祖，故经举祖兼有祢者，郑达经意祖祢俱言也。若祭无问一庙、二庙，皆先祭祖，後祭祢，是以文二年《左传》云：“文武不先不窟。”子不先父是也。若祭无问尊卑，庙数多少，皆同日而祭毕，以此及少牢，唯筮一日，明不别日祭也。
　　特牲馈食之礼。不诹日。（祭祀自孰始，曰馈食。馈食者，食道也。诹，谋也。士贱职亵，时至事暇，可以祭，则筮其日矣。不如《少牢》大夫先与有司於庙门诹丁已之日。今文诹皆为诅。）
　　[疏]“特牲馈食之礼不诹日”。
　　○注“祭祀”至“为诅”。
　　○释曰：自此至“事毕”，论士将筮日之事。云“祭祀自孰始，曰馈食。馈食者，食道也”者，案《檀弓》云：“饭用米贝，弗忍虚也。不用食道，用美焉尔。”郑注云：“食道亵米贝美。”若然，食道是生人饮食之道，孝子於亲，虽死事之若生，故用生人食道馈之也，此释经不言祭祀而言馈食之意耳。云祭祀自孰始者，欲见天子诸侯馈食已前，仍有灌鬯、朝践、馈献之事，但馈食见进黍稷。云馈孰见牲体，而言天子诸侯堂上朝践、馈献後，迎尸於堂，亦进黍稷牲体，其犬、豕、牛、羊亦孰之，同节也。云“士贱职亵，时至事暇，可以祭，则筮其日矣”者，此解经不诹日，谓不如大夫以上，预前十日与臣诹日而筮之，是以郑云“不如《少牢》大夫先与有司於庙门诹丁巳之日”也。凡士言“不”者，对大夫以上为之，此士言不诹日；《少牢》大夫诹日。《士丧礼》月半不殷奠则大夫已上殷奠。如此之类，皆是也。郑云时至事暇可以祭者，若祭时至，有事不得暇，则不可以私废公故也。若大夫已上尊，时至，唯有丧故不祭，自馀吉事皆不废祭，若有公事及病，使人摄祭。故《论语》孔子云：“吾不与祭，如不祭。”注云：“孔子或出或病，不自亲祭，使摄者为之，不致肃敬，於心与不祭同。”又《祭统》云：“是故君子之祭也，必身亲进之。”有故，则使人可也。虽使人也，君不失其义者，君明其义故也。是君大夫有病，故皆得使人摄祭。若诸侯有朝会之事，则不得使人摄。故《王制》云：“诸侯礻勺则不，则不尝，尝则不，则不礻勺。”郑注云：“虞夏之制，诸侯岁朝，废一时祭。”又《明堂位》云“是故夏礻勺、秋尝、冬”，郑注云：“不言春祠，鲁在东方，王东巡守以春，或阙之。”是诸侯朝会不得摄，以诸侯礼大故也。案桓八年《经》书：“正月已卯，。”《公羊传》云：“者何？冬祭也。春曰祠，夏曰礻勺，秋曰尝，冬曰。常事不书，此何以书？讥。何讥尔？讥亟也，亟则黩，黩则不敬。君子之祭也，敬而不黩，疏则怠，怠则忘。士不及兹四者，则冬不裘，夏不葛。”何休云：礼本下，为士制四者，士有公事，不得及兹四时祭者，则不敢美其衣服。若然，则士不暇不得祭，又不得使人摄。大夫已上有公事，乃有摄可知。
　　及筮日，主人冠端玄，即位于门外，西面。（冠端玄，玄冠、玄端。下言玄者，玄冠有不玄端者。门谓庙门。）
　　[疏]“及筮”至“西面”。
　　○注“冠端”至“庙门”。
　　○释曰：云“冠端玄，玄冠、玄端，下言玄者，玄冠有不玄端”者，不玄端则朝服，下记云“助祭者朝服”，不著玄端故也。若然，玄端一冠，冠两服也。对文则玄端有裳、玄裳、黄裳、杂裳，若朝服，缁布衣而素裳。但六入为玄，七入为缁，大判言之。缁衣亦名玄，是以散文言之，朝服亦名玄端。故《论语》云“端章甫”，郑云：“端，玄端也。诸侯日视朝之服。”以端是正幅，非直服称端，六冕亦有端称。故《礼记》魏文侯曰：“吾端冕而听古乐，则唯恐卧。”是冕服正幅亦名端也。云“门谓庙门”，知者，《士冠礼》云“筮於庙门”，为冠礼筮尚在庙门，此为祭庙，筮在庙门可知。若然，《士冠》言庙非祭，恐不在庙，故言庙。此不言庙者，为祭庙筮可知，不须言庙也。
　　子姓兄弟如主人之服，立于主人之南，西面北上。（所祭者之子孙，言子姓者，子之所生。小宗祭，而兄弟皆来与焉。宗子祭，则族人皆侍。）
　　[疏]“子姓”至“北上”。
　　○注“所祭”至“皆侍”。
　　○释曰：云“子姓者，子之所生”者，案郑注《丧大记》云：“姓之言生也。”云子之所生，则孙是也。云“小宗祭而兄弟皆来与焉”者，案《丧服小记》云：“继别为宗，继祢者为小宗。”郑注云：“小宗有四：或继高祖，或继曾祖，或继祖，或继祢。皆至五世则迁。”若然，继祢者，长者为小宗，亲弟等虽异宫，皆来祭；继祖者，从父昆弟皆来祭；继曾祖者，从祖昆弟皆来祭；继高祖者，族祖昆弟皆来祭。是皆据小宗而言也。云“宗子祭则族人皆侍”者，此郑据《书传》而言，案《书传康诰》云天子有事，诸侯皆侍，尊卑之义。注云：“事谓祭祀。”又云宗室有事，族人皆侍终日，大宗已侍於宾奠，然後燕私。注云：“谓卿大夫以下。宗室，大宗之家。”引《礼记》别子为祖，继别为大宗，继祢为小宗，宾寮友，助祭者。若然，大宗子祭，一族之内皆来助祭。引之者，证经子姓兄弟，若据小宗有服者，若据大宗兼有绝服者也。
　　有司群执事如兄弟服，东面北上。（士之属吏也。）
　　[疏]“有司”至“北上”。
　　○注“士之属吏也”。
　　○释曰：云“如兄弟服”者，如主人冠端玄。《左传》云“士有隶子弟”，谓此言为属吏而已。
　　席于门中，西，阈外。（为筮人设之也。古文作{执木}，阈作蹙。）
　　[疏]“席于”至“阈外”。
　　○注“为筮人设之也”。
　　○释曰：案《士冠礼》云：“筮与席，所卦者，具馔于西塾。”乃言“布席于门中，筮人执策，抽上卖，兼执之”，此不言具馔于西塾，而经但言席于门中，取筮于西塾，又不云抽上卖者，皆是互见省文之义。
　　筮人取筮于西塾，执之，东面受命于主人。（筮人，官名也。筮，问也。取其所用问神明者谓蓍也。）
　　[疏]注“筮人”至“蓍也”。
　　○释曰：案《周礼春官》有卜人、筮人，此士礼亦云筮人，故云“官名也”。云“筮，问也，取其所用问神明者谓蓍也”者，案《周礼天府职》云：“季冬，陈玉以贞来岁之美恶。”注云：“问事之正曰贞，凡卜筮实问於鬼神。”谓卜用龟，龟知生数，一二三四五之神。筮用蓍，蓍知成数，七八九六之神，则此郑云神明者也。若然，神既为生成之神，郑云谓蓍者，则蓍亦有神，《易系辞》有“蓍之德圆而神”，非直筮有成数之神，亦有蓍之神也。
　　宰自主人之左赞命，命曰：“孝孙某，筮来日某，诹此某事，其皇祖某子。尚飨！”（宰，群吏之长。自，由也。赞，佐也，达也。赞命由左者为神求变也。士祭曰岁事，此言某事，又不言妃者，容大祥之後，礻覃月之吉祭。皇，君也。言君祖者，尊之也。某子者，祖字也，伯子、仲子也。尚，庶几也。）
　　[疏]“宰自”至“尚飨”。
　　○注“宰群”至“庶几也”。
　　○释曰：云“宰，群吏之长”者，赞命之事，非长不为。又天子诸侯宰皆尊官，故知群吏之长也。云“赞命由左者，为神求变也”者，决《士冠礼》：“宰自右，少退赞命。”郑注云：“宰，有司主政教者。自，由也。赞，佐也。命，告也。佐主人告所以筮也。《少仪》曰：赞币自左，诏辞自右。”此祭祀，故宰自左，赞命为神求吉，故变於常礼也。云“士祭曰岁事，此言某事，又不言妃者，容大祥之後，礻覃月之吉祭”者，案下宿宾云“荐岁事”，据吉祭而言。又《少牢》吉祭云“以某妃配”，即与《士虞》记云：“中月而礻覃，是月也，吉祭，犹未配。”此与彼文同，故知是礻覃月吉祭也。云“言君祖者，尊之也”者，天子诸侯名曾祖为皇考，此士亦云皇祖，故云尊之也。云“某子者，祖字也，伯子、仲子”者，以其某在子上，为男子美称，故以某为伯仲叔季五十字。下篇云“皇祖伯某”，郑注云：“伯某，且字也。”不为五十字者，以某在伯下，故为且字解之，与此异也。
　　筮者许诺，还，即席，西面坐，卦者在左。卒筮，写卦。筮者执以示主人。（士之筮者坐，蓍短由便。卦者主画地识爻，爻备，以方写之。）
　　[疏]注“士之”至“写之”。
　　○释曰：云“士之筮者坐，蓍短由便”者，决下《少牢》云：史曰若，遂述命既，“乃释卖立筮”，郑注云：“卿大夫之蓍长五尺，立筮由便。”与士不同。知蓍有长短者，案《三正记》云“天子蓍长九尺，诸侯七尺，大夫五尺，士三尺”是也。云“卦者主画地识爻，爻备，以方写之”者，案《士冠礼》云：“筮人许诺，右还，即席坐，西面，卦者在左。卒筮书卦，执以示主人。”郑云：“卒，已也。书卦者，筮人以方写所得之卦。”彼云书卦，即云执以示主人，则筮者书写以示主人也。此经云“卒筮写卦”，乃云“筮者执以示主人”，则写卦者非筮人，故此郑云卦者主画地识爻，爻备，以方写之也。
　　主人受视，反之。（反，还。）
　　筮者还，东面，长占。卒，告于主人：“占曰吉。”（长占，以其属之长幼旅占之。）
　　[疏]注“长占”至“占之”。
　　○释曰：经直云“长占”，知非长者一人。而云“长幼旅占之”者，《士冠礼》云“筮人还，东面旅占”，明此亦是长幼旅占。经直云长者，见从长者为始也。
　　若不吉，则筮远日，如初仪。（远日，旬之外日。）
　　[疏]“若不”至“初仪”。
　　○注“远日旬之外日”。
　　○释曰：案《曲礼》云：“吉事先近日，丧事先远日。”此尊卑礼同也。又云：“旬之内曰近某日，旬之外曰远某日。”此尊卑有异。云旬之内曰近某日，据士礼吉事先近日，谓祭祀，假令孟月，先於孟月上旬内筮，筮不吉，乃用中旬之内更筮，中旬又不吉，更於下旬内筮，筮不吉，即止。大夫已上，假令孟月祭，於前月下旬筮来月之上旬，不吉，又於孟月之上旬筮中旬，中旬不吉，又於中旬筮下旬，下旬又不吉，即止，不祭。今云“远日，旬之外日”者，谓上旬不吉，更於上旬外筮中旬，为旬之外日。非谓如大夫已上，旬之外，谓旬前为旬外也。
　　宗人告事毕。
　　前期三日之朝，筮尸，如求日之仪。命筮曰：“孝孙某，诹此某事，其皇祖某子，筮某之某为尸。尚飨！”（三日者，容宿宾视濯也。某之某者，字尸父而名尸，连言其亲，庶几其冯依之也。大夫士以孙之伦为尸。）
　　[疏]“前期”至“尚飨”。
　　○注“三日”至“为尸”。
　　○释曰：自此尽“主人退”，论祭前筮尸、宿尸之事。云“三日者，容宿宾视濯也”者，谓前期二日，宿宾一日视濯，是以下云“厥明夕陈鼎于门外”，下至“夙兴”，皆祭前一日视濯之事，以其夙兴上事是祭前一日也。宿宾又是厥明夕，为期上则宿宾与视濯别日。又知宿宾是祭前二日，此经乃祭前三日筮尸，故郑云容宿宾视濯。言容者，为筮尸之後，祭日之前有二日，容此二事也。若然，筮尸在祭前三日，宿尸云“乃”，乃是缓辞，则与筮尸别日矣。以此而言，则宿尸与宿宾中无“厥明”之文，则二者同日矣。二者既同日，郑直言容宿宾视濯，不言容宿尸者，以其宿宾在厥明之上，故不嫌宿尸与宿宾别日也。云“某之某者，字尸父而名尸”者，经直云“某之某”，郑知字尸父而名尸者，《曲礼》云为人子者“祭祀不为尸”，郑彼注云：“尊者之处，为其失子道，然则尸卜筮无父者。”又云“卒哭乃讳”，讳则不称名，故知尸父云某是字，尸既对父，故某为名。云“连言其亲，庶几其冯依之也”者，尸父前世与所祭之父同时，同时必相识，知今又筮其子为尸，尸又与所祭之子相一，父子皆同类，故连言其亲，庶几其神冯依之也。云“大夫士以孙之伦为尸”者，案《祭统》云：“夫祭之道，孙为王父尸，所使为尸者，於祭者子行也。父北面而事之，所以明子事父之道也。”注云：“祭祖则用孙列，皆取於同姓之孙也。天子诸侯之祭，朝事延尸於户外，是以有北面事尸之礼。”如是则天子诸侯宗庙之祭，亦用孙之伦为尸。而云大夫士者，但天子诸侯虽用孙之伦，取卿大夫有爵者为之，故《凫》诗祭尸之等，皆言“公尸”。又《曾子问》云：“卿大夫将为尸於公。”若大夫士祭尸，皆取无爵者，无问成人与幼，皆得为之。故《曾子问》“孔子曰：祭成丧者必有尸，尸必以孙，孙幼则使人抱之”是也。
　　乃宿尸。（宿读为肃。肃，进也。进之者，使知祭日当来。古文宿皆作羞。凡宿，或作速，记作肃，《周礼》亦作宿。）
　　[疏]“乃宿尸”。
　　○注“宿读”至“作宿”。
　　○释曰：云“古文宿皆作羞”，叠之不从古文。云凡宿或作速，谓一部之内，或作速者，若《公食大夫》速宾之类是也。云“记作肃”者，《曲礼》云“主人肃客而入”是也。又云“《周礼》亦作宿”者，《大宗伯》文“宿视涤濯”是也。是以郑泛云或也。
　　主人立于尸外门外，子姓兄弟立于主人之後，北面东上。（不东面者，来不为宾客。子姓立于主人之後。上当其後。）
　　[疏]“主人”至“东上”。
　　○注“不东”至“其後”。
　　○释曰：云“不东面者，来不为宾客”者，为尸者父象也，主人有子道，故主人北面，不为宾客，不敢当尊，故不东面，此决冠礼宿宾，主人东面，此中北面，不同也。云“上当其後”者，子姓、兄弟北面陪主人，後东头为上者，不得过主人，故为上者当主人之後也。
　　尸如主人服，出门左，西面。（不敢南面当尊。）
　　[疏]“尸如”至“西面”。
　　○注“不敢南面当尊”。
　　○释曰：此决《少牢》云“主人即位於庙门外之东方南面”，以其大夫尊於恩有君道，故南面当尊。此士之孙伦为尸，虽被宿，犹不敢当尊也。
　　主人辟，皆东面北上。（顺尸。）
　　主人再拜，尸答拜。（主人先拜，尊尸。）
　　[疏]注“主人先拜尊尸”。
　　○释曰：此决下文宿宾，宾先拜，主人乃答拜，故云“尊尸”，是以主人先拜也。案《少牢》云：吉则遂宿尸，祝摈，主人再拜稽首，祝告曰：孝孙某云云。尸拜许诺，祝先释辞讫，尸乃拜许。此尸答拜後，宗人乃摈辞者，士尸卑，主人拜，尸即答拜，不待摈辞讫。大夫之尸尊，尊得释辞讫，乃拜。
　　宗人摈辞如初，卒曰：“筮子为某尸，占曰吉，敢宿。”（宗人摈者，释主人之辞。如初者，如宰赞命筮尸之辞。卒曰者，著其辞所易也。今文无敢。）
　　[疏]“宗人”至“敢宿”。
　　○注“宗人”至“无敢”。
</div>
    <div class="pagination">
<a href="仪礼注疏_page101.html">上一页</a><span>...</span><a href="仪礼注疏_page97.html">97</a><a href="仪礼注疏_page98.html">98</a><a href="仪礼注疏_page99.html">99</a><a href="仪礼注疏_page100.html">100</a><a href="仪礼注疏_page101.html">101</a><span class="current-page">102</span><a href="仪礼注疏_page103.html">103</a><a href="仪礼注疏_page104.html">104</a><a href="仪礼注疏_page105.html">105</a><a href="仪礼注疏_page106.html">106</a><a href="仪礼注疏_page107.html">107</a><span>...</span><a href="仪礼注疏_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
