<!DOCTYPE html>
<html>
<head>
    <meta charset="UTF-8">
    <title>仪礼集释 - 第 78 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集释 - 第 78 页/共 84 页</h1>
    <div class="content">　　郑注旬十日也以先月下旬之己筮来月上旬之巳
　　筮于庿门之外主人朝服西面于门东史朝服左执筮右抽上韇兼与筮执之东面受命于主人
　　郑注史家臣主筮事者
　　释曰主人朝服者服祭服以筮也特牲筮日主人亦服祭时端司服职曰享先王则衮冕祭义曰易抱南面天子衮冕北面则天子卜祭亦服其祭服杂记大夫士筮宅史练冠长衣以筮筮蓍也
　　主人曰孝孙某来日丁亥用荐嵗事于皇祖伯某以某妃配某氏尚飨
　　郑注丁未必亥也直举一日以言之耳禘于大庿礼曰日用丁亥不得丁亥则己亥辛亥亦用之无则苟有亥焉可也荐进也进嵗时之祭事也皇君也伯某其字也大夫或因字为諡春秋传曰鲁无骇卒请諡与族公命以字为展氏是也其仲叔季亦曰仲某叔某季某也某妃某妻也合食曰配某氏若言姜氏子氏也尚庶防飨歆也
　　释曰夏小正曰丁亥万用入学【案原本讹作万入大学据大戴礼记改正】丁亥者吉日也筮不同士礼赞命者葢辟君
　　史曰诺西面于门西抽下韇左执筮右兼执韇以击筮郑注将问吉凶焉故击之以动其神易曰蓍之徳圜而神
　　遂述命曰假尔大筮有常孝孙某来日丁亥用荐嵗事于皇祖伯某以某妃配某氏尚飨
　　郑注述循也重以主人辞告筮也假借也言因蓍之灵以问之常吉凶之占繇
　　乃释韇立筮
　　郑注卿大夫之蓍长五尺立筮由便
　　卦者在左坐卦以木卒筮乃书卦于木示主人乃退占郑注卦者史之属也卦以木者每一爻画地以识之六爻备书于板史受以示主人退占东面旅占之释曰示主人石本上有以字
　　吉则史韇筮史兼执筮与卦以告于主人占曰从郑注从者求吉得吉之言
　　乃官戒宗人命涤宰命为酒乃退
　　郑注官戒戒诸官也当共祭祀事者使之具其物且齐也涤溉濯祭器扫除宗庿
　　若不吉则及逺日又筮日如初
　　郑注及至也逺日后丁若后己
　　防
　　郑注防读为肃肃进也大夫尊仪益多筮日既戒诸官以斋戒矣【案矣今注疏本讹作也】至前祭一日又戒以进之使知祭日当来古文防皆作羞
　　释曰申戒为防防诸官宜在防尸之后防尸之夕为期则防前于祭一日
　　前防一日防戒尸
　　郑注皆肃诸官之日又先肃尸者重所用为尸者又为将筮
　　明日朝筮尸如筮日之仪【案仪唐石经及原本皆作礼从今注疏本】命曰孝孙某来日丁亥用荐嵗事于皇祖伯某以某妃配某氏以某之某为尸尚飨筮卦占如初
　　郑注某之某者字尸父而名尸也字尸父尊神也不前期三日筮尸者大夫下人君祭之朝乃视濯与士异
　　释曰周礼大宰享先王则掌百官之誓戒前期十日帅执事而卜日遂戒祭统曰斋三日以定之致斋三日以齐之先期旬有一日宫宰防夫人夫人亦散斋七日致斋三日则天子诸侯前祭十日卜日而戒诸官散斋前期三日致斋士卑亦前期三日筮尸不嫌与人君同惟不得散斋七日耳大夫不敢同君散斋九日前祭一日乃筮尸而致斋
　　吉则乃遂防尸祝摈
　　郑注筮吉又遂肃尸重尸也既肃尸乃肃诸官及执事者祝为摈者尸神象
　　主人再拜稽首祝告曰孝孙某来日丁亥用荐嵗事于皇祖伯某以某妃配某氏敢防
　　郑注告尸以主人为此事来肃【案今注疏本脱肃字】
　　尸拜许诺主人又再拜稽首主人退尸送揖不拜郑注尸不拜者尸尊
　　释曰祝释辞尸乃拜异于士
　　若不吉则遂改筮尸
　　郑注即改筮之不及逺日
　　既防尸反为期于庿门之外
　　郑注为期肃诸官而皆至定祭早晏之期为期亦夕时也言既肃尸反为期明大夫尊肃尸而已其为賔及执事者使人肃之
　　释曰特牲馈食礼亲宿宾
　　主人门东南面宗人朝服北面曰请祭期主人曰比于子
　　郑注比次早晏在于子也主人不西面者大夫尊于诸官有君道也为期亦惟尸不来也
　　宗人曰旦明行事主人曰诺乃退
　　郑注旦明旦日质明
　　释曰周礼鸡人凡国事为期则告之时时谓此旦明之时
　　明日主人朝服即位于庿门之外东方南面宰宗人西面北上牲北首东上司马刲羊司士击豕宗人告备乃退
　　郑注刲击皆谓杀之此实既省告备乃杀之文互者省也【案今注疏本作省文也】尚书传曰【案今注疏本脱曰字】羊属火豕属水
　　雍人摡鼎匕俎于雍爨雍爨在门东南北上
　　郑注雍人掌割烹之事者爨灶也在门东南统于主人北上羊豕鱼腊皆有灶灶西有镬凡摡者皆陈之而后吿絜
　　廪人摡甑甗匕与敦于廪爨廪爨在雍爨之北
　　郑注廪人掌米入之藏者甗如甑一孔匕所以匕黍稷者也古文甑为烝
　　释曰甗无底甑也
　　司宫摡豆笾勺爵觚觯几洗篚于东堂下勺爵觚觯实于篚卒摡馔豆笾与篚于房中放于西方设洗于阼阶东南当东荣
　　郑注放犹依也大夫摄官司宫兼掌祭器者也
　　羮定雍人陈鼎五三鼎在羊镬之西二鼎在豕镬之西郑注鱼腊从羊肤从豕统于牲
　　司马升羊右胖髀不升肩臂臑防胳正脊一脡脊一横脊一短胁一正胁一代胁一皆二骨以并肠三胃三举肺一祭肺三实于一鼎
　　郑注升犹上也上右胖周所贵也髀不升近窍贱也肩臂臑肱骨胳股骨脊从前为正胁旁中为正脊先前胁先后屈而反犹器之防也并并也脊胁骨多六体各取二骨并之以多为贵举肺一尸食所先举也祭肺三为尸主人主妇古文胖皆作辩髀皆作脾今文并皆为并
　　释曰肩至代胁凡十一体脊胁言一见其体言二以竝见其骨肠胃各三葢取脊胁之数尸主人主妇各取神【案此下原本缺】
　　司士升豕右胖髀不升肩臂臑胳正脊一脡脊一横脊一短胁一正胁一代胁一皆二骨以竝举肺一祭肺三实于一鼎
　　郑注豕无肠胃君子不食圂腴
　　释曰养牛羊曰刍犬豕曰豢豢亦作溷犬豕食米谷肠胃有似人秽
　　雍人伦肤九实于一鼎
　　郑注伦择也肤胁革肉择之取美者
　　释曰肤豕肉也
　　司士又升鱼腊鱼十有五而鼎腊一纯而鼎腊用麋郑注司士又升副倅者合升左右胖曰纯纯犹全也释曰升鼎同时下经云司士三人升鱼腊肤
　　卒脀皆设扃鼏乃举陈鼎于庿门之外东方北面北上郑注北面北上乡内相随古文鼏皆为宻
　　司宫尊两甒于房户之间同棜皆有幂【案幂各本讹作幂据唐石经改正】甒有酒
　　郑注房户之间房西室户东也棜无足禁者酒戒也大夫去足改名优尊者若不为之戒然古文甒皆作庑今文幂作鼏
　　司宫设罍水于洗东有枓设篚于洗西南肆
　　郑注枓水器也凡设水用罍沃盥用枓礼在此也
　　改馔豆笾于房中南面如馈之设实豆笾之实
　　郑注改更也为实之更之威仪多也如馈之设如其陈之左右也馈设东面
　　释曰如设于奥时
　　小祝设槃匜与箪巾于西阶东
　　郑注为尸将盥
　　主人朝服即位于阼阶东西面
　　郑注为将祭也
　　司宫筵于奥祝设几于筵上右之
　　郑注布陈神坐也室中西南隅谓之奥席东面近南为右
　　主人出迎鼎除鼏士盥举鼎主人先入
　　郑注道之也主人不盥不举
　　司宫取二勺于篚洗之兼执以升乃啓二尊之葢幂奠于棜上加二勺于二尊覆之南柄
　　郑注二尊两甒也今文啓为开古文柄皆为枋【案今注疏本脱啓为开古文皆共六字】
　　释曰酒亦有勺重古如酌者然
　　鼎序入雍正执一匕以从雍府执四匕以从司士合执二俎以从司士赞者二人皆合执二俎以相从入郑注相助
　　释曰雍正雍官之长府其属也鼎一匕二俎正俎五与肵俎而六
　　陈鼎于东方当序南于洗西皆西面北上肤为下匕皆加于鼎东枋
　　郑注肤为下以其加也南于洗西陈于洗西南释曰荣在序外鼎当序洗当荣肤升鼎先鱼腊从其牲陈之在下如其次
　　俎皆设于鼎西西肆肵俎在羊俎之北亦西肆
　　郑注肵俎在北将先载也异其设文不当鼎
　　释曰肵俎不言在羊鼎西知不当鼎
　　宗人遣宾就主人皆盥于洗长朼
　　郑注长朼者长宾先次宾后也主人不朼言就主人者明亲临之古文朼作匕
　　释曰此臣也而曰宾者祭以得宾客之助为荣也礼运曰仲尼与于蜡宾
　　佐食上利升牢心舌载于肵俎心皆安下切上午割勿没其载于肵俎末在上舌皆切本末亦午割勿没其载于肵横之皆如初为之于爨也
　　郑注牢羊豕也安平也平割其下于载便也凡割本末食必正也午割使可絶也【案今注疏本脱也字】勿没为其分散也肵之为言敬也所以敬尸也周礼祭尚肺事尸尚心舌心舌知滋味今文切皆为刌
　　释曰凡言牢者羊豕具有也午割从横割之勿没不絶其中央少许在爨制之已然特牲馈食礼曰肵俎心舌皆去本末午割之实于牲鼎载心立舌缩俎论语曰割不正不食
　　佐食迁肵俎于阼阶西西缩乃反佐食二人上利升羊载右胖髀不升肩臂臑骼正脊一脡脊一横脊一短胁一正胁一代胁一皆二骨以竝肠三胃三长皆及俎拒举肺一长终肺祭肺三皆切肩臂臑骼在两端脊胁肺肩在上
　　郑注升之以尊卑载之以体次各有宜也拒读为介距之距俎距胫中当横节也凡牲体之数及载备于此
　　释曰俎距谓中俎足为横距犹鸡距也凡牲体前胫骨三肩臂臑也后胫骨三骼觳也脊骨三正脊脡脊横脊也胁骨三代胁长胁短胁也之【案此下原夲缺】
　　下利升豕其载如羊无肠胃体其载于俎皆进下郑注进下变于食生也所以交于神明不敢以食道敬之至也乡饮酒礼进腠羊次其体豕言进下互相见
　　释曰骨有本末进腠进本也进下进末也
　　司士三人升鱼腊肤鱼用鲋十有五而俎缩载右首进腴
</div>
    <div class="pagination">
<a href="仪礼集释_page77.html">上一页</a><span>...</span><a href="仪礼集释_page73.html">73</a><a href="仪礼集释_page74.html">74</a><a href="仪礼集释_page75.html">75</a><a href="仪礼集释_page76.html">76</a><a href="仪礼集释_page77.html">77</a><span class="current-page">78</span><a href="仪礼集释_page79.html">79</a><a href="仪礼集释_page80.html">80</a><a href="仪礼集释_page81.html">81</a><a href="仪礼集释_page82.html">82</a><a href="仪礼集释_page83.html">83</a><span>...</span><a href="仪礼集释_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
