<!DOCTYPE html>
<html>
<head>
    <meta charset="UTF-8">
    <title>五礼通考 - 第 316 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 316 页/共 431 页</h1>
    <div class="content">　　蕙田案改朔不改月之说始于胡文定之春秋传继以蔡仲黙之书传先儒援引经传之文以驳之而卒未有所据以斥其秦人建亥不改月及商书十二月之说者考顾氏炎武日知录谓胡氏引秦人以亥为正不改时月为证则不然汉书髙帝纪春正月注师古云凡此诸月号皆太初正律之后纪事者追改之非当时本称也以十月为嵗首即谓十月为正月今此真正月当时谓之四月耳他皆类此叔孙通传诸侯羣臣朝十月师古云汉时尚以十月为正月故行朝嵗之礼史家追书十月又曰汉元年冬十月五星聚于东井当是建申之月刘攽云案律太白辰星去日率不过一两次今十月而从嵗星于东井无是理也然则五星以秦之十月聚东井耳秦之十月今七月日当在鹑尾故太白辰星谓从嵗星也据此足明记事之文皆是追改惟此一事失于追改遂以秦之十月为汉之十月夫以七月误为十月正足为秦人改月之证而胡氏非矣此说足以破其秦人不改月之谬独商书伊训及太甲中篇一云元祀十有二月一云三祀十有二月朔似可以为不改月之证而世之驳蔡传者第据孔安国汤崩逾月改元之文以为殷周礼有不同或又以崩年改元乱世之事遂诋后出古文未足深信是二说者俱未能得其要领无以折九峰之辨而息后学之疑今案汉书志引伊训篇云惟太甲元年十有二月乙丑朔伊尹祀于先王诞资有牧方明其下文又释之曰言虽有成汤太丁外丙之丧以冬至越茀祀先王于方明以配上帝是朔旦冬至之嵗也乃知伊训所称十二月者正建子之月在夏为十一月在商则为十二月也礼云丧三年不祭惟天地社稷越绋而行事此所云祀于先王者乃冬至配天之祭故祭毕称烈祖之成德克配上帝以训戒嗣君而非正朔告庙之祭也刘歆三统术推是年商十二月乙丑朔旦冬至与伊训正合然则伊训之文正足为殷人改月之证尚书春秋纪事之体本自若合符节若夫桐宫之放乃圣人不得已之事一朝悔悟便当复辟何必俟嵗首之月张敷言有云放桐之事人臣大变周公之圣犹被流言阿衡之心为何如哉朝而自怨夕当复辟尤不须于正月也此足以破胡氏蔡氏据太甲以为殷人不改月之谬矣
　　观承案汉书元年冬十月师古注最明刘攽说亦更详畅然实本之北史髙允传也可知古人原无不改月之説胡氏偶不及检耳至汉志引太甲元年十二月谓正是建子之月在夏为十一月者在商则为十二月尤足为殷人改月之证破后人不改月之疑矣
　　右商正朔
　　书泰誓惟十有三年春大会于孟津【注此周之孟春疏知是周之孟春建子之月者案刘歆三统术以殷之十二月武王师至明年二月甲子咸刘商王纣彼十二月即周之正月夏之十一月也】
　　【蔡氏沈曰春者孟春建寅之月也案汉孔氏以春为建子之月盖谓三代改正朔必改月数改月数必以其正为四时之首序言一月戊午既以一月为建子之月而经又系之以春故遂以建子之月为春夫改正朔不改月数于太甲辨之详矣而四时改易尤为无艺冬不可以为春寒不可以为暖固不待辨而明也或曰郑氏笺诗惟莫之春亦言周之季春于夏为孟春日此汉儒氶袭之误耳且臣工诗言惟莫之春亦又何求如何新畬于皇来牟将受厥明盖言莫春则当治其新畬矣今如何哉然牟麦将熟可以受上帝之明赐夫牟麦将熟则建辰之月夏正季春审矣郑氏于诗且不得其义则其考之固不审也不然则商以季冬为春周以仲冬为春四时反逆皆不得其正岂三代圣人奉天之政乎】
　　朱氏鹤龄曰蔡传解春为建寅之月又力辨商周时月俱不改愚考春秋经传之文【凡十余条语多不录】而知其说非也蔡氏谓冬不可为春十一月不可为正月夫黄钟初九律之首阳之变也林钟初六吕之首隂之变也子者一阳之生于卦为复至午而阳极焉午者一隂之生于卦为姤至子而隂极焉子为星纪之次五星起其初日月起其中律纪皆以子为首则何不可以首月令乎三正迭建时无失次夏正用木之著者也殷周二正用木之防者也皆阳位也特孟陬之月尤切民事故夫子曰行夏之时而岂谓子丑必不可为正哉秦人改建亥月盖自以水德代周且五行木生于亥故用之虽事不师古然改时与月必循三代之旧本纪元年冬十月顔师古谓是太初正律以后史臣追书蔡氏顾引之以为不改时月之证其亦踈矣【唐顺之曰考秦改正朔在始皇二十六年庚辰周之亡已三十六年矣周在时正朔已不行于天下况既亡乎秦纪所云冬十月恐是周亡之后因民间私称夏正而书之此于周改月之説自不相碍不足以为据也】蔡氏又据伊训惟元祀十有二月乙丑与泰誓惟十有三年春以为皆不改时月而驳汉孔氏之非愚谓据此二端则时月之改尤章章也夫商人建丑十有二月夏正之十一月也下云伊尹祠于先王奉嗣王祗见厥祖先王自契元防以下厥祖汤也商人宗庙之礼不可详考祭法云殷人禘喾而郊防祖契而宗汤安知不以其月至日伊尹摄行郊祀配天之礼因而陈训太甲乎班固以三统术推之汤伐桀之嵗在大火房五度故左传曰大火阏伯之墟实配商人后十二年十二月乙丑朔旦冬至【伊训不言朔则乙丑非朔日也此恐误】其日伊尹祀先王于方明【方明见仪礼】以配上帝此其证也十有三年之春即春秋春王正月之春谓十一月也何以明之武成惟一月壬辰旁死魄越翌日癸巳王朝步自周于征伐商戊午师渡孟津癸亥陈于商郊牧野一月二孔氏以为周正建子之月是也师渡孟津即大防于孟津也癸巳至戊午凡二十六日皆在十一月癸亥则十二月之四日也国语引伶州鸠言武王克商嵗在鹑火【周语注嵗嵗星也鹑火次名周分野】日在析木月在天驷辰在斗柄星在天鼋班固以三统术推之师方为殷十一月戊子日日在析木箕七度其夕月在房五度房天驷也后三日得正月辛卯朔合辰在斗前一度斗柄也明日壬辰晨星始见戊午渡孟津明日己未冬至晨星与婺女伏阅建星牵牛至于婺女天鼋之首至庚申二月朔日也癸亥陈牧野甲子合战与书传无一不符者此又其证也蔡氏又引臣工诗莫春来麰语以为夏月未尝改则愚于此有说矣古者天子受命凡改元颁律朝觐会同诸大政皆以正朔行之至于分至启闭民事早晚所关者未尝不遵夏小正之书东莱吕氏所云三正通于民俗周人兼而用之是也盖史书记时事则从周正月令纪嵗功则从夏正从周正者多出于朝廷政令之施设从夏正者多出于民间士女之话言诗书三礼所举夏正难更仆数安得援之为不改时月之证乎信如蔡说则商周正朔名改实不改夫子何必云行夏之时乎
　　周礼天官太宰正月之吉始和布治于邦国都鄙乃县治象之法于象魏使万民观治象挟日而敛之【注正月周之正月以正月朝日布治于天下至正嵗又书而悬于象魏使万民观焉】
　　小宰正嵗帅治官之属而观治象之法狥以木铎曰不用法者国有常刑【注正嵗谓夏之正月得四时之正以出教令者审也】
　　宰夫嵗终则令羣吏正嵗会正嵗则以法警戒羣吏【注嵗终谓周季冬　疏知是周之季冬者以正月之吉始和是周正月布治于天下至今嵗终考之是尽一嵗十二月之事故知非夏之嵗终也后凡言嵗终仿此】
　　凌人掌氷正嵗十有二月令斩氷三其凌【注正嵗季冬大寒氷方盛之时　疏周虽以建子为正行事则皆用夏之正嵗若据殷周则十二月氷犹未坚也】
　　华氏学泉曰周礼正月之吉或云周正以经文凌人十二月斩氷断之则十二月为夏正建丑之月虽郑氏无能立异说也既十二月为夏正建丑之月而正月为周正建子之月有是理乎既正月为夏正建寅之月则嵗终为十二月建丑之月而正嵗当即正月而或言正月或言正嵗亦通称耳
　　蔡氏德晋曰正嵗即正月以其为十二月之首为正月以其为一嵗之首曰正嵗太宰职正月之吉悬治象法小宰职正嵗帅治官之属而观治象法明系一时事可见康成以布治象为建子月乃悬治象为建寅月则暗改经文乃字为正嵗二字至凌人掌氷政政字则明改为正连下嵗字读皆徒生葛藤耳蕙田案周礼六官内宫正内宰山虞司马司爟司烜柞氏薙氏等职凡言四时者皆用夏令则正月亦夏正也夏正建寅之月为孟春三阳渐盛东风解冻故云始和若建子正天气闭塞而成冬豳风七月诗一之日觱是其时也安得云始和康成因此二字不协遂训为改造之意殊属牵强又月令在秦人未改朔之先其序十二月于季冬则曰是月也数将几终嵗且更始天子乃与公卿大夫饬国典论时令以待来嵗之宜孟春月则曰命相布德和令与此正同
　　地官大司徒正月之吉始和布教于邦国都鄙乃县教象之法于象魏使万民观教象挟日而敛之【注周正月朔日　疏周礼凡言正嵗者则夏之建寅正月直言正月者则周之建子正月也】
　　正嵗令于教官曰各供尔职修乃事以听王命其有不正则国有常刑【注正嵗夏正月朔日】
　　小司徒正嵗则帅其属而观教法之象狥以木铎曰不用法者国有常刑
　　乡师正嵗稽其乡器
　　乡大夫正月之吉受教法于司徒退而颁之于其乡吏使各以教其所治　正嵗令羣吏考法于司徒以退各宪之于其所治
　　州长正月之吉各属其州之民而读法　正嵗则读教法如初【注虽以正月读之至正嵗犹复读之因此四时之正重申之】
　　党正及四时之孟月吉日则属民而读邦法以纠戒之正嵗属民读法
　　遂大夫正嵗简稼器修稼政【注稼政孟春之月令所云修封疆审端径术善相邱陵阪险原隰土地所宜五谷所殖以教道民必躬亲之】
　　春官太史正嵗年以序事颁之于官府及都鄙颁告朔于邦国【注中数日嵗朔数日年中朔大小不齐正之以闰若今作律也】
　　眂祲正嵗则行事嵗终则弊其事【注占梦以季冬赠恶梦此正月而行安宅之事以顺民心弊断也】
　　夏官大司马正月之吉始和布政于邦国都鄙乃县政象之法于象魏使万民观政象挟日而敛之
　　训方氏正嵗则布而训四方而观新物
　　秋官大司冦正月之吉始和布刑于邦国都鄙乃悬刑象之法于象魏使万民观刑象挟日而敛之
　　小司冦正嵗率其属而观刑象令以木铎曰不用法者国有常刑
　　士师正嵗帅其属而宪禁令于国及郊野
　　张氏以寜曰凌人正嵗十有二月夏季冬也遂大夫训方氏正嵗夏正月也小司防士师先嵗终而后正嵗眂祲先正嵗而后嵗终考之皆夏正月夏季冬也所谓犹自夏焉者也
　　逸周书周月解惟一月既南至昏昴毕见日短极基践长防阳动于黄泉隂惨于万物是月斗柄建子始昏北指阳气亏草木萌荡日月俱起于牵牛之初右回而行月周天起一次而与日合宿日行月一次周天泊舍于十有二辰终则复始是谓日月权舆周正嵗道数起于时一而成于十次一为首其义则然凡四时成嵗有春夏秋冬各有孟仲季以名十有二月中气以着时应春三月中气雨水春分谷雨夏三月中气小满夏至大暑秋三月中气处暑秋分霜降冬三月中气小雪冬至大寒闰无中气斗指两辰之间万物春生夏长秋收冬藏天地之正四时之极不易之道夏数得天百王所共其在商汤用师于夏除民之灾顺天革命改正朔变服殊号一文一质示不相沿以建丑之月为正易民之视若天时大变亦一代之事亦越我周王致伐于商改正异械以垂三统至于敬授民时巡狩祭享犹自夏焉是谓周月以纪于政
　　王氏樵曰子月为一嵗之始犹子时为一日之始安在子之不可以为春乎夫正朔者十二月之首史官纪年之所始也正月者十二月之首律官纪年之所始也正朔有改三代迭建三正以新民视听月朔有改有不改有改于上不改于下从民间之便乃若春秋则史官之书必用时王正朔而律法要为不可乱时必与月合时月必与所书之事合或者乃必欲旁引曲证以为周不改时与月其亦踈且固矣
　　华氏泉曰六经论孟所称或用周正或用夏正参错不一惟周礼则断从夏正春秋则断从周正汲冡周月解篇云夏数得天百王所同至于敬授人时巡狩祭享犹自夏焉故先儒谓商周革命建子建丑有改正朔之名而授时祭享有用夏时之实春秋史官纪事之体必书本朝正朔尊王也其民俗通行悉从夏令
　　蔡氏德晋曰或问经文有正月有正嵗郑康成以正月为周正正嵗为夏正叶秀以正月为夏正正嵗为周正吴德方以正月正嵗皆为周正王昭明以正月正嵗皆为夏正果孰为是曰昭明之说近是据逸周书授时祭享犹是夏焉周礼正授时祭享之书凡四时皆用夏令则正月用夏正可知况凌人十二月令斩氷康成亦以为用夏正矣十二月既用夏正正月安得用周正也
　　诗唐风蟋蟀蟋蟀在堂嵗聿其莫今我不乐日月其除【传蟋蟀九月在堂聿遂也　疏小明云嵗聿云暮采萧获菽采获亦是九月之事九月嵗未为暮而云聿暮者言过此则嵗将暮耳谓十月以后为嵗暮也】
　　张氏以寜曰周以十一月为嵗首故此言九月以后为嵗暮周正也
　　顾氏栋髙曰日月其除除者除旧布新今人以腊月三十日为除夕是诗明言九月为嵗将莫十月为嵗除是以十一月为嵗首之明证也
　　豳风七月一之日觱二之日栗烈三之日于耜四之日举趾【传一之日周正月也二之日殷正月也三之日夏正月四之日夏二月周四月也】朱子曰一之日谓斗建子一阳之月二之日谓斗建丑二阳之月也盖周之先公已用此以纪候故周有天下遂以为一代之正朔也
　　顾氏栋髙曰据此则公刘当夏之时已自以子月起数以夏之十一月为正月以夏之正月为三月矣一之日二之日犹言一月之日二月之日不曰正而曰一者避时王之正朔也后武王伐商犹曰惟一月壬辰旁死魄盖此时未革殷命犹从旧号实昉于此
　　十月蟋蟀入我牀下穹窒熏防塞向墐户嗟我妇子曰为改嵗入此室处【疏曰为改嵗者以仲冬十一月阳气始萌可以为年之始故改正朔以建子为正嵗亦莫止谓十月为嵗莫是过十月则改嵗乃大寒故言改嵗之后觱栗烈大寒之时方始入此室而居之也】
　　顾氏栋髙曰豳风凡言月者皆夏正言日者皆周正此于十月之下即云穹窒熏防曰为改嵗是明言公刘当夏时已自以十一月为嵗首不待注疏而本文已是显然
　　小雅采薇采薇采薇薇亦作止曰归曰归嵗亦莫止采薇采薇薇亦刚止曰归曰归嵗亦阳止【笺十月为阳时纯坤用事嫌于无阳故名此月为阳月】
　　张氏以寜曰首章曰莫止而三章曰阳止则周十二月夏之十月也周以夏之十月为嵗莫以十一月为嵗首也
　　出车春日迟迟卉木萋萋仓庚喈喈采蘩祁祁
　　张氏以寜曰诸诗皆属周正无异词独此一章有不合盖周正虽改而夏正之迭用已久故民间之话言犹不能忘而称道之
　　吕氏曰见三正之通于民俗此皆述民俗之话言非史官之纪事也
　　十月十月之交朔日辛卯日有食之亦孔之丑【笺周之十月夏之八月也】
　　张氏以寜曰下文云震电盖八月雷乃收声之时而震电见焉亦为变异此时亦周正也
　　小明我征徂西至于艽野二月初吉载离寒暑　昔我徃矣日月方除曷云其还嵗聿云莫　昔我徃矣日月方奥曷云其还政事愈蹙嵗聿云莫采萧获菽
　　张氏以寜曰周二月夏十二月也言自我之徂西至于艽野之地其时十二月朔旦今则已离阅冬寒夏暑尚未得归此心之所以忧而且苦也曰至者据已至彼地而言曰徃者据在家始而言二章三章乃追叙其始之时也日月方除除者除旧布新之谓日月方奥奥与厥民隩之义同周以十一月为嵗首民寒而聚居于隩我之始亦自谓其时即归何至今嵗将莫而尚未得归至九月采萧获菽以为卒嵗之用也盖小明大夫以夏十一月始徂西以十二月至于艽野至明年之九月尚未得归经阅逾年之久所以忧也此诗首尾相应次序甚明与周正合若以夏正二月而说则仲春非嵗首不得以为除旧而布新自二月至九月则二月气已暖至九月肃霜而肇寒亦不得以为离阅寒暑也
　　顾氏栋髙曰张氏此章明周正之防十分精当若毛传以方奥为二月之初训为暖则二月尚未可云暖郑又据尔雅文四月为除尤无当上甫言二月此忽言四月且自四月至九月皆暖日无寒时又何言载离寒暑乎孔疏于蟋蟀篇引此采萧获菽为嵗莫九月之事明以此为周正则此二月为周二月夏之十二月信矣
　　周颂臣工嗟嗟保介维莫之春亦又何求如何新畬于皇来牟将受厥明明昭上帝迄用康年命我众人庤乃钱镈奄观铚艾【笺周之莫春于夏为孟春诸侯春朝用孟月故于周之晚春遣之勅其车右保介以时事当归劝农趋时也　疏知非夏之季春者以夏之季春非复朝王之月故知此为夏之正月也夏之孟春耕期已逼故勅其车右以时事归即耕田是也】
　　张氏以寜曰蔡氏书传引此以为麰麦将熟其为夏之莫春三月可知今考之全篇止曰将受厥明不曰来牟将熟将之云者未至而预期之辞见于经传甚多况其曰如何新畬命我众人庤乃钱镈即七月之诗言于耜举趾周官遂大夫正嵗简稼器修稼政之事嗟嗟保介即月令孟春祈谷天子载耒耜措之于保介之御间皆夏正孟春事也若待建辰之三月始治新畬始庤钱镈不亦晚乎将受厥明乃期之之辞非即时赋物之比不可以文害辞也则此莫春为夏之正月信矣
　　蕙田案诗三百篇或用夏正或用周正参差不一盖三正通乎民俗非如史官编年纪事必遵时王之制也张氏以寜解六月栖栖四月维夏诸诗论语暮春者春服既成俱以为周正支离牵合反滋后人之惑今皆不取
　　春秋隐公元年春王正月【疏王者革前代改正朔夏以建寅之月为正殷以建丑之月为正三代异制正朔不同唯时王所建故以王字冠之言是今王之正月也王不在春上者月改则春移春非王所改故王不先春王必连月故王处春下周以楚子为正则周之二月三月皆是前世之正月也故于春每月书王王二月者言是我王之二月乃殷之正月也王三月者言是我王之三月乃夏之正月也既有正朔之异故毎月称王以别之也】　左氏传元年春王周正月【注言周以别夏殷】公羊传春者何嵗之始也曷为先言王而后言正月
　　王正月也何言乎王正月大一统也
　　【胡氏安国曰案左氏曰王周正月周人以建子为嵗首则冬十有一月是也前乎周者以丑为正其书始即位曰惟元祀十有二月则知月不易也后乎周者以亥为正其书始建国曰元年冬十月则知时不易也建子非春亦明矣乃以夏时冠周月何哉圣人语顔回以为邦则曰行夏之时作春秋以经世则曰春王正月此见诸行事之騐也或曰非天子不议礼仲尼有圣德无其位而改正朔可乎曰有是言也不曰春秋天子之事乎以夏时冠月垂法后世以周正纪事示无其位不敢自专也其防防矣】
　　【朱子语类问古者改正朔如以建子月为嵗首则谓之正月抑只谓之十一月曰此亦不可考如诗之月数即今之月孟子七八月之间旱乃今之五六月十一月徒杠成十二月舆梁成乃今之九十月国语夏令曰九月除道十月成梁即孟子之十一月十二月若以为改月则与孟子春秋相合而与诗书不相合若以为不改月则与诗书相合而与孟子春秋不相合如秦元年以十月为首末又有正月又似不改月】蕙田案朱子注诗及孟子皆主改月此条犹属未定之论
　　语类某亲见文定公家说文定春秋说夫子以夏时冠月以周正纪事谓如公即位依旧是十一月只是孔子改正作春正月某便不敢信恁地时二百四十二年夫子只证得行夏之时四个字据今周礼有正月有正嵗则周实是元改作春正月夫子所谓行夏之时只是为他不顺欲改从建寅
　　蕙田案此驳胡氏夏时冠周月之说极精
　　朱子文集与张敬夫书春秋正朔事比以书考之凡书月皆不着时疑古史记事例只如此至孔子作春秋然后以天时加王月以明上奉天时下正王朔之义而加春于建子之月则行夏时之意亦在其中观伊川先生刘质夫之意似是如此但春秋两字乃鲁史之旧名又似有所未通
　　蕙田案史家编年之例以日系月以月系时以时系嵗书月可不书曰未有日而不月者也书时可不书月未有月而无时者也以春秋之文证之隐公元年春王正月夏五月秋七月冬十有二月皆时月并书谓春夏秋冬孔子所増加犹可通也二年春公会戎于潜三年秋武氏子来求赙皆有时而无月若元年不书春至二年始书春三年始书秋有是例乎春秋之名孔子以前已有之则春字非孔子所加审矣尚书系记言之文与编年者不同故书月书时书日恒无定例如泰誓金縢书时不书月伊训太甲武成康诰召诰多士多方顾命毕命书月不书时或以为古史时月例不兼书果尔则泰誓中云惟戊午牧誓云时甲子昧爽洛诰云戊辰王在新邑及诗小雅吉日庚午之类皆有日无月岂得云古人日月亦不兼书乎孔颖达曰春秋主书动事编次为文于日月时年皆具尚书惟记言语不为编次故不具真通儒之论也朱子因伊川假天时立义之说故为此论而又云春秋两字乃鲁史之旧名则已知其不然矣
　　又答吴晦叔书春秋书正据伊川说则只是周正建子之月但非春而书春则夫子有行夏时之意而假天时以立义耳文定引商书十有二月汉史冬十月为证以明周不改月此固然矣然以孟子考之则七八月乃建午建未之月暑雨苗长之时而十一月十二月乃建戌建亥之月将寒成梁之又似并改月号此又何耶或是当时二者并行唯人所用但春秋既是国史则必用时之正其比商书不同者盖后世之弥文而秦汉直称十月者则其制度之濶略耳蕙田案春秋既是国史必用时之正其余散见于他书者则三正通用此不易之论也殷及秦汉亦皆改月胡氏所引证俱未可信
　　又前书所谕周正之说终未稳当孟子所谓七八月乃今之五六月所谓十一月十二月乃今之九月十月是周人固已改月矣但天时则不可改故书云秋大熟未获此即止是今时之秋盖非酉戌之月则未有以见夫嵗之大熟而未获以此考之今春秋月数乃鲁史之旧文而四时之序则孔子之防意伊川所谓假天时以立义者正谓此也若谓周人初不改月则未有明据故文定只以商秦二事为证以彼之博洽精勤所取犹止于此则无他可考必矣今乃欲以十月陨霜之异证之恐未足以为不改月之騐也盖陨霜在今之十月则不足怪在周之十月则为异矣又何必史书八月然后为异哉况鲁史不传无以必知其然不若只以孟子尚书为据之明且审也若尚有疑则不若且阙之之为愈不必强为之说矣蕙田案此书疑周人改月而不改时与伊川之说略同考周时列国之史皆名春秋晋语司马侯对晋悼公曰羊舌肸习于春秋是晋有春秋楚语申叔时论傅太子之法曰教之以春秋是楚有春秋既以春秋名其书必无书月不书时之理春秋书春无氷则周以冬为春之证也孟子称秋阳以暴之则周以夏为秋之证也如谓月可改时不可改周人初不改时故鲁史亦不书时而孔子特加以寓行夏时之意则必加冬于王正月之上加春于王三月之上然后可也以建子为春既非夏时以夏时冠周月又非所以从周汤潜庵所谓不夏不周之间孔子何以自处者其说简而当矣金縢所云秋大熟自据夏正春秋所书春王正月自据周正三正通用由来已久不必执书以难春秋也
　　又答林择之书三代正朔以元祀十有二月考之则商人但以建丑之月为嵗首而不改月号以孟子七八月十一月十二月之说考之则周人以建子之月为正月而不改时以书一月戊午厥四月哉生明之类考之则古史例不书时以程子假天时以立义之云考之则是夫子作春秋时特加此四字以系年见行夏时之意若如胡传之说则是周亦未尝改月而孔子特以夏正建寅之月为嵗首月下所书之事却是周正建子月事自是之后月与事常相差两月恐圣人制作之意不如是之纷更烦扰其所制作亦不如是之错乱无章也愚见如此而考之刘质夫说亦云先书春王正月而后书二百四十二年之事皆天理也似亦以春字为夫子所加但鲁史本谓之春秋则又似元有此字而杜元凯左传后序载汲冡竹书乃晋国之史却以夏正建寅之月为嵗首则又似胡氏之说可为据此间无竹书烦为见拙斋扣之或有此书借録一两年示及幸甚幸甚又汉书元年冬十月注家以为武帝改用夏时之后史官追正其事亦未知是否此亦更烦子细心考也
　　蕙田案此条辨胡氏夏时冠周月之说极明快又谓春秋二字鲁史元有之皆不易之论然犹不能无疑于竹书晋正建寅之说顾氏
　　栋髙尝论之曰汲冢书曲沃庄伯之十一年十一月为鲁隐之元年正月其纪年皆用夏正先儒谓晋封太原沿唐虞之故俗理或有之然看来成周盛时原所不禁不特周也亦通三代所不禁豳风称一之日二之日公刘当夏之时便已自以子月起数但不曰正而曰一以避时王之尊号至武王伐商之年商命未改犹曰惟一月壬辰不敢遽用正字诗书所称同一揆也夏殷时不禁豳周之用子正周时独禁晋之用寅正乎若三代果有此禁则启之罪状有扈氏当云怠弃夏正不当云怠弃三正矣此言可以释考亭之疑汉书注称汉初所书冬十月皆史官追改顾炎武据以证秦汉之亦改月然朱子亦已见及之大儒读书细心非他人所及也
　　赵氏汸周正考春秋虽修史为经犹存其大体谓始年为元年嵗首为春一月为正月加王于正皆从史文传独释王正月者见国史所书乃时王正朔月为周月则时亦周时孔氏谓月改则春移是也后于僖公五年春记正月辛亥朔日南至昭十七年夏六月记太史曰在此月也日过分而未至当夏四月是谓孟夏又记梓慎曰火出于夏为三月于商为四月于周为五月皆以周人改时改月春夏秋冬之序则循周正分至启闭之则仍夏时其经书冬十月雨雪春正月无氷及冬十月陨霜杀菽之类皆为记灾可知矣汲冢竹书有周月解亦曰夏数得天百王所同商以建丑为正亦越我周作正以垂三统至于敬授民时巡狩烝享犹用夏焉其言损益之意甚明经书冬烝春狩夏搜以此盖三正之义备矣而近代说者徃徃不然夫以左氏去圣人未逺终春秋二百四十二年以及战国之际中国无改物之变鲁未灭亡传于当时正朔岂容有差汉书志据三统术商十二月乙丑朔且冬至即书伊训篇太甲元年十有二月乙丑朔伊尹祠于先王以冬至越茀行事其所引书辞有序又言后九十五嵗十二月甲申朔旦冬至无余分春秋律周文王四十二年十二月丁丑朔旦冬至后八嵗为武王伐纣克殷之嵗二月己丑晦大寒闰月庚寅朔三月二日庚申惊蛰周公摄政五年正月丁巳朔旦冬至礼记孟献子亦曰正月日至七月日至其说皆与传合夫冬至在商之十二月在周之正月大寒在周之二月惊蛰在三月夏至在七月而太初术其在立冬小雪则曰于夏为十月商为十一月周为十二月唐人大衍术追算春秋冬至亦皆在正月孰谓殷周不改月乎陈宠曰阳气始萌有兰射干芸荔之应天以为正周以为春阳气上通雉雊鸡乳地以为正殷以为春阳气已至天地已交万物皆正蛰虫始振人以为正夏以为春盖天施于子地化于丑人生于寅三阳虽有防着三正皆可言春此亦术家相承之说所谓夏数得天以其最适四时之中尔孰谓建子非春乎乃若夫子答顔子为邦之问则与作春秋事异盖春秋即当代之书以治当代之臣子不当易周时以惑民听为邦为后王立法故举四代礼乐而酌其中夫固各有攸当也如使周不改时则何必曰行夏之时使夫子果欲用夏变周则亦何以责诸侯之无王议桓文而斥吴楚哉而或者犹以为千古不决之疑则以诗书周礼论语孟子所言时月不能皆合故也夫三正通于民俗久矣春秋本侯国史记书王正以表大顺与颁朔告朔为一体其所书事有当系月者有当系时者与他经不同诗本歌謡又多言民事故或用夏正以便文通俗周礼所书正月正嵗皆夏正也诸官制职掌实循二代而损益之其着时月者又多民事与巡狩烝享自夏者同故仍夏时以存故典见因革盖非赴告防书定为一代之制者皆得通言之则又不可论于春秋矣若论语言莫春亦如诗书言春夏皆通民俗之恒辞也不可据以为周不改时孟子言七八月之间旱十一月徒杠成十二月舆梁成在左传后则周改月犹自若竹书又记晋曲沃庄伯之十一年十一月鲁隐公之元年正月也竹书乃后人用夏正追録旧史故与春秋不同然亦未尝辄以夏正乱春秋之时月也自啖赵而后学者徃徃习攻左氏而王周正月为甚以其尤害于经特详着焉
　　蕙田案赵氏之论颇为贯串
　　熊氏朋来曰孔子所谓行夏之时见于答顔渊问为邦者然也至于因鲁史作春秋乃当时诸侯奉时王正朔以为国史所书之月为周正所书之时亦周正经传日月自可互证而儒者犹欲执夏时之说以弃之譬如孔子言车岂必止言殷辂哉小戴记孟献子之言曰正月日至可以有事于上帝七月日至可以有事于祖此言冬至在周正之春正月而夏至在周正之秋七月明堂位所言孟春即建子月所言季夏六月即建已月礼记尚然况春秋乎证于左传可见矣若拘夏时周正之说则正月二月须书冬而三月乃可书春尔且如桓四年春正月狩于郎周人用仲冬狩田此以春正月书之即建子之月书春也哀十四年春西狩亦以周正之春行仲冬之狩桓十四年春正月无氷若夏正春正月则解冻矣惟建子之月无氷故纪异而书成元年春二月无氷襄二十八年春无氷皆可为证定元年冬十月陨霜杀菽此夏正秋八月而书冬也若建亥之月则陨霜不为异而亦无菽矣大抵周人虽以夏时并行豳诗周礼则然唯春秋鲁史专主周正阳生于子即为春隂生于午即为秋学者惑夏时之说谓至朔同日仅见于传而经无有也不思经传所书月日参考相同仅以僖五年经传言之正月辛亥至朔月日左氏欲以见分至之例故书春王正月辛亥朔日南至自正月以后日月可证者经书九月戊申朔日有食之传书八月甲午晋侯围上阳又书冬十二月丙子朔晋灭虢以六十甲子数之自隔年十二月戊申晋有申生之事越三日即正月辛亥朔鲁闻晋难必在正月故经以春书也是年嵗在丙寅正月辛亥朔大二月辛巳朔大三月辛亥朔小四月庚辰朔大五月庚戌朔小六月己卯朔大七月己酉朔小八月戊寅朔大九月戊申朔小十月丁丑朔大十一月丁未朔小十二月丙子朔大闰十二月丙午朔小以八月戊寅朔至甲午晋围上阳八月十七日也由八月甲午数至九月朔正得戊申由九月戊申朔至十二月朔除两小月该八十八日故以十二月朔得丙子其言丙子旦日在尾以冬十二月而日在尾此时尾度多在卯且后逼闰月宜其尚以建戌中气而合朔于卯之尾宿所谓九月十月之交者以夏正言之所谓冬十二月者以周正书之以经传日月参考可无疑矣或谓昭二十年己卯传亦书春王二月己丑朔日南至自僖五年至朔同日为始数至此年得第七章本注以为失闰案本年十一月乙酉朔故经于此月有辛卯乃初七日也闰当在隔年十二月而在是年八月则正月至七月皆以失闰而差一月二十一年庚辰经书秋七月壬午朔日有食之自二月己丑朔数至次年七月壬午中间为己丑者退小尽八个月自壬午去己丑恰退八日经传正是相同观僖五年左氏南至之书即孟献子所谓正月日至也观昭二十一年梓慎日食以对孟献子所谓七月日至也冬日至而传称春正月夏日至而经书秋七月则春秋所书时月皆用周正明甚
　　王氏守仁春王正月説春秋书元年春王正月盖仲尼作经始笔也说者或以为周虽建子而不改月或以为周改月不改时其最有据为世所宗者则以夫子尝欲行夏之时此以夏时冠周月益见诸行事之实也纷纷之论遂使圣人明白简实之训反为千古不决之疑夫子尝曰吾从周又曰非天子不议礼不制度生乎今之世反古之道灾及其身者仲尼有圣德无其位而改周之正朔是议礼制度自己出矣其得为从周乎夫子患天下之诸侯强皆不复知有天王也于是乎作春秋以诛僭乱尊周室正一王之大法而已乃首改周之正朔其何以服乱臣贼子之心春秋之法变旧章者必诛若宣公之税亩紊王制者必诛若郑庄之归祊无王命者必诛若莒人之入向是三者之有罪固犹未至于变易天王正朔之甚使鲁宜郑庄之徒举是以诘夫子则将何辞以对岂春秋忠恕先自治而后治人之意乎今必泥于行夏之时一言而曲为之说以为是固见诸行事之騐又引孟子春秋天子之事罪我者其唯春秋之言而证之夫谓春秋为天子之事者谓其时天王之法不行于天下而夫子作是以明之耳其赏人之功罪人之罪诛人之恶与人之善盖亦据事直书而褒贬自见若士师之断狱辞具而狱成然夫子犹自嫌于侵史之职明天子之权而谓天下后世且将以是而罪我固未尝取无罪之人而论断之曰吾以明法于天下取时王之制而更易之曰吾以垂训于后人法未及明训未及垂而已自陷于杀人比于乱逆之党矣或曰子谓周之改月与时也何据曰吾据春秋之文也夫周不改月与时也则春秋必不书曰春王正月春秋而书曰春王正月则其改月与时也何疑况礼记称正月七月日至而前汉志武王伐纣之嵗周正月辛卯朔合辰在斗前一度戊午师度孟津明日己未冬至考之泰誓十有三年春武成一月壬辰之说皆足以相为明证周之改月与时而子意直据夫子春秋之笔有不必更援是以为证者今舍夫子明白无疑之直笔而必欲旁引曲据证之于穿凿可疑之地是惑之甚也曰如子之言则冬可以为春乎曰何为而不可阳生于子而极于己午隂生于午而极于亥子阳生而春始尽于寅而犹夏之春也隂生而秋始尽于申而犹夏之秋也自一阳之复以极于六阳之干而为春夏自一隂之姤以极于六隂之坤而为秋冬此文王之所演而周公之所系武王周公其论之审矣若夫仲尼夏时之论则以其关于人事者比之建子为尤切而非谓其为不可也启之征有扈曰怠弃三正则三正之用在夏而已然非始于周矣曰夏时冠周月此安定之论而程子亦尝云尔曾谓程子之贤而不及是哉曰非谓其知之不及也程子盖泥于论语行夏之时亦推求圣言之过耳夫论语者夫子议道之书而春秋者鲁国记事之史议道自夫子则不可以不尽纪事在鲁国则不可以不实道并行而不相悖者也且令周虽建子而不改时与月则固夏时矣而夫子又何以行夏之时云乎程子之云盖亦推求圣言之过耳庸何伤夫子书曰君子不以人废言使程子而犹在也其殆不废子言矣
　　蕙田案此据笔削大义立言极正大
　　顾氏炎武日知録春秋时月并书于古未之见考之尚书如泰誓十有三年春大会于孟津金縢秋大熟末获言时则不言月伊训惟元祀十有二月乙丑太甲中惟三祀十有二月朔武成惟一月壬辰康诰惟四月哉生魄召诰惟三月丙午朏多士惟三月多方惟三月丁亥顾命惟四月哉生魄毕命惟十有二年六月庚午朏言月不言时【朱文公答林择之亦有古文例不书时之说】其他钟鼎古文多如此春秋独并举时月者以其为编年之史有时有月有日多是义例所存不容于缺一也【或疑夫子特笔是不然旧史既以春秋为名自当书时且如隐公二年春公防戎于潜不容二年书春元年乃不书春是知谓以时冠月出于夫子者非也】　建子之月而书春此周人谓之春矣后汉书陈宠传曰天正建子周以为春元熊朋来五经说曰阳生于子即为春隂生于午即为秋此之谓天统未为天子则虽建子而不敢谓之正武成惟一月壬辰是也巳为天子则谓之正而复加王以别于夏殷春秋王正月是也　左氏传曰元年春王周正月以一字尽之矣
　　汤氏斌春王正月辨圣人之书明白简易而后儒推求过甚遂成不决之疑者如春王正月之类是也注春秋者不下数十家置春王正月四字不论者固有之其以周改月兼改时者则汉孔安国郑康成至明赵子常王阳明贺景瞻也以周改月不改时者则宋程伊川胡康侯至明刘文成也以周不改时兼不改月者则宋蔡仲黙魏华父至明章本清也诸家引经据传自以为确不可易而予则直以春秋本文断之而已矣春秋桓公八年冬十月雨雪十月者以周正为建酉月故雨雪为非时若夏之十月建亥雨雪亦常耳何足书成公元年二月无氷此建丑月也若建卯月无氷又何异焉庄公七年秋大水无麦苗如周不改月不改时麦苗何得至秋定公元年冬十月陨霜杀菽若夏之十月菽已获矣陨霜亦非失时如此之类甚多更有可证者僖公五年左氏传曰春王正月辛亥朔日南至日南至者子月也此又改月改时之的据也夫子特书曰王正月而左传亦释曰王周正月者盖明其为周天子之正月非夏之正月殷之正月也而又于二月三月亦系之王见丑月为周之二月寅月为周之三月非同于殷正同于夏正也过此前代无以之为正者则亦不必书王以别之矣胡氏泥于冬之不可以为春也故有夏时冠周月之说以为孔子告顔渊以行夏之时此为见于行事之騐则又谬甚如胡氏之说周改月不改时是虽以子月为嵗首而四时之序犹夫夏也以冬为春乃自孔子始以夏时冠周月非所以尊周以仲冬为孟春岂可谓行夏之时乎不夏不周之间孔子何以自处焉夫行夏时者师友平日论道之言所谓损益百王垂训万世者也春秋者圣人尊周室明王制之书也王制固未有大于正朔者孔子为当时诸侯强横大夫陪臣僭乱而作春秋乃首改周天子之正朔也恐圣人亦有所不敢矣或曰孟子不云乎春秋天子之事也庸何伤曰所谓天子之事者谓赏功讨罪以明天子之法使诸侯不敢悖天子大夫不敢悖诸侯耳非必变易四时之序改本朝正朔而后为天子之事也胡氏以此为垂法后世吾恐法未可垂而先犯为下不倍之戒矣且此亦空言耳乌在其为见诸行事之騐乎故周不改月则孔子必不敢以十一月为正月以十一月为正月则周之必改月可知也周不改时则孔子必不敢以周正月为春以周正月为春则周之必改时可知也左氏公羊谷梁皆周人也于此独不加论焉亦以为不必论也使当时以正月为冬而孔子独书曰春三子能已于言哉
　　蕙田案此以春秋本文证据最的确
　　又案春王正月当以改时改月之说为正左传曰春王周正月杜注周正建子正月子月也是明以周为改月矣公羊传曰春者何嵗之始也何休注春者天地开辟之端养生之首是明以周为改时矣左氏言周正月而属于春公羊言春而曰嵗之始其义互见合诸家之说参之可以袪胡氏之障矣
　　又案史伯璿陈定宇张敷言陈廷敬蔡德晋诸家著论以证改时改月之说者甚众其文繁多所徴引经传大畧相同不能悉载至如魏了翁之正朔考家翁之原夏正周洪谟之周正辨吕坤徐芳之春王正月论则又承胡蔡之谬强为驳辨殊足以疑误学者概置不録
　　春秋隐公三年左氏传四月郑祭足帅师取温之麦秋又取成周之禾【注四月今二月也秋今之夏也麦禾皆未熟言取者盖芟践之　疏以此传之下有八月宋公和卒则知此是七月故为今之夏谓今之五月也】
　　隐公九年三月癸酉大雨震电庚辰大雨雪
　　汉书五行志刘向以为周三月夏正月也雷电未可以既以则雪不当复降皆失节故谓之异汪氏克寛曰或谓春秋用夏正月故建辰之月雨雪为异然茍实建辰之月则震电不必书矣
　　桓公四年春正月公狩于郎左氏传书时礼也【注冬猎曰狩周之春夏之冬也田狩皆夏时也】　公羊传冬曰狩常事不书此何以书讥逺也
　　张氏以寜曰周春正月夏十一月也冬曰狩不以不时书以讥逺书也
　　五年秋大雩左氏传书不时也
　　张氏以寜曰春秋凡书秋者周九月夏七月也七月雩故云不时
　　六年秋八月壬午大阅
　　六年秋八月壬午大阅
　　张氏以寜曰周八月夏六月也故曰不时
　　八年春正月己卯烝【注左传闭蛰而烝闭蛰系建亥之月此正月是夏之仲冬月何为不得烝非以不时书为下文五月复烝见渎书也】
　　张氏以寜曰周正月夏十一月也故不以不时书
　　夏五月丁丑烝谷梁传烝冬事也春夏兴之黩祀也张氏以寜曰周五月夏之春三月也谷梁皆主夏时此误也
　　冬十月雨雪【注今八月也书失时】　公羊传记异也【注今八月未当雨雪此隂气太盛兵象也】
　　张氏以寜曰案汉书五行志刘向曰周冬夏秋周十月今八月也
　　十四年春正月无氷　公羊传记异也【注周之正月夏之十一月法当坚氷无氷温也】
　　秋八月御廪灾乙亥尝
　　胡传春秋用周月以八月尝不时也
　　张氏以寜曰周八月夏六月也故曰不时
　　庄公七年秋大水无麦苗【注周之秋今五月平地出水溧杀熟麦及五稼之苗　疏直言无麦苗似是麦之苗而知麦苗别者盖此秋是今之五月麦已熟矣不得方云麦苗故知熟麦及五稼之苗皆为水溧杀也】
　　十七年冬多麋【注麋多则害五稼故以灾书】
　　张氏以寜曰周之冬夏之秋也故麋多则稼害
　　十八年秋有
　　张氏以寜曰汉五行志以为盛暑所生非自越来案盛暑为夏之六月周八月也六月而生七月见异而书
　　二十五年六月辛未朔日有食之鼓用牲于社　左氏传非常也惟正月之朔慝未作日有食之于是乎用币于社伐鼓于庙【注正月夏之四月周之六月谓正阳之月今书六月而传云唯者明此月非正阳月也辛未实七月朔因置闰失所误以七月为六月故左曰非常谓非常鼓之月也】
</div>
    <div class="pagination">
<a href="五礼通考_page315.html">上一页</a><span>...</span><a href="五礼通考_page311.html">311</a><a href="五礼通考_page312.html">312</a><a href="五礼通考_page313.html">313</a><a href="五礼通考_page314.html">314</a><a href="五礼通考_page315.html">315</a><span class="current-page">316</span><a href="五礼通考_page317.html">317</a><a href="五礼通考_page318.html">318</a><a href="五礼通考_page319.html">319</a><a href="五礼通考_page320.html">320</a><a href="五礼通考_page321.html">321</a><span>...</span><a href="五礼通考_page317.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
