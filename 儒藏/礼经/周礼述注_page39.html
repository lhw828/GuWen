<!DOCTYPE html>
<html>
<head>
    <meta charset="UTF-8">
    <title>周礼述注 - 第 39 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 39 页/共 64 页</h1>
    <div class="content">　　○纲恶马
　　注曰纲以縻索维纲狎习之　贾音稼
　　凡受马于有司者书其齿毛与其贾马死则旬之内更旬之外入马耳以其物更其外否
　　注曰郑司农云更谓偿也谓旬之内死者偿以齿毛与贾受之日浅养之恶也旬之外死入马耳偿以毛色不以齿贾任之过其任也其外否者旬之外逾二十日而死不任用非用者罪　疏曰所受之马谓给公家之使　更音庚
　　马及行则以任齐其行
　　注曰识其所载轻重及道里齐其劳逸乃复用之坡谓及行始驾也此二句或在纲恶马之下盖同为教马事也
　　若有马讼则听之
　　注曰讼谓卖买之言相负
　　禁原蚕者
　　注曰原再也天文辰为马书蚕为龙精月值大火则浴其种是蚕与马同气物莫能两大禁再蚕者为伤马与　坡谓禁原蚕者言牧马之处与牧马之人皆不得再养蚕也
　　○量人掌建国之灋以分国为九州营国城郭营后宫量市朝道巷门渠造都邑亦如之
　　注曰建立也立国有旧灋式若匠人职云分国定天下之国分也后君也言君容王与诸侯　疏曰量市朝道巷者若匠人云市朝一夫经涂九轨巷及门渠亦有尺数若门容二辙三个之等造都邑但与之制度大小未必身往也　分扶问反
　　营军之垒舍量其市朝州涂军社之所里
　　注曰军壁曰垒州一州之众二千五百人为师每师一处市也朝也州也皆有道以相之军社社主在军者里居也　疏曰一州则一师每一师各自一处各立市朝各有道以相凑　坡谓出军有社主又有迁庙主此独言军社省文也或军即宗字之误　涂本又作涂
　　邦国之地与天下之涂数皆书而藏之
　　注曰书地谓方圜山川之广狭书涂谓支凑之逺近
　　凡祭祀飨宾制其从献脯燔之数量
　　注曰燔从于献酒之肉炙也数多少也量长短也疏曰飨宾献有脯从若燕行献宾荐脯醢是也祭礼献以燔从故总之言也
　　掌丧祭奠竁之俎实
　　注曰竁亦有爼实谓所遣奠士丧礼下篇曰藏包筲于旁　竁昌绢反筲所交反
　　凡宰祭与郁人受斝厯而皆饮之
　　注曰言宰祭者冢宰佐王祭亦容摄祭郑司农云斝读如嫁娶之嫁斝器名明堂位曰爵殷以斝谓斝读如嘏尸之嘏　疏曰厯者谓与鬰人厯皆饮之也
　　○小子掌祭祀羞羊肆羊殽肉豆
　　注曰郑司农云羞进也羊肆体荐全烝也羊殽体解节折也肉豆者切肉也谓肆读为鬄羊鬄者所谓豚解也　坡谓周颂我将诗云维羊维牛维天其右之是祀天亦用羊则此祭祀乃兼指内外神或谓専言宗庙者非是　肆鬄竝他厯反
　　而掌珥于社稷祈于五祀
　　坡谓易氏説详见肆师
　　○凡沈辜侯禳饰其牲
　　注曰郑司农云沈谓祭川尔雅曰祭川曰浮沈辜谓磔牲以祭也月令曰九门磔禳以毕春气侯禳者候四时恶气禳去之也　易彦祥曰饰其牲被之以文绣谓羊牲也
　　○衅邦器及军器
　　注曰邦器谓礼乐之器及祭器之属　郑刚中曰小子掌用羊血以衅也
　　凡师田斩牲以左右徇陈
　　注曰示犯誓必杀之　郑刚中曰不用命者皆狠而不率之人令小子斩羊以示之羊者至狠之物宋义曰狠如羊强不可制者皆斩之此类是也
　　祭祀赞羞受彻焉
　　疏曰赞羞若司马羞鱼牲之等则赞之受彻祭毕废彻之时则受之
　　○羊人掌羊牲凡祭祀饰羔
　　注曰羔小羊也诗曰四之日其蚤献羔祭韭　王介甫曰饰羔若礼所谓饰羔雁者以缋也
　　祭祀割羊牲登其首
　　注曰登升也升首报阳也升首于室
　　凡祈珥共其羊牲宾客共其灋羊
　　注曰灋羊飱饔积膳之羊
　　○凡沈辜侯禳衅积共其羊牲
　　注曰积故书为眦郑司农云眦读为渍谓衅国器渍军器也谓积积柴禋祀槱燎实柴　眦徐赐反
　　若牧人无牲则受布于司马使其贾买牲而共之○司爟掌行火之政令四时变国火以救时疾
　　注曰行犹用也变犹易也郑司农説以鄹子曰春取榆栁之火夏取杏之火季夏取桑柘之火秋取柞楢之火冬取槐檀之火
　　季春出火民咸从之季秋内火民亦如之
　　注曰火所以用陶冶民随国而为之郑人铸刑书火星未出而出火后有灾郑司农云以三月本时昏心星见于辰上使民出火九月本黄昏心星伏在戌上使民纳火故春秋传曰以出内火　疏曰上经四时变国火据食火明此春秋据陶冶
　　○时则施火令
　　注曰焚莱之时　内音纳
　　凡祭祀则祭爟
　　注曰报其为明之功礼如祭爨　疏曰祭爨祭老妇也则此祭爟谓祭先出火之人
　　凡国失火野焚莱则有刑罚焉
　　注曰野焚莱民擅放火　疏曰野焚莱有罚者大司马中春田猎云火则二月后擅放火则有罚也
　　○掌固掌脩城郭沟池树渠之固颁其士庶子及其众庶之守
　　注曰树谓枳之属有刺者也众庶民递守固者也郑司农説树以国语曰城守之木于是乎用之　黄文叔曰士庶子守固与宿卫王宫同其事任霍光曰函谷京师之固武库精兵所聚故以丞相弟为闗都尉子为武库令汉人犹识此意　王龄曰宫伯云士庶子之在版者谓守于王宫也此谓颁其士庶子之守谓守于城郭等处也
　　○设其饰器
　　注曰兵甲之属今城郭门之器亦然　疏曰饰器若城郭门傍所执矛防皆有幡饰之等是也
　　○分其财用均其稍食
　　注曰财用国以财所给守吏之用也稍食禄廪
　　○任其万民用其材器
　　注曰任谓以其任使之也民之材器其所用堑筑及
　　为藩落　堑七艳反
　　凡守者受灋焉以通守政有移甲与其役财用唯是得通与国有司帅之以赞其不足者
　　注曰凡守者士庶子及他要害之守吏通守政者兵甲役财难易多少转移相给也其他非是不得妄离部署国有司掌固也其移乏者又与掌固帅致之赞佐也　疏曰甲饰器也变材器言役财者欲见材器是民役之材非财用也
　　○昼三巡之夜亦如之
　　注曰巡行也行守者为众庶之解惰　疏曰此乃掌固设灋与所守之处非是掌固自巡行之也
　　○夜三鼜以号戒
　　注曰鼜击鼜警守鼓也三巡之间又三击鼜　鼜音戚解佳卖反
　　若造都邑则治其固与其守灋
　　注曰都邑亦为城郭
　　○凡国都之竟有沟树之固郊亦如之
　　注曰竟界也　疏曰王国及三等都邑所在境界之上亦为沟树以为阻固郊谓近郊逺郊
　　民皆有职焉
　　注曰职谓守与任　疏曰此亦兼上王国及都合守之处其民皆职任使劳役递均也
　　若有山川则因之
　　注曰山川若殽臯河汉　竟音境
　　○司险掌九州之图以周知其山林川泽之阻而达其道路
　　注曰周犹徧也达道路者山林之阻则开凿之川泽之阻则桥梁之
　　设国之五沟五涂而树之林以为阻固皆有守禁而达其道路
　　注曰五沟遂沟洫浍川也五涂径畛涂道路也树之林作藩落也　疏曰此五沟五涂而言树之林以为阻固皆有守禁则非遂人田间五沟五涂但沟涂所作随所须大小而为之皆准约田间五沟五涂其沟上亦皆有道路以相支凑故以五沟五涂而言也
　　国有故则藩塞阻路而止行者以其属守之唯有节者达之
　　注曰有故丧灾及兵也闭絶要害之道备奸寇也疏曰以其属守之者谓使司险之下胥徒四十人之属守其要者其余使其地之民为守也
　　○掌疆【阙】
　　○候人各掌其方之道治与其禁令以设候人
　　注曰道治治道也国语曰候不在竟讥不居其方也禁令备奸寇也以设候人者选士卒以为之诗云彼候人兮何戈与祋
　　○若有方治则帅而致于朝及归送之于竟
　　注曰方治其方来治国事者也春秋传曰晋栾盈过周王使候人出诸轘辕是其送之　疏曰方治谓国有事不能自决当决于王国或有国事须报在上皆是也　竟音境何胡我反祋都外反
　　○环人掌致师
　　注曰致师者致其必战之志古者将战先使勇力之士犯敌焉春秋传曰楚许伯御乐伯摄叔为右以致晋师许伯曰吾闻致师者御靡旌摩垒而还乐伯曰吾闻致师者左射以菆代御执辔御下马掉鞅而还摄叔曰吾闻致师者右入垒折馘执俘而还皆行其所闻而复之
　　察军慝
　　注曰慝阴奸也视军中有为慝者则执之
　　环四方之故
　　坡谓环周回也军行虑有伏敌军舍恐有莫夜之戎周回四方详其有否以为警备今行军者重此　易彦祥曰察军慝则察其在我者环四方之故则环其在人者
　　巡邦国谍贼
　　注曰谍贼反间为国贼　疏曰此谍贼即上军慝之类据邦国故异言之
　　讼敌国
　　注曰敌国兵来则往之与讼曲直若齐国佐如师
　　扬军旅
　　注曰为之威武以观敌
　　降围邑
　　注曰围邑欲降者受而降之春秋传曰齐人降鄣黄文叔曰环人掌致师志于战也而以降围邑终焉不杀之仁也虽然受降如受敌斯亦当察故环人掌之　谍音牒降戸江反菆侧留反音两掉徒吊反馘古获反莫音暮间去声鄣音章
</div>
    <div class="pagination">
<a href="周礼述注_page38.html">上一页</a><span>...</span><a href="周礼述注_page34.html">34</a><a href="周礼述注_page35.html">35</a><a href="周礼述注_page36.html">36</a><a href="周礼述注_page37.html">37</a><a href="周礼述注_page38.html">38</a><span class="current-page">39</span><a href="周礼述注_page40.html">40</a><a href="周礼述注_page41.html">41</a><a href="周礼述注_page42.html">42</a><a href="周礼述注_page43.html">43</a><a href="周礼述注_page44.html">44</a><span>...</span><a href="周礼述注_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
