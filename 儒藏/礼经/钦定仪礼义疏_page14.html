<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 14 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 14 页/共 169 页</h1>
    <div class="content">　　正义贾氏公彦曰如初者如自赞洗爵以下至答拜受爵也　敖氏继公曰无从见其异扵初耳
　　三酳用卺亦如之
　　正义敖氏继公曰至是乃用卺者昏礼将终示以合体相亲之意也食后进酒至扵再三犹云酳者同牢之礼賛主其事而此酒则皆賛进之故皆谓之酳特牲少牢礼进酒扵尸者惟主人言酳主妇宾长则皆不言酳而曰献以食礼非二人主之也　郑氏康成曰亦无从也
　　赞洗爵酌于戸外尊入戸西北面奠爵拜皆答拜坐祭卒爵拜皆答拜兴
　　正义郑氏康成曰賛酌者自酢也　贾氏公彦曰三酳乃酌外尊自酢者略贱者也既合卺乃用爵不嫌相袭爵眀更洗余爵也皆皆夫妇也　敖氏继公曰三酳乃自酢变扵常礼也自酢之礼代人酢已耳洗爵象其为已洗也奠爵拜象受也夫妇皆答拜则象同酢之也兴谓夫妇也戸字疑衍下云賛酌外尊可见矣
　　右酳
　　主人出妇复位
　　正义贾氏公彦曰直云主人出不云处所下文云主人説服扵房则此时亦东房矣妇人不宜出复入故因旧位而立　敖氏继公曰主人出为将説服扵房也妇当説服扵室故不出惟变位而已　郑氏康成曰复位复尊西南面之位
　　乃彻于房中如设于室尊否
　　正义郑氏康成曰彻室中之馔设扵房中为媵御馂之【贾防下文媵馂主人之余已下是也】彻尊不设有外尊也【贾防惟尊不设扵房中】　敖氏继公曰彻之者亦赞也如设于室谓其与席之位也亦皆东西相乡
　　案房中媵先扵御则媵席在西墉下直室东南隅西乡布之扵馂壻余便也
　　主人説服扵房媵受妇説服于室御受姆授巾【説吐活反后同注今文説作税】
　　正义敖氏继公曰説服皆谓去上服也于房于室男女宜异处亦重防也记云母施衿结帨是妇自有帨巾也今既説服御亦并受此物故姆还以他巾授之吴氏澄曰壻与妇各説服者男女有别也　贾氏
　　公彦曰媵受御受与沃盥交同亦是交接有渐也郑氏康成曰巾所以自洁清
　　案此云姆授巾则姆亦在室矣盖妇入室时姆亦从入妇即筵坐则姆立扵其右以相礼至説服既乃授巾而出也
　　御衽于奥媵衽良席在东皆有枕北止【注古文止作趾】
　　正义郑氏康成曰衽卧席也妇人称夫曰良孟子曰将覸良人之所之止足也　贾氏公彦曰衽于奥主扵妇席使御布妇席使媵布夫席亦示交接有渐之义也前布同牢席夫在西妇在东今乃夫在东妇在西易处者前示阴阳交防有渐故男西女东今取阳徃就阴故男女各扵其方也　敖氏继公曰卧席谓之衽此衽云者谓设衽亦犹布筵谓之筵夫东妇西变扵坐席也
　　案室中以奥为尊故布同牢席夫西妇东西则当奥也今卧席同布扵奥则男阳当在东妇阴当在西从男女之正位也
　　主人入亲説妇之缨
　　正义郑氏康成曰入者从房还入室也【贾防夫前出説服扵房今从房入扵室】妇人十五许嫁筓而礼之因着缨【贾防曲礼云女子许嫁缨又云女子许嫁筓而字以十五为限则自十五以上皆可许嫁也】眀有系也盖以五采为之【贾防周官巾车职五路皆有繁缨注云以五采罽为之此缨虽用丝当用五采】其制未闻【贾防此缨与男子冠缨异彼缨垂之两旁结其末此不同扵彼】　贾氏公彦曰缨有二内则云男女未冠筓者总角衿缨皆佩容臭注容臭香物也以缨佩之为尊者给小使此幼时缨也又云妇事舅姑如事父母衿缨綦屦注衿犹结也妇人有缨示系属也内则示有系属之缨即许嫁之缨与此説缨一也　敖氏继公曰主人亲説之者眀此缨为已而系也亦示亲之
　　存疑陈氏祥道曰许嫁之缨既嫁夫説之矣无所复用则事舅姑之衿缨非许嫁之缨也
　　案许嫁之缨昏而主人説之耳非一説而不复用也妇事舅姑衿缨即此贾防甚眀陈氏説未的
　　烛出
　　正义郑氏康成曰昏礼毕将卧息　贾氏公彦曰出出扵室
　　媵馂主人之余御馂妇余赞酌外尊酳之【馂音俊】
　　正义敖氏继公曰食余曰馂余谓其所甞食者也媵御各馂余者见其恵之及之也此馂之位媵当东面而长者在南御当西面而长者在北略如少牢者之位不洗而酌略贱也仪惟拜受拜送而已不拜既爵　郑氏康成曰外尊房户外之尊　贾氏公彦曰酌外尊者不敢与主人同酌内尊也
　　案赞不酢略也
　　媵侍于戸外呼则闻【注今文侍作待】
　　正义郑氏康成曰为尊者有所徴求　贾氏公彦曰不使御侍于户外共承夫妇者以女为主故使媵侍于戸外也　敖氏继公曰媵虽妇之从者然自妇至之后凡主人有事皆媵为之此侍于戸外不使御而使媵者亦主扵夫也呼则闻释所以侍户外之意右昏礼成













　　钦定仪礼义防卷三
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷四
　　士昏礼第二之二
　　夙兴妇沐浴纚笄宵衣以俟见【见贤遍反下同】
　　正义郑氏康成曰夙早也昏明日之晨兴起也俟待也待见于舅姑寝门之外古者命士以上年十五父子异宫【贾疏内则云由命士以上父子异宫不云年限知十五为限者以其十五成童也言此者欲见不命之士父子同宫虽俟见不得言舅姑寝门外也】　贾氏公彦曰纚筓宵衣则特牲主妇宵衣也不着纯衣纁衻者彼嫁时之盛服今已成昏故退从此服　陈氏祥道曰纚筓宵衣以见舅姑者以盛饰可以施于嫁夕不可施于厥明也　敖氏继公曰士妻之纚筓宵衣犹士之冠端也内则言子事父母服端又云妇事舅姑如事父母则宵衣者亦士妻事舅姑之常服耳妇之始嫁即以此服见而不为之加者昏礼不主于舅姑也俟见者质明乃见此时俟于已之寝
　　案不命之士父子虽同宫舅姑亦另有寝门俟见俟赞者引见于舅姑也
　　质明赞见妇于舅姑席于阼舅即席席于房外南面姑即席【注古文舅皆作咎】
　　正义郑氏康成曰质平也房外房户外之西【贾疏舅在阼阼当房户之东若姑在房户之东即当舅之北南面向之不便下记云父醴女母南面于户外女出于母左以母在房户西故女得出于母左是以知此房外亦房户外之西也】　敖氏继公曰见者通言于舅姑使得见也阼席西面舅姑即席亦立于席也
　　案舅席在阼阶西面示为主也姑席在东房户外南面示为内主也舅姑各异席亦取夫妇有别之义
　　妇执笲枣栗自门入升自西阶进拜奠于席【笲音烦】正义郑氏康成曰笲竹器有衣者【贾疏字从竹故知竹器下记云缁被纁里是有衣也】其形盖如今之筥籚矣进拜者进东面乃拜【贾疏从西阶进至舅前而拜】奠之者舅尊不敢授也　班氏固曰妇人之贽以枣栗腶脩者职在供养之闲其义一也　敖氏继公曰笲枣栗二物同一器也聘礼卷币实于笲然则笲之制亦隋方如箧矣门舅姑寝门也必云自门入者嫌妇人出入当由闱门也进乃拜则拜处近于席不当阶矣始执笲用二手及拜时则惟右手执之凡妇人之拜以左掌据地故右手执物而可以拜也内则曰凡女拜尚右手
　　通论何氏休曰礼妇人见舅以枣栗为贽见姑以腶脩为敬见夫人尊兼而用之　贾氏公彦曰必见舅用枣栗见姑用腶脩者春秋庄二十四年秋八月丁丑夫人姜氏入戊寅大夫宗妇觌用币公羊传云见用币非礼也然则曷用枣栗云乎腶脩云乎　陈氏祥道曰曲礼妇人之挚椇榛脯脩枣栗昏礼不言椇榛特牲少牢大夫士之祭亦枣栗而已但笾人有枣栗又有榛实盖具椇榛枣栗者盛礼也
　　舅坐抚之兴答拜妇还又拜
　　正义郑氏康成曰还又拜者还于先拜处拜【贾疏前东面拜处】妇人与丈夫为礼则侠拜【贾疏冠者见母母于子犹侠拜不徒妇于舅而已】　敖氏继公曰抚之示受也兴而后拜敬也妇还者妇于筵前少立俟舅卒拜而后还也又拜者侠拜也
　　通论熊氏朋来曰古人无受拜之理惟国君于其士不必答拜于他邦之士亦答拜昏礼妇见舅答拜冠礼子见母母拜之
　　降阶受笲腶脩升进北面拜奠于席姑坐举以兴拜授人【腶丁玩反石经作段同】
　　正义贾氏公彦曰加姜桂腶治者谓之脩不加姜桂以盐干之者曰脯散文则脩脯通　敖氏继公曰妇于舅并用枣栗而执于门外于姑惟用腶脩而受于阶下皆轻重之差也进北面拜者既入堂深东行当席乃北面而拜也奠于席亦不敢授也不抚之者不同于舅也举以兴乃拜既拜乃授人则拜时亦不释笲矣　郑氏康成曰人有司姑执笲以起答妇拜授有司彻之舅则宰彻之【贾疏下记云舅答拜宰彻】
　　案降阶则至地妇礼不下堂此乃降者因上执枣栗入升之礼而为之重始见也且授笲者贱不可以升故妇就而受之脯在笾则五脡此腶脩当十脡所谓束脩者也所授之人盖亦妇人之侍御者
　　余论贾氏公彦曰枣栗取其早自谨敬腶脩取其断断自脩也又杂记云妇见舅姑兄弟姑姊妹皆立于堂下西面北上是见已注妇来为共养也其见主于尊者兄弟以下在位是为已见不复特见又杂记云见诸父各就其寝注旁尊也亦为见时不来今此不言者文畧也
　　右妇见舅姑
　　赞醴妇【注醴当为礼今仍作醴】
　　正义郑氏康成曰赞礼妇者以其妇道新成亲厚之敖氏继公曰赞为舅姑醴妇也必醴之者答其行
　　礼于己也妇见醴乃成为妇是时舅姑皆立于席
　　席于户牖间
　　正义郑氏康成曰室户西牖东南面位【贾疏知然者以宾客位于此是以礼子礼妇礼宾皆于此也】
　　案妇见而醴妇行于舅姑之寝
　　侧尊甒醴于房中妇疑立于席西【疑鱼乙反】
　　正义郑氏康成曰疑正立自定之貎　贾氏公彦曰云妇疑立于席西者以其礼未至故疑然自定而立以待事也若行礼之闲而立则云立不得云疑立敖氏继公曰亦有篚笾豆在其北惟云侧尊文省妇东面立
　　赞者酌醴加柶面枋出房席前北面妇东面拜受赞西阶上北面拜送妇又拜荐脯醢
　　正义贾氏公彦曰面枋出房者以其赞授故面枋冠礼赞酌醴将授宾则面叶宾受醴将授子乃面枋也郑氏康成曰妇东面拜赞北面答之变于丈夫始
　　冠成人之礼【贾疏冠礼受醴南面者以向宾拜此东面者以舅姑在东亦面之拜也】敖氏继公曰妇于赞乃侠拜者重其为舅姑醴已也妇又拜盖执觯拜也其下二拜亦然荐亦赞者
　　妇升席左执觯右祭脯醢以柶祭醴三降席东面坐啐醴建柶兴拜赞答拜妇又拜奠于荐东北面坐取脯降出授人于门外【觯支义反啐措诲反】
　　正义郑氏康成曰奠于荐东升席奠之取脯降出授人亲彻且荣得礼人谓妇氏人【贾疏以其在门外妇往授之明是妇氏之人】　贾氏公彦曰冠礼礼子礼宾皆即筵奠于荐东降筵北面坐取脯明此奠时升席南面奠乃降北面取脯此亲彻下飨不亲彻者于醴时礼讫故于后畧之　敖氏继公曰拜皆执觯拜也门寝门也授人于外变于男子之礼
　　右醴妇
　　舅姑入于室妇盥馈【馈其位反】
　　正义郑氏康成曰馈者妇道既成成以孝养　敖氏继公曰于既授脯即反而行馈礼也以食食人谓之馈适妇之礼在养舅姑故即行馈礼以见其意
　　特豚合升侧载无鱼腊无稷竝南上其他如取女礼【取七住反】
　　正义郑氏康成曰侧载者右胖载之舅俎左胖载之姑俎异尊卑【贾疏周人尚右故知右胖载之舅俎左胖载之姑俎】并南上者舅姑共席于奥其各以南为上其他谓酱湆菹醢女谓妇也如取妇礼同牢时　敖氏继公曰二俎乃云侧者以无鱼腊也姑不别席于北方者辟妇之位也其他谓尔黍至卒食也此特豚合升而载之二俎则是每俎皆有肩髀胉脊与其他豚解而载于一俎者畧异矣士丧礼言豚解之法两肩两髀两胉与脊共有七段也　贾氏公彦曰其他如取女礼者自侧载以下南上以上与取女异异者彼有鱼腊并稷此无之彼男东面女西面其酱湆菹醢夫则南上妇则北上此舅姑共席东面俎及豆等皆南上是其异也酒在内者亦北墉下外尊亦当房户外之东经不云者畧耳
　　案以妇见及庙见时舅姑俱别席决之此云共席者共东面耳实亦别席也豆俎诸物各二足以明之合升中当有七段但七中宜分脊为二也上有正脊二举此亦当然
　　存异敖氏继公曰南上之文主于菹醢盖举此以见舅姑之皆东面且明席之北上也席北上则舅在北姑在南矣
　　案经言竝南上竝者竝俎与敦也室中以奥为尊舅席在南故舅之俎与敦皆在南也菹醢则其他中包之
　　妇赞成祭卒食一酳无从【酳羊进反注今文无成】
　　正义郑氏康成曰赞成祭者授处之【贾疏谓授之又处置令知在于豆间】　敖氏继公曰此祭谓祭荐黍肺也卒食亦三饭而止也此礼每节皆杀于同牢之礼以其一酳故无肝从妇之酳也当洗于北堂而酌于室中北墉下之尊酳舅于席前之南姑于席前之北皆西面其拜亦在戸西北面舅姑皆答拜于其席
　　席于北墉下
　　正义郑氏康成曰室中北墙下　贾氏公彦曰此席将为妇馂之位处也
　　存异敖氏继公曰此席当在尊西而东上
　　案南乡北乡以西方为上室中布席之常法也况舅姑在西则妇席宜统于尊更无东上之理敖氏谓人席与神席相变此堂上之法不可以概室中也又谓设豆之上下与设席相变室中亦未尽然
　　妇彻设席前如初西上妇馂舅辞易酱
　　正义郑氏康成曰妇馂者即席将馂也【贾疏言将者事未至】辞易酱者嫌淬污【贾疏以其酱乃以指之淬污也】　贾氏公彦曰此直馂余言西上者亦以右为上也　敖氏继公曰舅辞者见妇即席将馂已故辞之妇不言对不敢与尊者为礼也下云馂姑之则是从舅命矣易酱易姑酱也盖御为之
　　妇馂姑之御赞祭豆黍肺举肺脊乃食卒姑酳之妇拜受姑拜送坐祭卒爵姑受奠之
　　正义贾氏公彦曰御赞祭赞妇祭之也　敖氏继公曰祭肺亦祭切肺也举肺脊其姑之所已举者与亦御者举以授之食食黍也亦以湆酱祭举食举三饭而卒食也妇拜于席南面姑亦拜于西墉下东面之位也卒爵而姑受亦不拜既爵矣馂礼轻　郑氏康成曰奠之奠于篚【贾疏取女有篚此如取女礼明亦奠之于篚】
　　案上妇酳姑此则姑酳妇馈礼成于酳馂礼亦成于酳也上姑祭妇赞之此妇祭御赞之姑不赞者尊不赞卑也
　　妇彻于房中媵御馂姑酳之虽无娣媵先于是与始饭之错【错七各反敖音措注古文始为姑】
　　正义郑氏康成曰古者嫁女必侄娣从之谓之媵侄兄之子娣女弟也娣尊侄卑若或无娣犹先媵客之也【贾疏对御是夫之从者为后侄与娣俱名媵今去娣惟有侄言媵先以对御为先非对娣也】始饭谓舅姑错者媵馂舅余御馂姑余也【贾疏舅姑始饭而今媵馂舅余御馂姑余是交错之义】　敖氏继公曰此设之当畧如同牢礼此酳亦酌外尊
　　存疑敖氏继公曰与始饭之错未详寻其语脉文意似谓既酳则于是乎改设之如馈之错也错犹设也若然则始饭二字皆误与
　　案曲礼大夫不名侄娣士不名长妾长妾即经所谓娣也言长则有其次在士或侄娣两有或娣若侄有其一或无侄娣以他女备之皆媵也媵先者客之则媵席应在西方东乡如馂壻之节也既馂乃酳此缀始饭之文在酳下者明此时媵御馂者止饭黍而无食举也盖舅姑之俎皆肺脊各一姑所举者妇馂之矣舅所举者媵亦不敢防焉于是媵御止与始饭敦黍而交错馂之亦犹特牲少牢上下馂之分敦黍也祭统言诸侯之馂惟曰以四簋黍则馂以黍为主可知或曰古文作姑姑饭者媵御共馂姑之饭黍而不馂舅饭亦不敢防之意云错者谓取姑敦黍分设之亦可通
　　通论贾氏公彦曰媵有二种若诸侯有二媵外别有侄娣是以庄十九年经书公子结媵陈人之妇于鄄公羊传曰媵者何诸侯取一国则二国往媵之以侄娣从诸侯夫人自有侄娣并二媵各有侄娣则九女是媵与侄娣别也若大夫士无二媵即以侄娣为媵也
</div>
    <div class="pagination">
<a href="钦定仪礼义疏_page13.html">上一页</a><span>...</span><a href="钦定仪礼义疏_page9.html">9</a><a href="钦定仪礼义疏_page10.html">10</a><a href="钦定仪礼义疏_page11.html">11</a><a href="钦定仪礼义疏_page12.html">12</a><a href="钦定仪礼义疏_page13.html">13</a><span class="current-page">14</span><a href="钦定仪礼义疏_page15.html">15</a><a href="钦定仪礼义疏_page16.html">16</a><a href="钦定仪礼义疏_page17.html">17</a><a href="钦定仪礼义疏_page18.html">18</a><a href="钦定仪礼义疏_page19.html">19</a><span>...</span><a href="钦定仪礼义疏_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
