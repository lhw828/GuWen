<!DOCTYPE html>
<html>
<head>
    <meta charset="UTF-8">
    <title>礼记述注 - 第 25 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记述注 - 第 25 页/共 61 页</h1>
    <div class="content">　　唯天子称天以诔之
　　注曰以其无尊焉春秋公羊説以为读诔制諡于南郊若云受之于天然　疏曰为人臣子莫不欲褒大其君揜恶扬善故至南郊明不得欺天也
　　诸侯相诔非礼也
　　注曰礼当言诔于天子也天子乃使太史赐之諡
　　曽子问曰君出疆以三年之戒以椑从君薨其入如之何孔子曰共殡服则子麻弁绖疏衰菲杖入自阙升自西阶如小敛则子免而从柩入自门升自阼阶君大夫士一节也
　　集説曰曽子问国君以事出疆必为三年之戒备恐未得即反也于是以亲身之棺随行虑或死于外也若死于外则入之礼如何孔子言于时大敛之后主人从柩而归则其国有司豫供主人殡时所着之服以待之谓布深衣苴绖散带垂也其首服崔氏云小敛之前大夫士皆去冠小敛括发之后士则加素冠大夫加素弁此时主人从柩在路未忍成服惟着麻弁绖疏衰而藨屦苴杖也麻弁布弁也布弁之上加环绖也柩入之时毁殡宫门西边墙而入其处空缺故谓之阙非门阙之阙也升自西阶者以柩从外来有似賔客故就客阶而升也如小敛而归则子首不麻弁身不疏衰惟首着免布身着布深衣也入自门升自阼阶者以亲未在棺犹以事生之礼事之也凡君与大夫及士之卒于外者其礼皆一等无异制故云一节也
　　曽子问曰君之丧既引闻父母之丧如之何孔子曰遂既封而归不俟子
　　集説曰遂遂送君柩也既窆而归下棺即归也不俟子不待孝子返而已先返也
　　曽子问曰父母之丧既引及涂闻君薨如之何孔子曰遂既封改服而往
　　集説曰遂遂葬亲柩也既窆之后改服而往者杂记云非从柩与反哭无免于堩此时孝子首着免乃去免而括发徒跣布深衣扱衽而往不敢以私丧之服丧君也
　　曽子问曰宗子为士庶子为大夫其祭也如之何孔子曰以上牲祭于宗子之家祝曰孝子某为介子某荐其常事
　　疏曰庶子是宗子亲弟与宗子同祖祢得以上牲于宗子之家而祭祖祢但大夫得祭曽祖已是庶子不合自立庙崔氏云当寄曽祖庙于宗子之家亦得以上牲宗子为祭也若已是宗子从父庶子兄弟父之适子则于其家自立祢庙其祖及曽祖亦于宗子之家寄立之亦以上牲宗子为祭若已是宗子从祖庶兄弟父祖之适则立祖祢庙于已家亦寄立曾祖庙于宗子家亦共上牲宗子为祭告时止称宗子其时庻子身在祭位　集説曰士特牲大夫少牢上牲少牢也庶子既为大夫当用上牲然必往就宗子家而祭者以庙在宗子家也孝子宗子也介子庶子也不曰庶而曰介者庶子卑贱之称介则副贰之义亦贵贵之道也荐其常事者荐其岁之常事也　坡谓伊川程子夺宗之论想未捡此疏也学者详之
　　若宗子有罪居于他国庶子为大夫其祭也祝曰孝子某使介子某执其常事摄主不厌祭不旅不假不绥祭不配
　　集説曰介子非当主祭者故谓之摄主其礼畧于宗子者有五焉若以祭礼先后之次言之当云不配不绥祭不假不旅不厌祭今倒言之者皇氏云摄主非正故逆陈以见义今依次释之不配者祭礼初行尸未入之时祝告神曰荐嵗事于皇祖伯某以某妃配某氏如姜氏子氏之类今摄主但言荐岁事于皇祖伯某不言以某妃配也绥周礼作隋减毁之名也尸与主人俱有隋祭主人减黍稷牢肉而祭之于豆间尸则取葅及黍稷肺而祭于豆间所谓隋祭也今尸自隋祭摄主则不绥尸将受福先为绥祭今辟正主不敢受福故不绥也假字当作嘏福庆之辞也尸十一饭讫主人酳尸尸酢主人毕命祝嘏于主人曰皇尸命工祝承致多福无疆于女孝孙所谓嘏也今亦以辟正主故不嘏也不旅不旅酬也不厌祭者厌是餍饫神也厌有隂有阳隂厌者迎尸之前祝酌奠讫为主人释辞于神勉其歆享此时在室奥隂静之处故曰隂厌也阳厌者尸谡之后佐食彻尸之荐爼设于西北隅得户明白之处故曰阳厌此言不厌祭不为阳厌摄主谦退似若神未厌饫然也以先后之次知之
　　布奠于賔賔奠而不举不归肉其辞于賔曰宗兄宗弟宗子在他国使某辞
　　集説曰主人酬賔之时賔在西厢东面主人布此奠爵于賔爼之北賔坐取此爵而奠于爼之南不举之以酬兄弟此即不旅之事若宗子主祭则凡助祭之賔各归之以爼肉今摄主故不归爼肉于賔也非但祭不备礼其将祭之初告賔之辞亦异曰宗兄宗弟子在他国不得亲祭故使某执其常事使某告也故云使某辞宗兄宗弟者于此摄主为兄或为弟也若尊卑不等或是祖父之列或是子孙之行则但谓之宗子矣
　　曽子问曰宗子去在他国庶子无爵而居者可以祭乎孔子曰祭哉请问其祭如之何孔子曰望墓而为坛以时祭若宗子死告于墓而后祭于家宗子死称名不言孝身没而已子游之徒有庶子祭者以此若义也今之祭者不首其义故诬于祭也
　　集説曰宗子无罪而去国则庙主随行矣若有罪去国庙虽存庶子卑贱无爵不得于庙行祭礼但当祭之时即望墓为坛以祭也若宗子死则庶子告于墓而后祭于家家庶子之家也亦不敢称孝子某但称子某而已又非有爵者称介子某之比也身没而已者庶子身死其子则庶子之适子祭庶子之时可称孝也子游之门人有庶子祭者皆用此礼是顺古义也首本也今世俗庶子之祭者不能寻本古人制礼之义而率意行之祗见其诬罔而已
　　曽子问曰祭必有尸乎若厌祭亦可乎孔子曰祭成丧者必有尸尸必以孙孙防则使人抱之无孙则取于同姓可也祭殇必厌葢弗成也祭成丧而无尸是殇之也集説曰曽子之意祭是祭神不祭生人立尸而祭是祭生人无益死者故问祭时必合有尸乎若厌祭亦可乎葢祭初隂厌尸犹未入祭终而阳厌在尸既起之后是厌祭无尸也孔子言成人威仪具备必有尸以象神之威仪所以祭成人之丧者必有尸也尸必以孙以昭穆之位同也取于同姓亦谓孙之等列也祭殇者不立尸而厌祭以其年防少未能有成人之威仪不足可象故不立尸也若祭成人而无尸是以殇待之矣
　　孔子曰有隂厌有阳厌曽子问曰殇不祔祭何谓隂厌阳厌
　　集説曰孔子言祭殇之礼有厌于幽隂者有厌于阳明者葢适殇则隂厌于祭之始庶殇则阳厌于祭之终非兼之也曽子不悟其防乃问云祭殇之礼畧而不备何以始末一祭之间有此两厌也
　　孔子曰宗子为殇而死庶子弗为后也
　　注曰族人以其伦代之明不序昭穆立之庙其祭之就其祖而已代之者主其礼　疏曰宗子为殇而死庶子不得代为之后宗子理不可阙明族人以其伦代之殇无为人父之道故不序昭穆不得与代之者为父也宗子存时族人凡殇者宗子主其祭祀今宗子殇明代为宗子者主其礼也此宗子是大宗族人但是宗子兄弟行无限亲疎皆得代之
　　其吉祭特牲
　　注曰尊宗子从成人也凡殇则特豚自卒哭成事之后为吉祭　疏曰殇与无后者惟祔与除服二祭则止此言吉祭者惟据祔与除服也
　　祭殇不举肺无肵爼无酒不告利成
　　集説曰祭有尸则佐食举肺脊以授尸祭而食之今无尸故不举肺脊也凡尸食之余归之肵爼肵敬也主人敬尸而设此爼今无肵爼以无尸故也酒水也太古无酒之时以水行礼后王祭则设之重古道也今祭殇礼畧故无酒也不告利成者利犹养也谓共养之礼已成也常祭主人事尸礼毕出立尸外则祝东面告利成遂导尸以出今亦以无尸废此礼
　　是谓隂厌
　　注曰是宗子而殇祭之于奥之礼小宗为殇其祭礼亦如之　疏曰知此经指大宗者以公羊何注云小宗无子则絶大宗无子则不絶重适之本
　　凡殇与无后者祭于宗子之家当室之白尊于东房是谓阳厌
　　注曰凡殇谓庶子之适也或昆弟之子或从父昆弟无后者如有昆弟及诸父此二者若是宗子大功内亲则于宗子家祖庙祭之无庙者为墠祭之亲者共其牲物宗子皆主其礼当室之白尊于东房异于宗子之为殇当室之白谓西北隅得戸明者也明者曰阳凡祖庙在小宗之家小宗祭之亦然宗子之适亦为凡殇　疏曰凡殇有二一宗子亲昆弟之适子祭之当于宗子父庙二是宗子诸父之适子祭之当于宗子祖庙其无后者亦有二一是昆弟无后祭之当于宗子祖庙二是诸父无后祭之当于宗子曽祖之庙凡殇得祭者以其身是适故也无后者成人无后则祭若在殇而死则不祭以其身是庶故也若宗子是士但有二庙无曽祖庙故云无庙者为墠祭之推之大夫立三庙无大祖者其祭诸父得于曽祖庙也其立大祖庙者其祭诸父当于曽祖庙曽祖无庙亦为墠祭之
　　曽子问曰葬引至于堩日有食之则有变乎且不乎孔子曰昔者吾从老耼助葬于巷党及堩日有食之老耼曰丘止柩就道右止哭以听变既明反而后行曰礼也反葬而丘问之曰夫柩不可以反者也日有食之不知其已之迟速则岂如行哉老耼曰诸侯朝天子见日而行逮日而舍奠大夫使见日而行逮日而舍夫柩不蚤出不莫宿见星而行者唯罪人与奔父母之丧者乎日有食之安知其不见星也且君子行礼不以人之亲痁患吾闻之老耼云
　　集説曰堩道也有变变常礼乎且不乎不变常礼乎柩北向而出道右则道之东也听变听日食之变动也明反日光复常也舍奠晚止舍而设奠于行主也不蚤出不莫宿侵晨夜则近奸防安知其不见星为无日而慝作豫止也痁病也不以人之亲痁患谓不可使人之亲病于危亡之患也
　　曽子问曰为君使而卒于舍礼曰公馆复私馆不复凡所使之国有司所授舍则公馆已何谓私馆不复也孔子曰善乎问之也自卿大夫士之家曰私馆公馆与公所为曰公馆公馆复此之谓也
　　集説曰复死而招魂复魄也私馆谓非君命所使私相停舍者公馆公家所造之馆也与及也公所为谓公所命停客之处即是卿大夫之馆但有公命故谓之公馆也一説公所为谓君所作离宫别馆也
　　曽子问曰下殇土周葬于园遂舆机而往涂迩故也今墓逺则其葬也如之何
　　集説曰八岁至十一为下殇土周圣周也説见檀弓成人则葬于墓此葬于园圃之中舆犹抗也机者舆尸之牀木为之状如牀而无脚以绳横直维系之抗举而往堲周之所棺敛而葬之涂近故也曽子言今世礼变皆棺敛下殇于家而葬之于墓则涂逺矣其葬也如之何问既不用舆机则当用人举棺以往乎为当用车载棺而往乎然此谓大夫之下殇及士庶人之中下殇耳若大夫之适长殇中殇有遣车者亦不舆机而葬也
　　孔子曰吾闻诸老耼曰昔者史佚有子而死下殇也墓逺召公谓之曰何以不棺敛于宫中史佚曰吾敢乎哉召公言于周公周公曰岂不可史佚行之下殇用棺衣棺自史佚始也
　　疏曰云自史佚始明昔非惟于宫中不棺亦不衣也集説曰史佚周初良史也墓逺不于园也言于
　　周公言犹问也周公曰岂不可者谓何为不可也召公述周公之言告佚佚于是用棺衣而棺敛于宫中是此礼之变始于史佚也旧注以岂为句者非
　　曾子问曰卿大夫将为尸于公受宿矣而有齐衰内丧则如之何孔子曰出舍于公馆以待事礼也
　　集説曰受宿受君命而宿齐戒也齐衰内丧大门内齐衰服之丧也待事待祭事毕然后归哭也
　　孔子曰尸弁冕而出卿大夫士皆下之尸必式必有前驱
　　集説曰尸服死者之上服今为君尸而弁冕者弁士之爵弁也以君之先世或有为大夫士者故尸亦当弁或冕也出而卿大夫士遇之则下车尸式以答之必有前驱者尸出则先驱辟开行人也
　　子夏问曰三年之丧卒哭金革之事无辟也者礼与初有司与孔子曰夏后氏三年之丧既殡而致事殷人既葬而致事记曰君子不夺人之亲亦不可夺亲也此之谓乎
　　集説曰无辟谓君使则行无敢辞辟也此礼当然欤抑当初有司迫遣之欤夏之礼亲丧既殡即致还其事于君殷礼则葬后乃致其事周则卒哭而致事君子指人君也臣遭父母之丧而君许其致事是不夺人丧亲之心也虽君有命而不忍违离丧次是不可夺其丧亲之孝也
　　子夏曰金革之事无辟也者非与孔子曰吾闻诸老耼曰昔者鲁公伯禽有为为之也今以三年之丧从其利者吾弗知也
　　集説曰鲁公卒哭而从金革之事以徐戎之难东郊不开不得已而征之是有为为之也今人居三年之丧而用兵以逐攻取之利者吾不知其为何礼也葢甚非之之辞




　　礼记述注卷七
<经部,礼类,礼记之属,礼记述注>
　　钦定四库全书
　　礼记述注卷八
　　安溪　李光坡　撰
　　文王世子弟八
　　坡谓自篇首至武王九十三而终言文武之为世子也成王防节言周公教成王世子之道道者何父子君臣长防之道也终篇反覆推明不出于此自凢学世子至教世子言教世子之时与地自凢三王教世子至君之谓也言教世子之道自仲尼曰至世子之谓也申上周公教成王而推极言之自庻子之正于公族至不剪其类攷周官诸子掌国子之倅春合诸学秋合诸射王世子及国子皆造焉国有大事则率国子而致于大子皆与教世子相闗故详明之自天子视学至念终始典于学申上立学养老之义而引兑命以见始为世子终为天子所以举事所以命众必笃于学而学者学父子君臣长防之道也末引记曰必三王教世子礼而因以见文武至情有加所以为人伦之至也
　　文王之为世子朝于王季日三鸡初鸣而衣服至于寝门外问内竖之御者曰今日安否何如内竖曰安文王乃喜及日中又至亦如之及莫又至亦如之
　　集説曰内竖内庭之小臣御是直日者世子朝父母惟朝夕二礼今文王日三圣人过人之行也
　　其有不安节则内竖以告文王文王色忧行不能正履王季复膳然后亦复初食上必在视寒暖之节食下问所膳命膳宰曰末有原应曰诺然后退
　　集説曰不安节谓有疾不能循其起居饮食之常时也食上进膳于亲也在察也食下食毕而彻也问所膳问所食之多寡也末犹勿也原再也谓所食之余不可再进也
　　武王帅而行之不敢有加焉文王有疾武王不説冠带而养文王一饭亦一饭文王再饭亦再饭旬有二日乃间
　　注曰不敢有加庻几程式之帅循也　疏曰病重之时病恒在身无少间空隙病今既损不恒在身其间有空隙故谓病瘳爲间也
　　文王谓武王曰女何梦矣武王对曰梦帝与我九龄文王曰女以爲何也武王曰西方有九国焉君王其终抚诸文王曰非也古者谓年龄齿亦龄也我百尔九十吾与尔三焉文王九十七乃终武王九十三而终
　　集説曰文王疾瘳之后武王乃得安寝故问其何梦武王对云梦天帝言与我九龄龄字从齿齿之异名也故言年龄又言年齿其义一也大戴礼云男八月生齿八岁而龀齿是人寿之数也　坡谓金縢求代之请与与龄皆非常理学者何信彼而斥此也若以寿得于有生之初不可减益则中庸必得其寿之言何称乎盖大徳非性生而成则必得断非有生而定也理有明见者有不可测者未能精义阙之可也
　　成王防不能涖阼周公相践阼而治抗世子法于伯禽欲令成王之知父子君臣长防之道也成王有过则挞伯禽所以示成王世子之道也文王之爲世子也刘氏曰成王防弱虽巳涖阼爲天子而未能行涖阼之事书曰小子同未在位亦言其虽已在位与未在位同也故周公以冡宰摄政相助成王践履其临阼之事而治天下以防年即尊位而不知父子君臣长防之道何以治天下哉抗犹举也举世子事君亲长上之法以教伯禽使日夕与成王逰处俾其有所视效也其或成王出入起居之间有愆于礼法者则挞伯禽以责其不能尽事君之道所以警教成王而示之以爲世子之道也是道也即文王爲世子之道所当上法者
　　凡学世子及学士必时春夏学干戈秋冬学羽籥皆于东序
　　集説曰学教也士即王制所云王子羣后大子卿大夫元士之适子及国之俊选等必时四时各有所教也干盾也捍兵难之器戈句孑防也羽翟雉之羽也籥笛也四物皆舞者所执干戈为武舞故于阳气发动之时教之示有事也羽籥为文舞故于隂气凝寂之时教之示安静也东序大学也
　　小乐正学干大胥赞之籥师学戈籥师丞赞之胥鼓南注曰四人皆乐官之属也通职秋冬亦教以羽籥小乐正乐师也掌教国子小舞籥师掌教国子舞羽吹籥　疏曰小舞即帗羽皇旄干人六者引之证小乐正既教干又教羽引籥师者证既教戈又教籥周礼惟有籥师此云籥师丞者或诸侯之礼或异代之法胥谓大胥南南夷之乐东夷之乐曰昧南夷之乐曰南西夷之乐曰朱离北夷之乐曰禁明堂位又云任南蛮之乐也旄人教国子南夷乐之时大胥则击鼔以节南乐故云胥鼓南举南乐则四夷之乐皆教之也
　　春诵夏大师诏之瞽宗秋学礼执礼者诏之冬读书典书者诏之礼在瞽宗书在上庠
　　注曰诵谓歌乐也谓以丝播诗阳用事则学之以声隂用事则学之以事因时顺气于功易成也周立三代之学　疏曰上学舞皆据年二十升于大学者若其未升大学之时则诵在瞽宗也先师以爲三代学皆立大学小学今按下养老于东序是周之大学夏之东序也又王制云养老于虞庠是周之小学爲虞庠也又学书于虞学学舞于夏学学礼于殷学若周别有大学小学更何所学也
　　凢祭与养老乞言合语之礼皆小乐正诏之于东序集説曰祭是一事养老乞言是一事合语是一事故以凢言之养老乞言谓行养老之礼之时因乞善言之可行者于此老人也合语谓祭及养老与乡射乡饮大射燕射之礼至旅酬之时皆得言説先王之法合防义理而相告语也其间各有威仪容节皆须小乐正诏教之于东序之中
　　大乐正学舞干戚语説命乞言皆大乐正授数大司成论説在东序
　　注曰下云乐正司业父师司成即大司成司徒之属师氏也　疏曰干戚则前经祭祀也祭祀之时舞其干戚之乐不云祭祀而云舞干戚者容祭祀之外余干戚皆教之下文司成与乐正相连此大司成亦与大乐正相次故知司成则大司成也以其父师司成又掌教国子故知当司徒师氏也　集説曰戚斧也论説考评也大乐正教世子及士以舞干戚之容节及合语之説与乞言之礼此三者皆大乐正授之以篇章之数为之讲説使知义理于是大司成之官于东序而论説此受教者义理之浅深才能之优劣也
　　凡侍坐于大司成者逺近间三席可以问终则负墙列事未尽不问
　　集説曰席广三尺三寸三分寸之一三席所谓函丈也去大司成逺近中间可容三席之地可以指画而问也问终则却就后席背负墙壁而坐以避后来问事之人其问事之时尊者有教而已犹未逹则必待其言尽然后更问若陈列未竟则不敢先问以参错尊者之言也
　　凡学春官释奠于其先师秋冬亦如之
　　疏曰此论四时在学释奠之事皇氏云其教虽各有时其释奠则四时各有其学备而行之三时释奠独不言夏故注云夏从春可知也　集説曰官掌教诗书礼乐之官也若春诵夏则大师释奠教干戈则小乐正及乐师释奠也秋学礼冬读书则其官亦如之释奠者但奠置所祭之物而已无尸无食饮酬酢等事所以若此者以其主于行礼非报功也先师谓前代明习此事之师也
　　凡始立学者必释奠于先圣先师及行事必以币集説曰诸侯初受封天子命之教于是立学所谓始立学也立学事重故释奠于先圣先师四时之教常事耳故惟释奠于先师而不及先圣也行事谓行释奠之事必以币必奠币爲礼也始立学而行释奠之礼则用币四时常奠不用币也
　　凡释奠者必有合也有国故则否凡大合乐必遂养老集説曰凡行释奠之礼必有合乐之事若国有防防之故则虽释奠不合乐也常事合乐不行养老之礼惟大合乐之时人君视学必养老也旧説合者谓若本国无先圣先师则合祭邻国之先圣先师本国故有先圣先师如鲁有孔顔之类则不合祭邻国之先圣先师也未知是否
　　凡语于郊者必取贤敛才焉或以徳进或以事举或以言扬曲艺皆誓之以待又语三而一有焉乃进其等以其序谓之郊人逺之于成均以及取爵于上尊也集説曰语于郊者论辨学士才能于郊学之中也有贤徳者则録取之有才能者则收敛之道徳爲先事功次之言语又次之曲艺一曲之艺小小技能若医卜之属誓戒谨也学士中或无徳无事无言之可取而有此曲艺之人欲投试考课者皆却之使退而谨习所能以待后次再语之时乃考评之也三而一有者谓此曲艺之人举説三事而一事有可善者乃进其等即于其同等之中防而升进之也然犹必使之于同軰中以所能高下爲次序使不混其优劣也如此之人但止目之曰郊人非俊选之比也以非士类故疎逺之成均五帝大学之名注云虞庠近是也上尊堂上之酒尊也若天子饮酒于成均之学宫此郊人虽贱亦得取爵于堂上之尊以相旅劝焉所以荣之也人字之字均字皆句絶
　　始立学者旣兴器用币然后释菜不舞不授器乃退傧于东序一献无介语可也教世子
　　集説曰立学之初未有礼乐之器及其制作之成涂衅既毕即用币于先圣先师以告此器之成继又释菜以告此器之将用也凡祭祀用乐舞者则授舞者以所执之器如干戈羽籥之类今此释菜礼轻既不用舞故不授舞器也诸侯有功徳者亦得立毕代之学东序夏制也与虞庠相对东序在东虞庠在西乃退傧于东序者谓释菜在虞庠之中礼毕乃从虞庠而退傧礼其賔于束序之中其礼既杀惟行一献无介无语于礼亦可也此以上虽不专是教世子之事然以教世子为主故以此句总结上文　坡谓无介者不立介以辅賔也语可也为句古者于旅也语今一献之后即语皆礼之杀也
　　凡三王教世子必以礼乐乐所以修内也礼所以修外也礼乐交错于中发形于外是故其成也怿恭敬而温文
　　集説曰修内者消融其邪慝之伙修外者陶成其恭肃之仪然礼虽修外而严敬有以制其心乐虽修内而和顺有以充其体所谓交错也动无不敬用无不和所谓发形也怿悦怿言用力之乆而涵泳从容忽不自知其底于精熟故曰其成也怿内则恭敬礼之合乎乐外则温润文雅乐之合乎礼所谓成者如此
　　立大傅少傅以养之欲其知父子君臣之道也
　　注曰养犹教也言养者积浸成长之
　　大傅审父子君臣之道以示之少傅奉世子以观大傅之徳行而审喻之
　　熊氏曰大审慎其道行之于身以示法世子此身教也少奉以观其徳行详审言之使通晓此言教也
　　大在前少在后
　　注曰谓其在学时
　　入则有保出则有师
　　注曰谓其燕居出入时
　　是以教喻而徳成也
　　疏曰言世子于师教晓喻其徳业成就
　　师也者教之以事而喻诸徳者也保也者慎其以辅翼之而归诸道者也
　　坡谓事者事父事君之事也教之以事使之行道也而喻诸徳使之有得于心也慎其身者防其声色节其嗜欲而辅之立而翼之行使精神日强为善有力也归诸道不流于放僻邪侈也
　　记曰虞夏商周有师保有疑丞设四辅及三公不必备唯其人语使能也
</div>
    <div class="pagination">
<a href="礼记述注_page24.html">上一页</a><span>...</span><a href="礼记述注_page20.html">20</a><a href="礼记述注_page21.html">21</a><a href="礼记述注_page22.html">22</a><a href="礼记述注_page23.html">23</a><a href="礼记述注_page24.html">24</a><span class="current-page">25</span><a href="礼记述注_page26.html">26</a><a href="礼记述注_page27.html">27</a><a href="礼记述注_page28.html">28</a><a href="礼记述注_page29.html">29</a><a href="礼记述注_page30.html">30</a><span>...</span><a href="礼记述注_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
