<!DOCTYPE html>
<html>
<head>
    <meta charset="UTF-8">
    <title>仪礼述注 - 第 36 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼述注 - 第 36 页/共 71 页</h1>
    <div class="content">　　辞无常孙而説
　　注曰孙顺也大夫使受命不受辞辞必顺且説
　　辞多则史少则不达
　　注曰史谓策祝
　　辞苟足以达义之至也
　　辞曰非礼也敢对曰非礼也敢
　　注曰辞辞不受也对答问也二者皆卒曰敢言不敢也○疏曰辞谓賔辞主人答谓賔答主人介则在傍曰非礼也敢○朱先生曰今本下句末有辞字注无复出辞字张淳识误曰以注疏考之当减经以还注今从之
　　卿馆于大夫大夫馆于士士馆于工商
　　注曰馆者必于庙不馆于敌者之庙为大尊也自官师以上有庙有寝工商则寝而已○疏曰曽子问云公馆与公所为曰公馆郑注云公馆若今县官宫也彼是正客馆若朝聘使少则皆于正客馆若使多则有在大夫庙○朱先生曰按疏引曽子问之文如此而下经还玉賔负右房而立是不必于庙也明矣当从疏説
　　管人为客三日具沐五日具浴
　　注曰管人掌客馆者也客谓使者下及士介也
　　飱不致
　　注曰不以束帛致命草次馔飱具轻
　　賔不拜
　　注曰以不致命
　　沐浴而食之
　　注曰自洁清尊主国君赐也记此重者沐浴可知陆佃曰飱不致者设之而已
　　卿大夫讶大夫士讶士皆有讶
　　注曰卿使者大夫上介也士众介也讶主国迎待賔者○疏曰大聘使卿主人使大夫讶小聘使大夫主人使士讶谓初行聘及享食燕皆迎之
　　賔即馆讶将公命
　　注曰使已迎待之命○疏曰掌讶职云賔入馆次于舍门外待事于客注云次如今官府门外更衣处待事于客通其所求索将公命有事通传于君
　　又见之以其挚
　　注曰又复也复以私礼见者讶将舍于賔馆之外宜相亲也大夫讶者执鴈士讶者执雉
　　賔既将公事复见讶以其挚
　　注曰既已也公事聘享问大夫复报也使者及上介执鴈羣介报雉各以见其讶○疏曰讶者卿以挚私见已今还私以挚报见之知使者及上介同执鴈不执羔者见上文主国卿大夫劳賔同用鴈故知各以见其讶者谓使者见大夫之讶者上介见士之讶者士介亦见士讶者
　　凡四器者唯其所寳以聘可也
　　注曰言国独以此为寳也四器谓圭璋璧琮
　　宗人授次次以帷少退于君之次
　　注曰主国之门外诸侯及卿大夫之所使者次位皆有常处○疏曰上公九十步侯伯七十步子男五十步使其臣聘使大聘小聘又各降二等其次皆依其步数就西方而置之未行礼之时止于其中将行礼乃出○朱先生曰案周礼幕人掌相防共惟幕掌次掌张幕此宗人字恐误
　　上介执圭如重授賔
　　注曰此在主君庙门外上介屈缫授賔之容
　　賔入门皇升堂让将授志趋
　　注曰皇自庄盛也让谓举手平衡也志犹念也念趋谓审行步也孔子之执圭鞠躬如也如不胜上如揖下如授勃如战色足蹜蹜如有循
　　授如争承下如送君还而后退
　　注曰授玉之时如与人争接取物恐失队也聘享毎讫君实不送而賔之敬如君送然退谓出庙门要行后事非出大门也
　　下阶发气怡焉再三举足又趋
　　注曰发气舍息也再三举足自安定乃复趋也至此云举足则志趋卷豚而行也孔子升堂鞠躬如也屏气似不息者出降一等逞顔色怡怡如也没阶趋进翼如也○疏曰云至此举足则志趋卷豚而行也者是释志趋为徐趋此举足为疾趋也○朱先生曰趋进进字衍卷转也豚之言若有循义见曲礼
　　及门正焉
　　注曰容色复故此皆心变见于威仪
　　执圭入门鞠恭焉如恐失之
　　注曰记异説也
　　及享发气焉盈容
　　注曰发气舍气也孔子之于享礼有容色
　　众介北面跄焉
　　注曰容貎舒掦○疏曰此谓賔行聘众介从入门左北面曲礼云大夫齐齐士跄跄
　　私觌愉愉焉
　　注曰容貎和敬○疏曰享时盈容舒于聘时之战色私觌又舒于盈容
　　出如舒鴈
　　注曰威仪自然而有行列舒鴈鹅也○疏曰出庙门之外又舒于愉愉也
　　皇且行入门主敬升堂主慎
　　注曰复记执玉异説
　　凡庭实随入左先皮马相间可也
　　注曰随入不并行也间犹代也土物有宜君子不以所无为礼畜兽同类可以相代○疏曰云左先者以皮马以四为礼北面以西头为上故左先入陈也
　　賔之币唯马出从
　　注曰马出从从廐也余物皆东藏之内府○疏曰若有皮之国用皮则不出亦从余物东藏也
　　多货则伤于徳
　　注曰货天地所化生谓玉也君子于玉比徳焉朝聘之礼以为瑞节重礼也多之则是主于货伤败其为徳
　　币美则没礼
　　注曰币人所造成以自覆币谓束帛也爱之斯欲衣食之君子之情也是以享用币所以副忠信美之则是主于币而礼之本意不见也
　　贿在聘于贿
　　注曰于读曰为言当视賔之聘礼而为之财也若苟丰之是又伤财也
　　凡执玉无借者袭
　　注曰借谓缫也缫所以緼借玉○疏曰凡缫借有二种若以木为中干施五采三采者此缫常有不得云无借今此云无借者袭据尺绚组缫借而言○陈详道曰玉有以缫为之借有以束帛为之借有借则裼无借则袭特施于束帛而已聘则賔袭执圭公袭受玉及享则賔裼奉束帛加璧盖聘特用玉而其礼严享借以帛而其礼杀此袭裼所以不同先儒以垂缫为有借屈缫为无借非也○陆佃曰无借君圭璋特是也经言缫又别言借则借非缫着矣借若帛锦之类所云公降袭受玉于中堂此无借之玉也即束帛加璧裼矣○杨氏曰案缫有二种贾疏已详然言缫又言借者承玉系玉二种皆承借玉之义故言借也但借字又有一义曲礼云执玉其有借者则裼无借者则袭所谓无借谓圭璋特达不加束帛当执圭璋之时其人则袭也所谓有借者谓璧琮加于束帛之当执璧琮之时其人则裼也曲礼所云专指圭璋特而袭璧琮加束帛而裼一条言之先儒乃以执圭而垂缫焉有借执圭而屈缫为无借此则不然当以陈氏陆氏之説为是窃详经文裼袭是一事垂缫屈缫又别是一事不容混合为一説盖圭聘礼之重也主賔受玉于中堂与东楹之间礼之正也方其授于贾人授于上介皆拟行之礼及賛礼者之事故辨垂屈以彰其文主賔受玉于中堂与东楹之间为礼之正故辨裼袭以致其敬及归反命又于君前以垂屈为文而不以裼袭为礼岂非玉为聘礼设反命亦非礼之正乎两义不同各有其宜
　　礼不拜至
　　注曰以賔不于是始至○疏曰前者请行礼賔言俟间故今不是始至也
　　醴尊于东箱瓦大一有丰
　　注曰瓦大瓦尊丰承尊器如豆而卑
　　荐脯五膱祭半膱横之
　　注曰膱脯如版然者或谓之脡皆取直貎焉
　　祭醴再扱始扱一祭卒再祭
　　卒谓后扱
　　主人之庭实则主人遂以出賔之士讶受之
　　注曰此谓余三马也左马賔执以出矣士士介从者○疏曰賔执左马以出三马在后主人从者牵之遂从賔以出于门外賔之士介迎受之
　　既觌賔若私献奉献将命
　　注曰时有珍异之物或賔奉之所以自序尊敬也犹以君命致之
　　摈者入告出礼辞
　　注曰辞其献也
　　賔东面坐奠献再拜稽首
　　注曰送献不入者奉物礼也
　　摈者东面坐取献举以入告出礼请受
　　注曰东面坐取献者以宜并受也其取之由賔南而自后右客也○疏曰摈者从门东适南方西行于賔北东面坐取币入告于君及出一请于賔而受之摈者与賔敌故云宜并受也
　　賔固辞公答再拜
　　注曰拜受于賔也固亦衍字
　　摈者立于阈外以相拜賔辟
　　注曰相賛也
　　摈者授宰夫于中庭
　　注曰东藏之既乃介觌
　　若兄弟之国则问夫人
　　注曰兄弟谓同姓若婚姻甥舅有亲者问犹遗也谓献也不言献者变于君也非兄弟献不及夫人
　　若君不见
　　注曰君有疾若他故不见使者
　　使大夫受
　　注曰受聘享也大夫上卿也
　　自下聼命自西阶升受负右房而立賔降亦降
　　注曰此仪如还圭然而賔大夫易处耳○疏曰彼賔自大夫左受之此大夫于賔左受之此为易处耳
　　不礼
　　注曰辟正主也
　　币之所及皆劳不释服
　　注曰以与賔接于君所賔又请有事于已不可以不速也所不及者下大夫未尝使者也不劳者以先是賔请有事于已同类既闻彼为礼所及则已往有歉也所以知及不及者賔请有事固曰某子某子
　　赐饔唯羮饪筮一尸若昭若穆
</div>
    <div class="pagination">
<a href="仪礼述注_page35.html">上一页</a><span>...</span><a href="仪礼述注_page31.html">31</a><a href="仪礼述注_page32.html">32</a><a href="仪礼述注_page33.html">33</a><a href="仪礼述注_page34.html">34</a><a href="仪礼述注_page35.html">35</a><span class="current-page">36</span><a href="仪礼述注_page37.html">37</a><a href="仪礼述注_page38.html">38</a><a href="仪礼述注_page39.html">39</a><a href="仪礼述注_page40.html">40</a><a href="仪礼述注_page41.html">41</a><span>...</span><a href="仪礼述注_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
