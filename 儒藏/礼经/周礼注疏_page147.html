<!DOCTYPE html>
<html>
<head>
    <meta charset="UTF-8">
    <title>周礼注疏 - 第 147 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 147 页/共 187 页</h1>
    <div class="content">　　○释曰：三赦与前三宥所以异者，上三宥不识、过失、遗忘，非是故心过误，所作虽非故为，比三赦为重，据今仍使出赎。此三赦之等，比上为轻，全放无赎。先郑云“幼弱、老旄，若今时律令年未满八岁，八十以上，非手杀人，他皆不坐”者，案《曲礼》云：“八十九十曰耄，七年曰悼，悼与耄，虽有罪不加刑焉。”与此先郑义合。彼亦谓非手杀人，他皆不坐也。云“未满八岁”，则未龀，是七年者。若八岁已龀，则不免也。

　　以此三法者求民情，断民中，而施上服下服之罪，然後刑杀。（上服，杀与墨、劓。下服，宫、刖也。《司约职》曰：“其不信者，服墨刑。”凡行刑，必先规识所刑之处，乃後行之。）

　　[疏]“以此”至“刑杀”
　　○释曰：云“以此三法者求民情，断民中”者，谓上三剌、三宥、三赦若不以此法，恐有滥入者，由用三法，故断民得中。云“施上服下服之罪然後刑杀”者，先规画可刑之处，乃行刑行杀也。
　　○注“上服”至“行之”
　　○释曰：古者虽有要斩、领斩，以领为正，故杀入上服也。必先规识所刑之处，乃後行之。规识在体，若衣服在身，故名规识为服也。

　　司约掌邦国及万民之约剂，治神之约为上，治民之约次之，治地之约次之，治功之约次之，治器之约次之，治挚之约次之。（此六约者，诸侯以下至於民，皆有焉。剂，谓券书也。治者，理其相抵冒上下之差也。神约，谓命祀、郊社、群望及所祖宗也。夔子不祀祝融，楚人伐之。民约，谓征税迁移，仇雠既和，若怀宗九姓在晋，殷民六族七族在鲁、卫皆是也。地约，谓经界所至，田莱之比也。功约，谓王功国功之属，赏爵所及也。器约，谓礼乐吉凶车服所得用也。挚约，谓玉帛禽鸟，相与往来也。
　　○约，於妙反，後及注皆同。夔，来龟反。比，毗志反，又必二反。）

　　[疏]注“此六”至“来也”
　　○释曰：知“此六约，诸侯以下至於民”者，经云“掌邦国及万民之约剂”，故知也。以诸侯为主，中亦有王事，但王至尊，设约不及之耳。“神约，谓命祀、郊社、群望及所祖宗也”者，凡命祀，皆天子命之也。郊者，谓若《祭统》成王命鲁外祭则郊社。常平诸侯，直命祀社，故《王制》云“天子祭天地，诸侯祭社稷”，是常也。群望，诸侯祭三望，故《传》云“三代命祀，祭不越望”也。祖宗，诸侯五庙，下及士各有差，庶士庶人祭於寝也。云“夔子不祀祝融，楚人伐之”者，为其违约不祀，故伐之，事在僖二十六年。云“民约，谓征税”者，虽诸侯输於王，万民征税是常，此税要由民出，故云民约。云“迁移”者，虽君亦有迁移法，若郑迁於虢之属是也。云“仇雠既和”者，谓若《调人》云“凡和难，父之雠，辟之海外”之属是也。诸侯亦有和难之法，故曰“君之雠视父”是也。云“若怀宗九姓在晋，殷民六族七族在鲁、卫皆是也”者，此止以迁移法，不似有仇雠也。定四年，祝佗云“分鲁公以大路”，又云“殷民六族”，注云“殷民，禄父之馀民，三十族六姓也。”“条氏、徐氏、萧氏、索氏、长勺氏、尾勺氏。”又“分康叔以大路”，注云：“复如分周公，欲使康叔以化之。”又云“殷民七族，陶氏、施氏、繁氏、氏、樊氏、饥氏、终葵氏”，又云“分唐叔以大路”，又云“怀姓九宗，职官五正”，注云：“五正，五官之长。”是其迁移法也。以此观之，亦是和之使迁移耳。云“功约，谓王功国功之属”者，民功谓若《司寇》云“野刑，上功纠力”及《司马》云“进贤兴功”是也。云“器约，谓礼乐吉凶车服所得用也”者，谓自天子以下达庶人，皆有之。礼器，笾豆俎簋之属。乐器，钟鼓竽笙之属。吉服，祭服。吉车，巾车。所云天子至庶人，役车皆是凶之车服，《杂记》云“端衰丧车无等”是也。云“挚约谓玉帛禽鸟相与往来也”者，案《大宗伯》“以玉作六瑞，公执桓圭”已下是玉，又“以禽作六挚，孤挚皮帛，卿羔，大夫雁，士雉，工商鸡，庶人鹜”，皆执以相见，是往来也。

　　凡大约剂，书於宗彝。小约剂，书於丹图。（大约剂，邦国约也。书於宗庙之六彝，欲神监焉。小约剂，万民约也。丹图，未闻。或有器簋之属，有图象者与？《春秋传》曰：“斐豹，隶也，著於丹书。”今俗语有铁券丹书，岂此旧典之遗言与？
　　○与，音馀。斐，音非，徐方眉反，刘方持反，沈芳尾反。）

　　[疏]注“大约”至“遗言”
　　○释曰：知大约剂是邦国者，上言“掌邦国及万民之约剂”，有此二者，故大小据而言之。六彝之名，若《司尊彝》云鸡、鸟、、黄、虎、隹之等，以画於宗庙彝尊，故知使神监焉，使人畏敬，不敢违之也。云“或有器簋之属，有图象者与”者，此郑见时有人为此说者，故云“或有”。案：梓人造器有刻画祭器，博庶物也，是图象事亦有似，故云“与”以疑之。云“《春秋传》曰‘斐豹，隶也’”者，襄公二十三年文。

　　若有讼者，则珥而辟藏，其不信者服墨刑。（郑司农云：“谓有争讼罪罚，刑书谬误不正者，为之开藏，取本刑书以正之。当开时，先祭之。”玄谓讼，讼约，若宋仲几、薛宰者也。辟藏，开府视约书。不信，不如约也。珥读曰  ，谓杀鸡取血衅其户。
　　○藏，才浪反，注下皆同。为，于伪反。）

　　[疏]“若有”至“墨刑”
　　○释曰：讼，谓争约剂不决者。云“则珥而辟藏”者，谓以血涂户，乃开辟其户，以出本约剂之书勘之。
　　○注“郑司”至“其户”
　　○释曰：司约所掌，唯约剂之书，先郑以为争讼罪罚刑书，及以珥为祭。後郑皆不从，而谓“讼约若宋仲几、薛宰”者，案定元年正月，晋魏舒合诸侯之大夫于狄泉，将城成周。宋仲几不受功，曰：“滕、薛乡，吾役也。”薛宰曰：“宋为无道，绝我小国於周，以我楚，故我常从宋。晋文公为践土之盟曰‘凡我同盟，各复旧职’。若从践土，若从宋，亦惟命。”宋仲几曰：“践土固然。”又士弥牟曰：“子姑受功，归，吾视诸故府。”仲几曰：“纵子忘之，山川鬼神其忘诸乎？”此是讼约法，故引之为证。云“杀鸡”者，以《杂记》云“割鸡，门当门，其  皆於屋下”，言  ，故知用鸡也。

　　若大乱，则六官辟藏，其不信者杀。（大乱，谓僭约，若吴、楚之君，晋文公请隧以葬者。六官辟藏，明罪大也。六官初受盟约之贰。
　　○隧，音遂。）

　　[疏]注“大乱”至“之贰”
　　○释曰：云“大乱，谓僭约”者，以其司约者主约，故知僭约也。既言“大乱”，明是若吴、楚之君僭称王也。又如“晋文公请隧以葬”，亦是也。案僖二十五年，晋文公纳定襄王，乃请隧以葬。隧者，请掘地通路，上有负土。诸侯已下，上无负土，谓之羡涂。天子有负土，谓之隧。文公请之，欲行天子之礼，故对曰“未有代德，而有二王”，不许之也。明罪大止谓僭者也。云“六官初受盟约之贰”者，以《大司寇》云“凡邦之盟约，太史、内史、司会及六官皆受其贰而藏之”者是也。

　　司盟掌盟载之法。（载，盟辞也。盟者书其辞於策，杀牲取血，坎其牲，加书於上而埋之，谓之载书。《春秋传》曰：“宋寺人惠墙伊戾坎用牲，加书，为世子痤与楚客盟。”
　　○痤，才戈反。）

　　[疏]“司盟”至“之法”
　　○释曰：盟时坎用牲，加书於牲上，以牲载书於上，谓之盟载也。
　　○注“载盟”至“客盟”
　　○释曰：云“载”者，正谓以牲载此盟书於上，故谓之载也。云“盟者书其辞於策”者，辞，即盟辞，若云“尔无我诈，我无尔虞”，“有违此盟，无克祚国”。盟辞多矣，以此为本。云宋寺人之事，案襄二十六年《传》曰：“宋寺人惠墙伊戾为太子痤内师，无宠。”注云：“惠墙，氏伊，戾名。”“秋，楚客聘於晋，过宋。太子知之，请野享之，公使往，伊戾请从之。至则坎，用牲，加书，徵之，而聘告公曰：‘大子将为乱，既与楚客盟矣。’”郑引此者，证坎用牲加书载之事也。

　　凡邦国有疑会同，则掌其盟约之载及其礼仪，北面诏明神。既盟，则贰之。（有疑，不协也。明神，神之明察者，谓日月山川也。《觐礼》加方明于坛上，所以依之也。诏之者，读其载书以告之也。贰之者，写副当以授六官。）

　　[疏]“凡邦”至“贰之”
　　○释曰：时见曰会，殷见曰同，若有疑则盟之。
　　○注“有疑”至“六官”
　　○释曰：云“有疑，不协也”者，不协之文，出於《春秋》。云“明神，神之明察者，谓日月山川也。《觐礼》云加方明于坛上，所以依之也”者，案《觐礼》云“方明者，木也。方四尺，设六色”。又云“设六玉，上圭，下璧，南方璋，西方琥，北方璜，东方圭”。注云：“六色象其神，六玉以礼之。上宜苍璧，下宜黄琮，而不以者，则上下之神，非天地之至贵者也。设玉者，刻其木而著之。”又云“天子拜日於东门之外，反祀方明”。注引《司盟职》曰“北面诏明神”，言北面诏明神，则明神有象也。象者，其方明乎？又曰“礼日於南门外，礼月与四渎於北门外，礼山川丘陵於西门外”。又云“祭天燔柴，祭山丘陵升，祭川沈，祭地瘗”。注云“升沈，必就祭者也。就祭，则是王巡守及诸侯之盟祭也”。引《郊特牲》曰“郊之祭也，迎长日之至也，大报天而主日也”，《宗伯职》曰“以实柴祀日月星辰”，则燔柴祭天谓祭日也。柴为祭日，则祭地瘗者，祭月也。日月而云天地，灵之也。《王制》曰“王巡守至於岱宗，柴”，是王巡守之盟，其神主日也。《春秋传》曰“晋文公为践土之盟”，而《传》云“山川之神”，是诸侯之盟，其神主山川也。月者，大阴之精，上为天使，臣道莫贵焉，是王官之伯会诸侯而盟，其神主月与？以此约之，故知明神是日月山川也。如是，王会同四时各祀其神，及祀方明，则诸神皆及，故有六色、六玉之位焉。其盟亦然。云“诏之者，读其载书以告之也”者，谓盟时以其载辞告焉。云“贰之者，写副当授六官”者，《大司寇职》“凡邦之大盟约，莅其盟书，而登之于天府，大史、内史、司会及六官，皆受其贰而藏之”者是也。

　　盟万民之犯命者，诅其不信者亦如之。（盟诅者，欲相与共恶之也。犯命，犯君教令也。不信，违约者也。《春秋传》曰：“臧纥犯门斩关以出，乃盟臧氏。”又曰：“郑伯使卒出，行出犬鸡，以诅射颍考叔者。”
　　○诅，测虑反。共，如字。恶，鸟路反。纥，恨发反，刘胡没反，沈胡谒反。卒，子忽反。，音加。行，户刚反。射，食亦反。）

　　[疏]“盟万”至“如之”
　　○释曰：凡言“盟”者，盟将来。“诅”者，诅往过。云“亦如之”者，亦如上文。
　　○注“盟诅”至“叔者”
　　○释曰：云“盟诅者，欲相与共恶之也”者，对神为验，是共恶之也。云“犯命，犯君教令也”者，以万民无馀事，故知犯命谓犯君教令也。云“《春秋传》曰”者，案襄二十三年，季武子无子，公弥长，而爱悼子，欲立之。访於臧纥，纥为立悼子，纥废公Θ。後孟庄子疾，丰点谓公Θ：“苟立羯，请雠臧氏。”及孟孙卒，季孙至，入哭而出，曰：“秩焉在？”公Θ曰：“羯在此矣！”孟氏闭门告於季孙曰：“臧氏将为乱，不使我葬。”季孙不信。臧孙闻之，戒。除於东门，甲从己而视之。孟氏又告季孙。季孙怒，命攻臧氏。臧纥斩鹿门之关以出，奔邾。季孙盟，是其事也。又曰“郑伯使卒出，行出犬、鸡，以诅射颍考叔者”，此隐公十一年，将伐许，子都与颍考叔争车。及许，颍考叔先登，子都自下射之，颠。师还，乃诅射颍考叔者。引之者，证诅是往过之事。若然，臧纥既出，乃盟臧氏者，以臧氏出後盟，後人以臧氏为盟首，亦是盟将来也。

　　凡民之有约剂者，其贰在司盟。（贰之者，捡其自相违约。）

　　[疏]“凡民”至“司盟”
　　○释曰：此谓司约副写一通，来入司盟，捡後相违约勘之。

　　有狱讼者，则使之盟诅。（不信则不敢听此盟诅，所以省狱讼。
　　○省，所景反。）

　　[疏]“有狱”至“盟诅”
　　○释曰：此盟诅，谓将来讼者，先使之盟诅，盟诅不信，自然不敢狱讼，所以省事也。

　　凡盟诅，各以其地域之众庶共其牲而致焉。既盟，则为司盟共祈酒脯。（使其邑闾出牲而来盟，已又使出酒脯，司盟为之祈明神，使不信者必凶。
　　○为，于伪反，注同。）

　　[疏]“凡盟”至“酒脯”
　　○释曰：盟处无常，但盟则遗其地之民出牲以盟，并出酒脯以祈明神也。

　　职金掌凡金、玉、锡、石、丹、青之戒令。（青，空青也。）

　　[疏]“职金”至“戒令”
　　○释曰：此数种同出於山，故职金总主其戒令。若然，地官人已主，又职金主之者，彼官主其取，此官主其藏，故二官共主之也。

　　受其入征者，辨其物之[A134]恶与其数量，曷而玺之，入其金锡于为兵器之府，入其玉石丹青于守藏之府。（为兵器者，攻金之工六也。守藏者，玉府、内府也。郑司农云：“受其入征者，谓主受采金玉锡石丹青者之租税也。曷而玺之者，曷书其数量以著其物也。玺者，印也。既曷书扌前其数量，又以印封之。今时之书有所表识，谓之曷橥。”
　　○曷，音竭。玺，音徙。守，刘音狩。著，直略反，沈张虑反。扌前，音笺。识，申志反，又如字，又音志。）

　　[疏]“受其”至“之府”
　　○释曰：此一经，总陈受藏金玉之事。所送者，谓若荆杨贡金三品、雍州贡球琳琅之等，皆职金受而藏之，乃後分配诸府也。入兵器之府言“为”者，攻金之工须造作，故云为。守藏之府不造器物，故云“守”也。案《山海经》云：“有以金庭之山，多黄金。稷异之山，多白玉。扭杨之山，其阳多赤金，其阴多白金。吉山，其阳多玉。青乏之山，其阳多玉，其阴多青侯。基之山，多沙石、白金。”此类甚多，略言之矣。
　　○注“为兵”至“曷橥”
　　○释曰：云“为兵器者，攻金之工六也”者，《考工记》文。彼云“筑、冶、凫、栗、段桃”，筑氏为削，冶氏为戈戟，凫氏为锺，栗氏为量，段氏为，桃氏为剑也。云“守藏者，玉府、内府也”者，案《玉府》云：“掌王之金玉玩好兵器，凡良货贿。”《内府》云：“掌受九贡九赋九功之货贿、良兵、良器。”故知守藏府是此二者也。先郑云“主受采金玉锡石丹青者之租税也”者，案山虞、泽虞等出税者，皆以当邦赋税之处，不虚取也。云“既曷书扌前其数量”者，曷，即今之板书。扌前，即今录记文书。谓以版记录量数多少善恶，为後易分别故也。

　　入其要，（要凡数也。入之於大府。）

　　[疏]“入其要”
　　○释曰：职金既知量数，录要簿入大府。

　　掌受士之金罚、货罚，入于司兵。（给治兵及工直也。货，泉贝也。罚，罚赎也，《书》曰“金作赎刑”。
　　○赎，常戍反，下同，一音蜀。）

　　[疏]“掌受”至“司兵”
　　○释曰：云“掌受士之金罚”者，谓断狱讼者，有疑即使出赎。既言“金罚”，又曰“货罚”者，出罚之家，时或无金，即出货以当金直，故两言之。
　　○注“给治”至“赎刑”
　　○释曰：云“货，泉贝也”者，《汉书 食货志》云“王莽时有货布大泉及货贝”，故知货中泉贝两有也。云“《书》曰”者，《舜典》文。《吕刑》云：“墨罚疑赦，其罚百钅爰。”《考工 冶氏》云：“戈戟重三锊。”夏侯、欧阳说云：“墨罚疑赦，其罚百率，古以六两为率。”古《尚书》说，百钅爰，钅爰者率也，一率十一铢二十五分铢之十三也，百钅爰为三斤。郑玄以为古之率多作钅爰。郑注《冶氏》云：“许叔重《说文解字》云：‘锊，钅爰也。’今东莱称或以大半两为钧，十钧为钅爰，钅爰重六两大半两。若然，钅爰、锊一也。”言大半两，是三分两之二。郑意以此为正，故不从诸家以六两为钅爰。且古者言金，金有两义。若相对而言，则有金银铜铁为异；若散而言之，总谓之金。是以《考工记》云“六分其金而锡居一”之等，皆是铜。是以《禹贡》扬州云“贡金三品”，孔以为金银铜，郑以为铜三色，是对散有异。但古出金赎罪，皆据铜为金。若用黄金百钅爰，乃至大辟千钅爰，无济之理。
</div>
    <div class="pagination">
<a href="周礼注疏_page146.html">上一页</a><span>...</span><a href="周礼注疏_page142.html">142</a><a href="周礼注疏_page143.html">143</a><a href="周礼注疏_page144.html">144</a><a href="周礼注疏_page145.html">145</a><a href="周礼注疏_page146.html">146</a><span class="current-page">147</span><a href="周礼注疏_page148.html">148</a><a href="周礼注疏_page149.html">149</a><a href="周礼注疏_page150.html">150</a><a href="周礼注疏_page151.html">151</a><a href="周礼注疏_page152.html">152</a><span>...</span><a href="周礼注疏_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
