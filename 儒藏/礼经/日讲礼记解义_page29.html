<!DOCTYPE html>
<html>
<head>
    <meta charset="UTF-8">
    <title>日讲礼记解义 - 第 29 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲礼记解义 - 第 29 页/共 45 页</h1>
    <div class="content">　　乐者音之所由生也其本在人心之感于物也是故其哀心感者其声噍以杀其乐心感者其声啴以缓其喜心感者其声发以散其怒心感者其声粗以厉其敬心感者其声直以亷其爱心感者其声和以柔六者非性也感于物而后动
　　此歴言人心感物而动形于声之实也音由心生如此故乐也者音所由生而其本则在人心之感于物也凡人丧所欲则哀哀则形于声者蹴急而减少得所欲则乐乐则形于声者寛绰而纡余顺其心则喜喜则形于声者发扬而放散逆其心则怒怒则形于声者高急而猛暴于所畏则敬敬则形于声者无委曲而有分辨于所说则爱爱则形于声者有和说而无亢厉此六者非性也乃情之感于物而后动者也吴氏澄曰喜怒哀乐未发之中性也有感而发则为情情可以为善有不善者物为之累也
　　是故先王慎所以感之者故礼以道其志乐以和其声政以一其行刑以防其奸礼乐刑政其极一也所以同民心而出治道也
　　此言先王慎其所以感人心者之实也惟人心感物而动是故先王之于人心必慎其所以感之者故为之礼以道其志之所之为之乐以和其声之所发为之政以一其不齐之行为之刑以防其不轨之奸是礼乐为本政刑为辅而其致一也先王所以同民心而出治道者此也案此记言乐而每兼礼又幷及于刑政盖四事惟一理故曰其极一也
　　凡音者生人心者也情动于中故形于声声成文谓之音是故治世之音安以乐其政和乱世之音怨以怒其政乖亡国之音哀以思其民困声音之道与政通矣此言声音之通于政也成文犹言成方自其法度谓之方自其文理谓之文凡音所从生固本于人心者也情动于中而不容已故形于声以宣之声有疾徐高下自然相应如五色之成文斯谓之音矣是故音生于心而亦由于政治之得失治世之音安静而欢乐者其政和故也乱世之音怨悱而恚怒者其政乖故也亡国之音悲哀而愁思者其民困故也是声音之道盖实有与政相通者矣可不慎所以感之乎
　　宫为君商为臣角为民征为事羽为物五者不乱则无怗懘之音矣
　　此言治世之音与政通也怗敝懘败也声有五而取象不同宫属土其声至浊而统摄众音与总揽万化者相似故为君象商属金而声次浊犹臣之辅君故为臣象角属木而其声清浊相半上次宫商下管征羽犹民之上奉君臣而下理事物也故为民象征属火乃声之次清者其象为事有民而后有事也羽属水乃声之最清者其象为物有事而后用物也必也君明臣良民安事治物阜五者各得其理而不乱则五音克谐而无怗懘之足患矣案黄钟之律九寸每寸九分九九八十一为宫声之数三分损一下生征五十四三分益一上生商七十二三分损一下生羽四十八三分益一上生角六十四三分之不尽一算其数不行故声止于五陈氏祥道曰宫商角征羽五声之名也君臣民事物五声之实也实治则声从而治故欲谐五声必先正伦理
　　宫乱则荒其君骄商乱则陂其官坏角乱则忧其民怨征乱则哀其事勤羽乱则危其财匮五者皆乱迭相陵谓之慢如此则国之灭亡无日矣
　　此言乱世幷亡国之音与政通也变臣言官者主有职者言之宫乱则乐声荒散而无统由其君之骄恣于上也商乱则乐声欹邪而不正由其官之坏乱于下也角乱则乐声忧愁由其政虐而民怨也征乱则乐声哀惨由其役繁而事勤也羽乱则乐声倾危由其用不节而财匮也若五者皆乱而互相陵越则谓之慢而国之灭亡近在旦夕矣夫敬与慢生于心而治忽即因之为政者所宜深念也
　　郑衞之音乱世之音也比于慢矣桑间濮上之音亡国之音也其政散其民流诬上行私而不可止也
　　此即前代之音以验乱亡之事也比犹同也桑间衞地诗序谓桑中篇是也濮衞水名濮上之音纣靡靡之乐也如郑衞之音即乱世之音也近于迭相陵之慢矣桑间濮上之音即亡国之音也其政散而无道揆其民流而无法守于是乎诬上行私而不可复止也案路史桀作东音操北里大合乐桑林孔疏亦云桑林之间是桑间桀乐濮上纣乐故以为亡国之音
　　凡音者生于人心者也乐者通伦理者也是故知声而不知音者禽兽是也知音而不知乐者众庶是也唯君子为能知乐是故审声以知音审音以知乐审乐以知政而治道备矣是故不知声者不可与言音不知音者不可与言乐知乐则几于礼矣礼乐皆得谓之有徳徳者得也
　　此言君子之能知乐而幷几于礼也几近也音所由起生于人心而乐也者乃与君臣民事物之理相通者也统而论之则声可知而音为难音可知而乐为难故耳有所闻但知声而不知音者禽兽是也心有所识但知音而不知乐者众庶是也唯君子乃能知乐是故审声以知音之得失审音以知乐之得失审乐以知政之得失而治道备于此矣是故不知声则不可与言音不知音则不可与言乐果能知乐则伦理兼尽而几于礼矣既礼乐之皆得即谓之有徳之人以其能实得此和序之理于心也然则知乐之微者非君子其孰能之哉方氏慤曰瓠巴鼓瑟流鱼出聴伯牙鼓琴六马仰秣此禽兽之知声者也魏文侯好郑衞之音齐宣王好世俗之乐此众庶之知音者也孔子在齐之所闻季札聘鲁之所观此君子之知乐者也
　　是故乐之隆非极音也食飨之礼非致味也清庙之瑟朱而疏越壹倡而三叹有遗音者矣大飨之礼尚酒而俎腥鱼大羹不和有遗味者矣是故先王之制礼乐也非以极口腹耳目之欲也将以教民平好恶而反人道之正也
　　此承上有徳而言先王制礼乐之意也清庙周颂篇名清庙之瑟登歌清庙而鼓瑟也朱谓练朱丝以为越瑟底之孔疏而通之使其声迟缓也此声初发一人倡三人和声音固所以为乐然乐之盛者初不在极声音之美也品味固所以行礼然食飨乃礼之重者初不在极滋味之厚也清庙之瑟朱疏越浊而且迟一倡三叹和者甚少有余音而不尽者矣大飨之礼尊尚元酒俎唯生鱼羹无调和有余味而不致者矣是故先王之制礼乐非以声与味极口腹耳目之欲也将以教民平其好恶而复乎人道之正也案刘氏敞曰遗忘也清庙之瑟美其徳而忘其音大飨之礼美其敬而忘其味理亦可通夫好恶者情也反人道之正则有以复其性矣周官五礼防民之伪而教之中六乐防民之情而教之和即是此意
　　人生而静天之性也感于物而动性之欲也物至知知然后好恶形焉好恶无节于内知诱于外不能反躬天理灭矣夫物之感人无穷而人之好恶无节则是物至而人化物也人化物也者灭天理而穷人欲者也于是有悖逆诈伪之心有淫泆作乱之事是故强者胁弱众者暴寡知者诈愚勇者苦怯疾病不养老幼孤独不得其所此大乱之道也
　　此因上文平好恶而言好恶之所自始与所由僻也知知上知是体下知是用礼乐所以平好恶而好恶之失其平者有故焉人受中以生当其静而未发则浑然者天之性也及感于物而动则油然者性之欲也人心虚灵原自有知物至而此知知之然后好恶形焉苟好恶无节于内所知者诱于外而不知自反则欲肆而天理灭矣夫物之感人无有穷已而人之好恶无有节制则是物至而人反见化于物也人见化于物也者灭乎理之本于天而穷乎欲之生于人者也于是悖逆诈伪以为心淫泆作乱以为事是故以强胁弱以众暴寡以知诈愚以勇苦怯疾病者不得其养老幼孤独者不得其所此乃大乱之道也朱子曰人生而静感于物而动此言性情之妙人之所生而有者也盖人受天地之中以生其未感也纯粹至善万理具焉所谓性也然人心不能无感于物感于物而动则性之欲者出焉而善恶于是乎分矣性之欲即所谓情也物至而知知之者心之感也好之恶之者情也形焉者其动也所以好恶而有自然之节者性也好恶无节于内知诱于外此情之所以流而性之所以失也苟于此觉其所以然而反躬以求之则其流庶乎可制也不能如是而惟情是徇则人欲炽盛而天理灭息尚何难之有哉此一节正天理人欲之机间不容息处惟其反躬自克念念不忘则天理益明存养自固而外诱不能夺矣
　　是故先王之制礼乐人为之节衰麻哭泣所以节丧纪也钟鼓干戚所以和安乐也昏姻冠筓所以别男女也射乡食飨所以正交接也礼节民心乐和民声政以行之刑以防之礼乐刑政四达而不悖则王道备矣此言先王制礼乐以平好恶之实也射乡大射乡射及乡饮酒之礼也食主饭飨主饮好恶之不可无节如此是故先王制为礼乐因人本然之情为之定其当然之节衰麻哭泣所以达其哀而节丧纪也钟鼓干戚所以导其豫而和安乐也昏姻冠筓所以坊其欲而别男女也射乡食飨所以嘉其会而正交接也礼以节民之心乐以和民之声而又有政以率其倦有刑以禁其非此四者通行于天下而罔有悖违则王者之治道备矣案此节専以礼言而乐在其中亦礼先乐后之意
　　乐者为同礼者为异同则相亲异则相敬乐胜则流礼胜则离合情饰貌者礼乐之事也礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣此承上节民心和民声而言其教之效也乐者主于和而为同礼者主于序而为异同故有恩以相亲异故有别以相敬乐偏胜而一于同则流而不敬礼偏胜而一于异则离而不亲故合之以情而使致和于其内饰之以貌而使制节于其外此礼乐相资为用之能事也先王导民以礼乐而礼之义立则贵贱有等矣乐之文同则上下协和矣又辅之以法而好恶分明则贤不肖殊科矣刑以禁其暴爵以举其贤则劝惩当而政均矣本于仁以为爱本于义以为正如此则乐不至于流礼不至于离而治民之道达于下矣应氏镛曰前以刑政辅礼乐而曰王道备言其为治之具也此以仁义别礼乐而曰民治行言其为治之效也
　　乐由中出礼自外作乐由中出故静礼自外作故文大乐必易大礼必简乐至则无怨礼至则不争揖让而治天下者礼乐之谓也暴民不作诸侯宾服兵革不试五刑不用百姓无患天子不怒如此则乐达矣合父子之亲明长防之序以敬四海之内天子如此则礼行矣此又承上相亲相敬而言其效之极也乐以治心故由中而出礼以治躬故自外而作惟由中故不勉强而静惟自外故有条理而文乐至于静斯为大乐然止以导心之和故易而无扰礼至于文斯为大礼然止以范身于敬故简而不烦其在于人乐极其至则各得其所而无怨礼极其至则各安其分而不争古之圣人所以揖让而治天下者正此谓也当其时暴民慑伏而不兴诸侯宾服而不叛兵革戢而不试五刑措而不用百姓无他患天子无可怒如此则乐教达矣合父子之亲明长防之序使四海之内无不相敬天子如此则礼教行矣案易干阳属心坤隂属体大传曰夫干确然示人易矣夫坤隤然示人简矣乐治心而由天作礼治躬而以地制必易必简此同和同节之本与
　　大乐与天地同和大礼与天地同节和故百物不失节故祀天祭地明则有礼乐幽则有鬼神如此则四海之内合敬同爱矣礼者殊事合敬者也乐者异文合爱者也礼乐之情同故明王以相沿也故事与时并名与功偕
　　此言礼乐之原于天地与其所以感人者也时如虞夏商周事如揖让放伐功如致治救民名如韶夏濩武大乐之静而易者与天地同其和大礼之文而简者与天地同其节惟同和故能昭宣化育而百物不失以遂其生也惟同节故能辨别尊卑而祀天祭地以正其位也明则有礼乐而达乎造化之原幽则有鬼神而符乎圣人之徳如此则四海之内莫不感之而合敬同爱矣盖礼之三千三百事虽殊而合敬则一也乐之五声六律文虽异而合爱则一也夫爱敬者情也惟礼乐之情同故明王迭兴制礼作乐以此相沿而不变也如时出于天作事立礼者以之而事要必与时并功见于民命名制乐者以之而名要必与功偕凡其合爱合敬之情岂有不相沿者哉朱子曰礼主减乐主盈鬼神亦止是屈伸之义礼乐鬼神一理在圣人制作处便是礼乐在造化功用处便是鬼神
　　故钟鼓管磬羽籥干戚乐之器也屈伸俯仰缀兆舒疾乐之文也簠簋俎豆制度文章礼之器也升降上下周还裼袭礼之文也故知礼乐之情者能作识礼乐之文者能述作者之谓圣述者之谓明明圣者述作之谓也此承上而言圣人能知礼乐之情以制礼乐也缀之言连舞位相连也兆位外营兆也裼袭见曲礼制度宫室器皿之类文章衣服旗裳之类合敬合爱固见礼乐之情矣而亦有器焉有文焉彼金革之声为钟鼔竹石之声为管磬文舞所执有羽籥武舞所执有干戚此乐之器也身容之屈伸头容之俯仰行列有缀兆行止有舒疾此乐之文也盛黍稷而有簠簋盛牲牢而有俎豆品节之有制度脩饰之有文章此礼之器也行之有升降位之有上下歩有中规矩之周还服有宜质文之裼袭此礼之文也凡器与文总莫非情之所寓故惟知礼乐之情者为能因情立文而创作于前识礼乐之文者为能考文防情而传述于后盖作者生而知其情是之谓圣述者学而识其文是之谓明明圣之称非可袭取正以其能述作之谓也案上节事与时并名与功偕或谓应连此节为义盖事因时而异名以功而殊所谓有损有益所可得而变革者即器与文之谓也陈氏澔曰五帝三王不相沿袭皆圣者之作也周公尽取先代参而用之兼圣明之作述也孔子之圣乃述而不作者有其徳无其位也然则制礼作乐欲有以建中和之极岂不在首出之圣人哉
　　乐者天地之和也礼者天地之序也和故百物皆化序故羣物皆别乐由天作礼以地制过制则乱过作则暴明于天地然后能兴礼乐也
　　此言礼乐与天地相资为用之理也化犹生也别谓形体异也乐主于和即天地之和也礼主于序即天地之序也和故百物皆以气而化序故羣物皆以质而别乐之作属乎阳而法乎气之行于天礼之制属乎隂而法乎质之具于地若过制则无序而失之乱过作则不和而失之暴故必明于天地之和序然后能兴礼乐以赞化育也朱子曰乐由天作属阳故有运动的意礼以地制如由地出不可移易刘氏曰前言大乐与天地同和大礼与天地同节以成功之所合而言也此言乐者天地之和礼者天地之序以效法之所本而言也
　　论伦无患乐之情也欣喜欢爱乐之官也中正无邪礼之质也庄敬恭顺礼之制也若夫礼乐之施于金石越于声音用于宗庙社稷事乎山川鬼神则此所与民同也
　　此歴言礼乐之体用以见应于和序之实也患拘苦也讲论人伦而出于心之所安无拘苦之意也礼乐有情有文是故论伦理而无患乐之本情也欣喜欢爱乐之官主也极中正而无邪礼之本质也庄敬恭顺礼之宰制也此非圣贤君子不足以知之若夫礼乐之设施于金石发越于声音致用于宗庙社稷有事乎山川鬼神则是以其文措之天下而凡民亦可以共知者也方氏慤曰金石声音亦统以礼而言者凡行礼然后用乐用乐以成礼也
　　王者功成作乐治定制礼其功大者其乐备其治辨者其礼具干戚之舞非备乐也孰亨而祀非达礼也五帝殊时不相沿乐三王异世不相袭礼乐极则忧礼粗则偏矣及夫敦乐而无忧礼备而不偏者其唯大圣乎此推言制作之治功以见应于和序之本也辨与徧通达具也王者受命而兴功成而作乐以象之治定而制礼以饰之其功大然后其乐备其治辨然后其礼具如徒以干戚之舞犹非乐之所以备徒以孰亨而祀犹非礼之所以达也盖明王所相沿者礼乐之情耳以其文则五帝之乐殊时而未尝相沿三王之礼异世而未尝相袭所以然者乐极则忧礼粗则偏矣文固未有久而不者也及夫以时措之与民宜之笃于乐而不忧尽乎礼而不偏者其唯大圣人之知礼乐之情者乎案礼乐之情帝王所同其不相沿袭者文也旧解以不相沿袭为备乐达礼者非是
　　天高地下万物散殊而礼制行矣流而不息合同而化而乐兴焉春作夏长仁也秋敛冬藏义也仁近于乐义近于礼乐者敦和率神而从天礼者别宜居鬼而从地故圣人作乐以应天制礼以配地礼乐明备天地官矣此申言天地序和之意而因明圣人制作之功也敦和乐贵同也率循也从顺也别宜礼尚异也居鬼谓居其所为亦言循之也官犹位也礼何自而行也自天高地下各有定位而万物散殊于其中则为自然之序而礼制已行矣乐何自而兴也自天地之气流而不息而万物合同化生于其间则为自然之和而乐已兴焉春作夏长生物之仁气也秋敛冬藏成物之义气也仁主爱而近于乐义主宜而近于礼乐以敦厚其和发达乎阳之所生是为率神而从天礼以辨别其宜安定乎隂之所成是为居鬼而从地故圣人作乐以应天之生物制礼以配地之成物至于礼乐之制作既明且备则有以裁成辅相而天地各得其职矣朱子曰天高地下万物散殊一段意思极好非孟子以下所能作其文如中庸必子思之辞盖礼乐二者就天地言则先礼而后乐惟有序而后和生焉就天地言则先乐而后礼惟气和而后物成焉圣人明于自然之礼乐因隂阳以统形气始而应之配之以成位终而官之以成能故曰圣人之道礼乐其盛矣乎
　　天尊地卑君臣定矣卑高以陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也地气上齐天气下降隂阳相摩天地相荡鼓之以雷霆奋之以风雨动之以四时暖之以日月而百化兴焉如此则乐者天地之和也
　　此申言礼乐之本于天地也齐读曰隮升也天尊地卑则君臣之分定矣卑高陈列则贵贱之体位矣动静有常则小大之等殊矣天时之方以类而聚地产之物以羣而分则性命不同矣在天则成象在地则成形本一气而两在而圣人制礼以效之如此则礼者乃天地之别也地气上隮天气下降隂与阳相摩天与地相荡鼓以雷霆而发其气奋以风雨而润其形动之以四时之错行晅之以日月之代明而百物之化于是乎兴焉圣人作乐以法之如此则乐者乃天地之和也案此本易系辞传之文记者引之以发明礼乐之理非深于道者不能及也
　　化不时则不生男女无辨则乱升天地之情也
　　此言礼乐之得失与天地相关结上文以起下文也升成也乐以敦和故化不时则失其和而不生矣礼以别宜故男女无辨则失其序而乱升矣盖乖气致异天地之情然也张氏曰随礼乐得失而应之是天地之情也然乐是气化故云害物礼是形教故言乱人陈氏祥道曰化不时则不生以天地明人事也男女无辨则乱升以人事明天地也
　　及夫礼乐之极乎天而蟠乎地行乎隂阳而通乎鬼神穷高极逺而测深厚乐着大始而礼居成物着不息者天也着不动者地也一动一静者天地之间也故圣人曰礼乐云
　　此言礼乐与天地成功之所合也蟠犹结也高逺三辰也深厚山川也及夫礼乐之既得则和序之理充塞流行其无显不至则极乎天而蟠乎地其无幽不极则行乎隂阳而通乎鬼神其无逺不届而无厚不入则穷高极逺而测深厚如此则乐着乎干知大始之初礼居乎坤作成物之位而着不息者天之运也着不动者地之处也一动一静如环无端而不可相离者乃天地间之理也故圣人昭揭以示人必合而举之曰礼乐云案礼乐之功用乃圣人所以和同天人之际而使之无间者也旧注乐着大始着之言处也乐以和声都为发扬昭著之意恐不当与下文两着字异说也
　　昔者舜作五之琴以歌南风防始制乐以赏诸侯故天子之为乐也以赏诸侯之有徳者也徳盛而教尊五谷时孰然后赏之以乐故其治民劳者其舞行缀逺其治民逸者其舞行缀短故观其舞知其徳闻其諡知其行也
　　此言天子作乐以赏诸侯之故也五之琴其按五音无文武二南风即南风之薰之诗防典乐之官昔者舜作五音之为琴以歌南风盖所以法天地之仁气也于是防承其意而为之制乐以赏诸侯故天子之为乐非但宣吾心之徳而已亦以赏诸侯之有徳者也惟徳盛则教道尊严有以复民之性五谷时孰有以遂民之生然后赏之以乐其治民劳者徳薄而舞之行缀逺其治民逸者徳盛而舞之行缀短故观其舞而知其徳犹之闻其諡而知其行也案郑注民劳则徳薄酂相去逺舞人少也民逸则徳盛酂相去近舞人多也孔疏缀谓酂也盖乐舞在庭庭之广狭有定故人少则舞处寛人多则舞处狭也
　　大章章之也咸池备矣韶继也夏大也殷周之乐尽矣此言歴代名乐之义而叹其盛也咸皆也池施也帝王之乐各有其义所谓大章者以尧之治光被四表协和万而章明于天下也所谓咸池者则黄帝之徳开物成务自迩及逺而无不周徧矣所谓韶者以重华协帝舜能继绍尧之治也所谓夏者以祗承于帝禹能光大尧舜之徳也至若殷乐大濩周乐大武则所谓汤武革命顺乎天而应乎人者人事之理极于此矣
　　天地之道寒暑不时则疾风雨不节则饥教者民之寒暑也教不时则伤世事者民之风雨也事不节则无功然则先王之为乐也以法治也善则行象徳矣
　　此言乐理之切于人当法之以成化也往来应期之谓时多少得所之谓节乐者天地之和也天地之道有寒暑为一岁之分剂故万物得寒而成得暑而长若不得其时则邪气入而民疾矣风雨为一旦之气侯故万物得风而动得雨而润若不得其节则沴气至而民饥矣故教所以化物是即民之寒暑也教不时则反以伤世事所以应物是即民之风雨也事不节则反以丧功然则先王之作乐也法天地之道以为治也治无不善则民之行皆象君之徳矣一说行是舞行之行即所谓观舞知徳者义亦可通
　　夫豢豕为酒非以为祸也而狱讼益繁则酒之流生祸也是故先王因为酒礼壹献之礼宾主百拜终日饮酒而不得醉焉此先王之所以备酒祸也故酒食者所以合欢也乐者所以象徳也礼者所以缀淫也是故先王有大事必有礼以哀之有大福必有礼以乐之哀乐之分皆以礼终乐也者圣人之所乐也而可以善民心其感人深其移风易俗故先王着其教焉
　　此言礼乐之用同归于正人情也以谷食犬豕曰豢为酒犹言设酒也一献士之飨礼缀止也汉志俗字下有易字夫士行飨礼以豢豕而为酒食其初意非欲阶之祸也而狱讼之兴由此益繁则是酒之流生祸也故先王因制为饮酒之礼以节之虽士之飨礼不过壹献而宾主亦必百拜使终日饮酒而不得至醉焉此先王所以豫防纵酒之祸也故酒食者所以合宾主之欢而非以穷口腹之欲乐以象其徳礼以缀其淫胥此意也凡先王有死丧之大事必有凶礼以哀之有吉庆之大福必有嘉礼以乐之是哀乐之分皆以礼终则不淫不伤而乐在其中矣盖乐也者固圣人之所乐也而推之可以善民心其感人为甚深其移风易俗为甚易故先王着此以为教焉案礼以节哀乐之情乐以感人心之善皆所谓教民平好恶而反人道之正也
　　夫民有血气心知之性而无哀乐喜怒之常应感起物而动然后心术形焉是故志微噍杀之音作而民思忧啴谐慢易繁文简节之音作而民康乐粗厉猛起奋末广贲之音作而民刚毅亷直劲正庄诚之音作而民肃敬寛裕肉好顺成和动之音作而民慈爱流辟邪散狄成涤滥之音作而民淫乱
　　此申言乐之感人深也志微意细也噍枯杀减啴寛慢缓易平起初末终也贲怒气也肉璧地好璧孔喻音之圆莹通滑也狄与逖同逺也成乐之一终也涤荡涤滥泛滥也夫民之生也咸有血气心知兼乎气质义理之性而其喜怒哀乐本自无常盖应感之几起于物而动然后心术形焉是性之发为情而不容自已者是故乐之足以感人也志微噍杀之音作而民亦感之而思忧啴谐慢易繁文简节之音作而民亦感之而康乐粗厉猛起奋末广贲之音作而民亦感之而刚毅亷直劲正庄诚之音作而民亦感之而肃敬寛裕肉好顺成和动之音作而民亦感之而慈爱流辟邪散狄成涤滥之音作而民亦感之而淫乱矣案乐也者生于人心而又有以感于人心起于风俗而又有以移乎风俗其道盖相为终始也
　　是故先王本之情性稽之度数制之礼义合生气之和道五常之行使之阳而不散隂而不密刚气不怒柔气不慑四畅交于中而发作于外皆安其位而不相夺也然后立之学等广其节奏省其文采以绳徳厚律小大之称比终始之序以象事行使亲疏贵贱长幼男女之理皆形见于乐故曰乐观其深矣
　　此言先王作乐以和天人而后推以教民也度数谓五声十二律上下损益之数五常仁义礼知信也密闭也立之学若乐师掌国学之政大胥掌学士之版之类立之等若十三舞勺成童舞象之类文采谓五声相应若五色成文也绳约也徳厚如中庸敦厚崇礼之厚象犹法也事行如上文宫乱君骄之类乐之感人如此是故先王之作乐必本于固有之情性稽诸声律之度数制以隆杀之礼义合天地生气之和道人心五常之行而使其阳动不至于散隂静不至于密刚气不至于怒柔气不至于慑此四者和畅交于中而发形于外于是宫君商臣角民征事羽物皆安其位而不相夺伦也然后推其教以化民成俗立学以为之地而掌教有官立等以为之法而进学有序广其节奏而无缺略省其文采而无紊乱于以绳民之徳厚焉又从而律小大之称而如宫音之至浊及羽音之至清整之各得其平比终始之序而自黄钟之初九至仲吕之上六联之各得其次于以象民之事行焉此所以亲疏贵贱长防男女一切人伦之理无不形见于乐故古语云乐之所观者深其信然矣案安其位以上作乐之本也以下则皆作乐之用也方氏慤曰亲疏言其分贵贱言其位长防言其序男女言其情四者皆人之伦而各有理焉唯形容于乐乃可得而见故曰乐观其深矣
　　土敝则草木不长水烦则鱼鼈不大气衰则生物不遂世乱则礼慝而乐淫是故其声哀而不庄乐而不安慢易以犯节流湎以忘本广则容奸狭则思欲感条畅之气而灭平和之徳是以君子贱之也
　　此言乱世之乐与先王之乐相反也感或作蹙若夫乱世之乐不然如土敝则力尽而草木不长水烦则流扰而鱼鼈不大气衰则难继而生物不遂世乱则无序不和而礼慝而乐淫矣惟乐之淫也故其声或哀而外不庄或乐而中不安不庄故慢易以犯节不安故流湎以忘本广则啴缓而容奸狭则急数而思欲至于感伤条畅之顺气灭熄平和之至徳是以君子贱而不用也方氏慤曰此广言淫乐之事广固足以有容所容者奸声感人则逆气应之矣狭固足以有思所思者乐得其欲则以欲忘道矣
　　凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉倡和有应回邪曲直各归其分而万物之理各以类相动也
　　此推淫乐和乐之由以起下文也分善恶之分限也凡乐所由兴未有不始于声与气之相为感应者故奸声感人则逆气应之逆气积而成象而淫乐兴焉正声感人则顺气应之顺气积而成象而和乐兴焉惟倡和各有其应故回邪曲直各归于其分而万物之理亦莫不以类相动也然则君子得不慎其所以感之者与案淫者和之反也知万物之理以类相动则中和位育皆实事矣
　　是故君子反情以和其志比类以成其行奸声乱色不留聪明淫乐慝礼不接心术惰慢邪辟之气不设于身体使耳目鼻口心知百体皆由顺正以行其义
　　此言君子内外交养以为作乐之本也反复也物理以类相动是故君子知志之移于情则反其情之正以和其志知行之因乎类则比其类之善以成其行奸声乱色不使留于聪明淫乐慝礼不使接于心术惰慢邪辟之气不使设于身体凡耳目鼻口心知百体皆由于顺正以行其义则志和行成而乐之本立矣真氏徳秀曰君子之所以自养者无他内外交致其功而已奸声乱色不留聪明所以养其外也淫乐慝礼不接心术所以养其内也外无声色之诱则内亦正矣内无淫慝之惑则外亦正矣惰慢之气自内出者也邪辟之气自外入者也二者不得设于身体则外而耳目鼻口四肢百体内而心知皆由顺正以行其义而所以自养者备矣
　　然后发以声音而文以琴瑟动以干戚饰以羽旄从以箫管奋至徳之光动四气之和以着万物之理是故清明象天广大象地终始象四时周还象风雨五色成文而不乱八风从律而不奸百度得数而有常小大相成终始相生倡和清浊迭相为经故乐行而伦清耳目聪明血气和平移风易俗天下皆宁
　　此言作乐之事而及其效也五色谓角配青征配赤宫配黄商配白羽配黑也八风谓八方之风律谓十二月之律正北曰广莫风从黄钟之律冬至之气也东北曰条风从大吕太簇之律大寒惊蛰之气也正东曰明庶风从夹钟之律春分之气也东南曰清明风从姑洗仲吕之律谷雨小满之气也正南曰景风从蕤宾之律夏至之气也西南曰凉风从林钟夷则之律大暑处暑之气也正西曰阊阖风从南吕之律秋分之气也西北曰不周风从无射应钟之律霜降小雪之气也度谓律度自一至百言多也数者宫声八十一商声七十二角声六十四征声五十四羽声四十八也清谓蕤宾至应钟浊谓黄钟至仲吕迭相为经即礼运还相为宫也清明也作乐之本既立然后发之以声音而文之以琴瑟动之以干戚饰之以羽旄从之以箫管用是昭宣盛徳而奋其光辉感通隂阳而动其和气赞相生成而着其物理是故其声之清明象天其体之广大象地其序之终始象四时其节之周还象风雨五色则成文而不乱八风则从律而不奸百度则得数而有常音之小大相成律之终始相生倡和清浊更迭而相为经故乐之教行而伦理咸清以之治己则耳目聪明血气和平以之治人则移风易俗天下皆宁而乐之功效极矣案清明广大至徳之光也终始周旋四气之和也五色成文以下万物之理也推其效至于天下皆宁亦祗以得其情性之正而已
　　故曰乐者乐也君子乐得其道小人乐得其欲以道制欲则乐而不乱以欲忘道则惑而不乐是故君子反情以和其志广乐以成其教乐行而民乡方可以观徳矣此总结上文而又以起下文也方犹道也君子脩身以养和作乐以宣化如此故曰乐者生于人心之所乐也而所以为乐者不同君子则乐得其道小人则乐得其欲惟以道制欲则和乐而不至于乱若以欲忘道则惑溺而终于不乐是故君子反情之正以和其志而立乐之本广乐之理以成其教而达乐之用至于乐教既行民知乡道而君子之徳可以观矣程子曰人虽不能无欲然当有以制之无以制之而惟欲之从则人道废而入于禽兽矣












　　日讲礼记解义卷四十一
　　钦定四库全书
　　日讲礼记解义卷四十二
　　乐记
　　德者性之端也乐者德之华也金石丝竹乐之器也诗言其志也歌咏其声也舞动其容也三者本于心然后乐器从之是故情深而文明气盛而化神和顺积中而英华发外惟乐不可以为伪
　　此承上观德而言乐之所本也观乐之所以知德者盖以人心之德实出于性乃性之端绪也所作之乐实章乎德乃德之英华也金石丝竹虽德性之所寓而实不过乐之器也诗以言其志歌以咏其声舞以动其容此三者皆本于心然后有金石丝竹以饰其声干戚羽旄以饰其容而乐器从之是故情之深者文必明气之盛者化必神惟和顺积于中而后英华发于外则乐之不可以为伪也审矣
　　乐者心之动也声者乐之象也文采节奏声之饰也君
　　子动其本乐其象然后治其饰是故先鼓以警戒三步以见方再始以着往复乱以饬归奋疾而不拔极幽而不隠独乐其志不厌其道备举其道不私其欲是故情见而义立乐终而德尊君子以好善小人以听过故曰生民之道乐为大焉
　　此言乐舞之理有闗于世道之大也文采乐之威仪也往进也乱如云闗雎之乱谓终也归舞毕而退就位也拔如拔来报往之拔谓疾也听审也乐者生于人心之感物而动也发于气而有声是乐之象也播于器而有文采节奏是声之饰也君子平心以动其本和声以乐其象然后备物以治其饰是故乐将作必先击鼓以动众听舞将作必先三举步以示方法一节终则再击鼓以明其进既进而又终则复击铙以谨其退惟情余于文故奋疾而不拔惟情见乎文故极幽而不隠以之为己则独乐其志而不厌其道以之为人则备举其道而不私其欲是故其始也情见而义立则作乐之体豫矣其既也乐终而德尊则敎人之用彰矣君子以感发其善良小人以省观其邪慝故古语所云生民之道乐为大者盖以是焉陈氏澔曰此章特通论乐与舞之理如此耳诸家皆以为论大武之乐以明伐纣之事且以再始为十一年观兵十三年伐纣其误久矣
　　乐也者施也礼也者报也乐乐其所自生而礼反其所自始乐章德礼报情反始也
　　此言礼乐所主之义也自由也乐也者至爱从心而出其道主于施也礼也者品节称情而立其道主于报也乐以乐其所自生礼以反其所自始是非徒外之文也章着其在内之德故乐以象之报答其情而反其始故礼以则之也案乐所自生反所自始即孟子所谓礼乐之实事亲从兄是也
　　所谓大辂者天子之车也龙旂九旒天子之旌也青黑縁者天子之寳龟也从之以牛羊之羣则所以赠诸侯也
　　此言天子待诸侯之礼也车服器物用各有等所谓大辂者或金象或革木乃天子之车也画龙于旂以象变化九旒以象阳数乃天子之旌也龟以青黑为縁饰者乃天子之寳龟也然车旂守龟有功德者皆得受赐又从之以牛羊之羣则天子所以赠诸侯也案此节旧即以为礼报之事实与上下文不相聫属盖错简也
　　乐也者情之不可变者也礼也者理之不可易者也乐统同礼辨异礼乐之説管乎人情矣
　　此言礼乐之定体而因及其用之大也乐也者以和为主乃情之得正而不可变者也礼也者以序为主乃理之一定而不可易者也乐统同以合其情礼辨异以明其分是故人情有同有异而礼乐之説实管摄乎人情而莫能外矣
　　穷本知变乐之情也着诚去伪礼之经也礼乐偩天地之情达神明之德降兴上下之神而凝是精粗之体领父子君臣之节
　　此由礼乐之本体而推功效以明制作之妙也偩犹依象也降下也兴犹出也凝成也精粗万物大小也领犹理治也乐唯为情之不可变故穷其本而知其变使反异以归同者乃大乐自然之情也礼唯为理之不可易故着其诚而去其伪使释回而增美者乃大礼当然之经也由是观之礼乐有以仿象乎天地之情通达乎神明之德用之于祭则能降兴上下之神而正其万物大小之体理治父子君臣之节所谓礼乐之管乎人情者如此朱子曰礼之诚便是乐之本
　　是故大人举礼乐则天地将为昭焉天地防合阴阳相得煦妪覆育万物然后草木茂区萌达羽翼奋角觡生蛰虫昭苏羽者妪防毛者孕鬻胎生者不防而卵生者不殈则乐之道归焉耳
　　此言圣人以礼乐赞化育也煦烝也妪育也屈生曰区角无防曰觡觡谓角外皮之滑泽者处暗而忽明曰昭几死而复生曰苏卵生曰妪伏胎生曰孕鬻礼乐之为道不惟管人情而已圣人在天子之位而为大人其举用礼乐则以序召序以和召和将天地化育之功无不为之昭著焉天阳地阴防合相得天以气煦物而职覆地以形妪物而主育然后植物各遂其生而草木畅茂区萌条达动物各遂其生而羽翼奋飞角觡生长蛰虫昭苏羽者体伏而生子毛者妊孕而鬻子胎生者不至于防败卵生者不至于殈裂皆大人作乐以导和之所致也则其功惟乐之道归焉耳一説为昭者言其理察乎上下也天地防合以下则是至和之感而万物育焉矣
　　乐者非谓黄钟大吕歌干也乐之末节也故童者舞之铺筵席陈尊俎列笾豆以升降为礼者礼之末节也故有司掌之乐师辨乎声诗故北面而宗祝辨乎宗庙之礼故后尸商祝辨乎丧礼故后主人是故德成而上艺成而下行成而先事成而后是故先王有上有下有先有后然后可以有制于天下也
　　此言礼乐有本而尤为君子所当务也钺也有司如周礼司几筵司尊罍笾人豆人之属北面位之卑也商祝习知殷礼者殷尚质丧礼以质为主故兼用殷礼也礼乐之道昭宣化育诚以乐主于和非谓黄钟大吕歌之声干之舞而已也此声与容特乐之末节故童者舞之礼主于敬非谓铺设筵席陈荐尊爼列供笾豆以升降为礼而已也此器与文特礼之末节故有司掌之乐师但能辨晓乎声诗故北面而宗祝但能辨晓乎宗庙诏相之礼故后于尸商祝但能辨晓乎死丧摈相之礼故后于主人盖德成者兼乎艺而居上艺成者不必有德而居下行成者兼乎事而居先事成者不必有行而居后是故先王有上有下有先有后然后本末具举乃可以制作礼乐以示天下也案此又申言乐有本原而不在乎声容之迹前既以明圣之沿革明之此复以德艺之贵贱证之也
　　魏文侯问于子夏曰吾端冕而听古乐则唯恐卧听郑衞之音则不知倦敢问古乐之如彼何也新乐之如此何也子夏对曰今夫古乐进旅退旅和正以广匏笙簧会守拊鼓始奏以文复乱以武治乱以相讯疾以雅君子于是语于是道古脩身及家平均天下此古乐之发也
　　此言古乐之所发而并及其功效也文侯名斯端冕端衣元裳而加冕也旅羣列貌会合也守相守而未作也拊即相也以韦为表装之以糠亦鼓类也以其辅相于乐故又谓之相鼓声为阳故谓之文铙声为阴故谓之武乱者卒章之节讯亦治也雅即柷也魏文侯尝问于子夏曰吾端冕而听古乐则心厌之而唯恐卧听郑衞之音则心好之而不知倦敢问古乐之所以如彼何也新乐之所以如此何也子夏对曰今夫古乐其舞则旅进旅退而不杂其声则和正以广而不奸举匏笙簧会守拊鼓而不紊方乐之始奏则击鼓舞之将终则击铙乐之乱则治以相舞之疾则治以柷故其一终也有义理事实以贯乎其中君子于是讲论善道即于是称説古人以之自治则脩身而次及于家推之则有以平均天下此古乐之发于外者也周子曰古圣王制礼法脩敎化三纲正九畴叙百姓大和万物咸若作乐以宣八风之气以平天下之情故乐声澹而不伤和而不淫入其耳感其心莫不澹且和焉澹则欲心平和则躁心释优柔平中德之盛也天下化中治之至也是谓道配天地古之极也
　　今夫新乐进俯退俯奸声以滥溺而不止及优侏儒獶杂子女不知父子乐终不可以语不可以道古此新乐之发也
　　此言今乐之异于古乐也俯曲也优谓俳优杂战二人侏儒人之短小者獶狝防也子夏言今夫新乐则不然进俯退俯容之陋也奸声涤滥溺而不反声之淫也甚而至于俳优侏儒状若狝防间杂于子女之中而絶不知有父子之礼矣故作乐虽终既无义理而不足以讲论又无事实而不足以道古此新乐之发于外者也案乐分今古两言发者由其根本异也
　　今君之所问者乐也所好者音也夫乐者与音相近而不同文侯曰敢问何如子夏对曰夫古者天地顺而四时当民有德而五谷昌疾疢不作而无妖祥此之谓大当然后圣人作为父子君臣以为纪纲纪纲既正天下大定天下大定然后正六律和五声歌诗颂此之谓德音德音之谓乐诗云莫其德音其德克明克明克类克长克君王此大克顺克俾俾于文王其德靡悔既受帝祉施于孙子此之谓也
　　此言乐与音有异而先明古乐所由作也当谓不失其序祥亦妖也大当谓大化均调也小为纪大为纲俾诗作比俾于至于也施延也子夏言古乐新乐所发之异如此今君之所问者虽乐也而所好者则音也夫乐之与音相近而实有不同文侯曰敢问其所以不同者何如子夏对曰古者圣人在位和气交通天地顺而四时各当民有德而五谷咸昌疾疢妖祥泯而不作此之谓大当而礼敎可兴然后作为父子君臣之礼以为人道之纪纲纪纲既正则亲疎有序尊卑有等而天下大定天下大定而乐敎可行然后正六律以和五声理歌以播诗颂凡中声所止无非盛德之形容此之谓德音夫唯德音斯谓之古乐所以与音相近而不同也大雅皇矣之诗云王季有莫然清静之德而发为莫然清静之音盖其为德也克明乎理而又能类推其余克长乎人而又能君临其众以之王此大则克顺而有以和其民克比而有以亲其民至于文王其生安之德靡有所悔是以既受上帝之福祉而更施及于孙子焉诗之所云即此德音之谓也案引诗借证德音二字本不甚切于乐而必尽其词者勉君故也
　　今君之所好者其溺音乎文侯曰敢问溺音何从出也子夏对曰郑音好滥淫志宋音燕女溺志衞音趋数烦志齐音敖辟乔志此四者皆淫于色而害于德是以祭祀弗用也
　　此言新乐所由起也趋数迫促而疾速也子夏言古乐之原于德音如彼今君之所好者其淫溺之音乎文侯曰敢问溺音何所从出也子夏对曰如郑音之好滥由其志之淫宋音之燕女由其志之溺衞音之趋数由其志之烦齐音之敖辟由其志之骄四者虽有浅深然皆淫于色而害于德是以祭祀屏而弗用也陆氏佃曰前言所好者音今乃言所好其溺音乎是引其君有渐也盖词不迫而意已笃至古之人多如此
　　诗云肃雍和鸣先祖是听夫肃肃敬也雍雍和也夫敬以和何事不行为人君者谨其所好恶而已矣君好之则臣为之上行之则民从之诗云诱民孔易此之谓也此言古乐为用之大而人君当愼其好恶也诱诗作牖子夏言溺音既不用于祭祀则所用者必正声也周颂有瞽之诗云肃雍和鸣先祖是听夫所谓肃者言其音之肃然而敬也所谓雍者言其音之雍然而和也夫敬以和则体信达顺而何事不可行哉故为人君者于音乐之为淫为正亦惟谨其好恶焉而已矣君好之臣即效而为之上行之民即率而从之其感应之速如大雅板之诗所云诱民孔易者正此谓也案敬以和者礼乐一原故也上行下效乃移风易俗之机故好恶不可以不愼
　　然后圣人作为鞉鼓椌楬壎篪此六者德音之音也然后钟磬竿瑟以和之干戚旄狄以舞之此所以祭先王之庙也所以献酬酳酢也所以官序贵贱各得其宜也所以示后世有尊卑长防之序也
　　此言圣人能谨其好恶以作乐而用无不宜也鞉如鼓而小与鼗同椌柷楬敔也壎六孔烧土为之篪截竹为之干盾戚斧也旄旄牛尾狄翟雉羽也子夏言唯圣人有见于德音之当好溺音之当恶于是作为革音之鞉鼓木音之椌楬土音之壎竹音之篪此六者音皆质素与德相称乃古者德音之音也然后越之金石为钟磬播之匏丝为竽瑟以和之武用干戚文用旄狄以舞之如此则声容兼备所以祭先王之庙而幽足以交于神也所以奏之燕飨而献酬酳酢明足以交于人也所以行之朝廷而官序贵贱莫不得其宜也所以示之后世而尊卑长幼莫不得其序也案乐以钟磬为纪纲以琴瑟笙竿为音奏其鞉鼓椌楬则所以节乐壎篪亦竽笙箫管之次而此乃特表六器以为德音之音者盖先质后文乐而有节之意此所以乐至而礼亦至也
　　钟声铿铿以立号号以立横横以立武君子听钟声则思武臣石声磬磬以立辨辨以致死君子听磬声则思死封疆之臣丝声哀哀以立廉亷以立志君子听琴瑟之声则思志义之臣竹声滥滥以立会会以聚众君子听竽笙箫管之声则思畜聚之臣鼓鼙之声讙讙以立动动以进众君子听鼓鼙之声则思将帅之臣君子之听音非听其铿锵而已也彼亦有所合之也
</div>
    <div class="pagination">
<a href="日讲礼记解义_page28.html">上一页</a><span>...</span><a href="日讲礼记解义_page24.html">24</a><a href="日讲礼记解义_page25.html">25</a><a href="日讲礼记解义_page26.html">26</a><a href="日讲礼记解义_page27.html">27</a><a href="日讲礼记解义_page28.html">28</a><span class="current-page">29</span><a href="日讲礼记解义_page30.html">30</a><a href="日讲礼记解义_page31.html">31</a><a href="日讲礼记解义_page32.html">32</a><a href="日讲礼记解义_page33.html">33</a><a href="日讲礼记解义_page34.html">34</a><span>...</span><a href="日讲礼记解义_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
