<!DOCTYPE html>
<html>
 <head>
  <meta charset="utf-8"/>
  <title>
   周官总义 - 第 22 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周官总义 - 第 22 页/共 26 页
  </h1>
  <div class="content">
   合六币圭以马璋以皮璧以帛琮以锦琥以绣璜以黼此六物者以和诸侯之好故
　　合配也取两两相配之义六币而必配以六器之玉者玉所以象德也币所以行礼也两两相配皆有义存焉何以言之圭用于东方者也有始事之义而马为天驷为辰次之始亦东方之象故合圭以马璋用于南方者也有致饰之义而皮用虎豹有自然之饰亦南方之象故合璋以皮璧用于天者也而天事尚质帛为纯素之物亦以质为尚故合璧以帛琮用于地者也而地事尚文锦为华丽之制亦以文为贵故合琮以锦琥用于西方者也象乎物之成五采备谓之绣则有物成之象故合琥以绣璜用于北方者也象乎事之断白与黒谓之黼有致断之义故合璜以黼马皮帛锦绣黼则行礼之币圭璋璧琮琥璜则比德之玉故有是君德享以如是之玉必合以如是之币使其往来交际皆有一定之礼故曰以和诸侯之好故大宰之币贡释者曰玉币皮马也则币之为用广矣此小行人之合六币郑氏乃云二王后尊享用圭璋而特之其于诸侯亦用璧琮耳子男于诸侯则享用琥璜未必然也彼见玉人之事曰璧琮九寸诸侯以享天子言九寸则上公之礼上公是璧琮则圭璋是二王后特之者惟有皮马无束帛可加故云特其诸侯亦用璧琮者又见玉人之事曰瑑琮八寸诸侯享夫人明享君用璧亦八寸是下享天子一寸如是明二王后相见不可同于天子用圭璋则用璧琮可知言是两公自相朝二王后称公是于诸侯还同二王后可知云子男于诸侯享用琥璜者觐礼子男已入侯氏用璧琮则子男自相享退用琥璜可知此郑氏以意推之岂尽合乎成周之制今攷小行人之职不过曰合六币而已璧琮琥璜则施之于帛锦绣黼也圭以马璋以皮则皮马不上堂故圭璋言特记曰圭璋特达德也又曰束帛加璧往德也以至琮之于锦琥之于绣璜之于黼亦莫不然如必二王之后用圭璋诸侯相朝用璧琮则典瑞言瑑圭璋璧琮缫皆二采再就以頫聘则诸侯固得而通用之矣如又曰子男于诸侯享用琥璜则聘享之礼未有专言琥璜者惟礼器曰琥璜爵则又非子男所得专用以为享者也要之合六币之説即庭实之事诸侯用之以享天子亦用之以自相享之礼聘以爵命为之隆杀则不可知以典瑞及玉人无明文不可臆説
　　若国札丧则令赙补之若国凶荒则令赒委之若国师役则令槁禬之若国有福事则令庆贺之若国有祸灾则令哀吊之凡此五物者治其事故
　　此经继于合六币之后正为此五物者説也方其无事小行人为之使适乎四方邦国以和诸侯之好故及其有祸福之事则令诸侯讲信脩睦而同其忧乐之情若国札丧则令赙补之谓资之以财即凶礼所谓丧礼哀死亡者也若国凶荒则令赒委之谓助之以粟即凶礼之荒礼哀凶札者也若国师役则令槁禬之谓加之以燕劳即凶礼之恤礼哀寇乱者也若国有福事则令庆贺之谓申之以赞美即嘉礼之贺庆亲异姓者也若国有祸灾则令哀吊之谓致之悯恤即凶礼之吊礼哀祸灾者也是五物者虽祸福忧乐不同而皆谓之事故此以邦令行之而以王官治之
　　及其万民之利害为一书其礼俗政事教治刑禁之逆顺为一书其悖逆防乱作慝犹犯令者为一书其札丧凶荒厄贫为一书其康乐和亲安平为一书凡此五物者每国辨异之以反命于王以周知天下之故
　　上经以其五物治其事故谓其事皆有故也从其故而治之则五者之事无不举此特言周知天下之故则非若上五物之有事可治也从其本焉者治之而已盖此经所谓五物者以万民为本故先言万民及万民之利害为一书则害可革而利可兴是欲以治天下之大利也其礼俗政事教治刑禁之逆顺为一书则逆禁而顺可导是欲以成天下之大顺也惟欲成天下之大顺故悖逆防乱作慝犹犯令者为可革矣以此为书是乃禁其逆而导其顺者也惟欲致天下之大利故其札丧凶荒厄贫为可恤矣以此为书是乃除其害而兴其利者也夫如是则康乐和亲安平之效可坐而致故终之以康乐和亲安平为一书此五物者为故虽不同而其本皆在乎民然千里有不同之风百里有不同之俗而况邦国有封疆之限则其书乌可混杂而莫辨小行人于是每国辨异之以反命于王以周知天下之故则王者端本于上而顺利可周于天下矣
　　司仪掌九仪之賔客摈相之礼以诏仪容辞令揖让之节
　　九仪即大行人所掌之九仪辨诸侯五等之命则为大賔等诸臣四等之爵则为大客是九仪之礼非司仪之所掌也司仪所掌者特九仪賔客摈相之礼而已郑氏谓出接賔曰摈入赞礼曰相盖成周重賔容之礼大宗伯以卿为上相小行人以下大夫为承摈司仪以中士下士为末摈若大朝觐则肆师亦以下大夫为佐摈且摈何以亦谓之相下经曰每门止一相及庙唯上相入是知相即摈也司仪为之诏其仪容辞令揖让之节盖所以相道賔客者特详于末摈故司仪皆以礼诏之
　　将合诸侯则令为坛三成宫旁一门诏王仪南乡见诸侯土揖庶姓时揖异姓天揖同姓及其摈之各以其礼公于上等侯伯于中等子男于下等其将币亦如之其礼亦如之王燕则诸侯毛
　　将合诸侯谓时防以发四方之禁殷同以施天下之政则为坛于国门之外命诸侯以行其事此坛之所由作也其制三成为三尺发地一尺总为四尺觐礼所谓坛深四尺是已壝上为坛坛之上为宫每旁一门则为四门觐礼所谓宫方三百歩四门是已所谓令为坛者非合诸侯之时而后令为之也天子帅诸侯拜日于东郊则为坛于国东礼日于南郊则为坛于国南礼山川丘陵于西郊则为坛于国西礼月四渎于北郊则为坛于国北退加方明于坛上而祀焉亦谓之方明坛方明木也方四尺其黄青赤白黑之六者以象上下四方之位所以教尊尊也诏王仪南乡见诸侯者谓王行祀方明之礼诸侯上介皆奉其君之旂置于宫乃诏王升坛南乡而立诸侯皆就其旂而立诸公东阶之前北面东上诸侯东阶之东西面北上诸伯西阶之西东面北上诸子门东北面东上诸男门西北面东上王揖之者定其位也揖之则以同姓异姓庶姓为主示其情也庶姓无亲者也土揖则推手小下之异姓则婚姻之邦也时揖则平推手以向之同姓则兄弟之邦也天揖则推手小举之情之所在其等差如此及其摈之者谓三揖既毕诸侯执玉而前见于王也摈之各以其礼则有上等中等下等之别觐礼所谓坛十有二寻每寻以八尺计之则为广九十六尺堂上方二丈四尺以为王立与祀方明之所每等两厢各丈二尺以为诸侯奠玉之所共九十六尺矣诸侯各以其等奠玉降拜升成拜明臣礼也明臣礼而公侯伯子男以爵言者示其分也公奠玉于上等降拜于中等侯伯奠玉于中等降拜于下等子男奠玉于下等降拜于地及升成拜皆于奠玉之处分之所在其等差如此然朝觐虽有坛而诸侯将币及玉以酒礼之者在庙惟大防同之事则皆于坛之三等其将币三享与夫王礼再裸而酢王礼壹裸而酢王礼壹裸不酢皆言亦如之者谓公于上等侯伯于中等子男于下等亦如摈之之礼此言因大防同而就坛行飨礼者也左氏曰飨终乃燕则继之以在寝之燕可知矣燕以示慈惠则诸侯之毛者为主二毛曰老故曰燕毛言毛则亲踈之以姓言者不必论也尊卑之以爵言者亦不必论也以毛为尚而已中庸曰宗庙之礼所以序昭穆也序爵所以辨贵贱也燕毛所以序齿也序昭穆亲亲也辨贵贱贵贵也燕毛序齿老老也一举而三善备焉合诸侯之谓矣十二岁王巡守合诸侯于方岳之下者仿此
　　凡诸公相为賔主国五积三问皆三辞拜受皆旅摈再劳三辞三揖登拜受拜送主君郊劳交摈三辞车逆拜辱三揖三辞拜受车送三还再拜致馆亦如之致餐如致积之礼及将币交摈三辞车逆拜辱賔车进答拜三揖三让每门止一相及庙唯上相入賔三揖三让登再拜授币賔拜送币每事如初賔亦如之及出车送三请三进再拜賔三还三辞告辟致饔饩还圭飨食致赠郊送皆如将币之仪賔之拜礼拜饔饩拜飨食賔继主君皆如主国之礼诸侯诸伯诸子诸男之相为賔也各以其礼相待也如诸公之仪诸公之臣相为国客则三积皆三辞拜受及大夫郊劳旅摈三辞拜辱三让登听命下拜登受賔使者如初之仪及退拜送致馆如初之仪及将币旅摈三辞拜逆客辟三揖每门止一相及庙唯君相入三让客登拜客三辟授币下出每事如初之仪及礼私面私献皆再拜稽首君答拜出及中门之外问君客再拜对君拜客辟而对君问大夫客对君劳客客再拜稽首君答拜客趋辟致饔饩如劳之礼飨食还圭如将币之仪君馆客客辟介受命遂送客从拜辱于朝明日客拜礼赐遂行如入之积凡侯伯子男之臣以其国之爵相为客而相礼其仪亦如之凡四方之賔客礼仪辞命饩牢赐献以二等从其爵而上下之凡賔客送逆同礼凡诸侯之交各称其邦而为之币以其币为之礼诸公相为賔谓世相朝也賔之入境主君命卿以劳之曰主国主国五积三问者盖賔所停止则有积所以备賔之用也闲阔则有问所以致敬于賔也积问皆三辞者以其礼来于外示不敢当也拜受皆旅摈者摈而不传旅而陈之示不敢轻也再劳亦主君命卿劳于远郊者其三辞拜受同于积问皆所以尊而敬之也然积问受之于庭故不言登再劳必有币下拜于堂而登受之故曰三揖登拜受所谓拜送则賔送使者亦拜之重主君之命也然以遣卿再劳为未足主君又躬行郊劳之礼则其勤至矣交摈者谓賔与主君在道皆不为主不陈五摈各陈九介以传辞也盖近郊有馆賔在内主君至馆大门外主君北面而陈此九介去门九十歩东面賔在大门内于门外之东亦陈九介西面三辞者以主君郊劳之礼故耳车逆拜辱者传辞既毕賔乗车出大门迎主君以拜主君之辱三揖者入门与当曲当碑为三揖三辞者辞让升堂然后拜而受之也车送者谓主君之去賔又出车以送之主君三还辞之然后賔再拜送之也致馆亦如之者主君郊劳之后賔始至国主国使大夫授馆而后君亲致于賔其交摈三辞车逆拜辱以至车送三还再拜亦如郊劳之礼也致飱如致积之礼者始入境则有积始入馆则有飱飱小礼也故如致积之礼三辞拜受旅賔而已将币谓賔至馆之后后日始行朝礼交摈三辞车逆拜辱賔车进答拜者此并在大门之外賔去门九十歩而陈九介主君在大门之东陈五摈上摈入受命出请事传辞与承摈承摈传与末摈末摈传与末介末介传与承介承介传与上介上介传与賔賔又传与上介上介传与承介承介传与末介末介传与末摈末摈传与承摈承摈传与上摈上摈入告君如是者三谓之交摈三辞车逆拜辱者传辞既毕主君乘车出大门迎賔以拜賔之辱亦如賔拜郊劳之礼賔车进答拜者进而答主君之拜也三揖者主君遥揖賔使前北面三让入大门也云每门止一相者既入门则东至祖庙诸侯五庙则五门五相及庙唯上相入即上摈上介须诏礼故也三揖者亦谓入门揖当曲揖当碑揖也三让登者谓至阶之时主君让賔賔让主君如是者三则主君先登也再拜授币者谓主君既登以币享之主君再拜受之不曰受而曰授者主君于賔授币则再拜受之也賔拜送币者退向西阶上北面拜送币乃降也每事如初者谓享及有言也賔亦如之谓以郁鬯礼賔也其仪容辞令揖让之节皆如将币之礼及賔出主君车送三请三进请賔就车也主君一请一进賔亦一还一辞故曰三还三辞则已避去也故终之以告避也熟食谓之饔生物谓之饩还圭则主君还圭于賔飨以饮为主食以食为主致赠谓賔去而赠以贿也郊送谓主君送賔复至于近郊也此七者唯飨食速賔而余皆主君亲往焉故其仪皆如将币之仪賔之拜礼者谓饔饩飨食皆礼之重者故拜焉就朝而拜之也賔继主君皆如主国之礼者郑氏谓复主人之礼费而不知主国之礼何礼也岂有往来交际而复其礼费如市道之交者耶盖主君使卿劳賔于境必为致币故有拜受之礼其致币虽无明文以觐礼考之賔至于郊王使人皮弁用璧劳此天子劳賔之礼则知诸侯劳賔亦以币此所谓主国之礼盖先王制礼有施必有报而施报有轻重之辨惟其有施有报此賔所以有继主君之礼惟其施报之欲称此賔之报不如主君之礼特如主国之礼而已以至侯伯子男命数不同其仪则一故曰各以其礼相待也如诸公之仪
　　凡行人之仪不朝不夕不正其主面亦不背客
　　此谓行人之与乎传辞赞礼者故曰凡行人之仪日出为朝朝东也日入为夕夕西也记所谓为朝夕必因日月是已盖主出自内而位乎北賔至自外而位乎南而东西在乎賔主之闲今行人之仪不朝以东向不夕以西向不正其主面而南向亦不背客而北向盖居賔主之间得以两向之随寓摈相其势然也
　　行夫掌邦国传遽之小事媺恶而无礼者凡其使也必以旌节虽道有难而不时必达居于其国则掌行人之劳辱事焉使则介之



　　钦定四库全书
　　周官总义卷二十五　　　宋　易袚　撰
　　环人掌送逆邦国之通宾客以路节达诸四方舍则授馆令聚有任器则令环之凡门闗无几送逆及疆
　　此环人与夏官环人其义不同夏官环人掌致师乃致师之簭此则送逆賔客四面而环之者也所谓送逆邦国之通賔客者以邦国賔客取道往来环人则以路节逹诸四方路节即旌节之用于道路者其实一而已舍则授馆者非行人致馆之比谓其取道往来则以国野之馆授之即遗人所谓五十里有市市有馆是已又令野庐氏以守涂地之人为之聚者所以见出入之有所守有任器则令环之者守其所须之物亦所以为非常之备凡门闗无几送逆及疆者是虽賔客取道往来于王国环人亦为之逹诸路且使人之各得其所王者之政也
　　象胥掌蛮夷闽貉戎狄之国使掌传王之言而谕説焉以和亲之若以时入賔则协其礼与其辞言传之凡其出入送逆之礼节币帛辞令而賔相之凡国之大丧诏相国客之礼仪而正其位凡军旅防同受国客币而賔礼之
　　象胥掌四夷之言者也东方曰南方曰象西方曰狄鞮北方曰译周兴王业惟南方先服故特以象名官而胥则取其才智焉先王设象胥之官既使之译四方之言则蕃国使者之来乃传王之言而谕説焉以和亲之若蕃国之君以时入賔而行世一见之礼则其所习虽不同乎中国象胥则以中国之仪而协其礼与其辞言传之虽不能变其声音亦可以通其事之意然后译其辞而言之于上也凡其出入送逆之礼节币帛辞令而賔相之者皆象胥所以摈相蕃国之事若遇国之大丧则诏相国客之礼仪而正其位若遇军旅防同则受其币而賔礼之盖先王不鄙夷其人既设象胥以待之则亦示以中国之礼而已
　　凡作事王之大事诸侯次事卿次事大夫次事上士下事庶子
　　先王所以有事于四夷惟征伐为大事其次则有威让之令文诰之辞而次事下事分焉凡邦国之诸侯内为扞屏外则敌王之忾故大事则诸侯之所作也若卿大夫士庶子则各以其尊卑而分任其事言庶子而不言中士下士则以所任者同耳
　　掌客掌四方賔客之牢礼饩献饮食之等数与其政治掌四方賔客而名官以掌客者賔亦可以谓之客也牢礼即凡用牢之礼饩谓饩九牢之类献谓禽献之类饮食谓飨燕膳食之类凡其等数与其政治皆所以序下文也郑氏以邦新杀礼释之未之尽矣
　　王合诸侯而飨礼则具十有二牢庻具百物备诸侯长十有再献
　　传曰制礼上物不过十二天之大数也故王者以十二为节不可以有加焉今王之飨诸侯众则十有二牢长则十有二献郑氏遂以为用王礼之数者以公侯伯子男尽在是兼飨之莫敌用也谓之兼飨莫敌用可也谓用王礼之数不可也牢具十有二而莫适所主献至十有二而少异于众则其礼盖有品节之矣
　　王廵狩殷国则国君膳以牲犊令百官百牲皆具从者三公眡上公之礼卿眡侯伯之礼大夫眡子男之礼士眡诸侯之卿礼庶子壹眂其大夫之礼
　　上经言王合诸侯而飨礼此遂言王廵守殷国国君膳以牲犊令百官百牲皆具若所以明施报之义然君臣不可以施报言也尽其礼之实而已然礼之所在有以少为贵者有以多为贵者国君膳王以牲犊则以少为贵者举天下之物不足以为吾君之报惟牲用蠒栗乃事天之礼是以事天之礼事其君也百官百牲皆具此以多为贵者不特百牲皆具而公卿大夫士庶子皆加于王朝一等是厚其礼以待其臣者乃所以尊吾君也记曰礼之以多为贵者以其外心也礼之以少为贵者以其内心也内尽其心以事其君外尽其物以待其臣各尽其道而已矣
　　凡诸侯之礼上公五积皆眡餐牵三问皆修羣介行人宰史皆有牢餐五牢食四十簠十豆四十铏四十有二壶四十鼎簋十有二牲三十有六皆陈饔饩九牢其死牢如餐之陈牵四牢米百有二十筥醯醢百有二十罋车皆陈车米视生牢牢十车车秉有五防车禾眡死牢牢十车车三秅刍薪倍禾皆陈乗禽日九十双殷膳大牢以及归三飨三食三燕若弗酌则以币致之凡介行人宰史皆有餐饔饩以其爵等为之牢礼之陈数唯上介有禽献夫人致礼八壶八豆八笾膳大牢致飨大牢食大牢卿皆见以羔膳大牢侯伯四积皆眡餐牵再问皆修餐四牢食三十有二簠八豆三十有二铏二十有八壶三十有二鼎簋十有二腥二十有七皆陈饔饩七牢其死牢如餐之陈牵三牢米百筥醯醢百罋皆陈米三十车禾四十车刍薪倍禾皆陈乘禽日七十双殷膳大牢三飨再食再燕凡介行人宰史皆有餐饔饩以其爵等为之礼唯上介有禽献夫人致礼八壶八豆八笾膳大牢致飨大牢卿皆见以羔膳特牛子男三积皆眡餐牵壹问以修餐三牢食二十有四簠六豆二十有四铏十有八壶二十有四鼎簋十有二牲十有八皆陈饔饩五牢其死牢如餐之陈牵二牢米八十筥醯醢八十罋皆陈米二十车禾三十车刍薪倍禾皆陈乗禽日五十双壹飨壹食壹燕凡介行人宰史皆有餐饔饩以其爵等为之礼唯上介有禽献夫人致礼六壶六豆六笾膳眡致飨亲见卿皆膳特牛
　　凡诸侯之礼即所掌牢礼饩献饮食之等数是也上公五积侯伯四积子男三积皆眡飱牵者盖上公飱五牢侯伯飱四牢子男飱三牢谓至馆有飱入境有积其积皆眡餐牵则生致之而不杀明致积亦有牢礼眡则眡其数而已上公三问皆修侯伯再问皆修子男壹问以修于其始至而问间濶则有修焉修则脯之加姜桂者也然其賔之问皆修而其羣介行人之问则有牢君用修臣用牢郑氏以为非礼然礼有损而益者有益而损者有丰大礼而杀小礼者有丰小礼而杀大礼者初未可以此为轻重至于侯伯子男则不言臣用牢者以上公之礼为特优也至于馆则有飱礼上公五牢侯伯四牢子男三牢司仪所谓致飱如致积之礼是已食谓庶羞之食陈于楹外东西共四列上公之列数以十侯伯之列数以八子男之列数以六簠所以盛稻粱也公堂上六东西夹各二故其为簠十侯伯堂上四东西夹各二故其为簠八子男堂上二东西夹各二故其为簠六豆醢器也公堂上十六东西夹各十二故其为豆四十侯伯堂上十二东西夹各十故其为豆三十有二子男堂上十二东西夹各六故其为豆二十有四礼器言天子之豆二十有六诸公十有六诸侯十有二则言堂上之数而已壶所以盛酒其设于堂上及夹者亦如豆之数也铏羮器也有铏鼎有铏羮所谓膷臐膮也亦所谓藿苦薇也羮熟于鼎而载之器凡饪一牢则正鼎九陪鼎三陪鼎即铏羮之鼎也正鼎即牛羊豕鱼腊肠胃伦肤与夫鲜鱼鲜腊之鼎也其数凡十有二既言有鼎十二又言上公铏四十有二侯伯铏二十有八子男铏十有八则铏为铏羮之器而已非鼎也鼎牲器也簋黍稷器也公侯伯子男皆十有二而无所降杀者以牲与黍稷俱为食之主然鼎爼竒而笾豆偶故正鼎九陪鼎三皆设于西阶之前簋堂上八东西夹各二夫簋盛黍稷皆十有二而簠盛稻粱乃降杀以两者稻粱贵者所食而黍稷为上下通用之物此鼎簋所以同乎十二也腥即牲之腥者也腥谓鲜鱼鲜腊之鼎牲谓牛羊豕鱼腊肠胃伦肤之鼎或言牲或言腥互见也此与上文之正鼎九者何别盖上文之正鼎每鼎饪一牢飱五牢则饪一牢而腥四牢飱四牢则饪一牢而腥三牢飱三牢则饪一牢而腥二牢其数又以九为降杀上公牲四牢则凡三十六侯伯牲三牢则凡二十七子男牲二牢则凡十有八此正鼎陪鼎皆十有二而腥之鼎则降杀以九盖牵牲无铏鼎腥牲亦无铏鼎此饪腥之鼎所以不同其数也自此以上皆为飱礼其言饔饩以下则皆饔饩之礼矣饔饩公九牢则其五为死牢侯伯七牢则其四为死牢子男五牢则其三为死牢故曰其死牢如飱之陈陈者皆陈于门西如积或死或牵而皆曰饔饩者盖饩之为义有二按聘礼云主国使卿归饔饩五牢饪一牢腥二牢饩二牢此则饩为生矣故郑氏谓生曰饩僖三十三年郑皇武子曰惟是饩牵竭矣则此饩为腥矣故服氏谓腥曰饩是知致积致飱致膳等皆用牢而饩得为牢礼者岂非此乎此死牢牵牢之所以异也米有载之于筥者半斛曰筥上公百有二十筥其为米六十斛侯伯百筥其为米五十斛子男八十筥其为米四十斛其设在于庭中醯谷阳也醢肉隂也其数亦以二十为降杀故上公百有二十罋侯伯百罋子男八十罋车皆陈以车乘罋而陈之也醯陈于碑东醢陈于碑西既陈则不复用车矣故侯伯子男皆言陈而不言车也上公言车米眡生牢牢十车车秉有五防车禾眡死牢牢十车车三秅刍薪倍禾皆陈者车米则载米于车者也牵四牢四牢分为四列然则牢十车米凡四十车也十六斗曰防十防曰秉车秉有五防为十五防是二十四斛也车禾则载禾于车者也禾藁实并刈者也车禾眡死牢夫死牢如飱之数上公飱五牢牢十车则车禾凡五十车也四秉曰筥十筥曰稯十稯曰秅每车三秅则三十稯也刍薪倍禾皆陈则百车也皆陈谓皆陈于门外也米在门东禾在门西刍薪虽取数于禾而薪从米刍从禾也侯伯米三十车禾四十车刍薪倍禾皆陈子男米二十车禾三十车刍薪倍禾皆陈则又降杀之序也自此以上皆饔礼至于所陈则又有可言者食也簠也豆也铏也壶也皆陈于堂上及两夹簋亦陈于堂上而与鼎并者并其数也非并陈也鼎也腥也陈于阼阶之前死牢也牵牢也陈于门之西车米也车禾也刍薪也陈于门之外醯也醢也陈于碑之东西掌客言饔饩之皆陈者二筥米与醯醢并者以其皆在门内也米禾之车与死牢生牢兼者以其皆在门外也言飱之皆陈者一而鼎也腥也同于簠簋豆铏之列者虽同其列而簠簋豆铏乃堂上之器鼎与腥乃堂下之器也乘禽谓乘行羣处之禽如雉鴈之属上公日九十双侯伯日七十双子男日五十双此中膳之礼也殷中也谓于中又以大牢膳賔不忘賔也上公侯伯皆言膳大牢而子男不言皆止于乘禽耳盖賔客之道以十日为正行礼一旬之后有故未去则有致稍归禽之礼浆人所谓共賔客之稍礼是已但上公言以及归而侯伯子男不言者间或略之耳上公三飨三食三燕侯伯三飨再食再燕子男一飨一食一燕隆杀之节也若弗酌则以币致之者谓君或有故不亲飨食燕之礼则飨有酬币食有侑币不飨则以酬币致之不食则以侑币致之所以见将意而致敬者不可废也上公羣介行人宰史独有牢公及侯伯子男之羣介行人宰史皆有飱饔饩而上介亦有禽献此礼宾之介从也按聘礼上介与賔同是以大夫饩賔云上賔上介皆大牢米八筐众介皆少牢米六筐但上賔有刍禾而上介无刍禾耳此五等之上介皆有禽献也但凡介行人宰史皆有飱饔饩以其爵等为之牢礼者五等诸侯其爵有五而其命有三故待诸侯从其命诸侯之臣其命有五而其爵有三故待诸臣从其爵此凡介行人宰史之礼异也上公侯伯八壶八豆八笾子男六壶六豆六笾笾豆陈于戸东壶陈于东序此夫人助君养贤之礼如内宰所谓致后之賔客之礼是已然上公与侯伯同者抑以夫人之于上公有膳有飨有食而侯伯则无食礼矣子男则膳视致飨是不复亲飨矣上公卿皆见以羔膳大牢侯伯卿皆见以羔膳特牛子男亲见卿皆膳特牛卿皆见者见于賔也以羔则以其所贽见焉子男独言亲见卿者以王之卿六命而子男五命故以亲见卿为文言亲见则有时乎不亲若卿有故则不造馆见賔惟亲见以羔乃致膳焉此所以少异于上公侯伯之礼然皆卿所以助养賔者也或用大牢或用特牛亦礼之降杀故耳
　　凡诸侯之卿大夫士为国客则如其介之礼以待之古者坐賔于西北位介于西南所以尊賔卑介也賔之尊以其敌主介之卑以其副賔此上经所谓凡介皆有牢皆有飱饔饩以其爵等为之牢礼之陈数宜也若夫诸侯之卿大夫士以聘问而自为国客则非介也具賔之体者也具賔之体则疑于賔矣乃如介之礼以待之者何耶尊者之道为正为大卑者之道为副为小诸侯之卿大夫士臣也以为介者分之所当然以为国客者亦分之所当然以其爵等为之牢礼之陈数则知先王待賔客之礼固有常制耳
　　凡礼賔客国新杀礼凶荒杀礼札丧杀礼祸烖杀礼在野在外杀礼
　　礼者合于天时宜于地财当于人心者也乃若求之天而不得于时求之地而不足于财求之人而不当于心则杀焉可也国新谓新建国者凶荒谓无年者祸烖谓兵冦者在野在外谓非方岳及国门之外者以王礼言之大荒大札天地有烖王皆为之不举所以为内省自疚之道至矣于是数者而杀礼抑以其自处者而待賔客耶
　　凡賔客死致礼以丧用賔客有丧惟刍稍之受遭主国之丧不受飨食受牲礼
　　賔客礼之常者也死丧礼之变者也凡賔客死则致礼以丧用有君及父母之丧则惟刍稍之受遭主国之丧则惟受牲礼而飨食皆废此礼之变者也亦裁之以常礼而已矣
　　掌讶掌邦国之等籍以待賔客若将有国賔客至则戒官修委积与士逆賔于疆为前驱而入及宿则令聚及委则致积至于国賔入馆次于舍门外待事于客及将币为前驱至于朝诏其位入复及退亦如之凡賔客之治令讶讶治之凡从者出则使人道之及归送亦如之
　　上经有讶士以讶四方之狱讼为主故曰士此以掌四方之賔客为主故曰掌讶掌讶掌邦国之等籍者非小行人所谓掌邦国賔客之礼籍乃九仪差数之籍也所以迓賔客者必以此籍之差数而为之节若将有国賔客至则戒官修委积者若牛人共积牛羊人共积羊仓人共道路之谷积委人共委积之刍薪则掌讶先以其籍而戒之既戒之矣然后与士逆賔于疆为前驱而入士谓讶士也以讶士与行人送逆賔客入于国则为之前驱而辟故也及宿则令聚谓令野庐氏以野庐氏若有賔客则令涂地之人聚故也及委则致积以王命致之于馆也至于国賔入馆次于舍门外待事于客谓待賔客之有所求也及将币为前驱则导之以至于朝也至于朝诏其位入复及退亦如之者谓入诏其位而复故位及退亦诏其位也凡賔客之治令讶讶治之治谓理其事也以告掌讶讶为如朝理之也凡从者出则使人道之使其属道之也及归送亦如之谓逆至于疆则送亦至于疆也且掌讶虽与讶士同于送逆然讶士与行人送逆不及疆至于野而已讶士不前驱及野与国则前驱以辟而已讶士不道从者之出入道客之出入而已盖讶士讶狱讼而掌讶讶賔客此详畧所以不同欤
　　凡賔客诸侯有卿讶卿有大夫讶大夫有士讶士皆有讶
　　掌讶以中士八人为之而此言诸侯有卿讶卿有大夫讶则非掌讶之所谓讶也郑氏谓朝觐聘问之日王所使迎賔客于馆之讶盖按聘礼云卿讶卿大夫讶大夫士讶士賔即馆讶掌公命此以诸侯之臣之为国客者言之若以敌天子之使则命数为不等矣以王之卿六命而上公九命侯伯七命故公侯伯为国賔而卿皆见以羔以卿讶之宜也至子男则亲见卿以子男五命眡王之卿则降一等矣至于王之大夫四命而公侯伯之卿则三命子男之卿则再命王之上士三命中士再命下士一命而公侯伯之大夫则再命子男之大夫则一命士皆有讶而子男之士则又有不命者矣先王之待诸侯之臣宁过于厚毋过于薄贾氏谓讶将舍于馆之外宜相亲也此其亲诸侯之大者乎
　　凡讶者賔客至而往诏相其事而掌其治令
　　上经因讶賔客而及卿大夫即馆之讶此复言掌讶之职凡言修委积以下皆所治之令也
　　掌交掌以节与币廵邦国之诸侯及其万民之所聚者道王之徳意志虑使咸知王之好恶辟行之使和诸侯之好逹万民之説
　　天地交而万物通上下交而其志同交之为义大矣故先王设掌交一职而使之交通乎上下节所以为信行道必有节故也币所以为礼相见必有币故也诸侯则据所以守邦国者而言万民之所聚则据都家县邑之类而言是知掌交所廵必及其民非止邦国之诸侯而已道王之徳意志虑使咸知王之好恶辟行之固也然天下之无公好恶乆矣益之戒舜曰罔违道以干百姓之誉罔咈百姓以从已之欲此君臣儆戒无虞之所当先者所欲与之聚所恶勿施尔宜三代之所以兴也今也王之志虑出于王之徳意则所谓徳者乃平康正直之徳故曰无有作好遵王之道无有作恶遵王之路惟遵王之道则所谓予攸好徳以至于哲谋肃乂乃天下之同好非作好也惟遵王之路则所谓滛朋比徳以至于狂僭豫急乃天下之同恶非作恶也使天下咸知王之好恶而辟行之则时人斯其惟皇之极矣其或不协于极不罹于咎者又有皇极之君从而受之掌交之官从而和诸侯之好使之蕃王室逹万民之説使之正王面邦国上下交通无间此所以为皇极之世也
　　掌邦国之通事而结其交好以谕九税之利九礼之亲九牧之维九禁之难九戎之威
　　通事谓朝觐聘问之事也结其交好则结其交通之好有以结其交好而后可以王制谕之九税九职之税方其裂土而封固已使之得征其民今又谕之以税之利则使之不殖于利者也九礼九仪之礼方其列爵以等固已使之各守其爵今又谕之以九礼之亲则使之不乖其亲者也九牧九州之牧大宰于施典之际固已建其牧而使其大小之相维今又谕之以九牧之维所以使之知所听命者也九禁九法之禁九戎九伐之戎大司马掌九法以平邦国九伐以正邦国固已示之于平时之素今又谕之以九禁之难九伐之威尤所以使之知所警畏者也是五者皆王政之大若非掌交之所能谕惟掌交时有以申敕之而命令之严实行乎其间是岂徒咸其辅滕口説也哉
　　掌察【阙】
　　掌货贿【阙】
　　朝大夫掌都家之国治日朝以听国事故以告其君长国有政令则令其朝大夫凡都家之治于国者必因其朝大夫然后听之唯大事弗因凡都家之治有不及者则诛其朝大夫在军旅则诛其有司
　　周官以八则治都鄙盖使之有所揆焉非特颁其常而已故凡祭祀賔客之礼与夫衣服宫室车旗之禁令则主之有都家之宗人士庶子众庶之守及其车马兵甲之戒令则主之有都家之司马皆王官得以兼治之矣其在刑则为尤详既有方士以听其狱讼之辞而又为之立朝大夫之职凡彼有所治此有所令朝大夫则上下逹之而已掌都家之国治即大宰所谓以八则待都鄙之治者也法虽出于大宰而其事则朝大夫掌焉日朝以听国事故以告其君长国有政令则令其朝大夫因之以告都家之君若吏者也凡都家之治于国者必因其朝大夫惟朝大夫逹之而后听之也唯大事弗因则冡宰听之而已都家之治有不及者则朝大夫在所诛在军旅则朝大夫弗预焉故诛其有司此都司马家司马之所责也
　　都则【阙】
　　大宰以八则治都鄙故设官以専其职谓之都则然言都则不及家则者考大宗伯九仪之命惟五命然后赐则王之大夫四命则未与赐则之数故采邑谓之家而不谓之都若卿以六命为小都公以八命为大都此所以置都则焉由是观之八则通用于三等采地而以都为主其推行盖有序矣
　　都士【阙】
　　家士【阙】
　　郑氏都家之士主治都家吏民之狱以告方士者也盖方士掌都家听其狱讼之辞辨其死刑之罪而要之三月而上狱讼于国又曰凡都家所上治则主之郑盖据此而云







　　钦定四库全书
　　周官总义卷二十六　　　　宋　易袚　撰冬官考工记第六
　　冬官非火于秦也其亡久矣盖自周辙既东之后诸侯恶其害已而灭去其籍是以太平钜典不闻于孔门学者之传习亦不见于先秦传记之所纪载遗言湮没诚可于邑其亦幸而煨烬既息复出于汉也其又不幸而编帙散逸冬官空焉河间献王以千金求之弗于是以考工记补其阙或曰考工记非周书也言周人上舆而有梓匠之制言周人明堂而有世室重屋之制言沟洫浍川而非遂人之制言旂旗旟旐而非大司马司常巾车之制其眡周典诚大不类而不知三代有异制以意逆之而已书曰司空掌邦土居四民时地利而百工即四民之一也况其制度纎悉靡不备举而其文亦防伟闳丽足以圣经之秘学者遗其迹而探其本则其于冬官也亦思过半矣
　　国有六职百工与居一焉或坐而论道或作而行之或审曲面埶以饬五材以辨民器或通四方之珍异以资之或饬力以长地财或治丝麻以成之
　　有大人之事有小人之事自王公以至农妇是已百工则并列于其间而本末精粗备焉贵贱不同均以利天下为事故曰国有六职六职非先王之制记考工者专为百工设也于是言百工居一而复序列六职之义观先后之序而工之为利博矣或坐而论道莫尊于王公或作而行之莫贵于士大夫而百工乃居王公士大夫之次或通四方之珍异以资之莫急于商旅或长地材而治丝麻莫切于农妇而百工乃居商旅农妇之首何也荀卿曰精于道者兼物物精于物者以物物王公士大夫职于道者也故视百工为先商旅农妇职于物者也故视百工为后惟守之世谓之工者虽不过乎物而百工之事皆圣人所作则实进乎道盖形而上者谓之道形而下者谓之器而百工之职兼大人小人之事记考工者以百工而与居六职之一其意深矣哉
　　坐而论道谓之王公作而行之谓之士大夫审曲面埶以饬五材以辨民器谓之百工通四方之珍异以资之谓之商旅饬力以长地财谓之农夫治丝麻以成之谓之妇功
　　坐论谓之王公论治国平天下之道也作行谓之士大夫行王公所论之道也上言王公下言士大夫而不言孤卿举上下以见其中则孤卿可知矣五财谓金也木也水火土也传所谓天生五材是已五材而加以皮玉设色则为八材经所谓百工饬化八材是已皮玉设色有非民用者故曰以饬五材以辨民器谓之百工珍异则非地官之所谓珍异也质人言市之珍异防人言膳府之珍异场人言场圃之珍异而郑氏皆以为四时食物此非食物也凡民用所关则贱者可以为珍而常者可以为异先王必有以通之故曰通四方之珍异以资之谓之商旅饬力以长地财者平地山泽之农皆与焉故言长地财丝可以为帛麻可以为布而皆出于五亩之宅嫔妇化治而已故言治丝麻以成之长者长于始也成者成于终也
　　粤无镈燕无函秦无庐胡无弓车粤之无镈也非无镈也夫人而能为镈也燕之无函也非无函也夫人而能为函也秦之无庐也非无庐也夫人而能为庐也胡之无弓车也非无弓车也夫人而能为弓车也
　　圣人立成器以为天下利而器非人之所能为也专设百工之职是以工精其业而器便于人若举国之人而皆能为之则非百工之常其性习然也粤居东南之极土多涂泥金锡生焉田器尤盛此夫人所以能为镈则何以谓之无镈燕居东北之极迫近边境人善御敌铠甲尤精此夫人所以能为函则何以谓之无函秦处西陲汧陇泾渭之间地多细木善作矜柲此夫人所以能为庐则何以谓之无庐胡为北夷即獯鬻玁狁匈奴之属初无屋宅田猎畜牧逐水草而居此夫人所以能为弓车则何以谓之无弓车四者谓之无非果无也名生于不足而亦泯于有余四国之人皆能为是器则有之名不立故尔
　　知者创物巧者述之守之世谓之工百工之事皆圣人之作也
　　形而上者谓之道形而下者谓之器器虽百工之事而圣人之道于是乎在惟天下之知者能明圣人之道而创其物又得天下之巧者运其心术而述知者之所创然后为百工者得以专习其而世守巧者之所述就其三者而言之以知视巧则知为精以巧视工则工为粗曰知曰巧曰工虽精粗不同要之所创者不出乎物所述所守者亦此所创之物皆百工之事而已记考工者推本乎圣人之所作则知形而下者之器皆形而上者之道也易曰备物致用立成器以为天下利莫大乎圣人
　　烁金以为刃凝土以为器作车以行陆作舟以行水此皆圣人之所作也
　　此经所以证上经也所言不过四者之事何足以尽圣人之所作记考工者盖以理而推之太极动而为隂阳布而为五行是五行者天地生成自然之理鲧汨之而彝伦斁禹次之而彞伦叙此五行所以居九畴之初一今考工记所述刃之以金为体者以火为用故于金言烁器之以土为体者以水为用故于土言凝水行乘舟以济不通陆行乘车以任重致逺则木之为用无往而不利记考工者举此四者以推五行造化之理以明圣人器用之制使天下因物以穷理则又不特此四者而已
　　天有时地有气材有美工有巧合此四者然后可以为良材美工巧然而不良则不时不得地气也
　　此四者无一不备然后可以为器用之良或阙一焉则又有重轻存乎其间世固有材美工巧而或至于不良者不时不得地气也时若冬析干春液角夏治筋秋合三材是已地气若郑之刀宋之斤鲁之削呉粤之劒是已就其重轻而言则天时地气为先材美工巧次之要不若合四者之为良也
　　橘逾淮而北为枳鸜鹆不逾济貉逾汶则死此地气然也郑之刀宋之斤鲁之削呉粤之劒迁乎其地而弗能为良地气然也燕之角荆之干妢胡之笴呉粤之金锡此材之美者也天有时以生有时以杀草木有时以生有时以死石有时以泐水有时以凝有时以泽此天时也
　　百工之事贵乎巧而事有非人力之所能致则工巧亦不可以专尚要必以天时地利材美为本此记考工者所以详言此三者之事盖斥卤之地不能使草木之生植宜乎橘逾淮而北为枳鸜鹆不逾济貉逾汶则死也倡优之所不能使铁劒之铦利宜乎郑之刀宋之斤鲁之削呉粤之金锡迁乎其地而弗能为良也栎杜之樗不能使之中规矩宜乎燕之角荆之干妢胡之笴呉粤之金锡所以独称乎材之美也善耕者不能使冬种而春获宜乎天有时以生杀草木有时以生死石有时以泐水有时以凝泽无非因乎天之时然也盖天时有隂阳之异地气有燥湿之异齐而其材有疏稹坚柔之异质三者备而后工得以施其巧此经虽不详言工巧而善用之三者则无非工巧之事故曰合此四者然后可以为良
　　凡攻木之工七攻金之工六攻皮之工五设色之工五刮摩之工五抟埴之工二攻木之工轮舆弓庐匠车梓攻金之工筑冶鳬防段桃攻皮之工函鲍韗韦裘设色之工画缋钟筐防刮摩之工玉楖雕矢磬抟埴之工陶旊
　　考工记之言工者其数凡三十然攻木之工七而外复有辀人之职其实则八也设色之工五而画缋分为二其实则四也析而言之其数若差合而言之皆三十而已然有以人名者有以氏名者有以事名者惟画缋一职独言所职之事其他如轮人舆人之类则以人名之谓工以巧为能不必责之世守也如筑氏冶氏之类则以氏名之谓官有世功族有世业必世习之为贵也言人则上经所谓工有巧是已言氏则上经所谓守之世谓之工是已然攻木无称氏者攻金抟埴无称人者盖制木必以巧而金土实贵乎世习宁非记者深得先王制作之意乎
　　有虞氏上陶夏后氏上匠殷人上梓周人上舆
　　上之为言尚也昔者圣人逆推世变之所趋而为之黙制其变所谓一代之制初非偏尚之为狥世儒泥考工之説则曰四代各有所尚殊不知有虞氏之泰尊则固尚陶矣而夏后氏之山罍则亦未始不尚陶夏后氏之世室则固尚匠矣而殷人屋用重檐则亦未始不尚匠殷之崇牙则固尚梓矣而夏后氏之龙簨簴周人之璧翣则亦未始不尚梓周之乘路则固尚舆矣而有虞氏之鸾车夏后氏之钩车殷之大路则亦未始不尚舆由是言之设一官制一器固不足以尽四代之所尚而舍是亦不足以推世变之所寓要之考工之说特举一代所专尚者言之耳
　　故一器而工聚焉者车为多
　　故者继上文而言也上经言周人尚舆而工之所聚为多攻金之工六攻皮之工五设色之工五刮摩之工五抟埴之工二惟攻木之工独居七焉七者之中弓庐匠梓各居其一而轮人舆人车人者乃居其三又于三者之中舆人居其一轮人析而二车人析而三其外又有辀人为辀是车之三工又别而为七此一器而工多惟车为最以周人所尚故也
　　车有六等之数车轸四尺谓之一等戈柲六尺有六寸既建而迆崇于轸四尺谓之二等人长八尺崇于戈四尺谓之三等殳长寻有四尺崇于人四尺谓之四等车防常崇于殳四尺谓之五等酋矛常有四尺崇于防四尺谓之六等车谓之六等之数
　　此兵车也诗曰伯也执殳为王前驱郑氏引此文笺之是车之六等为前驱所建可知矣所谓车轸四尺者兵卓之轮六尺有六寸轵崇三尺有三寸加轸与轐之七寸则为四尺也是轸去地四尺矣自轸以上皆差以四尺其数凡六故六等之数轸一人二之外其兵有四曰戈柲曰殳曰车防曰酋矛皆揷而建之于车戈柲六尺有六寸既建而迆止戈为武之义也殳长寻有四尺卓防常酋矛常有四尺皆置之车旁备而不用之义也出则先刃入则后刃言不以刃向国有国者之所宜逺也观兵车之制而先王不急于用兵可推矣
　　凡察车之道必自载于地者始也是故察车自轮始凡察车之道欲其朴属而微至不朴属无以为完久也不微至无以为戚速也
　　古者观转蓬而为轮然后因物生智而为车车之有轮所以利转故察之之道一曰必自载于地者始二曰欲其朴属三曰欲其微至车之材众矣然载于地而众力之所资焉者轮而已故察车自轮始其次则轮之用以完久为固轸之行以戚速为利朴属者言其附着于地则坚而不浮所以为完久也微至者言其践行于地则微而不滞所以为戚速也是三者皆察之以道故曰察车之道言道则超乎形数之表盖有非目力之所能给者矣
　　轮已崇则人不能登也轮已庳则于马终古登阤也已太也甚也崇髙也庳下也终古犹言常也阤阪也古人制器内穷天下之理外尽天下之法故大不逾寻丈小不逾方寸所谓轮崇六尺有六寸天下之中制也轮过于崇则其轸亦过于四尺矣故轸为太髙而人之力有所不能登轮或已庳则其轸亦不及四尺矣故轸为太下而马之力有所不能引人不能登则其力怠马不能引则常若登阪而倍用其力此非车之善者也
　　故兵车之轮六尺有六寸田车之轮六尺有三寸乘车之轮六尺有六寸
　　此以马之髙下为节也兵车革路也田车木路也乘车玉路金路象路也兵车乘车驾国马田车驾田马然兵车乘车之轮皆六尺有六寸而田车之轮独六尺有三寸亦可以推先王缓急轻重之意矣
　　六尺有六寸之轮轵崇三尺有三寸也加轸与轐焉四尺也人长八尺登下以为节
　　轮之中为毂毂之末为轵舆后之横木谓之轸轴上之伏兎谓之轐伏兎尾后即所以衔轴上载车轸者也自轸而上即车舆也轮崇六尺有六寸则轵居其中得三尺有三寸加轸与轐之七寸则车舆去地四尺矣人长八尺则与车舆去地之尺适得其半其长短升降适相称焉故曰登下以为节
　　轮人为轮斩三材必以其时三材既具巧者和之毂也者以为利转也辐也者以为直指也牙也者以为固抱也轮敝三材不失职谓之完
　　察车之道必自轮始而轮之为体不过三者而已毂也辐也牙也轮人何以察之斩三者之材因乎冬夏隂阳之时固有得乎天之时材之美者矣三材既具又必欲得夫工之巧者和之和之义亦有三毂当轮之中以虚受轊以实受辐则有取乎利转辐上凑乎毂而下实乎轮之围则有取乎直指牙周乎轮之四围以固毂辐之利则有取乎固抱合是三者则轮人之制可谓不苟矣虽歴时之久不能无弊既弊矣而三材各居其所犹不失职故谓之完
　　望而眡其轮欲其幎尔而下迆也进而眡之欲其微至也无所取之取诸圜也望其辐欲其揱尔而纎也进而眡之欲其肉称也无所取之取诸易直也望其毂欲其眼也进而眡之欲其帱之亷也无所取之取诸急也轮虽一物而备毂辐牙之三体此经言望其毂望其辐而不言望其牙者盖望而眡其轮则牙在焉轮之制取乎圜故欲其幎尔而下迆又欲其微至幎尔而下迆者谓如中之幂物下直而不倚微至者谓微着于地周流而不滞此所以为圜也辐之制取乎易直故欲其揱尔而纎又欲其肉称揱尔而纎者谓如人手之削而其下有杀小之势肉称者又如人体之壮而小大有相称之势此所以为易直也毂之制取乎急故欲其眼又欲其帱之廉眼如人之眼然而起帱之亷者以革鞔之欲其干而亷隅自见此所以为急也望者逺而眡之也进者近而眡之也惟轮独贵乎望而眡者以察车自轮始加详焉故耳
　　眡其绠欲其蚤之正也察其菑蚤不齵则轮虽敝不匡菑谓辐入毂中者也蚤谓辐入牙中者也绠谓轮箄也下经言六尺有六寸之轮绠三分寸之二是已盖凿牙之始以三分寸之二为辐骹外箄辐骹外箄则车行安帖而不掉故曰眡其绠欲其蚤之正以轮之凿孔取其正也辐入牙中者既眡之而欲其正则辐入毂中者又察之而欲其与蚤不相齵贾氏谓齿牙参差谓之齵今菑与蚤一一相当而无参差龃龉之患若是则轮以久而不能无故虽敝其用不匡匡方也不方则转无所胶矣
　　凡斩毂之道必矩其隂阳阳也者稹理而坚隂也者疏理而柔是故以火养其隂而齐诸其阳则毂虽敝不藃斩毂之道犹察车之道言道之无乎不寓散在万物虽察车斩毂皆有道存焉故也必矩其隂阳者阳木稹理而坚隂木疏理而柔使所斩之材各具坚柔疏稹之性则取其阳者去其隂者初何待于矩惟一木之性或有中坚稹而外疏柔者或有坚柔疏稹之相间者不以矩而辨则器之成也必有缓急偏胜之弊故轮人之斩毂于是有矩之之道所谓矩者初非方矩之矩而以方矩之法察之毂之材贵乎坚以火养其隂则疏理而柔者虽不能必其稹理而其坚则可以齐乎阳也故曰毂虽敝不藃藃暴也言矩得其道而毂材坚宻无暴起之患也
  </div>
  <div class="pagination">
   <a href="周官总义_page21.html">
    上一页
   </a>
   <span>
    ...
   </span>
   <a href="周官总义_page17.html">
    17
   </a>
   <a href="周官总义_page18.html">
    18
   </a>
   <a href="周官总义_page19.html">
    19
   </a>
   <a href="周官总义_page20.html">
    20
   </a>
   <a href="周官总义_page21.html">
    21
   </a>
   <span class="current-page">
    22
   </span>
   <a href="周官总义_page23.html">
    23
   </a>
   <a href="周官总义_page24.html">
    24
   </a>
   <a href="周官总义_page25.html">
    25
   </a>
   <a href="周官总义_page26.html">
    26
   </a>
   <a href="周官总义_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
