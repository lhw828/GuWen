<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 94 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 94 页/共 118 页</h1>
    <div class="content"><经部,礼类,周礼之属,钦定周官义疏>
　　钦定四库全书
　　钦定周官义疏卷四十四
　　考工记之五
　　车人之事
　　正义赵氏溥曰车人造车其事不一而足故以事名之如画缋之事
　　案既有舆人复设车人又不以类相从次于辀人之后何也兵车田车国事所用自五路至墨车栈车有爵者所乗故轮人舆人辀人作之大车羊车柏车则任载所用及庶人之役车故车人作之而舆人记所载式轵轛之度无一及焉盖古者非有爵不得乗两马之车车人三车之舆皆狭而长则专主任载故也
　　半矩谓之宣
　　正义郑氏康成曰矩法也所法者人也人长八尺而大节三头也腹也胫也以三通率之则矩二尺六寸三分寸之二头发皓落曰宣半矩尺三寸三分寸之一人头之长也柯欘之木头取名焉易巽为宣发贾氏公彦曰下文取宣为尺度故先定宣之长短如上轮人十分寸之一谓之枚之类也
　　案注据说卦以宣为人头但说卦本言发之皓落与广颡相对非谓头也以宣为头盖以宣表头耳此记曰欘曰柯曰磬折皆借器物以明尺度则宣亦器名与　项氏安世据尔雅璧六寸谓之宣谓矩尺有二寸柯当尺三寸有半非也柯长三尺记有明文则宣欘磬折之度即柯可推矣且项氏説于下记毂长半柯牝服二柯决不可通
　　一宣有半谓之欘【有音又下同欘张玉反】
　　正义郑氏康成曰欘斲斤柄长二尺尔雅句欘谓之定　易氏祓曰一宣之度为一尺三寸三分寸之一宣之半则为六寸三分寸之二合之则二尺也
　　一欘有半谓之柯
　　正义郑氏康成曰伐木之柯柄长三尺诗云伐柯伐柯其则不逺郑司农云苍颉篇有柯欘　易氏祓曰一欘为二尺半欘为一尺合之则三尺也
　　案诗传隋銎曰斧方銎曰斨下文言首六寸则方銎也斨即斧之大者散言则斨亦名斧耳歴言诸度而以柯为主者柯则车人之所不离也
　　一柯有半谓之磬折
　　正义郑氏康成曰人带以下四尺五寸磬折立则上俛玉藻三分带下绅居二焉绅长三尺　赵氏溥曰人长八尺系带在四尺之上带以下有四尺五寸人磬折之节在此一柯有半计长四尺五寸合人磬折之长故谓之磬折
　　车人为耒
　　正义郑氏众曰耒谓耕耒　王氏昭禹曰易曰揉木为耒耒亦用揉器殊而事类故车人兼为之
　　庛长尺有一寸中直者三尺有三寸上句者二尺有二寸【庛音刺七赐反又似斯反句音钩】
　　正义郑氏康成曰庛读为棘刺之刺刺耒下前曲接耜　贾氏公彦曰庛者耒之面耒状若今之曲锨柄面长尺有一寸中直者谓庛上句下三尺有三寸也句者谓人手执之处二尺有二寸也古法耒下惟一金不岐头先郑云庛谓耒下岐据汉法而言
　　案耒耜耕器也耨则薅器也陈氏祥道混之而反以郑注为误非也吕氏春秋耨柄尺此其度也其耨六寸所以间稼高诱注耨芸苗也六寸所以入苗间此其长短不侔而用亦异矣世本云垂作耨意上古圣人始为耒耜其他诸器则歴代有增设者积乆而后大备与郝氏敬以牛耕之犁言之尤缪　耒之用初则髙举而入之继则向内而发之故分三节作二曲乃向人身作抱势而便于起土也此两曲处皆须揉之
　　自其庛缘其外以至于首以其内六尺有六寸与步相中也【中张仲反】
　　正义郑氏康成曰缘外六尺有六寸内六尺应一步之尺数耕者以田器为度宜耜异材不在数中【贾疏未知耜金长短要耒自长六尺不通耜故量地时脱耜而用之】　贾氏公彦曰自其庛缘其外以至于首者据庛下至手执处逐曲量之以其内者据庛面至句下望直量之与步相中中应也耕者以田器为度在野度以步以人步或大或小恐其不平故以六尺之耒代步以量地也　陈氏祥道曰缘谓循而上之谓直而度之
　　案易谓斲木为耜则上古制器之初耜亦用木而已然木不能发土用力倍而成功难意未及中古而已有以金易之者与自耒之外逐曲量之则六尺有六寸自其内望直量之则六尺其余六寸于弧曲处消之不兼耜金者耜金之长短随地异宜不可为限唯除金计之适得一步则以耒量地一耒而成一畮之濶百耒而成一畮之长甚便也
　　坚地欲直庛柔地欲句庛直庛则利推句庛则利发倨句磬折谓之中地【推汤雷反中张仲反贾读如字】
　　正义郑氏康成曰中地之耒其庛与直者如磬折则调矣调则六尺　陈氏祥道曰坚地刚而难入而直庛则利推柔地着而难起而句庛则利发　郑氏锷曰推者推而前也发者举而起也
　　案推即天子三推三公五推之推谓以耜入土发则向内而发之以反其墢也耕之法必先推而后发一推一发相循无间但地之坚柔不同则推发有难易直庛句庛所争无多不过比句者稍直直者稍句耳坚地直庛则入土有力柔地易入故稍句焉以为反墢之便而已倨句磬折谓直庛句庛并中六尺之度也盖上句与下庛两曲相为乗除消长而要以内六尺为准谓之中地则坚地柔地悉中矣中者恰适便用之谓非以坚柔之间为中也疏误会注意存疑贾氏公彦曰此直庛句庛皆不六尺惟中地之耒合磬折者乃六尺之度
　　车人为车
　　案驾马之车以辨等威而尚饰其功密其事繁故轮人舆人辀人并作而聨事牛车惟主任载其功麤其事畧直车人作之而已　大车毂短知其行泽柏车毂长知其行山康成又以大车为平地载任之车者车无终日行泽之理在平地则有时而行泽也羊车唯短一尺盖大车之别制
　　柯长三尺博三寸厚一寸有半五分其长以其一为之首
　　正义郑氏康成曰首六寸谓今刚关头斧柯其柄也郑司农云柯长三尺谓斧柯因以为度　贾氏公彦曰凡造作皆用斧因以量物故先论斧柄长短及刃之大小
　　案斧柄之长三尺以柄关斧孔合计之亦三尺故曰以其一为之首首谓銎也然则銎长六寸可见矣刃或稍寛焉庐人为庐噐皆合刃通计为数柯亦然博三寸而厚寸半去其棱则所谓隋圜也
　　毂长半柯其围一柯有半
　　正义郑氏康成曰大车毂径尺五寸【贾疏下柏车别论毂辐牙故知此是大车其围一柯有半围三径一故知径一尺五寸也】
　　案兵车之毂长三尺二寸围亦三尺二寸此围四尺五寸而长仅尺五寸则大而短矣下文行泽者欲短毂是也
　　辐长一柯有半其博三寸厚三之一【注故书博为搏杜子春云当为博】正义郑氏康成曰辐厚一寸也
　　案马车之辐三十此不言其数以厚一寸推之毂以三分之二为凿孔而以三分之一为肉亦当三十或柏车则不必备此数与置辐之度亦当如马车三在外二在内以置之
　　渠三柯者三
　　正义郑氏众曰渠谓车輮所谓牙【贾疏牙谓牙围】　郑氏康成曰渠二丈七尺谓罔也其径九尺【贾疏案上辐长一柯有半两两相对则九尺然尚有毂空壶中其实辐无一柯有半不过通计其大略耳】
　　行泽者欲短毂行山者欲长毂短毂则利长毂则安正义郑氏康成曰泽泥苦其大安山险苦其大动贾氏公彦曰此总言大车柏车所利之事以大车在平地并行泽柏车山行各有所宜也
　　案此制毂长短之通例利则恐其不安安则恐其不利故长短各有所当合之轮人言毂小而长则柞大而短则挚毂不同而病同也此不言柞者柏车之辐数或减耳
　　行泽者反輮行山者仄輮反輮则易仄輮则完【輮人九反易以豉反】
　　正义郑氏康成曰故书仄为侧郑司农云反輮谓轮輮反其本里耎者在外泽地多泥柔也侧当为仄山地刚多沙石某谓反輮为泥之黏欲得心在外滑仄輮为沙石破碎之欲得表里相依坚刃　易氏祓曰然则大车宜反輮柏车宜仄輮矣
　　六分其轮崇以其一为之牙围
　　正义郑氏康成曰轮髙轮径也牙围尺五寸【贾疏轮崇九尺六分取一故尺五寸也】
　　柏车毂长一柯其围二柯其辐一柯其渠二柯者三五分其轮崇以其一为之牙围
　　正义郑氏康成曰柏车山车轮髙六尺牙围尺二寸【贾疏轮崇六尺五分取一故尺二寸也】　贾氏公彦曰柏车山行故毂长轮崇又下皆欲取安故也其辐一柯两辐相对六尺渠围二柯者三围丈八尺亦通毂空壶中并数而言也
　　案柏车之毂长三尺围六尺所谓长毂则安也此毂之长倍大车矣而短于兵车之毂尚二寸此兵车所以专长毂之名也轮径六尺半径三尺毂之入舆下者当有三寸毂半径髙一尺又须留余地以容转约一寸则伏兔当髙一尺一寸是轮虽卑而车底仍髙四尺以上矣
　　大车崇三柯绠寸牝服二柯有参分柯之二【绠彼郢反又歌冷反】正义郑氏康成曰大车平地载任之车毂长半柯者也绠轮箄【贾疏轮箄者谓轮之四面外箄一寸则安】牝服长八尺谓较也郑司农云牝服谓车箱服读为负【贾疏牝服谓较者即今人谓之平鬲皆有孔内軨子于其中向下服故谓之牝服是以先郑云牝服谓车箱服读为负以众軨所依负然也】案上文言渠三柯者三大车之轮崇三柯已前见矣此又言之者为绠寸起案也绠之制详见轮人此亦与之同但此轮大于彼轮则此绠寛于彼绠耳牝服即较较即车箱先后郑之言一也【较专指其在上者牝服车箱则举其全言之】但兵车乗车较之前为式式低较髙故曰重较此则有较无式前后平故疏以平鬲解之牝服不言左右相距之度以后言鬲长六尺可推也　不言任正何也两辕在旁即以两辕为任正而牝服尌焉乗车之轸六尺有六寸又三分去一以为隧者御与左右并乗必衡广乃能容而从不可长也大车鬲广六尺而牝服则八尺者衡狭而从长然后载物多而当辕一牛可驾也
　　羊车二柯有参分柯之一
　　正义郑氏康成曰羊善也善车若今定张车较长七尺【贾疏汉世定张车未知何用但知在宫内所用故差小谓之羊车　案宫内亦有需任载出入时故汉之定张车若羊车非谓宫人所乗者也】　林氏希逸曰此继牝服而言其深之度也
　　案此亦驾牛之车也注以羊为善想古有此训故善美义等字并从羊非以羊驾也此车牝服七尺短于大车一尺不言其他之度则其他盖与大车同岂因大车长而重别置此短一尺者乃得稍便防与疏谓柏车较虽短毂辐牙则长羊车较虽长毂辐牙则小恐是臆说【柏车之毂则长辐与牙无长于羊车之理】　郑氏锷引晋武帝乗羊车宫人争以竹叶插戸盐水洒地以引帝车证此记非也晋武非仿古羊车之制或于宫中为两轮迫地之车以羊驾而人挽之以行乐耳圣人立成噐以为天下利安得有此试思七尺之车其重几许羊虽髙大安能胜此贾疏云宫内所用盖因晋史所云而揣度汉时亦尔锷乃引此以实之缪矣【晋以后齐梁亦仿其制隋大业中作车驾果下马其大如羊谓之羊车皆非考工之羊车也】
　　柏车二柯
　　正义郑氏康成曰较六尺也柏车轮崇六尺其绠大半寸【贾疏大车轮崇九尺绠一寸此柏车轮崇六尺三分减一其绠亦宜三分减一三分寸之二即大半寸也】
　　案柏车长六尺者以其行山大长则不便于陟降恐易覆也大车之牝服八尺羊车七尺柏车六尺此车箱之长也若车底之长则不尽乎此辕与车底齐故辕必出于车箱之后数尺详见下文
　　凡为辕三其轮崇
　　正义贾氏公彦曰云凡为辕则柏车大车羊车皆在其中轮崇虽不同其辕当各自三其轮崇假令大车轮崇九尺三之为辕二丈七尺柏车轮崇六尺三之为辕丈八尺
　　案牛车辕长者牝服之后犹有辕辕尾互于车底故长也以下文推之大车辕尾长五尺柏车辕尾长三尺俱在牝服之后合牝服与辕尾计之大车之底长丈三尺辕在车前者丈四尺柏车之底长九尺辕在车前者九尺然则九尺之长足以驾牛矣大车之辕加长者以所载重必使牛与车相距稍逺乃节力而易为引也柏车行山恐﨑岖难于逐曲不得已而短之
　　参分其长二在前一在后以凿其钩
　　正义郑氏众曰钩钩心　孔氏颖逹曰舆下缚木与轴相连钩心之木也【案此本康成易注孔氏引之小畜辐古亦作輹此钩心之木谓輹也】
　　案今车制于辕之入箱下者各凿二孔下铁铤以钳轴之两旁谓之钩心以凿其钩谓此　牛车以两辕为任正而伏兔连属之凿其钩谓伏兔当轴处凿之为钳以衔轴也轴上亦稍凿之钩者令其相钩着不脱也　凿钩之处当牝服前后之中而下与轴齐如柏车辕长丈八尺钩前丈二尺除牝服之半三尺故辕之出车前者九尺也大车辕长二丈七尺钩前丈八尺除牝服之半四尺故辕之出车前者丈四尺也马车之辕曲而向上以马颈髙也牛车之辕直而
　　平以牛颈低也
　　彻广六尺鬲长六尺【彻辙同广六尺之六当作八鬲音軶于革反】
　　正义郑氏众曰鬲谓辕端厌牛领者【案鬲即軶论语所谓輗指此彼注谓辕端横木缚軶以驾牛盖非也】　贾氏公彦曰鬲长六尺者以两辕一牛在辕内四马车鬲长六尺六寸者以其一辕两服马在辕外故也
　　案鬲长六尺即车广之度也辙之广若仅与车广同旁无所加则牙之下行地者上齐于两辕而无出入也轮以利转必无压于辕下之理况又有绠一寸金辖之间所消之数乎然则彻广六尺六字当为八字之讹而前人未之正也　马车之舆广而不深欲其骖乗驷乗可排列而便驰骋也牛车长而不广取其任载故长以一牛介两辕之间故不可以广也马性骤故毂欲长而安牛性缓故毂可短欲其利而惟山行者毂长则又斟酌于安与利之间也御马车者总六辔于车上君子所事牛车则牵傍之者野人而已服牛乗马因所宜而利用之者如此　马车二马可驾加两骖则为驷再加之则为五为六如干旄诗所言及夏书驭六马是也牛车一牛当辕若重载力不能胜其前及左右自可递加数牛而以索属之以无关车制故记不言焉
　　弓人为弓取六材必以其时六材既聚巧者和之正义郑氏康成曰取干以冬取角以秋丝漆以夏【贾疏山虞职仲冬斩阳木仲夏斩隂木二时俱得斩但冬时尤善故月令日短至则伐木取竹箭取角以秋者下记秋杀者厚夏时丝孰夏漆尤良】筋胶未闻聚犹具也　贾氏公彦曰和之谓春液角夏治筋之类
　　干也者以为逺也角也者以为疾也筋也者以为深也胶也者以为和也丝也者以为固也漆也者以为受霜露也
　　正义郑氏康成曰六材之力相得而足【贾疏六材在弓各有主用相得乃可为足也】　王氏昭禹曰弓所以及逺者其力在干故干以为逺弓所以疾发者其势在角故角以为疾角干资筋以为坚刃以射则中深故筋以为深三者得胶然后相合故胶以为和结而固之在丝故丝以为固饰而坚之在漆故漆以受霜露
　　凡取干之道七柘为上檍次之檿桑次之橘次之木次之荆次之竹为下【檍于力反檿于簟反】
　　正义郑氏众曰檍读为亿万之亿尔雅曰杻檍又曰檿桑山桑国语曰檿弧箕箙【邢氏昺曰诗唐风隰有杻郑氏锷曰诗小雅北山有杻】
　　存疑王氏昭禹曰柘之为木刚实如石故为上檍寡枝叶而多曲俗谓之牛筋则其坚可知橘其皮蹙而坚实木其材稹栗而劲荆类楚而坚竹刚而有节故为下
　　案柘字从石旁生义类王安石字説竹材脃且表里本末不停自不如木非以其有节也木亦有节但与竹节不同耳
　　凡相干欲赤黑而阳声赤黑则乡心阳声则逺根【相息亮反下并同乡许亮反远于愿反】
　　正义赵氏溥曰上既辨其材之善否取之矣然后相眂而用之　郑氏康成曰阳犹清也木之类近根者奴　王氏昭禹曰凡木近本在下则声浊而属乎隂逺本在上则声清而属乎阳阳声则逺根者以其逺于本而清也
　　凡析干射逺者用埶射深者用直【埶势同】
　　正义郑氏众曰埶谓形埶假令木性自曲则当反其曲以为弓故曰审曲面执　郑氏康成曰曲执则宜薄薄则力少直则可厚厚则力多【贾疏先郑言随木形势而用之后郑则论厚薄力多力少之法相兼乃具】　贾氏公彦曰弓弱则宜射逺若夹庾之类弓直则宜射深若王弧之类
　　案反其曲而用之则引满而发木性自还故能射逺以记中诸执字揆之盖物形之自曲而反张者为埶木角同下记云柔故欲其执谓角也
　　居干之道菑栗不迆则弓不发【菑侧其反又侧冀反栗注读如裂迆羊氏反】正义郑氏众曰菑读为菑畬之菑菑栗谓以锯副析干【案曲礼为天子削者副之副普逼反劈也】迆谓邪行絶理者弓发之所从起某谓栗读为裂繻之裂【贾疏见隠元年左传】　贾氏公彦曰居谓居处解析干之法但菑栗不邪迆失理则弓后不发伤也
　　凡相角秋閷者厚春閷者薄【閷杀同戚色界反】
　　正义王氏昭禹曰秋万物揫敛而充实于中故角厚春万物发生而英华在外故角薄
　　稺牛之角直而泽老牛之角紾而昔【紾弟演反一章忍反昔雌郝反】正义郑氏众曰紾读为抮防之抮昔读为交错之错谓牛角觕理错也　贾氏公彦曰紾而错谓理麤错然不润泽也
　　案紾交纒之纹也紾而错谓其纹绞纒而交错也
　　疢疾险中瘠牛之角无泽【瘠在亦反】
　　正义郑氏康成曰牛有乆病则角里伤无泽少润气也　贾氏公彦曰疢疾谓乆病险伤也中角里也瘠者惟瘦瘠非病角则无润泽也
　　角欲青白而丰末
　　正义郑氏康成曰丰大也【贾疏下注云本白中青末丰】
　　案稺牛角直则末虽柔而本无执之可用老牛紾昔则中虽坚而末未必柔至中险而外无泽则三者必皆夫理矣青白而丰末惟无疾而壮盛之牛乃有之耳
　　夫角之本蹙于而休于气是故柔柔故欲其埶也白也者埶之征也【夫音扶蹙子六反又音促李作脑乃老反休注读为煦虚羽反】正义郑氏康成曰蹙近也休读为煦郑司农云欲其形之自曲反以为弓某谓色白则埶　贾氏公彦曰言角之本近于得和煦之气是故柔柔故欲其形之自曲反之以为执色白则埶之征騐也
　　案以本之白騐埶埶则自本而上也然则稺牛之角未曲其本亦不得白矣
　　夫角之中恒当弓之畏畏也者必桡桡故欲其坚也青也者坚之征也【畏乌囬反桡尼敖反又女效反】
　　正义郑氏康成曰故书畏作威杜子春云威谓弓渊角之中央与渊相当某谓畏读如秦师入隈之隈【贾疏隈为曲隈之义僖二十五年左传秦人过析隈】
　　夫角之末逺于而不休于气是故脃脃故欲其柔也丰末也者柔之征也【脃七岁反】
　　正义郑氏康成曰末之大者气及煦之　贾氏公彦曰末不丰者脃末丰则柔柔则不脃可知　易氏祓曰不休于气则必枯瘁而脃脃则易折故欲其柔案角之本接柎而末接箫其着力处全在于隈非坚不足以任也本之埶亦为隈之地而已至末则以角之余为弓之余柔而不脃则宜之末之去逺而气之休犹及之则牛之壮盛可见矣
　　角长二尺有五寸三色不失理谓之牛戴牛
　　正义郑氏康成曰三色本白中青末丰郑司农云牛戴牛谓角直一牛
　　案弓长六尺下士服之除挺臂五寸必角长二尺有五寸乃及于箫故虽三色不失理而长不中度尚非角之尤良者必兼此数羙乃直一牛
　　凡相胶欲朱色而昔昔也者深瑕而泽紾而抟廉【昔雌郝反抟徒丸反】
　　正义郑氏康成曰抟圜也廉瑕严利也【贾疏胶之性叚叚皆抟圜也廉瑕二者俱严利之状】　贾氏公彦曰案下鹿胶青白以下惟牛胶火赤则牛胶为善矣
　　案紾与昔在相角以为病胶则为善也深瑕而泽则不枯紾而抟廉凝结坚利之意
</div>
    <div class="pagination">
<a href="钦定周官义疏_page93.html">上一页</a><span>...</span><a href="钦定周官义疏_page89.html">89</a><a href="钦定周官义疏_page90.html">90</a><a href="钦定周官义疏_page91.html">91</a><a href="钦定周官义疏_page92.html">92</a><a href="钦定周官义疏_page93.html">93</a><span class="current-page">94</span><a href="钦定周官义疏_page95.html">95</a><a href="钦定周官义疏_page96.html">96</a><a href="钦定周官义疏_page97.html">97</a><a href="钦定周官义疏_page98.html">98</a><a href="钦定周官义疏_page99.html">99</a><span>...</span><a href="钦定周官义疏_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
