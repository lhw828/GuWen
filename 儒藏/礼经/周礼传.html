<!DOCTYPE html>
<html>
<head>
    <meta charset="UTF-8">
    <title>周礼传 - 第 1 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼传 - 第 1 页/共 46 页</h1>
    <div class="content">　　钦定四库全书　　　　　经部四
　　周礼传　　　　　　　　礼类一【周礼之属】提要
　　【臣】等谨案周礼传十卷圗説二卷翼传二卷明王应电撰应电字昭明昆山人嘉靖中遭倭乱避居江西遂终于泰和受业魏校之门其书中称师云者即述校语故明史儒林传即附之校传后焉史称应电笃好周礼谓周礼自宋以后胡宏季本各著书指摘其瑕衅至数十万言俞夀翁呉澄则以为冬官不亡杂见于五官中而更次之近世何乔新陈鳯梧舒芬亦各以己意更定然此皆诸儒之周礼也乃覃研十数载先求圣人之心溯斯礼之源次考天象之文原设官之意推五官离合之故见纲维体统之极因显以探防因细以绎大成周礼传数十卷云云葢应电于周礼之学用力颇深此三书虽各为巻帙实相辅而行核其大致亦瑕瑜互见其传十卷黜考工记不録犹曰専解古经至割裂序官之文凡同职相统者使区分部居各以类从则颇嫌窜乱然论説颇为醇正虽畧于考证而义理多所发明其图説二巻用以稽考传义中如职方氏九州之类有图无説又有如女宫女奚女奴诸辨有説无图上巻明堂表一篇亦有録无书葢原本所阙下卷阙井邑邱甸诸图则别见翼传故不复载也所説间有舛误者如谓社即地只夏至有事于方泽乃祭大社考春官司服饰冕以祀社稷五祀序于毳冕以祀四望山川之下故郑康成酒正注列社稷于小祭其説本明应电以当地只大祭殊于经义有乖至谓明堂即王之六寝宗祀文王以配上帝不得于王之寝地当在南郊与郊天同迎尸则于明堂又谓郊天迎尸亦当于明堂考通典载南郊去国五十里明堂在国三里之外七里之内则相距凡四十余里安有祭时迎尸逺在四十里外者周礼掌次凡祭祀张尸次葢尸幄切近壝宫迎尸即于此幄应电未核注疏故有此讹他如图南郊于朝日之前既从其序而图祈谷于迎暑之后又颇颠舛然其自序谓旧周礼图冕服则类为男女之形而章服仍不明井邑则类为大方隔而沟洫仍不分则亦颇有所订正今姑与其传并存以备一家之説其翼传二卷凡分七篇上卷曰冬官义曰天王防通曰学周礼法曰治地事宜下巻曰握竒经传曰非周礼辨曰经传正譌其冬官义拟补土司空工师梓人器府四渎匠人垒壁氏巡方攷工准人啬夫柱下史左史右史水泉鱼政盐法豕人十八官未免意为揣测其天王防通以天官书所列诸星分配诸官以为王者宪天而出治亦多涉附防其读周礼法论周礼有必不可复者及凶人假仿之妄旧注解释之谬改声改字之非与细物为自古相传之遗官事有兼涉不扰之法皆为有见余则多録旧文其治地事宜真欲复井田之制殊失之迂其握竒经传杂防以后世之法亦失之驳其非周礼辨驳正诸家尚为明析其经传讹字则于周礼以外兼涉羣经非惟以篆改并欲以籀改篆则拾其师魏校六书精蕴之説而不知其流于诡诞矣大抵三书之中多防臆説不尽可从周礼仪礼至明几为絶学故取长弃短畧采数家以姑备一朝之经术所谓不得已而思其次也三书凡十四巻明史作数十卷葢约举之词朱尊经义考惟载传十卷图説二卷学周礼法一卷非周礼辨一卷而不载翼传之名颇为疎漏又所引黄虞稷语乃翼传之解题而系之周礼传下亦为舛误岂偶然疎畧未及检其全书欤乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　周礼传原序
　　天地之道贞观焉而变易者五气之行也日月之道贞明焉而往来者所乗之机也帝王之治贞一焉而损益者所值之时也粤稽古羲黄而上未尝先天以开人成周而下亦不能为太古之无事故五帝不同礼三王不相沿乐而其所以贞夫一者则万古如一日盖世有升降治灋不能不与之推移心无灭息则立人之道不可得而改也周公之时何时也当殷之末造成之多难其忧患也深其防虑也周监于四代爰建六官各率其属以倡九牧覆承生长收藏弥纶宥密如上下四方之六合治敎礼政防事卷舒阖辟如花瓣之六出大而王躳后宫切而朝廷圻辅迄于五服四夷百官万务六官共闻其政一职不专其理错综缭绕如束物之六札故一职脩可以扶颠持危拨乱反正六职脩则天下太和万物咸若今其纲条具在其人存则其政举矣至其物必有则事必有司其作止有时其措置有所君臣上下之交泰男女内外之交际礼之叙乐之和郁郁乎文前作者莫之先后作者莫之继时焉而已后之学礼者吾惑焉诵其文不究于用泥其名不揆诸道类以当世之弊政而释先王之良灋致后之瞽蒙圣经是疑而或知其分不知其合见其异不见其同乃欲析其合同而化理者分隶以补冬官之缺纷纷臆见人自为书至于卤莽求之不得其义妄意诋毁窃其糟粕用济其私卒归废弛皆是书之罪人也应电玩习累年不质之注而质之经不求之我而求之天遇有不得虚以待之久之若有所会通者敬为传诂然愚岂泥其迹而欲尽如其所设耶器便于盆盂而笾豆犹存服习于长衫而衣常不废先王制作幸而未坠者有是经在庶乎治有根柢得以取衷不失之太逺云尔呜呼三百六十属洋洋乎广大而精密师其意不师其迹用其道不用其名变而通之以尽利非英君硕辅孰能与于此且造化不收敛则不能发散不混沌则不开文明丘园之贲先进之从周公孔子盖尝发之董子有言少损周之文用夏之忠百世可知矣乃若天王后世子庙朝宫卫之式君臣同体宇内一家之情飬民治兵敷敎用贤之方百职各正六官聨事之灋密于理财而以义为利详于会攷而谨终如始五常并立而不遗七敎兼陈而不悖是则与天地共为贞观日月共为贞明者也徴古验今推旧为新愚所传者不在兹乎嘉靖戊午秋日吴人王应电书









　　钦定四库全书
　　周礼传卷一上　　　　　明　王应电　撰
　　天官上
　　【六官曰天地春夏秋冬者天官所掌王宫内外及百官皆在上之事天覆象也地官所掌敎飬斯民皆根本之事地载象也春官掌礼乐合天地之和春生象也夏官掌政皆均平大事夏长象也秋官掌刑裁物之过秋杀象也冬官掌事万物各止其所冬藏象也故六官皆实理以成天下之务如天宇之六合也】
　　惟王建国【圣人继天而王必宅中图大而建立国都】辨方【以日景定其方向】正位【中为王宫后宫前朝后市左祖右社即洛诰攻位于洛汭也】体国【国中之道九经九纬如人之四体】经野【井牧其田野为都鄙乡遂之制如布之有经】设官【天地春夏秋冬】分职【治敎礼政刑事】以为民极【极至也民之所归犹之北辰众星所拱屋正中众木所凑故谓之北极屋极也】
　　【四海之治归于王畿王畿归于王朝王朝归于王躬而王建其有极故辨方正位则前王后后内外不相嬻前朝后市义利不相干而朝廷正矣体国经野则王国王畿各止其所而邦畿千里正矣设官分职则天下之治大纲小纪靡不毕举矣所以大中至正为万民之表极焉治道不出于此故六官之首皆以此语冠之也】
　　乃立天官冡宰【郑氏曰山顶曰冡宰主也以其緫制六官之治曰冡宰以其司主一卿之事曰大宰冢宰不主一职宗伯緫掌其礼故皆不言司】使帅其属而掌邦治以佐王均邦国
　　【按书周官曰冢宰掌邦治统百官均四海大宰治典曰以经邦国以治官府以纪万民小宰治职曰以平邦国以均万民以节财用冡宰者天下之治所自出故曰掌邦治百官皆其所任用故曰统百官天下之治必始扵财用主制国用故曰节财用布帛纵引者曰经邦国于是乎有统绪而不乱故曰经邦国网之目曰纪万民在规条中而不敢越故曰纪万民曰均四海曰均邦国曰平邦国曰均万民皆指其均平天下而言也】
　　治官之属大宰卿一人小宰中大夫二人宰夫下大夫四人【郑氏曰小宰与大宰同名小大为异故六卿之下中大夫为十二小卿宰夫曰攷以其攷此一官所主之事也】上士八人中士十有六人旅下士三十有二人【郑氏曰旅众也下士治众事者凡官尊者少宜逸卑者多宜劳故下士称旅】府六人史十有二人胥十有二人徒百有二十人【蔵货财曰府以府名者主守蔵之吏也掌文书曰史以史名者取其善于书计也徒奔走之称以徒名者主徴求号召给使令之役也胥説文别有谞字释云知也谓凡人有才知之称设官之数每徒十人胥一人即徒之什长所以序次诸徒役使之事俾有次第而不偏颇者当用谞字胥蟹醢也借用非】
　　取用府史胥徒之灋
　　宫正　宫伯【宫正之属○序官原有大夫士府史胥徒之数今附于各职下】　膳夫庖人　内饔　外饔　亨人【烹同○已上并属膳夫】　甸师　兽人　人【渔同】　鼈人　腊人【已上甸师之类并统于膳夫】　医师【当作毉下同】　食医　疾医　疡医【音阳】　兽医【已上并属毉师】　酒正酒人　浆人　凌人【去声】　笾人　醢人【音海】　醯人【音希】盐人　幂人【音密○已上并属酒正】　宫人　掌舍　幕人　掌次【已上并属宫人】　大府　玉府　内府　外府【已上并属大府】　司会司书　职内　职歳【歳当作出】　职币【已上并属司会】　司裘　掌皮【司裘之属】　内宰　内小臣　阍人　寺人　内竪【音树○已上并属内宰】　九嫔　世妇　女御　女祝　女史【已上并属九嫔统扵内宰】　典妇功　典丝　典枲【音徙○已上并属典妇功】　内司服防人　染人【已上并属司服】　追师【堆同】　屦师【已上内司服之类】　夏采
　　【以上天官之属凡六十官王者奉天道以理天下也故曰天王冢宰佐王以奉天也故曰天官是故王宫后宫之事冢宰无所不统宫正而下主宿卫及王之左右内宰而下主内政及后之左右膳夫主食酒正主饮宫人主宫室典妇功主女工内司服主衣服医师主疾病罔有一事一物出扵他门违扵式灋者俾王及后率由天道也万物皆天物故主制国用而有大府以掌其出入之权百官府皆天职故主统百官天下事皆天工故主赞王听邦治而特立司防一职緫赞天下之治防天下之职稽之虞廷谓之百揆六十属皆主在上之事故曰天覆象也】
　　【按旧説周礼设官诸言伯者以尊长为名师者取可为师灋也言人者以其事名官言氏者有二义若桃氏为劔筑氏为削族有世业故以氏名官若冯相氏保章氏师保氏官有世功则有官族也司者専任其事事由扵已典者出入由己课彼作人职者财不乆停职之而已守者专扵其地无敢移易掌者执掌其事不得放失曰夫者刚阳之称曰大夫则尤尊矣曰仆侍御之名曰卑之也曰正贞固之义曰宗礼灋之主府主藏火主礼文他若饔医卜祝虞衡车马瞽蒙眡了布宪象胥之属皆因其事而立名也】
　　太宰之职掌建邦之六典以佐王治邦国【典常也主也谓所主执经常之道也】一曰治典以经邦国以治官府以纪万民二曰敎典以安邦国以敎官府以扰万民三曰礼典以和邦国以统百官以谐万民四曰政典以平邦国以正百官以均万民五曰刑典以诘邦国以刑百官以纠万民六曰事典以富邦国以任百官以生万民【扰从忧兽名不从忧】
　　【建邦之六典者建国设官不离乎此王执之以治天下邦君执之以治其国故大宰掌之以佐王也六官各以邦国言者自王国以至诸侯之国兼举之矣各以官府言者六官互相管摄不止治一职也各以万民言者民惟邦本为政主扵临兆民也治道无纲不足以言治大宰主出治亮采惠畴举其大纲邦国如布缕之有经进人才百官府皆其所统治于是万民如在网目中而不敢越无礼义则上下乱司徒敬敷五教邦国頼以安寜六乡六遂皆受教灋于司徒百官府皆其所教于是民生遂驯扰而无叛乱然犹未谐和也秩宗典礼乐直哉唯清神人以和邦国頼以和协百官府习于礼乐心志有所统摄万民因以谐和而无乖戾然苟有外患内讧礼教将安施乎政典以正之九灋脩明邦国頼以底平百官府无先后失时弗纳扵邪万民因之均齐无敢乱行干纪刑典以纠之制百姓于刑之中惟明克允邦国之不如灋者有以诘责之百官府皆有所仪刑入于轨度万民因之以举正此二者所以祸乱无由起也然苟有废壊不举之处则不生司空度地居民水火金木土谷唯脩邦国頼以殷富百官之事皆其所任用万民因之生生而不困也此六典之相合而无罅漏周匝而无厌殬相承而有序如此六典既定王国于嵗首则以此县之邦国于嵗首则以此施之诸侯之狱讼则以此定之所以佐王治邦国也】
　　【按惟王建国而大宰之六典司徒之土地人民宗伯之神示鬼之礼司马之九灋司寇之三典与夫小宰之宫刑小司徒之教灋小宗伯之神位大司乐治建国之教灋必称建国者谓有是国即有是典圗礼教刑法神位教法非此无以立国国存与存国亡与亡商受夏周受殷百王不易故系之建国有国者当知所执守矣】
　　【闻之师曰先王封建诸侯以道治天下定为万世常经是曰六典后世废封建为郡县専务以法把持守令不复有君道六典灭亡久矣大宰偏言则一职专言则包六职故六典皆大宰所掌治典大宰自主之其次分掌于五官○应电业师魏恭简公讳校学者称为庄渠先生仕至大常卿有周礼沿革传止天地二官余阙】
　　以八灋治官府【灋古法字从水取其平从廌触邪兽去恶之意今文省廌非○郑氏曰百官所居曰府】一曰官属以举邦治【即小宰之六属】二曰官职以辨邦治【即小宰之六职】三曰官聮以会邦治【即小宰之六聮】四曰官常以听邦治【即宰夫之四曰旅掌官常以治数常古所常行也周官其尔典常】五曰官成以经邦治【即小宰之八成宰夫二曰师掌官成以治凡谓比居简稽八者】六曰官灋以正邦治【即宰夫三曰司掌官灋以治目及经中治灋教灋与凡称灋者皆是】七曰官刑以纠邦治【伊训制官刑司寇官刑尚能纠职小宰以官刑诏冡宰而诛之及经中称诛罚皆是】八曰官计以弊邦治【即小宰六计弊防也】
　　【六官各有六十属举贤自助则邦治兴举而无鳏矌六职各有攸司责有所归则邦治有分辨无相夺伦国有大事如吉凶军宾嘉非一官所供六官相聮共行则邦治防合如一而无离散事变无穷创立之始节目有未尽举古所常行者而折中之则邦治有以听断而不官府各有成事品式六官依此听决则邦治如布之有经而不紊每事各有成灋百官各循其灋则邦治各正而不忒以至人无所惩戒则心易制官刑儆于有众邦治得以纠察无废坠有善不举则众无所劝防计功叙以弊断之邦治所以成终也】
　　【师曰治天下有体邦国君道也以六典治之官府臣道也以八灋治之】
　　以八则治都鄙【三百里外邦县邦都之地】一曰祭祀以驭其神【宗庙社稷山川五祀及凡有功徳之在其地者或因国之在其地而无主后者都鄙主其神之祭祀】二曰灋则以驭其官【有爵位者两伍之属以王灋纪之】三曰废置以驭其吏【庶人在官者有过则废有善则置】四曰禄位以驭其士【学士将仕者论定官之位定禄之】五曰赋贡以驭其用【自上所收曰赋自下所供曰贡用所以待王朝之徴调及守宗庙之典籍也】六曰礼俗以驭其民【凡乡俗之礼有不同而无害于义者如祔有离合衣有端防腋冠礼有醮冇醴因其俗而节文之以礼俾民相安而不敢越】七曰刑赏以驭其威【都鄙冇君道故封内刑有罪赏有功得自专之方士所谓书其刑杀之成与其听狱讼者上之于国犹今之题知而不屑屑兼听之故事治而上逸也】八曰田役以驭其众【大田简众大役任众都鄙之君农隙得自为之】
　　【王畿千里自乡遂公邑之外有家削县都之地天子不能亲治不得不封其臣子以分治之然不可听其自治而不为之节制又不可一一束缚之使不得以有为故有八则以驭之使得专其治无过其则而已葢幽则有鬼神示明则有官吏士皆为治之纲领赋贡以足用礼俗以施教皆为治之具而刑以诘奸兵以御侮则辅治之灋故祭祀礼俗则有都家宗人法则则有都则家则刑则有方士兵则有都家司马至若大宰之建长立两乡大夫以法宪于所治之国春官大史逆都鄙之治夏官司士掌都家县鄙卿大夫士庶子之数秋官朝大夫掌都家之国治凡歳终之所攷正歳之所施治朝之所听一以此八则而驭之又有公邑错综其间天子使吏治之此千里之内所以昭明而无后世世家之祸也】
　　【师曰先王建都邑以封公卿大夫在王朝则臣道也以八灋治之在封邑则君道也故以八则治之灋者从上之令而下不自专也则者受节制于上而下得自专也驭者节制之义】
　　以八柄诏王驭羣臣【郑氏曰柄所秉执以起事者】一曰爵以驭其贵【公侯伯子男孤卿大夫士之命也有徳者尊之以爵使贵于凡民】二曰禄以驭其富【自国君至庶人在官者之食也有功者厚之以禄使丰其所享】三曰予以驭其幸【常禄外赐与特恩即九式好用　勲赏功幸　易承天宠】四曰置以驭其行【有善行者论定官之置之于位】五曰生以驭其福【人情莫不欲寿罪疑惟轻死刑者赦之使得其生为福大矣】六曰夺以驭其贫【大则收其田里小则下其食不善而君所弃者贫乏以困之】七曰废以驭其罪【有罪者罢黜不叙使不任事】八曰诛以驭其过【诛丽于五刑即内史之杀也罪而至于典刑非常过恶旧以罪重于过故训诛为薄责然不可以对生当以内史之杀为据或曰过对福当是祸字祸与过形声相似而误犹诗莫予祸谪亦作过也○柄説文从秉作棅】
　　【周礼叙大宰治天下之纲凡十条而唯六典曰佐王八柄八统曰诏王葢治邦国驭羣臣驭万民乃王之大权王所自操大宰但参賛之礼所谓虽有庇民之徳不敢懐君民之心也其余大宰执之王不必専书所谓罔攸兼于庶言庶狱庶慎也爵禄二者王所以驭羣臣八柄之大者予夺二者自其禄而施低昂之柄废置二者自其爵而操进退之柄生诛二者制其死生之命也予置生皆作福之事夺废诛皆作威之事洪范所谓唯辟作福唯辟作威臣无有作威作福故以诏王也】
　　以八统诏王驭万民【统包举倡率之意】一曰亲亲【如尧之亲九族】二曰敬故【如髙宗之旧学于甘盘光武故人严子陵】三曰进贤【有徳行者】四曰使能【有才艺者】五曰保庸【有功者】六曰尊贵【有爵者】七曰逹吏【在官小吏】八曰礼賔【如三恪二代之不臣者以賔礼之及待四方之賔客也】
　　【四海之广兆民之众大君以一人之身欲操御之使皆循轨苟无其道不防于举一而废百乎惟其统领之道有此八者然后能不动而变无为而成耳笃于亲则民兴于仁故旧不遗则民不偷进贤使能则民劝于为善有功者保安之则民知趋事赴功有爵者尊崇之则朝廷愈尊属吏有勤劳王事察举奬劝之俾得行其志则民相劝而勤于事礼宾则民兴让八者上行而下效故能以一而御万所谓譬如北辰居其所而众星拱之者也足故先王以道治天下似难而实见后世以灋把持天下似易而实难也】
　　以九职任万民【任者使负荷其职事而责其成】一曰三农生九谷【三农者山农泽农平地之农也九谷者黍稷稻粱麻麦菽蕡也黍禾髙丈余稷俗名穄髙四五尺二者皆宜于陆稻一名稌有百种宜于水粱即良也有黄白二种麻芝蔴也有数种月令食蔴与犬麦有来麦大麦小麦三种熟于夏一名荍麦熟于秋菽俗名豆其类二一生于冬而收于蚕月有大小二种一生于夏与禾齐熟有黄白赤緑黒绛大小刀扁之名百余种苽茭所结实也生于水涯食医苽宜鱼蕡黄蔴仁也笾人防蕡谷类尚多此特取经传所载者明之○菰蕡音孤文荍音乔】二曰园圃毓草木【毓育通繁息之意○圃树植之地园其樊即载师所谓园防也草者蓏实及菜茹木者果实及桑柘与凡嘉禾也○蓏礼果反上中果也柘音蔗】三曰虞衡作山泽之材【山林川泽有自然之利不撙节爱飬之则至于困竭山虞泽虞林衡川衡敎民作兴其利】四曰薮牧养蕃鸟兽【薮音叟○泽生草曰薮牧者牧地皆善水草之处滋飬鸟兽使之蕃殖】五曰百工饬化八材【饬音勅○八材者曰圡曰木曰金曰玉石曰骨角曰皮革曰羽毛曰采漆土之陶木之斵金之冶玉石曰琢磨骨角曰切磋皮革曰剥羽毛曰析采色之文胶漆之固所谓百工也饬者修治之如土金去其滓玉去其瑕木刋其皮皮革治熟之因其质而作新之耳化者变化之如木之为室土金之为器皮之为衣采色之有象更易之而非旧形也】六曰商贾阜通货贿【贾音古○金玉曰货自然之物也布帛曰贿若聘礼贿用束纺人所为也物之生聚有地自其多处迁于所无曰商物之多寡有时自其多时积以待乏曰贾故能利者使阜无者使有】七曰嫔妇化治丝枲【枲音徙○出于蚕枲出于草变为布帛故曰化治嫔指宫中之人及有爵者之妻掌于典妇功妇泛指国中妇人掌于闾师等官】八曰臣妾聚敛疏材【疏材者草木枝叶根实可以食用药材者地官掌茶之所掌也臣妾男女贱者之称葢一男一妇势不能自立而依于私家则使之为此职也】九曰闲民无常职转移执事【闲民者不服农圃山泽薮牧之劳又不从事于工商之叶故使转移执事若今之脚夫舟师车夫等人】
　　【古语曰一夫不耕或受之饥一妇不蚕或受之寒民无职事则不生不事事而求生乱之道也然人情好逸恶劳非长民者各以其职而任之则相率而为惰逰矣生民之本在食农圃二者民生之本故居其首虞衡薮牧二者虞书所谓若上下鸟兽草木皆生财之源故次于农工商二者民用之不可缺所以资农故视农为末人情劳则思善逸则思淫惟夫嫔妇皆勤于女工此内人之所以无不有事而富足之资也其一家专务为织则任之以女事而贡布帛耳至于疏材者天地之遗利则以臣妾聚之转移者百职之所需则以闲民司之葢既不强人以所不能而又足以济人事之不可无者庶防天下无废人而事易举矣九职既任即大学所谓生之者众为之者疾也何忧乎贫今民之无职者多矣一曰佛二曰老三曰冗兵四曰冗吏五曰逰民六曰作无益之工七曰通异物之商宜乎民之困穷而无以为生矣抑不特此风俗奢僣于下赋役歳增于上而纵贪汚官吏日夜疾视其民而敛之若仇不至于大壊不止也善乎节卿郑氏之论曰先王制民之产以厚其生既而听民自为生下则困之使民无以为生呜呼天之立君以为民夫何使之至于此极也大有为之君听民自为生不止也其当制民之产哉】
　　以九赋敛财贿【贿月鬼兴鬼二切○赋取于民之称兵有车马兵器亦取于民故谓兵为赋人功所成曰贿周礼取民之制不专于米故以财贿言】一曰邦中之赋【在城郭者以待賔客】二曰四郊之赋【去国百里近郊逺郊也以待刍秣】三曰邦甸之赋【二百里以待工事】四曰家削之赋【削恤敎反古文作□善○三百里以待匪颁】五曰邦县之赋【四百里以待币帛】六曰邦都之赋【五百里以待祭祀】七曰关市之赋【市或在闗或在国以待王之膳服】八曰山泽之赋【虞衡所掌山农泽农以待丧纪】九曰币余之赋【掌事者之余财以待赐予】
　　【此王国赋入之定灋旧说赋为口率出泉如汉灋口赋人百二十以为筭也关市山泽之税有人占防取之币余之物指斥与人卖之皆为官出息若后世贾人倍筭矣愚谓有田则有赋有身则有役未有税其身者口率出泉商货取税斥卖官物有息皆汉已后事用此以觧九赋谬甚葢自邦中四郊甸稍县都皆田赋也关市有廛布山农泽农有十一之贡此皆正赋惟夫币余者葢九式之用虽有定灋然防计之始必稍为余故事毕必有所余以待王之小用赐予其详见于职币古人节用故用于上而有币余后世横征故取于下而有羡余名相似而实不同也】
　　以九式均节财用【郑氏曰式谓用财之节度】一曰祭祀之式【祭祀有大小中三者出于邦都之赋】二曰賔客之式【朝觐防同及诸侯诸臣聘问往来之饔飱牢礼也出于邦中之赋】三曰丧荒之式【丧古丧字○丧谓大丧小丧也大府山泽之赋以待丧纪荒谓凶札遗人县都之委积以待凶荒又传曰三年耕必有一年之积此亦荒之式也葢每赋式皆当以三年而存其一卒然无征而国用有所支又以其余及县都所积者而散之于民故每遇凶札既能薄征又能散利也】四曰羞服之式【王之膳羞衣服出于关市之赋】五曰工事之式【百工器物之材与其食也出于邦甸之赋】六曰币帛之式【诸臣适四方之币献玉帛也出于邦县之赋与邦国之币贡】七曰刍秣之式【刍音初○养牛马禾谷出于四郊之赋】八曰匪颁之式【匪分也诸臣之常禄出于家削之赋】九曰好用之式【好去声○君之于臣或亲故贤能于常禄之外特恩加厚有所赐予所谓予以驭其幸也出于币余然亦有式则不至于过多无节】
　　【此王朝用出之定式王者莫尊于天地祖宗故祭祀为首礼莫重于尊贤故賔客次之丧礼以送终荒礼以救灾二者事之至急故丧荒次之羞服所以供王工事亦上用为多此国用之至大而次于祭祀賔客丧荒者即大禹之菲饮食恶衣服卑宫室薄于自奉之意也匪颁主供臣下刍秣乃军国牺牲之所需故次于上供好用非常典故在经用之末也】
　　【按军旅有国莫大之费而九式不言者葢军旅之赋出于邱甸其谷积在廪人仓人薪刍在稍人委人皆取于公田之入务多积以待不测与凶荒互用者其金石之费则职金所谓凡有大故而用金石则掌其令也其车马兵器别取办于农所谓邱甸之车数者此非若常用之可以一定而无损益故不在九式之内也】
　　【师曰九式言均节也者以三十年之通制国用总计国赋歳入若干国费歳出若干四分为率量用其三而存其一三年矣则其积可供一年三十年则有十年之积国不幸多故不待加赋以病民民不幸有水旱之灾上又得以蠲赋所以飬王仁心助成恭俭之徳而禁奢侈于未萌也事有定格王不得滥费有司毋敢滥供监守者不得侵没上下交相正焉祖宗创业立灋谨严子孙守成遵而不易不至由俭入奢王政之至善也呜呼九式废人主太平逸乐将必生其侈心而有司逢君为容説国费日靡民赋且日增至于穷奢极欲竭民之脂膏而不能给矣上下相师风俗胥为侈靡四海所以困穷也今欲复九式则何先曰寡欲则费省而税敛薄多欲则多费而多取于民此古今治乱兴亡之诀也】
　　以九贡致邦国之用【致者定为式灋使其自致也】一曰祀贡【供祭祀之所需禹贡荆州包匦菁茅以其坚实条脊利于缩酒其产特良也】二曰嫔贡【嫔音賔○供嫔妇之所化治禹贡青州岱畎丝枲厥篚檿丝兖之丝荆之枲皆坚韧肥美利于女工也】三曰器贡【吉凶礼乐之所需九州各有所制禹贡徐州之泗濵浮磬攷工记所称燕之函胡之弓及肃慎氏楛矢成器精妙非他方所能造也】四曰币贡【供神人币帛之用禹贡所谓厥篚扬之织贝兖之织文荆之纁□组徐之纎缟豫之纎纩也此与服贡相类故大行人采服之贡但言服贡而不及于币贡皆坚致而有文章非他方之所及也】五曰材贡【供百工之所饬化禹贡徐之土五色峄阳孤桐易之篠簜齿革惟禾荆之杶干栝栢砺砥砮丹箘辂楛美材适用非他方之所产也】六曰货贡【山泽所生自然之物禹贡徐之淮夷蠙珠荆扬之金三品荆之大梁之璆铁银镂雍之球琳琅玕得天地之精英者也○蠙玭通弼眠切璆球通】七曰服贡【供衣服之用禹贡冀之岛夷皮服之岛夷卉服荆之絺绤梁之熊罴狐狸织皮是也】八曰斿贡【斿旒通又音由○供旌旗之用禹贡荆扬之羽毛徐之羽畎夏翟此皆出自南方葢天文南方七宿为朱鸟感之而生者也】九曰物贡【九州之物各有所宜禹贡之厥包橘柚青之海物徐之鱼物有适用而不可无者也】
　　【此侯国职贡于王之定灋召公训于武王曰明王慎徳四夷咸賔无有逺迩毕献方物惟服食器用夫圣经每言制其贡各以其所有后世之贡责以非其地者不可胜数诛求货买之殃民不可胜言苟律以此灋一切裁革其利民不亦大乎】
　　以九两系邦国之民一曰牧以地得民二曰长以贵得民三曰师以贤得民四曰儒以道得民五曰宗以族得民六曰主以利得民七曰吏以治得民八曰友以任得民九曰薮以富得民
　　【师曰两犹耦也所以协耦万民系聫缀之使不涣散先王能以天下为一家中国为一人者有道以固结其心耳牧者诸侯各有分地世养其民民皆亲戴之后世守令数易不复以地得民矣长者畿内诸侯虽不世然徳尊位隆民皆尊仰之后世公卿不亲民不复以贵得民矣师者学校之官兴教化善风俗民尊其贤后世师道不立不复以贤得民矣儒者学校所造之士笃信力行有道为人所重后世儒者志于利禄习为空言不复以道得民矣宗者大宗百世不迁收合其族后世宗灋不立人不知统系不复以族得民矣主者大夫各食其采地利益及民后世仕不世禄与民争利不复以利得民矣吏者若比长邻长已上等吏治教与民相安后世乡遂灋废上下乖离不复以治得民矣友者同井合耦之人互相保任情各亲睦后世井田废出入不相友不复以任得民矣薮者虞衡掌泽薮公其利于民后世山泽之利尽榷于官国富民贫不复以富得民矣此古今治乱之大较也有志复古者以民吾同胞为心则有是灋矣愚按府史之属服勤公事亦以治得民也】
　　正月之吉【夏正月正元日】始和布治于邦国都鄙【有不调之处和洽而布之】○乃县治象之灋于象魏【县音挂也○象者国家之灋如天之垂象也魏大也阙旁两观巍然故以为名两观主县灋故曰象魏】使万民观治象挟日而敛之【挟音接○挟日更一旬也久则生玩故敛之】
　　【歳首天运更始人事当一新治敎礼政刑事建国之所倚頼六官之所执守万民之所观灋王畿内外之所奉行者也然时移世改必有不可行之处治道当有变通故每歳首则和而布之于邦国都鄙使行之无斟酌而县示于民使有持循葢邦中乡遂之民六官所自治故县以示之邦国都鄙之民各有其君六官但节制之而已故布而使自县之也宗伯独不言和布县灋者其有缺文欤司空则亡之矣又按周公制礼述为一代大典后贤后王率由旧章而已而六官于正月之吉皆曰和布何也立人之道生生不息事变无穷治道与之推移宰相佐王御天岂拘拘守其防墨之谓哉故必有协和之布而后可以守之无也是故舜禹以圣绍圣而尚有作新之政成王名为守成而周家一代典章皆其所立后世不知此义凡于先君已行之事时移世改有所废缺则不敢少有损益曰变乱成灋也其小人隂壊黙损则更不能问故必至于大壊极然后英雄之君相起而振饬之此不善守成者也周公之防深哉虽然苟无协和之道而徒取旧章纷更之以至于速天下之祸多矣故事冇当变通偷惰而不肯为非也事非有喜事而擅改作诚前王之罪人也】
　　乃施典于邦国而建其牧【九州之牧在舜典为十二牧周官所谓九牧也】立其监【监平声○监于方伯之国及名山大川者】设其参【参清含反○诸侯之三卿记所谓大国三卿次国二卿小国一卿命于天子者】傅其伍【傅音附○益之也伍五大夫】陈其殷【众也谓上中下士】置其辅【府史胥徒辅治者】乃施则于都鄙而建其长【都鄙之君】立其两【孟仲两卿】设其伍陈其殷置其辅○乃施灋于官府而建其正【六卿】立其貮【十二小卿】设其攷【成也宰夫乡师等成治者】陈其殷置其辅
　　【前所言和布县观者六官各下其一官之事于邦国都鄙万民若天之赋式地之教灋春之三礼夏之九灋秋之三典即小宰所谓六职也每嵗施行之际有所损益故各官自行之此所言典灋则者邦国官府都鄙一代之典章一定不易大宰总执其体要而施之也夫牧而曰建者不可则有所更置州牧未尝専其任曰监曰叄皆自王立之设之此天下之治所以常出于一也长而曰建者有罪得而废之都家未尝有其土曰两曰伍皆自王立之设之此王畿之治所以为首善之地也正而曰建者嵗终则致其事六卿未尝世其官曰貮曰攷皆自王立之设之葢嵗终于百官府之受会致事而诏王废置故此若更置其人在位者所以无奸慝之可容也此皆天子之大权大宰得而佐之若侯国之五大夫其君自择之及夫殷与辅皆其君长正自主之王与大宰固不得而屑屑矣夫典灋则非有变更也每嵗首必施之则为治之具然有日新之意牧正长非必改易也而每嵗首必建之则为治之人欣然有日新之功故灋乆立而不玩人乆任而不倦也】
　　凡治以典待邦国之治以则待都鄙之治以灋待官府之治以官成待万民之治【八灋中之官成自官府所执而言此则自万民之有事于王朝而治之】以礼待賔客之治【五礼之宾礼自常时言此则因事变不齐而治之盖大宰听邦治则有万民賔客之至故特举此二者】
　　【师曰治灋立矣择人而任之矣大宰清心无为候事之至各举旧章应之未尝作聪明焉所谓无偏无党王道荡荡也】
　　祀五帝【五帝者一气流行而变为木火土金水徳各不同以宰制万物王者因而祀之也详见郊社总释】则掌百官之誓戒【誓警励之词若不共有大防戒使知儆即斋戒】与其具脩【具所当供之物牲币之类脩所当举之事涤濯扫除之类】前期十日帅执事而卜日遂戒【卜者请命于天也卜吉遂戒而散斋七日致斋三日故必前期十日而卜此誓戒之事也】及执事眡涤濯【祭之前夕世妇帅女宫而濯溉宗伯眡之大宰复亲眡之此所脩之事也】及纳亨赞王牲事【亨音烹○纳亨者祭之晨王亲割牲以授亨人纳之鼎俎也纳亨之牲大宰牵之以授王故曰赞王牲事】及祀之日賛玉币爵之事【玉与币所以礼神各如其方之色爵所以献齐酒宗庙用玉爵祀五帝不用玉尚质也牲与币此所具之事也○齐音剂】祀大神亦如之【大神谓郊社】享先王亦如之赞玉几玉爵【玉几者天子平日左右玉几故享先王设之以依神玉币爵玉几玉爵皆大宰执以从王而授之故皆曰赞】
　　【礼莫重于祭凡卜日具脩诏相大礼虽大宗伯所掌而大宰有司之表故凡百官之誓戒与其具脩复掌之】
　　大朝觐会同赞玉币玉献【朝觐会同见大宗伯玉币诸侯享币也玉献献国珍异亦执玉以致之二者大宰賛王授之】玉几【王所依也即司几筵之左右玉几所以优尊者】玉爵【王礼诸侯之酢爵王朝诸侯立依前南靣其礼之于阼阶上二者大宰賛王为礼】
　　大丧賛赠玉含玉【王及后之器赠玉既窆而纳于圹者含玉敛而实口者大宰助王为之】作大事则戒于百官赞王命【大事军旅田役也王亲命之冢宰为之賛助国之大事在祀与戎祭祀之戒大宰掌之则此戎事之戒非大宰则司马今不属之二官何也此有三义其一君徳以刚为善故欲其当万众之中布昭圣武其二治安则玩兵故欲后王身亲师旅之事安不忘危三则大宰于治无所不统不可复专兵事之戒大司马统兵于外其权特重军容不可入国故亦不専其戒皆防防杜渐之意也】
　　王眡治朝则賛听治【治朝路门朝也】眡四方之听朝亦如之【谓廵狩于方岳】凡邦之小治则冢宰听之听四方之賔客之小治【王日出眂朝宰夫叙羣吏之治而王听邦之大治及大行人有四方之大事则受其币而听其辞与廵狩而听治于明堂并冢宰佐王平断若畿内与四方賔客之小治则宰自听之四方听朝不言小治廵狩皆大政也】
　　【师曰王恭已南靣大治与宰臣平章一人之体也大治与闻助王所不及小治不以烦王百揆之体也上奉王命次请于冢宰众务各以其职自治之庶僚之体也故曰主好要百事详主好详百事荒】
　　歳终则令百官府各正其治受其会听其致事而诏王废置
　　【百官府六官之僚属也嵗终天运一终人事告成将除旧布新故令百官府各正其治谓申明其职掌也受其防谓攷覈其功叙也致事者休致其职事于上一则王事告成而不徒使一则臣事告终而不徒禄于是诏王废置以为正月建立之地葢大僚中有当举当黜不能俟大比之期也他官或言正治致事或言会政致事义并同】
　　三歳则大计羣吏之治而诛赏之
　　【凡人事必以三嵗而成一为创始二为损益三则成立若教民而使之感格治地而使之成熟岂一嵗之功故攷治者必以三年也嵗终之考止于百职之首去泰去甚三嵗大比则大计其羣吏之治讣者审察商度之谓无功者不徒废之而已必加以下官不职之罪有功者不徒置之而已必受进贤之赏书周官举能其官唯尔之能称匪其人唯尔不任是矣葢兴起事功出内财用士大夫不能一一亲之皆出于羣吏之手而其所以用此羣吏者则士大夫也故周公之灋必详于羣吏御史賛其书宰夫正其会司防攷其成内史逆其防如是则事功之兴废财用之生耗不得毛髪欺隠其诛赏皆实绩而非虗应故事矣若羣吏之废置诛赏皆各属长官自专之观乡师嵗终攷六乡之治以诏废置大比则攷校察辞稽器展事以诏诛赏乃各官之着例也夫然则大僚务以求贤为急而必明于其官百揆不侵百官府之权使得精于用舍此其大小烦简所以各得其职也后世百官皆攷选于吏部岂为长官者不能知其属吏而为吏部独能详其各属各部之官皆不可信独吏部为可信耶是所谓舛也】
　　【按羣吏不止府史胥徒亦有兼言士者观宰夫言三公六卿大夫羣吏之位可见六官之中言羣吏者非一大宰三嵗大计羣吏之治小宰月终受羣吏之要指六官之属吏也宰夫歳终则令羣吏正嵗防正嵗则以灋警戒羣吏专言天官一属之吏也乡大夫令羣吏正要防遂大夫帅其吏而兴甿即乡遂之官司市市之羣吏即胥师等官司马令羣吏撰车徒即乡遂之吏受灋于司马者也唯司防之询羣吏则指诸侯之陪臣言若小宰以官府之六叙正羣吏则兼大夫士而言犹御仆言掌羣吏之逆不言士大夫在其中矣】
　　【师曰六典而下建立治道纪纲也正月之吉率百官兴事也嵗终省其成也有事诏王賛王顺承天施之义也故曰干知大始坤作成物干以易知坤以简能昔者尧举舜而敷治焉舜有臣五人而天下治此乾坤易简之理万世之灋也】
　　【又闻之师曰冢宰统百官则既掌其废置诛赏矣然冡宰之贤否王何以知之乎昔夫子称鄙夫之患得患失洪范称臣无有作威作福玉食秦誓称一个臣之休休有容观于此三者而相定矣愚谓爵禄威福出自于君臣何有焉技能彦圣出自于天已何与焉彼鄙夫浅丈夫知自利其身故患得患失以至于奢纵拟君自有其善故妬贤嫉能以至于殃民病国大臣者以天下之乐为乐而不有其身何意于富贵威权以天下之善为善而不有其善何敢以自贤自圣在髙位者非此斯亦无足观矣求之近代王安石能不患得失公孙能不作威福王旦能不忌贤才而相业者未尽者非以其有得有失欤抑宰相者佐天王以御天四海理乱百世安危孰非其责臯陶之谟曰在知人在安民知人则哲能官人安民则惠黎民懐之此舜以不得禹臯陶为己忧而伊尹以一夫不获为时予之辜也察此而无余蕴矣】
　　小宰之职掌建邦之宫防【在王宫中者之防】以治王宫之政令【王宫各司职事命令】凡宫之纠禁【纠者检察而攻发之禁若士师宫禁】
　　【王宫统于天官故小宰掌建邦之宫防王宫内外其防特严所以卫至尊肃政本也各司政令或有不举纠禁或有所犯皆得以宫防治之】
　　掌邦之六典八灋八则之贰以逆邦国都鄙官府之治○执邦之九贡九赋九式之貮以均财节邦用【贰副也典灋则大宰所颁为治之道小宰迎受而攷覈之使天下之治不徒为文具贡赋式大宰所以制国用小宰参议而圴节之使上下之财不得违于式灋】
　　以官府之六叙正羣吏【大夫而下三等士庶人在官者】一曰以叙正其位【宫伯岁终圴叙爵虽同阶而有先后之次犹孟子之不歴位也】二曰以叙进其治【奏事于王有轻重缓急不得参越即宰夫叙羣吏之治也】三曰以叙作其事【朝廷七事及各官职事有大小迟速当率作申戒】四曰以叙制其食【攷其勤惰工拙为之下上其食即宫伯月终均秩也】五曰以叙受其会【即下文以官府之叙受羣吏之要賛冢宰受嵗防也各有次第】六曰以叙听其情【情谓事有时移势改不可执一湏冇变通之方当白于上者即官常以听邦治也或曰情谓私家之事非王政而欲白于上者】
　　【朝廷主庄公卿望隆事简自无不肃羣吏人众事烦苟不有以齐之能免喧哗者乎所以有六叙以正之也朝廷莫如爵故正位为首王视朝则听治故进治次之不戒则事不成故百官府之事所当率作而兴起之其在王所食有丰啬当制其食事成则有要会当受其防事未安则有所白当听其情六者并以叙正之斯无争先越次而致有不肃者矣】
　　【冡宰主统百官故六叙六属六职六联八成六计凡所以治百官府之灋皆小宰掌之】
　　以官府之六属举邦治一曰天官其属六十掌邦治大事则从其长小事则専逹二曰地官其属六十掌邦敎大事则从其长小事则专逹三曰春官其属六十掌邦礼大事则从其长小事则专逹四曰夏官其属六十掌邦政大事则从其长小事则专逹五曰秋官其属六十掌邦防大事则从其长小事则专逹六曰冬官其属六十掌邦事大事则从其长小事则専逹
　　【周礼六官通言六十属然攷之于序官天官六十地官七十五春官六十六夏官六十五秋官六十二而不甚齐者葢周天三百六十五度设官之数因之故所谓六十者举大数而已天官之九嫔世妇女御春官之宫卿世妇内宗外宗本后所立之六官而亦附载其职掌者天官兼内外之治春官兼内外之礼故皆掌内官之大畧也必六十属者官盛任使大小相承然后邦治得以脩举不至于缺人废事也且其多寡不甚殊者固圣人拟议之使繁简相等亦天然之妙也○六官之下有各司之长若天官之膳夫大府地官之司市遂人各司之下有分司若膳夫之庖人内饔大府之内府外府司市之质人防人遂人之县正鄙师有大事焉则分司之旅承命于各司之长各司之长又承命于六官之长而无敢専行如乡大夫攷灋于司徒而小司徒颁比灋六牲皆有専官而奉之者必长官也其小事则各司之长専行之而六官有弗与或分司之旅専行之而其长亦弗与如内竪掌内外之通令凡小事肆师凡国之小事治其礼仪小史凡国之用礼灋者掌其小事上逹于王下逹于民旁逹于六官皆専行之也葢大事而弗从其长则政出多门小臣横而大臣无权小事而不专逹则大臣亲细务以多事自敝下僚贤者不得尽其才不肖者得以推奸借口二者皆非也】
　　【闻之师曰王举大宰大宰举五官于王六卿各举其僚属之长数人使自以类相举此乾坤易简之道也汉制公卿亦得自举掾属争以辟士相髙非其人则负知人之明而亦自失其助故汉治犹为近古后世天下之官尽选于吏部人才不能周知不得已而用资格贤不肖大混淆矣】
　　以官府之六职辨邦治一曰治职以平邦国以均万民以节财用二曰教职以安邦国以寜万民以懐賔客三曰礼职以和邦国以谐万民以事鬼神四曰政职以服邦国以正万民以聚百物五曰防职以诘邦国以纠万民以除盗贼六曰事职以富邦国以养万民以生百物【冢宰云六典者谓所当行经常之道人君之所操故有治官府教官府统百官正百官防百官任百官六官互相管摄者也此言六职者谓所主掌之事人臣各有攸司故曰辨邦治而不云官府百官乃六官之分职也节财用者大府司防主制国用懐宾客者八政以食为先遗人主供道路之委积以懐逺人事鬼神者典祀大司乐等官主礼乐以假鬼神聚百物者大司马九灋皆天下之大政主纠聚百物除盗贼者囚戮防刺等官皆主除盗贼生百物者居四民时地利而百物自生也】
　　【闻之师曰古者百官府各有分职委任而责其成功故得展布以为治弗称其职则去之其人可得而去其职弗可得而侵也后世君行臣职大臣行小臣之职烦碎拘挛万事棼不可理矣然则何如曰王者劳于求贤逸于任人】
　　以官府之六联合邦治一曰祭祀之联事【大宰誓百官賛玉币司徒奉牛牲宗伯视涤濯涖玉鬯省牲镬奉玉齍司马羞鱼牲奉马牲司冦奉明水火】二曰賔客之联事【大宰賛玉币玉献玉几宰夫掌牢礼大司徒令野脩道委积大宗伯为上相大司马帅士庶子而掌其政令大司冦前王】三曰丧荒之联事【大丧大宰賛赠玉含玉司徒帅六乡之众庶属其六纼遂人属六綍宗伯主丧礼司马平士大夫司防前王荒大宰防计司徒主荒政宗伯主荒礼司防荒辨之灋小行人令赒委】四曰军旅之联事五曰田役之联事【六军军将皆命卿田役亦然大宰賛王戒百官大司徒以旗致万民大宗伯主军礼大司马建大常比军众司防涖戮】六曰敛弛之联事【敛谓征赋役弛谓舍其征大宰任贡赋司书凡税敛掌事者受灋焉小司徒辨征役之施舍司马施贡分职闾师征赋大府受财】○凡小事皆有联【如司门联门市充人联六牲其详错综互见于各官之下】
　　【一事而一官専行之此六职也一事而合六官共行之此六联也葢大事非百职具不克举行且大礼所在必六官皆在方不至于缺失也通贯而无扞格会合若出于一人故曰联必分见各官者使各有所职掌也】
　　以官府之八成经邦治一曰听政役以比居【征役凡起军旅作田役比追胥令贡赋也听之者辨其可任与其弛舍及贡赋之更易以比居者所谓民讼以地比正之也】二曰听师田以简稽【师旅田役分数宜明简稽者遂人职云稽其人民简其兵器为之要簿则多多益辨】三曰听闾里以版图【六乡二十五家为闾六遂二十五家为里人民之版以人为主以业为客土地之圗以地为母以人为子听闾里以版图所谓地讼以图正之也】四曰听称责以傅别【此指民间相假借言称借而责其必偿故曰称责傅地之附近邻比为证佐也别者上下劵书合而分之两相执一犹今合同也】五曰听禄位以礼命【禄之多寡位之崇卑皆出于命数礼有九命载于方册故以听禄位】六曰听取予以书契【此指官与民相交言始则民取之于官终则官取之于民若泉府之同货而敛赊旅师之平颁其兴积书者録之于册契则刻之于木曰取予者两平交易而不拘上下之分也】七曰听卖买以质剂【此指市中货物言大市以质若中见也小市以剂但刻以为识皆质人存之所谓期内听期外不听也】八曰听出入以要会【此指百官府互冇出入言此出彼入各存于日成月要歳会故以听出入】
　　【人之情伪无穷而官府之施舍措置有一定品式可以依据不劳而理经邦治者如布之有经而不乱也四六七八皆主财货之相交言凡交财最易起争端劵书之类所以絶讼端于始也】
　　以听官府之六计弊邦治【听字无意义以上下之例推之当是衍字八灋中官常以听邦治经无其文岂此其缺文欤弊邦治一本作弊羣吏之治然此本从大宰八灋作弊邦治与上文为类故从之○计如会计之计弊断也谓计其人之有某事某事而施废置诛赏之典故邦治于此而断也】一曰廉譱【廉察也譱谓恺悌慈良】二曰廉能【人有才艺如治民治兵典礼典乐各有所长】三曰廉敬【勤谨畏慎不懈于位】四曰廉正【公清正直行无倾邪】五曰廉灋【奉公守灋不违宪典】六曰亷辨【明哲果断临事不惑】
　　【人之才行万有不齐弃其所短取其所长皆可适于用非仁不足以长人故譱居其首非才不足以兴举事功故能次之惰慢邪僻则身不正枉法蓄疑则事不理敬正以律己斯无悔尤灋辨以应务斯可以无憾六者于吏治尽之矣然人才未必皆全而取人者不可以求备故以此六者斟酌低昂以定人之髙下故曰计如书之三徳六徳传所谓用人之知仁勇而各去其所短者庶乎天下无弃才也】
</div>
    <div class="pagination">
<span class="current-page">1</span><a href="周礼传_page2.html">2</a><a href="周礼传_page3.html">3</a><a href="周礼传_page4.html">4</a><a href="周礼传_page5.html">5</a><a href="周礼传_page6.html">6</a><span>...</span><a href="周礼传_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
