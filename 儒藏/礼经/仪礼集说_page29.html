<!DOCTYPE html>
<html>
<head>
    <meta charset="UTF-8">
    <title>仪礼集说 - 第 29 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 29 页/共 95 页</h1>
    <div class="content">　　注曰賔受公赐多矣礼将终宜劝公也酬之礼皆用觯此言觚者字之误也古者觯字或作角旁氏由此误尔
　　继公谓腾觯于公乃下大夫之事而賔于是时为之者不敢以賔自处恭敬之至也
　　酌散下拜【下户嫁反】
　　执觯以下如下大夫腾觯者之为但拜于西阶下异耳
　　公降一等小臣辞賔升再拜稽首公荅再拜
　　公觯一等礼之也至是乃降一等者重其腾觯之礼也賔从命则公升矣
　　賔坐祭卒爵再拜稽首公荅再拜
　　此拜不下者拜受拜既本同一节不敢再烦君命也
　　賔降洗象觯升酌膳坐奠于荐南
　　賔降奠角觯于篚乃洗象觯
　　降拜小臣辞賔升成拜公荅再拜賔反位
　　注曰反位反席也
　　继公谓此降拜已再拜稽首故下云成拜
　　右賔腾觯于公
　　公坐取賔所腾觯兴唯公所赐
　　此酬主于士而所赐则不及之以其贱而在下也
　　受者如初受酬之礼
　　初受酬者賔也
　　降更爵洗
　　向者三举觯其末皆云如初此乃别云更爵洗盖先时公或命之勿易觯此则全不命之亦以礼杀也
　　升酌膳下拜小臣辞升成拜公荅拜【下户嫁反】
　　此经文略盖以上已有成礼也
　　乃就席坐行之
　　注曰坐行之若今坐相劝酒
　　继公谓賔公卿大夫立而旅酬者屡矣故于是可以略而坐行之亦以此酬主于士故也
　　有执爵者
　　注曰士有盥升主酌授之者
　　继公谓坐而行酒故湏有执爵者代酌授之
　　唯受于公者拜
　　注曰公所赐者也其余则否
　　继公谓此仪已见于上至是复言之者明其余无拜者也
　　司正命执爵者爵辩卒受者兴以酬士【辩音遍】
　　爵辩卒受者兴以酬士谓行爵已辩于堂上则告大夫卒受者使之兴以酬士司正以是命执爵者也必命执爵者告之者备有未知者也是后则司正不命而执爵者亦不复告之
　　大夫卒受者以爵兴西阶上酬士
　　于是执爵者降以已亦当与旅也
　　士升大夫奠爵拜士荅拜大夫立卒爵不拜实之士拜受大夫拜送
　　此旅酬之正礼也士始受旅故从其正礼至无算爵则旅不拜矣
　　士旅于西阶上辩
　　注曰祝史小臣旅食皆及焉
　　继公谓其旅皆如大夫酬士之仪卒受者亦以觯降奠于篚
　　士旅酌卒
　　注曰士以次序自酌相酬无执爵者
　　右公为士举旅
　　主人洗升自西阶献庶子于阼阶上如献士之礼辩降洗遂献左右正与内小臣皆于阼阶上如献庶子之礼注曰凡献皆荐也
　　继公谓庶犹众也庶子谓卿大夫士之子周官亦多以庶子继士而言正指此者也燕义以此为诸子之官似失之献之于阼阶上变于其父所饮之处也庶子未必皆有爵乃先左右正献之者明不与之序也左右正未详其官然与内小臣同献则意其亦为内臣也降洗乃献以其尊于庶子故更新之与献于阼阶上则以别内外也此与献庶子于阼阶之义不同
　　右献庶子左右正内小臣
　　无算爵士也有执膳爵者有执散爵者
　　亦各序进盥洗其觯以升
　　执膳爵者酌以进公公不拜受
　　云进公是授之此授受皆坐
　　执散爵者酌之以公命所赐
　　酌亦酌膳也已酌而少立于尊西俟公命
　　所赐者兴受爵降席下奠爵再拜稽首公荅再拜降降席也此不降阶而惟拜于席下者冝别于公所亲酬者也
　　受赐爵者以爵就席坐公卒爵然后饮
　　异觯并行而代举君臣之礼也受赐爵者不先卒爵而俟者膳酒之酌久矣不必先饮之也士相见礼言卒爵而俟者始饮酒若为君尝之然
　　执膳爵者受公爵酌反奠之
　　未当公饮之节故奠之此不言所奠之处则亦在荐南与士既终旅则君自举之
　　受赐爵者兴授执散爵执散爵者乃酌行之
　　必兴授者以向者亦兴受也非赐爵者受授则皆坐酌者酌散也行之谓每授之于席也受赐爵者若賔也则此觯先以之诸公若卿受赐爵者若诸公若卿若大夫也则此觯先以之賔余皆以次行之惟已饮赐爵者则不复授之大射云授执散爵者此脱一者字
　　惟受爵于公者拜卒受爵者兴以酬士于西阶上士升大夫不拜乃饮实爵
　　注曰乃犹而也
　　防曰此执爵者皆酌行之以徧唯卒受爵者兴以酬士自酌与之
　　继公谓大夫自实爵旅酬之礼也于是执爵者降以酬者自酌且已亦与旅也
　　士不拜受爵大夫就席士旅酌亦如之
　　如其不拜而饮不拜而受及自酌也
　　公有命彻幂则卿大夫皆降西阶下北面东上再拜稽首公命小臣辞公荅再拜大夫皆辟【音避】
　　幂两甒之幂也命彻幂者命执幂者遂彻之也彻之者示与臣下同此酒不自异也在堂者皆降拜谢君意也士不拜贱不敢与君为礼也云有命又云则见其然否不定也彻幂之节其在大夫就席之时乎辞者辞之使升拜辞之而不敢从命小臣以复于公公乃荅拜卒拜于下而不升成拜臣之正礼也必辞之者以賔在其中也賔与羣臣皆卒拜于下礼宜然也于此云辟者嫌旅拜则不必辟也不言賔及诸公文省凡小臣辞皆公命之经特于始末两着之以见其余也
　　遂升反坐士终旅于上如初
　　云士终旅于上则是彻幂之时士盖先大夫而降至是乃升旅于上也必言于上者嫌既降则宜遂旅于下也初即旅酌亦如之之仪
　　无算乐宵则庶子执烛于阼阶上司宫执烛于西阶上甸人执大烛于庭阍人为大烛于门外
　　注曰宵夜也甸人掌供薪蒸者庭大烛为位广也阍人门人也为大烛以俟賔客出
　　右无算爵
　　賔醉北面坐取其荐脯以降
　　賔未醉不敢起既醉不敢留余人之出者皆以賔为节也賔至是取其荐脯以赐钟人则古之以礼饮燕者其于所荐之豆笾亦惟祭之而不食斯可见矣取脯说见士冠礼
　　奏陔賔所执脯以赐钟人于门内霤遂出卿大夫皆出赐之者赐其为已奏乐也此非击钟以奏陔之钟人乃其党之在旅食之位者先立于此因过而赐之以其同事也周礼钟师掌以钟鼓奏九夏
　　公不送
　　公与其臣燕而不送者以其不为献主也若于异国之臣虽不为正賔君虽不为献主犹送之
　　右賔出
　　公与客燕
　　注曰谓四方之使者
　　曰寡君有不腆之酒以请吾子之与寡君湏臾焉使某也以请
　　注曰君使人戒客辞也礼使人各以其爵寡鲜也犹言少徳谦也上介出请入告
　　继公谓湏臾者言其不敢久
　　对曰寡君君之私也君无所辱赐于使臣臣敢辞【使所吏反下使臣并同】
　　注曰上介出荅主国使者辞也无所辱赐谦不敢当也
　　李微之曰私之言属也谦辞也春秋传载叔孙穆子之言曰邾滕人之私也我列国也何故视之茅夷鸿告吴人之言曰鲁赋八百乗君之贰也邾赋六百乗君之私也此可见矣
　　继公谓客自谦不敢以敌国之使自处故云然
　　寡君固曰不腆使某固以请
　　注曰重命
　　寡君君之私也君无所辱赐于使臣臣敢固辞
　　朱子曰客对辞
　　寡君固曰不腆使某固以请某固辞不得命敢不从注曰许之也于是出见主国使者
　　朱子曰某固辞以下是客对辞
　　继公谓賔于是出拜辱大夫不荅拜致命云云
　　致命曰寡君使某有不腆之酒以请吾子之与寡君湏臾焉
　　注曰亲相见致君命辞也
　　君贶寡君多矣又辱赐于使臣臣敢拜赐命
　　朱子曰客对辞
　　继公谓賔既对遂再拜稽首所谓拜赐命也于是大夫还宾遂从之
　　右公与客燕
</div>
    <div class="pagination">
<a href="仪礼集说_page28.html">上一页</a><span>...</span><a href="仪礼集说_page24.html">24</a><a href="仪礼集说_page25.html">25</a><a href="仪礼集说_page26.html">26</a><a href="仪礼集说_page27.html">27</a><a href="仪礼集说_page28.html">28</a><span class="current-page">29</span><a href="仪礼集说_page30.html">30</a><a href="仪礼集说_page31.html">31</a><a href="仪礼集说_page32.html">32</a><a href="仪礼集说_page33.html">33</a><a href="仪礼集说_page34.html">34</a><span>...</span><a href="仪礼集说_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
