<!DOCTYPE html>
<html>
<head>
    <meta charset="UTF-8">
    <title>礼经本义 - 第 27 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼经本义 - 第 27 页/共 40 页</h1>
    <div class="content">　　【此行之序也奠从谓朝夕奠也彻以从柩故亦谓之啓奠贾公彦曰柩之前后皆有烛者以柩车为隔恐闇故各有烛以照道若至庙烛在前者升照正柩在后者在阶下照升柩也敖君善曰主人从众主人以下从妇人从女賔从男賔在后女賔以上其以服之亲疏为序服同乃以长幼也】
　　升自西阶奠俟于下东面北上主人从升妇人升东面众人东即位
　　【升自西阶谓柩也柩在寝则殡于西阶故朝庙亦升自西阶别于生时也若生前入庙则少牢馈食礼云主人盥升自阼阶是也奠俟于庙俟正柩也妇人升谓主妇及众妇人皆升也此时男子唯主人升而妇人则皆升者以妇人当在堂上观下文主妇及亲者由足西面可见也众人东即位谓众主人从柩至西阶下遂向东阶下即西面位也　敖君善曰妇人东面当负序以避奠者之往来东即位者乃众主人也脱一主字此时堂下之位亦如朝夕哭不皆在东方】
　　正柩于两楹间用夷牀
　　【郑康成曰是时柩北首敖君善曰此正柩于堂正与小敛后尸夷于堂相类故仍用其牀】
　　主人柩东西面置重如初席升设于柩西奠设如初巾之升降自西阶主人踊无算降拜賔即位踊袭主妇及亲者由足西面
　　【置重如初谓如殡宫时三分庭一在南二在北而置之也席设于柩之西当西阶也奠设如初谓所从啓奠设于席前亦东面如在室中时也巾之以御风尘也主人踊无算降拜賔谓即柩东之位则踊既奠乃降也即位亦在阼阶下袭亦在序东妇人由足出于柩南也西面谓在阼阶上也亦南上郑康成曰亲者西面堂上迫疏者可以居房中　敖君善曰席设于柩西亦差近于柩奠设于席前亦当柩少北柩北首西乃右也于此奠焉与奠于尸右之意同不统于柩奠宜统于席也不去席者先已用柩则不变之且尸柩之奠亦宜异也】
　　荐车直东荣北辀
　　【荐进也进车者象生时将行陈驾也此车非载柩之车乃之魂车即记所谓乗车道车藁车也先陈乗车次陈道车次陈藁车以西为上辀辕也北辀以柩北首故也】
　　质明灭烛彻者升自阼阶降自西阶
　　【质正也彻去朝夕宿奠将设迁祖奠也彻奠不改设于序西南以无俎而非盛馔故也】
　　乃奠如初升降自西阶主人要节而踊
　　【郑康成曰此为迁祖奠也奠升不由阼阶柩北首辟其足也敖君善曰节谓彻者奠者之升降与奠者由重南东时也要节而踊丈夫妇人皆然】
　　荐马缨三就入门北面交辔圉人夹牵之御者执防立于马后哭成踊右还出
　　【马驾车之马每车二匹缨马鞅也采色一匝为一就缨为马设故与马同荐之唯言入门但没霤耳不必主中庭也圉人养马者每马两辔交辔而夹牵之谓左人牵右辔右人牵左辔也主人于荐车不哭至荐马乃哭成踊者以车得马而成也主人既哭成踊马则右还而出也　贾公彦曰记云荐乗车缨辔贝勒县于衡此荐马得有缨者以荐车时县于衡至荐马时又取而用之故两见之也前荐车在奠上此荐马在奠后者欲其既奠即出恐践汚庙中故后荐之也】
　　賔出主人送于门外
　　【送于门外谓拜送于祖庙门之外也】
　　右朝祖【附记三章】朝于祢庙重止于门外之西东面柩入升自西阶正柩于两楹间奠止于西阶之下东面北上主人升柩东西面众主人东即位妇人从升东面奠升设于柩西升降自西阶主人要节而踊【郑康成曰重不入者主于朝祖而行若过之也门西东面待之便也贾公彦曰主人要节而踊奠升主人踊降时妇人踊也】烛先入者升堂东楹之南西面后入者西阶东北面在下【烛在道则一在柩前一在柩后入庙则一升堂一在堂下适祖时亦然】主人降即位彻乃奠升自西阶主人踊如初【降即位谓降拜賔即阼阶下位也则妇人亦东即阼阶上位矣奠即如小敛奠者也主人踊如初亦要节而踊也不言妇人踊者省文也】祝及执事举奠巾席从而降柩从序从如初适祖【郑康成曰此谓朝祢明日举奠适祖之序也】　荐乗车鹿浅幦干笮革靾载旜载皮升服缨辔贝勒县于衡【乗车士所乗栈车也鹿浅鹿夏毛也干盾也笮矢箙也有干无兵有箙无弓矢明不用也靾缰也旜旂也勒马头络衔也以贝饰之衡辀端横木以驾马者敖君善曰经言荐马缨三就入门北面交辔圉人夹牵之则是荐马之时缨辔皆在马之身矣此乃谓缨辔贝勒县于衡其指荐马前后之时而言欤盖事至则加之既则脱之而置于此也】道车载朝服【郑康成曰道车朝夕及燕出入之车朝服日视朝之服也　贾公彦曰士乗栈车更无别车而上云乗车下云藁车此云道车者虽有一车所用各异也】藁车载簔笠【郑康成曰藁犹散也散车以田以鄙之车簔笠备雨服凡道车藁车之缨辔亦县之于衡也】　既正柩賔出遂匠纳车于阶间【郑康成曰遂匠遂人匠人也遂人主引徒匠人主载柩窆职相左右也车载柩车周礼谓之蜃车杂记谓之辁敖君善曰賔出而纳此车于阶间为主人送賔而入则当载矣愚按阶间堂下两阶之中间也】
　　有司请祖期曰日侧
　　【祖将行而祭道神之名此于主人送賔在外而请之也日侧谓日过中时乃主人答辞也有司既得祖期不言告于賔者于请启期已见之也　顔氏师古曰祖送行之祭昔黄帝之子累祖好逺游卒于道故后人以为行神将行祭之因飨饮也】
　　右请祖期
　　主人入袒乃载踊无算
　　【祖为载而变也载者向柩在堂北首今却下以足向前而载于阶间柩车之中也】
　　卒束袭降奠当前束
　　【束束棺于柩车也棺在柩车前后皆有束既卒束则主人之袒者可袭矣降奠下迁祖之奠也当前束谓在柩车西面当其前束犹始死之奠当尸腢也】
　　商祝饰柩一池纽前防后缁齐三采无贝
　　【饰柩谓加帷荒所以华道路及圹中不欲众憎恶之也池以竹为之状如小车笭衣以青布一池悬之于柩车前也纽所以聨帷及荒者盖荒在上帷在旁以纽连结之前防纽二后缁组二也荒之中央形圆如车盖髙三尺径二尺余者谓之齐如人之有脐也以三采缯为之上米中白下苍着以絮元士以上有贝缀之以络于齐上】
　　设披属引
　　【披以缯为之络于柩车人居旁牵之以备倾亏者也属犹着也引引柩车之索也亦属之于车】右载柩加饰【附记三章】将载祝及执事举奠户西南面东上卒束前而降奠席于柩西【举奠户西南面东上谓执之以立也前于柩西谓既设席乃设奠也】巾奠乃墙【墙谓帷荒之属言巾奠讫商祝乃饰柩也】　池视重霤【重霤屋承霤也以水为之承于霤下使水入其中而复霤于两旁之地故名重霤栁车象宫室池之制则象重霤也】　士布帷布荒【布谓以白布为之其大夫以上加采画焉】画翣二皆戴绥【画画云气也翣形似扇以木为之在路则障车入椁则障柩也皆戴绥者以五采羽作防缀翣之两角也】
　　陈明器于乗车之西
　　【郑康成曰明器藏器也陈于乗车之西则重之北也】
　　折横覆之抗木横三缩二加抗席加茵用疏布缁翦有幅亦缩二横三
　　【折连朩为之亦缩者三横者五盖形如牀而无箦既窆加之圹上以承抗席者也横谓横陈之抗御也抗木所以御土抗席所以御尘既陈抗木于折北又加此抗席三领于抗木之上也茵所以借棺者以大功粗疏之布为之翦当作浅缁浅谓染为浅缁之色有幅谓用一幅布不削去两边幅而缝合之以为袋其中则实以荼也其陈之则加于抗席之丄盖陈之次与用之次各不类也】
　　器西南上綪
　　【敖君善曰器自苞而下者也均其多寡分为数列以要方也其前列始于茵北之西以次而綪焉其后列不过于茵北之东可知矣器主于入圹故南上】
　　茵苞二筲三黍稷麦瓮三醯醢屑幂用疏布甒二醴酒幂用功布皆木桁久之
　　【茵非明器而言之者以陈器当从茵向北为次第也苞所以裹遣奠羊豕之体者以苇为之筲本竹器此以菅箄为之瓮甒皆瓦器屑姜桂之屑也疏布大功之布功布则小功之布也皆木桁久之每器皆以木桁承之郑康成所谓每器异桁也】
　　用器弓矢耒耜两敦两杅槃匜匜实于槃中南流【用器常用之器弓矢兵器耒耜农器杅用以盛汤浆者敦杅食器槃匜盥器流匜吐水口也】
　　无祭器有燕乐器可也
　　【祭器尊大夫以上始有之燕乐器谓与賔客燕饮所用之乐器如琴瑟竽笙之属可者许其得用亦非必于用也敖君善曰檀弓云琴瑟张而不平竽笙备而不和有钟磬而无算簴其燕乐器之谓欤】
　　役器甲胄于笮
　　【郑康成曰此皆师役之器】
　　燕器杖笠翣
　　【燕器燕居安体之器杖者所以扶身笠盖也所以御署翣扇也所以纳凉】
　　右陈器【附记二章】抗木刋【刋削之也】茵着用荼实绥泽焉【郑康成曰荼茅莠也绥防姜也泽泽兰也皆取其香且御湿也】苇苞长三尺一编【一编谓一道编之】菅筲三其实皆瀹【其实皆瀹谓黍稷麦皆以汤渍之而不熟不以食道所以为敬也】　弓矢之新沽功【新新造之也沾粗畧也弓矢必新造示敬也其功之粗畧以示不用也】有弭饰焉亦可张也有柲设依挞焉有韣【弭弓无縁者以骨角饰两头可张言功虽粗畧亦使可张也柲弓檠也弛则以绳缚之于弓里檠弓体使直也以竹为之依挞未详旧説依谓以韦依纆其也挞所以挞矢令出者生时以骨为之于弣侧死者亦以韦为之韣弓衣也以缁布为之】翭矢一乗骨镞短卫志矢一乗轩輖中亦短卫【翭矢候物而射之矢也四矢曰乗生时镞矢金镞死者以骨为之卫羽也短羽亦示不用也志矢习射之矢书云若射之有志盖习射者必志于贯革故其矢谓之志矢轩輖犹髙下也凡镞矢前重后轻重则轾而下轻则轩而髙志矢轻重得均故髙下适中也生时志矢骨镞死者则不用也　尔雅曰金镞翦羽谓之镞骨镞不翦羽谓之志弓有縁者谓之弓无縁者谓之弭邢昺曰翦齐也孙炎曰縁谓缴束而漆之弭谓不以缴束骨饰两头者也】
　　彻奠巾席俟于西方主人要节而踊
　　【彻奠者彻朝祖奠以避迁柩也是奠于载时已经降设故不复改设也巾席俟于西方者以祖奠将用之然柩车未还故于西方俟之也要节而踊者彻者自东方由重南而西至西南折而北遂东面而彻既彻自西北而南遂于西南由重东南而东当东方西向丈夫踊西南北向及西北南向时妇人踊由重南东时丈夫踊也】
　　袒商祝御柩乃祖踊袭少南当前束
　　【袒为将祖而变也御柩谓居柩车前却行诏倾亏使执披人知其节度也祖谓还柩向外而行祖祭也是时则主人踊既踊乃袭敖君善曰踊袭不皆于故位既则少南盖主人柩东之位皆当前束载时前束在北及还柩则在南故少南以当之然则柩车虽还亦不离具所也】
　　妇人降即位于阶间
　　【敖君善曰柩已还而首南向妇人乃即位于其北位亦当西上妇人不位于车西恐妨賔客之行礼者也】
　　祖还车不还器祝取铭置于茵二人还重左还
　　【祖有行渐魂车亦宜向外故还之明器当陈时西南上已有行意故不还铭在重以将还重故彻而置于茵重二人还之则举之亦二人也左还自西北而东南也车马西上宜右还重一而已宜左还皆由便也】
　　布席乃奠如初主人要节而踊
　　【此设祖奠也记云祝馔祖奠于主人之南当前辂北上则是布席于柩东少南东面而奠于其东也柩己南首故奠于此亦奠于尸东之意也向者巾席俟于西方今由重南东当前辂而布之要节而踊谓奠者方来及将去时皆踊也妇人亦然此奠者自东方来即于柩东奠之无至西方及由重南东之事】
　　荐马如初
　　【贾公彦曰上已荐马今又荐者以柩车还而向南为行始宜新之故也】
　　賔出主人送
　　右祖奠【附记】祖于庭　祖还车不易位【敖君善曰还车谓还荐车也不易位西者亦当东荣】执披者旁四人【贾公彦曰一旁四人两旁则八人备倾亏也】　祝馔祖奠于主人之南当前辂北上巾之【敖君善曰馔犹设也祝及执事者馔唯言祝者祝尊也于主人之南明其在柩车东也主人之位当前束故奠少南当前辂也北上谓先设豆于北也愚按当前辂者郑康成谓辂辕缚所以属引辂有前后贾公彦谓以木缚于柩车辕上以属引于上而挽之故名辕缚经云前辂明有后以对故知辂有前后然则奠于柩东而当前辂与主人位于柩束而当前束文法同非谓当辂之前也下章賔奉币由马西当前辂北面致命康成谓由马西则亦当前辂之西于是北面致命得向柩与奠盖谓马在重南賔自南而西立于柩车之西而当前辂则柩与奠皆在北之东故云得向柩与奠非谓奠在柩南而賔立于奠之南也】
　　有司请期入复位
　　【请期亦因主人送客在外而请之也入复位谓主人入而复柩东之位也】
　　右请期
　　公赗纁束马两
　　【郑康成曰公国君也赗所以助主人送也两马士制也敖君善曰国君以马币礼于其臣者惟此耳】
　　摈者出请入告主人释杖迎于庙门外不哭先入门右北面及众主人袒
　　【释杖出迎及袒皆尊君命也众主人袒仍西面】
　　马入设
　　【郑康成曰设于庭在重南】
　　賔奉币由马西当前辂北面致命主人哭拜稽颡成踊賔奠币于栈左服出
　　【賔谓使者亦士也币纁也由马西者马在重南賔入门正对马乃折而西行至柩车之西当前辂而北面致命也主人哭拜者疑賔致命时主人稍进于东方中庭而聴命亦即于是而拜之也栈柩车也服车箱也賔既致命由尸之南至东而奠于车之左服象授生人物必授其右欲其便于受也贾公彦曰此车南向以东为左尸在车上以东为右故授左服客授尸之右也】
　　宰由主人之北举币以东士受马以出
　　【是时主人盖在东方中庭宰由其北举币而藏之士谓胥徒之士】
　　主人送于外门外拜袭入复位杖
　　【敖君善曰外门庙之外门也此亦为君命袒故既送死者则袭于外】
　　右公赗
　　賔赗者将命摈者请入吿出吿须
　　【賔卿大夫士之使者也出告须者主人不迎賔告以孤某须也】
　　马入设賔奉币摈者先入賔从致命如初主人拜于位不踊賔奠币如初举币受马如初
　　【如初如公赗时也位谓柩车东之位拜于位不稽颡不踊别于公赗也】
　　摈者出请
　　【出请恐复有事也敖君善曰言出请见賔已出在外也此时賔客为礼或不一而足故于其出也主人未送而必请之与襚时异】
　　若奠入告出以賔入将命如初士受羊如受马
　　【敖君善曰奠谓致可以奠之物也此将命犹致命也主人亦拜于位如受马如其受之以出也羊者士奠之上牲故此奠者用之奠不用币】
　　又请若赙入吿主人出门左西面賔东面将命主人拜賔坐委之宰由主人之北东面举之反位
　　【赙以货财助主人事也主人出者以赙施于主人也此将命谓执物以将之也坐委之明主人哀戚志不在受人物也反位宰之位在主人之后也】
　　若无器则捂受之
　　【捂对面相逢也无器则不委于地宰与宾对面相授受也既受之宰亦反位】
　　又请賔告事毕拜送入
　　【拜送亦于庙之外门外但赗及奠者主人亦出送之】
　　赠者将命摈者出请纳賔如初賔奠币如初
　　【赠送行者之礼也柩将行而有赠所以致慇懃也纳宾如初如其入告出告须也奠币如初亦奠于栈左服也】
　　若就器则坐奠于陈
　　【就成也陈所陈也凡赠无常如用已成之器为赠则坐而奠于所陈明器之处从其类也】
　　凡将礼必请而后拜送
　　【将行也行礼谓赗若赙之属虽知事毕亦必请之至賔告以事毕然后主人出而拜送也　敖君善曰上文惟于赙之后言拜送此则明不赙若不奠者亦当如之也】
　　兄弟赗奠可也所知则赗而不奠
　　【兄弟有服之亲也赗奠可也谓赗与奠可兼行之也所知谓死者及生者之知交也但赗而不奠降于兄弟也敖君善曰赗以币马尊敬之意也故亲疏皆得用之奠以羊若相饮食然亲亲之恩也故疏者不得用之以自别于兄弟】
　　知死者赠知生者赙
　　【赠以送行施于死者故知死者行之赙以助施于生者故知生者行之合上文所知则赗而不奠言则知死者得且赗且赠知生者得且赗且赙若生死两知则三者皆得用也又合上文兄弟赗奠可也言则亦可赠若赙也然此但许其礼之得为者耳初不必其备礼也盖有其礼无其财君子不行故于兄弟言赗奠可也则赗与奠已有不必并用者矣】
　　书赗于方若九若七若五书遣于防
</div>
    <div class="pagination">
<a href="礼经本义_page26.html">上一页</a><span>...</span><a href="礼经本义_page22.html">22</a><a href="礼经本义_page23.html">23</a><a href="礼经本义_page24.html">24</a><a href="礼经本义_page25.html">25</a><a href="礼经本义_page26.html">26</a><span class="current-page">27</span><a href="礼经本义_page28.html">28</a><a href="礼经本义_page29.html">29</a><a href="礼经本义_page30.html">30</a><a href="礼经本义_page31.html">31</a><a href="礼经本义_page32.html">32</a><span>...</span><a href="礼经本义_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
