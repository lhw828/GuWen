<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 109 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 109 页/共 169 页</h1>
    <div class="content">　　案当序东西节也南于洗西南北节也
　　俎皆设于鼎西西肆肵俎在羊俎之北亦西肆
　　正义郑氏康成曰肵俎在北将先载也异其设文不当鼎【贾疏羊俎在羊鼎西肵俎在羊俎北不继鼎明不当鼎也若继鼎当言在鼎西也】　敖氏继公曰后言肵俎亦以设在后也执俎者既设俎乃退
　　宗人遣賔就主人皆盥于洗长朼【长知丈反注古文朼作匕】
　　正义敖氏继公曰此所遣者二佐食三司士也云賔者省文耳此佐食賔也司士私人也就主人谓立扵主人之南西面也既乃序盥复位乃序进匕也云长匕则匕者亦有先后矣举者匕者异人亦大夫礼异也　郑氏康成曰主人不朼言就主人者明亲临之李氏如圭曰此臣也而云賔者祭以得賔客之助
　　为荣也
　　存疑郑氏康成曰长朼者长賔先次賔后也
　　案下文眀言佐食二人升羊豕司士三人升鱼腊肤升之者即朼之者也据公食礼大夫长匕举鼎之左人载士虞礼佐食及执事举鼎入长在左左人匕佐食及右人载皆一匕一载对言若一人匕又一人升则无位置之法矣注以賔爲长賔次賔扵下经不合又案易称震惊百里不丧匕鬯百里者诸侯之象
　　是诸侯扵庙祭匕牲荐鬯必亲之也周官大仆賛王牲事注谓杀牲匕载之属是天子亦视之也少牢大夫不亲匕下人君也特牲士亲匕卑不嫌也
　　佐食上利升牢心舌载于肵俎心皆安下切上午割勿没其载于肵俎末在上舌皆切本末亦午割勿没其载于肵横之皆如初为之于爨也【注今文切皆为刌】
　　正义郑氏康成曰牢羊豕也安平也平割其下扵载便也凡割本末食必正也【贾疏孔子割不正不食】午割使可絶也勿没爲其分散也肵之为言敬也所以敬尸也周礼祭尚肺【贾疏明堂位有虞氏祭首夏后氏祭心殷祭肝周祭肺】事尸尚心舌心舌知滋味【贾疏特牲记注云心舌知食味者欲尸之飨此祭也若然舌之所尝五味乃是心之所知酸苦也故心舌并言之】　敖氏继公曰特牲记云舌缩俎此云横之盖扵俎为缩扵载者为横然则肵俎亦有执之以载者眀矣皆如初为之于爨者言此切割之制与为之扵爨之时无以异也心舌载于俎皆二以并羊左而豕右与　李氏如圭曰午割勿没纵横割之勿絶其中央少许　贾氏公彦曰皆如初为之于爨者以前实鼎时不见心舌嫌不在爨故眀之皆者羊豕皆有心舌也特牲记云肵俎心舌皆去本末午割之实于牲鼎载心立舌缩俎即是未入鼎时则制此心舌然也既未入鼎先制之是为之于爨也存疑敖氏继公曰此羊豕之心舌盖俱在羊鼎故惟上利升之此载者盖南面
　　案利即佐食特牲亦云利洗散献于尸大夫佐食二人以上下为别升取所朼出者而升之俎也羊之心舌在羊鼎豕之心舌在豕鼎皆上利升之者重肵俎也先就羊鼎升羊心舌既乃与载者南行就豕鼎升豕心舌敖氏谓羊豕之心舌俱在羊鼎故唯上利升之非也若羊豕之心舌皆在羊鼎是味相杂矣上言匕加于鼎皆东枋则朼者西面升之
　　佐食迁肵俎于阼阶西西缩乃反
　　正义敖氏继公曰肵俎既载则执俎者以错于故防而佐食迁之也西缩犹西肆　郝氏敬曰佐食独迁肵俎扵阼阶西者肵俎尊不与众俎同处也
　　案此佐食即上利也迁肵俎固是尊之亦不欲其妨也乃反反于羊鼎之东以待朼升
　　佐食二人上利升羊载右胖髀不升肩臂臑防骼正脊一脡脊一横脊一短胁一正胁一代胁一皆二骨以并肠三胃三长皆及俎拒举肺一长终肺祭肺三皆切肩臂臑防骼在两端脊胁肺肩在上
　　正义郑氏康成曰升之以尊卑载之以体次各有宜也拒读为介距之距俎距胫中当横节也【贾疏左传昭二十五年季郈之鸡鬭季氏介其鸡郈氏为之金距彼距在鸡足为距此俎距在俎为横也明堂位俎有虞氏以梡夏后氏以嶡殷以椇周以房俎注云梡断木为四足而已嶡中足为横距之象周礼谓之距即指此俎距而言是距为俎足中央横者也】凡牲体之数及载偹扵此　贾氏公彦曰牲体多少一依上文重序之者以其载俎时恐与入鼎时多少有异也二肺具辨长短及切者入鼎时未制也肩臂臑防骼在两端脊胁肺肩在上者此是在俎之次俎有上下犹牲体有前后故肩臂臑在上端防骼在下端脊胁肺在中其载之次序肩臂臑正脊脡脊横脊代胁长胁短胁肺肠胃防骼也此经节折前体肩臂臑两相为六后体防骼两相为四短胁正胁代胁两相爲六脊有三总为十九体唯不数觳二通之为二十一体二觳正祭不荐扵神尸故不言是牲体之数具扵此　敖氏继公曰此先言其出扵鼎之序后言其载扵俎之次也出扵鼎者其序如此则其在鼎上下之次亦可见矣脊胁肺不言肠胃可知也凡吉礼之大牲其俎实体骨之名与其出鼎及载之次见扵此
　　案重序牲体者固以眀升俎与入鼎多少无异亦见神尸之俎无一不自鼎升他俎则无是也及俎拒言肠胃横诸俎垂之而及拒也二肺不扵入鼎时制之者举肺小而长午割之不提心祭肺须刌必俟升俎时制之方不散乱也其载之次与升异者郑云升之以尊卑盖四体尊扵脊脊尊扵胁也载之以体次盖肱在前其中脊胁股居后也复言肩在上者上文直言两端不分上下故须别言之也节折十九体之外所不升者两髀耳其右髀祝俎所用也贾氏言不数二觳非也胳觳相连为一体详见上实鼎章朱子说
　　下利升豕其载如羊无肠胃体其载于俎皆进下正义郑氏康成曰进下变扵食生也所以交扵神明【贾疏郊特牲文】不敢以食道【贾疏檀弓文】敬之至也乡饮酒礼进腠【贾疏公食大夫乡饮酒牲体皆进腠腠是本是食生人之法此言进末末为终谓骨之终食鬼神之法】羊次其体豕言进下互相见【贾疏羊次其体即上经上利升羊以下互相见者羊言体亦进下豕言进下亦次其体也】　敖氏继公曰进下谓以毎体之下乡神位也载时则但为鄊俎之右耳
　　司士三人升鱼腊肤鱼用鲋十有五而俎缩载右首进腴【鲋音附有音又】
　　正义敖氏继公曰缩载谓载而缩俎也右首据载者视之而言也鱼之进腴犹牲之进下也鱼以腴为下鬐为上右首而进腴则亦寝右矣士防奠用食生之礼其鱼则左首进鬐与此异士防奠鱼九而为三列此其列亦三而毎列用五与　郑氏康成曰右首进腴亦变扵食生也少仪曰羞濡鱼者进尾
　　存疑贾氏公彦曰凡载鱼皆右首陈设在地地道尊右也鬼神进腴腴是气之所聚也生人进鳍鳍是脊生人尚味也正祭与賔尸载鱼礼异又与生人食礼不同賔尸之礼载鱼横之扵人为缩扵俎为横盖干鱼则进首也少仪濡鱼则进尾是天子诸侯绎祭也盖天子诸侯绎祭干濡皆有干鱼则进首濡鱼则进尾賔尸加膴祭故少仪云祭膴
　　案干鱼在俎皆缩载賔尸礼鱼横载之据执者言耳注疏谓賔尸载鱼与正祭异者非也士防礼殡奠鱼左首进鬐未忍异扵生也塟奠及士虞皆如之公食礼鱼寝右注云进鬐也则食生之礼皆左首进鬐可知疏以为皆右首非也然则干鱼但以左首进鬐右首进腴为人与神之殊而缩于俎则一耳濡鱼进尾而以右腴右鬐为冬夏之别则横于俎矣凡有鲜鱼之俎者类然专指绎祭亦属臆説
　　腊一纯而俎亦进下肩在上
　　正义郑氏康成曰如羊豕凡腊之体骨及载在此敖氏继公曰腊一纯而俎则肩臂臑防骼各二而胁之数亦倍扵牲其载之次左右肱股皆二体以并而右为上也
　　案腊亦体解但羊豕则专用右体而十有一腊则兼左右体而十有九耳
　　肤九而俎亦横载革顺
　　正义郑氏康成曰列载扵俎令其皮相顺亦者亦其骨体　贾氏公彦曰上牲体横载文不眀故举肤亦横载以眀之此肤言横则上羊豕骨体亦横载可知也革顺谓以此肤之体相次而作行列以肤革相顺而载也　敖氏继公曰横载者载而横扵俎也上俎云进下即横载也故此亦之
　　右举鼎载俎
　　卒脀祝盥于洗升自西阶主人盥升自阼阶祝先入南面主人从户内西面
　　正义郑氏康成曰将纳祭也　敖氏继公曰祝先升亦大夫礼异也祝南面负墉
　　主妇被
　　案召南诗被之僮僮毛传云被首饰也郑笺云此即周官所谓次也孔疏云被即次也追师掌为副编次注云次次第长短髪爲之据此则被乃妇人首饰之名周官追师掌王后首服副编次注防谓三翟衣首服副副所以覆首鞠衣展衣首服编编编列髪爲之禒衣首服次次次第髪长短为之所谓髲髢礼记夫人副袆立扵东房诗卫风副筓六珈此副也诗召南被之僮僮被之祁祁此主妇被则次也
　　锡衣侈袂【衣如字注今文锡为緆敖云当作縁音彖从之下同】
　　正义敖氏继公曰锡緆通皆当作缘字之误也縁禒通内司服职曰缘衣素沙是也内子祭服缘衣而又侈其袂焉所以甚别扵士妻之祭服也卿大夫之妻展衣为上缘衣次之此自祭扵家故服其次者辟助祭扵公也
　　案周官内司服掌王后之六服袆衣揄翟阙翟鞠衣展衣缘衣郑注贾疏三翟衣皆祭服王后袆衣二王后之夫人亦袆衣侯伯夫人揄翟子男夫人阙翟内命妇之服鞠衣九嫔也展衣世妇也缘衣女御也外命妇其夫孤则服鞠衣卿大夫则服展衣士则服缘衣也此六服之序上文主妇之被既为次则锡衣当是縁衣縁字与緆相似一讹而为緆再讹而为锡有由然也
　　存疑郑氏康成曰被锡读为髲鬄古者或剔贱者刑者之髪以被妇人之紒为饰因名髲鬄也【贾疏哀十七年左传卫荘公登城望戎州见己氏之妻髪美使髠之以为吕姜髢是取贱者髪为髢也】不纚筓者大夫妻尊亦衣绡衣而侈其袂耳侈者盖半士妻之袂以益之衣三尺三寸袪尺八寸【贾疏士妻之袂二尺二寸三分益一故衣三尺三寸袪尺八寸】
　　案玉藻士褖衣亦谓其妻也追师注衣鞠衣展衣者服编衣缘衣者服次次亦名髲鬄采蘩诗又谓之被则被字自可以髲鬄释之不必改读被锡二字为髲鬄也古者男女吉凶之衣衣身二尺二寸袂亦二尺二寸袪则一尺二寸其下圜杀之侈袂者盖不圜杀其下而袪亦二尺二寸耳妇服虽连衣裳而衣裳固各自为度也若三尺三寸则衣太长裳太短不称其体矣况男子之殊衣裳者乎説已见丧服记　又案特牲士妻主妇绡衣疏云绡衣六服外之下者以士妻褖衣外更无衣故特牲自祭辟助祭于公则服六服外之绡衣若大夫妻助祭于公服展衣少牢自祭则有士妻之褖衣可服又何必服六服外之绡衣邪郑注大夫妻尊亦衣绡衣未确
　　荐自东房韭菹醓醢坐奠于筵前
　　正义敖氏继公曰上不言主妇之位此不言盥如特牲可知大夫尊亦得用朝事之豆笾乃扵此惟用其二豆者远下君礼也国君之豆笾惟所用之而皆自其上者始　郑氏康成曰韭葅醓醢朝事之豆也而馈食用之丰大夫礼【贾疏醢人职朝事之豆韭葅醓醢昌本麋臡菁菹鹿臡茆葅麇臡彼天子八豆今大夫取二豆为馈食丰大夫礼故也】
　　案大夫祭有馈食无朝事而用朝事之豆笾是丰之也然仅用其二而已则下扵君不亦远乎二义兼之圣人制礼之权衡此亦可见
　　主妇赞者一人亦被锡衣侈袂
　　正义敖氏继公曰賛者亦被缘衣侈袂妇人助祭者其服宜与主妇同亦如賔客之皆朝服也然则虽非内子其衣亦得侈袂矣主妇賛者云一人见其数止扵此耳
　　执葵菹蠃醢以授主妇主妇不兴遂受陪设于东韭菹在南葵菹在北主妇兴入于房【蠃力禾反注今文蠃为蜗】
　　正义敖氏继公曰以授主妇坐授之也故主妇不兴郑氏康成曰葵菹在北防【贾疏韭菹在南醓醢在北次东葵菹在北蠃醢】
　　【在南是防也】　贾氏公彦曰葵菹蠃醢亦天子馈食之豆天子八豆此大夫取二而已
　　佐食上利执羊俎下利执豕俎司士三人执鱼腊肤俎序升自西阶相从入设俎羊在豆东豕亚其北鱼在羊东腊在豕东特肤当俎北端【相如字】
　　正义敖氏继公曰此执俎皆匕者也不使载者设之亦大夫祭礼异也当俎北端在豕北也云特者眀不与之为列也
　　主妇自东房执一金敦黍有盖坐设于羊俎之南妇賛者执敦稷以授主妇主妇兴受坐设于鱼俎南又兴受賛者敦黍坐设于稷南又兴受賛者敦稷坐设于黍南敦皆南首主妇兴入于房【注今文曰主妇入于房】
　　正义敖氏继公曰金敦以金饰之也四敦皆然特见其一耳妇賛者即主妇賛者一人也不言主省文耳后放此以授主妇立授之也故主妇兴受敦与受豆笾不同礼贵相变也其后二敦则妇人賛者执以立于户外妇賛者一一反之以授于主妇盖妇賛者惟一人而已敦南首是北足也士防礼曰敦唘防面足敦从设之首足异乡盖有所象也但其制则不可得而攷矣执敦者面足而此设之南首则是设敦者亦乡席爲之如设豆之靣位矣
　　案四敦亦当如特牲陈于西堂主妇出房乃就取而入设之　又案士虞特牲皆有大羮湇少牢无之不賔尸者亦然岂其辟尊者之礼与
　　存疑郑氏康成曰敦有首者尊者噐饰也饰盖象龟周之礼饰噐各以其类龟有上下甲【贾疏知象龟者以其盖形龟象故也】　贾氏公彦曰天子敦簋兼有九嫔职云凡祭祀賛玉齍注云玉齍玉敦受黍稷噐是天子八簋之外兼用敦也特牲云佐食分簋铏注云变敦言簋容同姓之士得从周制耳则同姓之大夫亦用簋与地官舍人注圆曰簋孝经注云外方曰簋孝经纬钩命决云敦规首上下圆相连簠簋上圆下方
　　案凡敦皆有首足士防礼用瓦敦而曰面足有足则有首可知是首非饰也唘防而犹云面足则首足之象亦不专在扵盖矣此以金爲饰则瓦敦其不饰者与特牲礼先云两敦后云佐食分簋铏二者互言之则一噐而二名眀矣至其形制前人讫无定说阙之可也
　　祝酌奠遂命佐食启防佐食唘防盖二以重设于敦南【防如字重直容反】
　　正义郑氏康成曰酌奠酌酒为神奠之后酌者酒尊要成也【贾疏先设馔乃酌酒酒尊物馔由尊者成故也】特牲礼曰祝洗酌奠奠于铏南重累之【贾疏累之者以防盖黍稷各二各自重累于敦南也】　敖氏继公曰已酌奠即奠之扵韭菹之南而东当所设防之西此文省也设于敦南郤而设于其南两敦之南也云防复云盖以眀防之为盖也
　　主人西面祝在左主人再拜稽首祝祝曰孝孙某敢用柔毛刚鬛嘉荐普淖用荐嵗事于皇祖伯某以某妃配某氏尚飨主人又再拜稽首【祝祝下之又反鬛良叶反淖乃孝反】
　　正义敖氏继公曰主人固西面矣复见之者嫌此时或异面也　郑氏康成曰羊曰柔毛豕曰刚鬛【贾疏下曲礼文羊肥则毛柔豕肥则鬛刚】嘉荐菹醢也普淖黍稷也普大也淖和也徳防大和乃有黍稷春秋传曰奉粢以吿曰絜粢丰盛谓其三时不害而民和年丰也【贾疏左氏桓六年传文随季梁辞】
　　右设馔祝神






　　钦定仪礼义疏卷三十七
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷三十八
　　少牢馈食礼第十六之二
　　祝出迎尸于庙门之外主人降立于阼阶东西面祝先入门右尸入门左
　　正义郑氏康成曰主人不出迎尸伸尊也【贾疏祭统云尸在庙门外则疑于臣故主人不出迎尸伸尊也】特牲馈食礼曰尸入主人及宾皆辟位出亦如之【贾疏尸出入时主人与宾在位上皆逡廵辟位敬尸也】祝入门右者辟尸盥也既则后尸【贾疏下经祝延尸注云由后诏相之曰延是后尸也】
　　案入门以东为右西为左尸入门左将升西阶也
　　宗人奉槃东面于庭南一宗人奉匜水西面于槃东一宗人奉箪巾南面于槃北乃沃尸盥于槃上卒盥坐奠箪取巾兴振之三以授尸坐取箪兴以受尸巾【奉并芳勇反】正义郑氏康成曰庭南没霤【贾疏庭南者于庭近南是没尽门屋霤也特牲云尸入门北面盥继门而言即亦没霤者也】　敖氏继公曰庭南于入门左之位为少北于此俟之亦异于士　李氏如圭曰槃匜箪巾先设于西阶东尸入门左至门内霤三宗人奉器就之
　　案此宗人有三即特牲记所谓奉槃者东面执匜者西面执巾者在匜北也但彼未必皆宗人耳乃沃者记所谓沃尸盥者一人淳沃是也以授尸记所谓宗人东面取巾振之三南面授尸也以受尸巾记所谓卒执巾者受也盖奉箪巾之宗人初时巾在箪上至尸卒盥乃坐奠箪取巾南面授尸至尸捝手卒而后受之以实于箪也
　　祝延尸尸升自西阶入祝从
　　正义郑氏康成曰由后诏相之曰延延进也周官曰大祝相尸礼【贾疏彼注云谓延其出入诏其坐作也】祝从从尸升自西阶　敖氏继公曰特牲礼尸至于阶祝延尸祝从从其升而入也祝入亦南面
　　主人升自阼阶祝先入主人从
　　正义郑氏康成曰祝接神先入宜也　敖氏继公曰上云尸入祝从则祝固已入矣复云祝先入者明其先于主人
　　右尸入
　　尸升筵祝主人西面立于户内祝在左
　　正义郑氏康成曰主人由祝后而居右尊也祝从尸尸即席乃郤居主人左　敖氏继公曰在左者当为主人释妥尸之辞也在左之义见聘礼
　　案室中西面主人之定位也祝位负北墉南面有事于神尸则变位
　　祝主人皆拜妥尸尸不言尸答拜遂坐
　　正义郑氏康成曰拜妥尸拜之使安坐也尸自此答拜遂坐而卒食其间有不啐奠不尝铏不吿旨【贾疏特牲云尸啐酒告旨主人拜尸答拜祭铏尝之吿旨不得遂坐此经云答拜遂坐则无此数事】大夫之礼尸弥尊也不吿旨者为初亦不飨所谓曲而杀【贾疏特牲礼主人拜妥尸尸答拜执奠祝飨主人拜如初注云飨劝强之也其辞取于士虞记则宜云孝孙某圭为孝荐之飨是士贱不嫌得与人君同大夫尊嫌与人君同故初不飨后亦不吿旨也曲而杀礼器文】敖氏继公曰尸不言则妥有辞矣尸于既拜乃坐
　　亦变于士所以升筵而未即坐者以主人尊故也案不言以象神之恭默也　又案特牲尸先执奠祝飨尸左执觯右取菹擩醢以祭又祭酒啐酒吿旨又祭铏尝之吿旨所以执奠啐酒者彼有嗣举奠之礼故以此始之也少牢无举奠故初即不啐酒与
　　祝反南面
　　正义郑氏康成曰未有事也【贾疏释祝反南面也】堕祭尔敦官各肃其职不命【贾疏言祝无事之义诸官各肃其事不须命故祝得反南面】　敖氏继公曰妥尸事毕也南面云反以见从尸入时位在此不飨亦大夫礼异
　　案南面者祝先入之初位也迨致祝辞则在左至此尸坐祝无事复其先入之初位故曰反特牲妥尸后有祝飨命挼祭命尔敦诸事此既无之唯二佐食相尸食故祝反南面至尸吿饱而后复西面于主人之南侑食也
　　尸取韭菹辩防于三豆祭于豆间【辩音徧下并同防如员反又如悦反一作擩今文辩为徧】
　　正义郑氏康成曰将食神余尊之而祭之
　　案豆以菹为上醢次之韭菹又在葵菹之上故尸自取韭菹防于三豆以祭防于三豆则葵菹亦稍取之矣
　　上佐食取黍稷于四敦下佐食取牢一切肺于俎以授上佐食上佐食兼与黍以授尸尸受同祭于豆祭正义郑氏康成曰牢羊豕也同合也合祭于菹豆之祭也黍稷之祭为堕祭　孔氏颖达曰郊特牲云祭黍稷加肺报隂也谓尸既坐绥祭之时祭黍稷加之以肺言兼肺而祭肺隂类亲形魄归地是隂以隂物祭之故云报隂也　敖氏继公曰牢一切肺羊豕各一也言兼与黍而不言稷见其尊者耳同犹兼也豆祭豆实所祭之处
　　上佐食举尸牢肺正脊以授尸上佐食尔上敦黍于筵上右之
　　正义敖氏继公曰此于所举者皆系以尸明其为尸物也肺脊先食举之亦明不与他举同重言上佐食者授举之后尸有事也不言振祭哜之文省耳右之盖当尸前之南　郑氏康成曰尔近也或曰移也右之便尸食也【敖氏继公曰谓黍在尸右则尸以右手取之便也】重言上佐食明更起不相因　贾氏公彦曰举尸牢肺脊坐而取之兴以授尸更坐而尔敦黍不因前坐也曲礼云饭黍毋以箸古者饭食不用匙箸就器中取之故移之席上以便尸食特牲云尔黍稷此不云稷者文不具李氏如圭曰牢肺离肺也
　　主人羞肵俎升自阼阶置于肤北
　　正义郑氏康成曰羞进也亲进之主人敬尸之加【贾疏以其为尸特加故云加】　敖氏继公曰升自阼阶者嫌进俎者必升自西阶故以明之置亦横设之也　贾氏公彦曰特牲三俎肤从豕俎故肵在腊北此五俎有肤俎故肵在肤北
　　上佐食羞两铏取一羊铏于房中坐设于韭菹之南下佐食又取一豕铏于房中以从上佐食受坐设于羊铏之南皆芼皆有柶尸扱以柶祭羊铏遂以祭豕铏尝羊铏
　　正义郑氏康成曰芼菜也羊用苦豕用薇皆有滑【贾疏公食大夫记铏芼牛藿羊苦豕薇皆有滑】　敖氏继公曰上佐食受兴受之也故下云坐设芼以菜和物之名祭铏亦于豆祭也下篇云以羊铏之柶扱羊铏遂以扱豕铏祭于豆祭若公食礼用太牢则祭铏于上铏之间与此异郝氏敬曰祭铏尝铏以下皆右手为之
　　案尸祭韭菹至此尸未有食者此羞羊铏豕铏而尸尝羊铏盖羊为少牢必先尝之以明大夫祭礼之正也
　　食举
</div>
    <div class="pagination">
<a href="钦定仪礼义疏_page108.html">上一页</a><span>...</span><a href="钦定仪礼义疏_page104.html">104</a><a href="钦定仪礼义疏_page105.html">105</a><a href="钦定仪礼义疏_page106.html">106</a><a href="钦定仪礼义疏_page107.html">107</a><a href="钦定仪礼义疏_page108.html">108</a><span class="current-page">109</span><a href="钦定仪礼义疏_page110.html">110</a><a href="钦定仪礼义疏_page111.html">111</a><a href="钦定仪礼义疏_page112.html">112</a><a href="钦定仪礼义疏_page113.html">113</a><a href="钦定仪礼义疏_page114.html">114</a><span>...</span><a href="钦定仪礼义疏_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
