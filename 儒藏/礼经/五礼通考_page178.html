<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 178 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 178 页/共 431 页
  </h1>
  <div class="content">
   五礼通考卷一百十三
　　钦定四库全书
　　五礼通考卷一百十四
　　刑部尚书秦蕙田撰
　　吉礼一百十四
　　大夫士庙祭
　　战国防冯暖诫孟尝君曰愿请先王之祭器立宗庙于薛庙成还报孟尝君
　　隋书礼仪志后齐王及五等开国执事官散官从二品已上皆祀五世五等散品及执事官散官正三品已下从五品已上祭三世三品已上牲用一太牢五品已下少牢执事官正六品已下从七品已上祭二世用特牲正八品已下达于庶人祭于寝牲用特防或亦祭祖祢诸庙悉依其宅堂之制其间数各依庙多少为限其牲皆子孙见官之牲文献通考唐制一品二品四庙
　　唐太宗贞观六年侍中王珪通贵渐久而不营私庙四时烝尝犹祭于寝为法司所劾太宗优容之因官为立庙以媿其心
　　开元礼三品以上时享其庙仪【四品五品六品以下附】
　　前享五日筮于庙门之外主人公服立于门东西面掌事者各服其服立于门西东面北上设筮席于闑西阈外西面筮者开韇出册兼执之东面受命于主人主人曰孝曾孙某来日丁亥祗享于庙尚飨【亥未必丁也直举一日以言之则己亥辛亥茍有亥焉可】筮者曰诺进就筮席西面以韇系册遂述曰假尔太筮有常孝曾孙来日丁亥祗享于庙尚飨乃释韇坐筮讫兴降席东面称占曰从筮吉退若不吉即筮逺日还如初仪赞礼者进主人之左告礼毕掌事者彻筮席先享三日主人及亚献终献并执事者各散斋二日于正寝致斋一日于庙所【国官僚佐之长为亚献其次为终献无则亲賔为之】子孙及凡入庙者各于其家清斋皆一宿【四品五品以上同六品以下若有庙者如五品以上之仪无庙者筮于正寝之堂主人公服立于堂上楹间近东西面掌事者近西东面北上设筮席于主人之西筮者开韇出册兼执之东面受命于主人主人曰孝孙某来日丁亥春祠其余并同五品以上仪亚献终献亲賔为之】前一日之夕清扫内外掌庙者整拂神幄【六品以下无庙者但清扫内外】赞礼者设主人之位于东阶西面亚献终献位于主人东南掌事者位于终献东南俱重行西向北上设子孙之位于庭重行北面西上设赞唱者位于终献西南西面又设亚献以下位于门外之东执事者在南差退俱西向设牲于南门之外当门北面以西为上掌牲者位于牲西北东面诸祝位于牲后俱北向设亚献省牲位于牲前近东西向设祭器之数毎室罇二簋二簠二防二铏二爼二笾豆一品二品各十三品八【四品五品各六六品以下簋簠铏防爼各一笾豆各二】掌事者以罇入设前楹下各于室户【六品以下无庙者不言室户】之东北面西上皆加勺幂【首座爵一余座皆爵四置于坫四品五品六品以下皆置于罇下加勺幂】设祭器于序东西向每座簋在前簠次之防次之铏次之笾次之豆次之爼在后每座异之皆以南为上屈陈而下设洗于东阶东南东西当东霤【五品以上同六品以下当东荣余同】南北以堂深罍水在洗东加勺幂篚在西南肆实爵三巾二于篚加幂【凡器物皆濯而陈之】执罇罍洗篚者各于罇罍洗篚之后掌牲者以牲就榜位赞礼者引亚献入诣东阶升堂徧视涤濯【于视涤执罇者皆举幂告洁】讫降就省牲位亚献省牲掌牲者前东面举手曰腯还本位诸祝各循牲一帀北面举手曰充俱还本位祝与掌牲者以次牵牲付厨赞礼者引终献诣省鼎镬视濯溉【亚献以下每事讫各还斋所】执馔者入彻簠簋笾豆爼铏以出享日未明烹牲于厨夙兴掌馔者实祭器【牲体皆载右胖前脚三节节一肩臂臑皆载之后脚三节节一段去下一节载上肫胳二节又取正脊脡脊横脊短胁正胁代胁各二骨以并余皆不设簋实稷黍簠实稻粱笾实石盐干脯枣栗之属豆实醢醤韲菹之类六品以下簋实稷簠实黍笾实脯枣豆实菹醢余同五品以上】主人以下各服其服掌事者入实罇罍【毎室二罇一实酒为上一实醴齐次之】祝版各置于坫【四品五品六品于尊所】诸祝与奄人【四品五品无奄人六品以下于正寝室内】入立于庭北面西上立定皆再拜讫升自东阶以次出神主各置于座【夫人之主奄人奉出俱并席处右四品五品祝奉讫升整拂几筵六品以下祝设神座于正寝室内祖在西东面祢在祖东北皆有几筵】质明赞礼者引亚献以下及子孙俱就门外位赞唱者先入就位诸祝与执罇罍者入立于庭北面西上立定赞唱者唱再拜祝以下俱再拜各就位掌馔者奉馔陈于门外赞礼者引主人入就位又赞礼者引亚献以下及子孙以次入就位立定赞唱者曰再拜主人以下皆再拜赞礼者进主人之左白请行事退复位掌馔者引馔入升自东阶诸祝迎引于阶上各设于神座前【笾居右豆居左簠簋防铏居其间羊豕二爼横重陈于右腊爼特于左四品五品六品特牲爼横于前】执炉炭萧稷膟膋者各从其爼升置于室户外之左【六品无庙则设于堂户外之左余同】其萧稷各置于炉炭下施设讫掌馔以下降出诸祝各取萧稷擩于脂燔于炉炭还罇所赞礼者引主人诣罍洗执罍者酌水执洗者跪取盘兴承水主人盥手执篚者跪取巾于篚兴进主人拭手执篚者受巾跪奠于篚遂取爵兴以进主人受爵执罍者酌水主人洗爵执爵者又跪取巾于篚兴进主人拭爵讫受巾跪奠于篚奉盘者跪奠盘兴【凡取物者跪俛伏而取以兴奠物则奠讫俛伏而后兴】赞礼者引主人自东阶升堂诣某祖酒罇所【六品以下诣祖下仿此】执罇者举幂主人酌酒赞礼者引主人进诣某祖座前北面跪奠爵兴出户北面立【四品五品同六品以下西向奠爵兴少退西向立】祝持板进于室户外之右东面【四品五品同六品以下祝持板进祖座之右北面】跪读祝文曰维某年岁次月朔日子孝曾孙某官封某【无封者单称官六品以下称孝孙余同无官者称名】敢昭告于某祖考某諡封祖妣某邑夫人某氏时维仲春【夏云仲夏秋云仲秋冬云仲冬】伏增逺感谨以柔毛刚鬛明粢芗合芗萁嘉蔬嘉荐【四品五品云柔毛刚鬣嘉荐普淖六品以下无柔毛余同五品】醴齐恭荐祠享【春云祠夏云礿秋云尝冬云烝】于某祖考某諡封某祖妣夫人某氏配尚飨【祖考及孙各依尊卑称号其祝文四品以下同】讫兴主人再拜祝进跪奠板于神座兴还罇所赞礼者引主人以次酌献如上仪【唯不盥洗】讫赞礼者引主人诣东序西向立【四品五品同六品以下诣先祖座前近东西向立余同】诸祝各以爵酌福酒合置一爵一祝持爵进主人之左跪祭酒啐酒奠爵兴诸祝各帅执馔者以爼入减神前爼肉共置一爼上又以笾徧取黍稷饭共置一笾祝先以饭笾进主人受以授左右祝又以爼次授主人每受以授左右讫主人跪取爵遂饮卒爵祝进受爵复于坫【四品五品六品复于尊所下仿此】主人兴再拜赞礼者引主人降自东阶还板位西向立主人献将毕赞礼者引亚献诣罍洗盥手洗爵升自东阶诣某祖酒罇所执罇者举幂亚献酌清酒赞礼者引亚献进诣某祖神座前北向跪【五品以上同六品以下诣先祖前西向跪奠爵兴少退再拜】奠爵兴出户北向再拜赞礼者引亚献如上仪讫赞礼者引亚献诣东序西向立【五品以上同六品诸祖座近东西向立】诸祝各以爵酌福酒如初献仪唯不受胙又赞礼者引终献亦如初献仪讫降复位诸祝皆进神座前跪彻豆兴还罇所【彻者笾豆各一少移于故处】赞唱者曰再拜非饮福受胙者皆再拜赞唱者又曰再拜主人以下皆再拜赞礼者进主人之左白礼毕遂引主人出赞礼者引亚献以下出子孙以次出诸祝及执罇罍篚者俱复执事位立定赞唱者曰再拜诸祝以下皆再拜执罇罍篚者出诸祝与奄人匵神主纳于埳室如常仪讫祝板焚于斋所【四品五品以下无匵神主】褒圣侯祀孔宣父庙及王公以下皆用此礼惟祝文别
　　三品以下祫享其庙
　　前享五日筮于庙门之外斋及设位牲榜祭器省牲皆如时飨之仪掌事者以罇坫入设于庙堂上皆于神座左昭座之罇在前楹间北向始祖及穆座之罇在户外南面俱以近神为上皆加勺幂【若始祖在曾祖以下则设罇依亲庙之式其首座爵一余座爵四各置于坫】设祭器于序东西向毎座簋在前簠次之防次之铏次之笾次之豆次之爼在后每座异之皆以南为上屈陈而下设洗于东阶东南东西当东霤南北以堂深罍水在洗东加勺幂篚在洗西南肆实爵三巾二于篚加幂【凡器皆濯而陈之】执罇罍篚幂者各位于罇罍篚幂之后享日未明牵牲于厨夙兴掌馔者实祭器【牲体折节所载及诸祭器所实如时享】掌庙者设神座于庙堂之上自西序以东始祖座于西序东向昭座于始祖座东北南向穆座于东南北向俱西上【若始封者仍在曾祖以下则空东面之座依昭穆南北设之毎座皆有屏风几席设趺匵如式】主人以下各服其服掌事者入实罇罍【每室四尊一实醴齐为上一实盎齐次之酒各实于上罇设酒者重古陈而不酌】祝版各置于坫诸祝与奄者入立于庭北面西上掌事者持腰舆从入立于东阶下西面立定祝与奄者皆再拜讫帅腰舆升自东阶诣始祖庙入开埳室出神主置于舆出诣座前以主置于座以次出神主如上仪讫还斋所【夫人之主奄人奉出俱并而出处右】质明赞者引亚献以下及子孙俱就门外位赞唱者先入就位诸祝与执罇罍者入立于庭北面西上立定赞唱者曰再拜祝以下皆再拜各就位掌馔者帅执馔者奉馔陈于门外赞礼者引主人入就位又赞者引亚献以下及子孙以次入就位立定赞唱者曰再拜主人以下皆再拜赞礼者进主人之左白请行事退复位掌馔者引馔入升自东阶诸祝迎引于阶上各设于神座前【笾居右豆居左簋簠防铏居其间羊豕二爼横陈重于右腊爼特于左】执炉炭萧稷膟膋者从其爼升设于神座之左少后其萧稷各置于炉炭下施设讫掌馔者以下降出诸祝各取萧稷擩于脂燔于炉炭还罇所赞礼者引主人诣罍洗执罍者酌水执洗者跪取盘兴承水主人盥手执篚者跪取巾于篚兴进主人拭手执篚者受巾跪奠于篚遂取爵兴以进主人受爵执篚者酌水主人洗爵执篚者又跪取巾于篚兴进主人拭爵讫受巾跪奠于篚奉盘者跪奠盘兴赞礼者引主人自东阶升堂诣始祖酒罇所执罇者举幂主人酌醴齐赞礼者引主人进诣始祖神座前西向跪奠爵兴少退西向立祝持板进神座之右北面跪读祝文曰维某年歳次月朔日子孝曾孙某官封某官敢昭告于始祖考某諡封祖妣夫人某氏歳序推迁伏增逺感谨以柔毛刚鬛明粢芗萁嘉齐恭荐祫事于始祖考某諡封始祖妣夫人某氏配座尚飨【祖考及子孙各依尊卑称号其祝文同　案礼不王不禘大夫有事省于其君干祫及其髙祖三品以下皆大夫士也祫祭先祖则可行也安得云禘享乎唐开元礼品官亦云荐禘事是僣礼也故前享五日节注中禘享设未毁庙之罇坫于前楹下享日设神座节注中禘又设未毁庙主各于其室出神主节注中禘又以次出毁庙主置于室内之座及祝文注禘云禘事一概削去】讫兴主人再拜进跪奠板于神座兴还罇所赞礼者引主人依昭穆酌献如上仪【唯不盥洗】讫赞礼者引主人诣东序西向立诸祝各依爵酌福酒合置一爵祝持爵进主人之左北向主人再拜受爵跪祭酒啐酒奠爵兴诸祝各帅执馔者以爼进减神座前胙肉共置一爼上又以笾徧取稷黍饭共置一笾祝先以饭笾进主人受以授左右祝又以爼以次进主人每受以授左右讫主人遂饮卒爵祝进受爵复于坫主人降自东阶还本位西向立主人献将毕赞礼者引亚献诣罍洗盥手洗爵升自东阶诣始祖酒罇所执罇者举幂亚献酌盎齐赞礼者引亚献进诣始祖神座前西向跪奠爵兴少退西向再拜赞礼者引亚献以次酌献如上仪赞礼者引亚献诣东序西向立诸祝各以爵酌福酒如初献之仪唯不受胙又赞礼者引终献升献饮福如亚献之仪讫降复位诸祝皆进神座前跪彻豆兴还罇所赞礼曰再拜非饮福受胙者皆再拜赞唱者又曰再拜主人以下皆再拜赞礼者进主人之左白礼毕遂引主人出赞者引亚献以下及子孙以次出诸祝与执罇罍篚者俱复执事位立定赞唱者曰再拜诸祝以下皆再拜执罇罍篚者出诸祝与奄者匵神主置于舆纳于埳室如常仪
　　唐书礼乐志天寳十载京官正员四品清望及四品五品清官听立庙勿限兼爵虽品及而建庙未逮亦听寝祭庙之制三品以上九架厦两旁三庙者五间中为三室左右厦一间前后虚之无重栱藻井室皆为石室一于西墉三之一近南距地四尺容二主庙垣周之为南门东门门屋三室而上间以庙增建神厨于庙东之少南斋院于东门之外少北制勿逾于庙三品以上有神主五品以上有几筵牲以少牢羊豕一六品以下特豚不以祖祢贵贱皆子孙之牲牲阙代以野兽五品以上室异牲六品以下共牲二品以上室以笾豆十三品以八四品五品以六五品以上室皆簠二簋二防二铏二爼二尊二罍二勺二爵六盘一坫一篚一牙盘胙爼一祭服三品以上冕五品以上爵弁六品以下进贤冠各以其服凡祔皆给休五日时享皆四日散斋二日于正寝致斋一日于庙子孙陪者斋一宿于家始庙则署主而祔后防阕乃祔防二十八月上旬卜而祔始神事之矣王公之主载以辂大夫之主以翟车其余皆以舆天子以四孟腊享太庙诸臣避之祭仲而不腊三歳一祫五歳一禘若祔若常享若禘祫十日斋戒省牲视涤濯鼎镬亨牲实馔三献饮福受胙进退之数大抵如宗庙之祀以国官亚终献无则以亲賔以子弟其后不卜日而筮用亥祭寝者春秋以分冬夏以至日若祭春分则废元日然元正嵗之始冬至阳之复二节最重祭不欲数乃废春分通为四祠器以乌漆差小常制祭服以进贤冠主妇花钗礼衣后或改衣冠从公服无则常服凡祭之在庙在寝既毕皆亲賔子孙慰主人以常服见若宗子有故庶子摄祭则祝曰孝子某使介子某执其常事通祭三代而宗子卑则以上牲祭宗子家祝曰孝子某为其介子某荐其常事庶子官尊而立庙其主祭则以支庶封官依大宗主祭兄陪于位以庙由弟立己不得延神也或兄弟分官则各祭考妣于正寝凡殇及无后皆祔食于祖无祝而不拜设座祖左而西向亚献者奠祝乃奠之一献而止其后庙制设幄当中南向祔坐无所施皆祭室户外之东而西向亲伯叔之无后者祔曾祖亲昆弟及从父昆弟祔于祖亲子侄祔于祢寝祭之位西上祖东向而昭穆南北则伯叔之祔者居祢下之穆位北昆弟从父昆弟居祖下之昭位南向子侄居伯叔之下穆位北向以序尊卑凡殇无后以周亲及大功为断古者庙于大门内奉出寝于陵侧故王公亦建庙于墓既庙与居异则宫中有防而祭三年之防齐衰大功皆废祭外防齐衰以下行之
　　【图书集成唐韩云卿故中书令赠太子太师雀公家庙碑铭畧尚书右仆射赵国公圆薨天子罢朝三日防礼赠赙加异常数诏赠太子太师諡曰某嗣子褒敦率旧礼五月而葬二十五月而祥既祥始立庙于洛邑曰考庙皇考庙阶二尺有七寸从四寻衡八寻三尺五楹外垂四阿圬塓采椽不施丹雘斋宫爨室庭垣称之寝庙既成庭除既平备器撰服先飨七日致斋具物君子曰吾观崔氏之飨有以知禘尝之义焉古者诸侯立五庙庙有鼎与乐有国之制侯伯有爵而无土庙有鼎祭有乐不克立五庙而立三庙不铭于鼎而铭于碑】
　　文献通考德宗贞元十三年勅赠太傅马燧祔庙宜令所司供少牢仍给卤簿
　　宪宗元和七年十一月太子少傅判太常卿事郑余庆建立私庙将祔四代神主庙有二夫人疑于祔配请礼院详定修撰官太学博士韦公肃议曰古者一娶九女自秦汉以下不行此礼遂有再娶之说前娶后继并是正嫡则偕祔之义于礼无嫌谨案晋骠骑大将军温峤相继有三妻疑并为夫人以问太学博士陈舒议以妻虽先没荣辱并随夫也礼祔于祖姑祖姑有三人则各祔舅之所生如其礼意三人皆夫人也秦汉以来诸侯不复一娶九女既生娶以正礼没不可贬自后诸儒咸用舒议且嫡继于古则有殊制于今则无异等今王公再娶无非礼聘所以祔祀之议不得不同至于卿士之家寝祭亦二妻位同几席岂庙享之礼而有异乎是知古者庙无不嫡防侄娣之争竞今无所施矣古之继室皆媵妾也今之继室皆嫡妻也不宜援古一娶九女之制也而使子孙祭享不及或曰春秋声子不入鲁侯之庙如之何谨案鲁惠公元妃孟子孟子卒继室以声子声子之侄娣非正也自不合入惠公之庙明矣又武公生仲子则仲子归于鲁生桓公而惠公薨立宫而奉之追成父志别为宫也寻求礼意则当然矣未见前例如之何谨案晋南昌府君庙有荀氏薛氏景侯有夏侯氏羊氏圣庙睿宗庙有昭成皇后窦氏肃明皇后刘氏故太师顔鲁公祖庙有夫人殷氏继夫人柳氏其流甚多不可悉数畧稽礼文参诸故事二夫人并祔于礼为宜
　　蕙田案程子有只以元妃配享之説又有奉祀之人是再娶所生则以所生母配之说朱子并以为不然而曰凡是嫡母无先后皆当并祔合祭故知陈舒韦公肃之议为深得礼意
　　【图书集成韩愈魏博节度观察使沂国公先庙碑铭元和八年十一月壬子上命召比部郎中韩愈至政事堂传诏曰田正始有庙京师朕惟正先祖父厥心靡不向帝室讫不得施乃以教付厥子维正衔训事嗣朝夕不怠以能迎天之休显有丕功惟父子继忠孝予惟宠嘉之是以命汝愈铭伏念昔者鲁僖公能遵其祖伯禽之烈周天子实命其史臣克作为駉駜泮閟之诗使声于其庙以假鲁灵今天子嘉田侯服父训不违用康靖我国家葢宠铭之所以休寜田氏之祖考得立庙祭三代曾祖都水使者府君祭初室祖安东司马赠防州刺史府君祭二室兵部府君祭东室】
　　唐书韦彤传防昌五年诏京城不许羣臣作私庙宰相李徳裕等引彤所议古制庙必中门之外吉凶皆告以亲而尊之不自専也今俾立庙京外不能得其意于礼宫之南九坊三坊曰围外地荒立庙无嫌余六坊可禁诏不许听凖古即所居立庙
　　蕙田案诏书是也立庙围外岂得为家庙乎
　　卢宣宣患士庶人家祭无定仪乃合十二家法损益其当次以为书
　　文献通考唐宣宗大中五年十一月太常礼院奏据崔从奏臣凖式合立私庙伏凖防昌五年二月一日勅防百官并不得京内置庙如欲于京内置庙者但准古礼于所居处置即不失敬亲之礼者伏以武宗时縁南郊行事见六门街左右诸坊有人家私庙遂令禁断且不欲令御路左右有庙宇许人私第内置则近北诸坊渐逼宫阙十年之内悉是人家私庙今若人家居地寛广或隣里可吞并者必便置庙以展孝思或居处偏狭邻里无可开广者便是终身废庙享之荣公私情理皆极不便国朝二百余年在私家侧近者不过三数家今古殊礼颇为防黩其余悉在近南逺坊通行已久今若縁南路不欲令置私庙却令居处建立庙宇即须种植松栢及白杨树近北诸坊又恐未便以臣愚见天门街左右诸坊不许置庙其余围外逺坊本是隙地并旧是废庙者许令建立即天门街侧近既无私庙近北诸坊又免百官占地立庙并官至三品尽得升祔祢无乖礼经中外官僚已至三品者皆望有此厘革伏请下太常礼院重定立庙制度及去处庶得礼可遵行事无乖当奉今月一日勅宜依所奏下太常礼院审详制度分析奏闻者伏以事亡如存典礼攸重今百官悉在京师若不许于京内置庙则烝尝之礼难复躬亲孝思之心或乖荐奠若悉令于居处置庙又縁近北诸坊便于朝谒百官第宅布列坊中其间杂以居人栋宇悉皆连接今广开则邻无隙地废庙貌则礼阙敬亲若令依会昌五年勅文尽勒于所居置庙兼恐十数年间私庙渐逼于宫墙齐人必苦于吞并臣具详本末冀便公私今请夹天门街左右诸坊不得立私庙其余外围逺坊任取旧庙及择空闲地建立庙宇应立庙之初先取礼司详定兼请准开元礼二品以上祠四庙三品祠三庙三品以下不须爵者四庙外有始封通祠五庙三品以上不得过九架并厦两头其三室庙制合造五间其中三间隔为三室两头各厦一间虚之前后亦虚之每室庙垣合开南门东门并有门屋余并请准开元礼及曲台礼为定制其享献之礼除依古礼用少牢特牲馈食外有设时新及今时熟馔者并听仍请永为定式勅防宜依蕙田案古者左庙右寝庙寝相连即神依乎人之义私庙设天门街与另觅逺坊隙地建立者皆非礼意也
　　【北梦琐言唐刘舍人蜕桐庐人早以文学应进士举其先徳诫之曰任汝进取穷乏与达不望于汝吾若没后慎勿祭祀乃乗扁舟以渔钓自娱竟不知其所适紫防歴登华贯出典商于霜露之恩于是乎止临终亦诫其子如先考之命蜀礼部尚书纂即其息也尝与同列言之君子曰名教之中重于防祭刘氏先徳是何人斯茍同隐逸之流何伤菽水之礼紫微以儒而进爵比通侯遵乃父之绪言紊先王之旧制报本之敬能便废乎】
　　【退朝录秘府有唐孟诜家祭仪孙氏仲飨仪数种大抵以士人家用台卓享祀类几筵乃是凶祭其四仲吉祭当用平面毡条屏风而已】
　　蕙田案祭祀可废耶礼先亡矣刘舎人从亲之命直从其乱命而已家语仰视榱桷俯察凡筵祭统铺筵设同几几筵岂定是凶祭台卓既先人所曾用便是合用之物谓其类于凶祭不经甚矣
　　宋史仁宗本纪庆厯元年十一月大赦改元臣僚许立家庙功臣不限品数赐防
　　礼志羣臣家庙本于周制适士以上祭于庙士庶以下祭于寝唐原周制崇尚私庙五季之乱礼文大壊士大夫无袭爵故不建庙而四时寓祭于室庆厯元年南郊赦书应中外文武官并许以旧式立家庙
　　仁宗本纪皇祐二年十二月甲申定三品以上家庙制礼志羣臣家庙宋庠又以为言乃下两制礼官详定其制度官正一品平章事以上立四庙枢宻使知枢宻院事参知政事枢宻副使同知枢宻院事签书院事见任前任同宣徽使尚书节度使东宫少保以上皆立三庙余官祭于寝凡得立庙者使嫡子袭爵以主祭其袭爵世降一等死即不得作主祔庙别祭于寝自当立庙者即祔其主其子孙承代不计庙祭寝祭并以世数疏数迁祧始得立庙者不祧以比始封有不祧者通祭四庙五庙庙因众子立而嫡长子在则祭以适长子主之适长子死即不传其子而传立庙者之子凡立庙听于京师或所居州县其在京师者不得于里城及南郊御路之侧仍别议袭爵之制既以有庙者之子孙或官微不可以承祭而朝廷又难尽推袭爵之恩事竟不行蕙田案庙制可复而袭爵决不可行以袭爵格碍庙制拘牵甚矣
　　文献通考至和二年宰臣宋庠言庆厯郊祀赦书许文武官立家庙而有司终不能推述先典明喻上仁因循顾望遂逾十载使王公荐享下同委巷衣冠昭穆杂用家人縁偷袭弊甚可嗟也臣尝因进对屡闻圣言谓诸臣专殖第产不立私庙寜朝廷劝戒有所未孚将风教頽陵终不可复睿心至意形于太息臣每求诸臣所以未即建立者诚亦有由葢古今异仪封爵殊制因疑成惮遂格诏书礼官既不讲求私家何縁擅立且未信而望诚者上难必责从善而设教者下或有违若欲必如三代冡嫡始封之重山川国邑之常然后议之则坠典无可复之期夫建宗祏序昭穆别贵贱之等所以为孝乃有过于殖产利营居室以遗子孙之业或至与民争利顾不以为耻逮夫立庙则曰不敢寜所谓去小违古而就大违古者诸臣之惑不亦甚乎于是下两制与礼官详定制度
　　嘉祐三年礼部尚书同中书门下平章事文彦博言伏覩礼官详定私庙制度平章事以上许立四庙臣欲乞于河南府营创私庙乞降勅指挥从之
　　【司马温公集文潞公先庙碑记先王之制自天子至于官师皆有庙君子将营宫室宗庙为先居室为后及秦非笑圣人荡灭典礼务尊君卑臣于是天子之外无敢营宗庙者汉世公卿贵人多建祠堂于墓所在都邑则鲜焉魏晋以降渐复庙制其后遂着于令以官品为所祀世数之差唐侍中王珪不立私庙为执法所纠太宗命有司为之营构以耻之是以唐世贵臣皆有庙及五代荡析士民求生有所未遑礼頽教壊庙制遂絶宋兴夷乱苏疲久而未讲仁宗皇帝闵羣臣贵极公相而祖祢食于寝侪于庶人庆厯元年因郊祀赦听文武官依旧式立家庙令虽下有司莫之举士大夫亦以耳目不经往往不知庙之可设于家也皇祐二年天子宗祀礼成平章事宋公奏言请下礼官儒臣议定制度于是翰林承防而下共奏请自平章事以上立四庙东宫少保以上三庙其余器服仪范俟更参酌以闻是歳十二月诏如其请既而在职者违慢相尚迄今庙制卒不立公卿亦安故习常得诿以为辞无肯倡众为之者独平章事文公首奏乞立庙河南明年七月有诏可之然尚未知筑构之式靡所循依至和初西镇长安访唐庙之存者得杜岐公遗迹止余一堂四室及旁两翼嘉祐元年始仿而营之三年增置前两庑及门东庑以藏祭器西庑以藏家谱斋祊在中门之右省牲展馔涤濯在中门之左庖厨在其东南其外门再重西折而南出四年秋庙成公以入辅出藩未尝逾时安处于洛元丰三年秋留守西都始衅庙而祀焉公以庙制未备不敢作主用晋荀安昌公祠制作神板采唐周元阳议祀以元日寒食春秋分冬夏至致斋一日又以或受诏之四方不常其居乃酌古诸侯载主之义作车奉神板以行此皆礼之从宜者也】
　　【却扫编近世士大夫家祭祀多茍且不经惟杜正献公家用其逺祖叔亷书仪四时之享以分至日不设椅卓惟用平面席褥不焚纸币以子弟执事不杂以婢仆先事致斋之类颇为近古又韩忠献公尝集唐御史郑正则等七家祭仪参酌而用之名曰韩氏参用古今家祭式其法与杜氏大畧相似而参以时宜如分至之外元日端午重九七月十五日之祭皆不废以为虽出于世俗然孝子之心不忍违众而忘亲也其说多近人情最为可行】
　　【苏颂传颂皇祐五年召试馆閤校勘同知太常礼院至和中文彦博为相请建家庙事下太常颂议以为礼大夫士有田则祭无田则荐是有土者乃为庙祭也有田则有爵无土无爵则子孙无以继承宗祀是有庙者止于其躬子孙无爵祭乃废也若参合古今之制依约封爵之令为之等差锡以土田然后庙制可议若犹未也即请考案唐贤寝堂祠飨仪止用燕器常食而已】
　　蕙田案颂议可谓泥古而不察理者圭田虽废品官有禄可以无田而不庙耶
　　【退朝録皇祐中宗衮请置家庙下两制礼官议以为庙堂当灵长若身没而子孙官微即庙随毁请以其子孙袭三品阶勲及爵庶常得奉祀不报】
　　蕙田案父为大夫子为士祭以士不闻毁庙也宋臣之议极似以立庙邀恩宜其不报也异哉
　　【李涪刊误礼嫡士立二庙庶人祭于寝累代礼文不易斯义开元十二年勅一品许祭四庙三品许祭三庙五品二庙嫡士亦许祭二庙尔后礼令并无革易古者庙连于家家主之防则殡于西阶之上乡人傩孔子朝服立于阼阶又曰防不虑居为无庙也则知居不违庙礼典昭然近代显居上位率多祭寝亦尝问皆曰官品未宜有位至将相者奏请之词则曰臣官阶并及三品凖令合立私庙是不知旧制妄有论奏庙貌申敬用展孝思岂于霜露之情合俟朝廷之命葢以将同列防先白有司既展哀荣宜遵典故原其奏请之因葢以庙不在其家或于坊选吉地乃为府县申奏或有官居显重慎虑是宜营构之初亦自闻奏相习既久致立庙须至闻奏】
　　司马温公书仪凡祭用仲月【王制大夫士有田则祭无田则荐注祭以首时荐以仲月今国家惟享太庙孟月自周六庙濮王庙皆用仲月以此私家不敢用孟月】主人【即曰在此男家长也曲礼支子不祭曾子问宗子为士庶子为大夫以上牲祭于宗子之家古者诸侯卿大夫宗族聚于一国故可以如是今兄弟仕宦散之四方虽支子亦四时念亲安得不祭也】及弟子孙皆盛服亲临筮日于影堂外【少牢馈食礼日用丁巳又主人曰来日丁亥注丁未必亥也直举一日以言之耳禘于太庙礼曰日用丁亥不得丁亥则己亥辛亥亦用之无则茍有亥焉可也孟说家祭仪用二至二分然今仕宦者职业殊繁但时至事暇可以祭则卜筮亦不必亥日及分至也若不暇卜日则止依孟仪用分至于事亦便也仁宗时尝有诏听太子少保以上皆立家庙而有司终不为定制度惟文潞公立庙于西京他人皆莫之立故今但以影堂言之】主人西向立众男在其后共为一列以长幼为叙皆北上置卓子于主人之前设香炉香合及蓍于其上主人搢笏进焚香薰而命之曰某将以某日诹此歳时适其祖考尚飨乃退立以蓍授筮者令西向筮不吉则更命日【或无能筮者则以杯珓代之】既得吉日乃入影堂主人北向子孙在其后如门外之位西上主人搢笏进焚香退立祝懐辞【书辞于纸】出于主人之左东向搢笏出辞跪读之曰孝孙具官【无官则但称名】某将以某日祗荐歳事于先祖先妣占既得吉敢告卷辞懐之执笏兴复位主人再拜皆出【古者四时之祭习以为常故筮日宿尸賔而不告祖考今始变时俗筮日而祭故不得不告葢人情当然】前期三日主人帅诸丈夫致斋于外【男十歳以上皆居宿于外】主妇帅诸妇女致斋于内虽得饮酒而不至乱【乱谓改其常度】食肉不茹荤【荤谓葱韭蒜之类有臭气之物】不吊防不听乐凡凶秽之事皆不得预専致思于祭祀【祭义曰斋之日思其居处思其笑语思其志意思其所乐思其所嗜斋三日乃见所为斋者】前期一日主人帅众丈夫及执事者洒扫祭所【影堂廹隘则择防堂寛洁之处以为祭所】涤濯祭器【主人纵不亲涤亦须监视务令蠲洁】设椅卓考妣并位皆南向西上【古者祭于室中故神坐东向自后汉以来公私庙皆同堂异室南向西上所以西上者神道尚右故也】主妇【主人之妻也礼舅没则姑老不与于祭主人主妇必使长男及妇为之若或自欲预祭则特位于主妇之前参神毕升立于酒壶之北监视礼仪或老疾不能久立则休于他所俟受胙复来受胙辞神而已】帅众妇女涤釡鼎具祭馔【注往歳士大夫家妇女皆亲造祭馔近日妇女骄倨鲜肯入庖厨凡事父母姑舅虽有使令之人必身亲之所以致其孝恭之心今纵不能亲执刀亦须监视庖厨务令精洁未祭之物勿令人先食之及为猫犬及防所盗汚开元礼六品以下祭亦有省牲陈祭器等仪案士大夫家祭其先者未必皆杀牲又簠簋笾豆鼎爼罍洗皆非私家所有今但能别置椀楪等器专供祭祀平时收贮勿供他用己善矣】时蔬时果各五品脍【今红生】炙【今炙肉】羮【今炒肉】殽【今骨头】轩【今白肉音献】脯【今干脯】醢【今肉酱】庶羞【猪羊之外珍异之味】面食【如薄饼油饼胡饼蒸饼枣糕环饼捻头馎饦之类是也】米食【谓黍稷稻粱粟所为饭及粢餻团粽饧之类皆是也】共不过十五品【若家贫或乡土异宜或一时所无不能办此则各随其所有蔬果肉面米食各数品可也】执事者设盥盆有台于阼阶东南帨巾有架在其北【盥濯手也帨手巾也此主人以下亲戚所盥无阼阶则以阶之东偏为阼阶西偏为西阶】又设盥盆帨巾无台架者于其东【此执事者所盥少牢馈食礼设洗于阼阶东南设罍水于洗东有枓设篚于洗西南肆开元礼仿此又云赞礼者引主人诣罍洗执罍者酌水执洗者取盘承水主人盥手执篚者受巾遂进爵主人诣酒罇所执罇者举幂私家乏人恐难备今但设盥盆帨巾使自盥手帨手以从简易】明日夙兴主人以下皆盛服【丈夫有官者具公服靴笏无官者幞头衫带妇人大袖裾帔各随其所应服之盛者】主人主妇帅执事者诣祭所于毎位设蔬果各于卓子南端酒盏筯茶盏托酱楪【实以酱盐醯】于卓子北端【礼主妇荐笾豆设黍稷主人举鼎设爼今使主妇帅妇女荐蔬果粢盛主人帅众男荐肉亦仿此】执事者设酒一瓶【其日取井华水充】酒一瓶于东阶上西上别以卓子设酒注酒盏刀子拭布于其东设香卓于堂中央置香炉香合于其上装灰瓶设火炉汤瓶香匙火筯于西方对瓶实水于盥盆质明庖者告馔具主人主妇共诣影堂二执事举祠版笥主人前导主妇主妇从后众丈夫在左众妇女在右从至祭所置于西阶上火炉之西向主人主妇盥手帨手各奉祠版置于其位考先妣后主人帅众丈夫共为一列长幼以序立于东阶下北向西上主妇帅众妇女如众丈夫之叙【妇以夫之长幼不以身之长幼】立于西阶下北向东上执事者立于其后共为一列亦西上位定俱再拜【此参神也少牢馈食礼将祭主人朝服即位于阼阶东西面祝告利成主人立于阼阶上西面尸出入主人降立于阼阶东西面此皆主人之正位也卒脀祝盥于洗升自西阶主人盥升自阼阶祝先入南面主人从尸内西面祝酌奠主人西面再拜稽首皆为几筵之在西也尸升筵主人西面立于户内拜妥尸尸醋主人主人西面奠爵拜皆为尸之在西也开元礼赞礼者设主人之位于东阶下西面亚献终献位于主人东南掌事者位终献东南俱重行西向北上设子孙之位于庭重行北面西上设赞唱者位于终献西南西南向曰参神皆就此位案今民间祠祭必向神位而拜无神在北而西向拜者故此皆北向向神而立及拜脀诸应切醋音胙】主人升自阼阶立于香卓之南搢笏焚香【古之祭者不知神之所在故灌用郁鬯臭隂达于渊泉萧合黍稷臭阳达于墙屋所以广求其神也今此礼既难行于士民之家故但焚香酹酒以代之】再拜降复位祝及执事者皆盥手帨手执事者一人升开酒拭瓶口实酒于注子取盏斟酒西向酹庖人先用饭牀陈馔于盥帨之东众丈夫盥手帨手主人帅之搢笏奉肉食主人升自阼阶众丈夫升自西阶以次设于曾祖考妣祖考妣考妣神座前蔬果之北降执笏复位众妇女盥手帨手主妇帅之奉面食升自西阶以次设于肉食之北降奉米食升自西阶以次设于面食之北降复位主人升自阼阶诣酒注所西向立执事者一人左手奉曾祖考酒盏右手奉曾祖妣酒盏一人奉祖考妣酒盏一人奉考妣酒盏皆如曾祖考妣之次就主人所主人搢笏执注以次斟酒执事奉之徐行反置故处主人出笏诣曾祖考妣神座前北向执事者一人奉曾祖考酒盏立于主人之左一人奉曾祖妣酒盏立于主人之右主人搢笏跪取曾祖考酒酹之授执事者盏返故处主人出笏俛伏兴少退立祝怀辞出主人之左东向搢笏出辞跪读之曰维年月日孝子曾孙具位某敢用柔毛【牲用彘则曰刚鬛】嘉荐普淖用荐歳事于曾祖考某官府君曾祖妣某封某氏配尚飨祝卷辞怀之执笏兴主人再拜次诣祖考妣考妣神座皆如曾祖考妣之仪祝辞之异者祖曰孝孙荐岁事于祖考妣父曰孝子荐歳事于考妣献毕祝及主人皆降位次亚献终献【以主妇或近亲为之】盥手帨手【若已尝盥手者更不盥】升自西阶斟酒酹酒皆如上仪惟不读祝既遍主人升自东阶脱笏执注子徧就斟酒盏皆满执笏退立于香卓东南北向主妇升自西阶执扱黍中西柄【扱初洽切】正筯立于香卓西南北向主人再拜主妇四拜【少牢馈食礼七饭尸告饱祝西面于主人之南独侑不拜侑曰皇尸未实侑劝也又曰尸又食上佐食举肩尸不饭告饱主人不言拜侑注祝言而不拜主人不言而拜亲踈之宜今主人斟酒主妇扱正筯而拜亦不言侑食之意也】执事者一人执器沥去茶清一人以汤斟之皆自西始毕皆出祝阖门主人立于门东西向众丈夫在其后主妇立于门西东向众妇皆在其后【特牲馈食曰尸谡注谡起也又曰佐食彻尸荐爼敦设于西北隅几在南厞用筵纳一尊佐食阖牖户降注厞隐也不知神之所在或逺诸人乎尸谡而改馔为幽闇所以为厌饫此所谓当室之白为阳厌尸未入之前为隂厌祭义曰祭之日入室僾然必有见乎其位周旋出户肃然必有闻乎其容声出户而听忾然必有闻乎叹息之声郑曰无尸者阖户若食间此则孝子广求其亲庶或享之忠爱之至也今既无尸故须设此仪若老弱羸疾不能久立则更休他所当留亲者一两人侍立于门外可也谡所六切敦音对厞扶米切僾音爱忾开大切】如食间祝升当门外北向告启门三【士虞礼祝声三启户注声者噫歆也将启户惊觉神也】及启门执事者席于酒之北主人入就席西向立祝升自西阶就曾祖位前搢笏举酒徐行诣主人之右南向授主人搢笏跪受祭酒啐酒执事者授祝以器祝受器取抄诸位之黍各少许置器中祝执黍行诣主人之左北向嘏于主人曰祖考命工祝承致多福于汝孝孙来汝孝孙使汝受禄于天宜稼于田眉夀永年勿替引之主人置酒于席前执笏俛伏兴再拜搢笏跪受黍尝之实于左袂执事者一人立于主人之右主人授执事者器挂袂于手指取酒卒饮执事者一人立于主人之右受盏置酒注旁一人立于主人之左执盘置于地主人写袂中之黍于盘执事者授以出主人执笏俛伏兴立于东阶上西向于主人之受黍也祝执笏退立于西阶上东向主人既就位祝告利成降复位于是在位者皆再拜主人不拜【此受胙也】主人降与在位者皆再拜【此辞神也】主人主妇皆升奉祠版纳于椟笥妣先考后执事者二人举之导从归于影堂如来仪主妇还监彻【酒盏不酹者及注中余酒皆入于壶封之所谓福酒】执事者彻祭馔返于厨传于宴器主妇监涤祭器藏之主人监分祭馔为胙盘品取少许同置于合并福酒皆缄之【贵于神余不贵丰腆】遣仆执书归胙于亲友之好礼者【书辞在后】执事者设馂席男女异座主人与众丈夫坐于堂主妇与众妇女坐于室设椅卓蔬果醢醯酱酒盏筯毕入酒于注庖者温祭馔男尊长就坐众男献夀【若主人主妇之上更有尊长则主人帅众男主妇帅妇女以献夀】叙立向尊长如祭所之位而男女皆以右为上【如尊长南向则以东为上是也】众丈夫以长者【或弟或子】少进执事者一人执酒注立于右一人执酒盏立于左长男【即众丈夫之长也】搢笏跪右手执注左手执盏斟酒祝曰祀事既成祖考嘉享伏愿备膺五福保族宜家执注者退执盏者置酒于尊长之前长男俛伏兴退复位与众丈夫俱再拜兴立尊长命执事者取酒注及长男酒盏置于前自斟之祝曰祀事克成五福之庆与汝曹共之执事者以盏致于长男长男搢笏跪受以授执事者置其位俛伏兴立尊者命执事者徧斟众丈夫酒毕长男及众丈夫皆再拜尊者命坐乃就坐众女献女尊长于室女尊长酢众妇女立斟立受不跪余皆如众丈夫之仪饮毕执事者献肉食毕众妇女诣堂献男尊长夀【妇女执事不能祝者黙斟而已】及尊长酢长女【或妹或女】长女立斟立受不跪【妇长则使执事者就酢】余皆如众丈夫之仪众丈夫诣室献女尊长夀如堂上之仪执事者荐面食众执事者献男女尊长夀如妇女而不酢执事者荐米食然后泛行酒间以祭馔盏数惟尊长之命【礼祭事既毕兄弟及賔迭相献酬有无算爵所以因其接防使之交恩定好优劝之今亦取此仪】凡归胙及馂若酒不足则和以他酒馔不足则继以他馔既罢据所酒馔主人颁胙于外仆主妇颁胙于内执事者徧及防贱其日皆尽【孔子祭于公不宿肉不敢留神惠也】凡祭主于尽爱敬之诚而已疾则量筋力而行之少壮者自当如仪
　　蕙田案后世大夫士祭仪始详见于开元礼大槩彷佛仪礼为之而于主妇荐献及男妇酬酢等仪均未之及殆古今异宜未可行也司马氏书仪其追仿仪礼实有精意而添入主妇诸妇及献酬诸仪朱子从之
　　朱子文集答郭子从问影堂序位曰古者一世自为一庙有门有堂有寝凡屋三重而墙四周焉自后汉以来乃为同堂异室之庙一世一室而以西为上如韩文中家庙碑有祭初室祭东室之语今国家亦用此制故士大夫家亦无一世一庙之法而一世一室之制亦不能备故温公诸家祭礼皆用以右为尊之説独文潞公尝立家庙今温公集中有碑载其制度颇详亦是一世一室而以右为上大抵今士大夫家只当且以温公之法为定也
　　【闻见前録康节先生出行不择日或告之以不利则不行葢曰人未言则不知既言则有知而必行则神鬼敌也春秋祭祀约古今礼行之亦焚楮钱程伊川怪问之则曰明器之义也脱有一非岂孝子慈孙之心乎又曰吾髙曾今时人以簠簋笾豆荐牲不可也伯温谨遵遗训而行之也】
　　宋史王存传存以右正议大夫致仕尝悼近世学者贵为公卿而祭祀其先但备庶人之制及归老筑居首营家庙
　　礼志大观二年议礼局言所有臣庶祭礼请参酌古今订论条上断自圣衷于是议礼局议执政以上祭四庙余通祭三庙古无祭四世者又侍从官以至士庶通祭一世无等差多寡之别岂礼意乎古者天子七世今太庙已增为九室则执政视古诸侯以事五世不为过矣先王制礼以齐万有不同之情贱者不得僭贵者不得逾故事一世者虽有孝思追逺之心无得而越事五世者亦当跂以及焉今恐夺人之恩而使通祭三世徇流俗之情非先王制礼等差之义可文臣执政官武臣节度使以上祭五世文武升朝官祭三室余祭二世应有私第者立庙于门内之左如狭隘听于私第之侧力所不及仍许随宜又诏古者寝不逾庙礼之废失久矣士庶堂寝逾度僭礼有七楹九楹者若一旦使就五世三世之数则当彻毁居宇以应礼制岂得为易行可自今立庙其间数视所祭世数寝间数不得逾庙事二世者寝听用二间议礼局言礼记王制诸侯五庙二昭二穆与太祖之庙而五所谓太者葢始封之祖不必五世又非臣下所可通称今髙祖以上一祖未有名称欲乞称五世祖其家庙祭器正一品每室笾豆各十有二簠簋各四壶尊罍铏鼎爼篚各二尊罍加勺羃各一爵各一诸室共用胙爼罍洗一从一品笾豆簠簋降杀以两正二品笾豆各八簠簋各二余皆如正一品之数诏礼制局制造仍取防以给赐之
　　蕙田案诸侯五庙上不及五世祖此祭及五世欲乞称五世祖殊乖典礼
　　【杨存巾传存中父祖及母皆死难存中既显请于朝宗闵諡忠介震諡忠毅赐庙曰显忠曰报忠又以家庙祭器为请遂许祭五世前所无也】
　　文献通考孝宗隆兴二年少师奉国军节度使四川宣抚使吴璘请用存中例立庙赐器从之
　　乾道八年九月戊寅以虞允文为少保武安军节度使四川宣抚使封雍国公己丑赐虞允文家庙祭器
　　右歴代大夫士庙祭上














　　五礼通考卷一百十四
&lt;经部,礼类,通礼之属,五礼通考&gt;
　　钦定四库全书
　　五礼通考卷一百十五
　　刑部尚书秦蕙田撰
　　吉礼
　　大夫士庙祭
　　朱子家礼祠堂制
　　古之庙制不见于经且今士庶人之贱亦有所不得为者故特以祠堂名之而其制度亦多用俗礼云
　　君子将营宫室先立祠堂于正寝之东
　　祠堂制三间或一间正寝谓前堂也
　　为四龛以奉先世神主
　　髙曾祖考四代各为一龛龛中置椟椟中藏主龛外垂帘以一长桌共盛之列龛以西为上每龛前各设一桌或共设一长桌两阶之间又通设一香案上置香鑪香盒之类
　　旁亲之无后者以其班祔
　　伯叔祖父母祔于髙祖伯叔父母祔于曾祖妻若兄弟若兄弟之妻祔于祖子侄祔于父皆西向主椟并如正位而略小　或不用椟列主于龛之两旁男左女右亦可祔殇亦如之
　　置祭田
　　计见田每龛取其二十之一以为祭田
　　具祭器
　　椅　桌子　牀　席　香炉　香盒　香匙　烛檠茅沙盘　祝版　杯珓　酒注　盏盘　盏　茶
　　瓶　茶盏并托椀　楪子　匙　箸　酒尊　方酒尊　托盘　盥盘并架　帨巾并架　火炉　以上器物随其合用之数皆具贮而封鎻之不得他用不可贮者列于外门之内
　　或有水火盗贼则先救祠堂迁神主遗书次及祭器然后及家财易世则改题神主而递迁之
　　凡祠堂所在之宅子孙世守之不得分析　凡屋之制不问何向背但以前为南后为北左为东右为西后皆仿此　祠堂之内以近北一架为四龛大宗及继髙祖之小宗则髙祖居西曾祖次之祖次之父次之继曾祖之小宗则不敢祭髙祖而虚其西龛一继祖之小宗则不敢祭曽祖而虚其西龛二继祢之小宗则不敢祭祖而虚其西龛三若大宗世数未满则亦虚其西龛如小宗之制　凡升降惟主人由阼阶主妇及余人虽尊长亦由西阶　凡拜男子拜则妇人四拜谓之侠拜其男女相答拜亦然　曲礼舅殁则姑老不预于祭又曰支子不祭故今专以世适宗子夫妇为主人主妇其有母及诸父母兄嫂者则设特位于前如此　凡祝版于皇髙祖考皇髙祖妣自称孝孙于曾祖考妣自称孝曽孙于皇祖考妣自称孝孙于皇考妣自称孝子有官封諡则皆称之无则以生时称谓之号加于府君之上妣曰某氏夫人自称非宗子不称孝
　　观承案家礼乃士大夫居家一日不可少之书即今便可案本子做去然亦有难行之处朱子为要存古故段段有宗子行礼今世宗法已亡亦无世禄数传之后宗子未必贵贵者不必宗子祭用贵者之禄倘支子为卿大夫而宗子直是农夫如之何反使农夫主祭而卿大夫不得祭也此当酌一变通之法榕村李氏家祭法颇有可采葢以贵者主祭而宗子与直祭者同祭直祭者以祭田每年轮收而办祭者也其法主祭者居中而宗子居左直祭居右祝文竟写主祭孙某宗孙某直祭孙某他小祭亦皆仿此意行之此亦礼以义起于随俗之中仍寓存古之意庶不似俗下祭祀全然灭裂也
　　四时祭
　　【髙氏闶曰何休曰有牲曰祭无牲曰荐大夫牲用羔士牲特豚庶人无常牲春荐韭夏荐麦秋荐黍冬荐稻韭以卵麦以鱼黍以豚稻以雁取其新物相宜凡庶羞不逾牲若祭以羊则不以牛为羞也今人鲜用牲惟设庻羞而已　补注继髙祖宗子则祭髙祖以下考妣继曽祖宗子则祭曾祖以下考妣继祖宗子则祭祖考以下考妣继祢宗子则祭考妣二位而已】
　　时祭用仲月前旬卜日
　　孟春下旬之首择仲月三旬各一日或丁或亥主人盛服立于祠堂中门外西向兄弟立于主人之南少退北上子孙立于主人之后重行西向北上置桌子于主人之前设香炉香盒杯珓及盘于其上主人搢笏焚香薰珓而命以上旬之日曰某将以来月某日诹此岁事适其祖考尚飨即以珓掷于盘以一俯一仰为吉不吉更卜中旬之日又不吉则不复卜而直用下旬之日既得日祝开中门主人以下北向立如朔望之位皆再拜主人升焚香再拜祝执辞跪于主人之左读曰孝孙某将以来月某日祗荐嵗事于祖考卜既得吉敢告用下旬日则不言卜既得吉主人再拜降复位与在位者皆再拜祝阖门主人以下复西向位执事者立于门西皆东面北上祝立于主人之右命执事者曰孝孙某将以来月某日祗荐岁事于祖考有司具修执事者应曰诺乃退
　　问旧常收得先生一本祭仪时祭皆用卜日今闻却用二至二分祭是如何朱子曰卜日无定虑有不防司马温公只用分至亦可
　　前期三日斋
  </div>
  <div class="pagination">
   <a href="五礼通考_page177.html">
    上一页
   </a>
   <span>
    ...
   </span>
   <a href="五礼通考_page173.html">
    173
   </a>
   <a href="五礼通考_page174.html">
    174
   </a>
   <a href="五礼通考_page175.html">
    175
   </a>
   <a href="五礼通考_page176.html">
    176
   </a>
   <a href="五礼通考_page177.html">
    177
   </a>
   <span class="current-page">
    178
   </span>
   <a href="五礼通考_page179.html">
    179
   </a>
   <a href="五礼通考_page180.html">
    180
   </a>
   <a href="五礼通考_page181.html">
    181
   </a>
   <a href="五礼通考_page182.html">
    182
   </a>
   <a href="五礼通考_page183.html">
    183
   </a>
   <span>
    ...
   </span>
   <a href="五礼通考_page179.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
