<!DOCTYPE html>
<html>
<head>
    <meta charset="UTF-8">
    <title>礼记大全 - 第 42 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记大全 - 第 42 页/共 56 页</h1>
    <div class="content">　　君薨大子号称子待犹君也
　　君在称世子君薨则称子逾年乃得称君也僖九年传云凡在防王曰小童公侯曰子待犹君者谓与诸侯并列供待之礼犹如正君也【山阴陆氏曰此言君薨未待其子犹君也春秋召陵之防陈子亚卫侯待犹陈侯也若温之防陈侯既陈子序在郑伯之下莒子之上视君下一等】
　　有三年之练冠则以大功之麻易之唯杖屦不易大功之服为殇者凡九条其长殇皆九月中殇皆七月皆降服也又有降服者六条正服者五条正服不降者三条义服者一条皆九月详见仪礼此章言居三年之防至练时首经已除故云有三年之练冠也当此时忽遭大功之防若是降服则其衰七升与降服齐衰后之服同故以此大功之麻经易去练服之葛经也惟杖屦不易者言大功无杖无可改易而三年之练与大功初防同是绳履耳【严陵方氏曰三年之防既练而遭大功之防则以麻易之者此以义起礼也】
　　有父母之防尚功衰而附兄弟之殇则练冠附【句】于殇称阳童某甫不名神也
　　三年防练后之衰升数与大功同故云功衰也此言居父母之防犹尚身着功衰而小功兄弟之殇又当祔祭则仍用练冠而行礼不改服也祝辞称阳童者庶子之殇祭于室之白处故曰阳童宗子为殇则祭于室之奥故称隂童童者未成人之称也今按已是曽祖之适与小功兄弟同曾祖其死者及其父皆庶人不得立祖庙故曽祖之适孙为之立坛而祔之若己是祖之适孙则大功兄弟之殇得祔祖庙其小功兄弟之殇则祖之兄弟之后也今以练冠而祔谓小功及缌麻之殇耳若正服大功则变练冠矣某甫者为之立字而称之盖尊而神之则不可以名呼之也
　　凡异居始闻兄弟之防唯以哭对可也其始麻散带绖兄弟异居而讣至唯以哭对其来讣之人以哀伤之情重不暇他言也其带绖之麻始皆散垂谓大功以上之兄弟至三日而后绞之也小功以下不散垂
　　未服麻而奔丧及主人之未成绖也疏者与主人皆成之亲者终其麻带绖之日数
　　若闻讣未及服麻而即奔丧者以道路既近闻死即来此时主人未行小敛故未成绖小功以下谓之防防者值主人成服之节则与主人皆成之大功以上谓之亲亲者奔丧而至之时虽值主人成服已必自终竟其散麻带绖之日数而后成服者也
　　主妾之丧则自祔至于练祥皆使其子主之其殡祭不于正室
　　女君死而妾摄女君此妾死则君主其丧其祔祭亦君自主若练与大祥之祭则其子主之殡祭不于正室者虽尝摄女君犹降于正适故殡与祭不得在正室也不摄女君之妾君则不主其丧【山阴陆氏曰言主妾之丧则自祔则妾之丧其君有不主者矣崔氏谓女君死摄女君也然则练祥伙其子主之曰练祥可矣今曰至于练祥则又以着虞卒哭其子主之固也】
　　君不抚仆妾
　　死而君不抚其尸者畧于贱也【严陵方氏曰上言殡祭不于正室所以明嫡也此言不抚仆妾贵之于贱宜畧故也　临川吴氏曰君抚夫夫及内命妇大夫君抚室老及侄娣仕于家曰仆仆贱于室老者妾贱于侄娣者故恩不及之】
　　女君死则妾为女君之党服摄女君则不为先女君之党服
　　女君死而妾犹服其党是徒从之礼也妾摄女君则不服以摄位稍尊也【严陵方氏曰女君死则妾为女君之党服者亲亲之仁也摄女君则不为先女君之党服者尊尊之义也】
　　闻兄弟之丧大功以上见丧者之乡而哭
　　奔丧礼云齐衰望乡而哭大功望门而哭此言大功以上谓降服大功者也凡丧服降服重于正服
　　适兄弟之送者弗及遇主人于道则遂之于墓适往也往送兄弟之而不及当送之时乃遇主人卑而反则此逆者不可随主人反哭必自至墓所而后反也
　　凡主兄弟之丧虽疏亦虞之
　　小功缌麻疏服之兄弟也彼无亲者主之而已主其丧则当为之毕虞祔之祭
　　凡丧服未毕有吊者则为位而哭拜踊
　　疏曰不以杀礼而待新吊之賔也言凡者五服悉然
　　大夫之哭大夫弁绖大夫与殡亦弁绖
　　大夫之丧既成服而大夫往吊则身着锡衰首加弁绖弁绖者如爵弁而素加以环绖也若与其殡事是未成服之时也首亦弁绖但身不锡衰耳不锡衰则皮弁服也
　　大夫有私丧之葛则于其兄弟之轻丧则弁绖
　　私丧妻子之丧也卒哭以葛代麻于此时而遭兄弟之丧虽缌麻之轻亦用吊服弁绖而往不以私丧之末临兄弟也大夫降旁亲于缌麻兄弟无服○疏曰若已成服则身素裳而首弁绖也
　　为长子杖则其子不以杖即位
　　其子长子之子也祖不厌孙此长子之子亦得杖但与祖同处不得以杖犹居己位耳
　　为妻父母在不杖不稽颡
　　此谓适子妻死而父母俱存故其礼如此然大夫主适妇之丧故其夫不杖若父没母存母不主丧则子可以杖但不稽颡耳此并言之读者不以辞害意可也【山阴陆氏曰适子为妻如此则庶子父虽在以杖即位可也】
　　母在不稽颡稽颡者其赠也拜
　　赠谓人以物来赠己助丧事也母在虽不稽颡惟拜谢此赠物之人则可以稽颡故云稽颡者其赠也拜一説赠谓以物送别死者即既夕礼所云赠用制币也【严陵方氏曰父母在则为妻不杖不稽颡为尊者厌不敢尽礼于私丧也母在父没则为妻亦不稽颡则容杖矣然于拜赠之时亦稽颡焉凡以别于父在之时也】
　　违诸侯之大夫不反服违大夫之诸侯不反服
　　违去也已本是国君之臣今去国君而往为他国大夫之臣是自尊适卑若旧君死已不反服以仕于卑臣不可反服于前之尊君也本是大夫之臣今去而仕为诸侯之臣是自卑适尊若反服卑君则为新君之耻矣故亦不反服若新君与旧君等乃为旧君服也【严陵方氏曰或违尊而之卑或违卑而之尊皆不敢反服于旧君者以尊卑异体故也○清江刘氏曰此言违而仕者则不反服旧君避新君也然而违而未仕者闻旧君之丧则反服尔春秋传所谓未臣焉有伐其国者反死之可矣既臣焉而反死之则不可】
　　丧冠条属以别吉凶三年之练冠亦条属右缝小功以下左
　　丧冠以一条绳屈而属于冠以为冠之武而垂下为缨故云丧冠条属属犹着也言着于冠也是缨与武共此一绳若吉冠则缨与武各一物玉藻云缟冠武之类是也吉凶之制不同故云别吉凶也三年练冠小祥之冠也其条属亦然吉冠则襵缝向左左为阳吉也凶冠则襵缝向右右为隂凶也小功缌麻之服轻故襵缝向左而同于吉
　　缌冠缲缨大功以上散带
　　缌服之缕其麤细与朝服十五升之布同而缕数则半之治其缕不治其布冠与衰同是此布也但为缨之布则加以灰澡治之耳故曰缌冠缲缨缲读为澡大功以上服重初死麻带散垂至成服乃绞小功以下初死即绞也
　　朝服十五升去其半而缌加灰【句】锡也
　　朝服精细全用十五升布为之去其半则七升半布也用为缌服缌云者以其缕之细如丝也若以此布而加灰以澡治之则谓锡所谓吊服之锡衰也锡者滑易之貌缌服不加灰治也朝服一千二百缕终幅缌之缕细与朝服同但其布终幅止六百缕而疎故仪礼云有事其缕无事其布曰缌
　　诸侯相襚以后路与冕服先路与褒衣不以襚
　　后路贰车也贰车在后故曰后路冕服上冕之后次冕也上公以鷩冕为次侯伯以毳冕为次子男以絺冕为次先正路也褒衣説见前章相襚不可用己之正车服者以彼不用之以为正也【严陵方氏曰后路贰车也先路正车也褒衣即前言复诸侯以褒衣是矣○临川呉氏曰冕服以遂后路以但言相襚者包赗在其中也】
　　遣车视牢具疏布輤四面有章置于四隅载粻有子曰非礼也丧奠脯醢而已
　　遣车説见檀弓视牢具者天子太牢包九个则遣车九乘诸侯太牢包七个则七乘大夫亦太牢包五个则五乘天子之上士三命少牢包三个则三乘也诸侯之士无遣车遣车之上以麤布为輤輤盖也四面有物以障蔽之章与障同四隅椁之四角也粻米粮也遣奠之馔无黍稷故有子以载粻为非礼牲体则脯醢之义也【贾氏曰士无遣车则所包者不载于车直持之而已○临川呉氏曰有子之意言常时丧奠只用脯醢而已者盖以死者不食粮也故遣奠亦只用牲体而不用黍稷牲体与常时脯醢之义同皆是用肉】
　　祭称孝子孝孙丧称哀子哀孙端衰丧车皆无等祭吉祭也卒哭以后为吉祭故祝辞称孝子或孝孙自虞以前为凶祭故称哀端正也端衰丧服上衣也吉时端服身与袂同以二尺二寸为正丧衣亦如之而缀六寸之衰于胸前故曰端衰也丧车孝子所乘恶车也此二者皆无贵贱之差等【严陵方氏曰祭所以追养而尽于一身之终丧所以哭亡而止于三年孝则为人子孙终身之行也故子孙之于祭必称孝哀则发于声音见于衣服盖三年之礼而已故子孙之于丧止称哀】
　　大白冠缁布之冠皆不防委武缟而后蕤
　　大白冠太古之白布冠也缁布冠黑布冠也此二冠无饰故皆不蕤然玉藻云缁布冠缋緌是诸侯之冠则此不緌者谓大夫士也委武皆冠之下卷秦人呼卷为委齐人呼卷为武冠也缟缟冠也缟二冠既别有冠卷则必有蕤故云委武缟而后蕤也【马氏曰冠以庄其首蕤以致其饰冠而不蕤者始于上古尚质而不文也冠之以蕤者制于后代以文而胜质也文公为狄所防齐桓公救而封之则以亡国之君为居防之服故以大白始冠者欲其重始而取上世之冠故以缁布此皆不蕤者也至于冠或以朱组缨或以丹组缨缟冠则或以武或以素纰此皆以蕤者也然而大白不蕤矣而郊特牲曰大古冠布齐则缁之其緌也缁布不蕤矣而玉藻曰缁布冠缋緌诸侯之冠也若是则有时而致饰可以蕤乎杂记是言特丧冠尔】
　　大夫冕而祭于公弁而祭于己士弁而祭于公冠而祭于己士弁而亲迎然则士弁而祭于己可也
　　冕絺冕也祭于公助君之祭也弁爵弁也祭于己自祭其庙也冠冠也助祭为尊自祭为卑故冠服有异也仪礼少牢上大夫自祭用冠此云弁而祭于己者此大夫指孤而言也记者以士之亲迎用弁以为可以弁而祭于己然亲迎之弁暂焉摄用耳祭有常礼不可紊也【山阴陆氏曰此言大夫若冕而祭于公则弁而祭于己士若弁而祭于公则冠而祭于己若下大夫一命弁而祭于公则冠而祭于己可知下士不命冠而祭于公则端而祭于己亦可知矣】
　　畅臼以掬杵以梧枇以桑长三尺或曰五尺毕用桑长三尺刋其柄与末
　　畅欝鬯也掬柏也梼郁鬯者以柏木为臼梧木为杵柏香芳而梧洁白故用之牲体在镬用枇升之以入鼎又以枇自鼎载之入爼主人举肉之时执事者则以毕助之举此二器吉祭以棘木为之丧祭则用桑木毕之柄与末加刋削枇亦必然也
　　率带诸侯大夫皆五采士二采
　　率与繂同死者着衣毕而加此带谓之繂者但襵帛边而熨杀之不用箴线也以五采饰之士丧礼缁带此二采天子之士也【山阴陆氏曰言大夫以上袭尸其带皆以五采丝率之即非袭尸无率也据士练带率下辟】
　　醴者稻醴也瓮甒筲衡实见闲而后折入
　　此言时所藏之物稻醴以稻米为醴也瓮甒皆瓦器瓮盛醯醢甒盛醴酒筲竹器以盛黍稷衡读为桁以木为之所以庋举瓮甒之属也见棺衣也言此瓮甒筲衡实于见之外椁之内而后折入者折形如床而无足木为之直者三横者五窆事毕而后加之圹上以承抗席也
　　重既虞而埋之
　　重説见檀弓虞祭毕埋于祖庙得外之东
　　凡妇人从其夫之爵位
　　治妇人丧事皆以夫爵位尊卑为等降无异礼也
　　小敛大敛啓皆辩拜
　　礼当大敛小敛及啓攒之时君来吊则辍事而出拜之若他賔客至则不辍事待事毕乃即堂下之位而徧拜之故特举此三节言之若士于大夫当事而大夫至则亦出拜之也【金华应氏曰小敛以袭其形大敛以韬于棺啓殡以载其柩皆丧事之变节而切于死者之身也生者之痛莫此为甚亦于是拜死者吊生者故主人皆徧拜以谢之而致其哀也】
　　朝夕哭不帷无柩者不帷
　　朝夕之间孝子欲见殡故哭则褰举其帷哭毕仍下下之无柩谓后也神主祔庙之后还在室无事于堂故不复施帷
　　君若载而后吊之则主人东面而拜门右北面而踊出待反而后奠
　　此谓君来吊臣之丧而柩已朝庙毕载在柩车君既吊位在车之东则主人在车西东面而拜门右祖庙门之西偏也自内出则右在西孝子既拜君从位而立故于门内西偏北面而哭踊为礼也踊毕先出门以待拜送不敢必君之乆留也君命之反还丧所即设奠以告死者使知君之来吊也一説此谓在庙载柩车之时奠谓反设祖奠
　　子羔之袭也衣裳与税衣纁袡为一素端一皮弁一爵弁一冕一曽子曰不袭妇服
　　子羔孔子弟子髙柴也袭以衣敛尸也衣裳谓衣裳相连而绵为之着也税衣黒色纁绛色帛袡裳下縁也衣袭故用禒衣为表合为一称故云衣裳与税衣纁袡为一素端一第二称也贺氏云衣裳并用素为之皮弁一第三称也皮弁之服布衣而素裳爵弁一第四称也其服衣而纁裳冕一第五称也其服衣纁裳衣无文而裳刺黼大夫之上服也妇服指纁袡而言曽子非之以其不合于礼也【山阴陆氏曰据此男子里衣皆连衣裳裘葢亦如之然则妇人连衣裳放男子之内也公袭九称爵弁三大夫五称皮弁三则十三称爵弁一皮弁二欤凡袭亲身之服不与其余为序故子弁袭税衣其素端以下自为序素端亚皮弁皮弁亚爵弁爵弁亚冕公袭衮衣其端以下自为序端亚朝服朝服亚素积素积亚爵弁爵弁亚冕冕亚褒衣】
　　为君使而死公馆复私舘不复公馆者公宫与公所为也私馆者自卿大夫以下之家也
　　説见曽子问
　　公七踊大夫五踊妇人居间士三踊妇人皆居间国君五日而殡自死至大敛凡七次踊者始死一也明日袭二也袭之明日之朝三也又明日之朝四也其日既小敛五也小敛明日之朝六也明日大敛时七也大夫三日而殡凡五次踊者始死一也明日袭之朝二也明日之朝及小敛四也小敛之明日大敛五也士二日而殡凡三次踊者始死一也小敛时二也大敛时三也凡踊男子先踊踊毕而妇人乃踊妇人踊毕賔乃踊是妇人居主人与賔之中间故云居间也然记者故云动尸举柩哭踊无数而此乃有三五七之限者此以礼经之常节言彼以哀心之泛感言也又所谓无数者不以每踊三跳九跳为三踊之限也【严陵方氏曰为贵者踊则多为贱者踊则少此轻重之别也】
　　公袭卷衣一端一朝服一素积一纁裳一爵弁一冕一褒衣一朱緑带申加大带于上
　　卑者以卑服亲身如子羔之袭是也公贵者故上服亲身褒衣最外尊显之也褒衣上公之服也端衣朱裳齐服也天子以为燕服士以为祭服大夫士以为私朝之服朝服缁衣素裳公日视朝之服也素积皮弁之服诸侯视朝之服也纁裳冕服之裳也爵弁二者衣纁裳二通也以其为始命所受之服故特用二通示重本也冕见上章褒衣者君所加赐之衣最在上荣君赐也诸侯袭尸用小带以为结束此带则素为之而饰以朱緑之采也申重也已用革带又重加大带象生时所服大带也此带即上章所云率带诸侯大夫皆五采士二采者是也【严陵方氏曰言公袭之如此则自卿大夫而下固有降杀矣】
　　小敛环绖公大夫士一也
　　疏曰环绖一股而纒也亲始死孝子去冠至小敛不可无饰士素委貌大夫以上素弁而贵贱悉得嘉于环绖故云公大夫士一也
　　公视大敛公升商祝铺席乃敛
　　君临臣丧而视其大敛商祝习知殷礼者専主敛事主人虽先已铺席布绞紟等物闻君将至悉彻去之待君至升堂商祝乃始铺席为敛事葢荣君之至而举其礼也
　　鲁人之赠也三二纁广尺长终幅
　　赠以物送别死者于椁中也既夕礼曰赠用制币纁束一丈八尺为制今鲁人虽用与纁而短狭如此则非礼矣故记者讥之幅之度二尺二寸
　　吊者即位于门西东面其介在其东南北面西上西于门主孤西面相者受命曰孤某使某请事客曰寡君使某如何不淑相者入告出曰孤某须矣吊者入主人升堂西面吊者升自西阶东面致命曰寡君闻君之丧寡君使某如何不淑子拜稽颡吊者降反位
　　此言列国遣使吊丧之礼吊者君所遣来之使也介副也门西主国大门之西也西上者介非一人其长者在西近正使也西于门不敢当门之中也主孤西面立于阼阶之下也相者受命相礼者受主人之命也如何不淑慰问之辞言何为而罹此凶祸也须待也凶礼不出迎故云须矣主人升堂由阼阶而升也降反位降阶而出复门外之位也曲礼云升降不曰阼阶谓平常无吊賔时耳○石梁王氏曰此一叚颇详可补诸侯丧礼之缺
　　含者执璧将命曰寡君使某含相者入告出曰孤某须矣含者入升堂致命子拜稽颡含者坐委于殡东南有苇席既蒲席降出反位宰夫朝服即丧屦升自西阶西面坐取璧降自西阶以东
　　此言列国致含之礼舎玉之形制如璧旧注云分寸大小未闻坐委跪而致之也未之前设苇席以承之既则设蒲席承之邻国有逺近故有后来致含者降出反位谓含者委璧讫降阶而复门外之位也上文吊者为正使此含者乃其介耳凡初遭丧则主人不亲受使大夫受于殡宫此遭丧已乆故嗣子亲受之然后宰夫取而藏之也朝服吉服也执玉不麻故着朝服以在丧不可纯变吉故仍其丧屦坐取璧亦跪而取之也以东藏于内也防云宰谓上卿夫字衍
　　襚者曰寡君使某襚相者入告出曰孤某须矣襚者执冕服左执领右执要入升堂致命曰寡君使某襚子拜稽颡委衣于殡东襚者降受爵弁服于门内霤将命子拜稽颡如初受皮弁服于中庭自西阶受朝服自堂受端将命子拜稽颡皆如初襚者降出反位宰夫五人举以东降自西阶其举亦西面
　　此言列国致襚之礼衣服曰襚委于殡东即委璧之席上也左执领则领向南此襚者既致冕服讫复降而出取爵弁服以进至门之内霤而将命子拜如初者如受冕服之礼也受讫襚者又出取皮弁服及朝服及端服每服进受之礼皆如初但受之之所不同耳致五服皆毕襚者乃降出反位而宰夫五人各举一服以东而其举之也亦如襚者之西面焉【严陵方氏曰即前所言诸侯相襚以后路与冕服者葢是礼也】
　　上介赗执圭将命曰寡君使某赗相者入告反命曰孤须矣陈乘黄大路于中庭北辀执圭将命客使自下由路西子拜稽颡坐委于殡东南隅宰举以东
　　此言列国致赗之礼车马曰赗乘黄四黄马也大路车也北辀车之辀辕北向也客使上介所役使之人也为客所使故曰客使自率也下谓马也由在也路即大路也陈车北辕毕赗者执圭升堂致命而客之从者率马设在车之西也车亦此从者设之子拜之后赗客即跪而置其圭于殡东南隅之席上而宰举之以东而藏于内也又按觐礼车在西统于賔也既夕礼车以西为上者为死者而设于鬼神之位也此赗礼车马为助主人逆而设统于主人故车在东也○陆氏曰孤须矣从此尽篇末皆无某字有者非【严陵方氏曰乘马曰赗衣衾曰襚具玉曰含钱财曰赙此言赗礼故陈乘黄大路于中庭】
　　凡将命乡殡将命子拜稽颡西面而坐委之宰举璧与圭宰夫举襚升自西阶西面坐取之降自西阶
　　凡将命者总言上文吊含襚赗将命之礼也乡殡者立于殡之西南而面东北以向殡也将命之时子拜稽颡毕客即西向跪而委其所执之物其含璧与圭则宰举之襚衣则宰夫举之而其举也皆自西阶升而西面以跪而取之乃自西阶以降也【山阴陆氏曰此吊仪也始云寡君使某吊已而曰寡君使某含寡君使某襚寡君使某赗又曰寡君有宗庙之事不得承事使一介老某相执绋则吊临含襚赗皆相将赠赙亦应尔而今不録不与録也故曰玩好曰赠货财曰赙】
　　赗者出反位于门外
　　此句当属于前章上介赗云云宰举以东之下
　　上客临曰寡君有宗庙之事不得承事使一介老某相执綍相者反命曰孤须矣临者入门右介者皆从之立于其左东上宗人纳賔升受命于君降曰孤敢辞吾子之辱请吾子之复位客对曰寡君命某毋敢视賔客取辞宗人反命曰孤敢固辞吾子之辱请吾子之复位客对曰寡君命某毋敢视賔客敢固辞宗人反命曰孤敢固辞吾子之辱请吾子之复位客对曰寡君命使臣某毋敢视賔客是以敢固辞固辞不获命敢不敬从客立于门西介立于门左东上孤降自阼阶拜之升哭与客拾踊三客出送于门外拜稽颡
　　上客即前章所云吊者葢邻国来吊之正使也吊含襚赗皆毕自行临哭之礼若聘礼之有私觌然葢私礼尔主人入门而右客入门而左礼也今此客入门之右是不敢以賔礼自居也宗人掌礼之官欲纳此吊賔先受纳賔之命于主国嗣君然后降而请于客使之复门左之賔位也宗人以客答之辞入告于君而反命于客如是者三客乃自称使臣而从其命于是立于门西之賔位主君自阼阶降而拜之主客俱升堂哭而更踊者三所谓成踊也客出送而拜之谢其劳辱也【山阴陆氏曰阶应亲至故其辞如此据寡君使某吊使某含使某襚使某赗不云不得承事其遣上客亦以此赗称上介亚于此欤若陈乘黄大路于中庭益亦重礼也言执绋容外客临有而至者也含不及敛不及事矣襚不及殡不及事矣赗不及不及事矣虽然犹愈乎否賔升受命于君变子称君容外客临有不及事既与逾年而后至也公羊传曰君薨称子某既称子逾年称公其曰孤降自阼阶则子逾年可知孤不名亦以此曲礼曰居丧之礼升降不由阼阶】
　　其国有君丧不敢受吊
　　言卿大夫以下有君丧而又有亲丧则不敢受他国賔客之吊尊君故也【山阴陆氏曰言诸侯有天子之丧虽有亲丧不敢受吊诸侯如此则其臣有诸侯之丧葢亦如此设若卫灵公吊季康子而象子有君之丧应辞】
　　外宗房中南面小臣铺席商祝铺绞紟衾士盥于盘北举迁尸于敛上卒敛宰告子冯之踊夫人东面坐冯之兴踊
　　此时丧大记君大敛章文重出在此説见本章
　　士丧有与天子同者三其终夜燎及乘人専道而行终夜燎谓迁柩之夜须光明逹旦也乘人使人执引也専道柩行于路人皆避之也




</div>
    <div class="pagination">
<a href="礼记大全_page41.html">上一页</a><span>...</span><a href="礼记大全_page37.html">37</a><a href="礼记大全_page38.html">38</a><a href="礼记大全_page39.html">39</a><a href="礼记大全_page40.html">40</a><a href="礼记大全_page41.html">41</a><span class="current-page">42</span><a href="礼记大全_page43.html">43</a><a href="礼记大全_page44.html">44</a><a href="礼记大全_page45.html">45</a><a href="礼记大全_page46.html">46</a><a href="礼记大全_page47.html">47</a><span>...</span><a href="礼记大全_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
