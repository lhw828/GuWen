<!DOCTYPE html>
<html>
 <head>
  <meta charset="utf-8"/>
  <title>
   周礼注疏删翼 - 第 25 页/共 54 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼注疏删翼 - 第 25 页/共 54 页
  </h1>
  <div class="content">
   之贾公彦始为之疏曰昆仑神州亦服大裘可知夫公彦一时率尔之言未尝深攷其故岂有夏至阳极之月而可服大裘哉而崔灵恩孔頴达与杜佑通典亦为是説于是祀天地之服不问寒暑必服大裘而北郊遂为不可行之礼至本朝元祐中议北郊礼论者犹以大裘不可服为言于是始有请于冬至南郊而合祭天地者矣若顾临等所言是也有援虞周告祭之礼以证祀地之正祭者矣如苏轼之言是也因诸儒一时谬误之言而欲废祀地之大典可不惜哉或曰正祭告祭之礼不同而人主父事天母事地之心则一也告祭不拘其时不择其位而可以对越天地则正祭不拘其时不择其位奚为不可以对越天地乎曰因天道之始而祀天因地道之始而祀地以类求类此报本之祭也当天道之始而祀地于义何居周公制礼冬至祀天夏至祀地其义不可易矣周公岂欺我哉○贵与马氏曰按北郊之议始于元丰初至元丰六年始罢合祭元祐七年复合祭绍圣以后复罢之政和四年始亲祀地祗于方泽盖自元丰六年至宣和之末共四十二年凡十一郊唯元祐七年一次合祭及政和四年以后四次亲祀方泽而已其余六郊则遂废地祗之祀矣夫本以合祭为非礼分祭为礼至分合之议不决则废亲祠而权以上公摄事者且二十年盖病其非礼而反至于废礼以为不当祀于圜丘而终不能亲祀于方泽则固不若一遵祖宗之灋三嵗竝祀南郊之为愈也要之周礼冬至圜丘夏至方泽其礼甚正亦无难行者诸儒议论所以不能以时决者其拘牵有二礼文烦缛则惮劳赏赍优渥则惮费如陈古灵之説每遇亲郊之嵗一日宿大庙以告一日宿兆郊以祭地一日宿南郊以祀天是欲以二祀并在一时则不至倍费矣而执礼之劳加甚如曽曲阜之説亲郊之嵗依古礼以夏至亲祠方泽一如郊礼至冬至则举圜丘之祀是以二祀分在二时则不至甚劳而赏赍倍费然礼文乃百王相承之大典不可损畧而赏赍乃五季姑息之敝政何难更损则如政和三年之诏以郊天后一嵗祭地方泽应奉支赐务从简省母使有偏而不举之失乃为至论但恐当时方倡丰豫之説烦费未必能省所以中兴之后国势倥偬则不复能遵而行之也○潜溪邓氏曰圜钟夹钟也夹钟生于房心之气房心天帝明堂又帝所出之方致大神以为宫不曰夹曰圜以天体言之也天体始于黄钟终于姑洗以木火土金水为序则宫声当在太簇徴之后姑洗羽之前当以圜钟为宫角物生之始黄钟子天气始于子徴者物之成太簇寅天之功成于寅羽者物之终姑洗辰天之功毕于辰三者皆阳律相继天之道也林钟生于未天社在东井舆鬼之外西南坤方致地示以为宫不曰林曰函以地徳言也地气始于大簇终于南吕以木土火金水为序宫声自当在姑洗徴之后南吕羽之前故函钟为宫地之功见于正月成于三月终于八月林钟上生太簇太簇下生南吕南吕上生姑洗相生者地之功也黄钟生于虗危之气虗危为宗庙致人鬼以为宫大吕丑幽阴之所成太簇幽阴之魄出东方与人接应钟亥复归于幽阴羽声独逺于他均者他乐天地嵗事之一终鬼道无穷非若嵗事有卒故
　　尽十二律也子丑寅亥天地始合人受中以生归其宅也三者律之相合相合者人之情故以祀人黄钟属子自子至申其数九故九变也人鬼不曰至孝子之心神之无不至也此各以其声类求之然乐亡久矣説者各以其意言之非深于乐亲其用不能及也○朱子语类曰黄问周礼祀天地人何以无商音曰五音无一则不成乐非无商音但无商调先儒谓商调是杀声鬼神畏商调○六变八变九变者谓在天地及庙庭立四表舞人从南表向第二表为一
　　成一成则一变从第二至第三第四为三成从北向南表次第亦然○王氏曰书箫韶九成鳯凰来仪注韶舜乐名言箫见细器之备备乐九奏疏经言九成传言九奏周礼九变其实一也○三礼义宗乐九变者舞九终八变者舞八终六变者舞六终终成也○陈氏乐书曰先王之制管所以通达阴阳之声然阳竒而孤阴偶而羣阳大而寡阴小而众阳显而明阴幽而晦孤竹之管与圜钟之宫合以之降天神取其竒而孤也孙竹之管与函钟之宫合以之出地示取其小而众也阴竹之管与黄钟之宫合以之礼人鬼取其幽而晦也易曰方以类聚物以羣分于斯见矣○王先生曰此一节天地人之大祭祀下神之乐也下神之乐用一代荐神之乐用六代所谓大合乐○薛氏图云周人制礼吉灋之中大祭有三一曰祭天圜丘二曰祭地方泽三曰禘祫宗庙三祭既殊则其乐亦异然此三祭皆谓大禘之祀也此乐是致神之乐故云作之六变八变九变然后神示鬼皆出降可得而礼也故郑注先奏是乐以致其神礼之以玉而祼焉然后合乐而祭之明祭时始用六代之乐也○陈氏曰圜钟为宫黄钟为角太簇为徴姑洗为羽此律之相次者也函钟为宫太簇为角姑洗为徴南吕为羽此律之相生者也黄钟为宫大吕为角太簇为徴应钟为羽此律之相合者也王先生曰圜钟为阳律之大太簇为阳律之二姑洗为阳律之三相继者天之道故于天言之太簇下生南吕南吕上生姑洗然先姑洗而后南吕者以相生为言也相生者地之功故于地言之大吕与黄钟合子丑也应钟与太簇合寅亥也相合者人之情故于人言之○薛氏图云凡乐之变数皆用其宫之本数为终黄钟为宫者黄钟在子子数九故九变而终夹钟为宫者夹钟在夘夘数六故六变而毕林钟为宫者林钟在未未数八故八变而止皆用其数为终也然则凡十二调而作者各用本数爲乐终非独本数为三也○杂说夫乐天地之和也钟鼓筦羽籥干戚盖其器耳屈伸缀兆疾徐其文耳以天地之和寓诸器形诸文以是而祭天则天神可使降以是而祭地则地示可使出以是而祭宗庙则人鬼可礼吾岂闻其声见其形哉得于想象如在其上如在其左右然后礼行焉易慢之心不起鄙诈之心不作而鬼神享之矣所谓一变致羽物之类亦言其可以感动如百兽率舞鸟兽跄跄鹊巢可俯而窥之耳胡宏疑之过矣○何氏曰六变八变九变先儒之说不同刘原父曰云门之乐六变而终咸池之乐八变而终箾韶之乐九变而终其说最为有理
　　凡乐事大祭祀宿县遂以声展之注叩听其声具陈次之以知完否
　　疏宿县谓于前宿豫县之大祭祀举重者而言实中小祭祀飨燕賔客有乐事皆然
　　王出入则令奏王夏尸出入则令奏肆夏牲出入则令奏昭夏注三夏皆乐章名
　　疏王出入谓出入庙门
　　帅国子而舞注当用舞者帅以往
　　疏凡兴舞皆使国之子弟为之且国子人多当逓代而去故选当用者帅以往也
　　大飨不入牲其他皆如祭祀注大飨飨宾客也不入牲牲不入亦不奏昭夏也其他谓王出入宾客出入亦奏王夏肆夏疏大飨有三郊特牲云郊血大飨腥郑云大飨祫祭先王一也彼又云大飨尚腶脩谓飨诸侯来朝者二也曲礼下云大飨不问卜谓总飨五帝于明堂三也此经云大飨与大飨尚腶修为一物祭祀则君牵牲入飨诸侯虽在庙其牲则杀于庙门外因即享之升鼎乃入故云飨賔客不入牲也○又云乡饮酒賔醉而出奏陔夏大飨诸侯左传曰飨以训恭俭几设而不倚爵盈而不饮献依命数賔无醉理故賔出入奏肆夏与尸出入同也
　　大射王出入令奏王夏及射令奏驺虞注驺虞乐章名在召南之卒章王射以驺虞为节
　　诏诸侯以弓矢舞注舞谓执弓挟矢揖让进退之仪疏诸侯来朝将助祭预天子大射则司乐诏以射之舞节按大射云命三耦取弓矢于次三耦皆次第各与其耦执弓搢三挟一个向西阶前当阶揖升揖当物揖射讫降揖如升射之仪是其舞节也○王氏曰天子之射其节比于乐而诸侯之耦王射者亦以舞所以应王也
　　王大食三宥皆令奏钟鼓注大食朔月月半以乐宥食时也宥犹劝也
　　疏按玉藻天子诸侯皆有朔月加牲体之事又知月半者此无正文约士丧礼月半不殷奠则大夫已上有月半殷奠灋则知生人亦有月半大食灋常食亦以乐宥但大司乐不令奏钟鼓尔
　　王师大献则令奏恺乐注大献献防于祖恺乐献功之乐郑司农说以春秋晋文公败楚于城濮传曰振旅恺以入于晋
　　疏大司马云师有功则恺乐献于社宗伯主宗庙之礼故大司乐献防于祖也○浚仪王氏曰后汉志短箫铙歌军乐也军乐黄帝使岐伯作以劝战士即周恺乐恺歌也○愚按古者出兵受成于学及其反也释奠于学而以讯馘告泮水云矫矫虎臣在泮献馘是也然则司乐之大献其即献于乐祖欤古人十三舞勺所以学文成童舞象所以学武二十舞大夏则六舞备而文武一之矣先王之教无文事武事之分如此后世二之世道所由以升降也
　　凡日月食四镇五岳崩大傀异烖诸侯薨令去乐注四镇山之重大者谓扬州之防稽青州之沂山幽州之医无闾冀州之霍山五岳岱在兖州衡在荆州华在豫州嵩在雍州在并州傀犹怪也大怪异烖谓天地竒变若星辰奔霣及震裂为害者去乐藏之也春秋传曰壬午犹绎万入去籥万言入则去者不入藏之可知疏宣八年左氏云辛巳有事于太庙仲遂卒于垂壬午犹绎万入去籥但卿佐卒轻于正祭故辛巳日不废正祭重于绎祭当废之宣公不废绎故加犹以尤之籥有声者不入用是以公羊传曰去其有声废其无声郑答赵商曰于去者为废是去者不用废者入用即万入是也
　　大札大凶大烖大臣死凡国之大忧令弛县注弛释下之
　　凡建国禁其滛声过声凶声慢声注淫声若郑卫也过声失哀乐之节凶声亡国之声若桑间濮上慢声惰慢不恭
　　疏亡国之声若桑间濮上者乐记文彼注云濮水之上地有桑间者亡国之音于此之水出也又引史记昔武王伐纣师延东走自沉于濮水卫灵公朝晋过焉夜闻使师涓写之至晋晋侯燕之谓晋平公曰寡人闻新声为公鼓之遂使师涓鼓之晋侯使师旷坐而听之抚而止之曰昔纣使师延作靡靡之乐武王伐纣师延东走自沉于濮水此滛声非新声是其义也○王氏曰凡建国禁滛过凶慢之声者所以尚中正也滛声则不正过声则不中凶声则不善慢声则不肃顔渊问为邦孔子告以放郑声者此也○仲舆郝氏曰暴戾曰凶流散曰慢
　　大丧涖廞乐器注涖临也廞兴也临笙师鏄师之属兴谓作之也
　　及葬藏乐器亦如之
　　疏其氏曰谓明器也藏之圹中者檀弓云琴瑟张而不平笙竽备而不和是也○愚按大司乐掌成均之灋以乐德乐语乐舞教国之子弟其职重矣三大祭之外若大射大食大献去乐弛县之事何必俱辱国师耶君子曰三代以上无道艺之分也天官之属如亨人宫人所掌极微细猥亵皆以士人为之此设官深意盖学术之浮薄皆倡于髙谈性命而鄙斥日用之徒性命之说穆虚逺易于藏拙至于天下国家之务实系斯民休戚利病者辄曰器形而下我何知焉然则万民之命托于何人乎不得不转而寄于庸俗之士甚而寄于胥吏之手大人钜儒竟为天下不相关涉之人而性命之学自三代以下遂为无用噫然则天下何由而治乎大射以助祭大食以养王和大献以恺恱祖去乐弛县凡以敬天怒恤民烖司乐俨然以国师之尊周旋其间涖其进退之仪舞蹈之节絶不敢以几防不屑之心处之则于是尊性命斥日用之浮习无敢萌诸心即有虚伪之士厌薄下学倡为渺论众共指为竒衺而不足贵而一切天下国家之务莫不各以性命视之此三代学术所以体用本末兼备而当时民生皆得沐浴于君子道术之中也
　　乐师掌国学之政以教国子小舞注内则曰十三舞勺成童舞象二十舞大夏
　　疏勺周颂酌序云酌告成大武也言能酌先祖之道以养天下也象舞者周颂序云维清奏象舞象用兵时刺伐之舞武王制焉此二者皆小舞二十加冠成人而舞大夏其实云门已下皆学○刘氏曰掌国学之政以教国子小舞者谓小学也古者国子之在懐抱也能食则教以右手能言则教男唯女俞六年教之数与方名七年男女不同席不共食八年出入门戸及即席饮食必后长者九年教之数日之甲子十年出就外傅居宿于外学书计衣不帛襦袴礼帅初朝夕学幼仪请肄简谅十有三年学乐诵诗舞勺成童舞象学射御
　　凡舞有帗舞有羽舞有皇舞有旄舞有干舞有人舞注郑司农云帗舞者全羽羽舞者析羽旄舞者牦牛之尾干舞者兵舞人舞者手舞社稷以帗宗庙以羽四方以皇辟廱以旄兵事以干星辰以人谓帗析五采绘皇杂五采羽如凤皇色持以舞人舞无所执以手袖为威仪四方以羽宗庙以人山川以干旱暵以皇
　　疏按山海经云潘侯之山有兽如牛而节有毛其名曰旄牛○此六舞者即小舞也若天地宗庙正祭用云门以下六舞为大舞即上分乐序之是也○通考曰帗之为言祓也社稷及百物之神皆为民祓除故以帗舞也皇隂类而为其类之长隂中之阳也旱暵则欲达隂中之阳故以皇舞也干者自卫之兵山川有阻固扞蔽之功故以干也○陈氏乐书曰古之于大祭祀有备乐必有备舞春秋书有事于大庙万舍籥则宗庙用干与羽矣若夫散而用之则有所不备故山川以干社稷以帗四方以羽旱暵以皇二郑之论疎矣大司乐曰舞咸池以祭地示则社稷不特帗舞大夏以祭山川则山川不特兵舞也于咸池之类言其章不言其器于帗舞之类言其器不言其章互备也书言舞干羽于两阶乐记此音而乐之及干戚羽旄谓之乐郊特牲明堂位祭统皆言朱干玉戚以舞大武皮弁素积以舞大夏简兮之诗言硕人俣俣公庭万舞继之左手执籥右手秉翟要皆先武后文者盖尧舜揖逊其舞先干后羽以苖民逆命故也汤武征伐其舞先武后文者以有武功为大故也○贵与马氏曰按正义以云门大卷大咸大夏大濩大武为大舞以帗舞羽舞皇舞旄舞干舞人舞为小舞然以愚观之云门以下舞之名也若帗若羽若皇若旄若干若人则舞之具也有此六者之具然后可以舞此六代之舞非于小舞之外别有所谓大舞也盖六代之舞其名虽异而所用之具则同然必谓之帗舞羽舞云者以其或施之社稷或施之山川旱暵之属其用各有不同耳舞师所教是各指其所习而言故谓之帗舞羽舞大司乐所教是通指其集大成而言故谓之云门大咸譬之为学帗羽皇旄干人则诵诗读书是也云门至大武则作文是也而诵诗读书固所以作文也乐书互相备之说得之
　　教乐仪行以肆夏趋以采荠车亦如之环拜以钟鼓爲节注教乐仪教王以乐出入于大寝朝廷之仪郑司农云肆夏采荠皆乐名或曰皆逸诗谓人君行步以肆夏为节趋疾于步则以采荠为节若今时行礼于大学罢出以鼓陔为节谓行者谓于大寝之中趋谓于朝廷尔雅曰堂上谓之行门外谓之趋然则王出既服至堂而肆夏作出路门而采荠作其反入至应门路门亦如之此谓步迎賔客王如有车出之事登车于大寝西阶之前反降于阼阶之前尚书传曰天子将出撞黄钟之钟右五钟皆应入则撞防賔之钟左五钟皆应大师于是奏乐
　　仲舆郝氏曰教国子容仪比于乐以奉王出入也疏若春夏受贽于朝无迎灋受享于庙则迎之若秋冬一受之于庙竝无迎灋若飨食在庙燕在寝则皆迎此注据大寝言则是燕时若飨食在庙则与此大寝同也○黄钟阳声之首阳主动出则撞之右五钟谓林钟至应钟右上静恐王大动故动以告静也防宾在午隂生之月隂主静入则撞之左五钟谓大吕至仲吕左阳主动入静以告动也大师奏乐谓王出入之时则大师奏采荠肆夏也○王氏曰盛德之至非特动容周旋中于礼而其节又比于乐焉所谓礼乐不可斯须去身也则王之进退有可观之客可则之象矣然则乐师之所教者教作乐者也钟师以钟鼓奏九夏是已夫行则缓缓则有直而自遂之义故奏肆夏趋则疾疾则欲齐而整肃焉故奏采荠玉藻曰趋以采齐行以肆夏先趋而后行者据以外而入内也○黄氏曰四肢之于安佚人之情也乐徇其情恶劳其形不能非礼勿动而使乗安佚以出之则无所不至矣而况于王乎天下视仪而动听唱而应者也先王制礼视有旒听有纩言有记动有佩堂上之行门外之趋为之乐仪以防其肆使听其声而其意以诚使顾其体而其气以正周旋中规折旋中矩进揖退扬而后锵鸣之佩左中角徴右中宫羽君民事物之意在其中焉非僻之心无自而入是故祭祀朝防师甸封建之时王在五路则其步趋之节责大驭焉五路之上王安佚矣然而顾车之行而闻肆夏之声则由吾于堂中顾车之趋而闻采荠之声则由吾于门外王之言动造次无非礼者乐师之所教大驭之所驭与有力焉○陈氏曰夫王食则以乐侑之言则以乐歌之行则以肆夏采荠节之登车则有鸾和以和之然则王之所以言语饮食行趋登车之际无非礼乐也乐以乐之礼以节之则纯和之志不内散而非僻之心无自入焉所谓礼乐不可斯须去身者此也○王氏曰环拜以钟鼓为节此賔拜之仪也环拜谓旋列而拜以拜者非一也鼓以作之钟以止之作止应于钟鼓则其仪不忒矣
　　凡射王以驺虞为节诸侯以貍首为节大夫以采苹为节士以采蘩为节注驺虞采苹采蘩皆乐章名在国风召南貍首在乐记射义曰驺虞者乐官备也貍首者乐防时也采苹者乐循灋也采蘩者乐不失职也是故天子以备官为节诸侯以时防为节大夫以循灋为节士以不失职为节郑司农说以大射礼曰乐正命大师曰奏貍首间若一大师不兴许诺乐正反位奏貍首以射貍首曽孙
　　疏无问尊卑人皆四矢射节则不同故射人云天子九节诸侯七节大夫士五节尊卑皆以四节为乗矢拾发其余天子五节诸侯三节大夫士一节皆以为先以听优尊者故射前节多也○又云先郑引大射者证大师用乐节之事云间若一者谓七节五节之间缓急稀稠如一彼诸侯礼故乐正命大师此天子礼故乐师命大师也云貍首曾孙者貍首是篇名曽孙章头即射义所云是也○礼记射义曰貍首之诗曰曽孙侯氏四正具举大夫君子凡以庻士小大莫处御于君所以燕以射则燕则誉言君臣相与尽志于射以习礼乐则安则誉也是以天子制之而诸侯务焉此天子之所以养诸侯而兵不用诸侯自为正之具也○芸阁吕氏曰王者之仁及鸟兽草木皆如驺虞则王道成也以此为节言天子继天当推天地好生之德也貍首之诗亡矣记有原壤所歌之辞曰貍首之斑然执女手之拳然貍首田之所获物之至尊者执女手者所以道旧结欢也言君臣相与习礼结欢奉天子以修朝事故诸侯之射以是为节所以乐其防时也○王氏曰驺虞之诗言搜田以时仁如驺虞则王道成王以驺虞为节者乐仁而杀以时也○按欧阳氏曰贾谊新书驺者文王囿名虞者囿之司兽或曰驺廏官虞山泽之官二职皆不失人则官备可知毛氏曰驺虞义兽白虎黒文不食生物故小序云仁如驺虞则王道成也
　　凡乐掌其序事治其乐政注序事次序用乐之事疏谓陈列乐器及作之次第皆序之使不错谬治其乐政者谓治理乐声使得其正不淫放也
　　凡国之小事用乐者令奏钟鼓注小事小祭祀之事疏小祭有钟鼓但无舞舞师云小祭祀不兴舞是也
　　凡乐成则告备注成谓所奏一竟书曰箫韶九成燕礼曰大师告于乐正曰正歌备
　　疏彼据燕礼此据祭礼事节相当故引为证也
　　诏来瞽臯舞注诏来瞽诏视了扶瞽者来入也臯之言号告国子当舞者舞
　　及彻帅学士而歌彻注学士国子也彻者歌雍
　　疏王氏曰彻祭必歌雍者其诗曰有来雍雍至止肃肃相维辟公天子穆穆取其和而敬故也人之情乐于始者或倦于终笃于暂者或怠于久于祭之终犹不失其和与敬此诚之至也
　　令相注令视了扶工郑司农云告当相瞽师者言当罢也
　　飨食诸侯序其乐事令奏钟鼓令相如祭之仪
　　疏其中诏来瞽歌彻等皆如之
　　燕射帅射夫以弓矢舞注射夫众耦也
　　乐出入令奏钟鼓注乐出入谓笙歌舞者及其器疏刘氏曰奏钟鼓以声其出入警其当执事者以为礼之大节也○郝氏曰乐人及乐器出入亦奏钟鼓者重之也乐以和神亦如牲出入者奏昭夏也
　　凡军大献教恺歌遂倡之注郑司农云乐师主倡也凡丧陈乐器则帅乐官注帅乐官往陈之
　　疏丧言凡者王家有大小丧皆有明器之乐器若檀弓云木不成斲瓦不成味琴瑟张而不平笙竽备而不和是也往陈之者既夕礼陈器于祖庙之前庭及圹道东者也
　　及序哭亦如之注哭此乐器亦帅之
　　疏小宗伯云及执事眂葬献明器之材又献素献成皆于殡门外王不亲哭有官代之今文承陈乐器之下谓持器向圹及入圹时序哭之也
　　凡乐官掌其政令听其治讼
　　疏凡乐官谓大胥至司干
　　大胥掌学士之版以待致诸子注郑司农云学士谓卿大夫诸子学舞者版籍也大胥主此籍以待当召聚学舞者则按此以召之汉大乐律曰卑者之子不得舞宗庙之酎除吏二千石到六百石及关内侯到五大夫子先取适子高七尺已上年二十到年三十顔色和顺身体修治者以为舞人与古用卿大夫子同义
　　疏按月令四月天子与羣臣饮酎郑注云酎之言醇谓重酿之酒春酒至此始成祭宗庙用之○王氏曰公卿大夫士之子其父兄有爵列于国也故谓之国子以其众言之则谓之诸子以其教于学也则谓之学士其实一也○季氏曰观大司乐禁滛过凶慢之声而舞人又取卿大夫子有中和祗庸孝友之德者是声与人无不正也声与人无不正则见之闻之者焉得不正乎
　　春入学舍采合舞注春始以学士入学宫而学之合舞等其进退使应节奏郑司农云舍采谓舞者皆持芬香之采或曰古者士见于君以雉为挚见于师以菜为挚采直谓疏食菜羹之菜或曰学者皆人君卿大夫之子衣服采饰舍采者损释盛服以下其师也谓舍即释也采读为菜始入学必释菜礼先师也菜苹蘩之属疏学子始入学释菜礼轻故不及先圣也先师者郑注文王世子云若汉礼有高堂生乐有制氏诗有毛公书有伏生○蓝田吕氏曰释采礼之至简者也不在多品贵其诚也其用有三毎岁春合舞则行之月令云仲春命乐正合舞舍菜是也始入学则行之文王世子云既兴器用币然后舍菜是也始入大学则行之学记云大学始教皮弁祭菜示其敬道也○临邛魏氏曰古者民以君为师仁夀夭鄙君实司之而臣则辅相人君以师表万民者也自孔子已前曰圣曰贤有道有德则未有不生都显位没祭大烝者此非诸生所得祠也自君师之职不修学校废井牧坏民散而无所系于是始有师弟子羣居以相讲授者所谓各祭其先师疑秦汉已来始有之而诗书礼乐各立师不能以相通则秦汉以来为士者断不若是之隘也此亦可见世变日降君师之职下移而先王之道分裂矣然而春秋战国之乱犹有圣贤为之师秦汉以来犹有专门为之师故所在郡国尚存先师之号奠祠于学故记人识于礼而传者又即其所闻见以明之也○陈氏礼书曰释菜之礼犹挚也妇见舅姑其挚也枣栗腶脩若没而庙见则释菜弟子见师其挚也束脩若礼于先师则释菜大胥释菜合舞而文王世子释菜不舞不授器者以释奠既舞故也士丧礼君视敛释菜入门丧大记大夫士既殡而君往焉释菜于门内占梦季冬乃舍萌于四方舍萌释菜也则释菜之礼岂特子弟之见先师妇之见庙而已哉防礼有奠菜仪弟子之见先师其仪盖此类欤郑氏谓防礼奠菜盖用菫入学释菜苹藻之属始立学释菜芹藻之属盖以泮宫有芹藻子事父母有菫萱故有是说也菜之为挚则菜而已采苹教成之祭毛氏谓牲用鱼芼之用苹藻则诗所谓湘之者芼之也与释菜异矣
　　秋颁学合声注春使之学秋颁其才艺所为合声亦等其曲折使应节奏
　　疏颁分也分其才艺髙下○介甫王氏曰以春始入学未知其分艺之所宜至秋而可知也于是分授以所学
　　以六乐之防正舞位注大同六乐之节奏正其位使相应也言为大合乐习之
　　疏谓六代之舞一一作之使节奏大同而无错谬
　　以序出入舞者注以长幼次之使出入不纰错
　　比乐官展乐器注比犹校也杜子春云次比乐官也郑大夫读比为庀庀具也録具乐官展谓陈数之
　　凡祭祀之用乐者以鼓徴学士注击鼓以召之文王世子曰大昕鼓徴所以警众
　　疏小祭祀不兴舞则亦不徴学士也
　　序宫中之事
　　王氏曰谓序王宫之中国子之宿卫而学道艺者春秋之所学各有其序如大胥之所掌是也宫正言比宫中之众寡防其什伍而教之道艺则大胥序宫中之事者如此也
　　小胥掌学士之徴令而比之觵其不敬者注比犹校也不敬谓慢期不时至也觵罚爵也诗云兕觵其觩王氏曰大胥掌学士之版以待致诸子小胥校比其多寡之数凡以赞大胥之事而已
　　巡舞列而挞其怠慢者注挞犹抶也抶以荆扑
　　陈氏乐书曰周官大胥以六乐之防正舞位小胥巡舞列经曰行其缀兆行列得正焉盖位则酂也所以为缀列则佾也所以为行正之以辨其序巡之以肃其慢则治民劳者酂逺而佾寡其德杀故也治民逸者酂短而佾多其德盛故也非故不同凡各称德而已天子之于诸侯生则旌以舞没则表以諡观舞之行缀足以知临民之德闻諡之异同足以知为治之行然则为诸侯者孰不敏德崇行以法天下后世为哉今之舞者不列于庭而列于堂下其退文进武不复有出入之序非古人所谓八佾舞于庭序出入舞者之意也至于进退疾徐之际又不复尽筋骨之力以要钟鼓拊防之节非古人所谓文以揖逊武以击刺之意也讲而习之正今日急务也
　　正乐县之位王宫县诸侯轩县卿大夫判县士特县辨其声注乐县谓钟磬之属县于笋虡者郑司农云宫县四面县轩县去其一面判县又去其一面特县又去其一面四面象宫室四面有墙故谓之宫县轩县三面其形曲故春秋传曰请曲县繁缨以朝诸侯礼也请轩县去南面辟王也判县左右之合又空北面特县县于东方或于阶间而已
　　凡县钟磬半为堵全为肆注钟磬者编县之二八十六枚而在一虡谓之堵钟一堵磬一堵谓之肆半之者谓诸侯之卿大夫士也诸侯之卿大夫半天子之卿大夫西县钟东县磬士亦半天子之士县磬而已郑司农云春秋传曰歌钟二肆
　　疏按左氏隐五年考仲子之宫初献六羽众仲云夫舞所以节八音而行八风故以八为数乐县之法取数于此又倍之为十六若漏刻四十八箭亦倍十二月二十四气故以十六为数也是以淮南子云乐生于风是亦取数于八风之义也○陈氏乐书曰乐县之制自夏商而上未有闻焉自夏商而下其畧始见于尚书大传其详备于周礼春官以书大传推之自古天子将出撞黄钟右五钟皆应黄钟在阳阳主动君出则以动告静而静者皆和故马鸣中律步者有容驾者有文御者有数周旋中规折旋中矩立则磬折拱则抱鼓然后奏登车告出也入撞防賔右五钟皆应防宾在阴隂主静君入则以静告动而动皆和故狗吠彘鸣及倮介之虫莫不延颈以听在内者皆玉色在外者皆金声然后少师奏登堂就席告入也然则十二钟在县之制权舆于此欤以周礼春官推之大司乐凡乐事大祭祀宿县遂以声展之小胥之职正县乐之位王宫县诸侯轩县卿大夫判县士特县辨其声凡县钟磬半为堵全为肆盖县钟十二为一堵如墙堵然二堵为一肆春秋襄十年郑人赂晋侯歌钟二肆是也宫县四面象宫室王以四方为家故也轩县缺其南避王南面故也判县东西之象卿大夫左右王也特县则一肆而已象士之特立独行也郊特牲讥诸侯宫县汉武帝髙张四县晋元帝备四箱金玉岂王宫县欤春秋讥衞仲叔于奚请曲县后光武赐东海恭王钟簨之乐岂诸侯轩县欤礼大夫无故不彻县楚子享郤至为地室而县焉田蚡前庭罗钟鼓立曲旃岂大夫判县欤乡射笙入于县中西面东县磬而已乡饮磬阶缩霤笙入磬南则缩县而已岂士特县欤通礼义纂曰轩县三面歌钟三肆判县两面歌钟二肆特县一面惟磬而已其说是也然则乡射有卿大夫询众庻之事乡饮酒乃卿大夫之礼皆特县者也以询众庻賔贤能非为己也故皆从士制燕礼诸侯之礼而工止四人以从大夫之制意亦类此以仪礼考之大射乐人宿县于阼阶东笙磬西面其南笙钟其南镈皆南陈建鼓在阼阶西南鼓应鼙在其东南鼓西阶之西颂磬东面其南钟其南镈皆南陈一建鼓在其南东鼓朔鼙在其北一建鼓在西阶之东南面簜在建鼓之间鼗倚于颂磬西纮由是观之宫县四面轩县三面皆钟磬镈也判县有钟磬而无镈特县有磬而无钟以王制论之则然以侯制论之又半于王制矣王制卿大夫判县东西各一肆则诸侯之卿大夫东西各一堵王之士特县南一肆则诸侯之士一堵可知矣郑康成曰钟磬十六在一虡为一堵杜预曰县钟十六为一肆后世四清之声兴焉是亦傅防汉得石磬十六迁就而为之志也服虔一县十九钟之说不亦诡哉○又曰堂上之阶自阶而左为阼自阶而右为西笙磬在阼阶之东而面西颂磬在西阶之西而面东由笙磬而南钟镈所以应笙者也由颂磬而南钟镈所以应歌者也阶虽分乎东西其钟镈南陈一也自阼阶堂下言之一建鼓在其阶之南而面东朔鼙在其北而亦面东焉一建鼓在其阶之东面南荡在建鼓之间鼗倚于颂磬之西纮盖诸侯之乐备三面以为轩县大射之仪东西有钟磬之县推之则天子宫县堂上之阶笙磬颂磬各十二县堂下阼阶面南特钟特镈亦各十二县西阶面南编钟编镈亦各十二县天数也○仲舆郝氏曰凡钟磬编县以八为全每县各八为堵二八为肆堵者立如堵墙肆者列行成肆天子之卿大夫士以肆为轩判特诸侯之卿大夫士以堵为轩判特也○又曰按乐县不止钟磬而编县唯钟磬故有半堵全肆之殊诗云应田县鼓是大鼓小鼓皆县也又云簴业惟枞贲鼓惟镛是大钟大鼓皆县也诸侯以下县虽不得四面而众乐皆备则同郑解乡射谓士唯县磬是以士特县为不得有钟鼓矣何以成乐
　　大师掌六律六同以合隂阳之声阳声黄钟大蔟姑洗防宾夷则无射隂声大吕应钟南吕函钟小吕夹钟皆文之以五声宫商角征羽皆播之以八音金石土革丝木匏竹注以合隂阳之声者声之隂阳各有合黄钟子之气也十一月建焉而辰在星纪大吕丑之气也十二月建焉而辰在枵大蔟寅之气也正月建焉而辰在娵訾应钟亥之气也十月建焉而辰在析木姑洗辰之气也三月建焉而辰在大梁南吕酉之气也八月建焉而辰在寿星防賔午之气也五月建焉而辰在鹑首林钟未之气也六月建焉而辰在鹑火夷则申之气也七月建焉而辰在鹑尾中吕巳之气也四月建焉而辰在实沈无射戌之气也九月建焉而辰在大火夹钟卯之气也二月建焉而辰在降娄辰与建交错贸处如表里然是其合也其相生则以隂阳六体为之黄钟初九也下生林钟之初六林钟又上生大蔟之九二大蔟又下生南吕之六二南吕又上生姑洗之九三姑洗又下生应钟之六三应钟又上生防賔之九四防賔又上生大吕之六四大吕又下生夷则之九五夷则又上生夹钟之六五夹钟又下生无射之上九无射又上生中吕之上六同位者象夫妻异位者象子母所谓律取妻而吕生子也黄钟长九寸其实一籥下生者三分去一上生者三分益一五下六上乃一终矣大吕长八寸二百四十三分寸之一百四大蔟长八寸夹钟长七寸二千一百八十七分寸之千七十五姑洗长七寸九分寸之一中吕长六寸万九千六百八十三分寸之万二千九百七十四蕤宾长六寸八十一分寸之二十六林钟长六寸夷则长五寸七百二十七分寸之四百五十一南吕长五寸三分寸之一无射长四寸六千五百六十一分寸之六千五百二十四应钟长四寸二十七分寸之二十文之者以调五声使之相次如锦绣之有文章播犹扬也扬之以八音乃可得而观之矣金钟镈也石磬也土埙也革鼓鼗也丝琴瑟也木柷敔也匏笙也竹管箫也
　　疏六律为阳六同为隂两两相合十二律为六合阳声黄钟大蔟等据左旋而言隂声大吕应钟等据右旋而言同位象夫妻异位象子母者同位谓若黄钟之初九下生林钟之初六俱是初之第一夫妇一体是象夫妇也异位谓若林钟上生大蔟之九二二于第一为异位象母子但律所生者为夫妇吕所生者为母子十二律吕律所生者常同位吕所生者常异位故云律取妻而吕生子也○浚仪王氏曰后汉律志京房曰十二律之变至于六十犹八卦之变至于六十四也宓羲作易纪阳气之初以为律灋建日冬至之声以黄钟为宫太蔟为商姑洗为角林钟为祉南宫为羽应钟为变宫防賔为变祉此声气之元五音之正也故各终一日其余以次运行当日者各自为宫而商祉以类从焉礼运篇曰五声六律十二管还相为宫此之谓也○又曰史记生黄钟术曰音始于宫数始于一神生于无形成于有形然后数形而成声○又曰刘歆三统歴曰黄钟初九律之首阳之变林钟初六吕之首隂之变参天两地之灋也○又曰五代防要王朴曰乐作于人心而声成于物物声既成复能感人之心昔黄帝吹九寸之管得黄钟之声为乐之端半之为清声倍之为缓声三分损益之以生十二律十二律旋相为宫以生七调为一均凡十二均八十四调而大备○又曰张昭等议月律有旋宫之法备于大师之职汉初制氏所调唯存鼓舞旋宫十二均更用之灋世莫得闻汉元帝时京房善易别音探求古义以周官均灋毎月更用五音乃立准调旋相为宫成六十调又以日灋析为三百六十传于乐府而编垂复旧律吕无差○又曰陆绩注太其说谓阳生于子隂生于午从子至巳阳生隂退故律生吕言下生吕生律言上生从午至亥隂升阳退故律生吕言上生吕生律言下生至午而变故防宾重上生○国语泠州鸠曰琴瑟尚宫钟尚羽石尚角匏竹利制大不逾宫细不过羽夫宫音之主也第以及羽声以龢乐律以平声金石以动之丝竹以行之诗以道之歌以咏之匏以宣之瓦以赞之革木以节之铸之金磨之石系之丝木越之匏竹鼓而行之以遂八风于是气无滞隂亦无散阳伶人告龢○管子曰凡听征如负猪豕觉而骇凡听羽如鸣鸟在树凡听宫如牛鸣窌中凡听商如离羣羊凡听角如雉登木以鸣音疾以清凡将起五音凡首先王一而三之四开以合九九以是生黄钟小素之首以成宫三分而益之以一为百有八为征有三而去其乗适足以是生商有三分而复于其所以是成羽有三分而去乘适足以是成角○尔雅释乐云宫谓之重商谓之敏角谓之经祉谓之迭羽谓之栁刘歆云宫者中也君也为四音之纲其声重厚如君之德而为重商者章也臣也其声敏疾如臣之节而为敏角者触也民也其声圆长经贯清浊如民之象而为经祉者祉也事也其声抑扬逓续其音如事之绪而为迭羽者宇也物也其声低平掩映自下而髙五音备成如物之聚而为栁也言旋宫之灋以律经辰互生七音各为纲纪故五音以宫声为首律吕以黄钟为元言一律五音伦比无间加之二变义若循环故曰一宫二商三角四变祉五祉六羽七变宫其声从浊至清为一均○太史公曰音乐者所以动荡血脉通流精神而和正心也故宫动脾而和正圣商动肺而和正义角动肝而和正仁征动心而和正礼羽动肾而和正智故闻宫音使人温舒而广大闻商音使人方正而好义闻角音使人恻隐而爱人闻征音使人乐善而好施闻羽音使人整齐而好礼○春秋正义服虔云干音石其风不周坎音革其风广莫艮音匏其风融震音竹其风明庻防音木其风清明离音丝其风景坤音土其风凉兑音金其风阊阖舂杨杰曰金声容失之则重石声温润失之则轻土声函胡失之则下竹声清越失之则高丝声纎微失之则细革声隆大失之则洪匏声丛聚失之则长木声无余失之则短人禀中和之气有中和之声足以权量八音○朱子钟律篇曰黄帝使泠伦自大夏之西昆仑之隂取竹于嶰谿之谷以生而空窍厚薄均者断两节间而吹之以为黄钟之宫制十二筩以听凤凰之鸣其雄鸣为六雌鸣亦六以比黄钟之宫而皆可以生之故曰黄钟律吕之本其雄鸣者为六律曰黄钟大蔟姑洗防賔夷则无射其雌鸣者为六吕曰犬吕夹钟中吕林钟南吕应钟于是文之以五声曰宫商角征羽播之以八音曰金石土革丝木匏竹而大乐和矣以之候气则埋之密室尚与地平实以葭灰覆以缇素以候十有二月之中气冬至气至则黄钟之管飞灰冲素大寒以下各以其月随而应焉而时序正矣以之审度则以子谷秬黍中者九十度黄钟之长而以一黍之广为一分十分为寸十寸为尺十尺为丈十丈为引而五度审矣以之嘉量则以子谷秬黍中者千有二百实其龠以井水凖其槩合龠为合十合为升十升为斗十斗为斛而五量嘉矣以之谨权衡则以黄钟一龠千二百黍之重为十二铢两之得二十四铢而为两十六两为斤三十斤为钧四钧为石而五权谨矣舜典曰协时月正日同律度量衡此之谓也○陈氏乐书曰天有六气降生五味天有六甲地有五子故六律六吕而成天道所以宣扬六气九德究极中和顺天地之体合鬼神之德通五行之性遂万物之情者也是故上古圣人本隂阳别风声审清浊铸金作钟主十二月之声效升降之气立和适之音然钟难分别又截竹为管谓之律者声之清浊率灋以长短为制故也黄帝以听为之逺取诸物也夏禹以声为之近取诸身也今夫王者制事立灋物度轨则一本于六律六律为万事根本虽灋存形器而道契精微探赜索隐钩深致逺穷天下之妙者莫不凖焉岂非八音之管辖五声之喉矜也京房欲益中吕一分且合黄钟九寸是使周元之度六甲无迁移归余之灋五岁无再闰之期失隂阳之大纪乖律吕之本原也○俊卿章氏曰夫五音相生而独宫祉有变声何也宫为君商为臣角为民祉为事羽为物君者灋度号令之所自出也宫故生祉灋度号令所以授臣臣所以奉承者也祉故生商君臣一德以康诸务则万物得所民遂其生矣故商生羽羽生角也然臣有常职民有常业物有常形不可以迁迁则失其常矣商羽角三声此其所以无变也君总万务不可执以一方事通万务不可滞于一隅故宫祉二声必有变也○陈氏曰国语曰景王将铸无射问律于伶州鸠对曰律所以立均出度也古之神瞽考中声而量之以制度律均钟百官轨仪纪之以三平之以六成于十二天之道也夫六中之色也故名之黄钟所以宣养六气九德也由是第之二曰太蔟所以金奏赞阳出滞也三曰姑洗所以修洁百物考神纳賔也四曰防賔所以安靖神人献酬交酢也五曰夷则所以咏歌九则平民无贰也六曰无射所以宣布哲人之令德示民轨仪也为之六间以杨沈伏而黜散越也元间大吕助宣物也二间夹钟出四隙之细也三间中吕宣中气也四间林钟和展百事俾莫不任肃纯恪也五间南吕赞阳秀也六间应钟均利器用俾应复也律吕不易无奸物也细钧有钟无镈昭其大也大钧有镈无钟甚大无镈鸣其细也大昭小鸣和之道也和平则久久固则纯纯明则终终则复乐所以成政也观此则十二律之名义畧可见矣○陈氏乐书曰金生于土而别于土其卦则兑其方则西其时则秋其风阊阖其声尚羽其音则铿立秋之气先王作乐用之以为金奏焉周官钟师掌金奏镈师掌金奏之鼓鼓人掌四金之声音孟子曰金声是也金奏之乐未尝不用鼓特谓之金者以金为主故也礼曰内金示和也又曰入门而金作示情也国语曰金奏肆夏庄子曰金石有声不考不鸣则奏金而鸣之内以示情外以示和也音之实也○又曰石之为物坚实而不动其卦则干其时则秋冬之交其方则西北之维其风不周其声尚角其音则辨立冬之气也先王作乐击之以为磬之属焉盖金石之乐其声未尝不相应庄子曰金石有声不攷不鸣国语曰金石以动之唐李真以木铎而得征音之石则其相应可知三代之乐既坏于秦汉汉至成帝尚未有金石之乐及晋武破苻坚之后而四厢金石始备焉后世复以泗濵石其声下而不和而以华原所出者易之信乎审一以定和难哉○又曰土则埏埴以成器而冲气出焉其卦则坤其方则西南之维其时则秋夏之交其风则凉其声尚宫其音则浊立秋之气也先王作乐用之以为埙之属焉盖埙箎之乐未尝不相应诗曰伯氏吹埙仲氏吹箎又曰如埙如箎乐记以埙箎为德音之音周官笙师并掌而教之则其声相应信矣○又曰革去故以为器而羣音首焉其卦则坎其方则北其时则冬其风广莫其律黄钟其声一其音讙冬至之气也先王作乐用以为鼓之属焉盖鞉所以兆奏鼓者也二者以同声相应故祀天神以雷鼓雷鼗祭地祗以灵鼓灵鼗享人鬼以路鼓路鼗按乐记亦以鼗鼓合而为德音周官少师亦以鞉鼓并而鼓之也○又曰丝饰物而成声其卦则离其方则南其时则夏其声尚宫其律防賔其风景其音哀夏至之气也先王作乐之以为琴瑟之属焉盖琴瑟之乐君子所常御其大小虽不同而其声应一也故均列之堂上焉○又曰木者所以合止乐之器其卦则巽其方东南之维其时春夏之交其风清明其律夹钟其声一其音直立夏之气也先王作乐斲之以为敔柷之属焉乐记曰作为椌楬德音之音柷敔以椌楬为用椌楬以柷敔为体二者之声一合一止未尝不相待也○又曰匏之为物其性轻而浮其中虗而通笙则以匏为母象植物之生焉其卦则艮其方东北之维其时春冬之交其声尚议其律大吕太蔟其风融其音啾立春之气也先王作乐以之为笙竽之属焉记曰歌者在上匏竹在下国语曰匏竹利制盖匏竹相合而成声得清浊之适故也○又曰竹之为物其节直而有制其心虗而能通而利制之音所由出也其卦则震其方则东其时则春其声尚议其律姑洗其风明庻其音滥春分之气也先王作乐窍之以为箫管之属焉
　　教六诗曰风曰赋曰比曰兴曰雅曰颂注教教瞽蒙也风言贤圣治道之遗化也赋之言铺直铺陈今之政教善恶比见今之失不敢斥言取比类以言之兴见今之美嫌于媚谀取善事以喩劝之雅正也言今之正者以为后世法颂之言诵也容也诵今之德广以美之郑司农云古而自有风雅颂之名故延陵季子观乐于鲁时孔子尚幼未定诗书而曰为之歌邶鄘卫曰是其卫风乎又为之歌小雅大雅又为之歌颂论语曰吾自衞反鲁然后乐正雅颂各得其所时礼乐自诸侯出颇有谬乱不正孔子正之曰比曰兴比者比方于物也兴者托事于物
　　王氏曰一国之事系一人之本谓之风言天下之事形四方之风谓之雅美盛德之形容以其成功告于神明谓之颂三者诗之体也直述其事而陈之谓之赋以其所类而况之谓之比以其所感发而比之谓之兴三者诗之用也故诗有六义焉○贵与马氏曰盖尝以为诗之体有三曰风曰雅曰颂风雅虽有一国天下之不同然大槩风者闾阎之间民庶之所吟讽所谓陈诗以观民风是也雅者朝廷之上君臣之所咏歌所谓王政所由废兴是也其诗则施之于宴享颂者美盛德告成功者也其诗则施之于祭祀然未有三百五篇之前如康衢如击壤则风之祖也如九歌如喜起如南风则雅之祖也如五子之歌则又变风变雅之祖若颂者独无所祖书曰八音克谐神人以和又曰搏拊琴瑟以咏祖考来格则祭祀亦必有诗歌而无可考者意者太古之时诗之体未备和气所感和声所播形为诗歌被之金石管施之燕享祭祀均此诗也未尝不可通用初不必歌功颂德极揄扬赞叹之盛而后谓之颂也至周之时风雅颂之别始截然周室既东而诗乐亦颇残缺失次必孔子之圣周流四方参互考订然后能知其说所谓吾自衞反鲁然后乐正雅颂各得其所是也然肆夏繁遏渠本颂也而叔孙穆子以为天子享元侯之诗岂周人雅颂亦通用耶或叔孙穆子之时未经夫子厘正故简编失次遂误以颂为雅耶
　　以六德为之本注所教诗必有知仁圣义中和之道然后可教以乐歌
　　疏杂说以德为之本以此知乐乃出于圣人心术之妙○陈氏乐书曰六乐复于后周而后周无成王之治后庭作于大唐而大唐无炀帝之乱此无他乐在人和不在音声故也
　　以六律为之音注以律视其人为之音知其宜何歌子贡见师乙而问曰赐也闻乐歌各有宜若赐者宜何歌此问人性也本人之性莫善于律
　　王氏曰六徳中和祗庸孝友也君子之学诗岂徒诵其空言哉要本之于德而已盖六德本于性情所以正于中六律稽诸度数所以正于外以六德为之本故虽变犹止乎礼义以六律为之音则书所谓声依永律和声
　　大祭祀帅瞽登歌令奏击拊注击拊瞽乃歌也郑司农云登歌歌者在堂也乐或当击或当拊登歌下管贵人声也谓拊形如鼓以韦为之着之以穅
　　疏按尚书云击石对石击拊皆作用之名拊非乐器此司农之义白虎通引尚书大传云拊革装之以穅此后郑之义后郑以击拊若下文鼓及击应鼙之类故知拊亦乐器也
　　下管播乐器令奏鼓注鼓管乃作也特言管者贵人气也郑司农云下管吹管者在堂下小鼓也先击小鼓乃击大鼓小鼓为大鼓先引故曰读为导引之引谓鼓犹言击诗云应县鼓
　　疏乐器笙箫之属播谓播扬其声以歌者在上对匏竹在下故先郑曰贵人声以匏竹在堂下对钟鼓在庭又有上下之别故后郑曰贵人气○陈氏乐书曰古者治定制礼功成作乐舜之为乐戛击鸣球搏拊琴瑟以咏堂上之乐也以象朝庙之治故继之祖考来格虞宾在位羣后德让下管鼗鼓合止柷敔笙镛以间堂下之乐也以象万物之治故继之鸟兽跄跄礼记文王世子曰登歌清庙下管象武郊特牲曰歌者在上匏竹在下贵人声也仲尼燕居曰升歌清庙示德也下而管象示事也祭义曰昔周公有勲劳于天下成王赐之重祭升歌清庙下而管象燕礼大射曰升歌鹿鸣四牡皇皇者华下管新宫由此观之周之声歌不过清庙鹿鸣四牡皇皇者华下管不过象武新宫则舜升歌下管之诗虽无经见要之歌以示德管以示事一也德成于上歌咏于堂上事成于下管吹于堂下岂非无所因为上有所待为下耶极而论之堂上之乐以咏为主堂下之乐以间为主则律和声也两者并用然后上合奏而不失中和之纪矣然则乐之张陈戛击必于堂上柷敔必于堂下何耶曰柷敔器也戛击所以作器也器则卑而在下作器者尊而在上贵贱之等也荀卿曰县一钟而尚拊大戴礼曰县一磬而尚拊为堂上之乐则一钟一磬尚拊亦堂上之乐也盖古者歌诗搏拊而县兴故一钟黄钟之特钟也一磬黄钟之特磬也方其工之升歌也搏拊而钟磬作焉黄钟之钟鸣于堂上而堂下之编钟应之黄钟之磬鸣于堂上而堂下之编磬应之所以节歌者之句也岂非以歌中声之诗必假中声之钟磬以发其音耶宋朝堂上之乐不设一钟一磬而尚拊臣恐未合先王之制神瞽攷中声之意也
　　大飨亦如之大射帅瞽而歌射节注射节王歌驺虞疏驺虞九节貍首七节采苹采蘩五节之类则大师为之歌
　　大师执同律以听军声而诏吉凶注大师大起军师兵书曰王者行师出军之日授将弓矢士卒振旅将张弓大呼大师吹律合音商则战胜军士彊角则军扰多变失士心宫则军和士卒同心徴则将急数怒军士劳羽则兵弱少威明郑司农说以师旷曰吾骤歌北风又歌南风南风不竞多死声楚必无功
　　疏商属西方金主刚断故东方木木主曲直故中央土土主生长又载四行故南方火火主熛怒故北方水水主柔弱又主幽闇故○临川王氏曰诏吉凶使知所戒一体之盈虚通于天地应于物类故占之以寝卜眂之以祲象听之以同律皆得其祥焉
　　大丧帅瞽而廞作匶諡注廞兴也兴言王之行谓讽诵其治功之诗故书廞作淫郑司农云淫陈也陈其生时行迹为作諡
　　临川王氏曰史序事王行见于事故太史读诔瞽掌乐王德成于乐故太师作諡諡成德之名也○仲舆郝氏曰德成于乐功歌于颂諡由瞽作也
　　凡国之瞽蒙正焉注从大师之政教
　　小师掌教鼓鼗柷敔埙箫管歌注教教瞽蒙也出音曰鼓鼗如鼓而小持其柄摇之旁耳还自击埙烧土为之大如鴈卵箫编小竹管谓琴瑟也歌依咏诗也郑司农云柷如漆筩中有椎敔木虎也埙六空管如箎六空谓管如篴而小并两而吹之
　　王氏曰鼗埙管箫堂下之乐也歌堂上之乐也柷以合乐敔以止乐上下各有之以乐不可无作止之节故也书曰戛击鸣球搏拊琴瑟以咏戛击柷敔也此用之于堂上也又曰下管鼗鼓合止柷敔此用之于堂下也
　　大祭祀登歌击拊下管击应鼔注应鼙也应与及朔皆小鼓也
　　陈氏曰诗云应田县鼓尔雅曰大鼓谓之鼖小鼓谓之应大射礼有朔鼙应鼙朔鼙乃所谓也
　　彻歌注于有司彻而歌雍
　　大飨亦如之
　　疏大飨诸侯彻器亦歌雍若诸侯自相飨彻器则歌振鹭也○陈氏乐书曰作乐及其小者所以为备也大祭祀大师击拊鼓朄亦此意欤当堂上击拊之时则堂下击应鼓以应之然后播鼗而鼓施应于击拊又施于歌彻其乐之终始欤
　　大丧与廞注从大师
　　凡小祭祀小乐事鼓掌六乐声音之节与其和注和錞于
　　疏鼓人云金錞和鼓故知和是錞于也○马氏曰国语曰战以錞于儆其民也又黄池之防呉王亲鸣钟鼓錞于振铎则錞之和鼓以节声乐和军旅其来尚矣○王氏曰六乐之作先后曲直则有节而小大清浊相应而不相陵则和矣
　　瞽蒙掌播鼗柷敔埙箫管歌注播谓发扬其音王氏曰小师教之瞽蒙播之
　　讽诵诗世奠系鼓琴瑟注讽诵诗谓闇读之不依咏也故书奠或为帝郑司农云讽诵诗主诵诗以刺君过故国语曰瞍赋蒙诵谓诗也杜子春云奠读为定世奠系谓帝系诸侯卿大夫世本之属是也小史主次序先王之世昭穆之系述其德行瞽蒙主诵诗并诵世系以戒劝人君也故国语曰教之世而为之昭明德而废幽昬焉以怵惧其动谓讽诵诗主为廞作柩諡时也讽诵王治功之诗以为谥世之而定其系谓书于世本也虽不歌犹鼓琴瑟以播其音美之
　　国语晋司空季子曰黄帝之子二十五人其同姓者二人而已唯青阳与夷鼓皆为己姓青阳方防氏之甥也夷鼓彤鱼氏之甥也其同生而异姓四母之子别为十二姓凡黄帝之子二十五宗其得姓者十四人为十二姓姬酉祁巳滕葴任荀僖姞儇依是也唯青阳与苍林氏同于黄帝故皆为姬姓同德之难也如是○史记注郑康成驳异义曰天子赐姓命氏诸侯命族族者氏之别名也姓者所以綂系百世使不别也氏者别子孙之所出故世本之篇言姓则在上言氏则在下也刘向曰世本古史官明于古事者所记录黄颛以来至春秋时王侯诸国世卿大夫名字号○介甫王氏曰世奠系当从故书世帝系古书有谓之帝系者○王氏曰诵诗则以知民风之厚薄诵世帝系则以知前世之兴衰小史奠世系则定之而已非诵之也鼓琴瑟者诵诗及世帝系也则鼓琴瑟以合而和之○王氏曰琴瑟是至正之音三者皆以警戒也○左传医和曰先王之乐所以节百事也故有五节迟速本末以相及中声以降五降之后不容惮矣于是乎有烦手淫声慆堙心耳君子弗听也物亦如之至于烦乃舍也已无以生疾君子之近琴瑟以仪节也非以慆心也天有六气降生五味发为五色征为五声淫生六疾
　　掌九德六诗之歌以役大师注役为之使
  </div>
  <div class="pagination">
   <a href="周礼注疏删翼_page24.html">
    上一页
   </a>
   <span>
    ...
   </span>
   <a href="周礼注疏删翼_page20.html">
    20
   </a>
   <a href="周礼注疏删翼_page21.html">
    21
   </a>
   <a href="周礼注疏删翼_page22.html">
    22
   </a>
   <a href="周礼注疏删翼_page23.html">
    23
   </a>
   <a href="周礼注疏删翼_page24.html">
    24
   </a>
   <span class="current-page">
    25
   </span>
   <a href="周礼注疏删翼_page26.html">
    26
   </a>
   <a href="周礼注疏删翼_page27.html">
    27
   </a>
   <a href="周礼注疏删翼_page28.html">
    28
   </a>
   <a href="周礼注疏删翼_page29.html">
    29
   </a>
   <a href="周礼注疏删翼_page30.html">
    30
   </a>
   <span>
    ...
   </span>
   <a href="周礼注疏删翼_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
