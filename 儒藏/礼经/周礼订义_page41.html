<!DOCTYPE html>
<html>
<head>
    <meta charset="UTF-8">
    <title>周礼订义 - 第 41 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 41 页/共 96 页</h1>
    <div class="content">　　易氐曰师甸者田而后用师者必载社之石主祖之木主示有所受命○郑锷曰大甸猎之甸乃四时搜苗狝狩之田师甸则大用师以对敌之时何以明之以所祭之神知之用师则载社主与迁庙之主以行此用牲于社宗大战则类造于上帝封于大神祭兵于山川此有类造封祭之事岂四时之田所宜有耶故知以师甸言社者主也宗者迁庙之主不曰祖曰宗者宗继祖者也载主而行不在国之常位而祭不可以无位无位则鬼神无所依故为位然后祭小宗伯于军旅甸役祷祠为位则止为位于肄仪之时肆师于用牲以祭时则为位者盖所掌者立祀用牲之礼故也
　　类造上帝封于大神祭兵于山川亦如之
　　郑锷曰上帝至尊不可以渎因其事类然后告祭故名曰类类者上帝之祭造者祖庙之祭此曰类造上帝何也盖王者出征所至以事类告天故兼言之【○郑康成曰造犹即也为兆以类礼祭上帝也类礼依放郊祀而为之者○王昭禹曰聚其神而祭则谓之类至其所而祭则谓之造记曰类于上帝宜乎社造乎襧小宗伯类社稷宗庙则为位大祝之六祈一曰类二曰造盖造非特襧上帝亦谓之造类非特上帝宗庙社稷亦谓之类也○项氏曰上帝非祀不造焉故特类而祭若祖庙则必造焉此言类造则在军中类其位而造焉盖一祭也】封者累土增髙非山川之大神则无累土为坛以封崇之礼【○郑康成曰封谓坛也大神社及方岳也○王昭禹曰书曰至于岱宗柴诗曰廵狩告祭柴望也言封上而告柴则燔燎以达气焉记曰因天事天因名山升中于天谓此也○黄氏曰即宗伯大封告后土也】兵之所在必增髙以祭之非顿兵之山川则无类祃之祭兵之所在则宜有祭【○贾氏曰山川众多不可并祭故祭军旅所依险阻者○王氏曰祭兵于山川若武成吉所过名山大川】凡此三者非常祭故皆为之位盖肆师主立国祀之礼耳○易氏曰以上皆军祭之礼肆师为之位无非依神以为之助而欲民之用命以有功○王昭禹曰亦如之肆师为之位亦如师甸用牲于社宗
　　凡师不功则助牵主车
　　郑锷曰胜败乃兵家之常王者之师亦有时而不胜而谓之师不功战所以全宗社不功而失乎主车是失宗社肆师掌为位以祭社宗为职大司马于师不功则厌而奉主车肆师为大司马之助而已【○李嘉防曰助牵主车亦所以安神灵也】
　　凡四时之大甸猎祭表貉则为位
　　郑康成曰貉师祭也于所立表之处为师祭造军法者祷气势之增倍【○陈氏曰其神蚩尤也黄帝与蚩尤战于版泉军法之兴始于此故后世祭之诗曰是类是祃记曰祃于所征之地祃与貉一也貉之祭盖使有司为之而立表于神前甸祝掌祝号既事然后誓众而师甸焉古者将卜则祭先卜将用马则祭马祖将用火则祭爟是则将师田而祃祭者不特为祷而已】○易氏曰二者皆肆师为之位以肆师立国祀故耳
　　尝之日涖卜来岁之芟
　　郑康成曰芟芟草除田古之治耕者除田种谷尝者尝新谷此芟之功也卜者问后岁宜芟不诗云载芟载柞其耕泽泽【○易氏曰尝尝谷之祭也因谷祭而卜田事使人预知之而尽力于芟也】
　　狝之日涖卜来岁之戒
　　郑康成曰秋田为狝始习兵【○贾氏曰春搜夏苗非正习兵】戒不虞也卜者问后岁兵寇之备【○郑锷曰易曰君子除戎器戒不虞故知戒为禁备之事】
　　陈及之曰天府云季冬陈玉以贞来岁之美恶先王之时必预戒来岁之事者欲先事为备也春秋时郑石防言于子囊曰先王卜征五年而岁习其祥祥习则行不习则增修徳而改卜则是卜不吉必修徳而豫戒然后为治世之事
　　社之日涖卜来岁之稼
　　郑康成曰社祭土为取财焉卜者问后岁稼所宜郑锷曰诗人言太田多稼曰以社以方故知稼为田苗之事祭社有二春祈秋报知此社非春祈者以尝与狝无非秋事知此为秋报祭之社也
　　易氏曰三者之卜凡陈贞命眡髙作使卜师卜人等为之肆师特涖之而已
　　若国有大故则令国人祭
　　郑康成曰大故谓水旱凶荒所令祭者社及禜酺【○贾氏曰地官州祭社党祭禜族祭酺六遂亦然是国人所祭之事】○郑锷曰国有大变故不止肆师涖卜又令举国之人皆祭所谓靡神不举
　　王昭禹曰令之祭故略于神者不得不祭令然后祭故蔽于神者不得数
　　岁时之祭祀亦如之
　　贾氏曰岁时之常祭也亦命国人祭也○郑锷曰因大故而令之祭出于一时之非常四时而令之祭本于一岁之常礼一歳之常礼又令之使祭盖民未必能知遵其常月令于仲春必命社谓此耳
　　凡卿大夫之防相其礼
　　郑康成曰相其适子【○王昭禹曰相其家人也○易氏曰非相其家礼相其国之丧礼而职丧聴之者也】
　　凡国之大事治其礼仪以佐宗伯凡国之小事治其礼仪而掌其事如宗伯之礼
　　郑康成曰治谓如今每事者更奏白王礼○易氏曰肆师掌立国祀之礼则专于佐大宗伯凡国之大事而言佐宗伯凡国之小事言掌事如宗伯之礼者兼大小宗伯而言故于佐宗伯则谓之事于佐大宗伯则谓之礼○郑锷曰小宗伯所佐无非礼肆师所佐无非事岂事之外别有礼礼之外别有事哉盖以其官之尊卑别言其所掌之本末而已言礼者举其本言事者举其末皆礼也
　　郁人下士二人府二人史一人徒八人
　　薛平仲曰礼莫重于祭祭莫重于灌灌之为义先王所以致精神之交敬渊泉而贯防漠也故灌用郁鬯者草木之芬香者也鬯者酒味之畅达者也和郁以为灌言芬香之交畅于上下也周人先求诸隂故既灌而后逆牲夫子曰禘自既灌而徃者吾不欲观之矣精诚所交唯灌为至此郁人鬯人所以首见于此【○贾氏曰鬯人所掌是秬米为酒不和郁者若祭宗庙及灌賔客则鬯人以鬯酒入郁人郁人得之筑郁金草煮之以和鬯酒则谓之郁鬯也】
　　王昭禹曰筑而煮之肆师也掌共秬鬯者鬯人也郁人则和郁鬯用之于祼
　　王氏详説曰有秬鬯有郁鬯郁鬯用之于宗庙秬鬯用之于天地社稷等祀表记曰亲耕粢盛秬鬯以事上帝是祭天不用祼然亦用秬鬯鬯人之社壝用大罍禜门用瓢赍是社祭等祀亦用秬鬯但郁鬯求诸隂用之于宗庙
　　掌祼器
　　郑康成曰祼器谓彛及舟与瓉○郑锷曰典瑞于祼圭有瓉特辨其名物司尊于舟特诏其爵辨其用盖不掌其器郁人取所筑以煮之郁金以和秬鬯实之于六彛故并祼器掌之
　　凡祭祀賔客之祼事和郁鬯以实而陈之
　　郑锷曰天地大神至尊不祼此言祭祀谓祭宗庙社稷山川四方祼以求神而出之賔客亦有祼事者以待神明之道待賔客尊之至也
　　郑康成曰筑郁金煮之以和鬯酒【○贾氏曰即鬯人所造者】○郑司农曰郁草名十叶为贯百二十贯为筑以煮之鐎中停于祭前郁为草若兰
　　王昭禹曰必用郁者明其徳之香【○郑锷曰王之祼鬯必和以郁金取其芬芳也王度记云天子以鬯诸侯以薫大夫以兰芝士以萧庶人以艾欲芬芳条畅耳○李嘉防曰诸侯未赐圭瓉和酒以薰得赐始用鬯郁金黄色色黄非天子不可用】
　　凡祼玉濯之陈之以赞祼事
　　郑康成曰祼玉谓圭瓉璋瓉【○贾氏曰祭统君用圭瓉大宗伯用璋瓉郑云大宗伯亚祼容夫人有故摄焉然则王用圭瓉后用璋瓉可知】
　　郑锷曰礼记所谓祼以圭璋用玉器也正谓是耳王昭禹曰濯之所以致洁陈之所以备用于用祼则又因以賛其事
　　诏祼将之仪与其节
　　郑锷曰诏告以祼将之仪与夫多少之节【○贾氏曰仪即奉玉送祼之威仪奉玉谓王与后祼时奉玉瓉而酌郁鬯云送祼谓送之以授尸尸得祭之哜之奠之不饮故司农上文注云停于祭前也】○郑锷曰小宗伯賛祼将小宰賛祼肆师亦賛祼将郁人诏之以其仪节而已
　　凡祼事沃盥
　　贾氏曰凡祼事皆郁人沃以水盥手及洗瓉也○易氏曰凡此皆郁人周旋祼礼之次序
　　大丧之渳共其肆器
　　郑康成曰肆器陈尸之器丧大记曰君设大盘造冰焉大夫设夷盘造冰焉士并瓦盘无冰设牀防第有枕此之谓肆器天子亦用夷盘【○黄氏曰案肆因祼而为名疑如今沃酹者本以沃神王崩则以渳尸肆器盖所以盛沃鬯非陈器簠之属也】
　　及葬共其祼器遂貍之
　　郑康成曰遣奠之与瓉也貍之于祖庙阶间明奠终于此
　　大祭祀与量人受举斚之卒爵而饮之
　　郑司农曰斚读如嫁娶之嫁斚器名明堂位曰殷以斚周以爵
　　王氏曰斚者先王之爵惟王礼用焉卒爵若仪礼所谓皇尸卒爵是也【○易氏曰祼为祭事之始有始则有终受卒爵而饮之不亦宜乎】○郑锷曰尝得陆佃之説曰宗庙之祭始祼之时尸入于室王与后既祼献矣及杀牲迎尸于堂王即以肝洗郁齐而燔之制祭于主前于此之时尸既即席祝乃诏之使安坐王以玉角酌酒以献尸后以玉斚酌清酒以亚献是之谓从献郊特牲曰举斚角诏妥尸当此节也郁人賛祼量人制从献之膰脯时相及事相成故受举斚之卒爵酌而饮之【○王氏曰明与之同其事必与之同其福也】以康成之説考之举斚角诏妥尸之时无郁人量人受酌爵饮之法惟有受嘏时受王卒爵饮之礼【谓尸食讫主人酳尸尸酢主人在户东西面受尸酢时尸命祝嘏主人以大福遂以黍稷肺授主人主人承之纳于懐中挂于季指乃拜而饮卒爵执爵以兴出于是有献郁人量人之礼故得以受卒爵而饮之也】故康成改斚为嘏然有改字之嫌陆佃之説虽不改字以理考之方其祭之始献而妥尸荐腥荐熟之礼尚未及行而郁人量人先已得饮卒爵岂合人情也耶
　　王氏详説曰记曰天子之祭也与天下乐之诸侯之祭也与境内乐之夫乐以天下岂终日之祭而执爵执炙者不其福乎此郁人量人所以欲举斚之卒爵
　　鬯人下士二人府一人史一人徒八人
　　郑康成曰鬯酿秬为酒芬香条畅于上下秬如黒黍一稃二米【○王昭禹曰一稃二米天地至和之气所生名之曰鬯言和气条畅】
　　郑锷曰以秬为鬯以郁和之分为二官何耶盖祼者祭之始礼之尤重者故使郁人掌其器鬯人掌共秬鬯而为器之饰重其事故分二官以主之或谓郁鬯专用以祼表其徳之馨香足以感神秬鬯专用以祀表其徳之中和足以事神其义各有所主故二官分掌岂其然乎
　　掌共秬鬯而饰之
　　王昭禹曰郁人所和者乃用以祼鬯人所共秬鬯则不和郁者用之以陈而已郁鬯之有秬鬯亦犹三酒五齐之有酒也此亦反本复古不忘其初之意郑锷曰郑以设巾为饰非也考下文祼器有用脩者有用蜃者有用概者皆以盛秬鬯鬯人所饰者乃此器耳内备其物故鬯必用秬外致其美故器必用饰【○易氏曰鬯人共秬鬯而不言祭祀天地之用是天地之秬鬯纯用朴素而无事乎文采其余未免有饰焉祭社于壝而用大罍若近乎瓦尊然以雷为文则瓦尊之有饰者也禜祭于国门而用瓢赍若近乎匏尊然割瓢以为赍则瓢尊之有饰者也庙用脩者如司尊彛凡酒脩酌之义则以人力脩之而为脩者也凡山川四方用蜃者如掌蜃共蜃器之类蜃则又以蜃物为饰者也凡祼事用概者谓以朱带饰漆尊而横概以落腹者也凡疈事用散者谓散尊虽无琢刻而亦用漆以为饰者也六者之用各因其宜而已】
　　凡祭祀社壝用大罍
　　郑锷曰社壝者社之外委土为壝埒其中为坛○王昭禹曰社壝则封人所设王之社壝王社之示比于天地之神为近人情则宜交之以人道故有秬鬯异于人道则非鬼故不加郁而不祼
　　郑康成曰大罍瓦罍○郑锷曰社祭土以瓦罍出于土器虽出于土然非用人工以陶冶器无自而成祭祀社壝则用大罍以盛秬鬯以见土者人所用功而社神有功于土
　　禜门用瓢赍
　　郑康成曰禜谓营鄼所祭门国门也春秋传曰日月星辰之神则雪霜风雨之不时于是乎禜之山川之神则水旱疠疫之不时于是乎禜之鲁庄公二十五年秋大水鼓用牲于门【○王昭禹曰禜则党正春秋祭禜是也】○郑锷曰禜祭必于国门意以灾害屯塞人事有所不通门者人所出入徃来交通之所盛秬鬯则用瓢赍盖瓢赍者取甘割去其柢以齐为尊质略无文之器夫雪霜风雨水旱疫疠之变良由政失于此变见于彼兹其为过也大矣君子有过则谢以质故用瓢赍所以表其纯质之义禜之于门以兾其通变之意王安石云雩禜所以除害门所以御暴除害御暴皆所以养人甘则有养人之美道以之为瓢又中虚为善容亦有门之象易以艮为门阙八音以艮为匏説爵之意无乃穿凿之甚观祭天用瓦泰瓦甒又用瓢爵礼记言器用陶匏以象天地之性物莫足以称天地之徳故贵全素而用陶匏此所谓大罍则瓦甒之类用瓢赍则之类皆质而已
　　庙用脩
　　郑锷曰考宗庙之中尊盛五齐三酒不盛秬鬯凡此所言祼器非庙中之彛改字为卣非也王安石以脩为饰之义是○王昭禹曰用脩则増饰之以彩色庙以享人鬼人道尚文【○陆氏表记觧曰脩爵也乡饮酒义曰脩爵无数】
　　凡山川四方用蜃
　　郑锷曰四方山川则用漆尊而画为蜃形先儒谓为蚌蛤一名含浆则是容酒之类余谓此乃海上能吐气为楼台者非蚌蛤之比四方山川为国扞蔽通气乎天地之间蜃之为物外坚有阻固扞蔽之义且能一阖一辟其通亦有时焉故四方山川之祼尊则画以为饰
　　凡祼事用概
　　郑锷曰祼事用鸡鸟六见于司尊彞之官郁人亦曰凡祭祀賔客之祼事和郁鬯以实彞而陈之则祼事不用概明矣大宗伯有貍沈疈辜之祭此下有疈事用散之文则此祼字为貍字无疑矣【○黄氏曰郑改祼为貍沈祭山川之名此指言山川用蜃则非用概也凡祼事则不独祭也知宾客享适子冠凡用祼者皆以概盛鬯】郑锷曰祼事用概概亦漆尊也上下黒漆以朱落其腹为饰犹横概然山林川泽材用百物之所出人所取足而为之神者初无私焉其功利及物可谓平矣【○王昭禹曰凡祼必和郁鬯而多少之齐宜适平故其罍以朱带为饰而横概落腹以概落腹能平物故也】
　　凡疈事用散
　　王昭禹曰疈辜以祭四方百物言疈则辜可知○郑锷曰祭四方百物则疈磔牲体其尊用散取其散在四方各以羣分之意○王昭禹曰自概以上皆有饰惟疈事之罍无饰故谓之散与乐之散者谓之散乐车之散者谓之散车同意
　　郑锷曰上文所谓四方山川者五岳四渎下文所谓貍则山林川泽小宗伯兆四望之下又有兆山川丘陵之文则知山林川泽与四方不同
　　陆氏表记解曰罍以盛鬯瓢以酌之脩以献之社壝言用大罍禜门言用瓢赍庙言用修相备也社壝禜门庙言变山川四方貍事疈事言常亦互相备
　　大丧之大渳设斗共其衅鬯
　　郑康成曰斗所以沃尸衅尸以鬯酒使之香美者【○贾氏曰鬯酒非如三酒可饮之物大丧以鬯浴尸明此亦给王洗浴使之香美】
　　王氏曰共其衅鬯既以鬯渳又以衅
　　凡王之齐事共其秬鬯
　　郑锷曰王之齐事将以致敬于鬼神秬鬯者非如三酒可饮之物共以给王之浴而已内以致其精明之徳外则用其芬芳之物内精明外芬芳宜其馨香之至可以交于神明
　　凡王吊临共介鬯
　　郑康成曰以尊适卑曰临春秋传曰照临敝邑○郑锷曰礼记所谓临诸侯畛于鬼神曰有天王某是也王或亲吊诸臣之丧或适四方舍于诸侯祖庙之时虽曰至尊于人之祖先神明有所不敢忽使介执鬯以礼之鬯人共介鬯王亦未尝亲挚所谓天子无挚也【○李嘉防曰非惟安诸侯之室神亦以警人君之不可妄动】
　　陈氏曰天子无客礼于天下而有挚礼于鬼神天子以鬯为挚共介鬯则以介致之而巳观天子宗庙之灌以圭瓉廵狩之灌以璋瓉则挚鬯之礼盖圭璋也天子之挚不特鬯耳其挚镇圭以朝日犹诸侯执圭璧以朝君皆挚瑞也
　　鸡人下士一人史一人徒四人
　　郑锷曰王安石谓鸡于十二辰属酉于二十八宿属昴而反列于春官盖鸡之为物向隂伏向阳鸣主于司晨日之晨犹岁之春则鸡东方之畜余以易之八卦观之巽为鸡巽东南也五行东方之木为皃皃不恭是谓不肃厥咎狂时则有鸡祸盖鸡有冠距文武之皃故不为威仪容皃毁则木不曲直鸡祸应之此鸡为东方之畜列于春官【○刘氏曰宗伯主鸡牲鸡牲为物至微而设官者尊祭祀必预畜养之】○薛平仲曰古之事亲者毎日鸡初鸣咸盥潄盖人于此时旦昼之所为未交夜气之所存未动精明纯一洞洞属属而无间者也况夫一人行灌事于先而百官严祀事于下鸡人警之于呼旦之时者人心当何如哉是以鸡人次乎此
　　掌共鸡牲辨其物
　　郑康成曰物谓毛色辨之者阳祀用骍隂祀用黝
　　大祭祀夜嘑旦以嘂【古吊反】百官
　　郑康成曰夜夜漏未尽鸡鸣时呼旦以警起百官使夙兴
　　凡国之大賔客防同军旅丧纪亦如之凡国事为期则告之时
　　郑锷曰賔客防同军旅丧纪皆不可后期而晏起既呼旦以嘂之又先期而告之时告之如是虽惰慢废弛之人讵可安枕哉○郑康成曰象鸡知时也告其有司主事者少牢曰宗人朝服北面曰请祭期主人曰比于子宗人曰旦明行事告时者至此旦明而告之【○贾氏曰案齐诗东方未明序云朝廷兴居无节号令不时挈壶氏不能掌其职焉盖天子备官挈壶直掌漏刻之节鸡人告期彼齐诗是诸侯兼官故挈壶氏兼告期】
　　凡祭祀面禳衅共其鸡牲
　　王昭禹曰禳以却灾祸面禳所禳非一方古者诸侯禳于畺及郊于四方皆有禳焉衅以厌妖怪
　　郑康成曰衅衅庙之属衅庙以羊门夹室用鸡【○郑锷曰衅以除去不祥】
　　郑锷曰二者之祭用鸡为牲掌共鸡牲又言于此者以面禳衅之用出于非常也











</div>
    <div class="pagination">
<a href="周礼订义_page40.html">上一页</a><span>...</span><a href="周礼订义_page36.html">36</a><a href="周礼订义_page37.html">37</a><a href="周礼订义_page38.html">38</a><a href="周礼订义_page39.html">39</a><a href="周礼订义_page40.html">40</a><span class="current-page">41</span><a href="周礼订义_page42.html">42</a><a href="周礼订义_page43.html">43</a><a href="周礼订义_page44.html">44</a><a href="周礼订义_page45.html">45</a><a href="周礼订义_page46.html">46</a><span>...</span><a href="周礼订义_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
