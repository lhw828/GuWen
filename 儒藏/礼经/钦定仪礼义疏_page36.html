<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 36 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 36 页/共 169 页</h1>
    <div class="content">　　执觯兴立卒觯宾下拜小臣辞宾升再拜稽首
　　正义敖氏继公曰小臣辞亦公命之宾未卒拜而小臣辞之亦异于初也此不言成拜者未卒拜于下无所成也下文放此　郑氏康成曰不言成拜者为拜故下实未拜也下不辄拜礼杀也
　　存疑贾氏公彦曰公尊不拜既爵宾下拜者为君拜既也
　　辨正敖氏继公曰宾受公酬而每先拜葢君臣燕饮之礼然礼旅酬不拜既
　　公坐奠觯答再拜执觯兴宾进受虚爵降奠于篚正义郑氏康成曰君尊不酌进受虚爵尊君也　敖氏继公曰宾受虚爵扵君席之前故云进必就而受之者臣事君之礼也受时葢东面于荐北篚谓膳篚存疑郑氏康成曰不言公酬宾于西阶上及公反位者尊君空其文也
　　案燕义曰君独升立席上西面特立莫敢适之义也若酬宾而下就宾右之位则与莫敢适之意违矣经扵酬宾惟言兴不言降席至此复云宾进如君在宾右何以进为
　　易觯洗
　　正义敖氏继公曰易觯谓更取角觯或言更或言易互文耳
　　存疑郑氏康成曰凡爵不相袭扵尊者言更自敌以下言易更作新易有故之辞　贾氏公彦曰受尊者之爵及与尊者爵皆言更与卑者之爵及受卑者爵皆云易
　　辨正朱子曰更易二字注疏说虽详然扵例颇有不合疑本无异义不必强为分别
　　公有命则不易不洗反升酌膳觯下拜小臣辞宾升再拜稽首公答再拜【敖云觯字衍】
　　正义敖氏继公曰命谓使之仍用象觯也不易不敢违君意也不洗者嫌也承尊者后而洗嫌若不以为絜然觯字衍文大射仪无之酌膳者以为公所酬亦逹其意也虽易觯犹酌膳宾亦奠爵乃再拜稽首执爵兴不言者文省也后放此　郑氏康成曰下拜下亦未拜凡下未拜有二或礼杀或君亲辞君亲辞则闻命即升升乃拜是以不言成拜【贾疏礼杀若酬时下为拜实未拜辞之即升再拜稽首君亲辞若公食大夫公拜至宾降西阶东答拜公降一等辞宾升阶上再拜稽首】于是宾请旅侍臣【贾疏大射扵此时宾请旅扵诸臣又下记云凡公所酬既拜请旅侍臣】
　　宾以旅酬于西阶上
　　正义贾氏公彦曰此目旅酬之事下云射人作大夫长以下乃言旅酬
　　射人作大夫长升受旅
　　正义郑氏康成曰旅序也以次序劝卿大夫饮酒言作大夫则卿存矣长者尊先而卑后　敖氏继公曰大夫长谓上卿若诸公也此惟据受宾酬者而言若有诸公则先酬之
　　宾大夫之右坐奠觯拜执觯兴大夫答拜宾坐祭立饮卒觯不拜
　　正义郑氏康成曰宾在右者相饮之位【贾疏宾位合在西今在东故云】卒觯不拜酬而礼杀　敖氏继公曰惟云大夫者诸公与卿亦大夫耳大夫未献乃先受旅者此酬礼不主扵大夫也宾独祭酬酒者以此酒为公所酬异之也
　　若膳觯也则降更觯洗升实散大夫拜受宾拜送正义敖氏继公曰公优所酬者或使得用膳觯而不可以及乎其他是以更用角觯旅酬而洗者亦为更觯新之也余则不洗宾既拜送则就席
　　大夫辩受酬如受宾酬之礼不祭卒受者以虚觯降奠于篚【辩音徧下同注今文辩皆作徧】
　　正义贾氏公彦曰不祭者酬礼杀　敖氏继公曰酬酒不祭乃其正礼宾之祭有为为之耳卒受者下大夫之末也无所酬独饮于西阶上不言复位文省右公为宾举旅
　　主人洗升实散献卿于西阶上
　　正义郑氏康成曰酬而后献卿别尊卑也饮酒成扵酬也【贾疏主人献君君酢主人主人不敢酬君然献之礼成扵酬故使二大夫媵爵于公以当酬但君恩既大即为宾举旅故酬徧乃献卿以君尊卿卑是以君礼成卿乃得献也】　孔氏颖达曰直云卿不云大卿小卿之异则大卿小卿俱同献也　杨氏复曰卿者君之股肱腹心也献后卿何也既命大夫为宾故先献宾献宾而后献公又礼成于酬礼成而后献卿此事之序礼之宜也　敖氏继公曰实散降扵宾也凡献于西阶上皆西南面
　　案此礼卿之席位于乡饮射为遵者之位其大夫之席位则为三宾之位乡饮射三宾之席得与宾同时布者以三宾之入实与宾同时升也其遵者之席则布于遵者既入之后以遵者亦入即升而主人当献之扵其席前也此礼之卿大夫皆入而未升未升则未席故不得献之席前而献之西阶上也
　　司宫兼卷重席设于宾左东上【卷居逺反重直容反下同】
　　正义郑氏康成曰言兼卷则每卿异席也重席重蒲筵缁布纯也【贾疏公食记云蒲筵常缁布纯加莞席寻帛纯彼有两种席故称加此一种席重设之】卿席东上统扵君也【贾疏决乡饮乡射诸公大夫席于尊东西上彼遵尊扵主人故统扵尊此君尊故统于君】席自房来【贾疏公食记筵出自东房】　敖氏继公曰兼卷谓以两席相重而并卷之也其卷亦自末执时兼卷是设时亦兼布之矣此固异扵设如席之法亦以二席之长短同故得由便为之耳东上者席也位亦如之每一人献则设席
　　案大射仪大卿席于宾东小卿席于宾西此礼则不论大小卿皆席于宾东而以次而西故燕义曰席小卿次上卿也孔疏以此礼小卿亦为在宾西者非是
　　卿升拜受觚主人拜送觚
　　正义敖氏继公曰拜送不言卿右可知也下放此
　　卿辞重席司宫彻之
　　正义郑氏康成曰重席虽非加犹为其重累去之辟君也　敖氏继公曰彻去上席也卿以重席为辞故去其上席为卿设重席正礼也必辞之者去君差近宜辟之
　　案乡饮礼云大夫再重葢兼上下大夫而言此礼惟卿重席者大夫秩与宾等宾无加席大夫不可有加扵宾也乡饮又云大夫有诸公则辞加席委于席端以诸公席三重辞去一重惟有再重大夫不敢拟于诸公也此礼君虽加席然重席之视加席一间耳故辞去之注以为辟君是也但此为君有加席者言之也若燕异国聘使而君专席而酢则卿席不得兼卷不待辞而后彻矣
　　乃荐脯醢卿升席坐左执爵右祭脯醢遂祭酒不啐酒降席西阶上北面坐卒爵兴坐奠爵拜执爵兴主人答拜受爵卿降复位
　　正义敖氏继公曰不啐酒则不拜酒不告防可知此亦降扵宾者也无俎者燕礼轻扵大射故卿逺下宾也卿升降席皆自西方　郑氏康成曰卿无俎者燕主扵羞不酢辟君也
　　案礼主扵宾故公卿以下皆不酢匪直辟君也此荐脯醢亦每一人献则荐诸其席与乡饮射之三宾同但三宾不升席祭荐此则祭荐三宾惟祭酒扵阶此则祭酒于席三宾不拜既爵此则拜既为异耳复位谓堂下西面北上之位
　　辩献卿主人以虚爵降奠于篚射人乃升卿卿皆升就席【注今文无奠于篚】
　　正义敖氏继公曰辩献卿如实散以下之仪惟不洗耳主人既奠爵复位于西方卿既献乃升就席亦见其降扵宾也
　　案言乃者眀射人升卿以主人之降为节也
　　若有诸公则先卿献之如献卿之礼【先悉荐反】
　　正义郑氏康成曰诸公谓大国之孤也　敖氏继公曰此礼通五等侯国言之故扵诸公言若有葢上公之国乃有四命之孤侯伯以下则无也先卿献之谓先献公乃献卿亦既献则升就席不与卿序升也案公扵堂下虽与卿同班堂上则与卿异位故敖氏以为既献则升就席也然此特为公一人者言耳若公二人疑亦当降复位既辩献乃升就席
　　席于阼阶西北面东上无加席
　　正义郑氏康成曰席孤北面为其太尊屈之也亦因阼阶西位近君近君则屈　敖氏继公曰席之扵此以其尊扵卿而不与之序也阼阶之西于君席为西南直其左也公在君左卿在君右葢以左为尊也东上亦统扵君也无加席者以太近扵君故设时即不敢与之同而不待其辞也卿设重席而于公乃云无加席者眀其尊扵卿若或扵君所而用两席焉则当有加席而非重也礼加席尊扵重席
　　案记曰若与四方之宾燕则公迎之扵大门内揖譲升宾为苟敬席于阼阶之西然则若有苟敬而并有诸公者诸公之席其继苟敬而西而以苟敬之席为上与
　　右主人献诸公卿
　　小臣又请媵爵者二大夫媵爵如初
　　正义敖氏继公曰上经云皆致是犹有一奠觯未举也小臣又请之者此媵觯之节耳葢向者公命皆致今犹有一奠觯若惟命长致则奠觯无矣故是时不论奠觯之有无皆当媵爵也初执觯待扵洗南以上之仪　杨氏复曰如初如前二人媵爵之礼也自序进酌散至执觯待于洗南是则同
　　案二大夫不别言作明即上之二人也必又请者以前后异节故也
　　请致者若命长致则媵爵者奠觯于篚一人待于洗南长致致者阼阶下再拜稽首公答再拜
　　正义杨氏复曰长致故惟长一人无序进交于楹北之事　敖氏继公曰长二人中之尊者命长致云若则或有命皆致者矣葢说屦升坐以前君凡三行酬则大夫所致者当有三爵然大夫致爵之节惟止扵再故公之命致爵者或前多则后寡或前竒则后偶皆互为进退以取足扵三觯之数耳此经所言乃前多后寡者也其所不见则言若以包之若然则此时之当致者葢有定数而小臣犹请之者当由君命而不敢自专也
　　案旅凡三举故致必三觯三觯而乃以两次致之者始之举旅为宾也继之举旅为卿也此而媵以大夫焉宜也以其名秩不相等也若三举旅则为大夫为大夫则其名秩相等矣且媵觯之大夫亦在与旅之数矣及旅而后媵是使大夫媵大夫也是使媵觯之大夫自媵之而自旅之也故于前两媵时预多一觯以为大夫举旅之用也
　　洗象觯升实之坐奠于荐南降与立于洗南者二人皆再拜稽首送觯公答再拜
　　正义郑氏康成曰奠于荐南者扵公所用酬宾觯之处【贾疏前媵觯奠于荐南北上其上觯已为宾举旅下觯仍在今又媵一觯而云奠于荐南知是所用酬宾觯处】二人俱拜以其共劝君　敖氏继公曰不致者亦拜以始并受君命宜终之也亦拜于阼阶下右再媵觯
　　公又行一爵若宾若长唯公所酬
　　正义郑氏康成曰一爵先媵者之下觯也【贾疏前媵觯上觯已为宾举旅今又行一爵故知先媵者之下觯其后媵一觯留为大夫举旅】长公卿之尊者也【贾疏有诸公公为尊若无诸公三卿为尊】宾则以酬长长则以酬宾敖氏继公曰先若二人致则此一爵乃先致者之下觯先若一人致则此乃后致者之上觯也至是云若长者公卿已在堂故君得酬之君酬之是亦宾之也故其为礼与正宾同此酬主扵公卿乃或又酬宾者容遂尊者之所欲耳公卿既受献君乃为之举酬礼之序也下于大夫之礼亦然
　　存疑郑氏康成曰若宾若长则宾礼杀矣
　　案此之举旅为卿也为卿则以酬长正也而亦或由宾以及长是仍优宾也
　　以旅于西阶上如初大夫卒受者以虚觯降奠于篚正义敖氏继公曰在堂者酬讫大夫乃升受旅以辩言大夫卒受见士不与也　贾氏公彦曰如初如上为宾举旅之节
　　案言如初则凡成拜易觯请旅之节皆如之矣右公为诸公卿举旅
　　主人洗升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位正义郑氏康成曰既尽也不拜之者礼又杀【贾疏前卿受献不酢已是礼杀今又不拜既故云又杀】　敖氏继公曰献大夫不言酌散可知也大夫中下大夫中大夫即小卿也拜位亦如献宾献而不拜既爵亦差卑也
　　案每一卿献即席而荐之以其当祭荐也此大夫未祭荐故辩献乃荐则亦辩献乃席可知矣下经扵献士长后云其他不拜以众士之礼异于士长也此众大夫与大夫长之礼无异故经不别言之其实众大夫皆扵此时以次得献献讫而后胥荐主人犹之既献士长幷及其他而后乃荐司正也
　　胥荐主人于洗北西面脯醢无脀【脀之承反】
　　正义郑氏康成曰胥膳宰之吏也主人大夫之下先大夫荐之尊之也不扵上者上无其位也脀俎实敖氏继公曰宰夫士也先大夫荐之者以其为主人异之也不扵宾酢而荐之者以其爵本贱也宰夫之位本在西方以其为主人故至是而荐之于洗北因使之易位焉其意与卿大夫士既献而易位者同洗北扵正主阼阶东之位为近主人居之宜也荐西面主人在其东也无脀者贱也自卿己无脀矣于主人见之者嫌与宾行礼或当有之也胥亦宰胥也案荐主人当在辩献大夫之后葢每一大夫献讫则降复位比其卒也未献之大夫与主人皆降复位扵是胥荐主人小膳宰乃以次荐诸大夫经言辩献大夫扵荐主人之后者文便耳非献一大夫即荐主人既荐主人乃继献众大夫也洗北者膳篚所在故位主人扵此
　　存异贾氏公彦曰大射注直云主人大夫此云大夫之下者谓大夫之中位次在下也
　　案天子之宰夫为下大夫则诸侯之宰夫宜降一等天子以膳夫为献主而膳夫为上士则诸侯之献主又宜下扵天子之膳夫注谓大夫之下者言主人之爵视大夫为下正以明其为士也大射注曰下大夫也亦言其下扵大夫耳未尝直云主人大夫也疏葢误防注意
　　辩献大夫遂荐之继宾以西东上卒射人乃升大夫大夫皆就席
　　正义郑氏康成曰辩献之乃荐略贱也【贾疏决上宾与卿得献即荐】亦献而后布席　敖氏继公曰辩献乃布席布席然后荐皆变扵卿者也继宾以西东上言其荐之次也其席亦如之主人辩献大夫则降奠爵扵篚而立于洗北之位下礼放此卒谓荐毕也言此者为下事节也
　　案此燕义所谓大夫次小卿者也小卿席于宾西大夫席又次焉其扵上卿则孔疏所云遥相次耳此礼之献大夫与乡饮射之献三宾者同惟三宾每献辄荐此则辩献乃荐为异耳大射仪大夫之席云若有东面者则北上此亦当然　又案献卿毕公即为卿举旅者以礼成扵酬卿既尊且所与燕者或与乎其数也为卿举旅后即献大夫者以大夫有席于堂而秩与宾等也乃献大夫毕未即为大夫举旅者以是为变扵卿且是礼容为所宾及所与燕者而设不为大夫也升歌后即为大夫举旅不待乐备者乐以升歌为重用其重者扵未举旅之先所以别大夫于卿犹留其轻者扵既举旅之后所以异大夫于士也右主人献大夫














　　钦定仪礼义疏卷十一
<经部,礼类,仪礼之属,钦定仪礼义疏>
　　钦定四库全书
　　钦定仪礼义防卷十二
　　燕礼第六之二
　　席工于西阶上少东乐正先升北面立于其西
　　正义郑氏康成曰乐正扵天子乐师也凡乐掌其序事乐成则吿备　敖氏继公曰乐正先升亦变扵射礼也北面立于其西亦与大射仪乐正立于西阶东之文互见也
　　案诸侯有大小乐正此其小者也燕射但用小乐正一人则大乐正必朝祭大礼乃用之与
　　小臣纳工工四人二瑟小臣左何瑟面鼔执越内右手相入升自西阶北面东上坐小臣坐授瑟乃降【何胡可反相息亮反】
　　正义郑氏康成曰工四人者燕礼轻也【贾防决大射礼重工六人公羊传诸公六诸侯四彼是舞人之数不得以彼决此也】面鼔者燕尚乐可鼓者在前也相扶工也后二人徒相【贾防大射云仆人正徒相大师仆人师相少师仆人士相上工】天子大仆二人也小臣四人祭仆六人御仆十二人皆同官　敖氏继公曰面鼓亦变扵射也乃降谓相者四人俱降也此诸侯之小臣乃多扵周官天子小臣之数亦其异者也序官云小臣上士四人案乡饮射礼不言纳工者臣礼略也此不言瑟先者文不具也周官大仆之属小臣四人无相工之职其相工者乃眂了也诸侯无眂了以大仆若小臣为之大射仪有大师少师故用仆人正仆人师仆人士为相此无大师少师而相以小臣燕礼轻也小臣大仆之属也此相工者已有四人而辞宾请媵之等又皆小臣其数乃多扵天子盖大仆之属有祭仆御仆与小臣同官祭仆御仆亦得称小臣也注引序官文而曰皆同官者意盖为此
　　工歌鹿鸣四牡皇皇者华
　　正义敖氏继公曰春秋传言文王大眀緜两君相见之乐是诸侯之乐自大雅而下皆得用之此君与臣燕其礼轻故但自小雅而下而歌此三篇也其意与乡饮酒息司正而用乡乐之意同
　　余论贾氏公彦曰周官瞽蒙讽诵诗注云谓闇诵之不依咏即尔雅徒歌曰謡也此作乐之时依扵瑟即诗注云曲合乐曰歌也
　　卒歌主人洗升献工工不兴左瑟一人拜受爵主人西阶上拜送爵
　　正义郑氏康成曰工歌乃献之贱者先就事也【贾防对工以上不就事而得献】工拜扵席　敖氏继公曰此不辨工之为大师与否皆为之洗以其取觚扵洗西之篚宜因而洗之也下洗献笙其义亦然乡饮乡射非献大师则不洗者以其取爵扵上篚故不特为贱者降也　陈氏旸曰乡饮酒主人阼阶上献工此西阶上献以非正主也
　　案主人洗升敖氏之説微矣然亦为长者一人洗尔余工不洗
　　荐脯醢使人相祭卒爵不拜主人受爵
　　正义郑氏康成曰受爵将复献众工也
　　案工得輙荐者以先已在席故也
</div>
    <div class="pagination">
<a href="钦定仪礼义疏_page35.html">上一页</a><span>...</span><a href="钦定仪礼义疏_page31.html">31</a><a href="钦定仪礼义疏_page32.html">32</a><a href="钦定仪礼义疏_page33.html">33</a><a href="钦定仪礼义疏_page34.html">34</a><a href="钦定仪礼义疏_page35.html">35</a><span class="current-page">36</span><a href="钦定仪礼义疏_page37.html">37</a><a href="钦定仪礼义疏_page38.html">38</a><a href="钦定仪礼义疏_page39.html">39</a><a href="钦定仪礼义疏_page40.html">40</a><a href="钦定仪礼义疏_page41.html">41</a><span>...</span><a href="钦定仪礼义疏_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
