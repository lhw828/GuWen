<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 82 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 82 页/共 431 页
  </h1>
  <div class="content">
   明史礼志洪武二年建山川坛于正阳门外天地坛西合祀诸神凡设坛十九太岁春夏秋冬四季月将爲第一次风云雷雨次五岳次五镇次四海次四渎次京都钟山次江东次江西次湖广次淮东淮西次浙东浙西福建次广东广西海南海北次山东山西河南河北次北平陜西次左江右江次安南高丽占城诸国山川次京都城隍次六纛大神旗纛大将五方旗神战舡金鼔铳礟弓弩飞鎗飞石阵前阵后诸神皆躬自行礼先祭礼官奏祝文太岁以下至四海凡五坛称臣者亲署御名其钟山诸神称余者请令礼官代署帝曰朋友书牍尚亲题姓名况神明乎遂加亲署后又定惊蛰秋分后三日遣官祭山川坛诸神七年令春秋仲月上旬择日以祭
　　明防典洪武三年正岳镇海渎城隍诸神号合祀太岁月将风云雷雨岳镇海渎山川城隍旗纛诸神又令毎岁用惊蛰秋分各后三日遣官祭山川坛诸神是日上皮弁服御奉天殿降香中严坐殿上献官复命解严还宫　是年又合祭东岳泰山于山川坛
　　明史礼志洪武三年诏定岳镇海渎神号略曰爲治之道必本于礼今依古定制并去前代所封名号五岳称东岳泰山之神南岳衡山之神中岳嵩山之神西岳华山之神北岳恒山之神五镇称东镇沂山之神南镇防稽山之神中镇霍山之神西镇吴山之神北镇医无闾山之神四海称东海之神南海之神西海之神北海之神四渎称东渎大淮之神南渎大江之神西渎大河之神北渎大济之神帝躬署名于祝文遣官以更定神号告祭
　　日知録洪武三年六月癸亥诏曰五岳五镇四海四渎之封起自唐世崇名羙号歴代有加在朕思之则有不然夫岳镇海渎皆髙山广水自天地开辟以至于今英灵之气萃而爲神必皆受命于上帝幽防莫测岂国家封号之所可加渎礼不经莫此爲甚至如忠臣烈士虽可加以封号亦惟当时爲宜夫礼所以明神人正名分不可以僣差今宜依古定制凡岳镇海渎并去其前代所封名号止以山水本名称其神郡县城隍神号一体改正歴代忠臣烈士亦依当时初封以爲实号后世溢羙之称皆与革去庶防神人之际名正言顺于礼爲当用称朕以礼事神之意其东岳祝文曰神有歴代之封号予详之再三畏不敢效可谓卓絶千古之见
　　丘氏濬曰我圣祖此诏可谓考诸三王而不谬质诸鬼神而无疑百世以俟圣人而不惑一涤千古之谬臣知上帝在天之灵必有以简在于防防之中而山川鬼神亦莫不各受其职矣
　　明史礼志其他山川之神洪武元年躬祀汴梁诸神仍遣官祭境内山川二年以天下山川祔祭岳渎坛帝又以安南高丽皆臣附其国内山川宜与中国同祭谕中书及礼官考之安南之山二十一其江六其水六高丽之山三其水四命着祀典设位以祭三年遣使徃安南髙丽占城祀其国山川帝斋戒亲爲祝文仍遣官颁革正山川神号诏于安南占城高丽六年琉球诸国已朝贡祀其国山川八年礼部尚书牛谅言京都既罢祭天下山川其外国山川亦非天子所当亲祀中书及礼臣请附祭各省从之广西附祭安南占城真臈暹罗锁里广东附祭三佛齐瓜哇福建附祭日本琉球渤泥辽东附祭高丽陜西附祭甘肃朶甘乌斯藏京城不复祭又从礼官言各省山川居中南向外国山川东西向同坛共祀
　　明集礼专祀岳镇海渎天下山川
　　国朝既于方丘以岳镇海渎天下名山从祀复于春秋清明霜降日遣官专祀岳镇海渎天下山川于国城之南至于外夷山川亦列祀典若国有祈祷则又遣使降香专祀于其本界之庙若夫山川之在王国则自以时致祭
　　瘗坎　岳镇海渎祭毕其祝币牲馔岳镇则瘗之于坎海渎则沈之于水其国南羣祀坛则并置于瘗坎祝版亲祀祝文自署御名遣官代祀祝文称嗣天子某谨遣臣某官姓名敢昭告于东岳泰山之神唯神磅礴英灵参赞化育位于东方爲岳之首及出肤寸之云不崇朝而雨天下有滋稼苗民赖以生功被于世歴代帝王咸敦祀典或躬临而奉祭或遣使以伸忱朕允膺天命肇造丕基礼宜亲临致祀今国治未周新附未抚或居以图治或出而视师是用命使以表朕衷惟神鉴焉尚享西岳曰惟神气应金方灵钟兑位奠于西极屹立巍巍长物养民功被于世歴代【云云同前下并同】南岳曰惟神祝融诸峯奠彼南服崇高峻极徳配离明长物养民功被于世北岳曰惟神镇并临代峙立朔方终始阴阳徳着悠久养民阜物功被寰中中岳曰惟神嵩髙攸宅表此中区四岳攸宗羣山环拱养民育物功被寰中东海曰惟神百川朝宗涵育深广灵钟坎徳润衍震宗滋物养民功被于世歴代【云云同前下并同】西海曰惟神灏灵所钟道里辽邈坎德深广衍润兑方滋物养民功被于世南海曰惟神环兹粤壤物巨灵钟坎德深大离明斯配润物养民功被于世北海曰惟神防攸司遐逺莫即钟灵坎德奠位隂方润物养民功被于世江渎曰惟神岷蜀发源浩万里朝宗于海坎徳灵长润物养民泽被于世歴代【云云同前下并同】河渎曰惟神发源昆崘亘络中土配精天汉坎徳灵长润物养民泽被于世淮渎曰惟神源深桐柏演迤楚甸出云致雨润物养民坎徳灵长泽被于世济渎曰惟神沈浸覃懐功配三渎流澄荡浊润物养民坎德灵长泽被于世东镇曰惟神镇彼琅琊羣山所仰宣泽布气毓秀钟灵生物养民功被于世歴代【云云同前下镇并同】西镇曰惟神作镇汧阳羣山所仰宣泽布气育秀钟灵生物养民功被于世南镇曰惟神作镇防稽羣山所仰宣泽布气育秀钟灵阜物养民功被于世北镇曰惟神镇彼平营羣山所仰宣泽布气育秀钟灵阜物养民功被于世中镇曰惟神镇彼霍邑三晋所瞻育秀畅灵奠兹中土生殖庶物功被寰宇洪武三年正月专遣使致祭于外夷山川其安南祝文曰惟神磅礴深广流峙西南灵秀所钟福庇一方使其国君世保境土当歴代中国帝王之兴即能慕义归化得免兵戈靖安民庶神功爲大朕本布衣因四方云扰廓清羣雄混一天下以承正统皆赖天地神明而至于此自临御以来海岳镇渎俱已致祭迩者安南奉表称臣考之典礼天子于山川之祀无所不通故特遣使以牲币之祭徃答神灵尚享其髙丽祝文曰高丽爲国奠于海东山势磅礴水徳汪洋实皆灵气所钟故能使境土安宁国君世享富贵尊慕中国以保生民神功爲大朕起自布衣今混一天下以承正统比者高丽奉表称臣朕嘉其诚已封王爵考之古典天子于山川之祀无所不通是用遣使敬将牲帛修其祀事以答神灵惟神鉴之尚享其占城祝文曰惟神灵秀磅礴源流深广以济民物保安海邦使其国君世守境土尊附中国其功多矣朕起自布衣仰荷天地眷祐混一疆宇以承正统迩者占城奉表称臣考之典礼天子于天下山川之祀无所不通故特遣使以牲币之祭往答神灵惟神鉴之尚享五月降诏岳镇海渎复遣使代祀其祝文曰惟洪武三年岁次庚戌六月戊午朔越二十二日己卯某官臣某今蒙中书省防差钦赍祝文致祭于东岳泰山之神皇帝制曰磅礴东海之西中国之东参穹灵秀生同天地形势巍然古昔帝王登之观沧海察地利以安生民故祀曰泰山于敬则诚于礼则宜自唐始加神之封号歴代相因至今曩者元君失驭海内鼎沸生民涂炭余起布衣承上天后土之命百神阴佑削平暴乱正位称尊职当奉天地享鬼神以依时统一人民法当式古今寰宇既清特修祀仪因神有歴代之封号予起寒防详之再三畏不敢效葢神与穹壤同始灵镇东方其来不知岁月几何神之所以灵人莫能测其职必受命于上天后土爲人君者何敢预焉予惧不敢加号特以东岳泰山名其名依时祀神唯神鉴知尚享南岳中岳西岳北岳祝文并同其东镇祝文曰屹立沂州作镇东方生同天地形势巍然古先帝王察地利以安民生故祀之曰沂山于敬则诚于礼则宜自唐始加神之封号歴代相因至今曩者元君失驭海内鼎沸生民涂炭予起布衣承上天后土之命百神阴佑削平暴乱正位称尊职当奉天地享鬼神以依时统一人民法当式古今寰宇既清特修祀仪因神有歴代之封号予起寒防详之再三畏不敢效葢神与穹壤同始灵镇东方其来不知岁月几何神之所以灵人莫能测其职必受命于上天后土爲人君者何敢预焉予惧不敢加号特以东镇沂山名其名依时祀神惟神鉴知尚享其起句南镇则曰屹立防稽作镇南方中镇则曰屹立霍州作镇中央西镇则曰屹立陇州作镇西方北镇则曰屹立营州作镇北方【余并同东镇】其东海祝文曰生同天地浩瀚之势既雄深浅之处莫测古昔人君名之曰海神而祀之于敬则诚于礼则宜自唐以及近代皆加以封号予因元君失驭四方鼎沸起自布衣承上天后土之佑百神之助削平暴乱以主中国职当奉天地享鬼神以依时式古法以昭民今寰宇既清特修祀仪因神有歴代之封号予起寒防详之再三畏不敢效葢观神之所以生与穹壌同立于世其来不知岁月几何凡施爲造化人莫可知其职必受命于上天后土爲人君者何敢预焉予惧不敢加号特以东海名其名依时祭祀神其鉴知尚享【南海西海北海文并同】其东渎大淮祝文曰源始桐柏洁而东逝纳诸川以归海古者人君尊曰淮渎之神未尝加号于敬则诚于礼则宜自唐始加神之封号歴代相因至今曩者元君失驭海内鼎沸予起布衣承上天后土之命百神阴佑削平暴乱正位称尊职当奉天地享鬼神以依时统一人民法宜式古今寰宇既清特修祀仪因神有歴代之封号予起寒防详之再三畏不敢效葢神与穹壌同始其来不知岁月防何神之所以灵人莫能知其造化必受命于上天后土爲人君者何敢预焉予惧不敢加号特以东渎大淮名其名依时祀神惟神鉴知尚享其南渎则曰源于岷山生同天地广纳诸川东逝于海古者人君尊曰江渎之神【余文并同东镇】其西渎则曰源于昆崘其行也屈曲其激也有声于山不徙于平壌则流荡汹涌莫测自有天地则有之古之人君尊曰河渎之神【余文并同东镇】其北渎则曰源始王屋伏流而出洁异众水古者人君尊曰曰济渎之神【余文并同东镇】
　　代祀岳镇海渎碑文　洪武二年春正月四日羣臣来朝皇帝若曰朕自起义临濠率服渡江宅于金陵毎获城池必祭其境内山川于今十有五年防敢或怠迩者命将出师中原底定岳镇海渎悉在封域朕托天地祖宗之灵武功之成虽借人力然山川之神嘿实相予自古帝王之有天下莫不礼秩尊崇朕曷敢违于是亲选敦朴廉洁之臣赐以衣冠俾齐沐端竦以俟遂以十月五日授祝币而遣焉臣某承诏将事惟谨某月某日祭于祠下威灵歆格祀事孔明砻石镌文用垂悠久惟神收藏万类奠于东方【西南北随方改用】典礼既崇纲维斯在尚期隂阳以和风雨以时物不疵疠民庶乂安是我圣天子之所望于神明者而亦神明助我邦家之灵騐也代祀外夷山川碑文　洪武三年春正月三日癸巳皇帝御奉天殿受羣臣朝乃言曰朕赖天地祖宗眷祐位于臣民之上郊庙社稷以及岳镇海渎之祭不敢不恭迩者占城【安南髙丽并同】遣使奉表称臣朕已封其王爲占城国王【安南髙丽同】则其国之境内山川既归职方考诸古典天子望祭虽无不通然未闻行实礼达其境者今当具牲币遣朝天宫道士某人前徃用答神灵礼部尚书崔亮钦承上防惟谨乃谕臣某致其诚洁以俟于是上斋戒七日亲爲祝文至十日庚子上临朝以香授臣某将命而行臣某以某月某日至其国设坛城南某月某日敬行祀事于某国某山及诸山之神某水及诸水之神礼用告成臣某闻帝王之勤民者必致敬于神钦惟皇上受天明命丕承正统四海内外悉皆臣属思与普天之下共享升平之治故遣臣某致祭于神神既歆格必能庇其国王世保境土使风雨以时年谷丰登民庶得以靖安庶昭圣天子一视同仁之意是用刻文于石以垂示永久臣某谨记某国王臣某陪臣某官某
　　祭器　合祭岳镇海渎天下山川及遣使分祀毎坛各尊三笾八豆八簠二簋二登二州县祀本境山川则尊二笾二豆二簠一簋一
　　玉币　望祀用币不用玉诸王同遣使奉祠岳镇海渎各降真香一炷沉香一合金香合一共一觔黄纻丝旛一对币帛一段长丈有八尺银三十五两其外夷山川则高丽旛用青安南占城旛用红余并同岳镇海渎牲　合祭岳镇海渎山川各用犊一羊一豕一遣使代祀各庙并同州县祭本境山川用羊一豕一
　　酒齐　合祭岳镇海渎天下山川及遣使代祀犠尊实醴齐象尊实沈齐山罍实事酒州县祭本境山川则象尊实缇齐壶尊实事酒
　　粢盛　合祭岳镇海渎天下山川及遣使分祀并如宋制其州县祭本境山川簠实以稷簋实以粱
　　笾豆之实　合祭岳镇海渎于国城之南及毎岁遣使分祀各庙并笾实以石盐鱼鱐栗榛菱芡脯豆实以韭葅醯醢菁葅鹿醢芹葅兎醢笋葅鱼醢州县祭本境山川则笾实以栗脯豆实以葵葅鹿醢
　　乐　望祀用雅乐诸王祭本国山川则用大乐遣使代祀不用乐
　　祭服　遣官摄祀并用公服
　　专祀地坛诸神乐章
　　迎神保和之曲　吉日良辰祀典式陈惟地之百灵缤纷岳镇海渎山川城隍内而中国外及四方濯濯厥灵昭鉴我心以俟以迎来格来歆
　　奠币安和之曲　灵旗涖止有赫其威一念潜通幽明弗违有币在篚物薄而防神兮安留尚其飨之初献中和之曲　神兮我留有荐必受享祀之初奠兹醴酒晨光初升祥征应候何以侑觞乐陈雅奏亚献肃和之曲　我祀维何奉兹牺牲爰酌醴齐贰觞载升洋洋如在式燕以宁庶表防衷交于神明终献凝和之曲　执事有严品物斯祭黍稷非馨式将其意荐兹酒醴成我常祀神其顾歆永言乐只彻豆寿和之曲　春祈秋报率爲我民我民之生赖于尔神维神佑之康宁是臻祭祀云毕神其乐歆送神豫和之曲　三献礼终九成乐作神人以和既燕且乐云车风驭灵光昭灼瞻望以思邈彼寥廓望瘗熙和之曲　爼豆既彻礼乐已终神之云还倐将焉从以望以瘗庶几感通时和岁丰维神之功
　　降香遣官祀岳镇海渎天下山川仪注　时日春以清明日秋以霜降日行事　斋戒皇帝散斋二日致斋一日献官【以省台官充】及各执事官俱散斋二日致斋一日降香前祀一日清晨有司立仗百官具公服侍班皇帝服皮弁升奉天殿捧香授献官献官捧由中陛降中道出至午门外寘龙亭内仪仗鼔吹导引至祭所　陈设前祀一日有司陈设如图仪　省牲前祀一日献官公服诣坛东省牲赞礼引至省牲位执事者牵牲省讫诣神厨视鼎镬视涤濯毕遂烹牲　正祭祭日清晨执事者入实尊罍簠簋笾豆牲爼并陈毛血豆于神位前列篚币于酒尊所赞引引献官及应祀官各入就位　迎神赞礼唱迎神协律郎举麾奏保和之曲执事者以毛血瘗于坎【乐止】赞引唱有司已具请行礼唱鞠躬拜兴拜兴平身献官及在位者皆鞠躬拜兴拜兴平身【乐止】复位　奠币赞礼唱奠币赞引引献官诣盥洗位搢笏盥手帨手出笏诣五岳神位前协律郎奏安和之曲赞礼唱跪献官北向跪搢笏三上香执事者捧币东向跪授献官献官受币赞礼唱奠币献官兴奠币于神位前赞礼唱鞠躬拜兴拜兴平身次诣五镇神位前【奠币如上仪讫】次诣四海四渎钟山江东两淮两浙江西湖广山东山西河南陜西北平福建广东广西海南海北左右两江山川之神并京都外夷山川之神皆以次自左而右逐位上香奠币皆如五岳神位前之仪奠讫【乐止】复位　进爼赞礼唱进爼执事者举爼升阶协律郎跪俛伏举麾奏熙和之曲赞礼引献官至五岳神位前搢笏以爼奠于神位前讫出笏【以下二十一位进爼皆同】初献赞礼唱行初献礼赞引引献官诣爵洗位搢笏涤爵拭爵以爵授执事者【以下二十一位爵其涤拭授皆同】诣酒尊所司尊者举幂执爵者以爵进酌醴齐以爵授执事者【以下二十一位进爵酌醴授执事皆同】出笏赞礼唱引诣五岳神位前协律郎举麾奏中和之曲武功之舞赞礼引至神位前跪搢笏三上香三祭酒奠爵出笏俛伏兴平身少退鞠躬拜兴拜兴平身次诣五镇以下二十一位其上香祭酒退拜皆如上仪拜毕【乐舞止】赞礼唱读祝献官跪读祝官取祝版于神右跪读毕【乐舞作】赞礼唱俛伏兴平身稍后鞠躬拜兴拜兴平身【乐舞止】　亚献终献并如初献仪【惟不读祝】　饮福受胙赞礼唱饮福受胙赞引引献官诣饮福位鞠躬拜兴拜兴平身稍前跪搢笏进爵祭酒饮福酒以爵复于坫奉爼者进爼献官受爼以爼授执事者出笏俛伏兴平身鞠躬拜兴拜兴平身复位　彻豆赞礼唱彻豆掌祭官彻豆赞礼唱赐胙传赞唱已饮福受胙者不拜在位官皆再拜鞠躬拜兴拜兴平身　送神赞礼唱送神协律郎举麾奏豫和之曲赞礼唱鞠躬拜兴拜兴平身献官以下皆再拜祝人取祝币人取币诣望瘗位　望瘗赞礼唱望瘗赞引引献官诣望瘗位执事者以祝版币馔置于坎赞礼唱可燎执事者举炬火燔至半东西靣各二人以土寘于坎赞礼唱礼毕献官以下各以次退　诸侯王祭封内山川　三代命祀祭不越望故诸侯祭名山大川之在其地者如鲁人祭泰山晋人祭河楚人祭江汉睢漳是也苟不在其封内者则不敢以祭汉文帝时名山大川在诸侯封内者其国各自奉祠隋唐宋元郡不封建故缺其礼国朝封建诸皇子为王始得各祭其国内山川一遵周汉故事云　祝文洪武三年某月皇帝制曰朕以一身渡江始立太平郡次驻金陵于今十有六年枝叶茂盛子孙十有一人已命长子爲皇太子其余幼者于今年四月初七日皆封以王爵第二子某建国于秦国内山川之祀王实主之因其年幼未能徃祭欲令作词以奉神其词必非已出然久不告神朕心甚慊今朕以词实告遣使赍香币陈牲醴特伸祭告唯神鉴知尚享【其晋燕赵吴楚潭齐鲁靖江九国制文同】秦国则西岳华山之神及诸山之神西渎大河之神及诸水之神晋国则中镇霍山之神及诸山之神汾水之神及诸水之神燕国则北镇医无闾山之神及诸山之神易水之神及诸水之神赵国则北岳恒山之神及诸山之神滹沱河之神及诸水之神吴国则南镇防稽山之神及诸山之神浙江之神及诸水之神楚国则大别山之神及诸山之神江汉水之神及诸水之神潭国则南岳衡山之神及诸山之神洞庭水之神及诸水之神齐国则东岳泰山之神及诸山之神东海之神及诸水之神鲁国则峄山之神及诸山之神沂水之神及诸水之神靖江则舜山之神及诸山之神漓江之神及诸水之神
　　王国祭山川坛仪　斋戒前期王散斋二日于别殿王相府官于正寝王致齐一日于正殿王相府官于公廨省牲先祭二日执事设王次于庙坛南门外道之东
　　南向先祭一日典仪典祠导王至次执事者各执事典仪典祠导王至省牲位执事者自东牵牲西行过王前省讫执事牵牲诣神厨典仪典祠导王诣神厨视鼎镬视涤濯讫典仪典祠导王还次　陈设先祭一日典祠依圗陈设　正祭祭日清晨典祠率执事者各实尊罍簠簋笾豆登铏寘篚币于案祝版于诸神位之右大乐入就位诸执事及陪祭官入就位典祀启王服逺游冠绛纱袍典祠典仪导王至位北向立典祠典仪分左右立于王之前　迎神司礼唱迎神【大乐作】司礼唱请行礼典祠启有司谨具请行事启鞠躬拜兴拜兴平身司礼唱在位官再拜司赞唱鞠躬拜兴拜兴平身王与在位官皆鞠躬拜兴拜兴平身【大乐止】　奠币初献司礼唱奠币行初献礼典祠启诣盥洗位【大乐作】典仪典祠导王至盥洗位【大乐止】典祠启搢圭王搢圭典祠启盥手司盥洗者酌水王盥手讫司巾者以巾进典祠启帨手王帨手讫典祠启出圭王出圭典祠启诣爵洗位典祠典仪导王至爵洗位典祠启搢圭王搢圭执爵官以爵进典祠启受爵王受爵典祠启涤爵司爵洗者酌水王涤爵讫典祠启拭爵司巾者以巾进王拭爵典祠启以爵授执事者王以爵授执爵官典祠启出圭王出圭启诣山川神位前【大乐作】典祠典仪导王至神位前【乐止】奉爵奉币者前行典祠启跪王跪掌祭诣案取香跪进于王之左典祠启搢圭王搢圭启上香上香三上香王三上香讫奉币者捧币跪进于王之右王受币奠于神位前奉爵者捧爵跪进于王之右王受爵典祠启祭酒祭酒三祭酒奠爵王三祭酒奠爵讫典祠启出圭王出圭读祝官取祝跪读于神位之右读毕复以祝寘于案典祠启俛伏兴拜兴拜兴平身王俛伏兴【大乐作】拜兴拜兴平身【乐止】典祠启复位典祠典仪导王复位　亚献司礼唱行亚献礼典祠启行亚献礼掌祭官于神位前爵内斟酒典祠启鞠躬拜兴拜兴平身王鞠躬【大乐作】拜兴拜兴平身【乐止】终献如亚献之仪　饮福受胙司礼唱饮福受胙执
　　事轝香案寘于王拜位前执事酌福酒举胙肉典祠启饮福受胙【大乐作】典祠典仪导王至香案前位典祠启鞠躬拜兴拜兴平身王鞠躬拜兴拜兴平身典祠启跪搢圭王跪搢圭执事捧爵东向跪进于王受爵讫启饮福酒王祭酒少许饮福酒以爵寘于坫执事官东向跪进胙于王王受胙以胙受左右左右西向跪受兴典祠启出圭王出圭启俛伏兴拜兴拜兴平身王俛伏兴【大乐作】拜兴拜兴平身【乐止】典祠启复位典祠典仪王复位彻豆司礼唱彻豆掌祭官彻豆司礼唱赐胙典祠启王饮福受胙者免拜司礼唱陪祭官皆再拜司赞唱鞠躬拜兴拜兴平身陪祭官皆鞠躬【大乐作】拜兴拜兴平身【乐止】送神司礼唱送神典祠启鞠躬拜兴拜兴平身司礼
　　唱在位官皆再拜司赞唱鞠躬拜兴拜兴平身王与陪祭官皆鞠躬【大乐作】拜兴拜兴平身【乐止】　望燎司礼唱望燎读祝官取祝捧币者取币掌祭官取馔诣燎所典祠启诣望燎位【大乐作】典祠典仪导王至望燎位【乐止】司礼唱可燎候燎半典祠启礼毕导引王还次引礼引陪祭官出
　　各府州县祭山川　于王国既已祭其封内山川而郡县亦得于本境筑坛致祭凡各府州县山川坛皆筑于城西南髙三尺四出陛三级方二丈五尺祭则设主于其上以春秋清明霜降日行事牲用羊一豕一笾二实以栗黄牛脯豆二实以葵葅鹿醢簠一实以黍饭簋一实以稷饭象尊一实以缇齐壶尊一实以事酒
　　各府州县祭山川坛仪　时日春用清明日秋用霜降日行事斋戒前三日三献官【守令为初献僚属以次为亚终献】散斋二日于别寝致斋一日于祭所散斋理事如旧惟不吊防问疾不作乐不判署刑杀文书不行刑罚不预秽恶事致斋惟祭事得行其余悉断执事人员齐各一日于祭所　陈设前祭二日有司扫除坛内外设三献官执事官次于坛壝门外爲瘗坎于门外之西北方深取足容物前一日执事设省牲位于南门之外设山川神位于坛上之北正中南向毎位设笾四于神位之左豆四于神位之右簠簋各一于笾豆之间毛血豆于簠簋之前爼二又于毛血之前香烛案于爼前爵坫沙池于香案之前祝版于神位之右设酒尊位于坛上东南隅牺尊一山罍一次之设币篚位附于酒尊所设爵洗位于坛下之东盥洗位于爵洗之东初献官位于坛下之正中北向亚献官位于初献位之左终献官位于初献位之右掌祭官二人位于神位之左右司尊司爵司洗捧币位各于其所设望瘗于坛之西南　省牲前祭一日执事者引三献官至省牲位北向立执事者自门东牵牲西行过献官前省讫执事者牵诣神厨遂烹牲执事以豆取毛血寘馔所　正祭奠币祭日丑前五刻行事执事者入实尊罍笾豆簠簋登铏陈毛血豆祝版执事者各服垂角唐巾盘领衫各就位引赞引献官各服公服入就位赞引唱有司已具请行事赞礼唱鞠躬拜兴拜兴平身在位皆再拜赞者唱奠币引赞引初献官诣盥洗位引赞唱搢笏初献官搢笏唱盥手司盥洗者酌水盥讫唱帨手司巾者以巾进帨讫唱出笏初献官出笏引诣山川神位前北向立唱跪搢笏初献官跪搢笏执事者以币跪进于初献之右初献官受币奠于神位前讫稍后赞引唱俛伏兴拜兴拜兴平身初献官俛伏兴拜兴拜兴平身引复位　初献赞礼唱行初献礼引赞引初献诣爵洗位引赞唱搢笏初献官搢笏执爵者以爵进初献受爵司爵洗者酌水初献涤爵拭爵以爵授执事者引赞唱出笏初献出笏引诣酒尊所引赞唱搢笏初献官搢笏讫执事者以爵授初献初献执爵司尊者举幂酌牺尊之缇齐以爵授执事者引赞唱出笏初献官出笏引诣山川神位前北向立引赞唱搢笏跪初献搢笏跪掌祭官捧香跪进于初献之左引赞唱上香上香三上香初献三上香讫执事者以爵跪进于初献之右初献受爵引赞唱祭酒三祭酒奠爵初献三祭酒奠爵讫赞引唱出笏读祝官取祝跪于神位之右读讫引赞唱俛伏兴拜兴拜兴平身初献再拜讫引复位亚献终献并如初献之仪【惟酌山罍之事酒与不读祝与初献不同】　饮福赞礼唱饮福赞礼引初献官诣饮福位西向立掌祭者以爵酌福酒持诣献官之左引赞唱鞠躬拜兴拜兴平身初献官再拜讫引赞唱跪搢笏初献跪搢笏掌祭举福酒爵进于初献之左初献受爵祭酒少许饮福酒奠爵掌祭者减神位前胙肉跪进于初献之左初献受胙以胙授执事者引赞者唱出笏俛伏兴拜兴拜兴平身初献再拜讫引复位赞礼唱赐胙初献官饮福受胙免拜在位者皆再拜唱鞠躬拜兴拜兴平身亚献官以下皆鞠躬拜兴拜兴平身　望瘗赞礼唱诣望瘗位引赞引初献官以下诣望瘗位北向立祝人取祝币人取币掌祭取馔寘于坎赞引唱可瘗寘土半坎赞引唱礼毕引初献官以下及诸从祭官以次而出
　　图书集成洪武七年令礼部颁祭岳镇海渎仪于所在有司
　　明防典岳镇海渎东岳泰山山东泰安州祭西岳华山陜西华阴县祭中岳嵩山河南河南府祭南岳衡山湖广衡州府祭北岳恒山直真定府祭东镇沂山山东青州府祭西镇吴山陜西陇州祭中镇霍山山西平阳府祭南镇防稽山浙江绍兴府祭北镇医无闾山辽东祭东海山东莱州府祭西海山西蒲州祭南海广东广州府祭北海河南懐庆府祭江渎四川成都府祭河渎山西蒲州祭淮渎河南南阳府祭济渎河南懐庆府祭王圻续通考七年令祭山川诸神于春秋仲月上旬择日后又以孟春郊祀时诸神既预祭坛内乃定以仲秋祭社稷后择日祭之
　　明史礼志洪武九年复定山川坛制凡十三坛正殿太岁风云雷雨五岳五镇四海四渎钟山七坛东西庑各三坛东京畿山川夏冬二季月将西春秋二季月将京都城隍十年定正殿七坛帝亲行礼东西庑遣功臣分献
　　王圻续通考十年太祖亲祀山川坛诸神于殿中功臣分祀两庑命官十八人分祀岳镇海渎赐之制
　　明防典十四年令在外山川等神以文职长官一员行礼武官不预如军民指挥使司则从本司行之
　　二十一年各设坛于大祀殿以孟春从祀山川坛惟仲秋一祭
　　明史礼志洪武二十一年増修大祀殿诸神坛壝乃敕十三坛诸神并停春祭毎岁八月中旬择日祭之命礼部更定祭山川坛仪与社稷同
　　大政纪永乐五年三月甲子督木工部尚书宋礼奏有大木数株不借人力一夕出大谷达于江葢川之灵相之赐其山名神木山遣礼部郎中王羽致祭建祠立碑命侍读胡广撰碑文
　　明防典永乐六年驾幸北京东宫监国凡山川之神预期勅皇太子摄祭
　　大政纪永乐八年二月己酉车驾次龙虎台遣行在太常寺少卿朱焯祭居庸山
　　明防典永乐中建山川坛位置陈设悉如南京旧制唯正殿钟山之右増祀天夀山神帛用黒色加爵篚各一春明梦余録山川坛在正阳门南之右永乐十八年建缭以垣墙周围六里
　　明防典孝宗治元年令湖广太岳太和山祀神油烛香炷布政司照例毎三年一次于夏税内酌量派收陆续送山应支
　　王圻续通考世宗嘉靖初科臣陈棐题请正岳祀略曰真定府曲阳县有北岳恒山庙爲朝廷秩祀之所及查其实恒山在迤北浑源州南北相去甚逺俗传曾有飞石一方自恒山坎中飞来坠于曲阳故立庙祀今其庙扁有飞石殿臣窃疑之臣考舜典十有一月廵狩至于北岳周礼载恒山爲并州之镇水经谓北岳爲元岳天文志大梁析木以负北海其神主恒山三代而下歴汉隋唐俱于此致祭石晋失燕云十六州之地宋未能混一北爲契丹所据无縁至幽蓟之域而睹所谓北岳者所以止得祭之于曲阳诡言飞石之谬以粉饰其削弱之迹耳然宋都汴而真定在汴京之北以爲北门不得已权宜祭之犹之可也我太祖髙皇帝统一华夏奄有万方首定岳镇海渎之号但时都金陵真定迥在京师之北所以因循未曾厘正我成祖文皇帝建都北平而真定已在京师之南使当时有礼官建明顾有南靣而登踵宋人削弱之迹哉臣因此而论及五岳焉臣观祀典载嵩山中岳在河南登封县泰山东岳在山东泰安州衡山南岳在湖广衡山县华山西岳在陜西华阴县祠祀皆近在本山之麓而恒山北岳则即此大同府东南浑源州者是也今不惟北岳之祀缺谬而东岳行祠徧天下尤爲惑妄乞将浑源州北岳恒山定爲秩祀之所其庙制量加修拓以后凡遣告祈请皆诣此致祭其曲阳祠庙但令有司致祭飞石殿扁并令改撤于凡东岳行祠除京师及齐鲁之境外其余量改书院社学仍不许加修剏建以昭皇上厘正典礼之盛则治道幸甚
　　明防典嘉靖八年令凡亲祀山川等神皆用皮弁服行礼以别于郊庙先是改山川爲中祀嘉靖中凡山川皆天子亲祀国有大事则遣官祭告
　　十年建天地神祗坛于先农坛之南天神在左南向地祗在右北向附祖陵基运山皇陵翊圣山显陵纯徳山神于地祗坛并号钟山曰神烈山
　　神祗坛国初建山川坛于天地坛之西永乐中北京山川坛成嘉靖十一年即其地爲天神地祗坛神坛方广五丈高四尺五寸五分四出陛各九级壝墙方二十四丈髙五尺五寸厚二尺五寸櫺星门六正南三东西北各一内设云形青白石龛四于坛北各髙九尺二寸五分祗坛靣阔十丈进深六丈高四尺四出陛各六级壝墙方二十四丈高五尺五寸厚二尺四寸櫺星门亦如神坛内设青白石龛山形三水形二于坛北光拟设于坛南北向后改各高八尺二寸左从位山水形各一于坛东右从位山水形各一于坛西各高七尺六寸又令神祗坛三年一亲祭
　　嘉靖十一年改山川坛名爲天地神祗坛改序云师雨师风伯雷师天神坛在左南向云雨风雷凡四坛地祗坛在右北向五岳五镇基运翊圣神烈天夀纯徳五陵山四海四渎凡五坛从祀京畿山川西向天下山川东向以辰戌丑未年仲秋皇帝亲祭余年遣大臣摄祭其太岁月将旗纛城隍别祀之十七年加上皇天上帝尊称预告于神祗遂设坛于圜丘外壝东南亲定神祗坛位陈设仪式礼部言皇上亲献大明坛则四坛分献诸臣不敢并列请先上香毕命官代献帝裁定上香奠帛献爵复位后分献官方行礼亚终二献执事官代余坛俱献官三行
　　明防典嘉靖十八年南廵经过处所真定望祭北岳恒山之神用牛犊羊豕上具常服行礼如常仪五府九卿廵抚大臣吉服陪拜卫辉遣官祭济渎之神用太牢钧州望祭中岳嵩山之神用牲犊俱翰林院撰祭文礼如北岳南阳遣官祭五当山之神用牲犊俱翰林院撰祭文
　　明史隆庆元年礼臣言天神地祗已从祀南北郊其仲秋神祗之祭不宜复举令罢之
　　王圻续通考隆庆二年六月以陜西地震命抚臣张祉告祭西岳华山西镇吴山之神
　　三年三月遣太常寺官祭东岳泰山之神以洪水爲患命总督河道都御史翁大立祭大河大济之神廵抚鳯阳防处侍郎赵孔昭祭大江大淮之神廵抚山东都御史姜廷颐祭东岳泰山东镇沂山之神廵抚都御史谷中虚祭东海南镇防稽之神廵抚保定都御史朱大器祭北岳恒山之神
　　明史万歴十四年廵抚胡来贡请改祀北岳于浑源州礼臣言大明集礼载汉唐宋北岳之祭皆在定州曲阳县与史俱合浑源之称北岳止见州志碑文经传无可考仍祀曲阳是
　　春明梦余録北岳在今真定府定州曲阳县汉爲常山郡上曲阳县史记封禅书常山王有罪迁天子封其弟于真定以续先王祀而以常山爲郡然后五岳皆在天子之邦汉书郊祀志祠北岳常山于上曲阳后汉书章帝纪元和三年幸中山遣使者祠北岳于上曲阳魏书和平元年如中山过恒岳礼其神而返二年如中山遣使者礼恒岳隋书大业四年帝廵河北亲祀恒岳唐书地理志定州曲阳县元和十五年更恒岳曰镇岳有岳祠张嘉征传爲州刺史至州于恒岳庙中立颂自爲文书于石其碑用白石爲之素质黒文甚爲竒丽光是岳祠爲逺近祈赛有钱数百万嘉徴自以爲颂文之功纳其数万自汉及唐北岳之祭皆在曲阳一统志乃谓恒山在浑源州南二十里山西志又谓宋时因山北诸州防于契丹乃即曲阳致祭此谬説也
　　大学衍义补丘氏濬曰中国之地在三代不出九州之外惟扬徐青冀四州濵海而已四海惟东北濵中国而南海北海则越在荒服之外自汉以后南越始入中国而有南海然西海竟不知所在故今祀东海于登州祀南海于广州二祀皆临海而祭西海则望祀于蒲州北海则望祀于懐庆夫宋都汴梁而懐庆在其北是时失幽燕而以白沟河爲界无縁至辽蓟之域出国门而北望以祭之可也国初都金陵因之以祭亦不爲过若今日建都于燕徃南而祭北海岂天子宅中以临四海之义哉且古谓青州爲北海郡青去登不逺犹以是名今京师东北乃古碣石沦海之处于此立祠就海而祭于势爲顺于理爲宜况今北镇医巫闾山在于辽海山既可以爲北镇川独不可以爲北海乎若夫中国之正西在于秦陇西南则蜀稍南则滇也滇之极西百夷之外闻有大海通西南岛夷此地在前代未入中国今既爲羁縻之地则王化之所及也宜于云南望祀之如此则四海之祀皆在吾域中矣议礼之事非臣下所敢专者谨録愚见以俟采择焉
　　又曰臣案所谓四望者葢以五岳四镇四渎乃天下山川之大者天子兼有天下之大不能亲临其地故遥望而祭之也若夫所谓山川者随所在而有则各随其地而祭之焉本朝郊坛之外既各爲坛以分祭五岳四镇四渎四海又于郊坛之右以专祀之初春大祀则从享于天地仲秋报祀天子乃躬献于其坛焉是则所谓四望之祭也又列南京钟山之神北京天寿山之神与之同坛而祭所谓山川之祭也又于凡天下藩府郡县既立山川坛总祭其一方之山川又表其山林川泽之有名者以专祀之使有司躬涖其所在祀焉
　　右明祀山川







　　五礼通考卷四十八
&lt;经部,礼类,通礼之属,五礼通考&gt;
　　钦定四库全书
　　五礼通考卷四十九
　　刑部尚书秦蕙田撰
　　吉礼四十九
　　四望山川【附封禅】
　　【蕙田】按封禅之名六经无之也其事始于泰始皇太史公作封禅书正义曰泰山上筑土为坛以祭天报天之功故曰封泰山下小山上除地报地之功故曰禅言禅者神之也然则封禅者不过礼天祭地焉耳书望秩于山川诗时迈序曰巡狩告祭柴望也礼记曰因名山升中于天是古天子巡狩方岳必告祭柴望所以尊天而懐柔百神也三代既衰礼失其传陋儒谄谀遂为符瑞受命之説以希世主谓之封禅盖春秋时已有之故管子作封禅篇然终之以诡竒之説而桓公乃止亦以着其説之足以惑听而不可行也自始皇作俑厥后汉武光武唐髙宗宗宋真宗皆袭行之流毒当时贻讥后世斯足畏矣若所谓圣主不湏封禅凡主不应封禅许懋之论深切着明虽以梁武之中主犹深信之而毅然不为况圣君贤相秉道行义什百于梁武者哉今胪其论议事迹附于山川之末后之览者可以鉴矣
　　管子封禅篇桓公既霸防诸侯于葵丘而欲封禅管仲曰古者封泰山禅梁父者七十二家【史记正义韩诗外传云孔子升泰山观易姓而王可得而数者七十余人不得而数者万数也案管仲所记自无懐氏以下十二家其六十家无纪录也】而夷吾所记者十有二焉昔无懐氏封泰山禅云云【汉书注郑氏曰无懐氏古之王者在伏羲前见荘子服防曰云云在梁父东山名也晋灼曰云云山在蒙阴县故城东北下有云云亭史记正义括地志云云云山在兖州博城县西南三十里也】虙羲封泰山禅云云神农封泰山禅云云炎帝封泰山禅云云【史记索隠曰邓展云神农后子孙亦称炎帝而登封者律歴志黄帝与炎帝战于阪泉岂黄帝与神农身战乎皇甫谧云炎帝传位八代也】黄帝封泰山禅亭亭【史记注徐广曰在钜平骃案服防曰亭亭山在牟阴索隠曰应劭云亭亭在钜平北十余里服防曰亭亭在牟阴非也正义曰括地志云亭亭山在兖州博城县西南三十里也　汉书志晋灼曰地理志钜平有亭亭山师古曰晋説是也】颛顼封泰山禅云云帝喾封泰山禅云云尧封泰山禅云云舜封泰山禅云云禹封泰山禅会稽汤封泰山禅云云周成王封泰山禅社首【汉书注应劭曰山名在博县晋灼曰在钜平南十二里师古曰晋説是也】皆受命然后得封禅桓公曰寡人北伐山戎过孤竹西伐大夏涉流沙束马悬车上卑耳之山南伐至召陵登熊耳山以望江汉兵车之会三而乗车之会六九合诸侯一匡天下诸侯莫违我昔三代受命亦何以异乎于是管仲睹桓公不可穷以辞因设之以事曰古之封禅鄗上之黍北里之禾【史记注应劭曰鄗上山也鄗音臛苏林曰鄗上北里皆地名索隠曰设以不可得之物应劭曰光武改髙邑曰鄗姚氏云鄗县属常山一云鄗上山名】所以为盛【汉书注师古曰盛谓以实簠簋】江淮之间一茅三脊所以为借也【汉书注服防曰茅草有三脊也张宴曰谓灵茅也师古曰借谓以借地也音才夜反】东海致比目之鱼【史记注韦昭曰各有一目不比不行其名曰鲽索隠曰鲽音答郭璞云如牛脾身薄细鳞紫黒色一眼两片合乃得行今江东呼为王余亦曰阪鱼　汉书注师古曰尔雅云东方有比目鱼焉不比不行其名谓之鲽】西海致比翼之鸟【史记注韦昭曰各有一翼不比不飞其名曰鹣鹣索隠曰山海经崇丘之山有鸟状如鳬一翼一月相得乃飞名曰□郭璞注尔雅亦作鹣鹣汉书注师古曰尔雅曰南方而管仲乃云西海其説异也】然后物有不召而自至者十有五焉今凤凰麒麟不来嘉谷不生而蓬蒿藜莠茂鸱枭数至而欲封禅毋乃不可乎于是桓公乃止
　　蕙田按封禅篇着于管子而史记引之可知其説自春秋已然矣世衰道微六经晦塞未经孔子删定而陋儒附会如此此亦孟子所谓邪説也管子着其説而卒破之其亦有见于后世之必然而设辞以穷之乎
　　【礼器因名山升中于天升中于天而凤凰降龙假郑注名犹大也升上也中犹成也谓巡狩至于方岳燔柴祭天告以诸侯之成功也孝经説曰封乎泰山考绩燔燎禅乎梁父刻石纪号也防泰山谓方岳也巡守至于方岳燔柴告天告以诸侯之成功也此所谓封禅也太平乃封禅其封禅必因巡守而为之若未太平但巡守而已其未太平巡守之时亦燔柴以告之故王制説天子巡守必先柴若太平巡守之时初到方岳以燔柴告至之后乃考诸侯功绩及封土为坛更燔柴祭天告诸侯之成功也此唯泰山为之余岳则否其巡守则每岳皆至也而皇氏云太平乃巡守案诗颂时迈巡守告祭柴望时迈武王之诗而有巡守之礼武王未太平何得云太平乃巡守其义非也孝经説云至刻石纪号皆孝经纬文也封乎泰山者谓封土为坛在于泰山之上考绩燔燎者谓考诸侯功绩燔柴燎牲以告天禅乎梁甫者禅读为墠谓除地为墠在于梁甫以告地也梁甫是泰山之旁小山也刻石纪号也者谓刻石为文纪录当代号諡案白虎通云王者易姓而起必升封泰山何报告之义所以必于泰山何万物之所交代之处也必于其上何因髙告髙顺其类故升封者増髙也下禅梁甫之基广厚也刻石纪号者着已之功迹以自劝也増泰山之髙以报天附梁甫之基以报地或曰封者金泥银防或曰石泥金防封之印玺故孔子曰封泰山观易姓而王可得数者七十有余三皇禅于绎绎之山五帝禅于亭亭之山三王禅于梁甫之山绎绎无穷之意禅于有徳者而居之无穷已亭亭者制度审谛道徳着明梁甫者梁信也甫辅也信辅天地之道今案书説禅者除地为墠而白虎通云禅以譲有徳其义非也案史记封禅书齐桓公欲行封禅管仲谏止辞云自古封禅七十二家夷吾所识十有二焉昔有无懐氏封泰山禅云云伏羲氏封泰山禅云云神农炎帝黄帝颛顼帝喾尧舜禹汤周成王皆封泰山惟禹禅防稽成王禅社首其余皆禅云云者亦泰山傍小山名也但白虎通与史记禅处不同未知孰是也】
　　蕙田按礼记因名山升中于天特巡狩柴望耳注防乃引纬书封禅以实之不亦诬圣经而贼万世哉
　　【史记封禅书自古受命帝王曷尝不封禅盖有无其应而用事者矣未有睹符瑞见而不臻乎泰山者也虽受命而功不至至梁父矣而徳不洽洽矣而日有不暇给是以即事用希传曰三年不为礼礼必壊三年不为乐乐必废每世之隆则封禅答焉及衰而息厥旷逺者千有余载近者数百载故其仪阙然湮灭其详不可得而记闻云　又曰孔子论述六萟传略言易姓而王封泰山禅乎梁父者七十余王矣其爼豆之礼不彰盖难言之诗云纣在位文王受命政不及泰山武王克殷二年天下未宁而崩爰周徳之洽惟成王成王之封禅则近之矣】
　　【后汉书祭祀志注庄子曰易姓而王封于泰山禅于梁父者七十有二代其有形兆填堮勒石凡千八百余处许慎説文序曰苍颉之初作书盖依类象形故谓之文其形声相溢即谓之字字者言孶乳而滋多也着于竹帛谓之书书者五帝三王之世改易殊体封于泰山者七十有二代靡有同焉】
　　蕙田案观庄子云云则战国时有其説矣
　　【河圗真记王者封泰山禅梁父易姓奉度继兴崇功者七十二人】
　　【春秋汉含孳天子所以昭察以从斗枢禁令天下继体守文宿思以合神保长久天子受符以辛日立号孝经钩命决曰封乎泰山考绩燔燎禅乎梁父刻石纪号焕炳巍巍教化显著】
　　蕙田案以上三书所谓谶纬之言是也
　　【尚书中候曰昔古圣王功成道洽符瑞出乃封泰山今比目之鱼不至鳯凰不臻未可以封郑元注云比目东方异气所生名鲽】
　　蕙田案此即管子而重衍之
　　【帝王世纪曰黄帝得寳鼎兴封禅有景云之瑞故以云纪官为云师】
　　蕙田案此亦管子篇内所有
　　【五经通义易姓而王太平必封泰山禅梁父何天命已为王使理羣生也或曰封以黄金为泥以银为防经无明文以义説之所以止封岱泰山者五岳之长羣神之主故独封于泰山告太平于天报羣臣之功也禅梁父者泰山之支属能配泰山之徳也】
　　【白虎通王者易姓而起必升封泰山何教告之义也始受命之时改制应天天下太平功成封禅以告太平也所以必于太山何万物所交代之处也必于其上何因髙告髙顺其类也故升封者増髙也下禅梁父之山基广厚也刻石纪号者着已之功迹也以自效仿也天以髙为尊地以厚为徳故増泰山之髙以仿天附梁甫之基以报地明天地之所命功成事遂有益于天地若髙者加髙厚者加厚矣或曰封者金泥银防或曰石泥金防封以印玺故孔子曰升泰山观易姓之王可得而数者七十有余封者广也言禅者明以成功相传也梁甫者泰山旁山名正以梁甫何以三皇禅于绎绎之山明已成功而去有徳者居之绎绎者无穷之意也五帝禅于亭亭者制度审諟徳着明也三王禅于梁甫之山者梁信也甫辅也辅天地之道而行之也太平乃封知告于天必也于岱宗何明知易姓也刻石纪号知自纪于百王也燎祭天报之义也望祭山川祀羣神也诗云于皇时周陟其髙山言周太平封泰山也又曰堕山乔岳允犹翕河言望祭山川百神来归也天下太平符瑞所以来至者以为王者承统理调和阴阳阴阳和万物序休气充塞符瑞并臻皆应徳而至徳至天则斗极明日月光甘露降徳至地则嘉禾生蓂荚起秬鬯出太平感徳至文表则景星现五纬顺轨徳至草木朱草生木连理徳至鸟兽则凤凰翔鸾鸟舞麒麟臻白虎到狐九尾白雉降白鹿见白鸟下徳至山陵则景云出芝实茂陵出异丹阜出萐莆山出器车泽出神鼎徳至渊泉则黄龙见醴泉通河出龙圗洛出书江出大贝海出明珠徳至八方则祥风至佳气时喜钟律调音度施四夷化越裳贡孝道至则以萐莆者树名也其叶大于门扇不摇自扇于饮食清凉助供养也继嗣平明则宾连生于房户宾连者木名连叶相承故在于房户象继嗣也日歴得其分度则蓂荚生于阶间蓂荚树名也月一日生一荚十五日毕至十六日去荚故荚阶生似日月也贤不肖位不相逾则平路生于庭平路者树名也官位得其人则生失其人则死狐九尾何狐死首丘不忘本也明安不防危也必九尾也者九妃得其所子孙繁息也于尾者何子孙常盈也景星者大星也月或不见景星常见可以夜作有益于人民也甘露者羙露也降则物无不盛者也朱草者赤草也可以染绛别尊卑也醴泉者羙泉也状若醴酒可以养老嘉禾者大禾也成王时有三苗异亩而生同为一穟大防盈车长防充箱民有得而上之者成王访周公而问之公曰三苗为一穟天下当和为一乎以是果有越裳氏重九译而来矣】蕙田案附会之説无稽之谈至此已极不意孟坚而犹为此习俗移人乃至是乎
　　【孟康曰王者功成治定告成功于天封崇也助天之髙也刻石纪号有金防石函金泥玉检封之焉风俗通尚书礼天子巡守嵗二月至于岱宗孔子称封泰山禅梁父可得而数七十有二盖王者受命易姓改制应天天下太平功成封禅以告平也所以必于岱宗者长万物之宗阴阳交代触石而出肤寸而合不崇朝徧雨天下唯泰山乎封者立石髙一丈二尺尅之曰事天以礼立身以义事父以孝成名以仁四守之内莫不为郡县四夷八蛮咸来贡职与天下无极人民蕃息天禄永得祭上元尊而俎生鱼坛广十二丈髙三尺阶三等必于其上示増髙也尅石纪号着已绩也或曰金泥银绳印之玺下禅梁父礼祠地主去事之杀示増广也禅谓坛墠当有所与也三皇禅于绎绎明已功成而去徳者居之绎绎者无所指斥也五帝禅于亭亭徳不及于皇亭亭山名其身禅予圣人三王禅于梁父者信父者子言父子相信予也孝武皇帝封广丈二尺髙九尺其下有玉牒书秘书江淮间一茅三脊为神借五色土益杂封纵逺方竒兽飞禽及白雉加祠兕牛犀象之属其享曰天増授皇帝泰元神防周而复始皇帝敬拜泰灵其夜有光如流星昼有白云起封中于是作明堂汶上令诸侯各治邸车驾前后五至祠以元鼎六年告封改为元封武帝已年四十七矣何缘反更得十八也就若所云明神祸福必有征应权时倒读安能诞招期乎奉车子侯骖乗上下臣不预封事何因操印没石乃止暴病而死悼伤无已又言武帝与仙人对博棊没石中马蹄迹处于今尚存虚妄若此非一事也予以空伪承乏东岳忝素六载数聘祈祠咨问长老贤通上泰山者云谓玺处尅石文昧难知也殊无有金箧玉牒探筹之事春秋以为传闻不如亲见见之人斯为审矣传曰五帝圣焉死三王仁焉死五伯智焉死其陨落崩薨之日不能咸至百年诗云三后在天论语曰古皆没太史记黄帝于桥山骑龙升天岂不怪乎乌号弓者柘桑之林枝条畅茂乌登其上下垂着地乌适飞去后从拨杀取以为弓因名乌号耳】
　　蕙田案风俗通意似稍正而文极支离
　　【袁宏曰夫揖让受终必有至徳于天下征伐革命则有大功于万物是故王者初基则有封禅之事盖以其成功告于神明者也夫东方者万物之所始山岳者灵气之所宅故求之物本必于其始取其所通必于所宅崇其坛场则谓之封明其代兴则谓之禅然则封禅者王者开务之大礼也徳不周洽不得辄议斯事功不宏济不得髣髴斯礼旷代一有其道至髙自黄帝尧舜至于三代各一得封禅未有中修其礼者也虽继体之君时有功徳此盖率复旧业増修其前政不得仰齐造国同符改物者也夫神道真一其用不烦天地易简其礼尚质故借用白茅贵其诚素器用陶匏取其易从然则封禅之礼简易可也若夫石函玉牒非天地之性也】
　　【崔灵恩曰自周以前封者皆封土为坛至秦皇汉武始用石检】
　　【袁准正论封禅之言惟周官有王大封之文齐桓公欲封禅闻管仲言而止焚燎祭天皆王者之事非诸侯之所为也是以学者疑焉后秦一主汉二君修封禅之事其制为封土方丈余崇于泰山之上皆不见于经秦汉之事未可专信管仲云禹禅防稽告天则同祭地不得异也防稽而可禅四岳皆可封也夫洛阳者天地之所合嵩髙者六合之中也今处天地之中而告于嵩髙可也奚必于泰山】
　　蕙田案准但略言其事之不可信而未言其事之不可为识不足也末以封泰山不如告嵩髙抑惑矣
　　又案以上诸儒附会封禅之説
　　黄宪外史封禅篇齐王将进泰山问于征君曰敝邑有封禅之山非天子不能举也秦始以诸侯之国而举之非僭与征君对曰宪也闻之古者天子巡狩朝诸侯于明堂祀羣神于岱岳观民风以布王政未闻有封禅之举也不经孰甚矣天子一日有万务其勤惕也如是岂能懈其万务率之以臣庶旷之以时月而侈心于封禅勒功徳于无知之石哉自古迄于秦好为封禅者七十有二然茫昧而不可述大抵皆侈心之主也炎汉重离我二祖光耀前后丰功令徳不能殚纪其盛然亦未尝蹈前王之陋规而举封禅文景绍厥休烈海内防刑措之风固盛王素主也至于封禅则耻之及孝武即极玩武佳兵倾海内之命运府库之积而肆伐匈奴使百姓去家室之乐而身显功烈之名致符瑞求神仙茂举封禅以建荣号是以汉祚中替卒不能休隆于前也歴至于今谭封禅之事者犹昌而未熄岂非贻谋之虑与若秦之始皇又何道哉今以大王之贤而光济王室可以跨秦而登周也诚能偃泰山之碑摧梁父之碣毁云梦之铭修明堂之典以临天皇而招八国之诸侯是王之显功逾于桓文也何必慕狂秦之侈心追七十二君之陋轨哉齐王曰先生幸教不谷羙矣骏矣雅矣元矣乃命左右纪之
　　文中子封禅非古也其秦汉之侈心乎盖其旷世不常行而于礼无所本自汉以来儒生学官议论不同而至于不能决则出于时君率意而行之尔
　　文献通考马氏曰案文中子曰封禅非古也其秦汉之侈心乎而太史公作封禅书则以为古受命帝王未尝不封禅且当以文中子之言为正
　　蕙田案文中子数语切中是非而尽其事理矣有徳者必有言其信然乎
　　苏氏辙曰郊祀天地见夫诗书固有国之常礼也三代既衰礼失其旧秦汉之间祀五畤封泰山礼汾阴杂于郊祀之外儒者以为此礼之大者然五畤废于汉元封禅止于晋武当时自以为贤于秦汉今将考论其实此三者于唐虞三代抑尝行之乎所谓封禅七十二君亦可信乎秦不足言汉之诸儒初不言封禅封禅之端发于相如相如之言抑可信乎
　　胡氏寅曰纬书原本于五经而失之者也而尤紊于鬼神之理幽明之故夫鬼神之理幽明之故非知道者不能识断国论者诚能一决以圣人之经经所不载虽有纬书谶记屏而不用则庶乎其不谬于理矣登封之事原本于燔柴而失之者也诗书纪巡狩而柴者记所谓祭天也至于岱宗陟其髙山云者记所谓因名山也有山则因以为髙无则于郊而坛其义类一也又有大事而告于上帝者武王克商始有天下故柴望而告也舍此则凟矣记以飨帝于郊与升中于天为二事则传者之失也然则七十二君之编録诗书礼典略不经见审有是事乃天下国家之盛举尧舜禹汤文武成康昭宣皆身致太平安得阙而不讲
　　大学衍义补丘氏濬曰封禅之説诗书礼典略不经见审有是事乃天下国家之盛举尧舜禹汤文武成康皆身致太平安得阙而弗讲所谓七十二君者果何代何人哉先儒有言养生至于长生不死为国至于祈天永命皆有是理然人未有能为之者纵为之然亦不出乎身心日用之间非必由乎服食药物徼求鬼神而后致之也然自秦汉以来千余年矣有国家者未有一人过百年而不死者亦未有一国逾千年而不亡者则是有此説而无此事明矣是故明君欲求夀年之永莫若寡欲欲得国祚之延莫若爱民寡欲而至于全其天爱民而至于过其歴真诚有是理亦真诚有是事呜呼世主所以甘心于不赀之费而行封禅之礼者以有秘祝之求也诚知此理反之于心知其必无验之于古知其无效则自不为矣徐氏干学曰韩诗外传曰孔子升泰山观易姓而王可得而数者七十余氏不可得而数者万数袁准正论曰唯周有王大封之文案成王封禅而文武皆不在七十二君而无一言见于经传学者疑焉愚谓韩诗外传亦汉儒附会之説即太史公所引管仲答齐桓公之説皆非事实虽书籍经秦焚乌有七十二君而不一见于经传者乎至纬书河图真纪之言皆汉人伪托以谀世主又案晋太康郡国志始皇立石颂徳文曰事天以礼立身以义事父以孝成人以仁四守之内莫不郡县四属八荒咸来贡职与天无极人庶蕃息天禄永得刻石改号有金册石函金泥玉检之事焉案史迁云封藏皆秘世不得记则是汉世已无闻矣而太康志所载文亦不类秦人语特杜氏通典载之故附记于此
　　蕙田案以上数条先儒辨正封禅之説
　　右传记诸家论封禅
  </div>
  <div class="pagination">
   <a href="五礼通考_page81.html">
    上一页
   </a>
   <span>
    ...
   </span>
   <a href="五礼通考_page77.html">
    77
   </a>
   <a href="五礼通考_page78.html">
    78
   </a>
   <a href="五礼通考_page79.html">
    79
   </a>
   <a href="五礼通考_page80.html">
    80
   </a>
   <a href="五礼通考_page81.html">
    81
   </a>
   <span class="current-page">
    82
   </span>
   <a href="五礼通考_page83.html">
    83
   </a>
   <a href="五礼通考_page84.html">
    84
   </a>
   <a href="五礼通考_page85.html">
    85
   </a>
   <a href="五礼通考_page86.html">
    86
   </a>
   <a href="五礼通考_page87.html">
    87
   </a>
   <span>
    ...
   </span>
   <a href="五礼通考_page83.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
