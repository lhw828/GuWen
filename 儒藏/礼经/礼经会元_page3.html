<!DOCTYPE html>
<html>
<head>
    <meta charset="UTF-8">
    <title>礼经会元 - 第 3 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼经会元 - 第 3 页/共 5 页</h1>
    <div class="content">



　　王畿千里之图







　　封建
　　大司马曰以九畿之籍施国之政职王畿千里自其外方五百里曰侯畿自其外方五百里曰蕃畿畿者以限制畿疆言之也职方氏曰辨九服之国王畿千里自其外方五百里曰侯服至其外方五百里曰蕃服服者以服事天子而言也王畿千里之外九畿有四千五百里似与尚书五服五千之制不同然细考之尧之五服本二千五百里一服各弼以五百里凡二千五百里故曰弼成五服至于五千至周人分为九服尧之百里男今为男服百里采今为采服二百里武衞今为衞服百里蛮今为蛮服百里夷今为夷服其名虽存其制则异故九服合王畿而言之与尚书特差五百里尔以此见地域广狭自唐虞以来未有大异汉儒谓周公斥大土宇之言不足信矣夫四海之内方千里者九州方千里一州二百一十国八州八千里凡千六百八十国合王畿千里之内九十三国而言共一千七百七十三国而附庸之国不与焉大行人则曰邦畿千里自其外五百里侯服至要服乃在九州之内变蛮曰要是此一服特要束之耳夷鎭蕃三服谓之蕃国乃在九州之外若是则九州之内只容六服通王畿仅四千里尚书之五服何以谓之五千王制之九州何以谓之九千盖尚书比周礼以直计之案安国释五千之以为两面相距此乃汉儒之王制汉儒所作以一州之地言之九州之地合九千里若以相距言之则四千五百里尔以王畿九服直计之凡五千五百里则六服在内三服在外矣三服在外非是纯不属九州以其在外地故曰九州之外不可以中国之法绳之书曰六服羣辟罔不承德又曰六年五服一朝言五服则要服亦不常是以武成叙诸侯之助祭洛诰称诸侯之和防康王之诰陈诸侯之聴命正言五服尔然此特言九州九服之制而成周封国之制可得闻欤案王制孟子皆言公侯百里伯七十里子男五十里与武成列爵惟五分土惟三之制同今考之周礼大司徒曰公五百里侯四百里伯三百里子二百里男百里职方氏曰封公以方五百里则四公方四百里则六侯三百里则七伯二百里则二十五子百里则百男凡五等也与王制孟子武成不同汉儒纷纷或以为附庸或以为斥大土宇或以为开方里数或以为夏商周异制儒者常辨之矣然此在王制孟子武成周礼自有明文第者不察尔王制曰公侯皆方百里孟子曰公侯地方百里伯子男皆以是差等盖王制言王者之制禄爵故以分田制禄言孟子言周室之班爵禄故以分地制禄言武成以分土对列爵言之是亦以分土制禄言之也周礼则不然诸公之地以封疆言则五百里至诸男之地以封疆言则百里是以封疆所至之地言之故有五等也公之封疆虽五百里而受田食禄则百里而已侯伯封疆虽四百里三百里而受田食禄则七十里而已子男封疆虽二百里百里而受田食禄则五十里而已如今之郡县大小各有差而俸秩乃其禄也又如今之食邑多寡各有数而实封乃其所食之禄也以封疆言则五等以食禄言则三等此其所以不同欤曰封疆者合山林川泽宫室涂巷所占之地言之也曰食者此合封疆所出之税而王食其贡如九贡致国之用山师川师致山林川泽珍异之物是也公之地王与公各食其半侯伯之地自食其二王食其一子男之地自食其三王食其一郑氏曰大国贡重正之也小国贡轻字之也如司勲凡颁赏地三之一食郑氏谓王食其一二入于臣亦此例也以其食者观之曰食者半曰食者三之一曰食者四之一是则合封疆之所食者亦有三等也且如大司马曰大国三军次国二军小国一军则是制军亦三等典命曰上公九命侯伯七命子男五命则受命亦三等司服有公之服侯伯之服子男之服则作服亦三等司仪摈相之礼亦曰公居上等侯伯中等子男下等岂于食以之制不然乎但王制孟子以公侯为一等周礼以侯伯为一等用各不同尔王制孟子在周礼后当以周礼为正然职方氏所谓四公六侯七伯二十五子百男之封凡百四十二国复与王制二百一十国之制不同小郑氏附庸之以百同为图百里封男则百里百同足矣如公二十五同则与封公五百里之数不合侯四百里伯三百里子二百里与同数亦差何必改七字为十一字案此百四十二国计二万一千五百里总言国千里者谓千里之地提而封之可以封此五等侯国言千里者以直计之言五百里四百里至百里者以四面封疆言之百四十二国以二千里之地封之若以千里合四面提封而计之岂止二万一千五百里哉王制言封二百一十国是以一州千里而言周礼言封百四十二国是以国千里而言非谓一州仅百四十二国也若谓国千里之地不足以封五等侯国则王制一州千里之地又安得二百一十国也故下文曰以周知天下言以此数推之可以徧知天下封疆之数矣然此亦言五等三等之制而成周封国之意可得闻欤案王制曰五国以为属属有长十国以为连连有帅三十国以为卒卒有正二百一十国以为州州有伯此与尚书州十有二师外薄四海咸建五长之意同考之周礼司职曰建牧立长以维国比小事大以和国职方氏曰凡邦国小大相维王设其牧形方氏曰使小国事大国大国比小国先王建国必为是相维相比之制盖有以维之则小大相统可以潜消其奸宄之谋有以比之则小大相承可以隂弭其凭陵之患惜乎先王建国之意至春秋扫地矣而彊陵弱众暴寡比比有焉后世不考其制不原其意而徒曰封建私也郡县公也岂不缪哉
　　井田
　　周礼致太平之书井田太平之纪纲也不井田则不可以行周公之道用周礼者可不先明井田之制乎然制度明则井田可以行议论定则井田可以复今考郑注分画殆有异同是岂先王制度或有不同欤何先儒议论自为不一也大司徒曰不易之地家百畮一易之地家二百畮再易之地家三百畮此言都鄙之田制也小司徒曰九夫为井四井为邑四邑为丘四丘为甸四甸为县四县为都此泛言经土地而井牧田野尔郑氏则曰此谓造都鄙也采地制井田异于乡遂遂人曰上地夫一廛田百畮莱五十畮余夫亦如之中地夫一廛田百畮莱百畮余夫亦如之下地夫一廛田百畮莱二百畮余夫亦如之此言辨野之土以颁田里也大司马曰上地食者三之二中地食者半下地食者三之一此泛言凡令赋以地与民之制尔郑氏则曰令邦国之赋亦以地之美恶民之多寡为制如六遂矣至于匠人为沟洫九夫为井十里为成百里为同此言沟遂洫浍之制也郑氏亦曰此畿内采地之制采地制井田异于乡遂夫井牧之制通夫天下可也如郑氏之则邦国之田制尚如六乡而都鄙之田制独与六遂异乎田谓之井则通天下皆井矣井邑丘乘县都之制无往不同井方一里凡九夫受田九百畮邑方四里三十六夫受田三千六百亩丘方十六里百四十四夫受田万四千四百亩甸方六十四里五百七十六夫受田五万七千六百亩县方二百五十六里二千三百有四夫受田二十三万四百亩都方一千二十有四里九千二百十六夫受田九十二万一千六百亩中为公田之数在内自井而邑至县而都欲其联不可稽也经野不殊乎九夫度地不离乎三等受田不过乎百亩此井田之定制也大司徒曰造都鄙则举外以见内也小司徒曰经土地则举内以见外也遂人曰辨野之土则举遂以见乡也司马曰令赋则举乡以见遂也匠人曰沟洫则举内外并言也郑氏何见而分都鄙乡遂之异乎况小司徒明言以稽国中四郊都鄙之夫家九比之数先郑谓九夫为井是也国中四郊都鄙同是夫家九比之数则是乡遂采邑通行矣合而观之都鄙不易之地即上地一易之地即中地再易之地即下地特遂人于采邑加莱五十亩一遂之上地有不如采地尔虽曰百亩二百亩三百亩数有不同而大司马言其所食上地百五十亩而食者二之二则百亩尔中地二百亩而食者半则百亩尔下地三百亩而食者三之一则亦百亩尔而实则一夫百亩尔此一夫受田之制然也然一夫受田百亩遂人言余夫亦如之则受田之数不已多乎盖古者用民之力则必授之以田小司徒言上地家七人可任者家三人中地家六人可任者二家五人下地家五人可任者家二人大司马言可用者亦如之凡一夫一妇则为夫家登五人以上则为家其余夫则上家三人中家合五人下家一人可任用者故必授之以田不可任用则不受田矣遂人曰以彊予任甿谓余夫彊有力者则予之田而任其力是也孟子所谓余夫二十五亩此乃言自卿以下圭田五十亩余夫则二十五亩与遂人余夫受田百亩之制不同此余夫受田之制然也者谓小司徒之所井牧者六乡之田遂人之所辨治者六遂之田自乡遂之外则为都邑之田如载师所谓公邑家邑小都大都之田任甸稍县畺之地是也考之载师又有宅田士田贾田任近郊之地官田牛田赏田牧田任逺郊之地近郊逺郊皆六乡之民民皆计夫而受田矣则此七等之田果何所授乎盖自国中而至逺郊皆为乡遂之地乡遂止有十五万家自十五万夫及余夫受田之外其余则为七等之田亦奚有不足者是以致仕者其家所受田则曰宅田仕有禄者受田如圭田则曰士田贾人在市其家所受田则曰贾田庶人在官者其家所受田则曰官田田赋所出以饲牛者曰牛田田赋所出以饲马者曰牧田公卿大夫有功而受赏者曰赏田此载师七等受田之制然也孟子曰仁政自经界始经界旣正分田制禄可坐而定是故大司徒之造都鄙而继曰分地职制地贡小司徒之经土地而继曰任地事令贡赋遂人之颁田里而继曰颁职作事以令贡赋载师之物地事授地职亦必辨任土之征盖经野以分田则必足赋以制禄也然夏后氏五十而贡殷人七十而助周人百亩而彻彻之为言通也盖与贡助之法通行也郑氏于匠人之注则曰周制畿内用贡法邦国用助法夫贡者使耕其田而自输其税如孟子所谓什一使自赋也助者借民力以耕公田而公取其税如孟子所谓九一而助也郑氏以畿内为用贡法以邦国为用助法乃与孟子不合不知成周乡遂都鄙邦国井牧之制本同惟贡助之法少异尔案孟子曰请野九一而助国中什一使自赋国中言乡野言遂也分而言之是乡用贡法遂用助法矣盖六乡于王畿为近而皆君子故使之什一自赋其粟则藏于仓人六遂于王畿为逺而皆野人故使之九一而助其粟则聚于旅师贡与助法通行故曰百亩而彻贡助并行乡遂异制乌可以畿内独用贡法乎方里而井井九百亩其中为公田八家皆私百亩同养公田此言助有公田也周诗云雨我公田遂及我私又曰骏发尔私终三十里田有公私之别则其为助可知矣故遂人曰以兴助利甿谓兴起众民共治公田也里宰曰以歳时合耦于耡谓合众力耦耕公田也旅师曰掌聚野之耡粟谓公田所收之粟也田野者是遂人所掌邦之野也助之一字惟见于六遂之官是六遂为助法明矣郑氏旣以锄粟为民相助作一井之中所出九夫之粟税则是惟助为有公田而行于六遂矣何为而曰邦国独用助法乎愚案载师所入八等之地闾师县师所任之赋则是用贡法矣盖园廛二十税一近郊十一逺郊二十而三甸稍县都无过十二漆林二十而五郑氏以为轻近而重逺非也国宅无征以其无地可耕也近郊十一者宅田以优致仕士田以当世禄贾田以有市征所以轻也逺郊二十而三者官田赏田以有人在官者已食禄牛田牧田以共畜牧者之食故比近郊差重也甸稍县都十二者以其公卿大夫与王子弟食邑采邑之所贡故视逺郊为重也轻园廛者以其无田谷也重漆林者以其非田谷也税有逺近轻重之不同故载师立为定额使之自贡而闾师县师征之尔郑氏注匠人谓以载师论之周制畿内用夏之贡法是特有见于此也故地官司稼掌巡邦野之稼以年之上下出敛法则是于野贡法亦必随歳而为轻重岂若后世所谓贡者校数歳之中以为常而于凶年取盈乎孟子请野九一而助国中什一使自赋者意者贡法至战国而坏助法亦不复存故龙子曰治地莫善于助莫不善于贡当时惟以贡法专行而人思助法之善此孟子所以为救时之论而欲贡助通行也故有国中野外之别盖自春秋以来宣公初税亩而公田之法坏矣左氏曰谷出不过籍公羊曰古者什一而籍谷梁曰古者公田则是井田皆为公田亦明矣宣公旣取公田之税又取私亩而税之则是什而二之也春秋讥之至哀公问有若以年饥用不足而有若对以盍彻乎哀公则曰二吾犹不足如之何其彻也是自宣公以来周之彻法已不复行况战国暴君汚吏乎故孟子谓贡法未可尽废而助法不可不行请野九一而助所以寛野人国中什一使自赋所以待国中之君子此孟子救时之论亦周公受田之制也郑氏不明此意反谓周人畿内用贡法邦国用助法是岂助法可行于邦国而不可行于畿内乎然则欲行周公之道者必先破郑氏之而后可以行贡助之法必先原孟子之意而后可以行井牧之制否则议论不定制度不明其何以行之哉
　　案郑氏以井邑丘甸县都之制为造都鄙其已非又云邑方二里丘方四里甸方八里旁加一里则方十里为一成案孟子方里而井井方一里则四井为邑邑当四里丘当十六里甸当六十四里县都皆以是推之郑氏旁加之则求合司马法尔然天下地形南北东西多寡不同髙下亦异岂能一一方平如棋局然今画此图亦姑以存其大槩耳










　　荒政
　　大司徒之于民旣庶而又富之可谓得地利矣旣富而又教之可谓得人和矣然而天时不常水旱为沴则地利有所不能殖人和有所不足恃圣人有忧之是故为之荒政以聚万民所以救天时之不常而济地利人和之不及也散利贷种食也薄征轻税赋也缓刑寛刑罚也弛力息繇役也舎禁山泽无禁也去防闗市无防也眚礼杀吉礼也杀哀节凶礼也蕃乐彻乐而弛县也多昬杀礼而多昏也索鬼神而为凶年祷也除盗贼而使良民安也盖天灾国家代有歳凶年谷不登上之人茍不有以赈救之不有以存恤之则老弱转乎沟壑壮者散而之四方矣民安得而聚哉周人以荒政十有二聚万民又曰大荒大礼则令邦国移民通财舎禁弛力薄征缓刑其拳拳于聚民可谓至矣而其存恤赈救之意又散见于六属之中乡师以歳时赒万民之艰阨以王命施惠司救凡歳时有天患民病则以王命施惠司稼则均万民之食而赒其急而平其兴即荒政之散利也司市凶荒则市无征司闗国凶荒则无闗门之征即荒政之去防也司徒救荒故言去防司闗御暴故言犹防均人凶札则无力征无财赋即荒政之弛力也廪人若食不能人二鬴则令移民就谷诏王杀邦用膳夫大则不举掌客凶荒则杀礼司服大荒则素服即荒政之眚礼也大司乐大荒大烖令弛县即荒政之蕃乐也士师若邦凶荒则令移民通财纠守缓刑朝士若邦凶荒则令邦国都县虑刑贬即荒政之缓刑也小宗伯大烖及执事祷祠于上下神示太祝天烖弥祠社稷祷祠家宗人以至日致天神人鬼地示物鬽以禬国之凶荒即荒政之索鬼神也六官之属茍可以为荒政之助者无不致其详焉成周聚民之意可谓仁之至义之尽矣然此十有二政曰弛力曰薄征曰会禁曰去防固皆有以利民矣一以散利为先则其闗系民命尤急也利不散则民不聚虽有眚礼蕃乐杀哀多昏之政未必有实惠及民先王荒政以散利为急盖古者三年耕必余一年之食九年耕必余三年之食预为先备以为散利之地故尧有九年之水汤有七年之旱民无菜色者备先具也是以周人有仓人掌粟入之藏有余则藏之以待凶而颁之旅师则聚野粟平颁其兴积施其惠遗人掌县都之委积以待凶荒皆先为之备也后世如梁之移民河东汉人之就食蜀汉亦得周人移民就谷之意发仓廪以振贫民遣使以振贷无种食者亦得周人赒民施惠之意然皆可暂而不可常也独一常平义仓之法有仓人藏粟旅师聚粟遗人委积之政诚可以为荒政散利之助而后人不能遵守其法而推广其意常平义仓之名存而实废卒有水旱之变国胡以相恤哉上无以散其利下无以聚其民则有去而为盗贼者矣盗贼方兴乃相与讲求其弭盗之策甚者必重法立威以求胜之不思礼义生于富足盗贼起于贫穷周人荒政以除盗贼居其末盖亦甚不得已也郑氏谓急其刑而除之则失之矣且周人非不除盗贼也在司稽则执市之盗贼以徇且刑之在士师则掌贼盗之成在朝士则凡盗贼杀之无罪在司厉则掌贼盗之任器货贿在掌囚则守盗贼在掌戮则搏盗贼在司隶则帅其民而搏盗贼在环人则谍贼然此非凶荒之时其除之必急固宜也凶年盗贼盖亦饥寒所迫耳何后世不求所以救凶荒之政而徒求其所以胜盗贼之术欤然则欲除盗贼者当如何曰自散利始
　　乡遂
　　王畿千里有中国郊野之别注家分近郊逺郊百里之地为乡遂皆未足据案乡士掌国中各掌其乡之民数则国中为乡矣遂士掌四郊各掌其遂之民数则四郊为遂矣大率在中国者合七万五千家则为六乡在四郊者合七万五千家则为六遂小司徒所谓稽国中四郊闾师所谓掌国中四郊者此地也其余则为载师所任廛田及七等之田乡遂受田之制愚旣于井田言之矣今姑以乡遂之官言之司徒曰五家为比五比为闾四闾为党五党为州五州为乡此六乡之比也遂人曰五家为邻五邻为里四里为鄼五鄼为鄙五鄙为县五县为都此六遂之比也六乡六遂各七万五千家五家为比则有二千五百比长以下士为之合六乡有万五千下士矣五比为闾则有五百闾胥以中士为之合六乡则三千中士矣四闾为族则有一百二十五族师以上士为之合六乡则七百五十上士矣五族为党则有二十五党正以下大夫为之合六乡则百五十下大夫矣五党为州则有五州长以中大夫为之合六乡则有三十中大夫矣五州为乡则乡大夫一人以卿为之则六乡合六卿矣六遂之数亦然但每官各卑乡官一秩尔六乡之官凡一万八千九百三十六人六乡七万五千家而禄有万八千余官者多疑其不给不知乡老且以三公兼之乡大夫则以六卿兼之其他中大夫下大夫之属必以朝臣兼之比长闾胥族师之士亦必以六乡之民为之六乡大夫所谓使民兴贤出使长之是也况自乡大夫而下并无府史胥徒六遂之官皆然其不设局分可知矣虽曰万有八千余官而禄之以七万五千家之赋岂有不给者哉然尝疑之司徒而下则掌六乡遂人而下则掌六遂乡官列于乡师之下而遂官列于市官之后何其不相联也且以遂官考之以歳时登其夫家众寡及六畜车辇则如乡辨其老幼废疾与其施舎可任者则如乡军旅田役之致民者亦如乡宾客祭祀之共给者亦如乡歳终之会政致事者亦如乡而司徒之教饮惟曰乡饮射惟曰乡射宾兴惟曰乡三物纠民惟曰乡八刑歳时邦法之读德行道艺之选友弟睦婣任恤之书惟及六乡而不及遂先王何详于六乡之教而独畧于六遂邪孟子曰无野人莫养君子无君子莫治野人在六遂者土则曰野民则曰甿牲曰野牲职曰野职道曰野道役曰野役赋曰野赋周人为是先后详畧之叙者所以别野人也不然乡大夫之职辨夫家之可任者国中则自七尺以及六十晚赋而早免之野则自六尺以及六十有五早赋而晚免之何亦分为早晚之别邪虽然乡遂之官皆王官乡遂之民皆王民先王未尝以内外殊观也观小司徒掌建邦之教法以稽国中四郊都鄙夫家九比之数则是王畿千里之地皆同此敎法亦何有乡遂之别乎是故乡大夫三年大比则考其德行道艺而兴贤者能者遂大夫三歳大比则帅其吏而兴甿明其有功属其地治者有功地治虽非德行道艺之考而郑氏以为举民贤者能者亦如六乡之为则其所以待六遂之人才犹其待六乡之人才也愚故曰观周人三物之敎详于乡而畧于遂则知先王不易俗而脩敎观周人三年之比宾于乡而兴于遂则知先王不以地而弃才
　　军赋
　　案大司马制军天子王畿六军公大国三军侯伯次国二军子男小国一军此制军六等也万二千五百家为乡万二千五百人为军家起一人为军则六乡为六军矣六遂亦七万五千家合六遂六乡则可制十二军有十二军之众仅制为六军可见先王之不尽民力也不特此尔司徒司马皆言上地可任者家三人中地可任者二家五人下地可任者家二人一井凡八家姑以下地言之则可任者十六人凡起徒役无过家一人则一井只八人尔故遂人曰以下剂致甿民虽受上田中田而会之惟以下剂为率其寛民力可知也上地有三人之数而起役惟一人则役未尝尽调也乡遂有十二军之制而制军惟六军则兵未尝尽行也又况有万二千五百人居则为比闾旅党州乡会则为伍两卒旅师军他日之五长两司马即平日之比长闾胥也他日之卒长旅师即平日之旅师党正也他日之师长将军即平日之州长乡大夫也恩足相恤义足相救服容足以相别声音足以相识则以之起军旅以之作田役以之比追胥如子弟之衞父兄手足之捍头目岂有规避而不行者哉考之周礼徒役只发一人惟田与追胥竭作注云追逐宼也胥捕盗也习田固可竭作追胥宼盗虽曰使之尽行恐未必尽竭乡遂之民意必有递征之法也且如鲁人三郊三遂亦可作六军而大国只三军而已且不尽用其民至晋作州兵是尽一州二千五百家皆使为兵而不留羡卒也晋作三行是尽郊遂七万五千家皆使为军而不留半兵也故君子讥之以其非周人制军之意也然此特制军之法尔而周人因井田以制军赋可得闻乎案周礼稍人掌丘乘之法是四邑为丘十有六井百四十四家共出车一乘矣比丘乘之法推之则甸四十乘都六十四乘其车乗之赋可知也六军共七万五千人只此八都受田之夫可以供之八都共出车五百一十二乘以供六军之用王畿之内不知有防都之地而所出只此而已亦岂为多乎【详见马政论内】郑康成乃以乘字为甸而改读之彼徒见司马法曰四井为邑四邑为丘马一疋牛三头四丘为甸六十四井出长毂一乗马四疋牛十三头甲士三人步卒七十二人故以乘为甸所出而丘非之赋也然二井八家若以中地计之可任者二十人甸六十四井为五百二十家可任者通一千二百八十人今司马法只用七十五人者乃四百七十家有余只赋兵二十五人周礼蓄兵之数虽多司马发兵之数则少也又案司马法曰步百为亩亩百为夫夫三为屋屋三为井井十为通通为疋马二十家士一人徒二人通十为成成百井三百家革车一乘士十人徒二十人成十为终终千井三千家革车十乘士百人徒二百人十终为同同万井三万家革车百乘士千人徒二千人案前言甸六十四井用七十五人今十甸为成旁加甸地三十六井共百井八百家乃只调三十人此与前又不合也者乃曰四分当兵之数乃起发其一分之彊故八百家只有三百家番休者常五百家积数百井八百家约为丁四千八百人可任者二千人二十分四千之一有竒为四甲百人有奇又四分百人之一有奇只发三十人此又于发兵之数三分而休其二也二旣自不同儒者彊为之解释尔兵乘之法安可援是以为据且司马法之书不知作于何人起于何代或以为文王治岐作或以为齐景公大夫田穰苴作或以为齐威王论兵法而附穰苴作其书岂合周礼焉可引之以乱圣经邪郑康成释经往往据司马法释井邑之制而引夫屋终成通同之释郊甸之制而引郊州野县都之释车甲之赋则引司马法释沟洫之説则引司马法释輂辇之名则引司马法以至释朝会之仪则亦引司马法未能辨圣经之疑适以滋儒者之惑愚请以周礼为据而司马法无所取焉周礼虽不详言军赋而小司徒登其乡之六畜车辇乡师简其皷铎旗物兵器族师合卒伍简兵器以鼔铎旗物帅而至遂人登其夫家六畜车辇遂师登其夫家六畜车辇鄼长作民以旗皷兵革帅而至则凡军旅田役之所当需者乡遂之官皆素备于平日岂特临时而后修车马备器械也哉不特此尔乡师有军旅田役之戒则受法于司马作其众庶及马牛车辇会其车人之卒伍使皆备旗鼓兵器帅而至稍人若有师田行役之事则以县师之法作其同徒輂辇帅而至以聴于司马县司稍人以甸稍县都为名凡有军旅则属于司马则是丘乘之赋通内外皆然也是虽不许乎军赋而兵寓于农赋藏于民作而用之自有成法故军旅不言赋之数以其皆出于田而有定额也又况小司马之职有阙文军司马舆司马行司马又皆缺职安知军赋不见于此而俱不存邪若夫外府军旅共其财用之币赍遗人师旅掌道路之委积委人军旅共其委积薪刍廪人师役则治其粮与食仓人戎事共道路谷积饮食之具此皆待官府给军事者与六军无预六军家自为兵人自为备居有积仓行有裹粮非公家之所给也书曰鲁人三郊三遂峙乃刍茭峙乃糗粮是侯国三军皆乡遂自共之推此则六军可知矣是以太宰之职九赋敛财皆有以待其用独不及军旅九式均财皆有以为之法而亦不及军旅岂非农皆为兵兵皆自赋初无烦于廪给故亦不烦于均节欤
　　役法
　　成周役民之法其要有四比闾族党是乡之役在民府史胥徒是官之役在民伍两卒旅是兵之役在民搜苗狝狩是田之役在民在乡之役也常在官之役也久在田之役也简在兵之役也疎在乡在官犹禄之廪饩在兵在民则民皆自给之矣其地大事致民则追捕之役也大故致民则守卫之役也城郭沟渠涂巷之役则治之牛马车辇委输之役则共之其为役若繁矣然周人所以制役之法则可以谓纎悉委曲者焉小司徒之均土地上地家三人中地二家五人下地家二人是均之以土地之美恶也乡大夫之登其夫家国中自七尺以及六十野自六尺以及六十有五是征之以国野之逺近也均人之均力致丰年则旬用三日中年二日无年一日是又均之以年歳之上下也不特此尔小司徒之起徒役则无过一人遂人之致甿则惟以下剂是其用民之力不亦甚寛矣乎况乡大夫辨其役之可舎者贵者能者贤者服公事者老者疾者皆舎则役之又有其等矣是以为用之民不惟不以役为劳又将皆以役为乐由前观之经始勿亟庶民子来则民乐于为台之役矣由后观之百堵皆兴鼛皷弗胜则民乐于作室之役矣二之日其同载纉武功是不以田役为劳也王事多难不遑啓居是不以兵役为劳也后之役民旣无其道又无其法土国城漕我独南行则其役困于力小东大东杼轴其空则其役伤于财大夫不均我从事独贤此役之不均也王事靡盬不遑将父此役之不时也以至绛县之老亦与城杞虽老者不舎也丞相之子亦令戍边虽贵者不舍也后人之役如是抑何怪斯民之不求规避者抑尝考之均人丰年用三日中年二日无年一日此即王制所谓用民之力歳不过三日也一人一歳以三日为断役三日则更一人往来更代不亦繁乎或者以为民三十而事六十而免名在官者三十年均其在官之齿歳以三日为断用之九十日而免则终身不复此一説也或者以为调役之法使五人为伍十人为联歳轮一夫祗役一月周而复始凡执法而在官者则九人各于其家偿三日之役如此则民无道路之劳官无交番之冗此亦一说也然以均人考之谓之力政是均用民力也谓之公旬是均治公事也此特一时之役必随逺近更递而调发之虽一人用一日可也若夫师旅行役之事非歳所常有也如或有之其调发自有定制恐非以三日为断东山之役三年而归采薇之戍自春徂冬此岂三日可办之事哉大抵力役以三日为断谓城郭沟渠涂巷之治牛马车辇委输之役也而军旅行役不与焉万一有东山之征采薇之戍则君行师从卿行旅从下之从上如父兄子弟之卫民亦不暇以久计也夫三日一日用其民而民有斯干灵台之诗三年一年用其民而民有东山采薇之咏周人何以得此于民哉亦以佚道使民民忘其劳説道使民民忘其难尔尝观今之役法田役兵役旣不及民府史胥徒则今之顾役也比闾族党则今之差法也顾役旣出税以顾之差役则不免出力以任之所谓差役者里正保长是也夫有产则有役皆职分之所当为也今皆规避以求免何邪且周之役繁而民乐于为役今之役简而民苦于充役是岂无自而然欤盖成周比长闾胥族师党正皆下士中士上士下大夫为之今之保长犹比长闾胥也今之里正犹族师党正也一日执役于官则视之不啻如徒胥之贱况又责之以所不堪供之财迫之以所不能任之力民亦何乐而为此役哉不思汉之乡老啬夫且皆有秩后魏之邻长里长亦复繇戌随之州县乡官悉由吏部除授唐之里正村正皆以勲品以下者充之是犹有比闾族党之遗意今胡为而以胥徒待之也吁有闗雎麟趾之意而后可以行周官之法度欲复成周之役当有忠厚之意可也不然周之乡役其何以独在敎官之属哉
　　选举
　　论成周选举之法孰不知乡举里选之为公论三年大比之法孰不知德行道艺之重然亦思周之选举不属之他官而属之敎官者夫岂无意欤盖必有敎之于平时斯可以兴之于异日旣有以书之于每歳斯可以考之于三年且以乡大夫賔兴之制观之三年大比则合六乡之民而考其德行道艺有德行者为贤则兴其贤有道艺者为能则兴其能旣有贤能之可兴则乡老以三公之尊乡大夫以六卿之贵与夫六乡之吏以士大夫之贤以乡饮酒之礼礼而宾之夫以六乡之民得与士大夫相酬酢是以贤能之可尊而尊其人也宾之明日公卿羣吏乃以其书而献之于王王乃拜而受之登于天府内史掌诏王治乃书其贰将以诏王用之夫以六乡之士而可以当天子之拜可以联祖庙之藏是又以贤能之可敬而敬其书也所谓贤能者曰德行道艺而已六乡之民果何修而臻此盖将自乡大夫以正月颁法教民之时而其考察者即德行道艺也党正以正歳属民读法之时而所书者亦德行道艺也族师所书虽曰孝友睦婣有学闾胥所书虽曰敬敏任恤无非德行道艺中物特于二十五家之闾百家之族凡有一行一艺皆书之而未遽责其德行道艺之全备尔不惟是尔大司徒掌教以乡三物教万民而宾兴之所谓六德六行六艺者即此物也以至司諌虽非六乡之吏而掌纠万民之德而劝之朋友正其行而彊之道艺巡问而观察之以时书其德行道艺皆此物也平日之教者以此则今日之兴者亦以此平日之书者以此则今日之考者亦以此敎之之初已为宾兴之地兴之之日尚何于宾礼之隆哉大哉成周之敎不独六乡为然也官正之纠宫卫必曰纠其德行敎之道艺师氏保氏之敎国子必曰敎以德行养以道艺是无往而不为德行道艺也而况于三年宾兴之选乎然乡大夫旣以大比而宾兴矣又曰退而以乡射五物询众庶者盖将以是而示人之激昂而为宾兴之继也射特六艺之一物尔而有五物之分一曰和是其内志正也二曰容是其外体直也三曰主皮是其持弓矢审固也四曰和容则知容止比于礼五曰兴舞则知其节奏比于乐郑氏曰和载六德容包六行主皮和容兴舞则六艺之射与礼乐欤盖射可以观德州长春秋会民则以礼而射于党序是以射择士也乡大夫以射礼而询众庶则六乡之民又将因射而知自勉矣故又曰比谓使民兴贤是民自知其贤而兴之矣出而使为之事则民岂有不服者哉使民兴能是民自知其能而兴之矣入而使治其事则事岂有不理者哉贤能之兴皆出于民此乡举里选之所以为公也以所兴之人而还以长之必能兴利除害而与民相周旋以所兴之人而还以治之必能趋事赴功而与民相劝助故人而在官府治事者此人也出而在比闾为长者此人也则是在官临民者孰非德行道艺之人哉后世选举之法坏人自科目始吁科目岂能坏人亦敎之者有以坏人也郑司农谓兴贤若汉举孝廉兴能若举茂才不知汉之平时所敎者果孝廉茂才否夫教之以利禄之学则所举者皆利禄敎之以词章之学则所举者皆词章所敎在此所学在此则所举在此科目未足坏人才而敎化已先壊人心术矣后世言者非不知乡举里选之为可复然平时无德行道艺之教而一旦欲行德行道艺之选岂不迂哉虽然成周以德行道艺敎民而司徒三物之敎惟六德六行六艺尔道不知为何物然则道之为敎非可以一端名也先王以敎职而属之司徒乡官不过画乡遂理兵农征财贿掌山泽联闗畿与夫师田行役冠昏饮射防祭之法而已成周以道教民之意固隐然在此矣孟子以五谷鱼鼈不可胜食材木不可胜用使民养生送死无憾而为王道之始韩子以士农工贾之民父母兄弟夫妇朋友之位推而至于宫室桑麻粟米蔬果鱼肉之物而归之道化之原皆此意也周人六乡之敎无非吾道中物而六德六行六艺之物实自吾道中来异时宾兴贤能出长入治亦无非吾道之敎先王以道设敎盖如此后人不能以道化吾民而区区欲以科目取士尚何怪人才之不如古欤

　　礼经会元卷二下
<经部,礼类,周礼之属,礼经会元>
　　钦定四库全书
　　礼经防元卷三上　　　　宗　叶时　撰
　　齿德
　　有虞氏贵德而尚齿夏后氏贵爵而尚齿殷人贵富而尚齿周人贵亲而尚齿年之贵乎天下乆矣古之教者习乡尚齿故党正属五百家之民因十二月之蜡以乡饮酒之礼而行于党序之学教之以尊长敬老而孝弟之道行焉一命受职下士也再命受服中士也三命受位上士也命为九等此谓三命者以在比闾族党者言之也一命齿于乡里是为下士者与乡党之賔同列而以年相次也则在乡里者不以爵先齿矣再命齿于父族是为中士者与父兄之族同列而以年相次也则在宗族者不以爵先齿矣三命不爵是为上士者其爵稍尊故特设席于尊东而不与同族者相次也则齿自齿爵自爵而不相逾矣故祭义亦曰一命齿于乡里再命齿于族三命不齿若夫族有七十者则其年为尊虽有三命者亦不敢先之则依然贵亲尚齿矣以此见周人亲亲贵贵尚爵尚齿盖并行而不相悖矣然周人必以是礼而寓之于乡饮者以民之素习于学也乡饮酒之礼行而尊长敬老之教立民知尊长敬老而后能入孝弟入孝弟出尊长敬老而后成教成教而后国可安也故司徒以阳礼教让者教以此也乡大夫以礼礼賔兴者礼以此也党正掌教饮酒礼事者掌以此也故孔子曰吾观于乡而知王道之易虽然乡饮之礼司徒党正固教之也乡大夫必三年而始一行先王谓此礼之不可防也故命党正于国索鬼神而祭蜡之日乃大会民而饮酒而寓是教焉夫蜡者索也嵗十二月合聚百物而索飨之以报八神之有功于农也蜡祭之日天子且以黄冠野服而与田夫野老相周旋扵爼豆之间籥章曰国祭蜡则吹豳颂击土鼓以息老物吹豳颂者告农功之成也击土鼓者存古乐之本也息老物者当物之既成劳农以休息之也吹豳击鼓与民休息其浃洽之意何如哉故曰百日之蜡一日之泽今党正以此礼而行于党序其相接之意可知也行乡饮之礼而尚齿以见先王之节民以礼行乡饮之礼而祭蜡又见先王之渐民以仁
　　迁邑
　　易曰安土敦乎仁故能爱先王必使民安其土而不失其本心之仁则有相亲相爱之意是以大司徒令民五家为比使之相保五比为闾使之相爱族使相葬党使相捄州使相赒乡使相賔此皆使民安土而敦乎仁也族师所谓相保相爱刑罚庆赏相及相共比长所谓相爱相和亲有罪竒衺则相及皆此意也故孟子曰死徙无出乡乡田同井出入相友守望相助疾病相扶持亦足见成周井牧之内乡闾之中无非安土敦仁之民也今考之比长有曰徙于国中及郊则从而授之若徙于他邦为之旌节而行之遂之邻长亦曰徙于他邑则从而授之胡为而其迁徙也盖司空量地制邑度地居民虽曰地邑居民必参相得然而生齿日以繁余夫日以衍必有不便其居者不从其徙则将何所容受哉汉人议徙寛大地者之唐人自狭乡徙寛乡者之亦此意也然徙国中及郊也必有所授而后徙徙于他乡者必有旌节而后行无授无节则是以过恶而妄徙者此无所容彼无所授过其所则必有呵闲如掌节所谓无节者有几则不达而以圜土内之使与罢民之不能为善不昬作劳者相聚尔如此则周人虽曰听民迁徙亦岂徒聴其自为去就耶盖甞因是而考之王制有曰司徒命右乡简不率教者移之左命左乡简不帅教者移之右既移之郊又移之遂古人所以移民者以其不帅敎故也至如廪人之移民就谷士师之移民通财亦以其凶荒相赒而暂为迁徙尔成周之重民迁徙如此岂有轻弃家室离坟墓舍兄弟师儒朋友之聨而转徙他乡者哉后世不明此意至有迁五姓大族实闗中者有徙河南四十万戸以实边者夫安土重迁之心谁独无之上之人亦奚忍为此与抑又观之周之于民固未甞其轻徙至于国都之迁尤为事大体重周公岂虑不及此耶在太卜则曰国大迁则贞言卜迁也在太史则大迁国抱法以前言营国也然小司冦之职掌外朝之政询国迁事与国危立君二事并举必致万民于外朝而询问焉诚以邦畿千里惟民所止不已而有徙都改邑之事谁独无安土重迁之心进而问之必民有所乐而后可是非以国迁而实以民迁也昔商自契至汤八迁又至盘庚五迁惟视民利用迁尔茍有不率必登道而胥告之未始强其行也邾之迁绎晋之迁新田亦惟民之是利况圣人举事之审乎观周人之重民迁必官有所授而后行有以见官民之相统观周人之重国迁必民有所询而后行有以见君民之相孚
　　社稷
　　小宗伯建国之神位右社稷左宗庙有国则有社稷矣古者立君则曰奉社稷取女则曰共社稷死国则曰死社稷去国则曰去社稷社稷之重亦明矣是故大司徒辨制邦国都鄙之畿疆而首设社稷之壝小司徒凡建国立其社稷正其畿疆封人掌设王之社壝而树之凡封国则必设社稷之壝造都邑亦如之以此见王畿都鄙国皆有社稷矣郑康成曰社稷土谷之神有德者配食焉共工氏之子曰句龙食于社有厉山氏之子曰柱食于稷汤迁之而祀弃此社稷之神然也大宗伯则以血祭祭社稷小宗伯大烖社稷则为位舞师帅舞社稷之祭祀太祝国有大故天烖则弥祀社稷祷祠小子则掌珥于社稷凡所用事于社稷者岂非以其与天时相为体咎欤丧祝则掌胜国之社稷祝号以祭祀祷祠士师则祭胜国之社稷而为之尸是亡国之社稷亦存矣古人崇重社稷如此岂非以其与国祚相为存亡欤故载芟之诗曰春祈社稷也良耜之诗曰秋报社也岂非以其与嵗事相为丰耗欤然古者之奉社稷牺牲必成粢盛必洁茍有旱干水溢之灾则变置社稷者谓汤伐桀时旱明牲以荐而犹旱至七年故汤迁柱而以弃代之欲迁句龙以无可继者于是故止果如是则社稷可以变置其神乎曰此即太宰祭祀驭神之意也盖圣人之制祭祀也以劳定国则祀之能御大烖则祀之水旱为沴故社稷不享矣故变置者变易其祭祀之礼而已岂与社稷之神而改易之欤汤之迁柱祀弃也以弃之功大于柱也非以旱而迁也且汤既放桀欲迁夏社犹以为不可胜国之社犹不可迁则必无迁句龙之意句龙不迁则迁柱祀弃者必不以旱迁之矣汉人除秦社稷立汉社稷岂识周存胜国社稷之意乎抑甞以封人考之曰掌设王之社壝而不言稷郑康成谓社稷之细也若是则周人果重社而轻稷乎后稷周之先祖殷人祀之以为稷周之子孙尤宜加敬今考之周礼宗伯甸师则用牲于社太祝大师则宜于社大防同则宜于社小祝冦戎之事则保郊祀于社大司马搜田献禽以祭社大司冦大军旅则涖戮于社皆言社而不言稷盖以稷司稼穑之事非师旅田役杀伐之事可凂也周人祖以后稷而郊祀之以配天诗曰思文后稷克配彼天又非社事配地之所得比也观封人言设王社而不言稷又以见周人尊祖重农之意欤
　　教胄
　　国子之敎尚矣舜命防典乐教胄子教之以直寛刚简相济之和犹周人乐德之教也教之以诗歌声律克谐之伦犹周人乐舞乐语之教也虞则合而为一周则分而为二属之教官礼官教官师氏则教以三德三行保氏则教以六艺六仪礼官大司乐则教以乐德乐语乐师则教以小舞大胥则致诸子合舞合声小胥则征令学士而比之觵其不敬者挞其怠慢者若是则成周国子之教尤详于虞矣然分而为二者盖师氏保氏教国子之在宿卫者大司乐乐师等官教国子之在学校者随其所在而皆有教焉至如夏官之属有诸子者掌国子之倅使之脩德学道春合诸学秋合诸射以攷其艺而进退之是亦国子之教何以在夏官之列盖所谓国子者王子羣后之太子卿大夫元士之适子诸子所掌乃国子之倅倅贰也既非师氏宿卫之贵游又非大胥学士之版借故使诸子教之燕义所谓庶子是也教国子而不遗庶子见成周教胄之法为尤详今观师氏曰三德而不曰六徳曰三行而不曰六行保氏既教以六艺又加以六仪与司徒三物不同以其贵游子弟与六乡之民异故其节目有详畧之殊然其为教则一也又观大司乐曰教乐德曰教乐语曰教乐舞虽其为名不同然皆德行道艺中物也教以乐者以乐之感人也深其化人也易此与虞之典乐教胄子王制之乐正教适子者同意也然教国子皆曰教而保氏独曰养国子以道道也者又非口舌之所能喻也以之养其心则三者之教始可得而施焉此又与司徒言乡三物教民而不言道同意也不惟是尔师氏曰掌国中失之事以教国子中者教之以为法失者教之以为戒如此则达之于政事然后可以涖临政矣周人之于国子其教之也详其责之也深其养之也至则其任之也重盖以公卿大夫之子席父兄之宠豢宫阃之安未离襁褓已列搢绅不限才愚槩居禄位怙恃世禄则鲜克由礼不学墙面则涖事惟烦苟无教养之素以变化其气质而保防其德性将何以责其有中和孝友之行有兴道讽诵之文动容未必中乎礼节奏未必比于乐异时涖官临民而欲授之以政使之皆达其可得乎此周人所以详于教国子也当成王时鲁公之子伯禽卫康叔之子牟齐太公之子伋皆事成王他日皆为显诸侯此非国子之验也欤抑甞攷之文王世子曰师也者教之以事而喻诸德者也保也者慎其身以辅翼之而归诸道者也此二者尤世子所赖以成徳者也今师保氏自诏王媺谏王恶之外惟及国子而不及世子郑康成乃曰国子公卿大夫之子弟师氏教之而世子亦齿焉举君臣父子长幼之道郑氏毋亦因礼记之说而为是言欤古人必使世子齿于学者欲使之知所齿逊也今周礼不言世子齿于司乐成均之学惟曰合国之子弟教焉又不言世子齿于师保行艺之教惟曰国之贵防子弟学焉何以知其世子亦齿也愚案文王世子周公之相成王以为世子则无为也故抗世子法于伯禽使之与成王居欲令成王知君臣父子长防之义然则师保等官不言教世子之法意者亦抗世子法于国子使之与世子居乃其所以为教欤又案夏官诸子国有大事则率国子而致于太子唯所用之是国子之于世子盖相与周旋者也况周人所以共养世子者固与王后同其礼然独膳夫之正膳不防如庖人酒正外府司裘等官只曰惟王及后不防则是世子之膳禽饮酒裘服皆防矣其所以遏嗜欲而防纵侈者又素有道也周人之教世子初岂一人一日之积哉自汉以来设官训储如师傅家令之属职非不备至于国子之教缺然不闻是以子弟率多骄骜职此之由求其所以训储者非学术数则通賔客尔周人师喻以德保训以道之意安在哉至唐有师傅有谕德有侍读太子之官属备矣有祭酒有司业有监丞国子之学官备矣然太子自太子国子自国子一傅而众咻一暴而十寒其于养成储德未闻有补也曽不思古人以大乐正造士而王之太子羣后之元子卿大夫元士之适子与夫国之俊选者皆造焉今日之与国子相逊者异日将君我也今日之与世子相齿者异日将臣我也则其相与周旋相与揖让其见闻移养之助甚矣愚故曰欲教世子当自教国子始
　　谏官
　　周官三百六十属分职聨事可谓纎悉而独諌诤一职缺然而不详仅一师氏掌以媺诏王一保氏掌谏王恶一语而已昔召公为师相成王为左右今之师保固非周之师保也周公以三公之师保不必备乃设为师保二氏而以中大夫下大夫二人为之其职甚専其任甚重意者言责之所由系也然师氏谕王以徳故曰以媺诏王不知所诏者何媺保氏训王以道故曰諌王恶不知所谏者何恶夫陈善而闭邪顺美而救恶此臣子职分之所当然也然既谓之师保诏之以媺谏之以恶不过一言自教国子之外则师而守王门帅属而守王闱而已其余则祭祀賔客丧纪军旅王举则从聴治亦如之而已其于拾遗补阙绳愆纠缪之事殆若有不屑焉愚以二官考之则皆守卫王宫者也其教国子以徳而养国子以道者亦皆守卫之人居王之左右前后备王之顾问应对盖以循诱其善于嘿嘿之中而何以昌言为哉潜格其非于冥冥之中而何以显谏为哉然其师氏之教国子以德者乃其诏王媺也保氏之养国子以道者乃其谏王恶也然师氏専诏以媺保氏専谏其恶是师氏之职尤重焉盖必有师氏防养于其先而保氏特正救于其后而已是以书言师氏必侪于虎贲缀衣之列诗言师氏而伍于膳夫趣马之行但言师氏而不言保氏者诚以出入起居侍御仆从之时在王所而与为善者师氏之功居多也一或有过则保氏从而正救之故曰掌谏王恶一言而已岂必如后世之以谏名官耶又况周之设官分职平时之诏王为治者不一人也冢宰则诏王驭臣民诏王废置百官府司防则诏王废置天府则诏王察羣吏之治廪人则诏王杀国用太史闰月则诏王居门小吏则诏王忌讳内史则诏王听治司士则诏王治小臣则诏王法仪长幼尊卑无非诏王之职出入起居无非诏王之时是不特一师氏诏王而已也以至臣民之复逆太仆达之三公卿之复逆小臣达之羣吏庶民之复逆御仆达之民有可询则有外朝民有可达则有路鼓苟有过恶岂有不得闻者哉是又不特一保氏谏王而已是故瞽诵诗諌则瞽蒙之官得言矣士传言谏则士师之官得言矣商旅市议则司市之官得言矣兽臣有箴则山虞之官得言矣巷伯伤防则寺人有言矣扬觯饮酒则膳夫有言矣古人不以谏名官而人得以谏虽至春秋此意未泯则先王盛时所以养敢言之气而开直言之路其气象何如哉自汉武置谏大夫専掌议论于是乎有谏官之名然周有司谏一官特以纠民而已保氏虽曰谏王而未甞以谏名官何汉人之示天下以狭也郑昌讼寛饶则曰臣官以谏为名不敢不言鲍宣论何武亦曰官以谏诤为职不敢不竭愚夫职在谏诤而后得以言事非谏诤而言事宁不越职乎愚故始疑周人之不设谏官而终喜周人谏诤之路广始喜汉人之専设谏官而终咎汉人谏诤之路狭
　　和难
　　复雠之汉唐儒者多驳之至伊洛门人亦惑之五峯胡氏三山林氏则疑之尤甚然皆以复讐为言不知周人设官谓之和难难者犹灾眚之谓也民有眚灾过尔故从而谐和之以调人一职而继于司谏司牧之后正以消弭其忿之风而养成其浑厚之俗也今以其职攷之曰凡过而杀伤人者以民成之鸟兽亦如之谓之过者是以过误杀伤此在秋官司刺有过失之人皆在所宥也先王重民物之命固不忍见其杀伤然亦悯其过误之至此故有调人以百姓成之平亭其怨而和解之诚以百姓众劝之而可以已也不然则听民之相杀相复岂先王之所乐闻欤又曰凡有鬬怒者成之不可成者则书之先动者诛之曰怒者是其忿怒相鬬此在地官司虣有鬬嚻之人皆在所禁也先王劝乡闾之义必使之相亲相爱岂能容其忿鬬之至此故有调人为两家成之不从者书之先动者诛之先动而诛则民畏之而不敢争也不然则聼民之相忿相鬬岂先王之所能容忍欤然闘忿者难之细也成之可也君父兄弟师长主友有被人误杀伤者成之而使勿复得无伤臣子僚友之义乎是故调人又有和难之説而使之相辟君父之雠则辟于海外以其有不共戴天之怨也兄弟师友之雠则辟之千里之外以其有不反兵之怨也从父兄弟主友之雠则辟之不同国以其有不可同国之嫌也或曰亲之讐辟海外则可也君有被杀亦可辟乎君盖谓凡为君长者如春秋之出奔可也若天王之雠则乱臣贼子无可辟之地矣或又曰君父兄弟有讐可也师长主友亦有讐乎盖师以贤得民长以贵得民主以利得民友以任得民此九两之所聨缀者为僚友者岂可忘报乎凡此皆因过误而致杀伤者在唐虞则有宥过无大眚灾肆赦之例在成周则有眚灾极辜时不可杀之例虽曰赦之圣人恐伤其臣子僚友之义必使之辟而后可以无讐辟诸海外犹迸诸四夷也辟之千里与不同国犹屏诸逺方也赵商问郑康成曰春秋之义子不复讐非子臣不复讐非臣此何为而然郑氏曰仇在九夷之东八蛮之南六戎之西五狄之北虽有至孝之心能往讨否乎此说是也如何而不肯辟则是不从王命也故与之以典瑞谷圭和难之瑞节而使得以自执之故朝士曰凡报仇讐者书于士杀之无罪是也若夫凡杀人者不书于士而自反杀之彼固有杀人之罪此亦有専杀之非故又使邦国交讐之是皆不可容于其国而使之交相辟也然或者有非过误杀人以其人之有罪恶而杀之合义者如朝士所谓凡盗贼军乡邑及家人杀之无罪之类是也彼被杀者岂无子孙有报复之心然其人罪在可杀虽不以告官而杀之而其义则非可讐也故惟辟之不同国尔使之不得以为讐讐之则死是不容其子孙之得相复也羣攷其官无非讲解其难而开导其和使之不得胥戕胥虐其调伏人心涵养风俗亦厚矣故调人曰掌司万民之难而谐和之官名曰调民难曰谐其意明甚儒者尚何疑乎或者则曰如周礼之说则皆无讐可复矣而记礼者胡为而有居父母之仇弗与共天下居昆弟之仇弗与同国居从父母兄弟之仇主人能则执兵以陪其后又胡为而有父之讐弗与共戴天兄弟之讐弗反兵交友之讐不同国曰记礼之言子孙复讐之心也周礼之言国家和难之法也为人子孙诚不可忘复讐之义而先王立法终不忍开怨鬬之门和而辟之则复讐之怨可以释不辟而执之则复讐之义可以伸先王亦何甞尽禁孝子顺孙之复讐哉不然鲁庄不能报齐之仇春秋何以深咎之也
　　昬礼
　　甞读三山林氏辨以为仲春之月令防男女于是时也奔者不禁乱人伦之本开滛恣之门莫此为甚初亦窃以为疑徐而思之诗三百篇首以夫妇为本夭桃周南诗也美其男女以正昬姻以时摽有梅召南诗也美其男女得以及时野麕一诗虽当乱世而被文王之化则犹恶无礼防蝀一诗虽以亡国而被文王之化则亦耻滛奔岂以成周盛时周公制礼而有奔者不禁事乎善说诗者不以文害辞不以辞害意读周礼者亦然盖古者昬礼必问名必纳采必请期必亲迎必得六礼之备而后行诚以防姻人伦之大嘉礼之重者也春官宗伯以防礼亲成男女地官司徒以隂礼教亲则民不怨遂人以乐昬扰氓皆重昬也岂于媒氏而独不致谨乎每嵗孟春乃谓男女而行昬娶之礼此常礼也然昬娶非必尽以仲春行礼盖媒氏以是月而令防也此正有女懐春之时也诗人三星在天之咏正谓是尔于是时也茍有故不得行昬礼则有不待礼而行者此之谓奔奔非鑚穴相窥逾墙相从之谓也特以其凶荒札丧而不得备其礼尔有不待亲迎而行尔岂若桑中之所谓奔乎故下文曰若无故而不用令者罪之是其无凶荒札丧之变有不待礼而相奔者则有罚也案大司徒以荒政十有二聚万民七曰眚礼十曰多昬盖古者国有凶荒则杀礼而多昬防男女之无夫家者故下文又曰司男女之无夫家者而防之是三十而未娶二十而未嫁者皆因其有故而防之也则夫仲春之月茍有故而奔者虽不禁之不亦可乎林氏又曰天下之大产子者不知其防一日之间嫁娶者不知其几媒氏皆书之得乎不思周人六乡则有比闾族党之聮六遂则有邻里鄼鄙之聨民自生齿之上皆书其数媒氏一官在乡官之后岂有不可得而书耶媒氏之防男女特因其年齿书之以仲春出人于六乡六遂之中使之防合男女各以作合尔故曰令男三十而娶女二十而嫁中春之月令防男女令之于民而非媒氏一一为之判合也不然则媒氏下士二人史二人徒十人尔岂能家至而戸晓之耶然而古之嫁女娶妻入币无过五两则是昬姻之礼虽详而嫁娶之仪实略也略其仪而详其礼此昬姻之所以及时而男女之所以得正欤若夫男女之有隂讼必昬姻之有不得正者故聴之于胜国之社郑氏谓不当宣露其罪非也愚观行露讼召南美之大车不能听讼则刺诗作矣岂亦不当宣露耶然则聴于胜国之社者盖以昬姻不正丧国亡家之事故聴于亡国之社以示戒焉观此则先王正夫妇为风天下之本亦可见矣
　　市治
　　先王授民以井田足食也制商以市防通货也太宰阜财之职而与农谷并任司徒通财之事而与稼穑同颁诚以食足货通而后敎化可成也是以匠人营国则前朝而后市内宰建国则佐后而立市市者所以通商贾而阜财也然而王后有隂阳之别朝市有义利之分古人先义而后利则市之治教刑政量度法令之设岂无以权衡剂量于其间耶司市为市官之长故其政令为详质人则掌质剂即司市之结信也廛人则掌敛布即司市之行市也胥师则掌宪刑禁即司市之禁伪也贾师则掌均市价即司市之成贾也司虣则掌抟其乱市者即司市之禁虣也司稽则抟其犯禁者即司市之去盗也胥则执鞭度以守门肆长则陈货贿以分肆即司市之执鞭平肆也至于泉府一官乃敛滞货以利商贷丧祭以利民即司市之同货敛賖也其余司门司关掌节等官皆同商贾之徃来察货贿之出入与夫征禁符节之事亦即司市之通货贿以玺节出入者也然攷其治市之政大要有三一曰均通利二曰禁争利三曰二起利朝时而市商贾为主以其市货之多而可卖价也日趋而市百族为主以其家货所出而得卖买也夕时而市贩夫贩妇为主以其资商贾百族之货而得夕卖也此岂非通民之利而必使均乎国君过市则刑人赦市非游观之地而国君过焉必有所规于民君尊而不可行罚故使之赦刑人而施惠以为恱也夫人过市则罚一幕世子过市则罚一帟命夫罚盖命妇罚帷以过市而必有罚况敢与民为市耶此岂非争民之利而必有禁乎凡市伪饰之禁在民在商在贾在工者皆十有二此禁伪而除诈也凡治市之货贿六畜珍异亡者使有利者使算害者使亡靡者使微此禁物靡而均市也又岂非民趋末利而必有抑之者乎昔者神农氏作日中为市致天下之民聚百物之货交易而退各得其所此市之所由作也而圣人必先之以聚人曰财理财正辞禁民为非曰义毋亦曰生财有大道国当以义为利不当以利为利欤或者则曰孟子尝谓市廛而不征又曰关市讥而不征今考之廛人有市絘布緫布质布罚布防布之敛泉府曰掌市之征布司门曰讥出入不物者征其货贿司关曰司货贿出入与其征防是市防门关有征矣者乃谓孟子之说是文王治岐之初政姑从简易以便民至周公始増其制岂其然乎不知先王之制既税其物则必不征其廛既征其防则必不税其物二者通融而行所谓市廛而不征法而不防是也至司门几出入不物者正其货贿凡财物犯禁者举之则司市伪饰之禁也轻则征重则举不亦宜乎司关司货贿之出入掌其治禁与其征防凡货不出于关者举其货罚其人亦其犯伪饰之禁而不敢从关出入者轻则出征廛之税重则行举没之罚亦宜也初岂于商贾之常物既征之于市防又征之于门关乎后人不明此意徒见周人有市防门关之征遂以四者合取而并行之商贾之利重困矣故战国之时亦有知其非义而请轻之此所以孟子之论也故必有闗雎麟趾之意而后可以行周官之法度不然则如刘歆之辅王莾开五均设六干长安洛阳邯郸临菑宛成都诸处皆立五均商市钱府官列肆里区谒舍皆有征其下骚然受其弊矣后来王安石亦以周礼变而为新法其害尤甚絘布变而为房廊钱廛布变而为白地钱质布变而为搭罚钱緫布变而为不系行钱有如郑侠奏议所谓负水给髪担粥提茶皆有免行效一廛人之法而遗害至此周法果如是耶又况市易置务而谓周人之司市以吕嘉问为市易官掊克细民聚敛滋甚内帑出钱数百万以为本遣人于岭南诸处市货以压商旅之利此与汉人置均输唐人置疾足同意尔是岂司市之法哉不特此尔泉府一官以廛人所敛市布收其不售滞用之货以其价贾之使商贾之民不至失利所以利商民也物掲而书其价以待不时而买者因祭祀丧纪之费賖而贷者则亦授之所以利居民也恐其不时而买者有豪民乗急而牟利则必从其所抵根同而后予之又恐其賖而贷者有奸民不急而妄用则必与其有司辩认而后授之所以防奸民也若夫賖而贷者则有期而取偿祭祀无过旬月丧纪无过三月以责其必偿也或有称贷而至乆者则以国服为之息谓以国事之所出之税为息如载师园廛三十而一近郊十一之是也賖则有期以取偿而民不至于泛賖贷则有税以为息而民不至于妄贷又所以谨民财也盖泉府所敛之财民财也以其财而济民急宜也此又旅师之聚耡粟屋粟闲粟乃以质剂致民平颁其兴积施其惠散其财春颁而秋敛之盖旅师所聚之粟民粟也以其粟而拯民艰亦宜也颁之以春则民有以济其乏而谷不至于腾踊敛之以秋当粒米狼戾之时而不至于太贱伤农颁言平者欲其惠利之均也然师旅不取其息而泉府则収其息以货与粟不同也郑康成何据而谓旅师以国服为息岂有以粟货民而可以取息乎刘歆谓周有泉府之官収不售与欲得遂使王莽下开賖贷之诏月取钱三百为害极矣王安石又误此意乃立青苗之法春放十千半年则出息二千秋再放十千年终又出息二千嵗息四千是故周官一倍而乃以国服为息借口青苗之贷不问其欲否而槩予之谓为旅师之平颁不计其逺近而强责之谓为泉府之賖贷假忠厚之法以行侵渔之私切赒恤之名以济割剥之害哀哉
　　水利
　　司徒言井邑遂人言沟洫非乡遂异制也盖井邑定田畆之多寡以出税故以四井四邑言沟洫定水道之大小以兴利故以十夫百夫言乡言井邑则遂之田赋亦如之遂言沟洫则乡之水利亦如之互文以见义尔案匠人为沟洫与遂人之名本同郑康成杂以司马法丘甸旁加里数以治沟洫之说所以纷纷今以周礼为定遂人曰夫间有遂言一夫百畆之田必有遂匠人曰一耦之伐广尺深尺谓之此言十畆之畎田首倍之广二尺深二尺谓之遂此一夫之遂是也遂人曰十夫有沟井方一里田九百畆此言十夫举成数也十夫千畆之田必有沟匠人曰九夫为井井闲广四尺深四尺谓之沟是也遂人曰百夫有洫言十里万畆之田必有洫匠人曰十里为成成间广八尺深八尺谓之洫是也遂人曰千夫有浍言百里十万畆之田必有浍匠人曰十里为成成间广二寻深二仞谓之浍是也遂人曰万夫有川言千里百万畆之田必有川匠人曰专达于川是也遂人言千里之地故及万夫匠人言百里之治故止一同尔大率十遂而通一沟十沟而通一洫十洫而通一浍十浍而通大川周田百畆之闲水溢则可以害旱干则可以储利无沟洫其何以为井田乎既为遂沟洫浍川以备灌溉又为径畛涂道路以通往来谓以之达于畿则通乡遂皆然也不惟乡遂为然案司险掌九州之图设五沟五涂而达其道路五沟言遂沟洫浍川也五涂谓径畛涂道路也以此见沟洫之制通九州皆然也然遂人特言沟洫之制云尔而稻人一官又教民以作田兴水之法焉以潴畜水以防止水备干涸也以沟荡水以遂均水欲流通也以列舍水以浍防水防泛溢也天时之干溢不常而地利之潴防有节此农夫之所恃以无恐欤此嵗事之所以屡丰欤或曰先王井天下之田必均天下之水沟洫浍遂之通于川当无地不然也何至秦汉而郑白犹得以善二渠之名岂周人遂人之法不通天下而水利犹有所遗欤大扺井田与沟洫通行秦人废井田则与沟洫俱壊矣郑白虽能兴二渠以广灌溉之利而沟洫之制已不复古一方虽防其利而能为天下兴利者几何人哉井田之法既壊沟洫之利不行吾恐天下不能皆郑白也
　　重农
　　周人以农立国自后稷以来稼穑有教今观周礼而知周公稼穑之教为甚详太宰九职之任一曰三农司徒十二职之颁一曰稼穑其重农之意可知矣小司徒之井牧立田制也遂人之沟洫兴水利也草人辨其地之刚泻坟垆辨壤粪也稻人掌其水之畜止均写防旱潦也一稼穑之教司徒既教之遂人又教之一耕耨之趣鄼长既趣之里宰又趣之一种稑之种舍人既县之司稼又辨之一媺恶之地旅师既等之土均又均之用力不过三日恐其夺民时也起役无过一人虑其妨农业也田不耕者出屋粟惧其游惰而不勤也民无职者出夫布忧其舍本而趋末也甸师何预于农而帅属以耕王籍所以劝天下之力田内宰何关于农而帅宫以献王种所以示天下之重谷尝之日预卜来嵗之芟而为田业荒芜之虑社之日预卜来嵗之稼而为旱干水溢之备其始也于田祖而祈年以祈农事其终也享百神而祭蜡以报农功凡有可以佐百姓力农者无不设官而劝导之且以成周盛时天下之田皆井矣天下之民皆农矣有田可耕何患其不耕有土可稼何患其不稼而周公必为之纎悉区画者盖以农者天下之本食者民之天农不耕则失业食不给则伤生既思所以厚其生又思所以利其用既思所以兴其利又思所以除其害先王拳拳重农之意如此百姓岂有不从事耒耜而服勤田畆哉是故周诗有曰雨我公田遂及我私在民则有先公后私之意骏发尔私终三十里在君则有先私后公之心君民上下皆相勉以农力不啻如父兄子弟则其农盖有不待劝矣吁先王有田以授民且为之区画如此后世民有欲耕而无田者上之人乃坐视而不恤所谓劝农者足不至田畆口不问菽麦当春一游不过应故事而已岂真有重农之意哉虽然周人虽曰重农而实以士待农而不以农待农也六乡六遂之民皆授田之农也乡大夫三年大比之賔兴遂大夫三嵗大比之兴甿皆于乡遂中得之耕则为井邑之农学则游州党之序居则聨夫家之数出则预闲族之书故教之以稼穑者所以劝农也教之以游艺者所以教士也向也民数谷数之登必拜而受之藏于天府所以重农也今也贤书能书之登亦拜而受之藏于天府所以重士也岂非士藏于农则其待农亦犹士乎诗云十月获稻为此春酒曰杀羔羊跻彼公堂又曰或耘或耔黍稷薿薿攸介攸止烝我髦士夫公堂之跻即前日获稻之夫髦士之烝即平日耘耔之子以此见井田之行不惟兵农不分而士农亦不分也此其所以为良法欤
　　山泽
　　昔晏子谓齐侯曰山林之木衡鹿守之泽之萑蒲舟鲛守之薮之薪蒸虞守之海之盐蜃祈望守之县鄙之人入从其征偪介之关暴征其私是以民人苦疾夫妇皆诅晏子之为是言也是知山泽之利先王未甞不与民共之也晋人谋去故綘诸大夫皆曰必居郇瑕氏之地沃饶而近盬韩献子独不可曰山泽林盬国之寳也国饶则民骄佚近寳公室乃贫献子之为是言也是知山泽之利先王以来未尝禁民自取之也是故古之名山大泽不以封诸侯而九州山川泽薮之名皆职方氏之所掌至于山林川泽之利害有可与侯国共者则命山师川师辨其名而颁之使致其珍异之贡而已夫不封以山泽之大者将以弭诸侯之侈心而谨天子之守地也必颁以山泽之利者将以示诸侯之公心而均天下之利源也先王于畿外山泽尚为之纎悉区画而况畿内之山泽乎大抵山林川泽民之所取财用利至博也不公其财则是山海天地之藏而为一人之私有是与民争利也不为之禁则是山泽国家之寳而听百姓之自取是纵民趋利也先王不与民争山泽之利亦不纵民趋山泽之利是以太宰以九职任万民而五曰虞衡作山泽之材则是官不得私也至地官之属则有山虞令万民以时斩材泽虞颁其余于万民田猎者得以受迹人之令取金石玉锡者得以受卝人之图羽翮齿角之物皆山泽之农所得取絺绤草贡之材皆山泽之农所得为以至染草灰炭防材互蜃之物皆山泽之民所得有也此之谓与民共财既而太宰又以九赋敛财贿而五曰山泽之赋则是民不得擅也至地官之属山虞则掌山林而为守禁林衡则掌巡林麓之禁令以时计林麓而赏罚之泽虞则掌国泽而为厉禁川衡则掌巡川泽之禁令以时执犯禁者而诛罚之迹人则掌邦田之地为厉禁而守之卝人则掌金石之地为厉禁而守之齿角羽翮以当邦赋则角人羽人敛之絺绤草材以当邦赋则掌葛敛之以至掌炭掌染草掌茶掌蜃之属无不以时而征其物也此之谓禁民趋利盖古者乡遂之民皆为农农皆受田田皆出赋惟知有田之可业不知有利之可趋独为山泽之民不专资田畆之业以为生往往资山泽之利以为业利多而民必竞末重而农必轻故先王既许之以共财而必禁之使不至于趋利以逐末二者并行而不相悖此其所以无旷土而无游民欤自齐桓公问管仲何以为国而管仲对以惟官山海为可耳于是盐防之利始为侯国之私而先王与民共财之意失矣此山泽之一变也汉人以山泽租税共奉养归之少府若私之也然赋虽居上利犹在民至吴王国处东南得以招集亡命铸山煑海以富其国遂至叛逆而先王禁民趋利之意又失矣此山泽之再变也迨失鬻大治如孔仅咸阳者出乃尽取天下郡县盐铁之利干归公上一孔不遗于是山泽之赋皆变为利矣此山泽之三变也自时厥后邦计惟盐铁之是资国命惟盐铁之是议吁周人山泽之赋果有所谓盐铁者乎
　　囿游
　　苑囿游观之戒古人常凛凛于此滛乐游逸舜无是也而戒刑焉外则禽荒禹无是也而训作焉恒于游畋汤无是也而常以是相儆焉盘于游田文王无是也而每以是自防焉观古人以游田乐为戒则必不为苑囿之美游观之丽矣甞读诗至灵台有曰王在灵囿麀鹿攸伏麀鹿濯濯白鸟鹤鹤则文王之有囿明矣文王之囿方七十里孟子曰于传有之孟子虽不尽信其有而亦未甞言其无也文王罔敢盘于游田胡为而为灵囿之作盖游田不可盘而苑囿亦不可无也游观之心天理之所必有人情之所不能无循理而不流者圣人之所以尽其性也纵情而不返者众人之所以灭其天也古人为苑囿游观之地固非纵情而灭其天亦惟循理而尽其性焉耳周礼囿人一官掌囿游以牧百兽郑氏谓囿若汉之苑游为离宫养兽以宴乐视之如汉掖庭有鸟兽自熊虎孔雀至于狐狸鳬鹤焉尝观周公作无逸以戒成王必曰尔其无滛于于游于田今设囿游以为宴乐之玩安能禁成王之逸游也哉盖以一人而尊居万乘富有四海安能尽絶其游之乐使之坐受束缚如牛马然财用固有节不能尽禁其玩好膳羞固有常不能尽彻其珍异服器固有制而亦不能尽絶其燕防宫室固有度而亦不能尽塞其囿游如必使之耳目有所不得玩手足有所不得佚心意有所不得通夫人且不能以自克而亦何乐于为君也一旦人情有所不能堪天理有所不能制滛壑一开隄防一决则将奔突横流而不可御将有盘游无度而为有洛之畋流连无厌而为琼台之观岂特囿游而已哉然周公之设囿游也惟以刖者守之如阍人所谓每门四人囿游亦如之是也以刖者而守囿则天子不近刑人而刖者亦不能从王而为驰逐禽兽之事矣囿人以中士四人下士八人为之其徒有八十人所以牧百兽也賔客丧祭则共其兽物而已虽名囿游而无一语及宴游之事观夏官小臣王燕出入则前驱郑氏谓若令游观于苑是成王未甞不为游观也而小臣以太仆之属为之前驱又岂有驰逐禽兽之事哉郑氏以囿比汉苑以游比汉官以兽比汉兽则周之制果有如汉之丽者吾恐后人因之苑囿未必无增而先有系兎伐狐之习池籞未必能罢而必有射熊布之猎矣观周公之作周礼其言囿游也止于牧兽正所以存人君天理之乐而示之以制度之俭观郑氏之注周礼其言囿游也比之离宫适所以开人君人欲之纵而导之以制度之奢
　　制禄
　　北宫锜问周室班爵禄如何孟子告以其详不可得闻则是周人制禄之法至战国无存矣考之周礼周官三百六十当有禄秩多寡之制内史掌王制禄则賛为之以方出之是禄秩必有定数也司禄中士四人下士八人郑氏以为王班禄则是禄秩之制内史賛之而司禄班之夫周人法天地四时以建官定三百六十以分属至于禄秩之掌亦必以天之司禄而命官既法天以建官复体天以制禄今司禄之官独缺何也意者周人班禄之制诸侯恶其害己而去其籍遂缺而不复传欤然司禄之言虽缺而散见于他书者尚可得而考也大扺古者赋禄以田公卿大夫有功德者皆有采地如百里七十里五十里之国是也其未有采地者必有圭田如载师之士田孟子所谓卿以下必有圭田是也王制曰公侯田方百里伯七十里子男五十里天子三公之田视诸侯卿视伯大夫视子男元士视附庸孟子亦同此分田制禄之等然也以是推之则周人班禄之意可知矣其不可以受田者则有稍食王宫之宿卫则宫正均其稍食后宫之人民则内宰均其稍食至于士庶子及众庶在外之守城郭沟池者则掌固均其稍食驭夫圉师府史之吏在宫中者则校人等其稍食内外朝官吏留治文书者则稿人共其冗食若此者所颁有常数所给有定员其禄秩则出于廪人之所藏以待匪颁赒赐稍食者司禄取之于此而颁之于宫正内宰等官使之相均给欤夫周人之班禄必使司禄班之使宫正内宰等官自给之不独杜官吏之侵欺而且有以养士大夫之防耻今世班禄有所谓打请有所谓养夯尽丛聚在粮料院而使士大夫自请甚非养廉耻之意伊川所以在讲筵不请俸只縁不免持状而请岂有庖人继廪人继粟之意哉或者则曰公卿大夫分田制禄可也庶人在官者不啻万数不知以何赋禄之案王制孟子曰下士与庶人在官者同禄禄足以代其耕也耕者所如上农夫食九人至下农夫食五人庶人在官者其禄以是为差王畿千里之地提封百万井公田什一之税岂不足以禄庶人在官者哉虽然禄不茍班食不茍制司士一官以德诏爵以功诏禄以能诏事以乆奠食必有其功而后可以制其禄必任其事而后可以食其禄无功而受禄不事而素餐亦周官之所不容也是故宫正月终则防其稍食嵗终则防其行事内宰嵗终则防其稍食稽其功事正嵗则均其稍食施其功事岂有食浮于事者耶不惟是尔医师嵗终则稽其事以制其食槀人则乗其事而下上其食一医工之防且必求其事之与食相副则三百六十官之属岂有功忝于禄者耶审乎此则司禄之官虽阙而班禄之意可得而言矣


　　礼经防元卷三上
<经部,礼类,周礼之属,礼经会元>
　　钦定四库全书
　　礼经防元卷三下　　　　　宋　叶时　撰祭祀
　　中庸曰武王周公其逹孝矣乎郊社之礼所以祀上帝也宗庙之礼所以祀乎其先也盖天之胙君实为神主君之受命惟典神天商辛惟不祀上帝神只遗厥先宗庙不祀此天之所以致罚于商而武王之所以数罪于受也周公继志述事敢不致孝于鬼神也哉周礼一书所以言祭祀之礼甚详也大宗伯掌礼者也而首及于天神人鬼地示之三礼五礼异用而首以吉礼居其先此正虞朝秩宗典朕三礼之意然太宰以八则治都鄙一曰祭祀以九贡致邦用一曰祀贡以九式节财用一曰祭祀之式以祭祀居其首而以式法均其财岂无典礼等级之辨哉夫祭莫大于郊丘莫尊于宗庙其次社稷其次山川百神于是乎有禋祀实柴槱燎之礼以祀天神有血祭貍沈疈辜之礼以祭地示有肆献祼馈食祠禴尝烝之礼以享人鬼天神地示之祭一嵗间举而宗庙人鬼之享四时特详此周礼尤详于庙享之礼也且先王致严于祭祀者惟曰牺牲曰粢盛曰豆笾曰尊彞曰珪币而已今以周礼考之太宰賛王牲司徒奉牛牲宗伯省牲镬司马奉马牲司冦奉犬牲小宗伯毛六牲颁之于五官肆师则典牺牲系于职人牧人牧牲牛人共牛羊人掌羊犬人掌犬鸡人掌鸡射人賛射牲封人歌舞牲太祝则辨牲号此严于牺牲之奉然也甸师掌耕王籍共粢盛内世妇则帅女宫而为粢盛外世妇则帅六宫共粢盛廪人则掌神仓之谷以共接盛舂人则掌米物共粢盛人掌凡祭祀共盛小宗伯则辨六齍之名物肆师则表粢盛太祝则办粢号此严于粢盛之奉然也笾人则掌四笾之实醢人则掌四豆之实内宗则掌宗庙加豆笾外宗庙佐王后荐眂豆笾此则陈豆笾之礼然也酒正以法共五齐三酒以实八尊司尊彞则掌六尊六彞郁人和郁鬯鬯人共鬯此则陈尊彞之礼然也太宰小宰则宰玉币大宗伯则作玉器奉玉齍肆师则用牲币典瑞则奉玉器天府则陈寳玉太祝则辨币号此则奉珪币之礼然也盖人君之所以奉承祭祀牺牲必成粢盛必洁和气美羮之必陈嘉王量币之必备不如是不足以致诚敬焉耳其他如司服执王之吉服幕人共帷幕幄帟掌次张邸帟案司几筵设祀先王胙席无非整肃乎祭祀之美修饰乎祭祀之容亦可谓齐明盛服非礼不动者矣然古人所以交于神明初非繁文缛仪而已铏羮之共而大羮之设散盐之共而苦盐之尚醴酒之陈而酒之贵画布之幂而防布之用无非贵本反始未尝贵滋味而美多品也然则交于神明者其必有道乎案大司乐乃分乐而序之以祭以享以祀一变而致羽物及川泽之示再变而致臝物及山林之示三变而致鳞物及邱陵之示四变而致毛物及坟衍之示五变而致介物及土示六变而致象物及天神又曰六变则天神皆降可得而礼八变则地示皆出可得而礼九变则人鬼可得而礼物何所致而鬼神只果何所降邪考之于文不过声音节奏耳始焉格天神地只人鬼以礼终焉格天神地只人鬼以乐是岂声音节奏之所能感哉盖礼者天地之序乐者天地之和形之于祭祀享之时旣有以合其序写之于奏歌舞之际又有以合其和先王之所以交于神明者盖于此乎寓勿勿乎其欲享也洋洋乎其如在也岂必眞见其来而后谓之致眞覩其出而后谓之礼哉故曰神之格思不可度思矧可射思诚之不可揜如此哉然不特此而已尔乐师及彻则帅学士而歌彻彻雍诗也诗曰有来雍雍至止肃肃相维辟公天子穆穆夫雍雍和也肃肃敬也彻乐而必歌雍者是其愼终如始也人情敬于始者或怠于终和于暂者或戾于久于祭之始宜其来之雍雍至之肃肃于祭之终居然犹不失其和且敬者诚之至也此先王所以交于神明之道也若夫辨祭祀之名商祭器之义则有先儒议论在
　　郊庙
　　周官祀典愚旣略论之矣有如郊丘之分合宗庙之禘祫此尤祭祀之大者诸儒纷纷之论不得不辨中庸曰明乎郊社之礼禘尝之义治国者其如示诸斯乎甚矣郊禘之制不可不明也案大司乐冬日至地上圜丘之制则曰礼天神夏日至泽中方丘之制则曰礼地只圜丘礼天方丘礼地则天地分祭明矣天神则昊天上帝日月星辰司中司命飌师雨师之是也圜丘祭天则合天神礼之地只则社稷五祀五岳山林川泽四方百物之类是也方丘祭地则合地只礼之康成谓天神主北辰地只主昆仑且以为皆禘大祭则非矣盖冬至阳生天属阳故冬至于圜丘阳位以礼天神夏至隂生地属隂故夏至于方丘隂位以祭地只此天神地只之祭必求诸隂阳之义亦如礼东方则以立春礼青帝于东郊礼南方则以立夏礼赤帝于南郊礼西方则以立秋礼白帝于西郊礼北方则以立冬礼黒帝于北郊此则有分祭之礼也先儒以为合祭者徒见诗言昊天有成命郊祀天地也则曰郊祀无天地之分不知诗人但见郊祀天地皆歌此诗何尝言其合祭也况周礼掌次王大旅上帝则设氊案设皇邸司裘为大裘以共王祀天之服皆言天而不及地宗伯六器则以苍璧礼天黄琮礼地是天地之礼玉有别也典瑞则以四圭祀天两圭祀地是天地之祀玉不同也小宗伯言五帝且兆于四郊而不言与昊天上帝同郊祀况可与后土地只合祭乎愚故谓郊丘分合之当以周礼为定案大宗伯曰以肆献祼享先王以馈食享先王以祠禴尝烝享先王则宗庙之祭名明矣庙享之制始献有祼鬯礼旣祼而献有荐腥礼旣荐而肆有荐熟礼旣荐而馈有馈食礼凡四时之祭皆然也郑康成谓庙祭有此六享以祫言肆献祼以禘言馈食则非矣盖天子四时之祭则曰春祠夏禴秋尝冬烝三年大祭则曰禘王者禘其祖之所自出也诸侯三年大祭则曰祫合祭于祖庙也大夫三年之祭则曰殷殷以少牢是也【春秋传】周礼以肆献祼馈食之礼加于四时祭祀之上谓禘与四时之祭皆然也有如朝士之笾豆谓荐腥时即献也馈食之笾豆谓荐熟时即肆也此可知其祠禴尝烝皆用此礼也先儒兼言禘祫者徒见鲁文公即位二年秋八月大事于太庙是三年丧毕祫于太祖明年春又禘于太庙则曰宗庙有禘祫之名不知鲁之禘祭是僭天子之礼圣人以为非何尝言天子亦祫诸侯亦禘也况司尊彞言祠禴则有朝践再献之礼尝烝则有朝献馈献之礼追享朝享则有朝践再献之礼是四时之祭皆有肆献馈食之礼也宗伯未尝别其为禘祭之名禘祭且不见与四时之祭并言之况可与诸侯祫祭之礼相混乎愚故谓宗庙禘祫之当以周礼为据或者又曰郊有六天之名庙有七庙之制可得闻欤曰此亦当以周礼为正也案大宗伯以禋祀祀昊天上帝小宗伯兆五帝于四郊郑司农以昊天为昊天以上帝为天固非也郑康成以昊天上帝为北辰耀魄宝靑帝为灵威仰赤帝为赤熛怒黄帝为含枢纽白帝为白招拒黒帝为汁光纪帝有异名于是六天之至唐而未定吁天帝果可以六名乎尝观郊祀配天明堂配帝盖以冬至物生之时緫祀天神于圆丘而配以祖故曰配天季秋物成之时专祀上帝于明堂而配以父故曰配帝周礼本无明堂祀帝之文惟典瑞曰四圭以配天旅上帝盖祀天则緫天神旅帝则专上帝尔非谓天有异名也大抵以形体谓之天以主宰谓之帝昊天上帝则主宰乎天者也五帝五行之精气则主宰乎四时故月令以太皥炎帝少皥颛帝黄帝五德之帝配而食焉如勾芒祝融蓐收冥后土之官配五行之神此所以有天帝之分乌可以防纬之书而立为六天之乎案小宗伯曰辨庙祧之昭穆守祧曰守先王先公之庙祧郑康成曰祧迁主所藏之庙自始祖之后为昭穆又曰庙谓太祖之庙及三昭三穆迁主所藏曰祧庙主有迁于是有毁庙之议汉儒纷纷亦至唐而莫定吁祖庙果可以毁言乎尝观商书谓七世之庙可以观德盖以太祖之庙父曰昭子曰穆昭为昭庙穆为穆庙昭穆各三其余各以世代迭迁故曰七世之庙周孔且无迁庙藏主之文惟仆曰掌五寝注以为五庙之寝盖寝庙有五寝犹明堂有五室尔非谓祧庙无寝也大抵正庙则为庙逺庙则为祧古人言藏主于庙只言祧而不言迁后人言迁主于庙只言迁而不言毁故记礼以七庙三昭三穆与太祖之庙而七其迁主则合为祧庙而祭之其庙则修治之以奉新主未尝毁之此所以有庙祧之名也乌可以汉儒之语而遂疑七庙之制乎愚故谓天帝之名宗庙之制亦当以周礼为正
　　賔礼
　　太宰以礼待賔客之治而朝觐宗遇防同之名则详于宗伯宗伯旣以賔礼亲邦国而朝觐宗遇防同之制则详于行人其礼籍则掌于小行人其摈相则掌于司仪其传逹则掌于行夫其牢礼则掌于掌客其守卫则有环人其送迎则有掌讶其结好则有掌交至于六官三百六十属太半皆预賔客朝觐防同之事先王之于賔礼岂徒为是纎悉委曲繁文而已哉大宗伯曰以賔客亲邦国大行人亦曰掌賔客礼以亲诸侯盖礼之以賔则灿然有文以相接待之以亲则懽然有恩以相爱易之比曰先王以建万国亲诸侯盖谓是也然考之宗伯春曰朝夏曰宗秋曰觐冬曰遇郑康成谓六服之内四方以时分来名殊礼异曰名殊则是曰礼异则非宗固曰尊而朝觐之礼独非尊王乎觐固曰勤而宗遇之礼独不勤王乎又案大行人曰春朝而图天下之事秋觐以比邦国之功夏宗以陈天下之谟冬遇以协诸侯之虑春为图事则觐于秋者无事可图乎夏为陈谟则遇于冬者无谟可陈乎不知周人胡为如是分别也至于时见曰防则诸侯以有事而防非常朝也行人曰时防以发四方之禁是也殷见曰同则诸侯以王不廵守之嵗而尽来朝亦非常朝也行人曰殷同以施天下之政是也防同之义固无可疑朝宗觐遇之名若是分则何邪案行人曰侯服嵗一见甸服二嵗一见男服三嵗采服四嵗卫服五嵗要服六嵗蕃国世一见先王以是为防数之节者以其地之逺近也因地以辨服因服以制朝近者不防逺者不数不防则不至于怠不数则不至于疲然则春夏秋冬之制随其地之逺近因其朝之防数分其时之先后故殊其名而别之尔春者物之始天下政事从此始矣朝有始初之义故于朝而图事夏者物之亨天下谋谟从此通矣宗有嘉防之义故于宗而陈谟秋者物之遂邦国功勲至此成矣觐有服勤之义故于觐而比功冬者物之藏诸侯思惠至是定矣遇有聚防之义故于遇而协虑曰天下国家诸侯者互文也是通天下邦国诸侯皆然也宗伯亦总言其大纲行人亦姑举其大槩尔春朝者非专春朝秋觐者非专秋觐图事者非专图事比功者非专比功通四时皆然不然则书言巢伯来朝是南方来朝也岂必东方春朝而言图事乎诗称韩侯入觐是北方入觐也岂必西方秋觐而言比功乎虽然诸侯见王固有六礼而天子所以待诸侯者果何礼哉賔礼虽止于时聘曰问殷頫曰视而已而以飨燕之礼亲四方之賔客以脤膰之礼亲兄弟之国以贺庆之礼亲异姓之国又见于嘉礼之中以荒政哀凶礼以吊礼哀祸烖以禬礼哀围败以恤礼哀防乱又见于凶礼之中行人亦曰时聘以结诸侯之好殷頫以除诸侯之慝又曰闲问以谕志归脤以交福贺庆以賛喜致禬以补灾掌于宗伯者旣如彼其详掌于行人者复如此之厚其恩意岂不至哉不特此尔一嵗徧存三嵗徧頫五嵗徧省七嵗谕言语协辞命九嵗谕书名听声音十有一嵗逹瑞节同度量修法则十有二嵗王廵守殷国观此则王之所以抚诸侯尤详于诸侯之所以朝王也是故周人廵守之礼必待十有二年似不若虞朝五载之数而其所以与诸侯相亲者无一嵗而不相问周官曰六年五服一朝又六年王乃时廵此亦言其大槩尔六年之间诸侯之朝王者多矣岂特如卫服五嵗一见哉十有二年之内王之亲诸侯者详矣岂特十二年而方一廵守殷国哉然不特王抚诸侯之礼如是至于侯邦之相交也先王亦为制其礼大行人曰凡诸侯之邦交嵗相问也是每嵗而使人以意相问殷相聘也是中年而使人以礼相聘世相朝也是即位而诸侯自以礼相朝司仪曰诸公诸侯伯子男之相为賔则有礼谓相朝也诸公诸侯伯子男之臣相为国客则有礼谓相聘也盖先王建国必使小大相维使小国事大国大国比小国于是乎有相聘相问相朝之礼虽曰讲信修睦亲仁善邻而实考礼正刑一德以尊于天子也自亲邦国之礼废而尊王之意不存自恤邦国之礼废而亲诸侯之意浸失自侯邦相交之礼废而与国之意又暌是故下堂而失礼者有之召防而无信者有之来朝而不礼者有之甚至以世子而下防诸侯以侯国而迭为盟主以天王而使来锡命以伯主而召狩朝王賔礼已扫地矣春秋二百四十二年书诸侯之朝于鲁者三十有四而鲁之朝王所者仅两书而已书天子来聘于鲁者八赐鲁者三归脤者一而鲁之聘问归脤者曽不一见也鲁秉周礼且如此他可知也吁朝聘之礼旣失则强凌弱众暴寡亦何足怪哉后世不知咎此而徒谓封建之不可行殆非知本之论
　　礼命
　　小宰官成曰听禄位以礼命礼命之崇卑禄位之所视以为升降也传曰名位不同礼亦异数然则礼命者名分等级之所由辨也可不谨哉今大宗伯以九仪之命正邦国之位而典命则掌之以为诸侯五仪诸臣五等之节郑氏曰命谓王迁秩羣臣之书又曰每命异仪贵贱之位乃正是也今以九仪考之一命受职谓始为吏也于王朝为下士于列国为士于子男为大夫典命曰公侯伯之士一命子男之大夫一命是也再命受服谓受弁服也于王朝为中士于列国为大夫于子男为卿典命曰公侯伯之大夫再命子男之卿再命是也三命受位谓始有列位也于王朝为上士于列国为卿典命曰公侯伯之卿三命是也四命受器谓受祭器也于王朝为大夫于列国为于子男为适子典命曰王之大夫四命公之四命子男之适子下其君一等是也五命赐则谓赐以小国之法则也于王朝为出封之大夫于列国则为子男典命曰子男五命王大夫出封加一等是也六命赐官谓赐之得自置官也于王朝为卿于列国为侯伯之适子典命曰王之卿六命侯伯之适子下其君一等是也七命赐国谓赐为列国也于王朝为出封之卿于列国为侯伯典命曰侯伯七命王之卿出封加一等是也八命作牧谓侯伯有功德加命作州牧也于王朝为三公于列国为公之适子典命曰王之三公八命上公之适子下其君一等是也九命作伯谓上公有功德故命为二伯也于列国为上公于王朝为出封之三公典命曰上公九命三公出封加一等是也宗伯所言由小至大以示等级故合羣臣与诸侯而并言之典命所言由尊而卑以正名分故分羣臣诸侯而异言之然典命言王之公卿大夫视公侯伯子男皆降一等出封始加一等者者曰近君者屈逺君者伸故在朝之数以偶出封之数以竒案郑氏曰出封加一等襃有德也愚谓礼命之加固所以襃有德亦所以重外任夫重内而轻外者人之常情释王朝之重臣而膺侯伯之外任茍不有以襃异之则侯国之势不重而内外之任不均出封而加一等成周之意微矣是以宗伯五命赐则七命赐国所以示卿大夫之出封加等也八命作牧九命作伯所以示上公之功德加襃也夫仪命之秩既明则小人之等级可辨仪命之数旣异则尊卑之名分甚严在上位不敢陵在下位不敢贱不可以逾贵卑不可以抗尊宗伯礼典之掌又孰有大于此哉以至侯国来朝大行人又得以九仪而辨诸侯之命等诸臣之爵圭璧缫借之寸冕服之章旂常之斿樊缨之就贰车之乘介弁之数朝位賔主之步飨食献举之礼上公则以九为节侯伯则以七为节子男则以五为节大国之视小国之君诸侯之卿各下其君二等以下及大夫士皆如之此言待賔客之等然也小行人又以九仪而协賔客之礼司仪又以九仪而诏摈相之礼如权衡之陈而铢两不可増减如绳墨之设而分毫不可逾越此岂非名分等级之所由辨乎迨至春秋臧宣叔犹得以礼而先晋荀庚之寻盟子服景伯犹得以礼而折呉人之征百牢是其仪命犹有存者然不特春秋卿士为然也尝观齐之虞人不敢以大夫之招防齐侯之田晋之绛商不敢以车服之美过晋侯之朝然后知仪礼之正国有不可得而千者矣夫君以大夫之招招虞人宜若可以行也彼其习于虞人之皮冠而骇于大夫之旌则宁死而不敢往以商贾之余于财若可以金玉其车而文华其服也彼其拘于无爵位之贱而安于韦藩木犍之是用则必帛车服而过朝盖其上下辨而民志定防通观而典礼行素有以习民于名分等级可知也然则仪命之设不惟诸侯诸臣有所限节而不敢犯上行而下效而实可以维持人心于世变之穷吁礼之不可废也如是夫
　　瑞节
　　尝观舜初即位首以辑瑞班瑞为先其廵守四岳也亦必修五礼五玉三帛二生一死贽盖君之所以遇臣臣之所以见君非瑞则无以示信非贽则无以将诚此大宗伯所以有六瑞六贽之作也镇圭尺有二寸以山为瑑饰示其镇安四方王执之桓圭九寸以桓为瑑饰示其奉安乎上公执之信圭七寸以身形为瑑饰示其直身以事上侯执之躬圭七寸以躬形为瑑饰示其鞠躬以事上伯执谷璧五寸以谷为瑑饰示其有以养人之象子执之蒲璧五寸以蒲为瑑饰示其有安人之义男执之此六瑞之别也执皮帛示服威猛也卿执羔示不失羣也大夫则执鴈示其有随阳之义而不失时也士则执雉示其有守介之义而不失节也庶人在官者其贽以鹜示其不能逺飞而不逺迁也工商在官其贽以鸡示其候时自鸣而不妄动也此六贽之别也或者则曰六瑞六贽则曰执玉固可执而禽亦可执乎曰执非手执以见君也盖臣之见君必以物为贽如书所谓一二臣卫敢执壤奠奠之于君如亲所执而至也瑞则还之贽则授之尚何疑于执乎然六瑞宗伯旣命王人作之以等邦国典瑞复掌之以待其用至大行人则又辨其礼小行人则又从而成之郑康成曰瑞节信也又曰瑞符信也朝见所执以为信一则曰信二则曰信信不可以一日去瑞其可以一日不谨乎至如六禽则曰贽贽言致也臣之所以自致于君也司士则膳其贽膳夫则以贽见者受而膳之人君受其贽而为膳所以享臣子之奉欤独射人所谓三公执璧旣不预六瑞之名又不在六贽之数乃緫而名贽何也曰此乃射时所执之璧非执桓圭比也以璧为贽则致之于君而不还亦如羔鴈之礼是故三公之璧诸臣之贽皆不掌于典瑞而特互见之尔大抵成周设官以典瑞一官掌玉器固详于瑞器之用然考其所掌其于符节之瑞尤严焉珍圭以征守以恤凶荒牙璋以起军旅以治兵守谷圭以和难以聘女琬圭以治德以结好琰圭以易行以除慝郑康成皆以为王使之瑞节则知周人所以颁大信于天下者非瑞节其何以行之哉不特此尔地官掌节一官掌守邦节者也诸侯之守邦国则用玉节公卿大夫王子弟之守都鄙则用角节此固邦节之大者郑氏乃以珍圭牙璋谷璧琬琰皆以为邦节之用则是掌节所掌与典瑞实相通焉以至邦国之使节山国多虎故用虎节土国多人故用人节泽国多龙故用龙节门闗则用符为节货贿则用玺为节道路则用旌为节此六者掌节所掌也与秋官小行人所逹之六瑞又相闗通独都鄙之管节与货贿之玺节不同尔王畿有都鄙侯国亦有都鄙掌节之用角节王畿都鄙之节小行人之用管节侯国都鄙之节掌节为门闗之聨有货贿之出入故有玺节小行人掌诸侯之聘无货贿之出入故无玺节此其所以不同欤夫瑞节所以示信也旣典之以春官之典瑞又何以守之以地官之掌节旣守之以地官之掌节又何以逹之于秋官之行人不如是则无以为信也盖典瑞虽以瑞节授使者而持之茍不合于掌节则使者所持未必信掌节虽以符节辅使者而行之茍不逹之于小行人则使者所行未必通一瑞节之出入而三官之属互相稽验焉则无有矫伪之弊矣是故比长有徙于他乡者则为旌节以行之司市凡通货贿者以玺节出入之司闗则有内外之送令则以节传出内之司救则以节廵国中及郊野而以王命施惠司险惟有节者逹之土方氏则来逺方之民逹之以节布宪则执旌节以宣布于四方而宪刑禁调人则和民难与之瑞节而以执之野庐氏凡有节者至则为之辟修闾氏惟执节者不几大行人非廵守之嵗则十有一嵗逹瑞节行夫凡其使者必以旌节环人则以路节逹四方掌交则以节廵邦国信矣无节者不可行于天下也夫周人所以行乎天下者有三命可以行矣而掌节则辨邦节以辅命有王令可以行矣而乡大夫则逹旌节以辅令是节者所以辅命令之行也掌节又曰凡邦国之使节而以英荡辅之凡通逹于天下者有节而以传辅之英荡者刻书之竹箾也非英荡则节不可以徒行传者传逹之文书也非传则节亦不可专行旣为节以辅命令又为英荡与传以辅节三者并行所以防诈欺也郑康成释典瑞谓若汉符玺郎以符节为诏符以玺节为印章旌节为使者所拥之节珍圭为使者所持之节杜子春以珍圭若竹使符郑司农以牙璋为铜虎符愚案小行人之六节三者以金为之三者以竹为之则是旌节符节皆用竹也汉人符节虽近古制然其所以示信于天下者果如周人否乎太尉得以矫节入北军使者得以乗传行郡国王国得以盗写虎符而发兵使者得以矫制持节而发粟符节不足以取信如此况欲除关而不用传邪盖至此而后知周人设官之意微矣辅节并行之制严矣
　　礼乐
　　周官五礼之掌在大宗伯六乐之掌在大司乐小宗伯而下如司命司服等十九官皆礼官之聨乐师而下如大师大胥等十九官皆乐官之聨则是礼乐之职分矣然礼乐未尝分也盍亦求古人制礼作乐之本可乎大司徒曰以五礼防万民之伪而敎之中以六乐防万民之情而敎之和大宗伯曰以天产作隂德以中礼防之以地产作阳德以和乐防之夫礼乐固所以防民者也而司徒宗伯之所掌皆同谓之中和何邪盖尝观子思子之言中和矣喜怒哀乐未发谓之中性之正也发而皆中节谓之和情之正也中者天下之大本天下之理皆由此出道之体也和者天下之逹道天下古今之所共由道之用也致其中之至则体立而天地位焉致其和之至则用行而万物育焉此子思子之言中和也然而喜怒哀乐不能不发发而不能皆中节是以不能无望于隄防之功是故大宗伯以民物得于天之所产者本属阳以其冲漠无朕隂之静也故其德为隂此乃未发之时寂然不动者也故以中礼防之民物得于地之所产者本属隂以其呈露毕见阳之动也故其德为阳此乃旣发之时感而遂通者也故以和乐防之此二者因其自然之中和而隄防之使不流于情伪是宗伯有以导之于其内而制之于其外也大司徒以民之易离其中而流于伪也则失其性之正故敎以五礼而防其伪所以存养其未发之中以民之易乖其和而流于情也则失其情之正故敎以六乐而防其情所以省察其既发之和此二者遏其未然之情伪而隄防之使不失其中和是司徒有以制之于其外而养之于其内也盖人生而静天之性也感于物而动性之欲也如欲内外交制隄防而敎导之舍礼乐何以哉中和者礼乐之本也五礼六乐者礼乐之文也舍中和之本无以为礼乐舍礼乐之本无以导中和故曰礼以导中乐以导和司徒以之而防民则大本立而逹道行宗伯以之而合天地之化万物之产则天地位而万物育矣岂特事鬼神谐万民致百物而已哉观周官之礼乐不知有中和之本而徒求详于玉帛钟皷之文未足与言礼乐
　　天府
　　尝观康王嗣位之初赤刀大训璧琬琰大玉夷玉天球河图与夫舞衣大贝鼖鼓戈弓竹矢之类莫不出而陈之兹岂特为美观以华国而已哉盖宝镇玉器祖宗所以遗子孙也祖宗以全付之子孙当以全归之夏之王府虽以关石和钧之微皆以为子孙之遗太康不能保其所有则为禹所传矣至如宝玉之重桀不能有使三朡得之汤于是放桀而伐三朡俘厥宝玉而使谊伯仲伯作典宝先王之视宝玉不亦重乎是故国之宝镇玉器此成王周公之所以兢兢奉持而罔敢失坠者故有天府之职藏焉命府曰天则尊其所藏若天物然其尊祖敬天之心可知矣又况上春则衅宝器宝镇将以祓除其不祥季冬则陈玉礼神将以贞来歳之媺恶则是宝镇玉器又与国事相为吉凶矣可不谨欤然而国之所宝岂特宝玉重镇而已哉观周书所陈以河图大训与天球琬琰并列则是宝河图大训犹宝天球琬琰也观周礼所藏以民数治中与宝镇玉器并存则是宝民数治中犹宝国镇玉器也虽然天府之掌守藏尊严若天至祭天之司民司禄而献民数谷数则亦受而藏之盖王者以民为天而民以食为天民数谷数视之如天则藏之天府可也乃若官府郷州及都鄙之治中此特治职簿书之要尔则亦受而藏之以诏王察吏何邪盖羣吏者天吏也所与共天位也所与食天禄也所与治天职也今以治中来上是其政事得中则无愧于亮天功矣藏之天府不亦可乎是故小司冦大比民数则曰登于天府此民数之藏于天府也小司冦又曰岁终则防羣吏计狱弊讼登治中于天府此治中之藏天府也有如郷大夫之职所谓贤能之书登于天府而天府不言及此何邪盖贤能之賔兴郷老郷大夫州长之治中孰有大于此者他日诏王以察吏则共天位食天禄治天职亮天功者皆若而人也此诚州郷治中之尤者孰谓天府而独遗此耶又如大司冦之职凡邦之大盟约涖其盟书而登之于天府而天府亦不言及此何邪盖古者涖盟之时必要之以神明坚之以信誓重之以载书天地鬼神实临之也此亦官府治中之大者孰谓天府而乃略此邪以此见成周盛时不惟以宝玉为宝而以人民为宝以民食为宝以政事为宝矣吁为人君者知宝物之为天物则当思无负于祖宗之知民谷之为天物则当思无愧于生灵之知治中之为天物则当思无媿于官府州郷都鄙之如此则都天王之显号获天位之綦贵而享天物之珍奉宜哉
　　冕服
　　黄帝始垂衣裳舜观象作服禹致美黻冕不惟以华其服而章其身尊卑之等贵贱之别实由是而辨焉今观司服一官掌王衣服而吉服有六等之制公侯伯子男卿大夫士之服皆由是而隆杀上不容于偪下下不容于僭上此岂非礼典之大者乎自先儒释经有天子冕服九章之有大裘示质之有裘冕无旒之所以啓者之纷纷不可不辨尝观舜作服十有二章日月星辰取其明山取其镇安龙取其变化华虫取其文宗彞取其孝藻取其洁火取其烈粉米取其养人黼取其断黻取其善恶分此所以彰人君之德而能备此十二物也亦所以法上天之数而必备此十二章也周礼虽无十二章之文但观行人所谓上公冕服九章侯伯七章子男五章则天子十有二章可知矣康成惑于左传三辰旂旗之语谓旗有三章则冕服亦止九章尔不亦谬乎案公服如衮冕而下如王之服是公得为衮冕而不得为大裘矣公服衮冕则衮为九章矣曰衮者岂非以龙为章名之乎侯伯自鷩冕而下则鷩为七章矣曰鷩冕者岂非以雉为章名之乎子男自毳冕而下则毳为五章矣曰毳者岂非以虎为章名之乎卿自希冕而下则希为三章矣曰希者岂非以絺为章名之乎卿大夫自冕而下则为一章矣曰者岂非以为色名之乎士自皮弁而下皮无章矣曰弁者岂非以不为章服故不言冕而言弁者乎卿大夫之命特下公侯伯子男一等尔而其服乃降三等者以其衮鷩毳冕王成服之卿大夫近王宣屈也王服衮冕以享先王鷩冕以享先公及飨射毳冕以祀四望山川希冕以祭社稷五祀冕以祭山林坟衍羣小祀此王之五服必有五色之别观其服之名可知矣王之车旗亦然希冕当在毳冕之上恐其字之误也皮弁以视朝弁非冕服故不预六服之数至于祀昊天上帝及祀五帝则服大裘而冕案司裘曰掌共王祀天之裘冬祀圜丘之时所服也服裘以祀天则必取象于天数以为章而郑氏以大裘为无章谓祀天示质也祀天有贵本反始之义如牲用骍犊器用陶匏席用藁秸幂用防布可也岂必于衮冕而略焉司裘良裘尚有黻章之制安知大裘而不为十二章乎郑康成徒见弁师掌王五冕以为冕服有六而云五冕遂以为大裘之冕无旒不聨数也此亦惑于祀天示质之尔重莫重于祀天之冕可以无旒而不数之乎案五冕皆五采十有二就十有二玉是其服随其隆杀有七章九章之殊而其冕则皆十有二旒故六等之服皆曰冕以其首餙之尊故也陆佃礼书谓大裘与衮同冕大裘祀天而服衮之冕可也故但言五冕尔安知裘冕而不为十二旒乎或者则曰服为十有二章似也至于衮冕而下皆诸侯诸臣之服王于中祀小祀而服诸侯诸臣之服不几于无别乎曰此在司服言君臣冕服之等然也郑氏专以为公至卿大夫朝聘助祭之服则拘矣王于中祀小祀之时固服此服如诸侯诸臣来助祭乃大事也则王当服王之服公之服常降王一等子男之服常降侯伯一等卿大夫本降三等以尊卑而隆杀何可无别之疑乎或者又曰冕皆十有二旒固也然希冕而下皆三章一章之服服三章一章之服而加以十二旒之冕不几于不称乎曰此在弁师言五冕缫旒之数然也郑氏专以为此衮衣之冕则非矣人君旣有时而服诸臣之服茍不加以王冕十二旒之尊则君臣无异矣服章虽殊而冕旒则一又何不称之嫌乎然尝怪节服氏祭祀朝觐衮冕六人维王之太常郊祀裘冕二人送逆尸车注谓从王服从尸服也诚如是则祭祀朝聘王服衮冕郊祀王服裘冕而节服下士亦服衮冕裘冕尚足谓之有节乎详考其文谓王服衮冕则节服掌之二服王之尊服故当朝觐郊祭之时节服氏特掌之犹大裘而专命司裘共之也下则曰六人维王太常二人执戈送车而已岂谓王服衮冕裘冕而节服氏亦服之乎诸侯四人其服亦如之谓亦有节服掌之也又案司服乃春官之属节服乃夏官之属而与虎贲旅贲同列弁师亦属夏官而与仆从臣等官为伍果何意邪盖古人以虎贲缀衣皆为王左右之臣执干戈而立堂垂者亦皆冕弁之士此所以分属于夏官欤凡此皆王与诸侯羣臣冕服之别也而内司服言王后与外内命妇之服岂可无辨者欤祎衣谓画五色翚雉于文也揄狄则画青质摇雉于衣也阙狄则刻缯为赤雉之形而不画也此三者王后之祭服也郑氏谓从祭先王则服祎衣从祭先公则服揄狄从羣小祀则服阙狄愚谓当从王之祭服也鞠衣谓之黄衣告桑事之服也展衣谓之防衣其色白见王及賔客之服禒衣谓之縁衣其色黒御于王之服也此三者后与命妇同服也素纱者郑司农谓为赤衣郑康成谓为白抟二不同大抵素纱日所常服非章服也不预六服之数犹王司服不以皮弁预六服之数也然内司服只言外内命妇之服自鞠衣而下案记祭统则曰君卷冕夫人副袆则夫人得服袆衣矣丧大记曰朝服君以卷夫人以阙狄则夫人得服阙狄矣玉藻曰王后袆衣夫人揄狄则夫人得服揄狄矣三不同惟玉藻之为得今郑康成谓内命妇则九嫔鞠衣世妇展衣女御縁衣外命妇则之妻鞠衣卿大夫之妻展衣士之妻縁衣王之三夫人及公之妻其自揄狄以下乎侯伯夫人揄狄子男夫人阙狄惟二王之后夫人袆衣然此在周礼无明文郑氏揣为之尔愚谓春官司服掌王六服自衮冕而下为公侯卿之服天官内司服掌后六服则自揄狄而下岂不可为公侯卿大夫妻之服乎以此推之公之夫人得服揄狄犹公服衮冕也侯伯之夫人得服阙狄犹侯服鷩冕也子男之夫人得服鞠衣犹子男服毳冕也如是则之妻当服展衣犹服希冕也卿大夫之妻当服縁衣犹卿大夫之服冕也士之妻当服素纱犹士之服弁服也今周礼所谓命妇女御犹元士世妇犹大夫九嫔犹卿外之命妇其卿大夫元士之妻乎其服自鞠衣而下意者三公之夫人与三夫人近后宜屈当服鞠衣三之妻当服展衣卿大夫之妻当服縁衣九嫔世妇犹卿大夫之妻亦服展衣縁衣女御犹士妻亦服素纱故自鞠衣而下也若夫杂记所谓内子以鞠衣下大夫以襢衣其余如士丧大记所谓士妻以税衣皆汉儒之臆也夫内司服犹王司服也追师犹王弁师也追师掌王后之首服其制岂可无辨者欤案王后首服有副编次追衡笄之名则是六者各有次序矣副谓覆首之饰郑氏谓若汉步摇服以从王祭祀编谓比发为之郑氏谓若汉假紒服以告丧次谓次第发之长短为之郑氏谓犹诗所谓髲髢服以见王及燕居此三者服三翟之服则服之愚谓当与三服同用也追谓琢玉为之如诗所谓玉之瑱也衡谓维持冠者如左传所谓衡紞纮綎也笄谓卷发者如记所谓纚笄緫也此三者后与内外命妇同服之是衣鞠衣襢衣縁衣之服也然郑氏谓内外命妇衣鞠衣展衣者服编衣縁衣者服次是服卑而首饰尊其非也又曰凡诸侯夫人于其国衣服与王后同吁诸侯不可与王同服而谓夫人可与后同服乎彼徒见祭统有曰君衮冕立于阼夫人副袆立于东房则是夫人得为王后之首饰此礼之失者也而可以为证乎案卫国风之诗曰副笄六珈者谓夫人旣为副矣奈何以王后亦副乎夫人既为笄矣柰何以王后亦笄乎不知卫诗之言盖言古者后夫人首饰之盛如此有其德称其服则可与君子偕老岂专以为夫人之服乎乌可以刺诗之言而疑周礼也郑氏又引少牢馈食礼曰主妇髲髢昬礼女次纯衣者谓主妇髲髢即为编矣王后亦编可乎女纯衣亦得为次矣而王后亦次可乎不知馈食礼之言盖亦如士昬礼所谓摄盛服尔馈昬之时姑摄其服以为盛饰岂常为主妇士女之服乎乌可以传记之言而疑周礼也夫先王之制服饰所以严尊卑等级之辨茍如先儒传注之谬与后儒议论之惑则周礼为非全书而先王制度不可考矣是故唐长孙无忌请祀天地停丧服衮而以周礼为非岂非郑氏大裘无章之说啓之乎虞世南谓天子譬日德在照临辰为正位月为正后正此三物令德齐明而以周礼为未可知岂非郑氏冕服九章之说误之乎汉永平中定冕服天子冕系白玉珠十二旒三公诸侯青玉珠七旒卿大夫黒玉珠五旒是王侯冕旒之制不复如周礼矣隋开皇中皇后首饰十二钿公夫人八钿侯伯夫人七钿是后夫人首服之饰不复如周礼矣呜呼先王制度幸犹有周礼在而儒者不知考先儒妄为臆后儒肆为异论而使时君世主得肆意为之无复先王旧制岂不可惜也哉
　　学校
　　夏曰校殷曰序周曰庠三代之有学尚矣周人兼立四代之学则其学正为尤详今观其学之名校庠之名不见于周礼惟州党之学则曰序国学则曰成均又曰瞽宗董仲舒春秋繁露云成均五帝学也郑贾以为虞庠是也礼记明堂位曰瞽宗殷学也郑氏以为祭于学宫观此则成均为周之庠瞽宗为周之序分而言之有成均有瞽宗緫而名之曰学而庠序则郷学国学之通称也周人以成均之法而治国学之政岂非虞朝典乐敎胄之遗法乎以乐祖祭于瞽宗岂非殷学乐人共宗之遗意乎然考之周礼乡学惟州长合民于州序以敎民郷射之礼党正属民于党序以敎民郷饮而已师氏虽亦地官之属则惟国之贵游子弟学焉夏官之属有诸子者春合诸学秋合诸射以考其艺则亦惟国子之游倅尔至于春官大司乐则掌建国之学政乐师则掌国学之政大胥则掌学士之版小胥则掌学士之令是皆以敎国之子弟何周人独详于国而略于郷学邪及以王制考之司徒论士之秀则升之学大乐正则崇四术立四教以造士而国之俊选咸造焉文王世子曰凡学世子及学士必时注云学士谓司徒以升于学者然则周人虽详于国子之敎而俊选之士莫不在学安知其非子弟学士乎故大司乐曰治建国之学政而合国之子弟焉乐师曰帅学士大胥曰召学士小胥曰比学士言学士而不言国子是不特为公卿大夫子弟也夫子弟之所以得入国学者岂泛然而并进邪王制之升于学者必皆俊选之士为民之最秀者而后升焉故大司乐合国之子弟有道有德者使敎焉则是司徒所升皆有德行道艺之可取者然后得与成均之敎茍非俊选子弟安得与国子并齿哉然大司乐而下皆乐官也乐师之敎国子小舞大胥之致诸子合舞合声小胥之令学士廵舞列籥师之敎国子舞羽吹籥皆乐敎也人皆知周之学政掌于乐官而不知周之乐官属于礼官皆有深意存焉夫以学政掌于乐官者诚以敎之以乐德则可以淑人之心敎之以乐语则可以和人之声敎之以乐舞则可以善人之形乐之为敎其入人也深其化人也易是犹虞之胄子敎于典乐殷之太学藏于瞽宗此成均学政所以掌于乐官也然而司乐之藏是为大宗伯之属礼乐之相为用不容以偏废也盖敎人以礼所以存养其未发之中敎人以乐所以存养其已发之和非中无以为和非礼无以为乐是故司徒则以中礼和乐而为敎宗伯则以中礼和乐而为防礼之为敎与乐并行亦如王制所谓乐正掌乐之官而曰敎礼文王世子所谓瞽宗典乐之学而曰学礼此大司乐等官所以属于礼官也大宗伯旣有以全其中和于先则大司乐斯有以导其中和于后兹岂非礼乐之相为用邪尝观大胥掌致诸子春入学则先舍采然后合舞盖释奠于先师者存敬心也敬存则礼存礼存则乐可合矣故舍采者所以兴礼也合舞者所以兴乐也二者常并行也旣舍采合舞于其春而后颁学合声于其秋则乐敎始得而考矣自汉以来郡国遣士受业必诣太常为博士弟子太常礼官也其属则有大乐令故武帝下诏必曰劝学兴礼其与太常议者盖谓是尔或者谓西京无太学不知汉初之学只在太常犹古意也后来礼官自礼官乐官自乐官学官自学官三者判不相属汉之取士往往敎之以射策决科之学而以科目取之学校之政礼乐之敎汉儒皆不满于此所以士不如古所养不由乎学校所敎不由乎礼乐而徒责人才之不如古是岂知本之论
　　祭乐
　　案大司乐有乐舞曰云门大咸大防大夏大濩大武此六舞之序也太师阳声曰黄钟太簇姑洗蕤賔夷则无射此六律之序也隂声曰大吕应钟南吕林钟小吕夹钟此六同之序也大司乐天神地示四望山川先妣先祖之祭各有其序地示次于天神山川次于四望先祖次于先妣故以六律六同六舞分而序之一祭而奏一律歌一同舞一乐可也然而隂阳之声各有合子与丑合故黄钟与大吕合寅与亥合故太簇与应钟合辰与酉合故姑洗与南吕合午与未合故蕤賔与林钟合申与已合故夷则与中吕合与戍合故无射与夹钟合分而序之奏而歌之皆取其合也至于礼天神礼地祗礼人鬼又有宫商角征羽之序何邪盖有荐神之乐有降神之乐自乃分乐而序之以下一节言荐神之乐自凡六乐以下者一节言降神之乐是周人祀祭享之时有此二节也郑注曰圜钟生于房心之气房心为天帝之明堂故圜钟为天宫而以黄钟为角太簇为征姑洗为羽是三者阳律之相继也黄钟为首太簇第二姑洗第三相继者天之道故于祀天神用之郑注云函钟生于坤末之气天社在东井舆鬼之外天社地神也故函钟为地宫而以太簇为角姑洗为征南吕为羽是三者律吕之相生也函钟上生太簇太簇下生南吕南吕上生姑洗生姑洗者姑洗数多南吕数少也相生者地之功故于祭地只用之郑注云黄钟生于虚危之气虚危为宗庙故黄钟为人宫而以大吕为角太簇为征应钟为羽是三者律吕之相合也大吕与黄钟子丑合也太簇与应钟寅亥合也相合者人之情故于享人鬼用之此十二律皆文之以五声宫为土商为金角为木征为火羽为水五声之序曰宫商角征羽故律吕之为声亦顺其序言四声而不及商者祭尚柔商声金坚刚也故不用旣文之以声播之以音案鼓人以雷鼓鼓神祀以灵鼓鼓社祭以路鼓鼓鬼享故以雷鼓雷鼗用于天神灵鼓灵鼗用于地示路鼓路鼗用于人鬼宜也孤竹之管取其天阳之竒孙竹之管取其地道之生隂竹之管取其隂耦之合云和空桑龙门之琴瑟其亦如竹管之义欤旣播之以音又合之以舞六舞以云门大咸大防为序故用于天神地只人鬼亦有其序矣又案大防以祀四望今乃于宗庙奏之盖祖妣之享故用濩武为荐神之乐及其享先王先分也则又用大防为降神之乐尊宗庙故特备乐舞邪又案天神地祗皆不用歌而独于宗庙歌九德者盖九德乃六府三事之歌有以见祖宗积功累德之意故于宗庙歌之尊宗庙故得备乐歌邪然天神以六变地只以八变人鬼以九变者非谓有难易之别也先王作律通乎月之气本于辰之位自子至已六者皆阳阳数之起至于隂之申而已尽自午至亥六者皆隂隂数之起至于阳之寅而已尽圜钟在太以数为六数由至申其数六故圜钟之数尽于六则天神可得而降函钟在未太以未为八数由未至寅其数八故函钟之数尽于八则地祗可得而降黄钟在子太以子为九数由子至申其数九故黄钟之数尽于九则人鬼可得而降若夫一变至六变不言律同者非不用律同也言其作乐始皆文之以五声播之以八音未别其律同之为何用及六变而乐始成乃分律同而为宫征角羽也一变而致羽物及山泽之只及六变而致象物及天神亦非谓有难易之别也盖其乐奏之有条理次序特想其所致之神必有疾徐先后也案司徒言五地之物生山林曰毛物川泽曰鳞物邱陵曰羽物坟衍曰介物原隰曰臝物盖六乐致物及只乃参错言之也亦想象其所致之次序而言尔必至六变而后言致象物及天神此则乐之成和之至也六变之始所以不言律同之为宫征角羽者以此欤贾氏以六变九变为舞之成亦是一案乐记曰武始而北出再成而灭商三成而南四成而南国是强五成而分周公左召公右六成复缀以崇此舞大武之时有此六成也盖舞位为四表从南表向第二表为一成第二至第三为二成第三至第四为三成舞人复转身南向于北表之北还从第一至第二为四成第二至第三为五成第三至南第一表为六成五成为五变则五物五示可致六成为六变则象物天神可致至于八变则更从南头北向第二为七成又从第二至第三为八成则地只皆出矣九变则又从第三至北头第一为九成则人鬼出矣舞必奏乐在舞则谓之成在乐则谓之变乐亦言成箫韶九成是也然此特言九成九变之异尔当观先王作乐以致物以礼鬼神只果何以能尔哉郑氏曰每奏有所感致和以来之大抵乐之至和无所不通心之至诚无所不格昔后防形容韶乐之妙始曰百兽率舞犹以为未继而祖考来格凤凰来仪是其有自然感召之理而不容以形迹求也如谓真有物之可致有神之可降则百兽岂真见其率舞祖考岂真见其来格凤凰岂真见其来仪哉







</div>
    <div class="pagination">
<a href="礼经会元_page2.html">上一页</a><a href="礼经会元.html">1</a><a href="礼经会元_page2.html">2</a><span class="current-page">3</span><a href="礼经会元_page4.html">4</a><a href="礼经会元_page5.html">5</a><a href="礼经会元_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
