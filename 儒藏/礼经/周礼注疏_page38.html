<!DOCTYPE html>
<html>
 <head>
  <meta charset="utf-8"/>
  <title>
   周礼注疏 - 第 38 页/共 187 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼注疏 - 第 38 页/共 187 页
  </h1>
  <div class="content">
   凡建邦国，以土圭土其地而制其域：诸公之地，封疆方五百里，其食者半；诸侯之地，封疆方四百里，其食者参之一；诸伯之地，封疆方三百里，其食者参之一；诸子之地，封疆方二百里，其食者四之一；诸男之地，封疆方百里，其食者四之一。（土其地，犹言度其地。郑司农云：“土其地，但为正四方耳。其食者半，公所食租税得其半耳，其半皆附庸小国也，属天子。参之一者亦然。故《鲁颂》曰：‘锡之山川，土地附庸。奄有龟蒙，遂荒大东，至于海邦。’《论语》曰：‘季氏将伐颛臾，孔子曰：先王以为东蒙主，且在邦域之中，是社稷之臣。’此非七十里所能容，然则方五百里四百里合於《鲁颂》、《论语》之言。诸男食者四之一，方五十里，独此与今五经家说合耳。”玄谓其食者半、参之一、四之一者，土均均邦国地贡轻重之等。其率之也，公之地以一易，侯伯之地以再易，子男之地以三易，必足其国礼俗丧纪祭祀之用，乃贡其馀。若今度支经用，馀为司农矣。大国贡重，正之也。小国贡轻，字之也。凡诸侯为牧正帅长及有德者，乃有附庸，为其有禄者当取焉。公无附庸，侯附庸九同，伯附庸七同，子附庸五同，男附庸三同。进则取焉，退则归焉。鲁於周法不得有附庸，故言锡之也。地方七百里者，包附庸，以大言之也。附庸二十四，言得兼此一等矣。
　　○疆，居良反，下同。颛，之宣反。臾，音榆。率，音律，又音类，後注同。正之，音征。字，如字，一音兹。为其，于伪反。）

　　[疏]“凡建”至“之一”
　　○释曰：上经既陈天子之国并畿内千里，此经说诸侯邦国，故云“凡建邦国以土圭土其地”。土犹度也，以土圭度其地。假令封上公五百里，国北畔立八尺之表，夏至昼漏半，得尺五寸景，与土圭等，南畔得尺四寸五分，其中减五分。一分百里，五分则五百里。减四分则四百里封侯，减三分则三百里封伯，减二分则二百里封子，减一分则一百里封男，是土其地之法。“而制其域”者，自上公五百里已下，境界皆有营域封圻。云“诸公之地封疆方五百里，其食者半”者，言天子封公以五百里之地，其一国之税天子食其半。云“诸侯之地封疆方四百里，其食者参之一”者，谓三分之，天子食其一分。云“诸伯之地封疆方三百里其食者，参之一”者，亦与侯同。云诸子之地诸男之地皆云四之一者，谓总得一国之税，四分之，天子食其一分，故云其食者四之一。其天子所食者，皆谓诸侯市取美物以贡天子，即《大宰》九贡是也。其公之税有半，侯伯有三之二，子男有四之三，皆自入充国家畜积礼俗丧纪之用也。
　　○注“土其”至“等矣”
　　○释曰：“土其地犹言度其地”者，案：上经以土圭之法测土深，测犹度也，此经云以土圭土其地，以土正当测处，故云土其地犹言度其地也。“司农云土其地但为正四方耳”者，司农意，案上经天子度取土中，此封诸侯但正四方而已，不求土中，故云但为正四方，谓五百里四百里之等。云“其食者半，公所食租税得其半耳，其半皆附庸小国也，属天子。参之一亦然”者，司农意，以经云其食者半，与参之一、四之一者自食，其馀并入天子，故云其食者半，公所食租税得其半耳，其半皆附庸小国也，属天子。参之一亦然也。先郑虽不云四之一，司农意亦四分分之，三分入天子，一分自食。司农之义於经文虽似通，若然，则大国贡轻次，国小国贡重，非字小之法，於义不可，故後郑不从。引《鲁颂》曰“锡之山川”已下至“社稷之臣”，此司农之意，上公已下尽有附庸，鲁虽侯爵，受五百里之国，《明堂位》云七百里者，五百里外并是附庸，即公五百里者亦半为附庸，故上注云其半皆附庸是也。云“此非七十里所能容”者，司农之意，见孟子、何休之徒言周之制无五百里四百里国，鲁国唯有七十里而已，故破诸家，据《鲁颂》、《论语》非七十里之所能容也。云“然则方五百里四百里合於《鲁颂》、《论语》之言”者，司农据此经公五百里侯四百里与《鲁颂》、《论语》合，亦是破诸家之意。云“诸男食者四之一方五十里”者，司农意，男国百里，开方得五十里者四。经云其食者四之一，谓三分入天子，一分自食，所食者唯有五十里。云“独此与今五经家说合耳”者，五经家谓若张苞、何休、孟子等，皆以为周法公侯方百里，伯七十里，子男五十里，子男五十里，故男食五十里，是与五经家说合。若自子已上以百里七十里国，於此经二百里已上四之一、三之一不合，故直举男地而言。“玄谓其食者半、参之一、四之一者，土均均邦国地贡轻重之等”者，案下《土均》云均地贡，均即此所均征税邦国地贡轻重是也。云“其率之也，公之地以一易，侯伯之地以再易，子男之地以三易”者，其民受地，有一易再易，故此诸侯之地，据贡入天子以耕之者，入诸侯者，以易而不耕者，故以公之地贡半，似二百亩佃半也。侯伯之地三之一贡入天子，似家三百亩，佃百亩，留二分似荒废者也。子男之地以三易，四之一贡与天子，似家得四百亩，佃百亩，留三分，似三百亩不耕者也。民但家无三易之地，直以况义耳。云“必足其国礼俗丧纪祭祀之用，乃贡其馀”者，後郑意，释公国贡半已下渐少之意。言公受地广，税物多，但留半自用，即足其国俗丧纪及畜积之用，故以半为馀贡入天子。其侯伯受地差少，则其税亦少，故三分之二留自用乃足其国，以一分为馀贡入天子。其子男受地又少，其税转少，故四分之乃足其国，亦以一分为馀贡入天子。注虽不言畜积，但言足其国，明畜积注中乃得云足，故《王制》云“国无九年之畜曰不足”是也。云“若今度支经用，馀为司农矣”者，度支经用，似国家丧纪所用。馀为司农矣者，入天子，故据汉法以况之。云“大国贡重正之也，小国贡轻字之也”者，谓若四之一是也。字，爱也，谓爱小国之法。若然，三之一者是不轻不重。後郑言此者，破先郑其食者四之一，三分贡与天子，三之一者，二分贡与天子，非字小之法。又见采地之税四之一，一分贡与天子，故不从先郑之义。云“凡诸侯为牧正帅长及有德者，乃有附庸”者，案《王制》云：“五国以为属，属有长；十国以为连，连有帅；三十国以为卒，卒有正；二百一十国为州，州有伯。”伯即牧也。此牧正帅长皆是有功诸侯乃得为之，有功即有附庸。又诸侯有德，虽不为牧正帅长，亦得有附庸，故郑总云诸侯牧正帅长及有德者乃有附庸焉。云“为其有禄者当取焉”者，谓取间田为附庸以为禄也。云“公无附庸”者，以其天子畿方千里，上公五百里，地极，故无附庸也。云“侯附庸九同”者，以其侯有功，进受公地。但公五百里，开方之，方百里者五五二十五，侯四百里，开方之四四十六，加九同则为二十五同，与公等，故知侯附庸九同。云“伯附庸七同”者，伯地三百里，三三而九，加七同则为十六同，与侯等，故知伯附庸七同也。云“子附庸五同男附庸三同”者，以其子有功进受伯地，加五同与伯等。男有功受子地，男本一同，加三同与子等。开方之皆可知。云“进则取焉，退则归焉”者，进则取焉谓附庸者，退则归焉者谓为间田者也。故《王制》一州之内二百一十国，其馀以为附庸间田，并言之矣。云“鲁於周法不得有附庸，故言锡之也”者，鲁虽为侯爵，以其王子母弟，虽为侯伯，画服如上公，受五百里之地，与上公等。成王以周公制典法之勋，赐鲁以侯伯子男四等附庸，故《明堂位》云“地方七百里”。郑云“方七百里者包附庸，以大言之也”，又云“附庸二十四，言得兼此四等矣”者，鲁本五百里，四面各加百里，四五二十，即二十同，四角又各百里，为四同，故云附庸二十四。言周公有德，兼侯九同、伯七同、子五同、男三同，故云兼此四等矣。凡言同者皆百里地，百里则为国，周法不满百里乃为附庸。今皆名附庸为同者，但附庸实不满百里，积集附庸成同，并数之矣。假令男附庸三同，附庸国则多矣，据成周而言三耳。自馀五同七同已上，其义可知也。

　　凡造都鄙，制其地域而封沟之，以其室数制之。不易之地家百亩，一易之地家二百亩，再易之地家三百亩。（都鄙，王子弟公卿大夫采地，其界曰都，鄙所居也。《王制》曰：“天子之县内，方百里之国九，七十里之国二十有一，五十里之国六十有三。”此盖夏时采地之数，周未闻矣。《春秋传》曰：“迁郑焉而鄙留。”城郭之宅曰室。《诗》云：“嗟我妇子，曰为改岁，入此室处。”其室数制之，谓制丘甸之属。《王制》曰：“凡居民，量地以制邑，度地以居民，地邑民居，必参相得。”郑司农云：“不易之地岁种之，地美，故家百亩。一易之地休一岁乃复种，地薄，故家二百亩。再易之地休二岁乃复种，故家三百亩。
　　○亩，本亦作古亩字。甸，刘常证反。复，扶又反，下同。）

　　[疏]“凡造”至“百亩”
　　○释曰：上言王畿及诸侯邦国，至此更言畿内都鄙三等采地。云“凡造都鄙制其地域”者，案《载师职》“家邑任稍地，小都任县地，大都任地”，又下文《小司徒职》云：“四丘为甸，四甸为县，四县为都。”家邑二十五里，小都五十里，大都百里，是造都鄙制其地域也。云“而封沟之”者，谓三等采地四境界上皆有沟，封而树之，以为阻固。云“以其室数制之”者，其室在都邑之内，而云制之者，依其城内室数，於四野之中制地与之，谓若九夫为井、四井为邑、四邑为丘、四丘为甸、四甸为县、四县为都之等是也。云“不易之地家百亩者，此谓上地，年年佃之，故家百亩。云“一易之地家二百亩”者，谓年别佃百亩、废百亩。云“再易之地家三百亩”者，以其地薄，年年佃百亩、废二百亩，三年再易乃遍，故云再易也。
　　○注“都鄙”至“百亩”
　　○释曰：言“都鄙，王子弟公卿大夫采地”者，公在大都，卿在小都，大夫在家邑。其亲王子母弟与公同在大都，次疏者与卿同在小都，次更疏者与大夫同在家邑，故总云都鄙王子弟公卿大夫采地也。云“其界曰都，鄙所居也”者，三等采地皆有城郭，是其鄙所居也。据其四境，即是其界曰都。又引《王制》曰“天子之县内方百里之国九”云云，又云“此盖夏时采地之数”者，案：殷周皆称“畿内”，《王制》云“县内”，疑是夏时，故云此盖夏时采地之数也。云“周未闻矣”者，案《洛诰》传云“天下诸侯入来，进受命於周，退见文武之户者，千七百七十三诸侯”，注云：“八州，州立二百一十国，畿内九十三国。”云畿内九十三国，即此都鄙之数有文矣。而云未闻者，以无正文，故疑焉。或未可闻其大国、次国、小国各有几国，故云未闻，其实总数则闻之矣。云“《春秋传》曰：迁郑焉而鄙留”者，案桓十一年夏五月，郑伯寤生卒。秋七月，葬郑庄公。九月，宋人执郑祭仲。《公羊》云：“祭仲者何？郑相也。何以不名？贤乎祭仲，以为知权也。其为知权奈何？古者郑国处於留，先郑伯有善於郐公者，通乎夫人，以取其国，而迁郑焉，而野留。庄公死，已葬，祭仲将往省于留，涂出於宋，宋人执之，谓之曰：‘为我出忽而立突。’祭仲不从其言，则君必死，国必亡；从其言，则君可以生易死，国可以存易亡，是以谓之权也。”野、鄙不同者何？郑所见传异也。案玄《发墨守》云：“郑始封君曰桓公者，周宣王之母弟，国在宗周畿内，今京兆郑县是也。桓公生武公，武公生庄公，迁居东周畿内，国在虢、郐之间，今河南新郑是也。武公生庄公，因其国焉。留乃在陈、宋之东，郑受封至此三世，安得古者郑国处於留，祭仲将往省留之事乎？”是郑君不从《公羊》。引之者，直取鄙所居为义也，其郑居留之事，犹自不取也，所谓文取而义不取也。云“城郭之宅曰室”，又引诗者，是《七月》诗，取证室在城内，於其室数，制城外井邑。又云“制之谓制丘甸之属”者，案下《小司徒》云四井为邑，以至丘甸县都是也。又引《王制》者，欲见邑在城外，居在城内，外内多少，必参相得之事。

　　乃分地职、奠地守、制地贡而颁职事焉，以为地法而待政令。（分地职，分其九职所宜也。定地守，谓衡麓虞候之属。制地贡，谓九职所税也。颁职事者，分命使各为其所职之事。
　　○奠，刘音定。）

　　[疏]注“分地”至“之事”
　　○释曰：“分地职，分其九职所宜也”者，上经既授上中下地，此经云分地职，故知分地职者是分九职所宜。九职，则《大宰》云“一曰三农生九”是也。所宜，谓若《孝经》“注高田宜黍，稷下田宜稻麦”之类是也。云“定地守谓衡麓虞候之属”者，案昭二十年《左氏传》，晏子云：“山林之木，衡麓守之；泽之萑蒲，舟鲛守之；薮之薪蒸，虞候守之；海之盐蜃，祈望守之。”注云：“衡麓、舟鲛、虞候、祈望，皆官名也。守之，令民不得取之，不共利。”时景公设此守以致疾，故晏子所非，非其不与民同。郑引之者，以正地守之官。若然，此《地官》唯有衡虞，无舟鲛、祈望者，此《周礼》举其大纲，《左氏》言其细别，故详略不同。云“制地贡谓九职所税也”者，此地贡文承地职之，下明非诸侯地贡，是其九职任之、九税敛之。若三农生九则税九，园圃毓草木则税草木之类是也。云“颁职事者，分命使各为其所职之事”者，分命之言，案《尚书 尧典》“分命羲仲宅隅夷，申命羲叔宅南交，分命和仲宅西曰昧谷，申命和叔宅朔方”。此间颁职事，亦是分命，使各为其所职之事。典田之官各有所掌。

　　以荒政十有二聚万民：一曰散利，二曰薄征，三曰缓刑，四曰弛力，五曰舍禁，六曰去几，七曰眚礼，八曰杀哀，九曰蕃乐，十曰多昏，十有一曰索鬼神，十有二曰除盗贼。（荒，凶年也。郑司农云：“救饥之政，十有二品。散利，贷种食也。薄征，轻租税也。弛力，息繇役也。去几，关市不几也。眚礼，《掌客职》所谓凶荒杀礼者也。多昏，不备礼而娶，昏者多也。索鬼神，求废祀而修之，《云汉》之诗所谓‘靡神不举，靡爱斯牲’者也。除盗贼，急其刑以除之，饥馑则盗贼多，不可不除也。”杜子春读蕃乐为藩乐，谓闭藏乐器而不作。玄谓去几，去其税耳。舍禁，若公无禁利。眚礼，谓杀吉礼也。杀哀，谓省凶礼。
　　○弛，式氏反。舍，音扌舍。杀，所界反，徐所例反，注同。蕃，方袁反。）

　　[疏]“以荒”至“盗贼”
　　○释曰：言“以荒政十有二”者，上经见分地职，则有年不熟之时，恐民离散，故以救荒之政十有二条以聚万民，使不离散。“一曰散利”者，谓丰时聚之，荒时散之。积而能散，使民利益，故云一曰散利。“二曰薄征”者，薄，轻也。征，税也。谓轻其税。“三曰缓刑”者，谓凶年犯刑，缓纵之。“四曰弛力”者，弛放其力役之事。“五曰舍禁”者，山泽所遮禁者，舍去其禁，使民取蔬食。“六曰去几”者，几谓呵禁，谓关市去税而几之。“七曰眚礼”者，谓吉礼之中眚其礼数。“八曰杀哀”者，谓凶礼之中杀其礼数。“九曰蕃乐”者，蕃谓闭藏乐器而不作。“十曰多昏”者，谓凶荒杀礼，昏者多。“十有一曰索鬼神”者，谓凶年祷祈，搜索鬼神而祷祈之。“十有二曰除盗贼”者，凶年盗贼多，急其刑以除之。
　　○注“荒凶”至“凶礼”
　　○释曰：《下曲礼》云“岁凶，年不登”，即此一荒也，故云“荒，凶年也”。郑司农云“救饥之政十有二品”者，年不熟而民饥，故设政教以救之，故云救饥之政十有二品。十二品即十二条，各有品列而不同。云“散利，贷种食也”者，谓丰时敛之，凶时散之，其民无者，从公贷之。或为种子，或为食用，至秋熟还公。据公家为散，据民往取为贷，故云散利贷种食。云“薄征，轻租税也”者，案《司稼》云“巡野，观稼出敛法”，注云：“丰年从正，俭有所杀，若今十伤二三，实除减半。”是轻租税也。云“弛力，息繇役也”者，案《均人》云“丰年，则公均用三日。中年，则公均用二日。无年，则公均用一日”，此云弛力，谓人食不能二之岁，则移民就，无力役之事。故《均人》又云“凶札则无力政财赋”是也。云“去几，关市不几”者，此後郑不从，以其虽凶年，犹几呵，但去税而已。云“眚礼，《掌客职》所谓凶荒杀礼者也”，则後郑不从者，《掌客》所云“凶荒杀礼”，其总目语，无所指斥，故郑以为眚吉礼。云“多昏，不备礼而娶昏者多也”者，昏礼有六，并有玄束帛，凶荒为昏，不可备行此礼，使有女之家得减口数，有男之家易得其妻，故娶昏者多也。云“索鬼神求废祀而修之”者，年有凶灾，鬼神不佑。经云索鬼神，谓搜索鬼神而祭之，是求废祀而修之。求废祀而修之，即《云汉》之诗“靡神不举”是也。连引“靡爱斯牲”者，见索鬼神是祈祷之事，须牲体以荐之。案《左氏》庄二十五年传云：“天灾，有币无牲。”此诗云“靡爱斯牲”者，若天灾之时，祈祷无牲，灾成之後，即有牲体，故云靡爱斯牲。云“除盗贼，急其刑以除之，饥馑则盗贼多，不可不除也”者，上文既言缓刑，其馀盗贼用急刑，乃上下文为妨，故郑云饥馑则盗贼多，不可不除，故须急其刑以除之。杜子春云“读蕃乐为藩乐，谓闭藏乐器而不作”者，经云蕃者，是蕃育之字，故读从藩，是藩闭之字。案《大司乐》云“大凶大灾，令弛县”，注云：“弛，释下之，若今休兵鼓之为。”彼又云：“日月食，四镇五岳崩，诸侯薨，令去乐。”注云：“去乐，藏之。”引《春秋传》曰“壬午犹绎，万入去”，万言入，则去者不入，藏之可知。彼之二文云令弛县，据路寝常县之乐，释下之；去乐，据庙中祭时暂县之乐，去而藏之。此云藩乐，谓闭藏乐器，据庙中祭祀，藏去乐器而不作。若然，祭祀不作，明路寝常县亦释下之，互见其义。“玄谓去几，去其税耳”者，破先郑之义全不几。後郑必直去其税犹几之者，案《司关》云：“国凶札，则无门关之征，犹几”，明知司农之义非。云“舍禁，若公无禁利”者，案：《左传》襄公九年冬，公会晋侯伐郑，同盟于戏。“晋侯归，谋所以息民。魏绛请施舍，输积聚以贷，自公以下，苟有积者尽出之。国无滞积，亦无困人，公无禁利”。杜注云“与民共”是也。云“眚礼，谓杀吉礼也”，云“杀哀，谓省凶礼”者，此破司农之义。司农引《掌客职》“凶荒杀礼”证眚礼。後郑之意，凶荒杀礼是总目之言，不专於吉礼。郑知眚礼专是吉礼者，以其下有杀哀，与眚礼相对，故知眚礼专是吉礼也。案：襄公二十四年，冬，大饥，《梁传》云：“五不升，为大饥。一不升谓之兼，二不升谓之饥，三不升谓之馑，四不升谓之康，五不升谓之大侵。”大侵即大饥，一也。又案《廪人》云：“人食四上也，三中也，二下也。若食不能人二，则令移民就。”不能人二之岁，即是大饥年也。此云荒政者，亦据大凶年为义。案《均人》云“凶札无力政财赋”，此既据大饥，犹云薄征者，此经虽主大饥，兼记一二不熟之岁，故有轻税也。此郑云荒凶年，则荒与凶一也。案：《大司乐》大札、大荒、大凶，荒凶别者，其实凶荒是一，故《宗伯》云“以荒礼哀凶札”，是凶荒不异。《司农》凶荒别文者，以凶为凶年，以荒为荒乱，兼见斯义，故凶荒别文也。

　　以保息六养万民：一曰慈幼，二曰养老，三曰振穷，四曰恤贫，五曰宽疾，六曰安富。（保息，谓安之使蕃息也。慈幼谓爱幼少也。产子三人与之母，二人与之饩，十四以下不从征。养老，七十养於乡，五十异长之属。振穷，扌升扌求天民之穷者也。穷者有四，曰矜、曰寡、曰孤、曰独。恤贫，贫无财业禀贷之。宽疾，若今癃不可事不卒，可事者半之也。安富，平其繇役，不专取。
　　○少，诗照反。扌升，音拯。扌求，音救，本亦作拯救。矜，古顽反。癃，音隆。卒，子忽反。）

　　[疏]“以保”至“安富”
　　○释曰：上经既陈凶荒不安之事，故此经陈安养万民之道。云“以保息六养万民”者，民不安即不得蕃息，安则蕃息。保，安也。民使蕃息有六条，以养万民，故云以保息六养万民也。
　　○“保息”至“专取”
　　○释曰：云“产子三人与之母，二人与之饩”，皆是《越语》。范蠡欲速报吴，为此权礼，使国民众多，故令国人壮者无取老妇，老者无取壮妻。女子十七不嫁，父母有罪；丈夫二十不娶，亦罪其父母。生丈夫，二壶酒，一犬，生女子，二壶酒，一豚。生三人，公与之母，生二人与之饩。引之者，见其爱幼少之法，不必尽如其礼。云“十四以下不从征”者，案《乡大夫职》，国中七尺，野自六尺，皆从征。案：《论语》云“可以六尺之孤”，注云：“六尺谓年十五。”则十五从征，十四以上不从征可知，亦是爱幼之事也。云“养老，七十养於乡”者，案《王制》云：“五十养於乡，六十养於国，七十养於学。”彼谓大夫士也。《王制》又云“凡三王养老，皆引年”，注云：“已而引户校年，当行复除也。老人众多，非贤者不可皆养。”故《食货志》云“七十已上上所养也”。此云七十养於乡，亦谓有贤行者也。云“五十异长之属”者，是《王制》文。《礼记》常法，庶人食稷，士兼食黍，大夫又加以粱。今虽庶人，至五十，或与士大夫同食黍粱，故云异长。云“振穷，扌升救天民之穷者也。穷者有四，曰矜，曰寡，曰孤，曰独”者，案《王制》云：“老而无妻者谓之矜，老而无夫者谓之寡，少而无父者谓之孤，老而无子者谓之独。”郑依此而言。此四者，天民之穷而无告者也，皆有常饩，故曰振穷。云“恤贫，贫无财业禀贷之”者，案《旅师》云：“凡用粟，春颁而秋敛之。”注云：“困时施之，饶时收之。”是其恤贫之法，故云无财业禀贷之。云“宽疾，若今癃不可事不卒”者，汉时癃病不可给事，不计以为士卒，若今废疾者也。云“可事者半之也”者，谓不为重役，轻处使之，取其半功而已，似今残疾者也。是其宽饶疾病之法。云“安富，平其繇役，不专取”者，言繇役均平，又不专取，则富者安，故云安富也。

　　以本俗六安万民：一曰A134宫室，二曰族坟墓，三曰联兄弟，四曰联师儒，五曰联朋友，六曰同衣服。（本犹旧也。美，善也。谓约攻坚，风雨攸除，各有攸宇。族犹类也。同宗者，生相近，死相迫。连犹合也。兄弟，昏姻嫁娶也。师儒，乡里教以道艺者。同师曰朋，同志曰友。同犹齐也。民虽有富者，衣服不得独异。
　　○[A134]，音美。联兄弟，一本作聚兄弟。，陟角反。）

　　[疏]“以本”至“衣服”
　　○释曰：上经陈养万民之法，此经说安民庶之道。“以本俗六安民”者，本，旧也。不依旧俗创立制度，民心不安，若依旧俗，民心乃安，故以本俗六条以安民也。
　　○注“本犹”至“独异”
　　○释曰：云“谓约攻坚，风雨攸除，各有攸宇”者，此《斯干》美宣王之诗也。案彼诗云“约之阁阁”，约谓扌留土。“之橐橐”，谓筑之，橐橐用力，是其约攻坚。攸，所也。能使风雨所除。宇，居也。君子小人各有所居。引之者，证美宫室也。经云“[A134]宫室”，明不使华美，故以攻坚解之。云“族犹类也。同宗者，生相近，死相迫”者，案《左氏传》云“非我族类，其心必异”，族类是一，故云族犹类也。经云“族坟墓”，是死相迫，明生时居住相近可知，故郑云同宗者生相近，死相迫也。云“连犹合也。兄弟，昏姻嫁娶也”者，案《尔雅 释亲》云“父之党为宗族，母与妻党为兄弟”，则兄弟之名施於外亲为正。又案《丧服记》“兄弟皆有外邦”及“与兄弟居”，彼皆据同宗小功已下。知此兄弟是昏姻，非是同宗者，见上云疾坟墓是同宗，明此兄弟施於外姓昏姻，故《尔雅》又云“妇之党为昏兄弟”。夫妇相名亦为兄弟，故《曾子问》曰“不得嗣为兄弟”，是以知兄弟是婚姻也。云“师儒，乡里教以道艺”者，以其乡立庠，州党及遂皆立序，致仕贤者，使教乡闾子弟。乡闾子弟皆相连合，同就师儒，故云连师儒也。又案《保氏职》“掌养国子以道”，故云教以道艺也。云“同师曰朋，同志曰友”者，案《学而》云“有朋自远方来”，是“朋”者在学之称。此友与朋连文，则亦是在学之称。且此朋友之文复在师儒之下。但朋疏而多，友亲而少，故云同师曰朋，同志曰友。此朋友据在学。案《尚书 泰誓》，武王云“我友邦冢君”，是谓诸侯为友。《洛诰》云“孺子其朋”，谓群臣为朋，朋友之文，所施广矣。郑君皆望文为义，是以所注不同也。云“同犹齐也。民虽有富者，衣服不得独异”者，士已上衣服皆有采章，庶人皆同深衣而已，故云民虽有富者，衣服不得独异，并皆齐等也。

　　正月之吉，始和布教于邦国都鄙。乃县教象之法于象魏，使万民观教象，挟日而敛之。乃施教法于邦国都鄙，使之各以教其所治民。（正月之吉，周正月朔日也。司徒以布王教，至正岁又书教法而县焉。
　　○县，音玄，注同。挟，于协反。）

　　[疏]“正月”至“治民”
　　○释曰：“正月之吉”者，谓建子之月一日也。“始和”者，从十二教已下，於此月之时，始调和也。政教皆有故法，依旧而行之。言始和者，若改造云尔，其实不改造也。始以对终，对下县之是在建寅之月为终也。云“布教於邦国都鄙”者，於此正月之时调和教典讫，即布於邦国诸侯及畿内二鄙公卿大夫等。云“乃县教象之法於象魏”者，言乃者，缓辞。是建寅之月乃县教象之法於象魏阙上。云“使万民观教象”者，谓使万民来就雉门象魏之处，观教象文书，使知一年教法。云“挟日而敛之”者，县之从甲至甲为挟日，而後敛藏之於明堂。月月乃更受而行之，谓之听朔者也。云“乃施教法于邦国都鄙”者，案《大宰》六典、八法、八则之等，正月前陈之。正月之下不复言施之者，以其并是当职之事，故不复言所施。且直言施教法於邦国都鄙，则亦含上数事可知。云“使之各以教其所治民”者，若据邦国，使诸侯教所治民；若据都鄙，则使公卿大夫教所治民。
　　○注“正月”至“县焉”
　　○释曰：言正月朔日者，《周礼》凡言正岁者，则夏之建寅正月；直言正月者，则周之建子正月也。吉者，月朔也。故云“正月之吉，周正月朔日也”。“司徒以布王教”者，案《大宰》注云“布王治之事於天下”，此不言天下，注文略，邦国、都鄙则亦天下也。云“至正岁，又书教法而县焉”者，释经“乃县”是正岁县之。必知县在正岁者，亦取义於《小司徒》云“正岁则帅其属而观教法之象”，故知县在正岁也。

　　令五家为比，使之相保；五比为闾，使之相受；四闾为族，使之相葬；五族为党，使之相救；五党为州，使之相；五州为乡，使之相宾。（此所以劝民者也。使之者，皆谓立其长而教令使之。保犹任也。救，救凶灾也。宾，宾客其贤者。故书受为授，杜子春云：“当为受，谓民移徙所到则受之，所去则出之。”又云：“当为纠，谓纠其恶。”玄谓受者，宅舍有故，相受寄也。者，谓礼物不备，相给足也。闾二十五家，族百家，党五百家，州二千五百家，乡万二千五百家。
　　○比，毗志反，下同。，音周。足，刘子喻反。）

　　[疏]“令五”至“相宾”
　　○释曰：此经说大司徒设比闾至於州乡等第家数，各立其官长，教劝於民。大司徒主六乡，故令六乡之内，使五家为一比，则有下士为比长主之，使五家相保，不为罪过。“五比为闾”者，二十五家为一闾，立中士为闾胥。“使之相受”者，闾胥使二十五家有宅舍破损者受寄托。“四闾为族，使之相葬”者，百家立一上士为族师，使百家之内有葬者，使之相助益，故云使之相葬。“五族为党，使之相救”者，五百家立一下大夫为党正，民有凶祸者，使民相救助，故云使之相救。“五党为州，使之相”者，二千五百家为州，立一中大夫为州长，民有礼物不备，使给之。“五州为乡，使之相宾者，万二千五百家为乡，立一六命卿为乡大夫，乡内之民有贤行者，则行乡饮酒之礼宾客之，举贡也，故云使之相宾。
　　○注“此所”至“百家”
　　○释曰：云“此所以劝民者也”者，此经相保、相受、相葬、相救、相、相宾等，皆是民间之事，故云所以劝民也。云“使之者皆谓立其长而教令使之”者，民不独治，必须君长，故云皆谓立其长而教令使之。立长，谓若比长、闾胥至乡大夫等。杜子春云“当为受，谓民移徙所到则受之，所去则出之”者，案《比长职》云“五家相受相和亲”，与此文同，皆谓一闾之内无出入之法。《比长职》又云“徙於国及郊，则从而授之”，注云：“徙谓不便其居也。或国中之民出徙郊，或郊民入徙国中。”彼是出乡闾外，与此闾内自相容受不同，故後郑易之，以为宅舍有故，相受寄托解之。子春又云“当为纠，谓纠其恶”。後郑不从者，此一经相保相受之等，皆是相劝为善，无相纠恶之事，故後郑存字，谓礼物不备，相给足解之。云“闾二十五家”云云，知之者，案此经五家为比，五州为乡，转相增，故其家数可知。

　　颁职事十有二于邦国都鄙，使以登万民：一曰稼穑，二曰树艺，三曰作材，四曰阜蕃，五曰饬材，六曰通财，七曰化材，八曰敛材，九曰生材，十曰学艺，十有一曰世事，十有二曰服事。（郑司农云：“稼穑谓三农生九也。树艺谓园圃毓草木。作材谓虞衡作山泽之材。阜蕃谓薮牧养蕃鸟兽。饬材谓百工饬化八材。通财谓商贾阜通货贿。化材谓嫔妇化治丝。敛材谓臣妾聚敛疏材。生材谓间民无常职，转移执事。学艺谓学道艺。世事谓以世事教能，则民不失职。服事谓为公家服事者。”玄谓生材，养竹木者。
　　○饬，音敕，注同。贾，音古。，音闲。）

　　[疏]“颁职”至“服事”
　　○释曰：大司徒主天下人民之数，故颁下民之职事十有二条於天下邦国及畿内都鄙，使以登成万民。此经不言乡遂及公邑者，举外以包内，司徒亲主乡遂公邑，颁之可知。云“一日稼穑”已下至“八曰敛材”已上，即《大宰》九职中八者是也。大宰既掌之，此又重掌者，以大宰尊官，总知其数，此司徒是主民之官，亲自颁行，义各有异也。云“一日稼穑”者，种之曰稼，敛之曰穑。“二曰树艺”者，树谓植木，谓若树之榛栗。艺谓种黍稷，谓若“艺麻如之何”、“我艺黍稷”之类是也。案：《大宰》有九职，此“八曰敛材”已上与《太宰》同。《大宰》有九，此唯八者，《大宰》言任万民，随意所云，故有九。九曰闲民，无常职，转移执事。此《司徒》云颁职事，不可颁之使民转移执事，故阙之，唯有八也。“九曰生材”已下加此四事者，以其司徒主民，此四事者是民之事业及学问，故别增之也。
　　○注“郑司”至“木者”
　　○释曰：郑司农云“稼穑谓三农生九也”者，自此已下至聚敛疏材，皆与《太宰》同，但文有详略，其言异耳。九须稼穑，故变言稼穑耳。树艺与园圃毓草木者同，草木须树艺，故亦变言树艺耳。云“作材谓虞衡作山泽之材”者，此文有详略耳。云“阜蕃谓薮牧养蕃鸟兽”者，但养蕃不言阜，此言阜字者，欲见非直蕃息，又使阜盛。云“饬材谓百工饬化八材”者，此亦文有详略耳。云“通财谓商贾阜通货贿”者，货贿即财也，亦文有详略耳。云“敛材谓臣妾聚敛疏材”者，此亦文有详略耳。此八者之义，以具释於《大宰》，故此亦不复重言。云“生材谓间民无常职，转移执事”者，司农之意，此间民在第九，当《大宰》“九曰闲民无常职”，故以闲民解生财也。但周公制礼，大宰任民无常职，於此颁职事，不可颁无常职使民行之，故後郑易之，以为养竹木解之。云“学艺谓学道艺”者，案《保氏职》云：“掌养国子以道，乃教之六艺。”故以艺中兼有道也。云“世事谓以世事教能，则民不失职”者，案《管子》书云：“工之子恒为工，士之子恒为士，商之子恒为商，农之子恒为农。”是以世事教民能，则民不失职也。云“服事谓为公家服事”者，谓若府、史、胥、徒，庶人在官者，是公家服事者也。“玄谓生材养竹木”者，此後郑破司农之义。案：《大宰》事典云“以生万民”，《小宰》事职云“以养万民”，则知生为养。山虞、林衡别官，则知此生材养竹木在於平地，林衡所掌是也。

　　以乡三物教万民而宾兴之：一曰六德，知、仁、圣、义、忠、和；二曰六行，孝、友、睦、姻、任、恤；三曰六艺，礼、乐、射、御、书、数。（物犹事也，兴犹举也。民三事教成，乡大夫举其贤者能者，以饮酒之礼宾客之，既则献其书於王矣。知，明於事。仁，爱人以及物。圣，通而先识。义，能断时宜。忠，言以中心。和，不刚不柔。善於父母为孝，善於兄弟为友。睦，亲於九族。姻，亲於外亲。任，信於友道。恤，振忧贫者。礼，五礼之义。乐，六乐之歌舞。射，五射之法。御，五御之节。书，六书之品。数，九数之计。
　　○知，音智。行，下孟反。姻，音因。） 

　　[疏]“以乡”至“书数”
　　○释曰：物，事也。司徒主六乡，故以乡中三事教乡内之万民也。兴，举也。三物教成，行乡饮酒之礼，尊之以为宾客而举之。三物者，则下一曰、二曰、三曰是也。
　　○注“民三”至“之计”
　　○释曰：云“民三事教成，乡大夫举其贤者能者，以饮酒之礼宾客之，既则献其书於王矣”者，此并《乡大夫职》文。云“知，明於事”者，谓於前事不惑，若四十而不惑也。云“仁，爱人以及物”者，仁者内善於心，外及於物，谓若《行苇》诗美成王云“敦彼行苇，牛羊勿践履”，是爱人及於苇，苇即物也。云“圣，通而先识”者，案襄二十二年，臧武仲如晋，雨，过御叔，御叔在邑，将饮酒，曰：“焉用圣人。”何休云：“说《左氏传》者曰：‘春秋之志，非圣人孰能之。’言夫子圣人，乃能之。御叔谓臧武仲为圣人，是非独孔子。”玄箴之曰：“武仲者，述圣人之道，鲁人称之曰圣。今使如晋，过御叔，御叔不说学，见武仲而雨行，傲之，云‘焉用圣人为。’《左氏传》载之者，非御叔不说学，不谓武仲圣与孔子同。”若然，此云圣，亦与武仲同，是皆述圣人之道。云“义，能断时宜”者，义，宜也，谓断割合当时之宜也。云“忠，言以中心”者，此以字解之。如心曰恕，如下从心；中心曰忠，中下从心，谓言出於心，皆有忠实也。云“和，不刚不柔”者，谓宽猛相济者也。云“善於父母为孝，善於兄弟为友”者，案《尔雅》云“张仲孝友，善父母为孝，善兄弟为友”，彼不言“於”。此郑云善於父母、善於兄弟，言“於”者，凡言孝友，非直甘肴先奉、昏定晨省而已，谓若《礼记 祭义》云“孝者，先意承志，喻父母於道。国人称之曰：‘幸哉，有子若是，如此美行。’”乃所为父母兄弟所善，故郑云善於父母为孝，善於兄弟为友也。云“睦，亲於九族”者，《尧典》云“九族既睦”，是睦亲於九族也。九族者，上至高祖，下至玄孙，旁及缌麻之内也。云“姻，亲於外亲”，知姻是亲於外亲者，上云睦施於九族，明此姻是亲於外亲也。《左传》云“士逾月，外姻至”，亦据外亲之等。外亲者，则妻族、母族是也。此姻对睦，施於外亲。若不对睦，亦施於内亲。故《论语》云“因不失其亲”，《丧服传》云“与因母同”，此皆施於内亲也。云“任，信於友道”者，谓朋友有道德，则任信之，故《论语》云“信则人任焉”是也。云“恤，振忧贫者”者，恤训为忧，振训为救，故知恤，振忧贫者也。云“礼，五礼之义”，自此已下至九数，皆取义於《保氏》。案《保氏职》：“掌养国子以道，教之六艺：一曰五礼，二曰六乐，三曰五射，四曰五御，五曰六书，六曰九数。”案彼注云：“五礼者，玄谓吉、凶、宾、军、嘉。六乐者，玄谓《云门》、《大咸》、《大韶》、《大夏》、《大》、《大武》。五射者，先郑云：‘白矢、参连、剡注、襄尺、井仪。’五御者，先郑云：‘鸣和鸾、逐水曲、过军表、舞交衢、逐禽左。’六书者，先郑云：‘象形、会意、转注、处事、假借、谐声。’九数者，先郑云：‘方田、粟米、差分、少广、商功、均输、方程、嬴不足、旁要，此九章之术是也。’”彼注又云：“今有重差、夕桀、句股。”此经直陈六艺，《保氏》各有其数，故注《保氏》，具释之。注此，直取《保氏》经以释之。五礼言义者，以其吉凶之等，各有其义。乐言歌舞者，以其作乐时，有升歌下舞。射言法者，以其有升降揖让之法。御言节者，四马六辔，有进退之节。书言品者，形声处事，差品不同。数言计者，有多少算计。各逐义强生称。

　　以乡八刑纠万民：一曰不孝之刑，二曰不睦之刑，三曰不睦之刑，四曰不弟之刑，五曰不任之刑，六曰不恤之刑，七曰造言之刑，八曰乱民之刑。（纠犹割察也。不弟，不敬师长。造言，讹言惑众。乱民，乱名改作，执左道以乱政也。郑司农云：“任谓朋友相任，恤谓相忧。”
　　○弟，音悌，注同。）

　　[疏]“以乡”至“之刑”
　　○释曰：上设三物教万民，民有不从教者，则设刑以刑之，故言“以乡八刑纠万民”也。云“一曰不孝之刑”者，有不孝於父母者则刑之。《孝经》不孝不在三千者，深塞逆源，此乃礼之通教。兼戒凡品，故不孝有刑也。“二曰不睦之刑”者，不相亲睦亦刑之。“三曰不姻之刑”者，不亲於外亲亦刑之。“四曰不弟之刑”者，谓不敬师长亦刑之。“五曰不任之刑”者，谓不信任於朋友亦刑之。“六曰不恤之刑”者，谓见灾危而不忧恤亦刑之。“七曰造言之刑”者，有造浮伪之言者，亦刑之。“八曰乱民之刑”者，谓执左道乱政则刑之。
　　○注“纠犹”至“相忧”
　　○释曰：云“纠犹割察也”者，谓察取乡中八种之过，断割其罪。云“不弟，不敬师长”者，此不弟，即上六行友是也。上文在睦姻之上，此变言弟，退在睦姻之下者，上言友，专施於兄弟；此变言弟，兼施於师长，故退在睦姻之下。云“造言，讹言惑众”者，案《王制》“行伪而坚，言伪而辨”，与此造言一也，是讹言惑众也。云“乱民，乱名改作，执左道以乱政也”者，乱名已下，皆《王制》文。案彼注乱名改作谓变易官与物之名，更造法度。左道，若巫蛊及俗禁，并是乱政之民也。上三物有六德、六行、六艺，六德、六艺不设刑，独於六行设刑者，郑注《师氏》云：“在身为德，施之为行。”德为在身，不施於物，六艺亦是在身之能，不施於人，故二者不设刑。其行并是施之於人，故禁其恐有愆负，故设刑以防之也。造言乱民，民中特害，故六行之外，别加此二刑。

　　以五礼防万民之伪，而教之中。（礼所以节止民之侈伪，使其行得中。郑司农云：“五礼谓吉、凶、宾、军、嘉。”）

　　[疏]“以五”至“之中”
　　○释曰：“以五礼防万民之伪而教之中”者，案《礼记 乐记》云“礼者，著诚去伪”。故以礼防万民之伪，而教之使得中正也。
　　○注“礼所”至“军嘉”
　　○释曰：礼者，辨尊卑，别贵贼，皆有上下之宜，不得奢侈僭伪。故云礼所以节止民之侈伪也。使其行得中者，上不逼下，下不僭上，得其中正是也。郑司农云：“五礼谓吉凶宾军嘉”者，《春官 大宗伯》文也。

　　以六乐防万民之情，而教之和。（乐所以荡正民之情思，使其心应和也。郑司农云：“六乐谓《云门》、《咸池》、《大韶》、《大夏》、《大》、《大武》。”
　　○思，悉吏反。应，应对之应。招，上朝反，本亦作韶。，音护，本亦作护。）

　　[疏]“以六”至“之和”
　　○释曰：案《乐记》云“大乐与天地同和”，《孝经》云“移风易俗莫善於乐”，故大司徒云乐防万民之情而教之，使应和也。
　　○注“乐所”至“大武”
  </div>
  <div class="pagination">
   <a href="周礼注疏_page37.html">
    上一页
   </a>
   <span>
    ...
   </span>
   <a href="周礼注疏_page33.html">
    33
   </a>
   <a href="周礼注疏_page34.html">
    34
   </a>
   <a href="周礼注疏_page35.html">
    35
   </a>
   <a href="周礼注疏_page36.html">
    36
   </a>
   <a href="周礼注疏_page37.html">
    37
   </a>
   <span class="current-page">
    38
   </span>
   <a href="周礼注疏_page39.html">
    39
   </a>
   <a href="周礼注疏_page40.html">
    40
   </a>
   <a href="周礼注疏_page41.html">
    41
   </a>
   <a href="周礼注疏_page42.html">
    42
   </a>
   <a href="周礼注疏_page43.html">
    43
   </a>
   <span>
    ...
   </span>
   <a href="周礼注疏_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
