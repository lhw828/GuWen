<!DOCTYPE html>
<html>
<head>
    <meta charset="UTF-8">
    <title>周礼注疏 - 第 31 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 31 页/共 187 页</h1>
    <div class="content">
　　[疏]“典丝”至“曷之”
　　○释曰：云“辨其物”者，典丝唯受丝入，而云辨其物，谓丝有善恶粗细不同，非谓别有馀物也。
　　○注“丝入”至“贡丝”
　　○释曰：后宫所蚕之丝，自於后宫用之，以为祭服，不入典丝。其岁之常贡之丝，若《禹贡》兖州贡漆丝之等，且馀官更无丝入之，文亦当入此典丝也。

　　掌其藏与其出，以待兴功之时。（丝之贡少，藏之出之可同官也。时者，若温暖宜缣帛，清凉宜文绣。）

　　[疏]注“丝之”至“文绣”
　　○释曰：案：经馀官内府、玉府等皆不云掌其藏与其出，此官独云掌其藏与其出，故云丝之贡少，藏之出之可同官也。云“时者，若温暖宜缣帛，清凉宜文绣”者，郑以目验知之。文绣必於清凉者，以其大绣染丝为之，若於夏暑损色，故待秋凉为之也。

　　颁丝于外内工，皆以物授之。（外工，外嫔妇也。内工，女御。）

　　[疏]“颁丝”至“授之”
　　○释曰：言“以物授之”者，若缣帛则授之以素丝，若文绣则授之以采丝，故以物而言也。
　　○注“外工”至“女御”
　　○释曰：上《典妇功》云“凡授嫔妇功”，并有九嫔世妇。此注内功不言嫔妇直云女御者，案《内宰职》教女御以作二事，及《九嫔职》教九御以妇职，则女御专於丝也。九嫔世妇，四德自备，不常为丝。假使为之，以其善事所造，唯典妇功以共王及后所用，不在典丝典，故郑注内工中不言也。

　　凡上之赐予，亦如之。（王以丝物赐人。）

　　[疏]“凡上”至“如之”
　　○释曰：云“亦如之”者，亦物授之，谓王以丝物赐人者也。

　　及献功，则受良功而藏之，辨其物而书其数，以待有司之政令，上之赐予。（良当为苦，字之误。受其粗之功，以给有司之公用。其良功者，典妇功受之，以共王及后之用。郑司农云：“良功，丝功，缣帛。”
　　○良，音苦，出注。）

　　[疏]注“良当”至“缣帛”
　　○释曰：郑破良为苦者，以其典丝、典授丝，使外内工所造缣帛之等，良者入典妇功，以共王及后之用，故典直有苦者，而无良者，明典丝亦不得有良者，故破良为苦。必从苦者，见《典妇功》有良苦之字，故破从苦，苦即粗者也。先郑言“良功，丝功，缣帛”者，先郑之意以为丝功为良，功为，故不破良为苦。玄既不从，引之在下者，亦得为一义故也。

　　凡祭祀，共黼画组就之物。（以给衣服冕旒及依盥巾之属。白与黑谓之黼。采色一成曰就。
　　○依，音於岂反。盥，音管。）

　　[疏]“凡祭”至“之物”
　　○释曰：言“凡祭祀”者，谓祭祀天地、宗庙、社稷、山川之等，故言“凡”以广之。云“共黼画”者，凡祭服皆画衣绣，裳但裳绣须丝，衣画不须丝而言共丝者，大夫已上裳皆先染丝，则玄衣亦须丝为之乃後画，故兼衣画而言之也。“组就”者，谓以组为冕旒之就，故组就连言之。云“之物”者，谓丝之物色共之。
　　○注“以给”至“曰就”
　　○释曰：云“以给衣服”者，经云“共”，据王而言；注云“给”，据臣而言。郑欲见尊卑皆授丝物也。云衣服，释经黼画。但周之冕服九章，衣五章，裳四章。龙衮已下直言黼者，据美者而言，谓若《诗》云“玄衮及黼”，《商书》云“麻冕黼裳”之类。云“冕旒”者，释经组就，谓若《弁师》云十二就之等。云“及依”者，亦释经黼，此据祭祀，谓若《掌次》“大旅上帝设皇邸”，邸即屏风，为黼文。云“盥巾”者，亦释经黼，谓若《幂人职》云“王巾皆黼”之类。云“之属”者，殡有加斧於椁上及绡黼丹朱之类也。云“白与黑谓之黼”者，《缋人职》文。云“采色一成曰就”者，谓若《典瑞》云“五采五就”，《弁师》“十二就”之等，皆是采色一成为就也。

　　丧纪，共其丝纩组文之物。（以给线缕，著盱口綦握之属。青与赤谓之文。
　　○纩，音旷，刘古旷反。线，似战反。著，直略反，下同，徐猪略反。盱，香于反。綦，刘音其，沈音忌。握，乌学反，刘乌豆反。）

　　[疏]注“以给”至“之文”
　　○释曰：此郑并据《士丧礼》而言。云“以给线缕”者，谓所裁缝皆用线缕，释经丝也。云“著盱口綦握之属”者，释经纩组。案《士丧礼》：“握手，玄里，著组系。”案《丧大记》：“属纩以俟绝气。”《内则》云“屦著綦”，郑云：“綦，屦系。”是用纩组之事也。云“青与赤谓之文”，《缋人职》文。绣之属亦用丝，故连言也。

　　凡饰邦器者，受文织丝组焉。（谓茵席屏风之属。
　　○织，音志。茵，音因。）

　　[疏]注“谓茵”至“之属”
　　○释曰：上既言祭祀丧纪所用丝纩讫，今复云“饰邦器”，故知此据生人所饰器物言。“茵”者，谓若《少仪》云“枕几茵颖之等”，郑云“茵，著褥”是也。云“席”者，谓席之四缘，若《司几筵》云纷纯、画纯、黼纯之等是也。“屏风”者，即上文注黼依也。重言之者，上据祭祀时，此据为王所用，谓若《司几筵》云前者是也。云“之属”者，谓国家所用文织丝组处皆受之，故云之属以广之。

　　岁终，则各以其物会之。（种别为计。郑司农云：“各以其所饰之物，计会傅著之。”
　　○会，旧古外反，戚人外反。傅，音附。）

　　[疏]注“种别”至“著之”
　　○释曰：言“种别为计”者，自上经所用，掌其藏与其出，及黼画已下，各别为计。故司农云“各以其所饰之物，计会傅著”者，谓此物之多少，作文书使相傅著，共一簿也。

　　典掌布缌缕之麻草之物，以待时颁功而授赍。（缌，十五升布抽其半者。白而细疏曰。杂言此数物者，以著其类众多。草，葛{艹顷}之属。故书赍作资。
　　○数，色主反，一音所。{艹顷}，苦回反，又日颖反，刘枯荧反。）

　　[疏]“典”至“授赍”
　　○释曰：云“掌布缌缕之麻草之物”者，欲见布缌缕用麻之物，用草之物，布中可以兼用葛{艹顷}之草为之。云“以待时颁功而授赍”者，上《典丝》郑注解“时”者，用丝有四时之别，此郑不解，麻草所为，四时皆得，故不释也。云授赍者，亦如《典妇功》注谓以女功事来取者。
　　○注“缌十”至“作资”
　　○释曰：郑知“缌十五升布抽其半”者，《礼记 杂记》文。“白而细疏曰”者，郑目验而知之。

　　及献功，受苦功，以其贾曷而藏之，以待时颁。（其良功亦入於典妇功，以共王及后之用。郑司农云：“苦功谓麻功布。”
　　○苦功，音古。）

　　[疏]“及献”至“时颁”
　　○释曰：献功者，即上《典妇功》云“秋献功”是也。云“以待时颁”者，即下又颁衣服及赐予是也。
　　○注“其良”至“布”
　　○释曰：云“其良功亦入於典妇功”者，亦欲见典丝、典良功皆入典妇功，苦功自入，故此与典丝同为此解也。司农云“苦功谓麻功布”者，先郑意，丝功为良，故彼注不破良字，云“良功缣帛也”。此《典》云苦功，谓麻功为粗之功。玄引之在下，亦见得通一义也。

　　颁衣服，授之，赐予亦如之。（授之，授受班者。帛言待有司之政令，布言班衣服，互文。）

　　[疏]注“授之”至“互文”
　　○释曰：言“授受班”者，谓王赐无常。云“帛言待有司之政令，布言班衣服”者，帛谓典丝，布谓典，据成而言。知为互文者，以其典丝、典俱不为王及后之用，皆将颁赐，故知互见为义也。

　　岁终，则各以其物会之。

　　[疏]“岁终”至“会之”
　　○释曰：郑无注者，以其义与典丝同，彼已注，故於此略也。

　　内司服掌王后之六服，衤韦衣，揄狄，阙狄，鞠衣，展衣，缘衣，素沙。（郑司农云：“衤韦衣，画衣也。《祭统》曰：‘君卷冕立于阼，夫人副衤韦立于东房。’揄狄，阙狄，画羽饰。展衣，白衣也。《丧大记》曰：‘复者朝服，君以卷，夫人以屈狄，世妇以衤衣。’屈者音声与阙相似，衤与展相似，皆妇人之服。鞠衣，黄衣也。素沙，赤衣也。”玄谓狄当为翟。翟，雉名，伊雒而南，素质，五色皆备成章曰；江淮而南，青质，五色皆备成章曰摇。王后之服，刻缯为之形而采画之，缀於衣以为文章。衤韦衣画者，揄翟画摇者，阙翟刻而不画，此三者皆祭服。从王祭先王则服衤韦衣，祭先公则服揄翟，祭群小祀则服阙翟。今世有圭衣者，盖三翟之遗俗。鞠衣，黄桑服也，色如鞠尘，象桑叶始生。《月令》：“三月荐鞠衣于上帝，告桑事。”展衣以礼见王及宾客之服，字当为衤，衤之言，，诚也。《诗 国风》曰“兮兮，其之翟也”。下云“胡然而天也，胡然而帝也”，言其德当神明。又曰“差兮差兮，其之展也”。下云“展如之人兮，邦之媛也”，言其行配君子。二者之义与礼合矣。《杂记》曰：“夫人复税衣、揄狄。”又《丧大记》曰：“士妻以衤彖衣。”言衤彖衣者甚众，字或作税。此缘衣者，实作衤彖衣也。衤彖衣，御于王之服，亦以燕居。男子之礻彖衣黑，则是亦黑也。六服备於此矣。衤韦、揄、狄、展，声相近，缘，字之误也。以下推次其色，则阙狄赤，揄狄青，衤韦衣玄。妇人尚专一，德无所兼，连衣裳不异其色。素沙者，今之白缚也。六服皆袍制，以白缚为里，使之张显。今世有沙者，名出于此。
　　○衤韦，音晖。揄，音遥。鞠，居六反，又丘六反。展，张彦反，注同。缘，或作衤彖，同吐乱反。卷，古本反，下同。朝，直遥反。屈，音阙。衤，张彦反。，音晖。见王，贤遍反。，丹但反。，音此，刘仓我反，本亦作差，与下差字同仓我反。展，如字。媛，音援。行，下孟反。税，刘吐乱反。缚，刘音绢，《声类》以为今作绢字。《说文》云：“鲜色也。”居援反，徐升卷反，沈升绢反。张，如字，徐音帐。）

　　[疏]“内司”至“素沙”
　　○释曰：云“掌王后之六服”者，自衤韦衣至缘衣是六。衤韦衣者，亦是翟。而云衣者，以其衣是服之首，故自言衣也。衤韦当为，即雉，其色玄也。揄狄者，揄当为摇，狄当为翟，则摇雉，其色青也。阙狄者，其色赤。上二翟则刻缯为雉形，又画之，此阙翟亦刻为雉形，不画之为彩色，故名阙狄也。此三翟皆祭服也。鞠衣者，色如鞠尘色，告桑之服也。展衣者，色白，朝王及见宾客服。缘当为衤彖，衤彖衣者，色黑，御於王服也。素沙者，此非服名。六服之外别言之者，此素沙与上六服为里，使之张显。但妇人之服不殊裳，上下连，则此素沙亦上下连也。王之吉服有九，韦弁已下，常服有三，与后鞠衣已下三服同。但王之祭服有六，后祭服唯有三翟者，天地山川社稷之等，后夫人不与，故三服而已。必知外神后夫人不与者，案《内宰》云：“祭祀献则赞。”天地无裸，言唯宗庙。又《内宗》、《外宗》佐后，皆云宗庙，不云外神，故知后於外神不与。是以《白虎通》云：“《周官》祭天，后夫人有与者，以其妇人无外事。”若然，《哀公问》云“夫人为天地社稷主”者，彼见夫妇一体而言也。
　　○注“郑司”至“于此”
　　○释曰：司农云“衤韦衣，画衣也”者，先郑意，衤韦衣不言狄则非翟雉。知画衣者，以王之冕服而衣画，故知后衣画也。又引《祭统》者，彼据二王後，夫人助祭服衤韦衣，与后同也。“揄狄，阙狄，画羽饰”者，以其言狄是翟羽故也。云“展衣，白衣也”者，见鞠衣黄以土色，土生金，金色白，展衣文承鞠衣之下，故知展衣白也。引《丧大记》，证阙狄与展衣为妇人服故也。彼君以卷，据上公而言；夫人以屈翟，据子男夫人复时，互见为义。云“世妇以衤衣”者，彼亦据诸侯之世妇用衤衣，复之所用也。云“鞠衣，黄衣也。素沙，赤衣也”者，先郑意以素沙为服名，又以素沙为赤色，义无所据，故後郑不从之。“玄谓狄当为翟”者，破经二狄从翟雉之翟也。“伊洛而南”已下至“曰摇”，皆《尔雅》文。言伊水而南有雉，素白为质，兼青赤黄黑，五色皆备，成其文章曰雉。云“江淮而南，青质，五色皆备有以成文章曰摇雉”，玄引此者，证衤韦揄为雉也。又云“衣画”者，以先郑衤韦衣不言翟，故增成。“摇狄画摇”者，亦就足先郑之义。云“阙翟刻而不画”者，此无正文，直以意量之。言翟而加阙字，明亦刻缯为雉形，但阙而不画五色而已。云“此三者皆祭服”者，对鞠衣已下非祭服也。云“从王祭先王则服衤韦衣，祭先公则服揄，翟。祭群小祀则服阙翟”，郑言此者，欲见王后无外事，唯有宗庙分为二，与王祀先王玄冕、先公冕同差。群小祀王玄冕，故后服阙翟。云“今世有圭衣者，盖三翟之遗俗”者，汉时有圭衣，刻为圭形缀於衣，是由《周礼》有三翟，别刻缯缀於衣，汉俗尚有，故云三翟遗俗也。云“鞠衣黄桑服也”者，谓季春将蚕，后服之，告先帝养蚕之服。云“色如鞠尘”者，麴尘不为麴字者，古通用。云“象桑叶始生”者，以其桑叶始生即养蚕，故服色象之。引《月令》者，证鞠衣所用之事，故云告桑事也。云“展衣以礼见王及宾客之服”，知义然者，以其鞠衣在上，告丧之服，衤彖衣在下，御於王之服，展衣在中，故以为见王及宾客之服。但后虽与王体敌，夫尊妻卑，仍相朝事与宾同，诸侯为宾客於王，后助王灌飨宾客，则后有见宾客之礼，是以亦服展衣也。云“字当为衤，衤之言，，诚也”者，案《礼记》作衤，《诗》及此文作展，皆是正文。郑必读从衤者，二字不同，必有一误，衤字衣傍为之，有衣义；且《尔雅》展、虽同训为诚，展者言之诚，者行之诚，贵行贱言，衤字以为声，有行诚之义，故从衤也。又引《诗》者，《风》剌宣姜淫乱，不称其服之事。云“其之翟也，胡然而天也，胡然而帝也”，言其德当神明；又曰“其之展也，展如之人兮，邦之媛也”，言其行配君子。云“二者之义与礼合矣”者，言服翟衣，尊之如天帝，比之如神明，此翟与彼翟，俱事神之衣服。展则邦之为援助，展衣朝事君子之服，是此礼见王及宾客服，故云二者之义与礼合。若然，《内则》注夫人朝於君次而衤彖衣也者，彼注谓御朝也。引《杂记》及《丧大记》者，欲破缘衣为衤彖衣之事。云“字或作税”者，或《杂记》文。故《杂记》云“夫人税衣”，又云“狄税素沙”，并作税字，亦误矣，故云“此缘衣者，实衤彖衣也”。云“衤彖衣御于王之服，亦以燕居”者，案《尚书 多士传》云：“古者后夫人侍於君前，息烛後，举烛至於房中，释朝服，然後入御於君。”注云：“朝服，展衣。君在堂。”大师鸡鸣于檐下，然後后夫人鸣玉干房中，告燕服入御。以此而言，云释展衣朝服，告以燕服，然後入御，明入御之服与燕服同衤彖衣，以其展衣下唯有衤彖衣，故知御与燕居同衤彖衣也。以其御与燕居同是私亵之处，故同服。云“男子之衤彖衣黑，则是亦黑也”者，男子衤彖衣黑，礼虽无文，案《士冠礼》，陈服於房，爵弁服、皮弁服、玄端服；至於《士丧礼》，陈袭事于房，亦云爵弁服、皮弁服、衤彖衣。衤彖衣当玄端之处，变言之者，冠时玄端衣裳别，及死袭时，玄端连衣裳，与妇人衤彖衣同，故虽男子之玄端，亦名衤彖衣。又见子羔袭用衤彖衣袖，讥袭妇服，袖与玄衣相对之物，则男子衤彖衣黑矣。男子衤彖衣既黑，则是此妇人衤彖衣亦黑可知。郑言此者，以六服之色无文，欲从下向上推次其色，以此为本，故言之也。云“六服备於此矣”者，经传云妇人之服多矣，文皆不备，言六服唯此文为备，故言六服备於此矣。郑言此者，亦欲推次六服之色故也。云“衤韦揄狄展声相近”者，衤韦与，揄与摇，狄与翟，展与衤，四者皆是声相近，故云误也。云“缘，字之误也”者，缘与衤彖不得为声相近，但字相似，故为字之误也。云“以下推次其色，则阙翟赤，揄翟青，衤韦衣玄者，王后六服，其色无文，故须推次其色。言推次者，以鞠衣象麴尘，其色黄，衤彖衣与男子衤彖衣同，其色黑，二者为本，以五行之色从下向上以次推之。水色既黑，衤彖衣象之。水生於金，衤彖衣上有展衣，则展衣象金色白，故先郑亦云“展衣，白衣也”。金生於土，土色黄，鞠衣象之。土生於火，火色赤，鞠衣上有阙，翟则阙翟象之赤矣。火生於木，木色青，阙翟上有揄翟象之青矣。五行之色已尽，六色唯有天色玄，衤韦衣最在上，象天色玄。是其以下推次其色也。云“妇人尚专一，德无所兼，连衣裳不异其色”者，案《丧服》，上云“斩衰裳”，下云“女子ヮ衰三年”，直言衰不言裳，则连衣裳矣。又《昏礼》云“女次纯衣”，亦不言裳，是其妇人连衣裳。裳衣既连，则不异其色。必不异色者，为妇人尚专一，德无所兼故也。云“素沙者，今之白缚也”者，素沙为里无文，故举汉法而言。谓汉以白缚为里，以周时素沙为里耳。云“六服皆袍制，以白缚为里，使之张显”者，案《杂记》云“子羔之袭茧衣裳，则是袍矣”。男子袍既有衣裳，今妇人衣裳连则非袍。而云袍制者，正取衣复不单，与袍制同，不取衣裳别为义也。云“今世有沙者，名出于此”者，言汉时以之衣有沙之名，出于《周礼》素沙也。

　　辨外内命妇之服，鞠衣，展衣，缘衣，素沙。（内命妇之服：鞠衣，九嫔也；展衣，世妇也；缘衣，女御也。外命妇者：其夫孤也，则服鞠衣；其夫卿大夫也，则服展衣；其夫士也，则服缘衣。三夫人及公之妻，其阙狄以下乎？侯伯之夫人揄狄，子男之夫人亦阙狄，唯二王後衤韦衣。）

　　[疏]“辨外”至“素沙”
　　○释曰：上言王后六服，此谕外内命妇不得有六服，唯得鞠衣已下三服，尊卑差次服之而已。亦以素沙为里，故云“素沙”也。
　　○注“内命”至“衤韦衣”
　　○释曰：郑以内命妇无过三夫人已下，外命妇无过三公夫人已下。但经云鞠衣以下，则三夫人三公夫人同，皆得阙狄以下，则此命妇之中无三夫人及三公夫人矣，故内命妇从九嫔为首也。郑必知九嫔已下服鞠衣已下者，但九嫔下有世妇、女御三等，鞠衣已下服亦三等，故知鞠衣以下九嫔也，展衣以下世妇也，衤彖衣女御也。云“外命妇者：其夫孤也则服鞠衣，其夫卿大夫也则服展衣，其夫士也则服衤彖衣”者，此约《司服》孤冕、卿大夫同玄冕、士皮弁三等而言之。孤已下妻，其服无文，故以此三等之服配三等臣之妻也。孤妻亦如九嫔三服俱得也，卿大夫妻亦如世妇展衣、衤彖衣俱得也，士妻衤彖衣而已。但《司服》孤卿大夫士文承诸侯之下，皆据诸侯之臣而言。若然，诸侯之臣妻，亦以次受此服。是以《玉藻》云“君命阙狄，再命衤韦衣，一命衤衣，士衤彖衣”。注云：“此子男之夫人及其卿大夫士之妻命服也。衤韦当为鞠。诸侯之臣皆分为三等，其妻以次受此服。”若然，五等诸侯之臣命虽不同，有孤之国孤冕，卿大夫同玄冕；无孤之国则卿冕，大夫玄冕。其妻皆约夫而服此三等之服。其天子之臣服无文，亦得与诸侯之臣服同，是以此外命妇服亦得与诸侯臣妻服同也。云“三夫人及公之妻，其阙狄以下乎”者，妇人之服有六，从下向上差之，内命妇三夫人当服阙狄，外命妇三公夫人亦当阙狄。若三夫人，从上向下差之则当揄狄。是以《玉藻》云“王后衤韦衣，夫人揄狄”，注：“夫人，三夫人。”若三公夫人，不得过阙狄。知者，《射人》云“三公执璧”，与子男执璧同，则三公亦毳冕。《玉藻》“君命屈狄”，据子男夫人，则三公之妻当阙狄。三夫人其服不定，三公夫人又无正文，故总云“乎”，以疑之也。云“侯伯之夫人揄狄，子男夫人亦阙，狄唯二王之後衤韦衣”者，《玉藻》云：“夫人揄狄。”夫人，三夫人，亦侯伯之夫人。郑必知侯伯夫人揄狄者，以《玉藻》云“君命阙狄，再命鞠衣，一命衤衣”，夫并是子男之国，阙狄既当子男夫人，以上差之，侯伯夫人自然当揄翟，二王後夫人当衤韦衣矣。案《丧大记》云“复，君以卷”，注云：“上公以衮，则夫人用衤韦衣。”又案隐五年《公羊》云：“诸公者何？天子三公称公。”若然，天子三公有功，加命服衮冕，其妻亦得服衤韦衣矣。此注直云二王後，不云三公之内上公夫人者，以其八命则毳冕，夫人服阙翟，不定故不言。若然，《丧大记》注云“公之夫人”，容三公夫人兼二王後夫人矣。《明堂位》云“夫人副衤韦”，是鲁之夫人亦得衤韦衣，故彼郑注“副衤韦，王后之上服，唯鲁及王者之後夫人服之”。以此而言，则此注亦含有九命上公夫人，与鲁夫人同也。

　　凡祭祀、宾客，共后之衣服；及九嫔世妇凡命妇，共其衣服。共丧衰亦如之。（凡者，凡女御与外命妇也。言“及”言“凡”，殊贵贱也。《春秋》之义，王人虽微者，犹序乎诸侯之上，所以尊尊也。臣之命者，再命以上受服，则下士之妻不共也。外命妇，唯王祭祀、宾客，以礼佐后，得服此上服，自於其家则降焉。
　　○衰，七雷反。上，时掌反。）

　　[疏]“凡祭”至“如之”
</div>
    <div class="pagination">
<a href="周礼注疏_page30.html">上一页</a><span>...</span><a href="周礼注疏_page26.html">26</a><a href="周礼注疏_page27.html">27</a><a href="周礼注疏_page28.html">28</a><a href="周礼注疏_page29.html">29</a><a href="周礼注疏_page30.html">30</a><span class="current-page">31</span><a href="周礼注疏_page32.html">32</a><a href="周礼注疏_page33.html">33</a><a href="周礼注疏_page34.html">34</a><a href="周礼注疏_page35.html">35</a><a href="周礼注疏_page36.html">36</a><span>...</span><a href="周礼注疏_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
