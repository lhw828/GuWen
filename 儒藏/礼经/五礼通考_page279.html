<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 279 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 279 页/共 431 页
  </h1>
  <div class="content">
   观承案戴氏谓天有参差之数而数有一定之理不因数有参差而变法以従之此论最圆葢圣人立常以待变而不逐变以乱常惟以有常之法核无常之变故参差可得而见若变法以従则反无以测其变矣凡事皆然于律术尤甚大戴礼曽子所云其该之矣但有常之法虽定而参差之故难齐故随时修改乃体大易泽火之象则又不可胶柱而鼓瑟焉耳
　　大戴礼记曽子曰圣人慎守日月之数以察星辰之行以序四时之顺逆谓之歴
　　右观象名义
　　春秋昭公十七年左氏郯子曰我髙祖少皥摰之立也鳯鸟适至故纪于鸟为鸟师而鸟名鳯鸟氏歴正也【注鳯鸟知天时故以名官】鸟氏司分者也【注鸟燕也以春分来秋分去】伯赵氏司至者也【注伯赵伯劳也以夏至鸣冬至止】青鸟氏司启者也【注青鸟鸧鴳也以立春鸣立夏止】丹鸟氏司闭者也【注丹鸟鷩雉也以立秋来立冬去入大水为蜃上四鸟皆歴正之属官】
　　蕙田案诸史记皆言黄帝迎日推防考定日星而少皥之时有司分至启闭之官颛顼命重黎职司天地今防自尧典以下而畧于上世古籍云亡时时见于杂说非所徴信也故概置不録
　　右上古观象
　　书尧典乃命羲和钦若昊天歴象日月星辰敬授人时【重黎之后羲氏和氏世掌天地四时之官故尧命之使敬顺昊天星四方中星辰日月所防此举其目下别序之　疏日月所防与四方中星俱是二十八宿举其人日所见以星言之论其日月所防以辰言之陆氏徳明曰日月所防谓日月交防于十二次也寅曰析木卯曰大火辰曰夀星巳曰鹑尾午曰鹑火未曰鹑首申曰实沈酉曰大梁戌曰降娄亥曰娵訾子曰枵丑曰星纪】
　　【李氏光地曰王氏充耘以寅賔之类为推步日星鸟之类为推步星者极确然未言测象月辰者在何处也葢律象日月星辰一句是总纲分命四节则测象日星之事也汝羲暨和一节则测象月辰之事也日纪于星而成嵗故有分至启闭之节月防于辰而成月故有朔晦望之分分至启闭者民事之所闗也故以定其节候为先务朔晦望虽非民事所闗然亦于天道相为经纬而于庶政相为纪纲者非有以参合而整齐之则亦五纪乱而理数乖矣是故测日晷考中星是所以测象日星而使分至启闭之无失节者也推交防置闰余是所以测象月辰而使朔晦望之无失期者也必至是而后律事就】蕙田案观象授时以日躔为准发敛周则嵗功成以月逡为节朔望尽则月迭改以中星为变位渐移则时节异以十二辰为纪数不齐则正以闰明而授之于民然后民知趋候不失其时
　　舜典在璿玑玉衡以齐七政【在察也璿美玉玑衡王者正天文之器可运转者七政日月五星各异政　疏玑衡者玑为转运衡为横箫汉世以来谓之浑天仪者是也马融云浑天仪可旋转故曰玑衡其横箫所以视星宿也蔡邕云玉衡长八尺孔径一寸下端望之以视星辰葢悬玑以象天而衡望之转玑窥衡以知星宿是其説也七政谓日月与五星也木曰嵗星火曰荧惑星土曰镇星金曰太白星水曰辰星测天之事见于经者惟有此璿玑玉衡一事而已蔡邕天文志云言天体者有三家一曰周髀二曰宣夜三曰浑天宣夜絶无师説周髀术数具在考验天象多所违失故史官不用惟浑天者近得其情今史所用候台铜仪则其法也王蕃浑天説曰天之形状似鸟卯天包地外犹殻之裹黄圆如弹丸故曰浑天言其形体浑浑然也其术以为天半覆地上半在地下其天居地上见有一百八十二度半强地下亦然其南北极持其两端其天与日月星宿斜而回转子法言云或问浑天曰洛下闳营之鲜于妄人度之耿中丞象之防乎防乎莫之能违也闳与妄人武帝时人宣帝时司农中丞耿夀昌始铸铜为之象史官施用焉后汉张衡作灵宪以説其状蔡邕郑陆绩呉时王蕃晋世姜岌葛洪皆论浑天之义并以浑説为长江南宋元嘉年皮延宗又作是浑天论太史丞钱乐之铸铜作混天仪之齐梁周平江陵迁其器于长安今在太史书矣衡长八尺玑径八尺圆周二丈五尺强转而望之有其法也】
　　隋书天文志案虞书舜在璿玑玉衡以齐七政则考灵曜所谓观玉仪之游昏明主时乃命中星者也春秋文耀钩云唐尧即位羲和立浑仪而先儒或因星官书北斗第二星名璇第三星名玑第五星名玉衡仍七政之言即以为北斗七星载笔之官莫之或辨史迁班固犹且致疑马季长创谓玑衡为浑天仪郑亦云其转运者为玑其持正者为衡皆以玉为之七政者日月五星也故王蕃云浑天仪者羲和之旧器积代相谓之玑衡其为用也以察三光以分宿度者也又有浑天象者以着天体以布星辰而浑象之法地当在天中丌势不便故反观丌形地为外匡于己解者无异在内诡状殊体而合于理可谓竒巧然斯二者以考于天葢宻矣又云古旧浑象以二分为一度周七尺三寸半而莫知何代所造今案虞喜云洛下闳为汉孝武帝于地中转浑天定时节作泰初术或其所制也汉孝和帝时太史揆候皆以赤道仪与天度颇有进退以问典星待诏姚崇等皆曰星圗有规法日月实从黄道官无其器至永元十五年诏左中郎将贾逵乃始造太史黄道铜仪至桓帝延熹七年太史令张衡更以铜制以四分为一度周天一丈四尺六寸一分亦于宻室中以漏水转之令司之者闭户而唱之以告灵台之观天者璇玑所加某星始见某星巳中某星今没皆如合符然则浑天仪者其制有玑有衡既动静兼状以效二仪之情又周旋衡管用考三光之分所以揆正宿度准步盈虚求古之遗法也则先儒所言圆规径八尺汉候台铜仪蔡邕所欲寝伏其下者是也
　　蔡氏沈曰歴代以来其法渐宻本朝因之为仪三重其在外者六合仪平置黒单环【俞氏震曰名地平环此地靣四方之象也】上刻十二辰入于四隅在地之位以准地靣而定四方侧立黒双环【俞氏震曰名天经环此天半在地上半在地下之象也】背刻去极度数【陈氏师凯曰皆是自北数向南去之度】以中分天脊直跨地平使其半入地下而结于其子午以为天经斜倚赤单环【俞氏震曰名天纬环上下与天经相衔东西与地平相衔此天腹赤道之象也】背刻赤道度数【陈氏师凯曰皆是自西数向东去之度】以平分天腹横绕天经亦使半出地上半入地下而结于其卯酉以为天纬三环表里相结不动其天经之环则南北二极皆为圆轴虚中而内向以挈三辰四游之环以其上下四方于是可考故曰六合次其内曰三辰仪则立黒双环【俞氏震曰制即如天经黒双环在内而差小衔附黄赤二环以转动】亦刻去极度数外贯天经之轴内挈黄赤二道其赤道则为赤单环【俞氏震曰制亦如天纬赤单环在内而差小上下与三辰双环相衔】外依天纬亦刻宿度而结于黒双环之卯酉其黄道则为黄单环【俞氏震曰上下亦与三辰双环相衔】亦刻宿度而又斜倚于赤道之腹以交结于卯酉而半入其内以为春分后之日轨半出其外以为秋分后之日轨又为白单环【俞氏震曰锁定黄赤二环】以承其交使不倾垫下设机轮以水激之使其日夜随天东西运转以象天行以其日月星辰于是可考故曰三辰其最在内者曰四游仪亦为黒双环如三辰仪之制【俞氏震曰在内而又小】以贯天经之轴其环之内则两面当中各施直距【俞氏震曰直距者铜板二縦置于四游仪内上属北极下属南极中施闗轴以夹望筒所谓望筒者即玉衡也】外指两轴而当其要中之内面又为小窽以受玉衡要中之小轴使衡既得随环东西运转又可随处南北低昂以待占候者之仰窥焉以其东西南北无不周徧故曰四游【俞氏震曰右浑仪三重六合不动以象天地四方三辰运动以象天行四游则亦运动而窥测焉双环双铸一様二合为一故厚可贯管轴单环单铸故薄其天经环南北二极之次有孔衔轴以穿三辰四游于内使可运转轴如管虚中其外有脐两层以间隔三辰四游之位次】此其法之大畧也沈括曰旧法规环一面刻周天度一面加银丁葢以夜候天晦不可目察则以手切之也古人以璿饰玑疑亦为此今太史局秘书省铜仪制极精致亦以铜丁为之歴家之説又以北斗魁四星为玑杓三星为衡今详经文简质不应北斗二字乃用寓名恐未必然姑存其説以广异闻
　　钦定书经说彚纂璿玑玉衡乃观天之器也理非数无以显数非象无以明璿玑玉衡实具天象七政丽天惟月之距地为近次日次金水次火次木次土而恒星为最逺七政之行惟月之左旋为速次日次金水次火次木次土而恒星为最迟又就其行度细较之日有盈缩月有朓朒五星复有迟留顺逆之不同必有以齐之而后可焉然七政之行必纪于天之度而天度不离乎黄赤二道之经纬平分天腰者赤道也交于赤道以防于两极者为赤经与赤道平行者为赤纬斜交赤道而出其内外者黄道也交于黄道以防于黄极者为黄经与黄道平行者为黄纬圣人观天地之经纬七政之运行而为璿玑以象之复为玉衡以窥之以察日之南北则节气之早晚可辨以察日之出入则昼夜之永短可分以察月之周天与防日则晦朔望之期候可定至于五星之防日冲日而有合伏退望五星之近日逺日而有顺逆迟留与夫日月五星之互相掩映而为交食凌犯俱可推步而不爽是即所谓齐也葢璿玑之设象天体之经纬玉衡之制窥七政之运行虽有周髀宣夜浑天之异名要皆与玑衡相为表里者也
　　【李氏光地曰七政之行不齐而一政之行又自不齐故日则有盈缩月五星则有迟疾而五星且有留退虞周步推之法不可闻己后代考测至今日而始明其説曰七政皆终古平行也因有髙卑逺近而生迟疾皆视行也天以圆而运七政逐天亦以圆而运如丸珠之随盘皆自作回环之势非迳行也故因行而生轮因轮而生髙下逺近仰而视之赢缩迟疾以至留退皆由于此矣然日者従天其轮一而已月五星从天又欲日故有随天之轮又有逐日之轮两者相加然后髙下之视迳迟疾之视差一一可以筹策运算而坐致之葢虽古所未讲而其理不诬也】
　　【戴氏震书补古者测天之器其制不后世浑天仪设玑衡以拟其名未必与古合也考之周髀有北极枢及北极璿玑之名所谓北极枢者今之赤极是也所谓北极璿玑者今之黄极是也释周髀者不知北极璿玑何指葢其名出于古逺世所莫闻因思虞书之璿玑注疏家徒以为运转之机未得其本象夫在天有赤极为赤道之枢又有黄极为黄道之枢自中土言之皆在北方故通曰北极北极不动黄极毎昼夜左旋环绕之而过一度毎一嵗而周四游是赤极又为黄极之枢也惟其然故周髀谓赤极为北极枢而黄极无其名乃取测器之名以命之用是知唐虞时作璿玑运旋于中所以拟夫黄极者也衡横也横带中围周髀所谓七衡以界黄道其中衡则赤道或古之遗制与日月五星谓之七政出郑康成注后儒悉从之伏生尚书大则曰七政谓春秋冬夏天文地理人道所以为政也人道正而万事顺成太史公作天官书马融注尚书又以为北斗七星三説参差惟郑近是然稽之于古实无明证尧典日月星辰星谓中星初不及五纬洪范五纪所谓星辰同乎尧典孔颖达云五星所行下民不以为候其説得之五纬至后代推测渐详唐虞时恐未及此即推之不失亦非正年嵗攸闗何以与日月并称七政乎今思政者实据人事立名尧典定四时成嵗即繋之以庶绩咸熈臯陶谟曰抚于五辰庶绩其凝庶绩之熈也凝也由政之得宜而政之宜由于顺天嵗月五辰而七凡所以顺天出政不外乎是礼运亦言播五行于四时古人之以五行配时其来逺矣推日月之运循五行之序于是有嵗之政焉分至启闭是也有月之政焉正朔告月是也有木火土金水五者之政焉法制禁令各顺其时之宜是也分言之其政有七约言之一敬授民时而已必察璿玑玉衡者非躬自推算测验也观乎天文以察时变设器观象不违天运然后为嵗为月为五辰一合乎天道以齐人事舜摄位之初而言齐七政斯以见政无弗举庶绩悉在是矣至若五星之行无闗授时之大在算家亦宜知之岂所急哉】
　　观承案戴氏以嵗月五辰为七政其説似新然日主嵗月主月五星即五辰之精其与以二曜五纬为七政者亦何异哉惟不重在术数而归于授时熈绩之大则于经义为得之
　　臯陶谟抚于五辰庶绩其凝【凝成也言百官皆抚顺五行之时众功皆成　疏五行之时即四时也礼运曰播五行于四时土寄王四季故为五行之时也所抚顺者尧典敬授民时平秩东作之类是也】
　　【胡氏旦曰五行在地为物在天为时顺其时而抚之则五物皆成其材而为人用矣故仲春斩阳木仲夏斩隂木所以抚木辰也季春出火季秋纳火所以抚火辰也司空以时相阪隰所以抚土辰也秋为徒杠春达沟渠所以抚水辰也又春盛徳在木布徳施恵所以顺木辰夏盛徳在火劳民劝农所以顺火辰秋盛徳在金冬盛徳在水禁暴诛慢谨葢蔵敛积聚所以顺金水之辰土寄旺四时四辰顺土在其中矣】
　　论语顔渊问为邦子曰行夏之时【注据见万物之生以为四时之始取其易知　疏夏之时谓以建寅之月为正也】
　　宋书志祖冲之曰月位称建谅以气之所本名随实着非为斗杓所指近校汉时已差半次审斗节时其效安在或义非经训依以成说将纬候多诡伪辞闲设乎
　　梅氏文鼎疑问补问行夏之时谓以斗柄初昏建寅之月为嵗首议者以冬至既有嵗差则斗柄亦从之改度今时正月不当仍为建寅其説然乎曰不然也孟春正月自是建寅非闗斗柄其以初昏斗柄建寅者注释家未深考也何则自大挠作甲子以十日为天干【自甲至癸】十二子为地支【自子至亥】天道圆故以甲乙居东丙丁居南庚辛居西壬癸居北戊己居中参同契所谓青赤白黒各居一方皆禀中央戊己之功也十干以配五行圎转周流故曰天干也地道方故以寅卯辰列东巳午未列南申酉戌列西亥子丑列北易大所谓帝出乎震齐乎巽相见乎离致役乎坤说言乎兑战乎干劳乎坎成言乎艮自东而南而西而北其道左旋周而复始也是十二支以配四时十二月静而有常故曰地支也天干与地支相加成六十甲子以纪嵗纪日纪时而皆准于月以嵗有十二月也此乃自然而然之序不可増减不可动移是故孟春自是寅月何尝以斗柄指寅而后谓之寅月哉如必以斗柄指寅而谓之寅月则亦有寅年寅月寅时岂亦以斗柄指寅而后得以谓之寅乎是故尧典命羲仲宅嵎夷平秩东作以殷仲春次命羲叔宅南交平秩南讹以正仲夏次命和仲宅西平秩西成以殷仲秋次命和叔宅朔方平在朔易以正仲冬此四时分配四方而以春为嵗首之证夫既有四仲月以居卯午酉子之四正则自各有孟月季月以居四隅仲春既正东为卯月其孟春必在东之北而为寅月何必待斗柄指寅乎故日中星鸟日永星火宵中星虚日短星昴并只以昼夜刻之永短为凭以昏中之星为防未尝一言及于斗柄也又考孔子去尧时已及千五百嵗嵗差之度已二十余度若尧时斗柄指寅孔子时必在寅前二十度而指丑矣岂待今日而后知乎然孔子但言行夏之时葢以孟春为嵗首于时为正非以斗柄指寅而谓之寅月也又案斗杓之星距北极只二十余度必以北极为天顶而后可以定其所指之方今中土所处在斗杓之南仰而观之斗杓与辰极并在天顶之北其斗杓所指之方位原难清楚故古人只言中星不言斗杓葢以此也【如淮南子等书言招摇东指而天下春不过大概言之原非以此定月】又案言营室之中土功其始火之初见期于司里又言水昏正而栽日至而毕诗亦言定之方中作于楚宫又言七月流火九月授衣古之人以星象授人时如此者不一而足也若以嵗差考之则于今日并相差一二旬矣然而当其时各据其时之星象为之着令所以使民易知也而终未有言斗杓指何方而作何事者则以其方位之难定也十二月建之非闗斗柄明矣是故斗柄虽因嵗差而所指不同正月之建寅不可易也又考嵗差之法古虽未言然而月令昏中之星已不同于尧典则实测当时之星度也然尧典只举昏中星而月令兼言旦中又举其日躔所在又于尧典四仲月之外兼举十二月而备言之可谓详矣然未尝一语言斗杓指寅为孟春又考史记律书以十律配十二月之所建地支而疏其义兼八风二十八舍以为之说而并不言斗建惟天官书畧言之其言曰杓携龙角衡殷南斗魁枕参首用昏建者杓夜半建者衡平旦建者魁是则衡亦可言建魁亦可言建而非仅斗杓夜半亦有建平旦亦有建而非止初昏其言甚圆以是而知正月之为寅二月之为卯皆一定不可移而斗之星直之即谓建固非以初昏斗柄所指而命之为何月也然则谓行夏之时是以斗柄建寅之月为嵗首者葢注释家所据一家之说而未详厥故也今乃遂据其说而欲改正月之建寅可乎不可乎问説者又以各月斗柄皆指其辰惟闰月则斗柄指两辰之间由今以观其说亦非欤曰非也周天之度以十二分之各得三十度竒【在西法为三十度】凡各月中气皆在其三十度之中半各月节气皆居其三十度之首尾今依其说斗柄所指各在其月之辰则交节气日斗柄所指必在两辰之间矣【假如立春为正月节则立春前一日斗柄所指在丑立春后一日斗柄指寅而立春本日斗柄所指必在丑与寅之问余月皆然】十二节气日皆指两辰之间又何以别其为闰月乎若夫闰月则只有节气无中气其节气之日固指两辰之间矣然惟此一日而已其前半月后半月并非两辰之间也【假如闰正月则雨水中气在正月晦春分中气在二月朔而闰月只有惊蛰节在月望则其前半月必指寅后半月必指卯惟惊蛰日指寅与卯之交界缝中可谓之两辰间闰在余月亦然】地盘周围分为十二辰首尾鳞次如环无端又何处设此三十度于两辰间以为闰月三十日之所指乎凡若此等习説并由未经实测而但知斗杓所指为月建遂岐中生岐成此似是而非之解天下事毎壊于一知半解之人往往然也
　　蕙田案斗建之说始见于汲冡周书时训篇既以毎月斗正指辰则闰月不得正指而在两辰之间犹之闰无中气前月中气在晦后月中气在朔谓闰月在两中气之间未尝不可其失不在斗指两辰之间一语而在于泥以斗杓为建时节祖冲之已辨其非后人未见耳
　　礼记礼运孔子曰我欲观夏道是故之杞而不足徴也吾得夏时焉【注得夏四时之书也其书存者有小正】
　　蕙田案尧典以四方配四时臯陶谟以五辰言四时考诸十二子之位皆嵗首寅也独谓建寅谓夏时者对殷周言之亦其书至夏始详耳
　　观承案独谓夏正建寅者尧舜禹三圣相嬗而守一道正朔未尝有改至商周革命而始改正朔故对商周言之而但举夏时则唐虞之建寅不必言矣至建寅之所以为时之正令之善者不必逺推元防也有即小而可以见大即近而可以知逺者焉一日十二辰子丑二时自当为今日之始然东方未明何能有作则当以建寅为正月可徴故三正迭建而夫子告顔渊必曰行夏之时
　　右虞夏观象【附论月建】
　　书洪范次四曰协用五纪【传协和也】
　　四五纪一曰嵗【所以纪四时】二曰月【传所以纪一月】三曰日【纪一日】四曰星辰【二十八宿迭见以叙气节十二辰以纪日月所会】五曰歴数【疏一曰嵗从冬至以及明年冬至为一嵗二曰月从朔至晦大月三十日小月二十九日三曰日从夜半以至明日夜半周十二辰为一日四曰星辰星谓二十八宿昏明迭见辰谓日月别行防于宿度从子至于丑为十二辰五曰歴数算日月行道计气朔早晚所以为一嵗之律凡此五者皆所以纪天时故谓之五纪也五纪不言时者以嵗月气节正而四时亦自正也郑以为星五星也然五星所行下民不以为候天以积气无形二十八宿分之为限每宿各有度数合成三百六十五度有余日月右行循此宿度日行一度月行十三度有余二十九日过半而月一周与日防毎于一防谓之一月是一嵗为十二月仍有余十一日为日行天未周故置闰以充足若均分天度以为十二次则每次三十度有余一次之内有节气中气次之所管其度多于每月之所统其日入月朔参差不及节气不得在月朔中气不得在月半故圣人律数此节气之度使知气所在既得气在之日以为一嵗之律】
　　春秋昭公七年左氏十一月季武子卒晋侯谓伯瑕【注伯瑕士文伯】曰吾所问日食从矣可常乎【注衞侯武子皆卒故】对曰不可六物不同【注各异时】民心不壹【注政教殊】事序不类【注有变易】官职不测【注治官居职非一法】同始异终胡可常也诗曰或燕燕居息或憔悴事国【注诗小雅言不同】其异终也如是公曰何谓六物对曰嵗时日月星辰是谓也公曰多语寡人辰而莫同何谓辰对曰日月之防是谓辰【注一嵗日月十二防所防谓之辰　疏时谓四时春夏秋冬也星二十八宿也日月防谓之辰者辰时也言日月聚防有时也】故以配日【注谓以子丑配甲乙】
　　周礼春官冯相氏掌十有二嵗十有二月十有二辰十日二十有八星之位辨其序事以防天位【注辨其序事谓若仲春辨秩东作仲夏辨秩南讹仲秋辨秩西成仲冬辨在朔易防天位合此嵗日月辰星宿五者以为时事之候若今太嵗在某月某日某甲朔日直某也　疏十有二辰者谓子丑寅卯之等十日者谓甲乙丙丁之等二十八星者东方角亢氐房心尾箕北方斗牛之等以防天位者五者在天防合而会候故谓之天位】
　　蕙田案周始以十二嵗为一终其十二辰即十二子也当先言十日后言十二辰属辞之体因嵗月辰皆十二故先及之秋官硩蔟氏则先日后辰此日辰合之以纪日与洪范左所言辰不同
　　又案十有二嵗之位用之纪年者也十有二月之位用之纪月者也十有二辰十日之位用之纪日者也二十有八星之位用之纪日躔月逡者也秋官硩蔟氏以方书十日之号十有二辰之号十有二月之号十有二嵗之号二十有八星之号注云日谓从甲至癸辰谓従子至亥月谓从娵至荼嵗谓从摄提格至赤奋若星谓从角至轸即此嵗月辰日星五者屈原赋摄提贞于孟陬兮惟庚寅吾以降摄提嵗也孟陬月也庚寅日辰也嵗日月辰名义今不可考要以方位节候定之冯相氏掌其位以辨候而硩蔟氏但书其号以逐天鸟又或举十二次纪嵗如曰嵗在娵訾之口其明年乃及降娄嵗五及鹑火之属因嵗星毎嵗行一次故晋侯曰十二年矣是谓一终一星终也十二次虽可纪嵗周礼之十二嵗当以尔雅嵗名为正终十二嵗者五而嵗阳嵗名合而六十是为一周
　　尔雅释天嵗阳太嵗在甲曰阏逢在乙曰旃蒙在丙曰柔兆在丁曰强圉在戊曰着雍在己曰屠维在庚曰上章在辛曰重光在壬曰黓在癸曰昭阳嵗名太嵗在寅曰摄提格在卯曰单阏在辰曰执徐在巳曰大荒落在午曰敦牂在未曰协洽在申曰涒滩在酉曰作噩在戌曰阉茂在亥曰大渊献在子曰困敦在丑曰赤奋若
　　月阳月在甲曰毕在乙曰橘在丙曰修在丁曰圉在戊曰厉在己曰则在庚曰窒在辛曰塞在壬曰终在癸曰极
　　月名正月为陬【注离骚云摄提贞于孟陬】二月为如三月为寎四月为余五月为臯六月为且七月为相八月为壮九月为【注国语云至于月是也】十月为阳【注纯隂用事嫌于无阳故以名云】十一月为辜十二月为涂【注皆月之别名】
　　【顾氏炎武曰甲至癸为十日寅至丑为十二辰此二十二名古人用以纪日不以纪嵗嵗则自有阏逢至昭阳十名为嵗阳摄提格至赤奋若十二名为嵗名后人谓甲子嵗癸亥嵗非古也自汉以前初不假借史记太初元年年名焉逢摄提格月名毕聚日得甲子夜半朔旦冬至其辨晰如此若吕氏春秋序意篇维秦八年嵗在涒滩秋甲子朔贾谊鵩赋单阏之嵗兮四月孟夏庚子日斜兮服集予舍许氏説文后叙粤在永元困顿之年孟陬之月朔日甲子亦皆用嵗阳嵗名不与日同之证汉书郊祀歌天马徕执徐时谓武帝太初四年嵗在庚辰兵诛大宛也自经学日哀人趋简便乃以甲子至癸亥代之子曰觚不觚此之谓矣】
　　【又曰春秋之世各国皆自纪其年发之于言或参互而不易晓则有举其年之大事而为言者若曰防于沙随之嵗叔仲恵伯防却成子于承匡之嵗铸刑书之嵗晋韩宣子为政聘于诸侯之嵗是也又有举嵗星而言若曰嵗五及鹑火嵗及大梁嵗在娵訾之口者从后人言之则何不曰甲子也癸亥也是知古人不用以纪嵗也】
　　蕙田案十日十二子数穷六十周则更始古人创此法以纪日由来逺矣一嵗之日六易甲子加大余五并小余而数起焉纪年纪月经未有称甲子者嵗别立阏逢及摄提格等名月别立毕及陬等名周礼嵗月但纪于十二尔雅踵事加宻遂一合乎甲子之法同实而殊名耳名所以必殊者恐其溷淆慎别之也
　　观承案古无年号以阏逢摄提格等相配纪年方可辨识后代既有年号矣则但取甲子之单名以着其实而省于文亦何不可若后人作书而仍以古干支为目是欲复结绳之法于书契之代也不亦迂乎
　　春官大史正嵗年以序事颁之于官府及都鄙【注中数曰嵗朔数曰年中朔大小不齐正之以闰定四时以次序授民时之事　疏云正嵗年者谓正嵗年以闰则四时有次序依之授民以事故云以序事也一年之内有二十四气正月立春节启蛰中二月雨水节春分中三月清明节谷雨中四月立夏节小满中五月芒种节夏至中六月小暑节大暑中七月立秋节处暑中八月白露节秋分中九月寒露节霜降中十月立冬节小雪中十一月大雪节冬至中十二月小寒节大寒中皆节气在前中气在后节气一名朔气中气在晦则后月闰中气在朔则前月闰节气有入前月法中气无入前月法中气帀则为嵗朔气帀则为年假令十二月中气在晦则闰十二月十六日得后正月立春节此即朔数曰年至后年正月一日得启蛰中此中气帀此即是中数曰嵗周天三百六十五度四分度之一日一日行一度月一日行十三度十九分度之七二十四气通闰分之一气得十五日二十四气分得三百六十度仍有五度四分度之一一度更分为三十二五度为百六十四分度之一者又分为八分通前为百六十八分二十四气分之气得七分若然二十四气气有十五日七分五气得三十五分取三十二分为一日余三分推入后气即有十六日气有十五日七分者故云中朔大小不齐月有大小一年三百五十四日而已日余仍有十一日是以三十二月已后中气在晦不置闰则中气入后月故须置闰以补之故云正之以闰】
　　蕙田案贾氏疏中数朔数之说殊未分晓葢中数者従今年冬至数至后年冬至凡三百六十五日四分日之一而十二中气一帀也朔数者从今年正月朔数至后年正月朔凡三百五十四日有竒而十二月朔一周也【孔颖达月令正义解中数朔数最是】以中数朔数相较则一嵗有闰余十一日弱故云中朔大小不齐正之以闰也贾疏以闰十二月得后年朔气为朔数以后年正月朔得中气为中数其实中气一帀与节气一帀皆三百六十五日四分日之一何有大小之不齐乎
　　右殷周观象
　　史记幽厉之后周室防陪臣执政史不记时君不告朔故畴人子弟分散【如淳曰家业世世相为畴律年二十三之畴官各从其父学索隠曰韦昭云畴类也孟康云同类之人明数者也乐彦云畴昔知星人也】或在诸夏或在夷狄其后战国并争在于彊国禽敌救急解纷而已岂遑念斯哉秦灭六国兵戎极烦又升至尊之日未暇遑也汉兴天下初定方纲纪大基髙后女主皆未遑故袭秦正朔服色至今上即位招致方士唐都分其天部【汉书音义曰谓分部二十八宿为矩度】而巴落下闳运算转律【徐广曰陈术云徴士巴郡落下闳也索隠曰姚氏案益部耆旧云闳字长公明晓天文隠于落下武帝徴待诏太史于地中转浑天改颛顼术作太初术拜侍中不受也】然后日辰之度与夏正同
　　观承案史记此条甚核畴人子弟既分散或在夷狄则后世西域九执回回术数及西洋算法岂非原従中土流散在彼而衍其者乎此可为西法袭中法之一证也
　　晋书志徐岳议效术之要要在日蚀熹平之际时洪为郎欲改四分先上验日蚀日蚀在晏加时在辰蚀从下上三分侵二事御之后如洪言海内识真莫不闻见刘歆以来未有洪比
　　隋书志张賔所创之法既行刘孝孙与冀州秀才刘焯并称其失言学无师法刻食不中所驳凡有六条其一云何承天不知分闰之有失而用十九年之七闰其二云賔等不解宿度之差改而冬至之日守常度其三云连珠合璧七曜须同乃以五星别元其四云賔等惟知日气余分恰尽而为立元法不知日月不合不成朔旦冬至其五云賔等但守立元定法不须明有进退其六云賔等惟识转加大余二十九以为朔不解取日月合防准以为定此六事防妙理数大纲圣贤之通术而宾未晓此实管窥之谓也若验影定气何氏所优賔等推测去之弥逺合朔顺天何氏所劣賔等依据循彼迷踪葢是失其菁华得其糠粃者也
　　唐书志髙祖受禅将治新法傅仁均善推步之学大史令庾俭丞傅奕荐之诏仁均与俭等参议合受命嵗名为戊寅元术乃列其大要所可考验者有七曰唐以戊寅嵗甲子日登极律元戊寅日起甲子如汉太初一也冬至五十余年辄差一度日短星昴合于尧典二也周幽王六年十月辛卯朔入蚀限合于诗三也鲁僖公五年壬子冬至合春秋命律序四也月有三大三小则日蚀常在朔月蚀常在望五也命辰起子半命度起虚六符隂阳之始六也立迟疾定朔则月行晦不东见朔不西朓七也
　　宋史志周琮论曰古今观象必有术过于前人而可以为万世之法者乃为胜也若一行为大衍术议及畧例校正累世以来立法强弱为术家体要得中平之数刘焯悟日行有盈缩之差【旧法推日行平行一度至此方悟日行有盈缩冬至前后定日八十八日八十九分夏至前后定日九十三日七十四分冬至前后日行一度有余夏至前后日行不及一度】李淳风悟定朔之法并气朔闰余皆同一术【旧法定朔平注一大一小至此以日行盈缩月行迟疾加减朔余余为定朔望加时以定大小不过三数自此后日食在朔月食在望更无晦二旧法皆须用章嵗章月之数使闰余有差淳风造麟徳术以气朔闰余同归一母】张子信悟月行有交道表里五星有入气加减【北齐学士张子信因葛荣乱隠居海岛三十余年専以圆仪揆测天道始悟月行有交道表里在表为外道阳律在里为内道隂律月行在内道则日有食之月行在外道则无食若月外之人北户向日之地则反观有食又旧法五星率无盈缩至是始悟五星皆有盈缩加减之数】宋何承天始悟测景以定气序【景极长冬至景极短夏至始立八尺之表连测十余年即知旧景初算冬至常迟天三日乃造元嘉术冬至加时比旧退减三日】晋姜岌始悟以月食所冲之宿为日所在之度【日所在不知宿度至此以月食之宿所冲为日所在宿度】后汉刘洪作乾象术始悟月行有迟疾数【旧法月平行十三度十九分度之七至是始悟月行有迟疾之差极迟则日行十二度强极疾则日行十四度太其迟疾极差五度有余】宋祖冲之始悟嵗差【书尧典曰日短星昴以正仲冬宵中星虚以殷仲秋至今三千余年中星所差三十余度则知毎嵗有渐差之数造大明术率四十五年九月而退差一度】唐徐升作宣明术悟日食有气刻差数【旧法推日食皆平求食多分不允合至是推日食以气刻差数増损之测日食分数稍近天验】
　　元史郭守敬列至元十七年新法告成守敬与诸臣同上奏曰臣等窃闻帝王之事莫重于歴自黄帝迎日推防帝尧以闰月定四时成嵗舜在璇玑玉衡以齐七政爰及三代迄无定法周秦之间闰余乖次西汉造三统术百二十年而后是非始定东汉造四分术七十余年而仪式方备又百二十一年刘洪造乾象术始悟月行有迟速又百八十年姜岌造三统甲子术始悟以日食冲检日宿度所在又五十七年何承天造元嘉术始悟以朔望及皆定大小余又六十五年祖冲之造大明术始悟太阳有嵗差之数极星去不动处一度余又五十二年张子信始悟日月交道有表里五星有迟疾留逆又三十三年刘焯造皇极术始悟日行有盈缩又三十五年傅仁均造戊寅元术颇采旧仪始用定朔又四十六年李淳风造麟徳术以古法章部元首分度不齐始为总法进朔以避晦晨月见又六十三年一行造大衍术始以朔有四大三小定九服交食之异又九十四年徐昂造宣明术始悟日食有气刻时三差又百三十六年姚舜辅造纪元术始悟食甚泛余差数以上计千一百八十二年法经七十改其创法者十有三家自是又百七十四年圣朝専命臣等改治新法臣等用创造简仪髙表凭真测实数所考正者凡七事一曰冬至自丙子年立冬后依毎日测到晷景逐日取对冬至前后日差同者为准得丁丑年冬至在戊戌日夜半后八刻半又定丁丑夏至在庚子日夜半后三十三刻己卯冬至在戊申日夜半后五十七刻庚辰冬至在癸丑日夜半后八十一刻各减大明术十八刻逺近相符前后应准二曰嵗余自大明术以来凡测景验气得冬至时刻真数者有六用以相距各得其时合用嵗余今考验四年相符不差仍自宋大明壬寅年距至今日八百一十年毎嵗合得三百六十五日二十四刻二十五分其二十五分为今法嵗余合用之数三曰日躔用至元四年丁丑四月癸酉望月食既推求日躔得冬至日躔赤道箕宿十度黄道箕九度有竒仍凭毎日测到太阳躔度或凭星测月或凭月测日或径凭星度测日立术推算起自丁丑正月至己卯十二月凡三年共得一百三十四事皆躔于箕与日食相符四曰月离自丁丑以来至今凭毎日测到逐时太隂行度推算变从黄道求入转极迟疾并平行处前后凡十三转计五十一事内除去不真的外有三十事得大明法入转后天又因考验交食加大明法三十刻与天道合五曰入交自丁丑五月以来凭毎月测到太隂去极度数比拟黄道去极度得月道交于黄道共得八事仍依日食法度推求皆有食分得入交时刻与大明术所差不多六曰二十八宿距度自汉太初术以来距度不同互有损益大明术则于度下余分附以大半少皆私意牵就未尝实测其数今新仪皆细刻周天度分毎度为三十六分以距线代管窥宿度余分并依实测不以私意牵就七曰日出入昼夜刻大明术日出入昼夜刻皆据汴京为准其刻数与大都不同今更以本方北极出地髙下黄道出入内外度立术推求毎月日出入昼夜刻得夏至极长日出寅正二刻日入戌初二刻昼六十二刻夜三十八刻冬至极短日出辰初二刻日入申正二刻昼三十八刻夜六十二刻永为定式所创法凡五事一曰太阳盈缩用四正定气立为升降限依立招差求得毎日行分初末极差积度比古为宻二曰月行迟疾古法皆用二十八限今以万分日之八百二十分为一限凡析为三百三十六限依垜叠招差求得转分进退其迟疾度数逐时不同葢前所未有三曰黄赤道差旧法以一百一度相减相乘今从算术句股弧矢方圜斜直所容求到度率积差差率与天道实脗合四曰黄赤道内外度据累年实测内外极度二十三度九十分以圜容方直矢接句股为法求毎日去极与所测相符五曰白道交周旧法黄道变推白道以斜求斜今用立浑北量得月与赤道正交距春秋二正黄赤道正交一十四度六十六分拟以为法推逐月毎交二十八宿度分于理为尽
　　明纪事本末神宗四十一年南京太仆寺少卿李之藻上西洋法一曰天包地外地在天中其体皆圆皆以三百六十度算之地经各有测法从地窥天其自地心测算与自地面测算者都有不同二曰地面南北其北极出地髙低度分不等其赤道所离天顶亦因而异以辨地方风气寒暑之节三曰各处地方所见黄道各有髙低斜直之异故其昼夜长短亦各不同所得日景有表北景表南景亦有周围圆景四曰七政行度不同各为一重天层层包裹推算周径各有其法五曰列宿在天另有行度二万七千余嵗一周此古今中星所以不同之故不当指列宿之天为昼夜一周之天六曰五星之天各有小轮原俱平行特为小轮旋转于大轮之上下故人従地面测之觉有顺逆迟疾之异七曰嵗差分秒多寡古今不同葢列宿天外别有两重之天动运不同其一东西差出入二度二十四分其一南北差出入一十四分各有定算其差极防従古不觉八曰七政诸天之中心各与地心不同处所春分至秋分多九日秋分至春分少九日此由太阳天心与地心不同处所人从地面望之觉有盈缩之差其本行初无盈缩九曰太隂小轮不但算得迟疾又且测得髙下逺近大小之异交食多寡非此不确十曰日月交食随其出地髙低之度看法不同而人从所居地面南北望之又皆不同兼此二者食分乃审十一曰日月交食人从地面望之东方先见西方后见凡地面差三十度则时差八刻二十分而以南北相距二百五十里作一度东西则视所离赤道以为减差十二曰日食与合朔不同日食在午前则先食后合在午后则先合后食凡出地入地之时近于地平其差多至八刻渐近于午则其差时渐少十三曰日月食所在之宫毎次不同皆有捷法定理可以用器转测十四曰节气当求太阳真度如春秋分日乃太阳正当黄赤二道相交之处不当计日匀分
　　右汉以来观象
　　五礼通考卷一百八十三
　　钦定四库全书
　　五礼通考卷一百八十四
　　刑部尚书秦蕙田撰
　　嘉礼五十七
　　观象授时
　　书尧典分命羲仲宅嵎夷曰谷【东表之地称嵎夷明也　疏禹贡青州曰嵎夷既畧青州在东界外之畔为表故云东表之地称嵎夷也】寅賔出日【寅敬賔导也】平秩东作【秩序也】
　　朱子曰宅嵎夷之类恐只是四方度其日景如唐时尚使人去四方观望
　　又曰宅字古与度字通见周礼注等书者非一宅嵎夷之属皆谓度日景于此
　　【胡氏渭曰案后汉书来夷有九种曰畎夷干夷方夷黄夷白夷赤夷元夷风夷阳夷賛曰宅是嵎夷曰乃谷巢山潜海厥区九族是以九夷为嵎夷也説文山在辽西一曰嵎銕谷也既在辽西则冀域而非青域不可以当禹贡之嵎夷薛士龙云嵎夷今登州齐乘因以宁海州为嵎夷近世皆宗其説余案封禅书秦始皇东游海上祠齐之八神其七曰日主祠成山成山斗入海最居齐东北隅以迎日出云韦昭曰成山在东莱不夜县今文登县东北一百八十里有成山是也谓羲仲之所宅在此颇近理然文登与莱州接壌禹既畧嵎夷不应越莱夷而西治潍淄是则可疑耳且朝鲜更在成山之东寅賔出日尤为得宜范史以东夷九种为嵎夷必有根据杜氏通典亦用其説通鉴唐髙宗显庆五年命苏定方伐百济以新罗王春秋为嵎夷道行军总管是亦以东夷为嵎夷也元史天文志言郭守敬为太史四海测景之所凡二十七东极髙丽西至滇池南逾朱崖北尽铁勒皆古人之所未及案髙丽即古朝鲜北极出地三十八度与登州同后世朝鲜为外国测景但可在登州尧时嵎夷为青域测景自当在朝鲜也】
　　申命义叔宅南交平秩南讹【申重也南交言夏与春交讹化也　疏郑云夏不言曰明都三字摩灭也伏生所诵与壁中旧本并无此字非摩灭也王肃以夏无明都避敬致然即幽足见明阙文相避如肃之言义可通矣】敬致
　　【司马氏贞曰孔注未是然则冬与秋交何故下无其文且东嵎夷西昧谷北幽都三方皆言地而夏独不言地乃云与春交斯不例之甚也然南方地有名交趾者或古文畧举一字名地南交即是交趾不疑也林氏之竒曰周官冬夏致日左氏曰日官居卿以底日则敬致者致日之谓也】
　　【朱子曰致日考日中之景如周礼土圭之法圭只是量表景底尺长一尺五寸以玉为之夏至立表视表景长短以玉圭量之】
　　分命和仲宅西曰昧谷寅饯纳日平秩西成【昩冥也饯送也】申命和叔宅朔方曰幽都平在朔易【疏释训朔北方也李巡云万物尽于北方苏而复生释诂在察也】
　　【吕氏祖谦曰北方终其隂而后始其阳故曰朔方既承今嵗之终又虑来嵗之始故曰朔易始而终终而始此天地生生不穷之道】
　　【黄氏度曰禹贡西被流沙自流沙以西皆夷界山川不纪于职方故称西以见境域之不止此也朔则北限沙漠荒茫悠逺山川不可见故称朔方以为大界或曰山海经北荒有幽都山乐史寰宇记幽州有幽都山皆为附防】
　　梅氏文鼎曰日月星辰之行度不变而人所居有东南西北正视侧视之殊则所见各异谓之里差亦曰视差自汉及晋未有知之者也北齐张子信始测交道有表里此方不见食者人在月外必反见食宣明本之为气刻时三差而大衍有九服测食定晷漏法元人四海测验二十七所而近世欧逻巴航海数万里以身所经山海之程测北极为南北差测月食为东西差里差之説至是而确是葢合数千年之积测以定嵗差合数万里之实验以定里差距数逾逺差积逾多而晓然易辨且其为法既推之数千年数万里而准则施之近用可以无惑法至今日屡变益精以此然余亦谓定于唐虞之时何也不能预知者差之数万世不易者求差之法古之圣人以日之所在不可以目视而器窥也故为之中星以纪之鸟火虚昴此万世求嵗差之根数也又以日之出入发敛不可以一方之所见为定也故为之嵎夷昧谷南交朔方之宅以分候之此万世求里差之定法也
　　又曰周髀所言东方日中西方夜半云云者皆相距六时其相去之地皆一百八十度【地与天应其周度皆三百六十则其相对必一百八十】此东西差之极大者也细考之则日在极东而东方为日中午时则其地在极南者必见日初出地而为卯时在极北者必见日初入地而为酉时故又云此四方者昼夜易处加四时相及【自南方卯至东方午为四时自东方日中午至北方酉亦四时故毎加四时则相及矣若以度计之实相距九十】又细分之则东西相距三十度必早晚差一时【如日在极南为午时其西距三十度之地必见其为巳时而其东距三十度之地必见为未时其余地准此推之并同】相距十五度必相差四刻尧分命羲仲寅賔出日和仲寅饯内日者测此东西里差也【寅賔寅饯互文见意非义仲但朝测和仲但暮测也】又周髀所言北极下半年为昼中衡下五谷一嵗再熟云云者其距纬皆相去九十度乃南北差之极大者也细考之北极髙一度则地面差数百十里【屡代所测防有不同今定为二百五十里】而寒暑宻移昼夜之长短各异和叔羲叔分处南北以测此南北里差也
　　蕙田案宅嵎夷宅西所以测最东最西日出入相差时刻也东方见日早西方见日晚如今云南寅初朝鲜己寅末朝鲜酉末云南方酉初是以节朔及月食防差一时然则东西里差者推节朔及月食所必用也宅南交宅朔方所以测最南最北日永短相差并验其气候之有不齐也如冬至广东之昼短山西较之益短有差不啻半时夏至广东之昼长山西较之益长其差亦不啻半时且不但此也自中土而南寒渐平其冬或如春秋焉而一嵗两夏者有矣【赤道之下】自中土而北寒愈甚其夏或如春秋焉而春秋已同乎中土之冬矣【赤道北四十余度】然则南北里差者验昼夜节候之所参稽也既分测于南北东西最逺之地自逺而近亦当以递及焉然后相校以得其率而法可起矣致日之义别详后
　　周礼地官司徒以土圭之灋测土深正日景以求地中日南则景短多暑日北则景长多寒日东则景夕多风日西则景朝多隂【注土圭所以致四时日月之景也郑司农云测土深谓南北东西之深也谓昼漏半而置土圭表隂阳审其南北景短于土圭谓之日南是地于日为近南也景长于土圭谓之日北是地于日为近北也东于土圭谓之日东是地于日为近东也西于土圭谓之日西是地于日为近西也如是则寒暑隂阳偏而不和是未得其所求凡日景于地千里而差一寸　疏案玉人职云土圭尺有五寸度土之深深谓日景长短之深也正日景者夏日至昼半表北得尺五寸景正与土圭等即地中故云正日景以求地中也中表景得正时东表日已跌矣昼漏半已得夕景故云景夕中表景得正时西表日未中仍得朝时之景故云景朝】日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉制其畿方千里而封树之【注郑司农云土圭之长尺有五寸以夏至之日立八尺之表其景适与土圭等谓之地中今颍川阳城地为然】
　　隋书天文志刘焯云周官夏至日影尺有五寸张衡郑王蕃陆绩先儒等皆以为影千里差一寸言南戴日下万五千里表影正同天髙乃异考之算法必为不可寸差千里亦无典说明为意防事不可依今交爱之州表北无影计无万里南过戴日是千里一寸非其实差
　　旧唐书天文志案贞观中史官所载铁勒回纥部在薛延陁之北去京师六千九百里又有骨利干居回纥北方瀚海之北北距大海昼长而夕短既日没后天色正曛煮一羊胛才熟而东方已曙开元十二年太史监南宫说择河南平地以水准绳树八尺之表而以引度之始自滑州白马县北至之晷尺有五寸七分自滑州台表南行一百九十八里百七十九步得汴州浚仪古台表夏至影长一尺五寸防强又自浚仪而南百六十七里二百八十一步得许州扶沟县表夏至影长一尺四寸四分又自扶沟而南一百六十里百一十步至豫州上蔡武津表夏至影长一尺三寸六分半大率五百二十六里二百七十步影差二寸有余而先儒以为王畿千里影移一寸乖舛而不同矣
　　【李氏光地曰土圭条所谓地中及东西南北之偏就九州以内言之耳如今南方多热北方多寒近海处多风近山处多隂故惟中州气候为得其正而其日景则夏至之日适与土圭齐故取以为凖是日景以土中而定非上中因日景而得也经云正景以求地中所谓求者犹标识之义耳景短多暑言景短时多暑也景长多寒言景长时多寒也景夕多风言景夕时多风也景朝多隂言景朝时多隂也景短谓夏景长谓冬景夕谓午后景朝谓午前】
　　【又曰日南则景短多暑谓从此中表而南之地则当景短之时盛暑不堪若今广州夏时炎赫倍于他州葢景短即夏至非短于尺有五寸之谓也日北则景长多寒者谓从此中表而北之地则当景长之时隆寒不堪若今塞外冬时凛栗亦倍葢景长即冬至非长于尺有五寸之谓也日东则景夕多风者谓从中表而东之地则景夕之时多风葢东地多水多水则多风若吾州午后即海风也风起于夕故以景夕言之日西则景朝多隂者谓从此中表而西之地则景朝之时多隂葢西地多山多山则云气盛若柳子厚所谓庸蜀之南恒雨少日是也隂霾于朝故以景朝言之如此则寒暑隂风偏而不和是未得其所求天地之所合者地中与天中气合也合则四时交而无多暑多寒之患合则风雨会而无多风合则隂阳和而无多隂何以定之以验寒暑隂风于五土而知惟此为不偏也然则冲和所防无水旱昆虫之灾无凶饥妖孽之疾兆民之众含生之类莫不阜安是乃王者之都也日至之景尺有五寸谓之地中者非谓必日景尺有五寸乃为地中是言地中之处其景尺有五寸葢用以为标识也】
　　蕙田案必求地中者王者处中以御天下即用是得各方定节气时刻之率也
　　又案寒暑隂风之偏及四时天地交合隂阳风雨和防一皆实验先验其偏后求之而得其中也求字之义甚实李安溪谓求犹标识初以其説为然细案之语意乃非也午后多风午前多隂之説亦未确大概东方多风西方多隂尔古人用土圭测黄赤二道犹今之测北极髙下也寒暑进退昼夜永短因之而随地不同合尧典周礼观之古人测里差极详测非独夏至夏至日中景最短以最短为度及其长若干皆用是度之周髀有七衡以正十二中气必由于实测然后立为准的也
　　春官典瑞土圭以致四时日月封国则以土地【注以致四时日月者度其景至不至冬夏以致日春秋以致月土地犹度地也郑司农説以玉人职曰土圭尺有五寸以致日以土地以求地中故谓之土圭　疏冬至立八尺之表昼漏半度之表北得丈三尺景又大司徒云日至之景尺有五寸谓之地中是其景至也若不依此或长或短则为不至也】
　　夏官土方氏掌土圭之灋以致日景【注致日景者夏至景尺有五寸冬至景丈三尺其间则日有长短】以土地相宅而建国都鄙【注土地又度地知东西南北之深而相其可居者宅居也】
　　考工记玉人土圭尺有五寸以致日以土地【注致日度景至不夏日至之景尺有五寸冬日至之景丈有三尺土犹度也建邦国以度其地而制其域　疏于地中立八尺之表中漏半夏至日表北尺五寸景与土圭等冬至日丈三尺为景至若不依此皆为不至故云度景至不也】匠人建国【注立王国若邦国者】水地以县【注于四角立植而县以水望其髙下髙下既定乃为位而平地　疏植即柱也柱四畔县绳以正柱柱正然后去柱逺以水平之法遥望柱髙下定即知地之髙下然后平髙就下地乃平也】置以县眡以景【注于所平之地中央树八尺之臬以县正之眡之以其景将以正四方也　疏亦谓柱也欲取柱之景先须柱正当以绳县而垂之于柱之四角四中以八绳县之其绳皆附柱则其柱正矣】为规识日出之景与日入之景【注日出日入之景其端则东西正也又为规以识之者为其难审也自日出而画其景端以至日入既则为规测景两端之内规之规之交乃审也度两交之间中屈之以指臬则南北正　疏以绳规取景之两端一帀则景之逺近定逺近定则东西乃审】昼参诸日中之景夜考之极星以正朝夕【注日中之景最短者也极星谓北辰】
　　蕙田案土圭尺有五寸合乎地中夏日至之景凡建邦土地悉用之者葢以是为法而度其方之日景短长过乎土圭则其地近北不及土圭则其地近南而南北气候不同可就土圭知之犹今之测北极髙下也土圭所度即八尺之景也昼识景夜考极葢定南北西东及随时随地昏旦刻分故曰以正朝夕与土圭合而为用举其一则两者可见土圭知景短景长矣景朝景夕何以定注家但云案漏特其一法耳今又能验诸月食于理尤确环地南北之度有北极髙下为凖而东西之度即周礼所谓景朝景夕者非有法推之何以确凿言之若是乎周礼之法惜乎不宜以今日测验补之
　　宋史天文志沈括上景表议曰步景之法惟定南北为难古法置为规识日出之景与日入之景昼参诸日中之景夜考之极星极星不当天中而候景之法取晨夕景之最长者规之两表相去中折以参验最短之景为日中然测景之地百里之间地之髙下东西不能无偏其间又有邑屋山林之蔽倘在人目之外则与浊氛相杂莫能知其所蔽而浊氛又系其日之明晦风雨人间烟气尘坌变作不常臣在本局候景入浊出浊之节日日不同此又不足以考见出没之实则晨夕景之短长未能得其极数防考旧闻别立新术候景之表三其崇八尺博三寸三分杀一以为厚者圭首剡其南使偏锐其趺方厚各二尺环趺刻渠受水以为凖以铜为之表四方志墨以为中刻之缀四绳垂以铜丸各当一方之墨先约定四方以三表南北相重令趺相切表别相去二尺各使端直四绳皆附墨三表相去左右上下以度量之令相重如一自日初出则量西景三表相去之度又量三表之端景之所至各别记之至日欲入候东景亦如之长短同相去之疎宻又同则以东西景端随表影规之半折以求最短之景五者皆合则半折最短之景为北表南墨之下为南东西景端为东西五候一有不合未足以为正既得四方则惟设一表方首表下为石席以水平之植表于席之南端席广三尺长如九服冬至之景自表趺刻以为分分积为寸寸积为尺为宻室以栖表当极为霤以下午景使当表端副表并趺崇四寸趺博二寸厚五分方首剡其南以铜为之凡景表景薄不可辨即以小表副之视景墨而易度
　　元史天文志正方案方四尺厚一寸四周去边五分为水渠先定中心画为十字外抵水渠去心一寸画为圆规自外寸防之凡十九规外规内三分画为重规徧布周天度中为圆径二寸髙亦如之中心洞底植臬髙一尺五寸南至则减五寸北至则倍之凡欲正四方置案平地注水于渠眡平乃植臬于中自臬景西入外规即识以墨影少移辄识之每规皆然至东出外规而止凡出入一规之交皆度以线屈其半以为中即所识与臬相当且其景最短则南北正矣复徧阅毎规之识以审定南北南北既正则东西従而正然二至前后日轨东西行南北差少即外规出入之景以为东西允得其正当二分前后日轨东西行南北差多朝夕有不同者外规出入之景或未可凭必取近内规景为定仍校以累日则愈真又测用之法先测定所在北极出地度即自案地平以上度如其数下对南极入地度以墨斜经中心界之又横截中心斜界为十字即天腹赤道斜势也乃以案侧立悬绳取正凡置仪象皆以此为凖
　　圭表以石为之长一百二十八尺广四尺五寸厚一尺四寸座髙二尺六寸南北两端为池圆径一尺五寸深二寸自表北一尺与表梁中心上下相直外一百二十尺中心广四寸两旁各一寸画为尺寸分以达北端两旁相去一寸为水渠深广各一寸与南北两池相灌通以取平表长五十尺广二十四寸厚减广之半植于圭之南端圭石座中入地及座中一丈四尺上髙三十六尺其端两旁为二龙半身附表上檠横梁自梁心至表颠四尺下属圭面共为四十尺梁长六尺径三寸上为水渠以取平两端及中腰各为横窍径二分横贯以铁长五寸系线合于中悬锤取正且防倾垫案表短则分寸短促尺寸之下所谓分秒太半少之数未易分别表长则分寸稍长所不便者景虚而淡难得实影前人欲就虚景之中考求真实或设望筩或置小表或以木为规皆取端日光下彻表面今以铜为表髙三十六尺端挟以二龙举一横梁下至圭面共四十尺是为八尺之表五圭表刻为尺寸旧一寸今申而为五厘毫差易分别
　　景符之制以铜叶博二寸长加博之二中穿一窍若针芥然以方□为趺一端设为机轴令可开阖榰其一端使其势斜倚北髙南下往来迁就于虚梁之中窍达日光仅如米许隠然见横梁于其中旧法以表端测晷所得者日体上边之景今以横梁取之实得中景不容有毫末之差至元十六年己卯夏至晷景四月十九日乙未景一丈二尺三寸六分九厘五毫至元十六年己卯冬至晷景十月二十四日戊戌景七丈六尺七寸四分闚几之制长六尺广二尺髙倍之下为趺广三寸厚二寸上□广四寸厚如趺以板为面厚及寸四隅为定撑以斜木务取正方面中开明窍长四尺广二寸近窍两旁一寸分画为尺内三寸刻为细分下应圭面几面上至梁心二十六尺取以为凖闚限各各长二尺四寸广二寸脊厚五分两刃斜閷取其于几面相符着限两端厚广各存二寸衔入几□俟星月正中従几下仰望视表梁南北以为识折取分寸中数用为真景又于逺方同日闚测取景数以推星月髙下也
　　明史天文志宣城梅文鼎曰极度晷影常相因知北极出地之髙即可知各节气午正之影测得各节气午正之影亦可知北极之髙然其术非易易也圭表之法表短则分秒难明表长则影虚而淡郭守敬所以立四丈之表用影符以取之也日体甚大竪表所测者日体上边之影横表所测者日体下边之影皆非中心之数郭守敬所以于表端架横梁以测之也其术可谓善矣但其影符之制用铜片鑚针芥之孔虽前低后仰以向太阳但太阳之髙低毎日不同铜片之欹侧安能俱合不合则光不透临时迁就而日已西移矣须易铜片以圆木左右用两板架之如车轴然则转动甚易更易圆孔以直缝而用始便也然影符止可去虚淡之弊而非其本必须正其表焉平其圭焉均其度焉三者缺一不可以得影三者得矣而人心有粗细目力有利钝任事有诚伪不可不择也知乎此庶防晷影可得矣西洋之法又有进焉谓地半径居日天半径千余分之一则地面所测太阳之髙必少于地心之实髙于是有地半径差之加近地有清蒙气能升卑为髙则晷影所推太阳之髙或多于天上之实髙于是又有清防差之减是二差者皆近地多而渐髙渐减以至于无地半径差至天顶而无清蒙差至四十五度而无也
　　新法算书定南北线本法用地平经纬仪取最近北极一星测其东西行所至两经度中分之即正北方也用句陈大星西名小熊尾第一夏至子时在极东冬至子时在极西用句陈第五星西名小熊尾第三冬至酉时在极西卯时在极东【用此即定线一夕可得】若无本器用两表之法两表者一定表其体与地平为垂线一游表其直边亦与地平为垂线先以二表与星相望参直成一线若星渐移而东则迁游表随东至不复东而止移西亦如之末従定表望两游表各以直线聮之成三角形平分其角作南此正线
　　西史第谷欲究极日躔行度之理造大浑仪测诸经纬度分每浑仪所测之纬度髙于所算太阳之纬度乃知真髙在视髙之下因悟差髙之縁葢清蒙之气所为也清蒙之气者地中游气时时上腾入夜为多水上更多其质轻防略似澄清之水其于物体不能隔碍人目使之隠蔽却能映小为大升卑为髙故日月出入人従地平上望之比于中天则大星座出入人従地平上望之比于中天则广此映小为大也定望日时地在日月之间人在地平无两见之理而恒得两见或日未西没而已见月食于东日已东出而尚见月食于西或髙山之上见日月出入以较算定时刻每先升后坠此升卑为髙也清蒙之气有厚薄有髙下气盛则厚而髙气减则薄而下厚且髙则映像愈大升像愈髙薄且下则映像不甚大升像亦不甚髙其所繇厚且髙者若海若江湖水气多也或水少而土浮虚此气能令轻尘上升亦厚且髙也地势不等气势亦不等故受蒙者其势亦不等欲定日躔月离五星列宿等之纬度宜先定本地之清蒙差清蒙之本性能升物象令髙于实在之所不能偏左偏右故其差恒在纬度不在经度
　　凡七政之视差有二一为地半径差一为清蒙气差地半径差月最大日金水次之火木土则渐逺渐消恒星天最逺地居其中止于一防故絶无地半径差而独有清防之差清蒙地气去人甚近故不论天体近逺但以髙卑为限星去地平未逺人目望之星为此气所蒙不能直射人目必成折照乃能见之一经转折人之见星必不在其实所即星体在地平之下人所目见乃在其上也迨升度既髙蒙气已絶则直射人目是为正照虽星月之间防有湿气不能为差也试用一星于地平近处测其去北极之度迨至子午圈上又测之即两测必不合或用两星于地平近处测其距度逮至子午圈上又测之即两测亦不必合此其证也此气晴明时有之人目所不见而能曲折相照升卑为髙故名清蒙若云雾等浊蒙直是难测不论视差矣
　　观承案测景直推至清蒙气差比地半径差为更尽矣正唯如此则立表测量亦苐能得其大分耳圭撮芒之间安能使之须眉毕现也哉故后世虽立法更宻测望更精而天道幽元必非人力所能穷竟者观象者但当顺天以求合而不能为合以验天西法虽善千百年后安能保其无纎毫差谬也
　　江氏永曰凡彻体之物如气如水如玻璃水晶皆能变物之形逺可使近小可使大直可使曲深可使浅卑可使髙逺镜其显者也插篙于水置钱于盂无不可验是以日月出地与将入地视径加大蒙气映之故也不唯加大而已更能升之使髙实未出地而已出地也虽已入地而犹未入也故日食于髙卑南北东西三差之外更有清蒙气差清蒙径差此为带食言之也有此二差则旦暮日食以东西差加减之而当食者蒙气或升之而不食矣其不当食者或升之而见食矣视径加大则能变食限与加时早晚食分多少矣此非台官所能豫定必随方测候而后可知前史有书当食不食不当食而食者其故或由此与蕙田案隋书姜岌言地有游气故参伐在旁则其间疎在上则其间数日晨夕近地故色赤而大无游气则色白大不甚矣宋沈括言在本局候景入浊出浊之节日日不同葢皆以近地之气能变易实体而谓之游气谓之浊氛日日有之且厚薄无常随地不等也西法辨别其间有清蒙浊蒙浊蒙则全无准清蒙尚可得其凖差要之既为气差讵能一定随各地厚薄之常较验为法可也
　　右测景之法
　　旧唐书天文志开元十二年诏太史交州测景夏至影表南长三十三分测影使者大相元太云交州望极才出地二十余度以八月自海中南望老人星殊髙老人星下环星灿然其明大者甚众圗所不载莫辨其名大率去南极二十度以上其星皆见乃古浑天家以为常没地中伏而不见之所也阳城北至之晷一尺四寸八分弱冬至之晷一丈二尺七寸一分半春秋分其长五尺四寸三分以覆矩斜视北极出地三十四度四分【凡度分皆以十分为法】自滑台表视之髙三十五度三分【差阳城九分】自浚仪表视之髙三十四度八分【差阳城九分】自武津表视之髙三十三度八分【差阳城九分】虽秋分稍有盈缩难以目校然大率五百二十六里二百七十步而北极差一度半五百三十一里八十步而差一度枢极之逺近不同则黄道之轨景固随而迁变矣自此为率推之比嵗朗州测影夏至长七寸七分冬至长一丈五寸三分春秋分四尺三寸七分半【以圗测之定气长四尺四寸七分】案圗斜视北极出地二十九度半【差阳城五度二分】蔚州横野军测影夏至长二尺二寸九分冬至长一丈五尺八寸九分春秋长六尺四寸四分半【以圗测之六尺六寸三分半】案圗斜视北极出地四十度【差阳城五度二分】凡两北之差十度半其径三千六百八十里九十步【自阳城至朗州一千八百二十六里百九十六步自阳城至朗州横野军一千八百六十一里二百一十四步】北至之晷差一尺五寸三分【自阳城至朗州差七寸二分自阳城至横野军差八寸】南至之晷差五尺三寸六分【自阳城至朗州差二尺一寸八分自阳城至横野军差三尺一寸八分】率夏至与南方差少冬至与北方差多又以圗校安南日在天顶北二度四分北极髙二十度四分冬至影长七尺九寸四分【定春秋分影长二尺九寸三分】差阳城十四度三分其径五千二十三里至林邑圗日在天顶北六度六分强北极之髙十七度四分周圜三十五度常见不隠影长六尺九寸其径六千一百一十二里假令距阳城而北至铁勒之地亦十七度四分合与林邑正等则五月日在天顶二十七度四分北极之髙五十二度周圜一百四度常见不隠北至之晷四尺一寸三分南至之晷二丈九尺二寸六分【定春秋分影长九尺八寸七分】北方日没地才十五度余昏伏于亥之正西晨见于丑之正东以里数推之已在回纥之北又南距洛阳九千八百一十六里则五月极长之日其夕常明然则骨利干犹在其南矣一行因脩大衍图更为覆矩圗林邑图北极髙十七度四分【冬至影在表北六尺九寸定春秋分影在表北二尺八寸五分夏至影表南五寸七分】安南都防府北极髙二十六度六分【冬至影在表北七尺九寸四分定春秋分影在表北二尺九寸三分夏至影在表南三寸三分】朗州武陵县北极髙二十九度五分【冬至影在表北一丈五寸三分定春秋分景在表北四寸七分夏至影在表北七寸七分】襄州【恒春分影在表北四尺八寸】蔡州上蔡县武津馆北极髙三十三度八分【冬至影在表北一丈二尺三寸八分定春秋分影在表北五尺二寸八分夏至影在表北一尺三寸六分半】许州扶沟北极髙三十四度三分【冬至影在表北一丈二尺五寸三分定春秋分影在表北五尺三寸七分夏至影在表北五尺四寸四分】汴州浚仪太岳台北极髙三十四度八分【冬至影在表北一丈二尺八寸五分定春秋分影在表北五尺五寸夏至影在表北一尺五寸三分】滑州白马北极髙三十五度三分【冬至影在表北一丈三尺定春秋分影在表北五尺三寸六分夏至影在表北一尺五寸七分】太原府【恒春秋分在表北六尺】蔚州横野军北极髙三十度【冬至影在表北一丈五尺八寸九分定春秋分影在表北六尺六寸三分夏至影在表北二尺二寸九分】唐书天文志凡晷差冬夏不同南北亦异先儒一以里数齐之遂失其实今更为覆矩图南自丹穴北暨幽都毎极移一度辄累其差可以稽日食之多少定昼夜之长短而天下之晷皆协其数矣
　　元史天文志四海测景之所凡二十有七东极髙丽西至滇池南逾朱崖北尽铁勒司天之官遵而用之靡有差忒南海北极出地一十五度夏至景在表南长一尺一寸六分昼五十四刻夜四十六刻衡岳北极出地二十五度夏至日在表端无景昼五十六刻夜四十四刻岳台北极出地三十五度夏至晷景长一尺四寸八分昼六十刻夜四十刻和林北极出地四十五度夏至晷景长三尺二寸四分昼六十四刻夜三十六刻铁勒北极出地五十五度夏至晷景长五尺一分昼七十刻夜三十刻北海北极出地六十五度夏至晷景长六尺七寸八分昼八十二刻夜一十八刻大都北极出地四十度太强夏至晷景长二尺三寸六分昼六十二刻夜三十八刻上都北极出地四十三度少北京北极出地四十二度强益都北极出地三十七度少登州北极出地三十八度少髙丽北极出地三十八度少西京北极出地四十度少太原北极出地三十八度少安西府北极出地二十四度半强兴元北极出地三十三度半强成都北极出地三十一度半强西凉州北极出地四十度强东平北极出地三十五度太大名北极出地三十六度南京北极出地三十四度太强河南府阳城北极出地三十四度太弱州北极出地三十三度鄂州北极出地三十一度半吉州北极出地二十六度半雷州北极出地二十度太琼州北极出地一十九度太
　　明史天文志地居天中其体浑圆与天度相应中国当赤道之北故北极常现南极常隠南行二百五十里则北极低一度北行二百五十里则北极髙一度以周天度计之知地之全周为九万里也以周径宻率求之得地之全径为二万八千六百四十七里又九分里之八也凡北极出地之度同则四时寒暑靡不同崇祯初西洋人测得京省北极出地度分北京四十度【周天三百六十度度六十分立算下同】南京三十二度半山东三十七度山西三十八度陜西三十六度河南三十五度浙江三十度江西二十九度湖广三十一度四川二十九度广东二十三度福建二十六度广西二十五度云南二十二度贵州二十四度【以上极度惟两京江西广东四处皆系实测其余则据地图约计之】又以十二度度六十分之表测京师各节气午正日影夏至三度三十三分芒种小暑三度四十二分小满大暑四度十五分立夏立秋五度六分谷雨处暑六度二十三分清明白露八度六分春秋分十度四分惊蛰寒露十二度二十六分雨水霜降十五度五分立春立冬十七度四十七分大寒小雪二十度四十七分小寒大雪二十三度三十分冬至二十四度四分
　　蕙田案古人凭土圭测景知各方分至启闭之景则知北极出地髙下而各方气候不同以土圭知之矣唐以后渐详于测北极与二十四气所得晷景互相参稽唐至元皆据古度法较今度所差不多也唐志言五百三十余里差一度今径直计之定为二百五十里所用者八寸旧尺若十寸尺则二百里而差一度里数不同覈实则一
　　又案以上北极髙度即南北里差
　　明史天文志东西偏度以京师子午线为中而较各地所偏之度凡节气之早晚日食之先后胥视此葢人各以见日出入为东西为卯酉以日中为南为午而东方见日早西方见日迟东西相距三十度则差一时【东方之午乃西方之巳西方之午乃东方之未也】相距九十度则差三时【东方之午乃西方之卯西方之午乃东方之酉也】相距一百八十度则昼夜时刻俱反对矣【东方之午乃西方之子】西洋人汤若望曰天启三年九月十五夜戌初初刻望月食京师初亏在酉初一刻十二分而西洋意大里雅诸国望在昼不见推其初亏在巳正三刻四分相差三时二刻八分以里差计之殆距京师之西九十九度半也故欲定东西偏度必须两地同测一月食较其时刻若早六十分时之二则为偏西一度迟六十分时之二则为偏东一度【节气之迟早亦同】今各省差数未得测验据广舆图计里之方约畧条列或不致甚舛也南京应天府福建福州府并偏东一度山东济南府偏东一度十五分山西太原府偏西六度湖广武昌府河南开封府偏西三度四十五分陜西西安府广西桂林府偏西八度半浙江杭州府偏东三度江西南昌府偏西二度半广东广州府偏西五度四川成都府偏西十三度贵州贵阳府偏西九度牛云南云南府偏西十七度【右偏度载崇祯新书未暇分测度数实多未确存之以备考订云】
　　蕙田案以上东西偏度即东西里差
　　右测日景求地中以定里差
  </div>
  <div class="pagination">
   <a href="五礼通考_page278.html">
    上一页
   </a>
   <span>
    ...
   </span>
   <a href="五礼通考_page274.html">
    274
   </a>
   <a href="五礼通考_page275.html">
    275
   </a>
   <a href="五礼通考_page276.html">
    276
   </a>
   <a href="五礼通考_page277.html">
    277
   </a>
   <a href="五礼通考_page278.html">
    278
   </a>
   <span class="current-page">
    279
   </span>
   <a href="五礼通考_page280.html">
    280
   </a>
   <a href="五礼通考_page281.html">
    281
   </a>
   <a href="五礼通考_page282.html">
    282
   </a>
   <a href="五礼通考_page283.html">
    283
   </a>
   <a href="五礼通考_page284.html">
    284
   </a>
   <span>
    ...
   </span>
   <a href="五礼通考_page280.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
