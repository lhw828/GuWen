<!DOCTYPE html>
<html>
<head>
    <meta charset="UTF-8">
    <title>周礼全经释原 - 第 27 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼全经释原 - 第 27 页/共 27 页</h1>
    <div class="content">　　周礼全经释原卷十三
　　周礼通今续论
　　翼传【论徳行道艺举选附】
　　周礼一书规模措置纲举目张运之于廊庙而遐陬僻壤无遗照范之于天地而昆虫草木致其详礼乐之显设鬼神之幽防人道之曲折周旋庶彚之相感相制莫不包举而无遗读之若见其粗而精者未尝不在其中措之若见其滞于事侑于迹合之以自然证之以至理则道未尝不寓于器之内是故或一言而尽天下之道或一法而含千古之变其叙事也简而严尽而不迂其立词也约而周推而有余所谓建诸天地而不悖质诸鬼神而无疑百世以俟圣人而不惑者也非周公之元圣仰思待旦损益百代躬亲吐握之勤者孰能及此是万圣之指防帝王之楷范六经之本根儒者致用之梯航也其可不尽心乎然圣经广博渊深万事庶物虽举其纲而万目则可类而推也百官万务虽提其要而细防曲折则可详而演也古今之异风气之宜稽之百代尚可损益而推行也愚于圣经所存既句之为释章为之原虽繁而不厌矣自春秋战国以至于今代有贤哲其所述作岂无可以发挥圣经者乎六艺之奥衍百工众技之敷陈岂无可以补其所未备者乎帝王之传统其损益因革岂无三代遗迹相传而未泯者乎愚再欲推原圣经之防趣合贤哲之敷述集成记传以羽翼之其事详其文理其义正要皆生民之不可废者请得而详言之夫自周公而下惟孔子孟子既得其道又明其法尝曰苟有用我者期月而已可也及终不遇也乃曰甚矣吾衰也久矣吾不复梦见周公孔子之梦思者岂周公之形体哉以周公为万世开太平之具在周礼故也孟子曰诸侯恶其害已也而皆去其籍籍之所去大小司马班爵班禄之法而已其他固具在而孟子闻之熟矣井田征税之法班爵班禄之论教齐梁王道之陈位职贤能之辨皆所以补圣经者亦既家传而人诵矣自孟子而下有王制之作杂夏殷之制虽未见周礼然其言有羽翼圣经者固多也又有夏小正一篇出于戴氏之所传然经幸存于传之中取而标之其词古其义深孔子所谓吾得夏时者非此也哉秦有吕不韦者集门客作月令此非不韦之客所能撰也盖秦未火之先所得礼乐古文相传而未泯者祖小正之意集成伦类而为十二纪之首焉观其他篇之不相似可知矣故月令之篇今在戴记然于周礼有发明羽翼之道焉戴记之中又有明堂位一篇乃末鲁儒者所作其词主于夸大鲁国然所陈礼乐之器宫室之度多有古制存焉但曰周公践祚而朝诸侯则害教者也内则之中有饭食之制八珍之法盖周礼食医酒正等官之传也并明堂位皆以翼周礼焉考工记一篇乃战国之儒防集古工作之事而文之作为此书虽四十三工之详然皆周礼工事之支裔耳后儒取以补冬官不亦谬乎其他有所谓九刑政典者具于伪三坟书未可入传也惟有司马法其言间见于汉书或小司马之遗逸者其出车制赋之灋简稽之数诚可以补小司马之阙者宜取以附经外此又有齐司马穰苴兵灋号曰司马灋其中所言行师之制九伐之灋多有合于王灋者此其人必曾见古司马灋之书而为之传耳今选其可以羽翼圣经者以附于后凡此六篇皆采先儒之训以释之为周礼之内传焉此皆先秦古书也窃又常推之周礼大指教人以徳行道艺取人以贤徳才能有徳行则谓之贤而使之在位有道艺则谓之能而使之在职故孟子之论王道曰贤者在位能者在职则古者教人之具取人之制举可知矣是知徳行有徳行之书道艺有道艺之书读徳行之书者宜取之以徳行读道艺之书者宜取之以道艺斯理之必然也后世教法之废由于乡法不立故万事无本取人之制先坏故不得已设科目以罗天下之人材虽曰示公而古人之教法扫地矣窃尝思之科目之设是欲人苦心读书以求其理发挥于辞藻以畅其材也夫五经四书之教其大指在于欲人体之于身而为徳揩之于事而为行也是徳行之书矣今之取人也固欲取其才以治天下之事是宜使之读道艺之书以达其材然后可也今乃使之读徳行之书是宜取之于徳行可也乃使之依徳行之书而发挥于文辞以观其才则五经四书柰之何不使人视为空言且以之为求利禄之筌乎由不知徳行道艺之教而所取悖于所学故也请得而分之古人六徳之教曰知仁圣义中和五经四书孰非教人以进六徳哉六行之教曰孝友睦婣任恤今内则曲礼之中孰非教人以行六行哉道艺之教曰礼乐射御书数今所存者礼则仪礼也乐则六代之舞今大司乐所掌固所以教国子成徳之具也射则乡射兵射也御则在于曲礼书数则古文虽不可见今之艺则愈精矣然此六艺乃才艺非道艺也谓之道则又有经纬天地之用焉故又有大学小学之教为徳行道艺之本也小学教之以事大学教之以理然小学之事不外乎大学之理大学之理不出乎小学之事但人之入道有浅深故学有大小之辨也由是观之则小学有小学之事小学之理大学有大学之事大学之理者也小学之事则少仪内则曲礼是也小学之理则自洒扫应对上便可到圣人事人莫不饮食鲜能知味是也大学之事则周礼仪礼是也大学之理则五经四书是也以小学大学槩之则徳行道艺始无所偏而才徳大小皆当于用矣今欲以徳行取人欤则宜先立乡遂之灋比闾族党州乡之制以处其位而使之读五经四书徳行之书可也欲以才能取人与治天下之事欤则宜使之读周礼仪礼及六艺之书可也是知小学者徳行之本大学者小学之用而道艺之事皆具于大学则道艺者徳行之用乎徳行者道艺之本乎故不知小学大学之辨无以知徳行道艺相为体用而人品髙下皆以是而知乡举里选之灋根本实在乎此故孟子曰夫人幼而学之壮而欲行之可谓能得大学小学之意徳行道艺体用之义矣今夫周礼之书大学之实事也上自天子宰相不知之则无以经纶天下下及卿大夫士不知之则无以奉守其职孔门所传大学之书乃其中之理耳儒者执之曰大学在是矣其所谓脩身不知身何以脩其所谓齐家不知家何以齐而所谓治国平天下者又何所注错耶执是而施之实事如无星之秤无寸之尺但据其资以随世就功而已则孔门大学之教不亦荒乎殊不知脩身齐家之实事已具于内则曲礼而教者固以是而制刑耳治国平天下之实事则具于周礼仪礼施而措之纲纪天地陶冶民物无不备矣非大学之全书哉然六徳之书所谓知仁圣义中和之理备于四书五经也成祖既命儒臣类辑成书备列秦汉以下先儒注説至详至备可以行之万世无弊矣此外又有性理大全通鉴纂要然皆徳行之书也取士之制非精于此固不以之列于士民之上其于六徳六行之事可谓遵行极至矣窃谓成周取士徳行兼举以徳无可见故乡刑不立内有其徳外必见之于行故乡灋有八刑之紏是教之以徳而考之以行也今观乡灋所书闾胥书敬敏任恤族师书孝弟睦婣有学党正乃书徳行道艺之全焉州长又从而考之岂非教之以徳而书之以行也乎今取士以徳行材艺只于六徳之书求之六行无书周礼仪礼又不习而通之而行举选之灋则诵六徳之书以应举者皆空言无实何从而考其有徳而见之于行也惟考行之典不举是以举选不得不糊名易书以示至公此非圣人之意也古人有徳行道艺正欲知其名而举之知其人而书之独行于隠防之地而书之于昭昭之表风行海流人必向化矣何糊名易书之有此科举之灋所以与古大悖也所以然者以六行无全书人无所法守而书者亦无所据依故耳是宜下明诏脩六行之书命儒臣开局聘召天下有博学行谊之士聚天下之书分类博考上自天子下至庶人将孝弟睦婣任恤分为细目立成提纲取祖宗所脩五伦书孝顺事实为善隂隲等书兼取而类着之古今言行有可采者大而诸史细而行状志铭皆所节取以成科条虽细行有所不遗而性理大全之例既成颁行天下下自闾巷上及朝廷皆以是循而行之凡里闾之中有行义敦笃之士行合古人一二者据其事实能某事可合古何人何事季书岁考以取之则实行可得而风俗可美矣又以六艺成就人才而兼取焉则任国事有人而才行可兴矣使不脩成全书令其师灋则无为而行无据而书故机不动而崇虚者多也然则六行之书虽非周礼之正传亦推广周礼之事也至于六艺所以成就人才共成三物者固有其书而推其説于后云
　　艺记【推广古六艺之教分为内外十二记叙论】
　　传曰徳成而上艺成而下行成而先事成而后艺者所以尽乎事之理也而道存于其间矣故道得于心之谓徳道行于身之谓行道见于事之谓艺徳行所以成已道艺所以成物不可偏废也今分以上下先后者亦以君子之学当先体而后用先本而后末故耳周礼闾胥书敬敏任恤未及乎艺也族师书孝弟睦婣有学六行全矣而艺在乎有学之中矣及党正乃书徳行道艺之全焉而艺必以道言者以勤敏有学皆艺之本明艺为徳行中之物而非外也学必有体有用而道乃全耳古之六艺为礼乐射御书数以今观之惟礼可以尽之乐固寓于礼射御乃行礼之事书数亦为礼中之物盖先王以礼治天下故六艺亦不出于礼也愚谓古今不同礼乐宗伯所掌为艺之首则六艺之礼乐与宗伯之礼乐必有分矣盖存其大本则谓之道尽其度数则谓之艺今之射御不以取士既为行礼之事则射御之外宜加以兵刑与礼乐射御书数为六艺庶可成一世之人才为朝廷之用也请推广古六艺之意集后世艺术之书分为内外十二记以达天下之材僣妄之罪固不可逃然一得之愚聊备采择内六记曰礼曰乐曰兵曰刑曰书数外六记则天文也地理也医方也卜筮也农桑也祝史也内六记公卿大夫皆可学庠序学校皆可教也外六记则凡民皆可习之有精其术者各有职以用之焉曰礼记者仍立家乡邦国王朝四部以统之家礼则冠婚丧祭四礼程朱已有成书近世儒者著述或节其要或备其仪皆可参定焉乡礼则士相见乡饮酒与乡射投壶之类朱子増损吕氏乡约备其礼今有乡约可举古乡灋之教者宜定着为家乡教灋之书焉郡国王朝之礼今则有大明集礼其篇目与古五礼不逺矣宜酌古凖今再加脩纂以通行天下可也曰乐记者乐学不传人起异议以愚观之惟汉史为得其传也苟能气而得至神黄钟之管则乐之制度分数具存苟设官分局如大司乐之所掌徴天下有邃思心得者与瞽蒙同聚审其音节则古乐必可复矣然后取汉唐宋及近代名贤制作如史汉律书宋史及律吕新书近世亦有乐书可用者重加讨论著为乐律全书以成一代之制作焉然周家四夷之乐亦设其官使服其服用其器作于庙廷之士以示王者无外之意今世俗乐与器见于陈氏乐书等集者亦古夷乐之类也去其淫哇协以中声皆可兼用焉春官鼓人舞师专为民间教乐而设有兵舞帗舞羽舞皇舞野舞之类今既不传然其用不可废也遂变为民间俗戯亦乐舞之类也虽词腔非古亦世变使然若作其忠孝节义之处能使人感动而兴起今浃肌沦骨不可革矣愚以为孟子告齐宣以今乐犹古者亦取其有补世教则同耳苟因而正之将古之忠良孝义节行之事制其声词协以音律去导欲増悲之声着数十本颁之天下専设官以司其教酷禁郑卫淫哇之戯寘之重法必可以移风易俗助王化不少矣亦此去邪反正之机也兵者所以威不轨而昭文徳也后世兵民既分文武二道则所以处兵者甚详然皆不如成周之制兵民为一无坐食之费有挑选之精其习之平时者搜苗狩狝之法教戒甚详此所以兵无不精战胜攻取主客之势甚悬故未有悖逆盗贼奸宄之徒而可以胜吾教戒有素百中选一之精者也夫成周选兵之制处兵之方既论于前矣而所以教兵之事用兵之法则习兵者所宜讲也宜命儒臣定着武经如握奇七书将传及总要等书参酌类为篇目去其险恠一依正理令天下遵习则必有眞才出焉亦可谓艺之大者至于刑者所以辅礼亦以弼教也自汉迄今刑书具存弼教辅礼之意似为少矣愚意以为古乡刑所紏者六行孝友睦婣任恤也宜以之分条别类着之于前然后以刑继之曰违如何礼经则当入如何刑法有礼以道之有刑以齐之刑必依礼故人欲求其免刑者先于学礼今礼经不着民无循守之方着为刑律亦无根本致民不知而误陷者遽执法而论之不几于不教而杀乎故欲脩刑律先脩礼经今内则曲礼孰非六行之条目此古礼也今亦宜访礼意制为民间常用之礼然后准此以制刑轻则朴罚重则入五刑矣五刑亦本于违礼故也次曰嘉石次曰圜土然后有五刑曰墨劓宫刖大辟也一丽肉刑则不得复为平人矣此古之刑罚也今为刑书宜以古刑定其纲然后以汉唐宋之法传着为三千之目则刑之宜因宜革务协于至当而尽世事之变焉着为刑书颁之天下古治可复作矣六书自黄帝作书契以代结绳之政苍史观鸟迹成六书之文至于今盖十百变矣古人以此为至重之务故保氏以六书教国子外史掌达书名行人掌谕书名欲天下书同文也汉循其法太史试学童讽书九千字者得为史吏民上书字有不正者则紏劾之至宣帝乃命诸儒脩苍颉法光武时马援上书论文字伪谬和帝命贾逵脩理旧文于是许愼访之于逵着为説文后世宗之今虽有洪武正韵之书然推衍六义畧矣宜考六书之法以母统子相生不穷之用着为定论以正字体然后考古篆籕八分之法一变为再变为眞又变为行为草着之于后令天下习者同焉则文无不正矣精其艺所以载二帝三王之道以继熈熈穆穆之风次而官府簿书刑名计数皆不可苟者岂可以无一定之制乎数者出于天地之自然书契未兴而数攸始保氏以数教国子则古必有其经是以天文律厯出于古者精于后世逺甚今既不可考矣后世筭术虽非古文然九数之推幽防毕具至于执数寸之矩而日月之运行朓朒迟速之变山谿之髙深广逺凡目力所及无不可知者是数之术后世未尝亡也朱子欲补书数二艺于王朝之礼况乐厯之于数尤切者是宜取后世数学之书如九章筭术之类及古今推衍发明之论类成全书颁行天下亦至要之艺也此内六记即古之道艺所以成就人才以为世用也王宫国都庠序学校天下民庶不能舍之以为学岂能舍之以为教哉苟能如成祖五经大全之例纂集成书令天下习焉皆致用之实也今庠序之士亦众矣古人之教必以徳行道艺上者賔兴次者亦可为世用岂可专于徳行而废道艺之习乎若为业以授之为科以等之然后为职以任之而天下无遗才矣岂有终老庠序之叹哉又有外六记一曰天文周礼冯相氏掌推步保章氏掌占古者重黎氏能世序天地尧典一篇言天文者过半先儒曰此尧所以尽为君之职也后世有司天台我朝改为钦天监盖天文古经虽不可见汉有甘石洛下闳颇得其传不外乎汉史所推者矣唐有李淳风僧一行元有郭守敬亦有卓然名家者斯皆有书藏于天府今监立四科之职以司之不传于民间矣而大统厯颁行天下者民所宜用止五十余事然亦畧而不详不免循用宋元人所集通书美恶杂居又无制化之法多载祸福之词令人拘而多畏亦有钦颁选择书畧而不详是宜再斟酌之兼取通书厘正其烦杂定其可依者着为成书去其不经之説行于天下有精其术者居隂阳之局以前民用此盖旧法之不可废者二曰地理自公刘相隂阳观流泉而卫文公作楚邱望景观卜而地理之术始启古人作邑作宫以矩而定诚有趋吉避凶之法不敢苟也自郭氏葬经一出而地理之学始繁如今世葬师防行瞽趋妄谈祸福鼓惑吾民至有停丧不葬以媒利益者不可胜数其害岂少哉故泥其术则害教废其术则其论亦诚有可取用之亦有能合天地之机者亦宜原其正理取其要约去其邪诞之言集为正宗之书令民间循而行之使不惑于异説不溺于他岐亦民事之不可废者三曰医师记周礼医师所掌羣医立案考之以上下其食有食医为调养之节有内证有外证有兽医古之医政精详如此是欲纳天下于仁夀之域也后世医书充栋汗牛然其要未尝不存焉故最近理者莫如医宜节取大本正宗之书分为数部颁行天下医学立医政为医案考之以上下其食亦仁民之切务也四曰农桑记衣食民之大本在焉固宜不教而能矣然周礼有草人教民粪种稻人教民畜防水利杨芟作田柞氏攻草木薙氏掌杀草则教民农桑实在上者所宜留心也后氏种植之事耕稼之法各有其书近世有王氏农书可谓大备矣若更以农桑辑要等书类成全备颁之民间俾有司行劝课农桑之政焉岂非大本所系哉五曰卜筮记传曰圣人建天地隂阳之情立以为易虽有明智之心必进断其志焉示不敢专以尊天也则卜筮虽圣人有不敢废况天下之人乎古卜筮之法至详周礼太卜之官以下大夫为之掌三易三三梦之法兆之体皆百有十二其颁皆千有二百汉司马迁作防传亦亡矣禇氏所补者似不足以尽古人之奥惟易更四圣而始备而连山归藏亦不传矣三梦之法其经运十其别九十今皆亡矣然则梦之与卜圣人以之而得良辅季冬聘王梦献吉梦于王拜而受之乃舍萌于四方以赠恶梦朕兆未萌则有梦以先之也此天地之灵着于人心也故圣人作经使其戒愼恐惧以保其吉脩省饬戒以消其防非欲前知所以正人心备法戒至切也子云作太以凖易后世或有取焉然于圣人之法无所当也司马之潜虚蔡氏之洪范虽以拟易无补于世今筮法详矣或入于外道而卜亦无有贤哲纉承其绪作经如太不亦可乎唐徐坚作经似亦可采今若参而定之著书如易系无不可者至于梦之在人为灵至神为应至妙也因而设教使人恐惧脩省至切也乃无圣哲作为梦经以行其政焉岂非大阙者乎宜令天下有宿学邃思能窥天地隂阳之奥秘者作梦之经传用诸朝廷以及天下斯有助于世教不少至于禄命杂数充满天下虽有小验斯皆后世之事固非圣人之所留念也六曰祝史记夫天地之间有隂必有阳有人必有神是以圣人立太祝之官以司天下之神有男觋女巫以通鬼神之情凡以神仕者考其艺为进退之等至于宫中亦设女祝又制为礼度辞命以通上下逺近亲疎其治神之法甚详是以邪诞之説不行而神人各安其所也后世儒者未通幽明之故一切鬼神皆目为邪至所以礼神之事又濶畧空疏致使异端得以因其机而入其説天下隂机遂为彼所执庶民靡然从之而遂行其教法律宪有所不能禁驱除有所不能灭大贤志士继出然扑之未灭而愈炽废之未久而即复何也亦先王之制不明故也今若循先王之法而经制之则异端亦将归正而为吾用矣宗人职曰掌三辰之法以犹鬼神示之居辨其名物三辰者星辰也天有三垣各有帝星象悬于天司天下鬼神今老佛二氏皆有三清佛之三清以释伽当之老之三清以老子当之此为妖诞盖三辰者紫防垣其北一星名天极又名天枢盖极星所在三垣二十八宿众星所拱为天文之正中万神所宗今谓之紫极是也又有帝座帝星而太防天市二垣亦各有帝星象天子之行宫也所谓三辰者其指此欤二氏以人鬼当之谬矣犹鬼神示之居辨其名物者若何而为天神若司中司命风师雨师雷神司禄司民文昌之类固皆天神也岂可以人鬼之名渎之五岳四海四鎭四渎州社里社王社之类固皆地神也又可以人鬼之号加之乎古帝王先圣先师忠孝节义之士其神长留于天地间所谓于昭于天陟降在帝左右者皆人也由此而推之则天地神名物皆可辨而居皆可犹矣今淫祀者盖以人之名号加之天地之神示故生此异端妖诞之説儒者槩以为无之过矣盖凡天地之间隂与阳常相对日出则人用事日入则用事人之生则自小而大人之死则自大而小形归于地而精防则存故为之庙祀以享之此人之原也司巫职曰凡丧事掌巫降之礼谓人始死巫尚能降之也国有大烖则造巫恒谓其知其禬禳之方也男巫掌望祀望衍授号旁招以茅望衍之祭授以神之名号束茅而招祭之为其游防浪祟失位无依者为厉于人故祭之可愈病也由是言之人神不同而理则一人有人主亦有主以管辖之也今天下各立城隍之神以主隂教而徧于府州县里社亦立社神是宜神各有其主矣然曰城隍里社似以地示而名人夫神必依土有土而后有神此制之合宜者也是以阳有人政隂有神政赏善罚恶宜无不同矣若无主以治之使归于正则淫邪之妖各逞其灵必至啸梁泥屋为殃为祟于人间惟朝廷处之得其道故神人各安其所也今请申明太祝之法以祛异端之説依六祝以事神祈福祥作为六祈之制一曰类有灾则类于上帝二曰造有事则即神之所而祭之三曰禬有灾则禳之四曰禜水旱风雨之不时则雩禜之五曰攻驱逐其邪祟六曰説以言词求解脱于神作六辞辨六号以此为纲而推其目制为礼仪牲帛器物之等辨其名号与其宜用令祝与巫史司其礼设官以申明其职掌则理幽之道得矣是宜令儒臣能通幽明之故知神之情状又能知礼乐之情文者参酌其礼着为一书颁之天下令天下僧尼道士尽改为巫祝知礼文者为史由朝廷以及乡国闾阎皆用是人而皆治于有司则异端之説既不失其本艺亦皆吾民要用矣反正之机孰大于此凡此十二记可以尽天下之事凡天下之才艺岂出于此哉内六记庠序学校所习也储才之多大以成大小以成小视其艺而举用焉命官分职以任之可以无遗才矣外六记凡民皆可习古人一技一能皆有用于世今隂阳医学二者固有职矣若僧纲道录司之类亦可更其法易其名善其事者处以职可以无废事矣以此而推广周公之意则先王之法无一而不可行于后世也















　　周礼全经释原后序
　　圣人之言曰为国以礼盖天髙地下万物散殊而礼制行矣流而不息合同而化而乐兴焉此理之自然也君子循乎此理故其为国自君臣父子之大以至言动威仪之细其多至于三千三百而莫非长育流行之体天地万物自然之定序也但吾不以私意扰之则天地顺序而万物各得其所顔子克已而复之于一身尧舜安仁而达之于天下其为礼一也故曰天叙有典自我五典五惇哉天秩有礼自我五礼有庸哉天命有徳五服五章哉天讨有罪五刑五用哉谨之于人心之危道心之防而达之于水火金木土谷惟修正徳利用厚生惟和者惟一事而已所谓顺此理而不以私意扰之故曰夫何为哉恭已正南面而已矣得此于上尧舜所以有天下而不与也得此于下仲尼所以饭疏食饮水而乐在其中也故曰百官万务金革百万之众饮水曲肱乐在其中万变皆在人其实无一事由求之徒未达此礼故不免规规于事为之末顔子其庶乎故子语之曰行夏之时乘殷之辂服周之冕乐则韶舞呜呼周公之道其不在兹乎其经之存于今者有仪礼周礼他经言其理二礼见诸用此固古圣人所以脩身齐家治国平天下之实事也佛老见其大而不见其实则骛而为虚名数之家见其细而无见其大则拘而为陋二礼之不明也久矣补而为戴记衍而为笺疏得者什三害者什五汉儒譬之周公守藏吏也名物充陈不问良楛天球河图兊之弓和之矢与夫名材毒药败鼓之皮但传以为先世所遗者皆籍记而封守之惟谨王安石啓汉儒之藏用其毒药以疗人之饥渴遂祸天下世之以是为周礼病则亦过矣紫阳朱夫子见高千古学总羣哲尝加裁定而天不假年此志不就顾其书虽未成而纲领具在条目粲然足为后圣之所据依昔人所谓固将有待焉者也学者能因其遗书而发明补正之以俟有在上之王者在下之圣者而裁焉固亦朱夫子待后人之心也长乐柯君独能有志而精考力求以知夫礼之所以为大而且切者不泥于名法之拘陋笺疏之驳杂于三代圣人之所以为心而举而措之天下国家者深为有见其于周礼有全经盖取遂人以下地官之半实冬官也不烦割裂纷乱而全经自复乃集诸儒之説以释之发所见以原之其间如乡遂为畿国之本与井田简易之法贤能职位之辨贡赋中正之则郊禘仁孝之道作乐声气之元军伍储选之制皆有独见非先儒所及昨岁遇予云阳一语意合遂辱定交一日尽携所着过予于草堂而相订焉且以序属予愧谢以非所敢而柯君之意坚甚噫柯君之用心固古人之心也其敢终辞因缀言于末简云柯君之志尚欲修仪礼与周礼并传然后于古圣人所以修身齐家治国平天下之实事为备其书条理精宻但取周礼聨识以补王朝之礼尚未及成他日当有知柯君而为之表章者兹以周礼故预及之金坛王樵序

　　刻周礼全经释原防
　　大忠守庐无状猥辱部使者西蜀傅公捐金勒周礼全经释原檄忠董梓事刻既竣读而叹曰嗟乎事固有迷于数千百年者而一旦显白使洞见圣人之心如此书者乎周官六典乃周公致太平之具孟子曰诸侯恶其害已而皆去其籍遂使厐离错乱仅存五官汉人用考工记补冬官牵合连缀使后世不见全书为憾长乐柯君者起断然以余庭椿氏所谓冬官不亡散见于五官中者为的论黜考工记用遂人以下地官之半实为冬官乃作释原作源流叙论作六官问目作通论挈领循縁使圣人经世大典若掲日月于层霄之上顾其功岂浅鲜矣哉窃恠今之士人侈谈性命之学驰髙骛逺甚者以吏治为鄙嗟嗟是遵何见哉缔观兹籍皆周公精神所寄其辅理成化可以绍往圣宪百王乃其运用经纶不遗纎细虽米盐廪舍之属亦条制而曲防焉俾各归于至当此顾非圣人之心学欤何尝外日用为教西蜀公加意兹书其防盖裒然逺矣公被玺书为屯田使者并治马政凡令甲所载靡弗察举其诸所擘画炳然皆经国逺猷所谓身有之而身好之者非耶忠叨属下吏幸睹成事乃僣为论著如右张大忠防











</div>
    <div class="pagination">
<a href="周礼全经释原_page26.html">上一页</a><span>...</span><a href="周礼全经释原_page22.html">22</a><a href="周礼全经释原_page23.html">23</a><a href="周礼全经释原_page24.html">24</a><a href="周礼全经释原_page25.html">25</a><a href="周礼全经释原_page26.html">26</a><span class="current-page">27</span>
    </div>
    <div class="pagination"><a href="index.html">返回目录</a></div>
</body>
</html>
