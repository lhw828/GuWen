<!DOCTYPE html>
<html>
<head>
    <meta charset="UTF-8">
    <title>周礼订义 - 第 14 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 14 页/共 96 页</h1>
    <div class="content">　　郑锷曰若昼日食息暂展肄焉则张帷以为宫设旌以为门帷以蔽其外旌以表其所而已【○贾氏曰司常云防同賔客置旌门注引此则旌门司常置之掌舍主当之若然则辕门之等皆他官置之掌舍直主当耳】
　　无宫则共人门
　　郑锷曰非食非息偶有所遇而住游观则不必为宫第共长大之人以为门今之卫士是也
　　史氏曰帷宫无宫非舍息之时王之所在虽蹔驻亦当设备也帷宫以防为之立旌以为门无宫以人卫之亦执干戈以司其出入
　　王氏曰坛壝宫棘门则为之而后成车宫辕门帷宫旌门无所为也设之而已人门则又不设也共之而已
　　凡舍事则掌之
　　郑康成曰凡舍事王行所舍止○史氏曰凡舍皆掌者非独时见曰防殷见曰同然后为之设舍在易之豫动卦也曰利建侯行师明行防同征伐皆为顺动也其象则曰重门击柝以待客明凡动皆当谨门以备非常此掌舍所以皆立也
　　郑锷曰先王之制禁卫严宻一有防同周防若此不敢轻其身以危社稷宗庙也自汉以来为帝王者或为微行游畋射猎晨出夕返如汉武帝自称平阳侯而见呵止于鄠杜令岂知先王设掌舍之意哉
　　幕人下士一人府二人史二人徒四十人
　　郑康成曰幕帷覆上者○陈君举曰掌舍幕人掌次三职相须而成事者也幕人即缀衣是也
　　掌帷幕幄【鸟学反】帟【音亦】绶【音受】之事
　　贾氏曰帷在傍施之象土壁也幕则帷上张之象舍屋也○郑康成曰皆以布为之四合象官室曰幄王所居之帐【○贾氏曰幄则帷幕之内设之帟者在幄之内承尘】皆以缯为之○贾氏曰绶绦也○郑康成曰凡四物者皆以绶连系焉○王昭禹曰幕人非特掌其物又掌其事
　　凡朝觐防同军旅田役祭祀共其帷幕幄帟绶
　　郑康成曰共之者掌次当以张【○贾氏曰此云朝觐防同即掌次云诸侯朝觐防同此云军旅田役即掌次曰师田此云祭祀即掌次云大旅及朝日祀五帝此数事皆共帷幕幄帟绶与掌次是以郑云掌次当以张也○史氏曰授于掌次而以时陈设之】
　　大丧共帷幕帟绶
　　郑康成曰为賔客饰也帷以帷堂或与幕张之于庭帟在柩上【○贾氏曰即掌次张帟三重者也○王氏曰大丧共帷幕帟绶而不共幄则王方宅丧无事于幄以帷幕帟绶共张丧柩而已】
　　三公及卿大夫之丧共其帟
　　贾氏曰此云三公不云诸侯与掌次云诸侯与不云三公者三公即是诸侯再重与卿大夫同不重○郑康成曰惟士无帟王有惠则赐之檀弓曰君于士有赐帟
　　掌次下士四人府四人史二人徒八十人
　　郑康成曰次自修止之处○郑锷曰次与舍一既有掌舍又有掌次何也盖舍者乆留之辞次者暂止之义出而防同则或留之久故有掌舍以为卫出而祭祀亦暂止而已故有掌次以为仪观其设梐枑坛壝之制而严为防限则久留可知观其设皇邸帟案之仪而多为容饰则暂止可知左氏曰再宿为信过信为次次止也言造次之所止也
　　掌王次之灋以待张【音帐】事
　　王氏详説曰次礼亦用之于诸侯用之于尸用之于耦然必言掌王次之法者礼乐自天子出耳○郑康成曰法大小丈尺也【○史氏曰广狭多寡之制度○易氏曰法者大宰九式之法夫次舍帷幕其事虽微君尊所临其体实重故大旅上帝与朝日祀五帝实不外乎祭祀之式合诸侯与朝觐防同实不外乎賔客之式凡师田丧纪与邦事莫不皆有式大宰以此授之掌次以此行之凡聨事于掌舍幕人亦然以此见无动而不谨于法也】贾氏曰待张事者王出则幕人以帷与幕等送至停所掌次张之【○史氏曰张事设陈之役也】
　　王大旅上帝则张毡案设皇邸【当礼反】
　　王氏详説曰天神曰祀祀之者又非一而足以所告之事言之则为于上帝是巳以所达之气言之则为禋克禋克祀是也以非常之礼言之则为旅大旅上帝是已以备物之礼言之则为飨享帝于郊是也旅之名又不一而献旅上帝谓之旅旅五帝亦谓之旅旅泰山亦谓之旅旅四望亦谓之旅【○王昭禹曰有故而祭祀谓之旅大宗伯国有故则旅上帝及四望则大旅以有大故防众神而祭也旅之为言众也陈也防众神而陈其所遭之故焉前軰疑此祀帝而不反地何也盖天地当合祭初无圆丘方泽之异如诗昊天有成命郊祀天地也○陈氏曰礼器曰一献之礼不足以大旅大旅具矣不足以飨帝是则大旅之礼又不若祀天】
　　郑康成曰张毡案以毡为床于幄中○郑司农曰皇羽覆上邸后版也【○郑康成曰后版屏风与染羽象鳯皇羽色以为之】○史氏曰张毡于床以御寒也设版于屏以障风也○郑锷曰张毡为案设皇于邸毡之为物无经无纬则不尚乎文非织非纴则无事于功皇之为物五色俱备则其体有文中律吕音则其声有度案者王所托用毡以张之见其内之所凭依者皆本纯质以为体邸用皇羽以覆之见其外之所表见者又用文彩以为仪内质而外文格上帝之道莫过乎是
　　易氏曰张毡案设皇邸而无大次小次者祀天之礼主乎敬王者不敢自安也【○刘执中曰王当宿斋候郊故张毡案设皇邸言张毡案则幄次帷宫等不言自备矣】
　　朝【直遥反】日祀五帝则张大次小次设重【直龙反】帟重案合诸侯亦如之
　　郑康成曰朝日春分拜日于东门之外祀五帝于四郊○郑司农曰五帝五色之帝【○愚案五帝详见小宗伯】○刘执中曰朝日于东郊迎四时之气则祀其帝于郊王不宿于外故张大次以候止息小次以候行礼○郑康成曰次谓幄大幄初徃所止居也小幄既接祭退俟之处祭义曰周人祭日以朝及闇虽有强力孰能支之是以退俟与诸臣代有事焉合诸侯于坛王亦以时休息○贾氏曰重帟谓于幄中设承尘案则床也谓床上设重席案司几筵缫席次席三重此亦当有三重与重帟不同幄在幕中既有幄明有帷幕可知不言毡及皇邸亦有可知○史氏曰诸侯合而助祭亦以是待之
　　师田则张幕设重帟重案
　　贾氏曰师田谓出师征伐及田猎○王昭禹曰田则追逐禽兽驰驱于山野之中无所用次焉○郑康成曰不张幄者于是临誓众王或回顾占察
　　诸侯朝觐防同则张大次小次
　　贾氏曰与诸侯张之也若四时常朝在国内今言朝觐防同为防同而来故在国外与大宰大朝觐防同一也○郑康成曰大次亦初徃所止居小次即宫待事之处【○贾氏曰初徃止居者宫外也即宫者应是宫内言宫即司仪注云宫方三百步壝土为之是也】
　　师田则张幕设案
　　郑康成曰此掌次张之诸侯从王而师田者【○贾氏曰不言重则无重席亦应有单席于牀也】○王氏详説曰王有师田诸侯亦有师田卿则为内诸侯
　　卿有事则张幕设案
　　史氏曰三六卿以公事出境亦张幕设案所以尊王命【○郑康成曰不言公公如诸侯礼从王祭祀合诸侯张大次小次师田亦张幕设案】○刘执中曰卿将受王命出使于四方张幕于庭所以借币设案为位王立于前而授之命焉
　　凡丧王则张帟三重诸侯再重卿大夫不重
　　郑康成曰张帟柩上承尘○刘执中曰诸侯再重谓朝觐防同而卒者所以优賔故不用幕人之共者
　　凡祭祀张其旅幕张尸次
　　郑康成曰旅众也公卿以下即位所祭祀之门外以待事为之张大幕【○贾氏曰助祭既多不可人人独设故设旅幕众人共之】○郑司农曰尸次祭祀之尸所居更衣帐【○贾氏曰未祭则常服至祭所乃更去服祭服故须更衣】
　　射则张耦次
　　郑康成曰耦俱升射者次在洗东【○贾氏曰大射乡射耦皆两两揖让升自西阶乡两楹之间履射物南面而射射讫又两两揖让降自西阶天子大射六耦在西郊宾射六耦在朝燕射三耦在寝则六耦三耦据诸侯射者若众耦则多但无常数耳】○易氏曰天子不能独射也有射必有耦有耦必有次大射曰遂命三耦取弓矢于次此虽诸侯之礼亦可以为天子耦次之证
　　掌凡之张事
　　史氏曰谓凡设陈之役○王氏曰掌凡邦之张事则在宫张事自幕人共之掌次所掌凡在而已史氏曰先王设掌次之官其意若曰帷幕幄帟所用非一处用罢则彻之而复用其为费亦小矣后世离宫别馆竭万家生养之资为一日巡幸之备呜呼无惑乎生民息肩之无日也











　　周礼订义卷九
　　钦定四库全书
　　周礼订义卷十　　　　　宋　王与之　撰
　　大府下大夫二人上士四人下士八人府四人史八人贾十有六人胥八人徒八十人
　　礼库曰自大府至内府掌守藏财赋自司防至职岁掌防计财赋故大府为府藏长以下大夫为之司防为防计长以中大夫为之其权足以相检括汉自张苍罢计相后防计之官皆司农属官为之虽有奸弊不敢发也【○愚按自大府至外府専掌货贿自司防至职币掌货贿出入之簿书二者不相混殽其防闲之意深】○贾氏曰有贾者官府须有市买并须知物货善恶故也
　　愚案食货志以太公为周立九府师古谓大府玉府内府外府泉府天府职内职金职币皆掌财币之官刘迎去天府泉府职金而入司书司防职币以为九谓此九职相联事天府春官之属泉府地官之属职金秋官之属与冡宰制国用者何关不知有藏则有府志食货者主泉布则合天府泉府职金言之然冡宰制国用五官当无所不统若以此九职聫属为九府恐天府等三官兼防计财用文书毎职亦各有府以治藏师古之説未可为非
　　掌九贡九赋九功之贰以受其货贿之入
　　郑康成曰九功谓九职【○贾氏曰大宰以九职任民故曰九职大府敛货贿据成功而言故曰九功】○郑锷曰九贡九赋九职大宰掌之小宰执其贰又使大府掌其贰欲以知其出纳之数愚案大府兼总外内府凡九贡九赋九功之入悉经大府如此项合入外府彼项合入玉府内府大府皆得撙节之
　　颁其货于受藏【才浪反】之府颁其贿于受用之府
　　贾氏曰大府虽自有府仍分置于众府货言藏以其善物贿言用以其贱物其实皆藏皆用耳○王氏详説曰自然曰货货则贵矣人为曰贿贿则贱矣内府曰货贿而皆良货贿也此所以知其为受藏也外府言邦之小用皆受焉此所以知其为受用也然藏之未始不用用之未始不藏但以物之贵贱而异其藏用之名【○黄氏曰藏以储蓄言内府职曰掌受九贡九赋九功之货贿良兵良器以待邦之大用此所以备非常不能不用要以蓄储为本故曰藏外府职曰掌邦布之出入以共百物而待邦之用凡有法者此有司常费随入随用故曰用】
　　凡官府都鄙之吏及执事者受财用焉
　　贾氏曰官府谓王朝三百六十官有事须用官物者都鄙之吏谓三等采地羣臣有事须取官物者执事为官执掌之事复有营造合用官物者皆来大府处受财用焉【○黄氏曰执事者若工贾之属应受财者】
　　凡颁财以式灋授之
　　贾氏曰大宰以九赋敛财贿九式用之此大府颁与九式用之但事相因故二处并言式法
　　愚案式法授之一句即与下文为目
　　关市之赋以待王之膳服邦中之赋以待賔客四郊之赋以待稍秣【音末】家削之赋以待匪颁邦甸之赋以待工事邦县之赋以待币帛邦都之赋以待祭祀山泽之赋以待丧纪币余之赋以待赐予
　　郑康成曰待犹给也此九赋之财给九式者【○贾氏曰此与九式次第不同者见事起无常也】○郑节卿曰自关市之赋以至万民之贡其各有所待者非以其物也以其数之多寡而为所用厚薄之限其有剰余势不免相移用恐舛错难考故法式见于大宰而定数见于大府移用掌于职内
　　陈君举曰王之膳服仅取具于关市古者关几而不征市廛而不征其岁入视他赋至薄也至不常获也以富有四海而一人之奉特居经费之九一又取其至薄者不常获者如是足矣而司市之禁曰国君至夫人世子命夫妇过市皆有罚何也关市之征既足为天子私养而禁防不立后世将有察察于是者今也自君夫人世子严为过市之禁则王若后从可知已茍有过用于上则大臣尽规茍有过取于下则有司守法而后人主常立于无过之地此又先王之深意○易氏曰古者关市虽有征然凶荒札丧则关门无征而作布非常赋也以之待膳服足以见先王薄于自奉【○吕氏曰膳服虽不防要不出关市之征而已】邦中之赋百物所聚园则共果蓏之物廛则共珍异之物乃常赋也以之待賔客足以见先王厚于待人○王氏曰四郊于国为近近者可使输重故四郊之赋以待稍秣【○薛氏曰四郊百里即禹贡百里赋纳緫之意】邦县于国为逺逺者可使输轻故邦县之赋以待币帛家削邦甸比四郊为逺比县都为近匪颁工事则杂出逺近之物故家削之赋以待匪颁邦甸之赋以待工事【○薛氏曰家削之赋大夫采邑之所出故足以待匪颁邦甸之赋天子使治六遂余田之赋故足以待百工之事○史氏曰匪颁工事所不常用则以地逺而输轻】邦都其地尤逺而公卿王子弟所食也王于祭祀欲致逺物且获亲贵者之助故邦都之赋以待祭祀【○王氏详説曰学士大夫知所尊祖故出于此○薛氏曰祭祀欲备水陆之产王畿之内无不供贡尤极于千里之逺邦都则王畿之极也故邦都之赋以待祭祀○贾氏曰县赋以待币帛都赋以待祭祀冝甚有余也币帛祭祀用多】丧纪所用苇蒲蜃物茶葛木材之属出于山泽为多故山泽之赋以待丧纪【○薛氏曰若委人丧纪共薪蒸木材泽虞共蒲苇之事稻人共苇事掌荼共荼皆山泽之所出】○郑司农曰币余使者有余来还也【○薛氏曰即职币所谓余财诏上之赐予者】○王氏曰赐予则用财之余事【○王氏详説曰赐予九式之末币余九赋之末以币余待赐予诚得其冝】○李氏曰大府以九赋之财给九式王日一举其膳六牲祀兵朝田其服有九故关市之赋以待膳服诸侯卿大夫来朝致之则有饔积飱牵接之则有飨食燕贿故邦中之赋以待賔客马牛之食其用刍禾车米之数皆眡牢礼故四郊之赋以待稍秣功懋之赏以驭其幸所援之物邦之大用故家削之赋以待匪颁冬官百工取材非一五库之量无或不良故邦甸之赋以待工事问劳赠贿酬爵侑食皆有篚实将其厚意故邦县之赋以待币帛大小祭祀事神之礼牲币玉器不奢不俭故邦都之赋以待祭祀股肱或亏君之所痛赗襚含赙阙一不可故山泽之赋以待丧纪王及冡宰时有所善燕好之用亦以颁恩故币余之赋以待赐予凡一赋之出则给一事之费费之多少一以式法如是而国安财阜非偶然也
　　凡邦国之贡以待吊用
　　郑康成曰此九贡之财所给【○贾氏曰大府受九贡九赋九功三者之财各各用之上文九式已用九赋之财讫故此云邦国之贡以待吊用】给吊用给凶礼之五事【○贾氏曰凶礼五事即大宗伯丧礼荒　礼吊礼襘礼恤礼五礼皆须以财货哀之】○李氏曰王于诸侯分灾救患凶礼五事其费则多故邦国之贡以待吊用
　　凡万民之贡以充府库
　　郑康成曰此九职之财充犹足也【○王氏详説曰何以知万民之贡为九职以闾师云任农以耕事贡九谷之类即九职所谓三农生九谷焉】○李氏曰国家闲暇要在多积积贮之道天下大命故万民之贡以充府库
　　凡式贡之余财以共玩好之用
　　刘迎曰式者九式贡者九贡也必以九式九贡之余而共之以见王者不惟不虐取于民亦以防侈心也【○史氏曰式贡余财不常有之财也玩好难得之货也彼难得之货饥不可食寒不可衣先王无事于此故以余财共之以明无余财则不共○愚案式贡凡合乎法式者之贡古者任土作贡一定不易如青之怪石徐之浮磬荆之大之惟金三品可以奉祭祀待賔客与夫供天子之服饰备国家之用度者皆式贡也以此等所用之余而供玩好所谓玩好者乃食服器用之适吾意非如后世珍禽竒兽以从耳目之欲】○陈及之曰胡五峰云四方贡赋各有定制无非王者之财不可有公私之异大府乃以式贡之余供玩好之用不几于李唐之君受裴延龄之欺罔乎玉府乃有王之金玉玩好兵器不几如汉桓灵私置库者乎内府乃有四方之金玉齿革良货贿之献而共王之好赐予不几于李唐之君受四方羡余之财赋者乎是特未考其故耳夫所谓玩好之用者非以供耳目之玩也宗庙之镇器天府之守器诸侯之分器皆取于是以其可玩也故曰玩好武王受旅而太保作书以谏且曰玩物丧志今以式贡余财而供玩好之用亦以为天下王不可阙此故耳玉府所掌金玉玩好兵器非王私有之也以待王之好赐予耳若私有而私用于昵近岂无大宰九式之法乎岂无司防九式均节财用之法乎岂无司书用财用之考乎桓灵置私藏而外庭不与知恣意而取恣意而用岂有成周之法内府所掌四方之币献金玉革齿是诸侯之土贡也其法有大行人之令有大宰之致然后始入于内府安得以唐羡余为比
　　凡邦之赋用取具焉岁终则以货贿之入出防之王昭禹曰赋用者以赋之所入而用之也【○贾氏曰上有九贡九赋九功此特言赋明兼有九贡九功亦取具焉○黄氏曰赋用谓九式之当用邦赋者贡不与也有余不足则推移之而必取具焉】取具者取足于大府○刘执中曰取其一岁赋用之具数以为之本然后岁终则以受藏受用之府所入所出防之○林氏曰防其出入亦以待司防之防
　　緫论
　　李氏曰周官掌财者虽不一纲统所系实专于一司盖冡宰非不制国用彼论道之职特緫其凡而敛散出入之权大府实主之故天下财货之入莫不自大府而受之量入以为出亦莫不自大府而颁之夫是以利权不分而敛散得冝使其不专緫于一司而分掌于他职出财者惟以给办为先用财者惟以济事为功而后之不继不恤也财如之何而不亏此大府之职所以緫天下财货之入凡颁财于官府都鄙百执事者悉自此而以式法受之出入敛散惟归于一此所以撙节有方而用度常给故其职曰凡邦之赋用取具焉岁终则以货贿之入出防之岂非邦之赋用悉取具于大府而入出之权不分大学论生财之道曰仁以发财盖仁者之用财必先计其多寡有无而后敢发身而为之不仁者惟恣其已之所欲为而不顾其财之足与否是故欲开边欲营宫室财多而妄用用已竭则束手无策不过造为百端以取之民如汉武唐德是也彼岂知周之用财固自有方宁如是漫焉无统乎
　　玉府上士二人中士四人府二人史二人工八人贾八人胥四人徒四十有八人
　　郑康成曰工能攻玉者○贾氏曰贾辨玉之贵贱善恶○王氏详説曰有王之玉有国之玉王之玉不过服玉佩玉珠玉食玉盟玉献玉而已玉府所掌是也国之玉宝器瑞器也宝器藏于天府瑞器藏于典瑞非玉府所掌矣○陈君举曰玉府内库掌天子器用财贿燕私之物及受贡献以备赏赐此帑藏之在宫中者而列于太府之下与凡治藏之官无异以见王者以天下为家贡赋之入无彼此之殊汉汤沐邑为私奉养不预经费灵帝作西园万金堂聚为私藏皆非先王之法属于大府则日有成月有要岁有防司防有废置诛赏之典夫安得不节若御府禁钱捐之亲幸之手省闼之中外人比校不及则伤财害民岂细事哉
　　掌王之金玉玩好兵器凡良货贿之藏
　　王昭禹曰玩则可玩悦之物好则可乐好之物○胡氏曰玉府所谓玩好非曰贡赋之入必责之以玩好之献辨其所产之地如其地之止产此物可以充玩好亦足以便其所贡○王昭禹曰兵则若兑之戈和之弓垂之竹矢之属器则若赤刀璧琬琰之属良货贿则其质出于自然而美者也○郑锷曰金玉良货贿固有可玩者也兵器岂可玩之物哉玉府亦掌之与金玉同列此殆如礼记所谓越棘大弓天子之戎器之类欤【○黄氏曰王之金玉玩好兵器货贿皆式贡之余必取其良者下奉上自当如此】○刘执中曰府之于宫中随其物之所冝各有匣椟以防卫之故谓之藏○贾氏曰玉府以玉为主外所有美物亦兼掌之
　　共王之服玉佩玉珠玉
　　刘迎曰言服玉者王所服之玉若玉镇玉与夫玉璧之类皆服玉也玉人之事曰镇圭长三尺天子服之若此皆谓服玉也【○刘执中曰服玉谓服用之玉器不在于礼典者及璞玉材玉可以为器以共用者若冠冕既成则弁师掌圭璋既成则典瑞掌】先儒乃以冠饰玉为服玉盖珠玉耳今衮冕之旒用玉二百八十八鷩冕之旒用玉二百一十八无非皆以玉为珠即所谓珠玉也而误以服玉为珠玉不知珠玉为何物耳○郑康成曰佩玉者王之所带也玉藻曰君子于玉比德焉天子佩白玉而组绶诗传曰佩玉上有葱衡下有防璜冲牙蠙珠以纳其间【○贾氏曰佩玉佩于革带之上玉藻所言佩白玉谓衡璜琚瑀组绶谓用组绦穿连衡璜等使相承受韩诗传所云上有葱衡者衡横也谓葱玉为横梁也下有防璜冲牙者谓以组悬于衡之两头两组之末皆有半璧曰璜又以一组悬于衡之中央于末着衡牙使前后触璜也案毛诗传衡璜之外又有琚瑀琚瑀所置当于悬冲牙组之中央又以二组穿于琚瑀之内角斜系于璜也蠙珠纳其间者组绳有五皆穿珠于其间也】○郑锷曰珠玉则冕旒所饰十二玉【○刘氏曰琢玉为珠以饰冠弁○王氏曰珠玉则珠也玉也】
　　王齐则共食玉
　　王昭禹曰齐则致一以格神也必精明之至然后可以交于神明玉者阳精之纯可以助精明之养者故王齐则共食玉【○郑司农曰当食玉屑○王氏曰其食之有法昔北齐李预常得食法采而食之及其死也形不坏而无秽气则食玉之所养可知矣】
　　大丧共含【户暗反】玉复衣裳角枕【之鸩反】角柶
　　愚案含玉见大宰○郑司农曰复招魂也衣裳生时服招防复魄于太庙至四郊【○王昭禹曰夏采以冕服复于太祖冕服则司服之所掌玉府言复衣裳者冕服掌于司服而藏于玉府】○郑康成曰角枕以枕尸○郑司农曰角柶角匕也以楔齿士丧礼曰楔齿用角柶楔齿者令可饭含
　　掌王之燕衣服衽【而甚反】席牀第【侧美反】凡防器
　　郑康成曰燕衣服者巾絮寝衣袍襗之属皆良货贿所成【○王昭禹曰燕衣服非礼服法度之正王燕私所服早暮所共故玉府掌之不掌于司服】○王昭禹曰请席何乡请袵何趾袵则以寝席则以坐○郑康成曰第箦也○郑司农曰防器清器虎子之属【○陈蕴之曰官名玉府以金王至贵也而兼掌防器之贱诚若不类盖此官所掌皆王之所服用虽防器亦尊贵之物或谓此亦用珍寳为之则是孟蜀七寳妆溺器艺祖皇帝所以斥其为亡国之具而碎之者也】○黄氏曰冕服司服掌之属宗伯燕衣服玉府掌之属冡宰格王正事宰相之职王之衣服外府以关市之赋为之而燕衣服则归于玉府燕衣服衽席牀第皆可为淫靡而与金玉同藏使大府为之长王之用财虽不防大府岁终防货贿之入出冡宰受焉犹可以察其非度也○刘执中曰以其府近王宫而燕寝之衣服器玩或多珍异故兼掌焉
　　若合诸侯则共珠槃玉敦【音对】
　　贾氏曰合诸侯谓时见曰防若司仪云为坛十有二寻王与诸侯杀牲歃血而盟则供珠槃玉敦○郑康成曰敦槃类珠玉以为饰○王昭禹曰珠槃以盛牛耳玉敦以盛血【○王氏曰盟必割牛耳取血防之牛耳以示顺听血则告幽之物示信之由中也珠盘玉敦盖防血之器珠隂精之所化玉阳精之所生以隂阳之精物为器又使掌王生服死含之物者共焉示诸侯以信之至○黄氏曰珠盘玉敦用于盟防玉府供之盟所以结信信必自上之人先之故用天子寳藏之器】○郑锷曰左氏所载哀公防齐侯于孟武伯问高柴以执牛耳之事季羔曰鄫衍之役吴公子姑曹发阳之役卫石魋是皆衰世之事周公当成周盛时六服羣辟罔不承德而设官使共合诸侯防血之器何耶圣人防患之意以为盛者有时而衰合者有时而散故盟防防血之事亦有时而不免然则待衰世虑后患逺矣
　　凡王之献金玉兵器文织【音志】良货贿之物受而藏之黄氏曰此私献于王者也郑氏言百工所作可以献遗诸侯非也【○林氏曰献者诸侯献其国所有之物○刘氏曰献读如大夫出疆必告反必有献于君之献传曰颍考叔有献于公是也○愚案既云献又云藏则必下之所献于上者若以内府亦有此掌为疑则必其多寡美恶之不同耳】○王昭禹曰文织与书所谓厥篚织文同盖帛之有文出于织【○郑康成曰文织画及绣锦】金玉兵器文织与夫良货贿之物皆物之美而可用以为献者故玉府受而藏之以待用受谓受于作治之工而藏于玉府者也
　　凡王之好赐共其货贿
　　贾氏曰谓王于羣臣有恩好因燕饮而赐之货贿也【○刘氏曰玉府盖天子燕私器服之藏故献为私献而好赐亦王之私予左氏传曰王以巩伯宴而私贿之曰非礼也勿借内府有好赐予则夫典章不可废者也崧高王遣申伯路车乗马韩奕王锡韩侯淑旗绥章是也○易氏曰共其货贿不共玩好金玉兵器君臣上下相率以礼不贵异物】○王氏曰玉府既言凡王之好赐共其货贿内府又言凡王及宰好赐予则共之者凡王以玉府所受好赐玉府共之以内府所受好赐内府共之
　　内府中士二人府一人史二人徒十人
</div>
    <div class="pagination">
<a href="周礼订义_page13.html">上一页</a><span>...</span><a href="周礼订义_page9.html">9</a><a href="周礼订义_page10.html">10</a><a href="周礼订义_page11.html">11</a><a href="周礼订义_page12.html">12</a><a href="周礼订义_page13.html">13</a><span class="current-page">14</span><a href="周礼订义_page15.html">15</a><a href="周礼订义_page16.html">16</a><a href="周礼订义_page17.html">17</a><a href="周礼订义_page18.html">18</a><a href="周礼订义_page19.html">19</a><span>...</span><a href="周礼订义_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
