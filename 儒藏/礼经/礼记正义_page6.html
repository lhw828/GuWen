<!DOCTYPE html>
<html>
<head>
    <meta charset="UTF-8">
    <title>礼记正义 - 第 6 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 6 页/共 200 页</h1>
    <div class="content">　　○“客跪抚席而辞”者，抚谓以手按止之也。客跪以手按止於席而辞，不听主人之正席也。抚之者，答主人之亲正席也。
　　○“客彻重席”者，《礼器》云：“诸侯三重，大夫再重。”又《乡饮酒之礼》：“公三重，大夫再重。”是尊者多，卑者少，故主人为客设多重席，客谦而自彻也。
　　○“主人固辞”者，固辞，再辞，止客之彻也。然尊卑有数，而客必彻之者，既言讲说，本以德义相接，不以尊卑为用，故虽尊犹自彻也。“客践席”者，践犹履也。客起彻重席，主人止之，故客还履席将坐。
　　○“乃坐”者，主人待客坐乃坐也。
　　○“主人不问，客不先举”者，举亦问也。客从外来，宜问路中寒热无恙。若主人未问，则客不可先问也。《尔雅 释诂》云：“恙，忧也”。
　　○“将即席，容无怍”者，此明弟子讲问初来之法。即，就也。怍，颜色变也。初将来就席，颜色宜庄，不得变动颜色。
　　○“两手抠衣，去齐尺”者，抠，提挈也。衣谓裳也。齐是裳下缉也。亦谓将就席之时，以两手当裳前提挈裳使起，令裳下缉去地一尺，恐衣长转足蹑履之。“足毋蹶”者，蹶，行急遽貌也，亦谓客初至之时，勿得以为行遽，恐有蹶踬之貌也。
　　先生书策琴瑟在前，坐而迁之，戒勿越。广敬也。在前，谓当行之前。
　　○筴，本又作策，初革反，编简也。虚坐尽后，谦也。
　　○尽，津忍反，后放此。食坐尽前。为汙席。
　　○污，污辱之污，又一故反，后放此。坐必安，执尔颜。执犹守也。长者不及，毋儳言。儳犹暂也，非类杂。
　　○儳，徐仕鉴反，又苍鉴反，又苍陷反。正尔容，听必恭，听先生之言，既说又敬。
　　○说音悦。毋剿说，剿犹揽也，谓取人之说以为已说。
　　○剿，初交反，一音初教反，揽取。说如字，注同，徐舒锐反。揽，徐力敢反。毋雷同，雷之发声，物无不同时应者，人之言，当各由己，不当然也。《孟子》曰：“人无是非之心，非人也。”
　　○应，应对之应，下同。必则古昔，称先王。言必有依据。侍坐於先生，先生问焉，终则对。不敢错乱尊者之言。
　　○坐，才卧反，后放此。请业则起，请益则起。尊师重道也。起，若今抠衣前请也。业谓篇卷也。益谓受说不了，欲师更明说之。子路问政，子曰：“先之，劳之。”请益，曰：“无倦。”
　　○卷音眷，徐久恋反。父召无“诺”，先生召无“诺”，“唯”而起。应辞，唯恭於诺。
　　○唯，于癸反，徐于比反，注同。侍坐於所尊敬，毋馀席，必尽其所近尊者之端，为有后来者。
　　○为，于伪反，下“为馔”同。见同等不起。不为私敬。烛至起，异昼夜。食至起，为馔变。上客起。敬尊者。烛不见跋。跋，本也。烛尽则去之，嫌若烬多有厌倦。
　　○见，贤遍反。跋，半末反。去，起吕反。下“风去”、“免去”同。烬，才信反。厌，於艳反，下同。尊客之前不叱狗。主人於尊客之前不敢倦，嫌若风去之。
　　○叱，尺质反。狗，古口反。风音芳凤反，让食不唾。嫌有秽恶。
　　○唾，吐卧反。秽，纡废反，徐乌外反。恶，乌路反。 
　　[疏]“先生”至“不唾”。
　　○正义曰：此一节明弟子事师、子事父之礼，各随文解之。
　　○“先生书策”者，策，篇简也。坐亦跪也，坐通名跪，跪名不通坐也。越，逾也。弟子将行，若遇师诸物或当已前，则跪而迁移之，戒慎勿得逾越。广敬也。
　　○“虚坐尽后”者，凡坐各有其法。虚，空也。空谓非饮食坐也。尽后，不敢近前，以为谦也。《玉藻》云“徒坐不尽席尺”是也。“食坐尽前”者，谓饮食坐也。古者地铺席，而俎豆皆陈於席前之地，若坐近后则溅汙席，故尽前也。《玉藻》云“读书、食则齐豆去席尺”是也。
　　○“坐必安”者，凡坐好自摇动，故戒之令必安坐。“执尔颜”者，执，守也。久坐好异，故必戒之宜如乡者无作颜容也。故注云“执犹守也”。
　　○“长者不及，毋儳言”者，长者犹先生也，互言耳。及谓所及之事也。儳，暂也。长者正论甲事，未及乙事，少者不得辄以乙事杂甲事，暂然杂错师长之说。
　　○“正尔容”者，正谓矜庄也。方受先生之道，当正己矜庄也。颜、容通语耳。
　　○“听必恭”者，听师长之说，宜恭敬也。
　　○“毋剿说”者，语当称师友而言，无得揽取人之说以为已语。
　　○“毋雷同”者，凡为人之法，当自立已心，断其是非，不得闻他人之语，辄附而同之。若闻而辄同，则似万物之生，闻雷声而应，故云“毋雷同”。但雷之发声，物无不同时而应者，人之言当各由已，不当然也。
　　○“必则古昔”者，则，法也。虽不雷同，又不得专辄，故当必法於古昔之正。
　　○“称先王”者，既法古昔，而所言之事，必称先王。先王，圣人为天子者也。如孔子说《孝经》，称“先王有至德”也，言必有所依据。
　　○注“人之”至“人也”。
　　○正义曰：人之言评议是非，须自出已情，“不当然”者，“然”谓如此也，谓不当如此，随附他意。《孟子》云：“人无恻隐之心，非人也。人无是非之心，非人也。”引之者，明是非由己，不可一同馀人。“请益则起”者，益谓已受说而不解了，更谘问审之也，尊师重道也。“起，若今抠衣前请也”，汉时受学，有抠衣前请之法，故郑引证之也。
　　○注“子路”至“无倦”。
　　○正义曰：子路受师说不了，故就孔子请益也。案《论语》云，子路问为政之道，孔子答云：“为政先行恩惠，后乃可使人为劳役。”子路嫌少，就孔子更请益。孔子答云：“但勤行前恩惠之事，无倦怠则自足为政。”引之者，证请益也。
　　○注“唯恭於诺”。
　　○正义曰：父与先生呼召称唯，唯，也，不得称诺。其称诺，则似宽缓骄慢。但今人称诺，犹古之称唯，则其意急也。今之称，犹古之称诺，其意缓也，是今古异也。
　　○“侍坐於所尊敬，毋馀席”者，谓先生坐一席，己坐一席，己必坐於近尊者之端，勿得使近尊者之端更有空馀之席。所以然者，欲得亲近先生，似若扶持然，备拟先生顾问，不可过远，且拟后人之来故阙其在下空处以待之。
　　○“见同等不起”者，虽见己之同等后来，不为之起，任其坐在下空处。所以然者，尊敬先生，不敢曲为私敬也。
　　○“上客起”者，上客谓尊者之上客也。尊者见之则起，故侍者宜从之而起。然食与烛至起，则尊者不起。
　　○“烛不见跋”者，《小尔雅》云：“跋，本也。”本，把处也。古者未有蜡烛，唯呼火炬为烛也。火炬照夜易尽，尽则藏所然残本。所以尔者，若积聚残本，客见之，则知夜深，虑主人厌倦，或欲辞退也。故不见残本，恒如然未尽也。
　　○“尊客之前不叱狗”者，若有尊客至，而主人叱骂於狗，则似厌倦其客欲去之也。卑客亦当然，举尊为甚。
　　侍坐於君子，君子欠伸，撰杖屦，视日蚤莫，侍坐者请出矣。以君子有倦意也。撰犹持也。
　　○欠，丘剑反。伸音身。撰，仕转反。屦，纪具反，下同。蚤音早，莫音暮。侍坐於君子，君子问更端，则起而对。离席对，敬异事也，君子必令复坐。
　　○离，力智反。令，力呈反。侍坐於君子，若有告者曰：“少间，原有复也。”则左右屏而待。复，白也。言欲须少空间，有所白也。屏犹退也，隐也。
　　○间音闲，注同。。
　　○毋侧听，嫌探人之私也。侧听，耳属於垣。
　　○探音贪。属，之玉反。垣音袁。毋噭应，毋淫视，毋怠荒。游毋倨，立毋跛，坐毋箕，寝毋伏。敛发毋髢，冠毋免，劳毋袒，暑毋褰裳。皆为其不敬。噭，号呼之声也。淫视，睇眄也。怠荒，放散身体也。跛，偏任也。伏，覆也。髢，髲也，毋垂馀如髲也。免，去也。褰，袪也。髢或为肄。
　　○噭，古吊反。视如字，徐巿志反。倨音据。跛，彼义反，又波我反，徐方寄反。髢，徒细反，发垂如髲。袒，徒旱反，露也。褰，起连反。为，于伪反，下“为妨”、“为于”、“皆为”、“为其”、“为后”同。号，户高反，本又作啼字。呼，火故反，又如字，睇，大计反。眄，莫遍反。覆，芳伏反。髲，皮义反。袪，丘鱼反。肄，以二反，馀也。 
　　[疏]“侍坐”至“褰裳”。
　　○正义曰：此一节明卑者事君子之礼。
　　○“君子欠伸”者，君子志疲则欠，体疲则伸。“撰杖屦”者，则君子自执杖在坐，著屦升堂，脱之在侧，若倦则自撰持之也。
　　○“视日蚤莫”者，君子或瞻视其庭影，望日蚤晚也。
　　○“侍坐者请出矣”者，礼，卑者贱者请进不请退，退由尊者，是以《论语》云：“杖者出，斯出矣。”不敢自专。今若见尊者为上诸事，皆是欲起之渐，故侍坐者得请出矣。
　　○“侍坐於君子”者，此又明卑侍尊，事异於上，故又言侍坐也。
　　○“君子问更端”者，更端，别事也，谓向语已毕，更问他事。“则起而对”者，事异宜新更敬，又起对也。
　　○“侍坐於君子”者，此亦卑事於尊，所明既异，故更言侍坐。
　　○“若有告者曰：少间，原有复也”者，间谓清闲也。复，白也。卑者正侍坐於君子，而忽有一人来告君子云：“欲得君子少时无事清闲，己原有所白也。”
　　○“则左右屏而待”者，屏，退也。侍者闻告欲有所白，则当各自屏退，左右避之，不得远也。
　　○“毋侧听”者，此已下亦是侍君子之法。凡人宜当正立，不得倾欹侧听人之语，嫌探人之私，故注云：“侧听，耳属於垣。”若侧听，则耳属於垣壁，听旁人私言也。
　　○“毋噭应”者，噭谓声响高急，如叫之号呼也。应答宜徐徐而和，不得高急也。
　　○“毋淫视”者，淫谓流移也。目当直瞻视，不得流动邪盻也。
　　○“毋怠荒”者，谓身体放纵，不自拘敛也。
　　○“游毋倨”者，游，行也。倨，慢也。身当恭谨，不得倨慢也。
　　○“立毋跛”者，跛，偏也，谓挈举一足，一足蹋地立。宜如齐，双足并立，不得偏也。
　　○“坐毋箕”者，箕谓舒展两足，状如箕舌也。
　　○“寝毋伏”者，寝，卧也。伏，覆也。卧当或侧或仰而不覆也。
　　○“敛发毋髢”者，髢，髲也，垂如髲也。古人重发，以纚韬之，不使垂也。
　　○“冠毋免”者，免，脱也。常著在首，不可脱也。
　　○“劳毋袒”者，袒，露也。虽有疲劳之事，厌患其衣，而不得袒露身体。
　　○“暑毋褰裳”者，暑虽炎热，而不得褰袪取凉也。然上诸事条目，诫侍者左右屏隐之人也。既屏隐，好生上事，或私觇清闲，或隔尊自恣，故宜兼戒，亦可通戒为人之法也。
　　侍坐於长者，屦不上於堂，屦贱，空则不陈於尊者之侧。
　　○上，时掌反。解屦不敢当阶。为妨后升者。
　　○妨音芳。就屦，跪而举之，屏於侧。谓独退也。就犹著也。屏亦不当阶。
　　○著，丁略反。乡长者而屦，跪而迁屦，俯而纳屦。谓长者送之也。不得屏迁之而已。俯，俛也。纳，内也。迁或为还。 
　　[疏]“侍坐”至“纳屦”。
　　○正义曰：此一节明解屦著屦之法，事异於上，故别言侍坐也。“屦不上於堂”者，长者在堂，而侍者屦贱，故脱於阶下，不著上堂。若长者在室，则侍者得著屦上堂，而不得入室，户外有二屦是也。或云悉不得上也。户外有二屦，是狎客，非须摈通也。
　　○“解屦不敢当阶”者，解，脱也。屦既不上於堂，故解之於阶下也。谓脱为解者，案《内则》云：“屦著綦。”郑云：“綦，履系也。”又《冠礼》云：“黑屦青絇。”郑云：“絇之言拘也。以为行戒，状如刀衣，鼻在屦头。”案《内则注》有屦系之文，《冠礼》有“絇如刀衣，鼻在屦头及行戒之间”，故师说云：“用物穿屦头为絇，相连为行戒也。”今云“解屦”是解系也。故《隐义》云：“古者屦头鼻綦绳相连结之，将升堂解之也。”“不敢当阶”者，谓人与屦并不当阶，侧就阶边而解。若留屦置阶道，为妨后升也。“就屦，跪而举之”者，此侍者或独暂退时取屦法也。就犹著也。初升时解置阶侧，今下著之，先往阶侧，跪举取之，故云“就屦，跪而举之”。
　　○“屏於侧”者，屏，退也，退不当阶也。
　　○“乡长者而屦”者，此明少者礼毕退去，为长者所送之法也。既为长者所送，则於阶侧跪取屦，稍移之，面乡长者而著之，故云“乡长者而屦”。
　　○“跪而迁屦”者，迁，徙也。就阶侧跪取，稍移近前。
　　○“俯而纳屦”者，纳，内也。既取，因俯身向长者而内足著之。不跪者，若跪则足向后不便，故俯也。虽不并跪，亦坐左纳右，坐右纳左耳。
　　离坐离立，毋往参焉。离立者不出中间。为干人私也。离，两也。
　　○男女不杂坐，不同椸枷，不同巾栉，不亲授。嫂叔不通问，诸母不漱裳。外言不入於梱，内言不出於梱。女子许嫁，缨，非有大故，不入其门。姑、姊、妹女子子已嫁而反，兄弟弗与同席而坐，弗与同器而食。皆为重别，防淫乱，不杂坐，谓男子在堂，女子在房也。椸，可以枷衣者，通问谓相称谢也。诸母，庶母也。漱，浣也。庶母贱，可使漱衣，不可使漱裳。裳贱，尊之者亦所以远别。外言、内言，男女之职也。不出入者，不以相问也。梱，门限也。女子许嫁系缨，有从人之端也。大故，宫中有灾变，若疾病，乃后入也。女子有宫者，亦谓由命士以上也。《春秋传》曰：“群公子之舍，则已卑矣。”女子十年而不出嫁，及成人可以出矣。犹不与男子共席而坐，亦远别也。
　　○椸，羊支反，衣架也。枷本又作架，徐音稼，古本无此字。栉，侧乙反。嫂，字又作，素早反。漱，悉侯反。梱，本又作阃，苦本反。别，彼列反，下及注同。浣，户管反。父子不同席。异尊卑也。男女非有行媒，不相知名。见媒往来传昏姻之言，乃相知姓名。
　　○媒音梅。不相知，本或作“不相知名”，名，衍字耳。传，直专反。非受币，不交不亲。重别有礼，乃相缠固。故日月以告君，《周礼》凡取判妻入子者，媒氏书之以告君，谓此也。
　　○判，普叛反。齐戒以告鬼神，《昏礼》凡受女之礼，皆於庙为神席以告鬼神，谓此也。
　　○齐，侧皆反。为酒食以召乡党僚友，会宾客也。以厚其别也。厚，重慎也。取妻不取同姓，故买妾不知其姓，则卜之。为其近禽兽也。妾贱，或时非媵，取之於贱者，世无本系。
　　○取，七住反，本亦作娶，下“贺取妻”同。媵，羊证反，又绳证反。系音计，又音户计反。寡妇之子，非有见焉，弗与为友。辟嫌也。有见，谓有奇才卓然，众人所知。
　　○见，贤遍反。辟音避，本亦作避，下同，馀皆放此。 
　　[疏]“离坐”至“为友”。
　　○正义曰：此一节总明不干人私并远嫌之法，今各随文解之。
　　○“离坐离立”，离，两也。若见彼或二人并坐，或两人并立，既唯二人，恐密有所论，则已不得辄往参预也。
　　○“离立者不出中间”者，又若见有二人并立当己行路，则避之，不得辄当其中间出也。不云离坐者，道路中非安坐之地，故不云坐也。识与不识，通如此也。
　　○注“离，两也”。
　　○正义曰：案《易 象》云：“明两作离。”是离为两也。
　　○“男女”至“而食”。
</div>
    <div class="pagination">
<a href="礼记正义_page5.html">上一页</a><a href="礼记正义.html">1</a><a href="礼记正义_page2.html">2</a><a href="礼记正义_page3.html">3</a><a href="礼记正义_page4.html">4</a><a href="礼记正义_page5.html">5</a><span class="current-page">6</span><a href="礼记正义_page7.html">7</a><a href="礼记正义_page8.html">8</a><a href="礼记正义_page9.html">9</a><a href="礼记正义_page10.html">10</a><a href="礼记正义_page11.html">11</a><span>...</span><a href="礼记正义_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
