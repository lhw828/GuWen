<!DOCTYPE html>
<html>
<head>
    <meta charset="UTF-8">
    <title>礼记正义 - 第 31 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 31 页/共 200 页</h1>
    <div class="content">　　○正义曰：知是上卿专政者，《左传》文云：“国人事之如君者，入君门说齐衰。”今入武子之门亦说齐衰，是与咀墁也。此谓不杖齐衰，若杖齐衰，虽入公门，亦不说之，具在下《曲礼》疏。云“蟜固能守礼，不畏之，矫失俗也”者，谓失礼风俗，矫而正之。据郑此言，则蟜固，人之姓名，其字从虫。若矫正之字，从矢。熊氏云：“或有人矫武子固陋。”对文不知，一何甚也！注“时无”至“善之”。
　　○正义曰：知非实善，云佯善者，其实善，则寻常不合说齐衰，故知佯若善蟜固也。心实不善而佯善之，是无如之何。凡外貌为阳，内心为阴，实无内心、但有外貌者谓之为阳，故《史记》韩非《说难》云“阳收其身而实疏之，阴用其言而显弃之”是也。此“阳”或言“佯”者，字相假借，义亦通也。
　　○注“点字晳，曾参父”。正义曰：此《史记 仲尼弟子传》文。彼文“点”字作“箴”。
　　大夫吊，当事而至，则辞焉。辞犹告也，摈者，以主人有事告也。主人无事，则为大夫出。
　　○摈，必刃反，本又作傧，同，后放此。为，于伪反，下“亦为”、“为之变”同。吊於人，是曰不乐。君子哀乐不同日。子於是日哭，则不歌。
　　○日，人一反。乐音岳，又音洛，注同。妇人不越疆而吊人。不通於外。行吊之日，不饮酒食肉焉。以全哀也。吊於葬者，必执引，若从柩及壙，皆执紼。示助之以力，车曰引，棺曰紼，从柩赢者。
　　○引音胤，注同，车索。壙，若晃反，又音旷，后同。紼音弗，棺索。赢音盈。
　　○丧，公吊之，必有拜者，往谢之。虽朋友、州里、舍人可也。谓无主后。吊曰：“寡君承事。”示亦为执事来。主人曰：“临。”君辱临其臣之丧。
　　○临如字，徐力鸩反。君遇柩於路，必使人吊之。君於民臣有父母之恩。大夫之丧，庶子不受吊。不以贱者为有爵者主。 
　　[疏]“大夫”至“受吊”。
　　○正义曰：此一节论吊哭之礼，各依文解之。
　　○“大夫吊”者，谓大夫吊士也。“当事”，当主人有大小敛殡之事也。大夫尊，来吊士，则孝子应出下堂迎之。若正有事而至，则孝子遣人辞告之，道有事不得出也，
　　○注“辞犹”至“夫出”。
　　○正义曰：此“出”者正谓出之於庭，不得出门外，以男子之事自堂及门故也。若未小敛以前，唯君命出，故《士丧礼》云：“唯君命出。”郑注云：“大夫以下时来吊襚，不出，始丧哀戚甚，在室。”是小敛以前，不为大夫出也。正当小敛之节，大夫来吊，则辞之以有事。敛毕当踊之时，延大夫而入，绝踊而拜之。或大夫正当敛后踊时始来，则亦绝踊拜之，故《杂记》云：“当袒，大夫至，虽当踊，绝踊而拜之。”注云：“尊大夫来至，则拜之，不待事已也。若士来吊，虽当敛，不告以有事。事毕，踊后，引士入，然后拜之。”故《杂记》云“於士，既事成，踊袭而后拜之”是也。此云不当事则为大夫出，於士，虽不当事则不为之出。然《士丧礼》既小敛以后，主人降自西阶，遂拜宾，大夫特拜，士旅之，得出拜士者，以主人将袭绖於序东，因降阶而拜之，非故为士而出拜之。不当事为大夫出，谓出迎至庭。若大夫退，则出送于门外。故《士丧礼》：“宾出，主人拜送于门外。”郑注云：“庙门外也。”庙门谓殡宫门也。
　　○“妇人不越疆而吊人”，此是凡吊之法，妇人无外事，故不越疆而吊人。
　　○“吊於葬者，必执引”，引，柩车索也。吊葬本为助执事，故必相助引柩车也。
　　○“若从柩及壙，皆执紼”者，及，至也。紼，引棺索也。凡执引用人，贵贱有数，若其数足，则馀人不得遥行，皆散而从柩也。至壙下棺窆时，则不限人数，皆悉执紼，是助力也。
　　○注“示助”至“赢者”。
　　○正义曰：“引“者长远之名，故在车，车行远也。“紼”是拨举之义，故在棺，棺唯拨举，不长远也。云“从柩赢”者，赢，馀也。从柩者，是执引所馀赢长者也。何东山云：“天子千人，诸侯五百人，大夫三百人，士五十人。”赢，首茆也。
　　○“丧，公吊之，必有拜”者。
　　○“丧”谓诸侯臣之丧。公来亲吊，或遣人来吊，丧家虽无主后，必有以次疏亲而往拜之，以谢其恩。疏亲亦无，虽死者朋友及同州同里及丧家典舍之人而往拜之可也。此以无后，故许他人拜谢。若其有后，主人故自当亲拜。是以《既夕礼》云：“主人乘恶车。”郑注云：“拜君命”是也。
　　○“吊曰：寡君承事”者，此是君来语摈者，使传君来之辞也。吊为助事，故虽君之尊，亦称“承事”也。
　　○“主人曰：临”者，主人辞谢之，曰君屈辱降临某之丧。文称“寡君”，应是吊他国之臣，上承“公吊”之下，则是已国之臣。称“寡君”者，以其示欲供承丧家之事，故谦言“寡君”，此谓大夫之丧也。若吊士直称君，故《士丧礼》“君使某吊，如何不淑”是也。
　　○“君遇柩於路”者，君於其臣，当特吊於家，故《丧大记》於大夫及士皆亲吊之，又《礼》讥蕢尚受吊，及杞梁之妻不受野吊是也。其或卑小之臣及庶人之等，君不豫知其丧，造次遇柩於路。既有民臣之恩，以此使人吊，故郑答张逸：“谓行而遇之，谓凡民也。”虽以民为主，亦兼微小臣，君不豫知其丧，故此云兼臣也。
　　○“大夫之丧，庶子不受吊”者，“不受吊”者，谓不为主人也。適子主丧，受吊拜宾。若適子或有他故不在，则虽庶子不敢受吊，明己卑，辟適也。言大夫庶子不受吊，则士之庶子得受吊也。言“不受吊”，不可以贱者为有爵者丧主也。
　　妻之昆弟为父后者死，哭之適室，以其正也。子为主，袒、免、哭、踊。亲者主之。
　　○免音问。夫入门右，北面辟正主。
　　○辟音避，下“辟难”同。使人立于门外，告来者，狎则入哭。狎，相习知者。
　　○使，色吏反，又如字。狎，户甲反。父在，哭於妻之室。不以私丧干尊。非为父后者，哭诸异室。
　　○有殡，闻远兄弟之丧，哭于侧室。嫌哭殡。无侧室，哭于门内之右。近南者为之变位。
　　○近，附近之近。同国则往哭之。丧无外事。 
　　[疏]“妻之”至“哭之”。
　　○正义曰：此一节论哭无服者之事。適室，正寝也。《礼》：女子適人者，为昆弟为父后者不降，以其正故也。故姊妹之夫为之哭於適室之中庭也。
　　○“子为主”者，子，已子也。甥服舅緦，故命已子为主，受吊拜宾也。
　　○“袒、免、哭、踊”者，冠尊，不居肉袒上，必先免，故凡哭哀则踊，踊必先袒，袒必先免，故“袒、免、哭、踊”也。
　　○“夫入门右”者，夫谓此子之父，即哭妻兄弟者也。言“夫”者，据妻之为丧也。子既为主位，在东阶之下西向，父入门右，近南而北向哭也。郑注知此“北面”者，郑推子既为主，在阼阶下西向，父不为主，若又西向，便似二主，故入门右而北面，示辟为主之处也。郑又所以知父必北面者，《曾子问》云，卫灵公吊季康子，鲁哀公为主，康子立於门右北面，辟主人之位。故郑知此当北面辟主人之位也。而《礼》本多将郑注“北面”为经文者，非也。案古旧本及卢、王《礼》亦无“北面”字，唯郑注云“北面”耳。庾蔚亦谓非经文也。
　　○“使人立于门外，告来者”者，以门内有哭，则乡里闻之，必来相吊，故主人所使人出门外，告语来吊者，述所哭之由，明为主在子，不关己也。
　　○“狎则入哭”者，若吊人与此亡者曾经相识狎习，当进入共哭。“父在，哭於妻之室”者，此夫若父，在则適室由父，故但於妻室之前而哭之。亦子为主，使人立於门外也。故郑注云：“不以私丧于尊。”
　　○“非为父后者，哭诸异室”者，案《奔丧礼》，妻之党哭诸寝，此哭於適室及异室者，寝是大名，虽適室及妻室、异室，总皆曰寝。此云子为主，袒免哭踊，则夫入门右亦哭踊。知者以其上文“申祥之哭言思”，妇人倡踊，故知夫入门右亦踊，但文不备耳。
　　○注“近南者为之变位”。
　　○正义曰：此哭於门内之右，谓庶人无侧室者，故《内则》云“庶人无侧室”者，言近南为之变位，以其寻常为主，当在阼阶东西面，今称门内之右，故知近南为之变位也。必变之者，以哭於大门内之右，既非常哭之处，故继门而近於南也。郑云近南则犹西面，但近南耳。必知西面者，案《士丧礼》朝夕哭，众主人、众兄弟继妇人南皆西面，明此哭兄弟亦西面也。下云“同国则往哭之”，上云闻远兄弟之丧，谓异国也。所以同国则往哭，异国则否者，以其已有丧殡，不得向他国，故郑云：“丧无外事。”
　　子张死，曾子有母之丧，齐衰而往哭之。或曰：“齐衰不以吊。”以其无服非之。曾子曰：“我吊也与哉？”於朋友哀痛甚而往哭之，非若凡吊。
　　○与音馀。 
　　[疏]“子张”至“与哉”。
　　○正义曰：此一节论哭朋友失礼之事。
　　○注“以其”至“非之”。
　　○正义曰：言曾子与子张无服，不应往哭，故或人非之也。若有服者，虽緦亦往也。
　　有若之丧，悼公吊焉，悼公，鲁哀公之子。
　　○悼音道。子游摈，由左。摈，相侑丧礼者。丧礼废亡，时人以为此仪当如诏辞而皆由右相，是善子游正之。《孝经》说曰：“以身摈侑。”
　　○摈，必忍反，注同。相，息亮反，下同。诏音照。侑音又。 
　　[疏]“有若”至“由左”。
　　○正义曰：此一节论摈相之法。在主人曰摈，在客曰介。
　　○注“摈相”至“摈侑”。
　　○正义曰：庾蔚云：“相主人以礼接宾，皆谓之摈，亦无当於吉凶。”郑以为相侑丧礼，据此事而言之，《大宗伯》注：“出接宾曰摈，入诏礼曰相。”云“丧礼废亡，时人以为此仪当如诏辞而皆由右相，是善子游正之”者，《少仪》云：“诏辞自右。”郑云：“为君出命也，立者尊右。”案立者尊右，若已传君之诏辞，诏辞为尊，则宜处右。今摈者宜右也。若於丧事，则惟宾主居右，而已自居左。而当时礼废，言相丧亦如传君诏辞，己自居右。子游知礼，故推宾居右，己居左也。云“《孝经说》曰：以身摈侑”者，引《孝经说》证摈是相侑也。孔子身为君作摈侑，故《论语》云“君召使摈”是也。
　　齐穀王姬之丧，穀当为告，声之误也。王姬，周女，齐襄公之夫人。
　　○穀音告，又古毒反。鲁庄公为之大功。或曰：“由鲁嫁，故为之服姊妹之服。”或曰：“外祖母也，故为之服。”《春秋》周女由鲁嫁，卒，服之如内女服姊妹，是也。天子为之无服，嫁於王者之后乃服之。庄公，齐襄公女弟文姜之子，当为舅之妻，非外祖母也。外祖母又小功也。
　　○为之，于伪反，下及注同。王如字，徐于况反。 
　　[疏]“齐穀”至“之服”。
　　○正义曰：此一节论诸侯为王姬著服之事。案庄二年秋，齐王姬卒，齐来告鲁。云“王姬之丧，鲁庄公为之大功”，或人解之云：“王姬，周女也。命鲁为主，由鲁嫁，比之鲁女，故为之服出嫁姊妹之服。”更有或人解云：“王姬为庄公外祖母，故为之著大功之服。”此或人之言，乃为二非也。王姬是庄公舅妻，不得为外祖母，是一非。假令为外祖母，正合小功，不服大功，是二非也。
　　○注“王姬”至“夫人”。
　　○正义曰：案庄公十一年王女共姬为齐桓公夫人，知此王姬非齐桓公夫人者，以桓公夫人经无卒文，是不告於鲁襄公夫人。庄二年经书“王姬卒”，是来告鲁，此言齐告王姬之丧，故知是襄公夫人。
　　○注“《春秋》”至“服之”。
　　○正义曰：《春秋》庄二年“齐王姬卒”，《穀梁传》云：“为之主者，卒之也。”案庄元年秋，“筑王姬之馆于外”，下云“王姬归于齐”，是由鲁嫁也。《丧服》大功章君为姑姊妹女子子嫁於国君者，著大功之服，王姬既比之内女，故服大功也。云“天子为之无服”者，以尊卑不敌故也。若嫁於王者之后，天子以宾礼待之，则亦大功也。其女反为兄弟为诸侯者，亦大功，以《丧服》女子出嫁为兄弟大功故也。案《丧服》云女子子为父后者期，谓大夫士之妻有往来归宗之义。故《丧服》传云：“妇人虽在外，必有归宗，曰小宗。”郑答赵商云：“自其家之宗。”言宗及小宗，故知是大夫士也。诸侯夫人，父母卒，无复归宁之理，故知诸侯夫人为兄弟为诸侯者，但大功耳，不得服期。熊氏以为服期，非也。案《丧服小记》云“与诸侯为兄弟者服斩”，卑贱降等，虽不为臣，犹服斩衰，与此别也。
　　晋献公之丧，秦穆公使人吊公子重耳，献公杀其世子申生，重耳辟难出奔，是时在翟，就吊之。
　　○重，直龙反，注及下皆同。难，乃旦反。翟音迪，本又作狄。且曰：“寡人闻之，亡国恒於斯，得国恒於斯。言在丧代之际。虽吾子俨然在忧服之中，丧亦不可久也，时亦不可失也。孺子其图之。”劝其反国，意欲纳之。丧谓亡失位。孺，穉也。
　　○严，鱼检反，本亦作俨，同。丧，息浪反，注及下皆同。孺，如树反，后同。穉，直吏反，本又作稚，同。以告舅犯，舅犯，重耳之舅狐偃也，字子犯。舅犯曰：“孺子其辞焉！丧人无宝，仁亲以为宝。宝谓善道可守者，仁亲，亲行仁义。父死之谓何？又因以为利，欲反国求为后，是利父死。而天下其孰能说之？孺子其辞焉！”说犹解也。公子重耳对客曰：“君惠吊亡臣重耳，身丧父死，不得与於哭泣之哀，以为君忧。谢之。
　　○与音预。父死之谓何？或敢有他志以辱君义。” 
　　[疏]“晋献”至“君义”。
　　○正义曰：此一节论公子重耳不因父丧以取国之事，各依文解之。
　　○“且曰”至“图之”。
　　○使者吊重耳，重耳受吊礼已毕，使者出门，则应遂还宾馆，使者方须致穆公之命以劝重耳，故言“且曰”。言“且”者，非特吊耳。“且”者，兼有馀事。使者且更言曰，称穆公之命，言寡人闻前古以来，失亡其国，恒於此丧祸交代之时，得其国家，亦恒在於此交代之时。言此丧祸交代之际，是得国失国之机，求之则得，不求则失。虽吾子俨然端静在忧戚丧服之中，无求国之意，然身丧在外，亦不可久为，言辛苦也。得国之时，亦不可失，言当求也。欲使重耳从其言，故云“孺子其图之”。
　　○“父死”至“君义”。
　　○言父身死亡，谓是何事，正是凶祸之事。既是凶祸，岂得又因此凶祸以有为已利，欲求反国。必其如此，而天下闻之，其谁解说我以为无罪。公子重耳用舅犯之言，出而对客，既叙其吊意，又谢其欲纳之言。“君惠吊亡臣重耳”，此一句是叙其吊意。言身丧父死，不得在国与於哭泣之哀，以为君之忧虑，欲纳於我。既谢其恩，又道不可之意，言以父死，谓是何事，岂复敢悲哀之外，别有他志，以屈辱君之义事乎。言己无他志，不敢受君劝以反国之义。言“义”者，宜也。穆公之意，以重耳反国为宜，故云“义”也。
　　稽颡而不拜，哭而起，起而不私。
　　○稽音启。颡，桑党反。子显以致命於穆公。使者，公子絷也。卢氏云：“古者名字相配，显当作韅。”
　　○显依注音韅，呼遍反，徐苦见反。使，色吏反。絷，陟立反，后同。穆公曰：“仁夫公子重耳！夫稽颡而不拜，则未为后也，故不成拜。哭而起，则爱父也。起而不私，则远利也。”
　　○夫音符。远，于万反。 
　　[疏]“稽颡”至“远利也”。
　　○正义曰：此穆公本意劝重耳反国，重耳若其为后，则当拜谢其恩，今不受其劝，故不拜谢。穆公以其不拜，故云“未为后”也。所以稽颡者，自为父丧哀号也。凡丧礼，先稽颡而后拜乃成。今直稽颡而不拜，故云“不成拜”也。今既闻父死劝其反国之义，哀恸而起，若欲攀辕然，故云“哭而起，则爱父也”。以其爱父，故起若欲攀辕。既哭而起，不私与使者，言必无心反国，是“远利”也。郑注知在翟吊之，及“使者，公子絷”者，并《国语》文。云：“絷吊重耳而退，吊公子夷吾於梁，如吊重耳之命。夷吾见使者，再拜稽首，起而不哭，退而私於公子絷曰：里克与我矣，吾命之以汾阳之田百万。丕郑与我矣，吾命之以负蔡之田七十万。亡人苟入，扫除宗庙，定社稷，且入河外列城五。”言亡人之所怀。案《国语》之说夷吾，则穆公美重耳之言，皆是形夷吾而起。
　　帷殡，非古也。自敬姜之哭穆伯始也。穆伯，鲁大夫，季悼子之子公甫靖也。敬姜，穆伯妻，文伯歜之母也。《礼》：“朝夕哭，不帷。”
　　○歜，昌烛反。 
　　[疏]“帷殡”至“始也”。
　　○正义曰：此一节论哭殡不合帷殡之事。
　　○注“穆伯”至“不帷”。
　　○正义曰：知穆伯是季悼子之子公甫靖者，《世本》文。知敬姜是文伯歜之母者，下文云：“文伯之丧，敬姜昼夜哭。”又《国语》云“敬姜自绩，文伯谏之”是也。“朝夕哭，不帷”，是《杂记》文，以孝子思念其亲，故朝夕哭时，乃褰彻其帷也。今敬姜之哭穆伯，以辟嫌之故，遂朝夕哭，不复彻帷，故下文云：“穆伯之丧，敬姜昼哭。”与此同也。案《春秋》文十五年公孙敖之丧，“声已不视，帷堂而哭”。公孙敖亦是穆伯，此不云声已之哭穆伯始者，声已是帷堂，非帷殡也。声已哭在堂下，怨恨穆伯，不欲见其堂，故帷堂。敬姜哭於堂上，远嫌不欲见夫之殡，故帷殡。案张逸答陈铿云：“敬姜早寡昼哭，以辟嫌帷殡，或亦辟嫌，表夫之远色也。”
　　丧礼，哀戚之至也。节哀，顺变也。君子念始之者也。始犹生也。念父母生已，不欲伤其性。 
　　[疏]“丧礼”至“者也”。
　　○正义曰：此一节记人总论孝子遭丧，所为哭踊、复魄、饭含、重主、殡葬、反哭之事，各依文解之。
　　○“丧礼，哀戚之至也”者，言人或有祸灾，虽或悲哀，未是哀之至极。唯居父母丧礼，是哀戚之至极也。既为至极，若无节文，恐其伤性，故辟踊有节筭，裁节其哀也。故下文：“辟踊，哀之至，有筭，为之节文也。”所以节哀者，欲顺孝子悲哀，使之渐变也。故下文云：“愠，哀之变也。”所以必此顺变者，君子思念父母之生已，恐其伤性，故顺变也。
　　复，尽爱之道也，有祷祠之心焉。复谓招魂，且分祷五祀，庶几其精气之反。
　　○祷，丁老反，一音丁报反。祠音词。望反诸幽，求诸鬼神之道也。鬼神处幽暗，望其从鬼神所来。北面，求诸幽之义也。乡其所从来也。《礼》复者升屋北面。乡本又作向，同，许亮反。 
　　[疏]“复尽”至“义也”。
　　○正义曰：始死招魂复魄者，尽此孝子爱亲之道也。非直招魂，又分祷五祀，冀精气之复反，故云“有祷祠之心焉”。言招魂之时，於平生馆舍求魂欲反，又於五祀祷请求之，复与五祀，总是祈祷，故云“祷祀之心焉”，以总结之。又解复魄之时，冀望魂神於幽处而来，所以望诸幽者，求诸鬼神之道也。言鬼神处在幽暗，故望幽以求之。又解望幽所在，北方是幽暗，复者北面，求鬼神之义。
　　○注“复谓”至“之反”。
　　○正义曰：“招魂”者，是六国以来之言，故《楚辞》有《招魂》之篇，《礼》则云：“复，冀精气反复於身形。”“分祷五祀”者，《既夕礼》文。直言乃行祷者，谓非直招魂，兼有分祷，俱是求神之义。言分遣其人，以祷五祀。五祀，博言之耳，士唯二祀。
　　拜、稽颡，哀戚之至隐也。稽颡，隐之甚也。隐，痛也。稽颡者，触地无容。 
　　[疏]“拜稽”至“甚也”。
　　○正义曰：孝子拜宾之时，先为稽颡而后拜者，哀戚之至痛，就拜与稽颡二事之中，稽颡为痛之甚，此“拜稽颡”，“拜”文在上，以《周礼》言之，将拜稽颡。或可下文，殷、周并陈，此云“拜稽颡”，或举殷礼，故先言“拜”也。
　　○注“隐痛”。
　　○正义曰：《释诂》文也。
</div>
    <div class="pagination">
<a href="礼记正义_page30.html">上一页</a><span>...</span><a href="礼记正义_page26.html">26</a><a href="礼记正义_page27.html">27</a><a href="礼记正义_page28.html">28</a><a href="礼记正义_page29.html">29</a><a href="礼记正义_page30.html">30</a><span class="current-page">31</span><a href="礼记正义_page32.html">32</a><a href="礼记正义_page33.html">33</a><a href="礼记正义_page34.html">34</a><a href="礼记正义_page35.html">35</a><a href="礼记正义_page36.html">36</a><span>...</span><a href="礼记正义_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
