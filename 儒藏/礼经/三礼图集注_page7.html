<!DOCTYPE html>
<html>
<head>
    <meta charset="UTF-8">
    <title>三礼图集注 - 第 7 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三礼图集注 - 第 7 页/共 57 页</h1>
    <div class="content">




　　旧图云始冠缁布今武士冠则其遗象也大小之制未闻














　　梁正又云师说不同今传疏二冠之象又下有进贤皆云古之缁布冠之遗象其张镒重修亦云旧图有此三象其本状及制之大小未闻此皆不本经义务在相沿疾速就事今别图于左庶典法不坠












　　缁布冠始冠之冠也记曰太古冠布齐则缁之其緌也孔子曰吾未之闻也此主谓大夫士无緌耳诸侯始加缁布冠缋緌其頍项青组缨则与士同其士以青组缨结于颐下无緌自士已上冠讫则弊去之不复着也然庶人犹着之故诗云彼都人士台笠缁撮谓彼都邑人有士行者以缁布为冠撮持其发










　　檀弓曰古者冠缩缝今也衡缝注云缩从也衡读为横孔疏云缩直也古谓殷已上质吉凶冠皆直缝直缝者辟积少故一一前后直缝之其冠广三寸落顶前后两头皆在武下向外出反屈之缝于武辟积三皆厌伏今即周也周尚文多辟积不复一一直缝但多作【音辄】并横缝之故周吉冠多辟而横缝又以冠两头皆在武上向内反屈缝之既吉凶相变其丧冠质犹疎辟而右直缝之以两头皆在武下向外反屈缝于武故得厌伏之名其吉冠则左辟而横缝之详此文义法式显然梁正言大小之制未闻一何固也张镒弃古今之顺说斯焉舍诸今依经疏述而图之





















　　頍经作缺注读如有頍者弁之頍缁布冠无笄着頍围发际结项中隅为四缀以固冠也项中有亦由固頍为之贾释曰頍项者谓于頍两头皆有别以绳穿于中于项上结之因名頍项既结頍于项则頍上四缀当首之四隅以四缀上属于冠武然后得冠頍之安稳谓别以绳穿项中之结之因得頍之牢固故云亦由固頍为之









　　士冠礼云青组缨属于頍此谓缁布冠无笄乃以二条之组两相属于頍既属讫则以所垂绦者于颐下结之故注云无笄者缨而结其绦也













　　士冠礼曰缁纚广终幅长六尺注云纚一幅长六尺足以韬发而结之此谓用纚韬发讫乃为紒矣









</div>
    <div class="pagination">
<a href="三礼图集注_page6.html">上一页</a><span>...</span><a href="三礼图集注_page2.html">2</a><a href="三礼图集注_page3.html">3</a><a href="三礼图集注_page4.html">4</a><a href="三礼图集注_page5.html">5</a><a href="三礼图集注_page6.html">6</a><span class="current-page">7</span><a href="三礼图集注_page8.html">8</a><a href="三礼图集注_page9.html">9</a><a href="三礼图集注_page10.html">10</a><a href="三礼图集注_page11.html">11</a><a href="三礼图集注_page12.html">12</a><span>...</span><a href="三礼图集注_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
