<!DOCTYPE html>
<html>
<head>
    <meta charset="UTF-8">
    <title>仪礼要义 - 第 13 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼要义 - 第 13 页/共 43 页</h1>
    <div class="content">　　献笙西阶上不升堂
　　主人洗升献笙于西阶上一人拜尽阶不升堂受爵降主人拜送爵阶前坐祭立卒爵不拜既爵升授主人注一人笙之长者也郷射礼曰笙一人拜于下
　　笙间六诗皆小雅
　　众笙不拜受爵降坐祭立卒爵辩有脯醢不祭乃间歌鱼丽笙由庚歌南有嘉鱼笙崇丘歌南山有台笙由仪注间代也谓一歌则一吹也六者皆小雅篇也鱼丽言太平年丰物多也此采其物多酒防所以优賔也南有嘉鱼言太平君子有酒乐与贤者共之也此采其能以礼下贤者贤者累蔓而归之与之宴乐也南山有台言太平之治以贤者为本也此采其爱友贤者为邦家之基民之父母既欲其身之寿考又欲其名德之长也由庚崇丘由仪今亡其义未闻
　　郑以召南为兴王周南为受命
　　遂歌郷乐周南关雎葛覃卷耳召南鹊巢采蘩采苹注周南召南国风篇也王后国君夫人房中之乐歌也关雎言后妃之德葛覃言后妃之职卷耳言后妃之志鹊巢言国君夫人之徳采繁言国君夫人不失职也采苹言卿大夫之妻能脩其法度也昔大王王季居于岐山之阳躬行召南之教以兴王业及文王而行周南之教以受命大雅云刑于寡妻至于兄弟以御于家邦谓此也其始一国尔文王作邑于丰以故地为卿士之采地乃分为二国周周公所食也召召公所食也于时文王三分天下有其二徳化被于南土是以其诗有仁贤之风者属之召南焉有圣人之风者属之周南焉夫妇之道者生民之本王政之端此六篇者其教之原也故国君与其臣下及四方之宾燕用之合乐也郷乐者风也小雅为诸侯之乐大雅颂为天子之乐郷饮酒升歌小雅礼盛者可以进取燕合郷乐者礼轻者可以逮下也春秋传曰肆夏繁遏渠天子所以享元侯也文王大明绵两君相见之乐也然则诸侯相与燕升歌大雅合小雅也天子与次国小国之君燕亦如之与大国之君燕升歌颂合大雅其笙间之篇未闻
　　歌郷乐郑以合乐解歌与合同
　　云遂歌郷乐者郷饮酒云乃合乐与此文不同者以其二南是大夫士乐大夫士或作乡大夫或作州长故名郷大夫乐饮酒不言郷乐者以其是己之乐不湏言郷故直言合乐此燕礼是诸侯礼下歌大夫士乐故以郷乐言之又郷饮酒注云合乐谓歌与众声俱作彼经有合乐之字故也此经无合乐之字故阙而不言其实此歌郷乐亦与众声俱作是以彼处解合为歌与众声俱作耳此歌而解合明同也
　　歌笙间合各三终为一备
　　大师告于乐正曰正歌备注升歌及笙各三终间歌三终合乐三终为一备知升歌以下四节皆三终者案礼记郷饮酒义云工入升歌三终主人献之笙入三终主人献之间歌三终工告乐备故知皆三终彼与此经间歌合乐不献之者但间歌合乐还是始升歌笙奏之前已得献故不复重献云备亦成也者案周礼乐师职云凡乐成则告备
　　燕礼主于乐故大乐正升堂大射小乐正升
　　乐正由楹内东楹之东告于公乃降复位言由楹内者以其乐正与工俱在堂廉则楹南无过处故由楹内适东楹之东告于公云复位位在东县之北者案大射略于乐小乐正升堂经有左右正则知亦有大乐正至席工于西阶上少东东面时小乐正亦降立于其南北面卒管工向东坫之东南西面北上坐时郑注云于是时大乐正还北面立于其南臣位尊东明工升堂时小乐正升大乐正东方西面工来东坫之东南西面时大乐正东县之北北面其小乐正则立于西阶下东面此燕礼主于乐故大乐正升堂今降明复于东县之北北面也
　　堂上未立司正已举旅堂下立司正乃旅
　　射人自阼阶下请立司正公许射人遂为司正　释曰自此尽皆反坐论立司正遂行所监之事云君三举爵者为宾为卿为大夫举旅云乐备作矣者歌笙间合四者备作各三终矣案乡饮酒乡射立司正后始行旅酬者彼是士飨礼飨礼之法莫问尊卑徧献之后乃行旅酬故立司正之后乃行旅酬此燕礼国君燕其臣子虽一献以辨尊卑故主人献君而受酬主人卑不敢酬公献之礼成于酬故使大夫媵觯于公当酬公君行大惠即举之为宾宾得觯请旅诸臣徧卿大夫乃成一献之礼复献卿大夫皆为之举旅行酬皆成其献但卿大夫皆堂上有位近君不敢失礼故虽举旅行酬而未立司正作乐后将献羣士士职卑位在堂下将为士举旅恐失礼故未献之前即立司正监之故不同也
　　司正命卿大夫曰以我安郑两解
　　司正受命命卿大夫君曰以我安卿大夫皆对曰诺敢不安　释云君意殷勤欲留宾饮酒命卿大夫以我故安者以主人安客乃安故欲安宾先语卿大夫以我意故须安也云或亦其实不主意于宾者郑意两解前解主意为宾故使卿大夫为宾安或亦其实不专主为宾兼羣臣共安也
　　堂上立行礼不説屦燕坐必説屦
　　宾反入及卿大夫皆説屦升就席公以宾及卿大夫皆坐乃安　释曰凡在堂立行礼不説屦安坐则説屦故郑云凡燕坐必説屦以其屦在足贱不宜在堂陈于尊者之侧也云礼者尚敬敬多则不亲燕安坐相亲之心者左氏传云飨以训恭俭设几而不倚爵盈而不饮燕以示慈惠飨在庙立行礼是敬多则不亲者也燕在寝以醉为度是相亲之心者也若然且云宾及卿大夫説屦不云君降説屦则君説屦之在堂上席侧是以礼记少仪云排阖説屦于户内者一人而已矣彼据尊者坐在室则尊者一人説屦在户内今此燕在堂上则君尊説屦于席侧可知也
　　未坐前骨体以致敬説屦后庶羞尽爱
　　羞庶羞注谓至之道　释曰案大射云羞庶羞注云所进众羞谓肝膋狗胾醢也或有炮鼈脍鲤雉兎鹑鴽大射先行燕礼明与彼同此注不言炮鼈已下注文不具郑知有此物者以经云庶羞不唯二豆而已案内则为肝膋取狗肝一蒙之以其膋濡炙之举燋其膋不蓼注云膋肠间脂此及大射其牲皆用狗故知有肝膋狗胾知有炮鼈脍鲤者诗云吉甫燕喜饮御诸友炮鼈脍鲤又内则及公食大夫上大夫二十豆有雉兔鹑鴽礼记王制云庶羞不逾牲此燕用狗必可有此物而已乡饮酒乡射亦有狗但经直云羞不云庶是以郑注云胾醢明二豆无余物也云骨体所以致敬也者据未坐以前庶羞所以致爱据説屦已后也
　　君命无不醉宾及卿大夫兴对
　　司正升受命皆命君曰无不醉皆兴对曰诺敢不醉皆反坐　释曰云起对必降席者经云反坐不云降明起对必降席既对乃反坐也是以孝经云曾子避席曰参不敏亦是起对也
　　大夫用觚旅乃觯此献士即用觯
　　主人洗升献士于西阶上士长升拜受觯主人拜送觯释曰自此尽立饮论献士之事云献士用觯士贱也
　　者对上大夫以上献用觚旅酬乃用觯此献士即用觯故云士贱也不从今文觚者若从觚与大夫已上何异
　　燕末行射如乡射之礼
　　若射则大射正为司射如乡射之礼　释曰此一经论燕末行射之节云大射正为司射者燕礼轻又不主为射故射人为摈又为司正至射时大射正为司射大射之时略于燕主于射故大射正为摈又为司正至射又亲其职故不同为司射也
　　酬皆用觯此媵觚误以角旁氏似觚
　　宾降洗升媵觚于公注酬之礼皆用觯言觚者字之误云云　释曰自此尽宾反位论宾媵爵于公之节云古者觯字或作角旁氏由此误尔者案冬官梓人为饮器勺一升爵一升觚三升献以爵而酬以觚一献而三酬则一豆矣郑引南郡太守马季常云觚当为觯豆当为斗郑康成云古者觯角旁氏似觚故误为觚时人又多闻觚寡闻觝是以误
　　此反位是反席以堂下无席
　　宾反位　释曰知反位是反席者以其堂下无席堂上乃有之而曰宾升成拜不云降明上反位者反席可知也
　　为士举旅有执爵行之若汉时坐劝酒
　　前三举旅皆酬者自酌授人
　　公坐取宾所媵觯兴唯公所赐　释曰自此尽士旅酌卒论君为士举旅之事云唯公所赐者辞与为大夫举旅同也云至此又言兴者明公崇礼不倦者也以其説屦升坐之后理当倦今言兴明不倦矣有执爵者无算坐劝酒有执爵行之者今此为士举旅亦有执爵行之若无算爵然后士有盥升主酌授之者若然前三举旅皆酬者自酌授人也坐行之若今坐劝酒【此注】
　　大夫兴酬士士立堂下无坐位
　　大夫卒受者以爵兴西阶上酬士云云　云兴酬士者士立堂下无坐位者凡礼堂上有席者坐堂下无席者立是以礼记檀弓工尹商阳是士而云朝不坐堂下无坐位者也
　　献庶子外内臣言内小臣徧献可知
　　卒主人洗升自西阶献庶子于阼阶上如献士之礼辩降洗遂献左右正与内小臣皆于阼阶上如献庶子之礼注庶子掌正六牲之体及舞位使国子修德学道世子之官也而与膳宰乐正聨事乐正亦学国子以舞左右正谓乐正仆人正也小乐正立于西县之北仆人正仆人师仆人士立于其北北上大乐正立于东县之北若射则仆人正仆人士陪于工后内小臣奄人掌君隂事隂令后夫人之官也皆献于阼阶上别于外内臣也献正下及内小臣则磬人钟人鑮人鼓人仆人之属尽献可知也凡献皆荐也　释曰此一经献庶子以下之节云庶子掌正六牲之体及舞位使国子修德学道世子之官也者案周礼诸子职云大祭祀正六牲之体凡乐事正舞位国子存游倅使之修德学道彼天子诸子之官属大子若据诸侯为庶子之官引之者以天子谓之诸子诸侯谓之庶子掌公卿大夫士之适子掌事是同故取诸子职解此庶子之事云而与膳宰乐正聨事者以掌正六牲之体得与膳宰联事掌国子修德学道得与乐正联事以其乐正亦掌教国子故也言此者欲见膳宰得献此庶子亦得献之意云乐正亦教国子以舞者欲见庶子掌国子得与乐正联事左右正谓乐正仆人正也仆人正以下至北上郑知义然者见大射礼而知云左右正者据中庭为左右大射礼工迁于东仆人正亦与乐正同处名曰左正复云右正明是小乐正在西为一也若小乐正不在西大射之礼不得有左右正之文又两靣俱县明大小乐正各监一县
　　庶子至内小臣献于阼以别于他臣
　　云内臣奄人掌君隂事隂令后夫人之官也者　案天官小臣序官云内小臣奄上士四人其职云掌王之隂事隂令郑注云隂事羣妃御见之事隂令王所求为于北宫彼后之官兼云夫人者欲见诸侯夫人内小臣亦与后之内小臣职同故双言之云皆献于阼阶上别于外内臣也者臣云外内者案周礼有外内命夫郑注云外命夫六卿以出案内命夫朝廷卿大夫则诸侯臣在乡遂及采地者为外臣在朝廷者为内臣但外内臣皆献于西阶上此献于阼阶故云别于外内臣也
　　无算爵对四举旅前皆有次有数
　　无算爵注算数至而止　释曰自此尽无算乐论酒行乐作无次数之节云爵行无次无数者此对四举旅以前皆有次有数
　　席以东为上席下谓席西
　　云席下席西也者宾与卿大夫席皆南靣统于君皆以东为上
　　燕末拜下不称宾皆正臣礼
　　士不拜受爵大夫就席士旅酌亦如之公有命彻幂则卿大夫皆降西阶下北靣东上再拜稽首公命小臣辞公答再拜大夫皆辟注命彻幂者公意殷勤必尽酒也小臣辞不升成拜明虽醉正臣礼也不言賔賔弥臣也君答拜于上示不虚受也　释曰云士旅酌亦如之如大夫相酌之法云公有命彻幂者此君尊在东楹之西专大惠故待无算爵乃彻幂乡饮酒尊在房户之间宾主共之故宾至则彻之与此异也云小臣辞不升成拜明虽醉正臣礼也者臣之礼当下拜为正今不言升成拜者于下已拜是虽无算爵已醉而不倦行臣礼礼之正也云不言宾宾弥臣也者经直言卿大夫皆降不别言宾是燕末宾同于臣言弥者上旅酬云若宾若长犹言宾但言赐不言酬已是宾卑今乃设宾不言宾是宾弥臣故同臣例也云君答拜于上示不虚受也者案燕义云礼无不答言上之不虚取于下也彼释此言也但彼言不虚取于下者总申此燕礼君答拜之事不独为此言也
　　凡燕设烛者射后终宴则至宵
　　宵则庶子执烛于阼阶上司宫执烛于西阶上甸人执大烛于庭阍人为大烛于门外注宵夜也烛燋也甸人掌共薪蒸者庭大烛为位广也阍人门人也为作也作大烛以俟宾客出　释曰凡燕法设烛者或射之后终宴则至宵也或冬之日不射亦宵夏之日不射未必至宵也云烛燋也者古者无麻烛而用荆燋故少仪云主人执烛抱燋郑云未爇曰燋但在地曰燎执之曰烛于地广设之则曰大烛其燎亦名大烛故诗云庭燎之光毛云庭燎大烛也郑云夜未央而于庭设大烛毛郑并指此甸人执大烛之文也司烜氏云凡邦之大事共坟烛庭燎谓坟大也树于门外曰大烛于门内曰庭燎言树则大烛亦在地广设之而已此阍人为大烛于门外者亦是大烛在地者按郊特牲云庭燎之百由齐桓公始也注云僭天子也庭燎之差公葢五十侯伯子男皆三十文出大戴礼也此亦诸侯礼以燕礼轻故不言庭燎设大烛而已云甸人掌共薪蒸者天官甸师氏职文引之者以其内有烛燋故使之在门为大烛也云阍人门人也者按天官阍人掌守王中门之禁诸侯亦当然
　　公燕四方使者与已臣同唯戒异
　　公与客燕注谓四方之使者　释曰自此尽敢拜赐命论与异国臣将燕使卿大夫就馆戒客之辞事但燕异国卿大夫与臣子同唯戒宾为异故于礼末特见之也云谓四方之使者以其云客以寡君对之故知四方使卿大夫来聘主君将燕之也
　　燕朝服于寝者记经不具
　　记燕朝服于寝注朝服至异也　释曰凢记皆记经不具者以经不言燕服及燕处故记人言之也云谓冠端缁带素韠白屦者皆士冠礼文案屦人注天子诸侯吉事皆舄诸侯朝服素裳素韠应白舄而云白屦者引士冠礼成文其实诸侯当白舄其臣则白屦也郑注周礼屦人云下曰舄禅下曰屦下谓底以此为异也云燕于路寝相亲眤也知燕于寝者以其飨在庙明燕在寝私处可知也引汉法欲见与古异者周时冠服则缁布衣今衣皮弁服是其异也注今辟雍十月行此燕礼冠而衣皮弁服与礼异
　　燕礼公食乡饮亨狗注各不同
　　亨于门外东方注亨于门外臣所掌也　释曰此君礼故云臣所掌案公食记云亨于门外东方注云必于门外者大夫之事也注不同者以其飨食在庙严凝宜亲监视不得言臣所掌故注云大夫之事也乡饮酒亨狗于堂东北者非君礼是臣于堂东北不在外者宜主人亲供又法阳气之所始故三者注皆不同
　　郑以四方賔燕之节拟公食其实多不同
　　若与四方之賔燕则公迎之于大门外揖让升　释曰云自戒至于拜至皆如公食者此燕用狗彼用太牢此戒賔再辞彼三辞至于卿大夫立位皆不同而云如公食者谓除此之外如之若然依公食从首使大夫戒各以其爵上介出请入告已下至北靣再拜稽首皆如之馔具之等不如之也云亦告馔具而后公即席小臣请执幂请羞者乃迎賔也者言此者欲见燕四方賔此等依上文与燕己臣子同亦不如公食以其公食公无席又无入庙之事又公食无请执幂羞膳故别言此也
　　聘賔为苟敬席阼阶西其介为賔
　　賔为苟敬席于阼阶之西北靣有脀不哜肺不啐酒其介为賔　释曰云主国君飨时亲进醴于賔者谓行聘享讫礼賔之时君亲酌醴进于賔若然前有飨食不言之者飨礼亡无以引证食礼又无酒醴所献之事故不言而云飨时也云今燕又宜献焉者按上燕己臣子使宰夫为主人知此亲献者若不亲献即同己臣子賔何须辞之而为苟敬故知君当亲献焉云至此升堂而辞让者若此时升堂不辞即行燕賔之礼故知辞之在初升堂时云欲以臣礼燕为恭敬也者此谓在阼西北靣故云席之如诸公之位也云言苟敬者賔实主国所宜敬也者賔实主国所宜敬但为辞让故以命介为賔不得敬之今虽以介为賔不可全不敬于是席之于阼阶西且敬也
　　燕聘使君得专席受賔酢与燕已臣异
　　无膳尊无膳爵注降尊以就卑　释曰郊特牲云三献之介君专席而酢焉此降尊以就卑也注云三献卿大夫来聘主君飨燕之以介为賔賔为苟敬则彻重席而受酢也专犹单也彼与此事同故郑引彼经以证此燕已臣子不见有君亲受賔酢若燕异国臣子得有专席受酢者献卿大夫之后依次各为此三人与旅献士之后賔乃媵觯于公賔取所媵觯为士举旅应以为酢君君专席而受之也
　　与卿大夫燕皆大夫为賔聘使则介为賔
　　与卿燕则大夫为賔与大夫燕亦大夫为賔　释曰此谓与已臣子燕法若与异国賔燕皆用上介为賔如上说也云公父文伯饮南宫敬叔酒路堵父为客是鲁语文此三人皆鲁大夫自相燕法云此之谓也者此谓不使所为燕者为賔之义云君恒以大夫为賔者大夫卑虽尊之犹逺于君者案礼记燕义云不以公卿为賔为疑也明嫌之义也注云公卿尊矣复以为賔则尊与君大相近是不用公卿为賔恐逼君用大夫为賔虽尊之犹逺于君
　　賔及寝庭金奏肆夏示易以敬
　　若以乐纳賔则賔及庭奏肆夏云云　云肆夏乐章也今亡者郑注钟师云九夏皆诗篇名颂之族类也此歌之大者载在乐章乐崩亦从而亡是以颂不能具也云以钟鑮播之鼔磬应之者钟师云掌金奏郑注云击金以为奏乐之节金谓钟及镈又云凢乐事以钟鼔奏九夏郑注云先击钟次击鼔是奏肆夏时有钟镈鼓磬彼经注虽不言磬但县内有此四者故郑兼言磬也言所谓金奏也者所谓钟师掌金奏也云记曰此郑引二记之文何者云入门而县兴是仲尼之文仲尼燕居云两君相见揖让而入门入门而县兴揖让而升堂升堂而乐阕郊特牲云賔入大门而奏肆夏示易以敬也必引二记文者以燕在寝賔及庭及寝庭与仲尼燕居入门而县兴事相类故引之证賔及庭乐作之义也此肆夏以金奏之故引郊特牲示易以敬证用肆夏之义也不取賔入大门者大门非寝门
　　鹿鸣言升歌新宫言下管明笙奏异常燕
　　升歌鹿鸣下管新宫笙入三成　释曰鹿鸣不言工歌新宫不言笙奏而言升歌下管者欲明笙奏异于常燕常燕即上所陈四节是也今工歌鹿鸣三终与笙奏全别故特言下管新宫乃始笙入三成者止谓笙奏新宫三终申説下管之义云新宫小雅逸篇也知在小雅者以配鹿鸣而言
　　凡升阶四连歩一栗阶二歴阶三躇阶四
　　凡栗阶不过二等注其始至升堂　释曰凡堂及阶尊者髙而多卑者卑而少按礼器云天子之堂九尺诸侯七尺大夫五尺士三尺士冠礼降三等受爵弁郑注云降三等下至地则士三等阶以此推之则一尺为一阶大夫五尺五等阶诸侯七尺七等阶天子九尺九等阶可知今云凢栗阶不过二等言凢则天子九等已下至士三等皆有栗阶之法栗阶不过二等据上等而言故郑云其始升犹聚足连歩一也故曲礼云渉级聚足连歩以上郑注云渉等聚足谓前足蹑一等后足从之并连歩谓足相随不相过也此即聚足一也天子已下皆留上等为栗阶左右足各一发而升堂其下无问多少皆连歩杂记云主人之升降散等郑注云散等栗阶则栗阶亦名散等凡升阶之法有四等连歩一也栗阶二也歴阶三也歴阶谓从下至上皆越等无连歩若礼记檀弓云杜蒉入寝歴阶而升是也越阶四也越阶谓左右足越三等若公羊传云赵盾避灵公躇阶而走是也
　　賔若饮君燕则夹爵
　　若饮君燕则夹爵注谓君在不胜之党賔饮之如燕媵觚则又夹爵　释曰夹爵者将饮君先自饮及君饮讫又自饮为夹爵
　　郑以房中乐无钟磬与磬师注异
　　有房中之乐注歌至君子　释曰云歌周南召南之诗而不用钟磬之节者此文承四方之賔燕下而云有明四方之賔而有之知不用钟磬者以其此二南本后夫人侍御于君子用乐节是本无钟磬今若改之而用钟磬当云有房中之奏乐今直云有房中之乐明依本无钟磬也若然按磬师云教缦乐燕乐之钟磬注云燕乐房中之乐所谓隂声也二乐皆教其钟磬房中乐得有钟磬者彼据教房中乐待祭祀而用之故有钟磬也房中及燕则无钟磬也


　　仪礼要义卷十五
<经部,礼类,仪礼之属,仪礼要义>
　　钦定四库全书
　　仪礼要义卷十六
　　宋　魏了翁　撰
　　大射仪一
　　将祭先习射于泽后射
　　天射仪第七　郑目録云诸侯将有祭祀云云　释曰自此尽西纮论射前预戒诸官及张侯设乐县之事不言礼言仪者以射礼盛威仪多故以仪言之是以射义云孔子曰射者何以射何以听循声而不失正鹄者其唯贤者乎若夫不肖之人则彼将安能以中是其射容难故称仪也云将有祭祀之事当射者按射义云天子将祭必先习射于泽泽者所以择士也己射于泽而后射于射宫射中者得与于祭不中者不得与于祭是其将祭必射也云宰告于君君乃命之者郑意下云宰戒百官者宰先告君君使之戒乃戒即云戒百官是也郑以宰释宰其实诸侯谓司徒为宰卿
　　宰戒百官有事于射者注宰于天子宰治官　释曰按周礼大宰职云掌百官之誓戒此言宰戒百官其事同故郑以天子宰言之也其实诸侯兼官无宰立地官司徒以兼之故聘礼云宰命司马注云宰上卿贰君事者也诸侯谓司徒为宰
　　卜日及戒皆在祭前旬有一日
　　射人戒诸公卿大夫射司士戒士射与赞者　释曰上文宰官尊总戒此射人司士色别重戒之射人司士皆属司马故云司马属也此上下文所云戒者皆谓祭前旬有一日知者祭统云先期旬有一日宫宰宿夫人夫人亦散斋七日致斋三日若然卜及戒皆在旬有一日是大宰云前期十日帅执事而卜日遂戒注云前期前所诹之日也十日容散斋七日致斋三日其天子又有天地及山川社稷宗庙诸侯直有境内山川社稷宗庙卜日及戒皆同也按郊特牲云卜郊受命于祖庙作于祢宫卜之日王立于泽亲听誓命又云献命库门之内戒百官也大庙之命戒百姓也注云王自泽宫而还以誓命重相申勅也王自此还斋路寝之室若然卜日在泽宫又至射宫皆同在旬有一日空十日故后日乃斋也
　　大祀前射三日戒前射一日宿
　　前射三日宰夫戒宰及司马射人宿视涤　释曰此宰夫戒是再戒之宿不云宿者辟下宿视涤何者宰夫戒是也戒下宿是夕宿是以宗伯云凡祀大神享大鬼祭大帅执事而卜日宿视涤濯注云宿申戒也此前有射人戒是七日前期此宰夫戒是申戒又知宿是夕宿者以戒宿同文明不同日以其上云前射三日戒明此非三日是前一日矣
　　侯所射布乏获者御矢貍歩六尺
　　司马命量人量侯道与所设乏以貍歩云云　释曰云量人司马之属掌量道巷涂数者量人职文量人属司马故云司马之属也云侯谓所射布也者以其三侯皆以布以皮为鹄旁又饰以皮也云尊者射之以威不寜侯者即梓人云毋或若汝不寜侯不属于王所故抗而射汝是也云卑者射之以求为诸侯者射义云故天子之大射谓之射侯射侯者射为诸侯也射中则得为诸侯射不中则不得为诸侯是也容谓之乏所以为获者之御矢者此云乏周礼射人云容云则此貍歩六尺明矣者隂破先郑郑注射人貍歩谓一举足为歩于今为半歩郑引弓之下制六尺以非之
　　大夫祭亦大射择士士无臣祭不射
　　大夫将祭于己射麋侯者司裘云卿大夫共麋侯是天子卿大夫以孝经云大夫有争臣三人以有臣故将祭得大射择士郑言此者以己射用麋侯又见助君祭亦射君之麋侯云士无臣祭不射者孝经云士有争友不言臣以仆为友司裘卿大夫下不言士故祭不言士大射若然士有賔射燕射不得大射虽不得大射得与君賔射故射人注不言士者此与诸侯之賔射士不与也若然诸侯之士亦然也
　　东笙磬西颂磬取隂阳生成
　　乐人宿县于阼阶东笙磬西面其南笙钟其南鑮皆南陈云东为阳中万物以生者阳气起于子盛于午故东方为阳中也万物以生以其正月三阳生太蔟用事故万物生焉云春秋者是外伶州鸠对周景王辞引之者证钟磬为笙之事太蔟者寅上候气之管度律均钟金即钟也故奏之所以赞阳出滞云姑洗所以修洁百物考神纳賔者亦据度律均钟姑洗在辰三月百物修洁而出考神纳賔谓祭祀而有助祭之賔客但东方阳管唯有此二律故据此二律言之是以名东方钟磬为笙也云皆编而县之者言皆者欲解磬非应律之物与钟同言之者以其鑮与鼓虽同西面与钟同不编之而磬与钟同十六枚而在一虡与钟同编又同宫故兼言磬是以磬师职云掌教击磬击编钟注云磬亦编于钟言之者钟有不编不编者钟师击之是其磬与钟编之此东方云笙而西方言颂者以其夷则无射主西方成功收藏故称颂颂者美盛徳之形容故云颂也但天有十二次地有十二辰案书传云天子出撞黄钟之钟右五钟皆应入则撞蕤賔之钟左五钟皆应左右云五则除黄钟蕤賔并为阳而应钟林钟已西为右五也大吕中吕已东为左五也
　　凡县钟磬半为堵全为肆
　　注周礼曰云云有钟有磬为全鑮如钟云云　云周礼曰凡县钟磬半为堵全为肆者周礼小胥职文皷鑮亦县而直言钟磬者据编县者为文皷鑮笋虡之上各县一而已不编之郑彼注云半之者谓诸侯之卿大夫士也诸侯之卿大夫半天子之卿大夫天子之卿大夫判县东西各有钟磬是全之为肆诸侯卿大夫虽同判县半天子卿大夫取一相钟磬分为两相西县钟东县磬而天子之士特县直东有钟磬且是全之为肆诸侯之士直特县半天子之士县磬而已或于阶间或于东方又天子宫县四面皆有诸侯轩县阙南面面皆有钟磬鑮及鼓具有也卿大夫士皆无鑮者若有鑮则诸侯臣半天子臣不得具是以阙之云鑮如钟而大者特牲注亦云鑮如钟而大并据国语而注之以言鑮形如钟而复大以大故特一县不编之也云奏乐以皷鑮为节者按周礼鑮师云掌金奏之皷注云谓主击晋皷以奏其钟鑮也以此言之则先击皷后击钟鑮皆是与乐为节
　　夷则无射西方成功故为颂亦为庸
　　西阶之西颂磬东面其南钟其南鑮皆南陈一建鼓在其南东皷朔鼙在其北注言成功曰颂云云　释曰言春秋传者亦是外传文云咏歌九则者谓六府三事九功之徳是也以此九则平民使无差慝云无射所以宣布哲人之令徳者哲人谓后稷后稷以稼穑之功成于季秋先王之业以农为本故云示民轨义谓轨法义理也云先击西鼙乐为賔所由来也者解先击朔鼙之意宾向外来位在西其乐主为乐宾故先击朔鼙应之也云钟不言颂鼙不言东鼓义同省文也者决上东方言笙钟应鼙言南鼓此当言颂钟东鼓义与上文同亦合有而不言者省文也云古文颂为庸者此虽叠古文不从亦通义是尚书云笙镛以间笙东方钟磬西方是庸亦功也亦有成功之义也
　　国君于羣臣备三面为诸侯则轩县
　　一建鼓在西阶之东南面　云言面者国君于其羣臣备三面尔者言国君合有三面为辟射位又与羣臣射阙北靣无钟磬镈直有一建鼓而已故不言南鼓而言南靣也云其为诸侯则轩县者若与诸侯飨燕之类则依诸侯轩县三靣皆有鼓与钟磬镈
　　笙箫与管异而郑以笙箫释簜
</div>
    <div class="pagination">
<a href="仪礼要义_page12.html">上一页</a><span>...</span><a href="仪礼要义_page8.html">8</a><a href="仪礼要义_page9.html">9</a><a href="仪礼要义_page10.html">10</a><a href="仪礼要义_page11.html">11</a><a href="仪礼要义_page12.html">12</a><span class="current-page">13</span><a href="仪礼要义_page14.html">14</a><a href="仪礼要义_page15.html">15</a><a href="仪礼要义_page16.html">16</a><a href="仪礼要义_page17.html">17</a><a href="仪礼要义_page18.html">18</a><span>...</span><a href="仪礼要义_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
