<!DOCTYPE html>
<html>
<head>
    <meta charset="UTF-8">
    <title>钦定礼记义疏 - 第 1 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定礼记义疏 - 第 1 页/共 122 页</h1>
    <div class="content">　　钦定四库全书　　　　　　　　　经部四
　　钦定礼记义疏　　　　　　　　　　礼类三【礼记之属】提要
　　【臣】等谨按
　　钦定礼记义疏八十二卷乾隆十三年
　　御定三礼义疏之第三部也经文四十九篇为七十七卷附载图五卷其诠释七例亦与周官义疏同三礼以郑氏为専门王肃亦一代通儒博观典籍百计难之弗胜也后儒所见曽不逮肃之弃余乃以一知半解哗然诋郑氏不闻道韩愈所谓不自量者其是类欤然周官仪礼皆言礼制礼记则兼言礼意礼制非考证不明礼意则可推求以义理广摭羣言于郊社乐舞裘冕车旗尊彛圭鬯燕饮飨食以及月令内则诸名物皆一一辨订即诸子轶门百家杂说可以考古制者亦详徴博引曲证旁通而辨说则颇采宋儒以补郑注所未备其中庸大学二篇陈澔集说以朱子编入四书遂删除不载殊为妄削古经今仍録全文以存旧本惟章句改从朱子不立异同以消门户之争盖言各有当义各有取不拘守于一端而后见
　　衡鉴之至精也至于
　　御纂诸经易不全用程本义而仍以程本义居先书不全用蔡而仍以蔡居先诗不全用朱而仍以朱居先春秋于胡尤多所驳正刋除而尚以胡标题列三之次惟礼记一经于陈澔集说仅弃瑕録瑜杂列诸儒之中不以冠首仰见
　　睿裁精审务恊是非之公尤足正胡广等礼记大全依附门墙随声标榜之谬矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　钦定四库全书　　　　经部四　礼类三【礼记之属】钦定礼记义疏凡例
　　一
　　本朝崇尚经术周易折中奉
　　圣祖御纂后诗书春秋次第成编兹
　　特命儒臣纂修三礼
　　钦定折衷于是五经炳备咸正无缺惟礼记经文既多注释繁富故简帙逾旧今勒成七十有七卷图五卷共八十二卷
　　一说礼诸家或専尚郑孔或喜自立说而好排注疏纷纷聚讼兹各虚心体究无所専适惟说之是者从之至于义理之指归一奉程朱为圭臬云
　　一三礼同为圣典而戴记旨非一端必博征羣籍以求精解确证故自竹书汲冢周秦诸子帝王世纪及史汉等皆在采录其诸儒由郑氏而下
　　至
　　本朝儒家専训戴经外或注他经或在别说义有当引咸采择以入案中不另标姓氏其宋元以来或说雷同芜蔓冗陋无足明者皆屏汰不录
　　一经文如玉藻王制诸篇有先后错简宜更正者止于注内表明之诸家或未详究则以案语之而文仍旧本无専辄改易用昭遵古之义惟月令乐记章句稍有并合分析为便于训释也
　　一经文字样间有不同如九龄或作九聆九铃等竝附出本文下
　　一中庸大学二篇自宋大儒编为四书其后俗本礼记遂有止载其目而不列其文者兹仍曲台之旧以尊全经以存古本兼辑朱注以示准绳而正义等条概置勿用
　　一礼经名物度数尤当精审极究辨是非而正异同故注中于郊社乐舞裘冕车旗尊彝圭鬯燕饮飨食及月令纪之物内则有事之文皆再三考订研核必求至当而九天六天眀堂大庙郑王之殊互今古之参差或驳或甄要取归于不惑其有去古既逺类不可以强通者则从阙疑
　　一每经文下讲说诸家各以时代为次代同者则以其人之先后为次所引注疏间或先孔后郑者则因经文之先后次之
　　一每经文下释诂辨析互引旁连说或兼存义有总括先正义次通论余论次存疑存异次辨正次案次总论如案系辨正则列在存疑存异后若但明经义则列在存疑存异前七十七卷统归画一
　　一先儒称郑氏康成称周程张朱子及称姓名若某氏某曰等体例亦归画一
　　一孔疏或释注或阐经旨各分大小书之与周官仪礼贾疏一例
　　一所引注疏或仍其全文或节其要义有删无增亦无改
　　一古注疏每篇目下必有解题着所以名篇之意今自郑孔外凡诸家有所论说皆采取其要使一篇大旨开卷即明
　　一月令一篇诸家所论得失不同今采周书时训吕不韦书淮南子及唐月令各附于下而以时宪书较当时节以备参考
　　一礼记虽杂成于汉儒然微言大义往往斯在即以檀弓事或疑明堂位辞多夸越王制与周官孟子各有抵牾亦必详求义训不附会亦不武断
　　一校正字体防画无讹一遵康熙字典
　　一古六经皆有图盖左图右史所以按验而便稽考也兹编既成复因礼器三礼诸图之旧损益为图并加图说俾穷经者了如指掌














　　引用姓氏
　　周
　　荀氏【况】
　　汉
　　董氏【仲舒　寛夫　广川】
　　毛氏【苌　　　　　赵郡】
　　司马氏【迁　子长　龙门】
　　孔氏【安国　子国　曲阜】
　　戴氏【徳　　延君　谯国】
　　戴氏【圣　次君】
　　刘氏【向　　子政】
　　刘氏【歆　　子骏】
　　杜氏【子春　　　　缑氏】
　　班氏【固　　孟坚　扶风】
　　贾氏【逵　　景伯】
　　仲氏【长统　公理　髙平】
　　郑氏【兴　　少贑】
　　郑氏【众　　仲师】
　　马氏【融　　季长　扶风】
　　许氏【慎　　叔重】
　　服氏【防　　子愼】
　　卢氏【植　　子干　涿郡】
　　何氏【休　　邵公　任城】
　　郑氏【　　康成　髙密】
　　赵氏【岐　　邠卿一字台卿】
　　蔡氏【邕　　伯喈　陈畱】
　　髙氏【诱】
　　应氏【劭　仲瑗　南顿一作仲逺】
　　刘氏【熙　　成国】
　　李氏【廵】
　　田氏【琼】
　　王氏【肃　　子邕】
　　孙氏【炎　　叔然　乐安】
　　苏氏【林　　孝友　陈畱】
　　谯氏【周　　允南　西充】
　　韦氏【昭　　嗣　云阳】
　　射氏【慈　　孝宗】
</div>
    <div class="pagination">
<span class="current-page">1</span><a href="钦定礼记义疏_page2.html">2</a><a href="钦定礼记义疏_page3.html">3</a><a href="钦定礼记义疏_page4.html">4</a><a href="钦定礼记义疏_page5.html">5</a><a href="钦定礼记义疏_page6.html">6</a><span>...</span><a href="钦定礼记义疏_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
