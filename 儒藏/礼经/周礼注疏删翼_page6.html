<!DOCTYPE html>
<html>
<head>
    <meta charset="UTF-8">
    <title>周礼注疏删翼 - 第 6 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏删翼 - 第 6 页/共 54 页</h1>
    <div class="content">　　王氏曰畋狩有时王制云獭祭鱼然后虞人入泽梁豺祭兽然后田猎鸠化为鹰然后设罻罗昆虫未蛰不以火田是也取兽有法若不麛不卵不杀胎不殀夭不覆巢践毛不献不成禽不献是也田猎有地若东有甫草驾言行狩是也及夫辨其死生鱻薧之物当公当私之宜断其争禽之讼皆所谓政令也○王介甫氏曰周之初沛泽多而禽兽至周人尝患其逼矣唯周有以胜之然后中国之患除而人更赖其所获以共服食器用然则兽人之官修宁百姓之大者也鱼之为物潜逃微眇难及以政方周之盛时乃能使之莘其尾颁其首浮沈小大备得其性则以有法度加焉而已然则人之官修养万物之悉者也故二官各入其物于玉府以为王者仁民爱物其施如是然后可以兼百姓之奉备万物之养以足其燕私玩好之欲也○杂说无事而不田曰不敬田不以礼曰暴天物一为干豆二为宾客三为充君之庖畴若予上下草木鸟兽断一木斩一兽不以其时非孝也兽人之职宜以是观之
　　人掌以时为梁注月令季冬命渔师为梁梁水偃也偃水为关空以笱承其空诗敝笱在梁
　　疏谓偃水两畔中央通水为关孔笱者苇薄以薄承其关孔鱼过则以薄承取之
　　春献王鲔注王鲔鲔之大者月令季春荐鲔于寝庙辨鱼物为鱻薧以共王膳羞凡祭祀宾客丧纪共其鱼之鱻薧凡者掌其政令凡征入于玉府注鱻生也薧干也郑司农云征渔者之租税
　　疏川泽之民于獭祭鱼之时得取鱼无禁其中须骨之事堪饰器物者渔人主收之入于玉府以当邦赋也○刘氏曰鱼潜于渊盖物之善者也圣人养之之法则数罟不入洿池也獭祭鱼然后渔人入泽梁也然则罟非其制不可设矣取非其时不可为矣是故先王制罟必四寸然后天下之鱼得以长育矣梁设有时则凡鱼得以遂性而颁首莘尾矣中孚曰豚鱼吉盖信在民心而惠及豚鱼也
　　鼈人掌取互物注郑司农云互物谓有甲防胡鼈之属
　　郝氏曰互合也○王氏曰殻相交互也○邓氏曰介物为长而以鼈命官主食献
　　以时簎鱼鼈龟蜃凡貍物注蜃大蛤郑司农云簎谓以杈刺泥中搏取之貍物藏伏于泥中者
　　于云蜃防类疏簎庄子云冬则擉鼈于江义同
　　春献鼈蜃秋献鱼
　　临川王氏曰鼈及鱼字乳以夏而蜃以夏秋春献鼈蜃秋献鱼避其字乳之时而弗献也唯先王不以饮食之养害仁政之法度如此然后能率天下之民以成鱼丽之功矣
　　祭祀共蠯蠃蚳以授醢人注蠃螔蝓
　　或曰蠃介虫旋殻者螺通
　　郑司农云蠯蛤也杜子春云蠯蜯也
　　说文修为蠯圆为
　　蚳蛾子国语曰虫舎蚳蝝
　　疏蝝谓蝗也○王先生曰按鲁语宣公夏滥于泗渊里革谏曰鱼禁鲲鲕虫舎蚳蝝古之制也里革以舎蚳蝝为仁周公以共蠃蚳为礼何也盖宣公之夏滥非其时也圣人取物以时而已
　　掌凡邦之簎事
　　某氏曰凡有取于水中以鼈人善簎故兼掌之
　　腊人掌干肉凡田兽之脯腊膴胖之事注大物解肆干之谓之干肉若今凉州乌翅矣薄析曰脯捶之而施姜桂曰鍜脩腊小物全干
　　凡祭祀共豆脯荐脯膴胖凡腊物宾客丧纪共其脯腊凡干肉之事注脯非豆实豆当为羞
　　刘氏曰田猎一为干豆故祭祀有豆脯○仲舆郝氏曰膴大脔胖小片也皆干物○明斋王氏曰凡畋有时方其入山泽也则有余而无用及其设禁也则欲用而不得故于其多时取以为腊所以用足而不费且不至于多杀亦所以养不忍之心也昔吕正献公每贮腊薧以待客正谓此耳
　　医师掌医之政令聚毒药以共医事注毒药药之辛苦者药之物恒多毒
　　明斋王氏曰毒药得天地之偏气者人身有不和之气须以偏胜之物攻之乃得其平然药亦有平补者终不免有所偏可暂用止疾而已乆服必有所伤故总以毒名也
　　凡邦之有疾病者疕疡者造焉则使医分而治之注疕头疡亦谓秃也身伤曰疡分之者医各有能
　　疏疾病者谓若疾医所云是也疕疡者谓若疡医所云是也○或曰疾轻而病重疾甚曰病○庄渠魏氏曰通乎方技者可以为医工不可以为医师医师通乎道者也不能兼众医之技能使众医各尽其所长知此者其可相天下乎
　　岁终则稽其医事以制其食十全为上十失一次之十失二次之十失三次之十失四为下注食禄也
　　杂说不曰禄而曰食者廪之而已不假以名器也○程氏曰十全非谓十人皆愈也但知可治不可治者十人皆中则为上
　　食医掌和王之六食六饮六膳百羞百医八珍之齐注和调也
　　庄渠魏氏曰膳夫所馈食医调节之味以淡为主可以清神可以固精和之济其不及养道益备过则味厚伤生故膏梁多殀
　　凡食齐眡春时羮齐眡夏时酱齐眡秋时饮齐眡冬时注饭宜温羮宜热酱宜凉饮宜寒
　　疏眡犹比也言饭之齐和四时常温比于春时羮则四时常热酱则四时皆须凉饮则四时皆须寒
　　凡和春多酸夏多苦秋多辛冬多咸调以滑甘注各尚其时味而甘以成之犹水火金木之载于土内则曰枣栗饴密以甘之堇荁枌榆娩槁滫瀡以滑之
　　疏木酸属春火苦属夏金辛属秋水咸属冬中央土味甘属季夏金木水火非土不载于五行土为尊五味甘为上故甘总调四味滑者通利往来亦所以调和四味故云调以滑甘○又云荁堇类榆白曰枌娩新生者槁干也齐人溲曰秦人滑曰瀡谓将此堇以下和溲以滑之○某氏曰春于五行为木木之味酸春主发散宜多酸以收之夏为火火之味苦夏主解缓宜多苦以坚之秋为金金之味辛秋主揫敛宜多辛以散之冬为水水之味咸冬主坚栗宜多咸以防之○黄氏曰滑所以调之虑其不和也甘在内则养脾在外则养肉四时无土不可四味无甘不可此甘之所调欤窍者气之所由以通者也窍不利则气穷焉此滑之所以调欤○王氏曰黄帝素问曰肺欲收急食酸以收之肝欲散急食辛以散之心欲防急食咸以防之肾欲坚急食苦以坚之脾欲缓急食甘以缓之亦谓是也
　　凡防膳食之宜牛宜稌羊宜黍豕宜稷犬宜粱鴈宜麦鱼宜苽注防成也谓其味相成郑司农云稌稉也尔雅曰稌稻雕胡也
　　黄氏曰牛羊豕犬雁鱼天产也以为膳所以养人之精稌黍稷粱麦地产也所以养人之形精不足于养则气衰形不足于养则气殆然则膳食之养不可相废其宜不可相反或失焉则所养适足以害之耳
　　凡君子之食恒放焉注放犹依也
　　疏上六食六饮一经据其王不通放下凡食春多酸已下齐和相成之事虽以王为主大夫已上亦依之故云君子恒放焉○山杨氏曰所以养隂阳之气不可偏胜凡此皆卫生之道也先王于食有医所以治未病也凡百君子所以自养者常放王如此至于疾而后用医则末矣故周官疾医施于万民而君子不与焉○谢氏曰古人欲心则寡卫生之道则尽矣○黄氏曰凡齐所眡和所多防所宜节王之欲可谓备矣是故王心常清不为物所淫王体常宁不为物所伤然后能以礼义节人之欲焉○明斋王氏曰食医以王为主疾医以万民为主大人治于未病而其法通乎下卑者不能备物也小人治于已病而其法通乎上尊者不敢指斥也○愚按周官饮食之事何其多说也曰凡以养王躬之和也夫人伤生之事食与色而已人则疑之曰食之伤生何遽与色埒也噫食之伤生甚矣食以淡泊减少为正过则损人故曰五味令人口爽又曰甘脆醲肥腐肠之药王以一身玉食万方茍非加意和调而均节之其为祸于朝夕宁有极乎又况炼养服食三代以前虽无其事然圣人防患于未然宁不虑之是故一饮食之细设膳夫矣饔人庖人矣烹人矣复有食医调其齐防其宜迎五行之气导百物之精以致养于王王之一身莫非中和之气所节宣而蒸动者且安得有石烹云锻之说采药饵丹之害可以蛊惑而中之者哉读周礼者慎勿谓膳夫以下累累多官皆圣人所以奉口腹而极肥甘也则几矣
　　疾医掌万民之疾病四时皆有疠疾春时有痟首疾夏时有痒疥疾秋时有疟寒疾冬时有嗽上气疾注疠疾气不和之疾痟酸削也首疾头痛也嗽欬也上气逆喘也五行传曰六疠作见
　　王氏曰善医者审其源贵乎养之为本养之使其形气和平而无过不及之偏也夫隂阳判而为五行五行运而为四时或为寒暑或为温淸资其气以生者孰不为之感动哉善摄生者消息盈虚与时偕行故邪气不能以袭之不然客邪辄蹈其舎则疾病交作四时所以皆有疠疾也○临川王氏曰素问曰冬伤于寒春必病温夏伤于暑秋必病疟方冬时阳为主于内寒虽入之势未能动及春阳出而隂为内主然后寒动而搏阳故有痟首之疾夏时隂为主于内暑虽入之势未能动及秋隂出而阳为内主然后暑动而搏隂为疟寒之疾○王氏曰疥生于皮肤夏阳溢于皮肤故有痒疥之疾嗽咳也其原主肺肺气属金而主声冬阳溢于脏腑则肺动而为嗽上气之疾矣
　　以五味五谷五药养其病注养犹治也病由气胜负而生攻其赢养其不足者五味醯酒饴密姜盐之属疏醯则酸也酒则苦也饴密则甘也姜即辛也盐即醎也
　　五谷麻黍稷麦豆五药草木虫石谷也其治合之齐则存乎神农子仪之术云
　　东莱吕氏曰先五味五谷而继之以五药治病以药医之下也虽然岂独医哉
　　以五气五声五色眡其死生注三者剧易之徴见于外者五气五脏所出气也肺气热心气次之肝气凉脾气温肾气寒五声言语宫商角征羽也五色面貌青赤白黑黄也察其盈虚休王吉凶可知
　　潜溪邓氏曰味谷药皆五气色声亦五何也五行之气滋为味播为谷散为药其实一体也充为气发为声形为色其实亦一体也一体故投其合而和取所胜而攻用所相为养也用其精也
　　两之以九窍之变参之以九藏之动注两参之者以观其死生之验窍之变谓开闭非常阳窍七隂窍二藏之动谓脉至与不至正藏五又有胃旁胱大肠小肠脉之大候要在阳明寸口能专是者其惟秦和乎岐伯榆柎则兼彼数术者岐伯榆柎皆黄帝时医人○疏两者谓九窍与所眡为两两与九藏为三○刘氏曰九窍失其常职谓之变以五气失之于中而九窍失之于外故曰两之陈氏集说云两参之者重审验之
　　凡民之有疾病者分而治之死终则各书其所以而入于医师注少者曰死老者曰终所以谓治之不愈之状也医师得以制其禄且为后治之戒
　　介甫王氏曰终则尽其道而死所谓君子曰终是也终亦有所以而非医之罪也○三礼辨云分治之则疾医似非一科然仅有士八人岂非所治止于邦内而乡遂都鄙各有人欤○叶氏时曰观民之疾有医见先王仁民之心观兽之病有医见先王爱物之心然而民物安矣而王后世子之尊公卿大夫之贵不使医官共其事何耶曰此当以食医求之乎民与物治其疾于已然君与臣治其疾于未然故食医一官不独和王之六食六饮之等也曰凡君子之食恒放焉此皆保其安于无事之日养其正于无病之时也虽然凌人之藏氷出氷司爟之出火纳火皆为民也冬藏氷而春出火所以助阳而抑隂秋纳火而夏出氷所以助隂而抑阳隂阳既均疾疠不作是亦养之于未然而不特疗之于已然也不幸而有风雨霜露之感民之财势不足以致良医则又有医师董各医而分治之先王一体斯民之政如此
　　疡医掌肿疡溃疡金疡折疡之祝药劀杀之齐注肿疡痈而上生创者
　　或曰谓瘰疬瘤□壅肿不散者
　　溃疡痈而含脓血者
　　或曰谓痈疽之类
　　金疡刀创也折疡踠跌者祝当为注谓附着药也劀刮去脓血杀谓以药食其恶肉
　　临川王氏曰素问曰上古移精变气祝由而已医之用祝尚矣而疡尤宜祝后世有以气封疡而徙之者盖其遗法祝之不胜然后用药药之然后劀劀之然后杀
　　凡疗疡以五毒攻之注五毒五药之有毒者今医方有五毒之药作之合黄堥置石胆丹砂雄黄礜石慈石其中烧之三日夜其烟上着以鸡羽扫取之以注创恶肉破骨则尽出
　　庄渠魏氏曰岐伯曰夫使身被痈疽之病脓血之聚者不亦离道逺乎不从天下不从地生积微之所生也故圣者治于未有形愚者遭其已成也疡成邪气已盛先用毒攻抜病邪然后调养正气
　　以五气养之以五药疗之以五味节之注既刮杀而攻尽其宿肉乃养之也五气当为五谷节节成其药之力王氏曰五气即五脏之气○介甫王氏曰疾医以治内为主故先味而后药疡医以治外为主故先药而后味
　　凡药以酸养骨以辛养筋以咸养脉以苦养气以甘养肉以滑养窍注以类相养也酸木味木根立地中似骨辛金味金之纒合异物似筋咸水味水之流行地中似脉苦火味火出入无形似气甘土味土含载四者似肉滑滑石也凡诸滑物通利往来似窍
　　王氏曰人四月受水精以成血脉脉软则和咸能软所以养脉五月受火精以成其气气坚则壮苦主燥所以养气也六月受金精以成其筋筋散则不挛辛主散所以养筋也七月受木精以成其骨骨收则彊酸主收所以养骨也八月受土精以成肤革肉缓则不壅甘主缓所以养肉也窍者形体骨肉空虚之处非此无以通气血素问曰骨肉滑利可以长乆唯滑则无所凝止此养窍之义也○愚按一窍之壅其气可以丧身匹夫之壅其情可以丧天下诸侯公卿大夫羣吏万民皆得复逆于天子穷民无告肺石路鼓可以达之皆先王所以宣天下之壅也五味之外必有滑以养窍食医至以滑与甘并言养身之道通于养天下矣
　　凡有疡者受其药焉
　　兽医掌疗兽病疗兽疡注畜兽之疾病及疡疗同医疏重人贱畜故兽病兽疡同一医也
　　凡疗兽病灌而行之以节之以动其气观其所发而养之注兽之病状难知灌以缓之且强其气也节趋聚之节也气谓脉气既行之乃以脉视之以知所病
　　按集说王氏云兽不能言病状难知必灌之以药使行焉又从而节止之以是而动作其气因以观其病之所发而养之但未审其病则所灌者何等药也郑氏注灌以缓之义亦未明
　　凡疗兽疡灌而劀之以发其恶然后药之养之食之注亦先攻之而后养之
　　凡兽之有病者有疡者使疗之死则计其数以进退之庄渠魏氏曰兽疡未成则人不知故无治法粗工疗人同兽危哉攷课法严不以治兽而畧○明斋王氏曰医仁术也是故先王立之师以掌之使众医分治民疾计其功而制其食使医者无求于病则心清而业精病者不必酬乎医则药之所及广而活者众能者举之于上不能者黜之不得行医于是医者务以活人为心而民无夭札之患矣










　　周礼注疏删翼卷三
<经部,礼类,周礼之属,周礼注疏删翼>
　　钦定四库全书
　　周礼注疏删翼卷四
　　明　王志长　撰
　　酒正掌酒之政令以式灋授酒材注式灋作酒之灋式作酒既有米麴之数又有功沽之巧月令曰乃命大酋秫稻必齐麴蘖必时湛饎必洁水泉必香陶器必良火齐必得郑司农云授酒人以其材
　　疏月令者十一月之令言乃命大酋监之者彼注酒熟曰酋于周礼则为酒人按下注昔酒今之酋久白酒则酋者久逺之称久熟者善故名酒官为大酋湛渍饎炊也
　　凡为公酒者亦如之注谓乡射饮酒以公事作酒者亦以式灋及酒材授之使自酿之
　　庄渠魏氏曰酒醉而后正塞其流也立灋常防其源式灋大宰九式之灋以是授酒人材截有定数不得多酿王及后世子虽欲多饮无从得酒公酒羣臣公事饮酒吏授材于酒正公酿之不敢私酿则亦不得私饮
　　辨五齐之名一曰泛齐二曰醴齐三曰盎齐四曰缇齐五曰沈齐注泛者成而滓浮泛泛然如今宜成醪矣醴犹体也成而汁滓相将如今恬酒矣盎犹翁也成而翁翁然葱白色如今鄼白矣缇者成而红赤如今下酒矣沈者成而滓沈如今造清矣自醴以上尤浊缩酌者盎以下差清为齐者每有祭祀以度量节作之
　　疏宜成説以为地名曹植酒赋曰宜成醴醪苍梧缥清若马融所云今之宜成防稽稻米清似宜成则以为酒名未知孰是鄼地名也某氏曰大约酒成熟之候有此五种造酒者因其节以为名各随所宜而用之也
　　辨三酒之物一曰事酒二曰昔酒三曰清酒注谓事酒酌有事者之酒其酒则今之醳酒也昔酒今之酋乆白酒所谓旧醳者也清酒今中山冬酿接夏而成王氏曰五齐用以祭祀非人所饮也祭祀之酒不致其味致其义而已故曰辨名以名者义之所自出也三酒以饮务致其实故言辨其物
　　辨四饮之物一曰清二曰医三曰浆四曰酏注清谓醴之泲者医内则所谓或以貤为醴凡醴浊酿酏为之则少清矣浆今之酨浆也酏今之粥内则有黍酏酏饮粥稀者之清也
　　陈氏曰酒正四饮清医浆酏而无水醴凉浆人六饮水浆醴凉医酏而无清水凉之味薄非酒正所辨酒在饮中非用浆人之灋内则无水凉医亦以其薄而略之
　　掌其厚薄之齐以共王之四饮三酒之馔及后世子之饮与其酒注后世子不言馔其馈食不必具设之五齐正用醴为饮者取醴恬与酒味异也其余四齐味皆似酒
　　疏五齐已下非酒正所造并酒人浆人所作故直云辨其厚薄之齐馔者谓馔陈具设之也后世子止言饮与其酒不言四饮三酒复不言馔郑云不必具设之是以不言馔与数也
　　凡祭祀以灋共五齐三酒以实八尊大祭三贰中祭再贰小祭一贰皆有酌数唯齐酒不贰皆有器量注酌器所用注尊中者数量之多少未闻郑司农云三贰三益副之也大祭天地中祭宗庙小祭五祀齐酒不贰为尊者质不敢副益也杜子春云齐酒不贰谓五齐以祭不益也其三酒人所饮者益也谓大祭者王服大裘衮冕所祭也中祭者王服鷩冕毳冕所祭也小祭者王服希冕冕所祭也三贰再贰一贰者谓就三酒之尊而益之也礼运曰酒在室醴醆在户粢醍在堂澄酒在下澄酒是三酒也益之者以饮诸臣若今常满尊也祭祀必用五齐者至敬不尚味而贵多品
　　疏以其主献尸所用故不副益祭有大小酒有多少各有常灋以共之五齐五尊三酒三尊故云以实八尊先郑以天地为大祭宗庙为中祭五祀为小祭其实天地自有大祭小祭宗庙亦有大祭○陈氏曰浊莫如五齐而其味薄清莫如三酒而其味厚祭祀有五齐以神事之尚质也有三酒以人养之尚味也酒正共五齐三酒以实八尊皆陈而弗酌所以致事养之义也非此八尊所实齐酒而皆有贰以备乏少也大祭所酌度用一尊则以三尊副之中祭度用一尊则以二尊副之小祭度用一尊则以一尊副之皆酌而献所以致事养之用也○明斋王氏曰或疑经有五齐三酒而不知其所用夫岂虚设哉愚以九献之仪考之一献王祼二献后祼此主用乎郁鬯也三献王荐腥四献后荐豆笾是为朝践之礼礼运云醴醆在户是三四献所用即泛齐醴齐也五献王荐熟六献后荐豆笾是为馈食之礼礼运云粢醍在堂是五献六献即盎齐缇齐也七献王酳尸八献后酳尸是为加事之礼则王用沉齐而后用事酒自此之后事神之礼杀而交人之礼隆于是而用味矣至九献则后进羞笾羞豆而诸臣酳尸则全用交人之礼故于是而用昔酒至夫清酒者则但诸臣以为酢酒而已齐酒主于献神之用神有定位则献有定数故五尊皆无副益之尊三清羣臣酢爵所用助祭诸臣数不可拘故三尊皆有副益之尊然齐酒于每尊之所容各有限量献神之外不得以滥供三酒则每所用之酌皆有其数应用之外不得而妄费盖酒人之所甚好而尤易侵自商都沉湎于酒以取败周公以为戒故防之周密如此
　　共宾客之礼酒共后之致饮于賔客之礼医酏糟皆使其士奉之注礼酒王所致酒也王致酒后致饮夫妇之义糟医酏不泲者泲曰清不泲曰糟后致饮无醴医酏不清者与王同体屈也亦因以少为贵士谓酒人浆人奄士
　　疏酒为阳故王致之饮为隂故后致之○介甫王氏曰建国则王立朝后立市祭祀则王耕以供齍盛后蚕以为祭服王献尸后亚祼王亲牵牲后荐彻豆笾賔客则亦王祼献后亚之王致酒后致饮夫妇相成之义也魏氏云士酒正之下士也酒人浆人皆奄唯执役于官不可使为礼故酒正复使其属
　　凡王之燕饮酒共其计酒正奉之注共其计者献酬多少度当足也
　　王氏曰燕以示慈惠取醉而已然当防其过故先计其献酬之酌数酒正为献主亲自奉之而酒人依数共使之不戒自节
　　凡飨士庶子飨耆老孤子皆共其酒无酌数注要以醉为度
　　掌酒之赐颁皆有灋以行之注灋尊卑之差
　　王氏曰大宰于匪颁赐予皆有式灋而酒正于酒之赐颁亦有灋以行之传曰名位不同礼亦异数是已
</div>
    <div class="pagination">
<a href="周礼注疏删翼_page5.html">上一页</a><a href="周礼注疏删翼.html">1</a><a href="周礼注疏删翼_page2.html">2</a><a href="周礼注疏删翼_page3.html">3</a><a href="周礼注疏删翼_page4.html">4</a><a href="周礼注疏删翼_page5.html">5</a><span class="current-page">6</span><a href="周礼注疏删翼_page7.html">7</a><a href="周礼注疏删翼_page8.html">8</a><a href="周礼注疏删翼_page9.html">9</a><a href="周礼注疏删翼_page10.html">10</a><a href="周礼注疏删翼_page11.html">11</a><span>...</span><a href="周礼注疏删翼_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
