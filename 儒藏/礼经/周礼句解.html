<!DOCTYPE html>
<html>
 <head>
  <meta charset="utf-8"/>
  <title>
   周礼句解 - 第 1 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼句解 - 第 1 页/共 6 页
  </h1>
  <div class="content">
   钦定四库全书　　　　　经部四
　　周礼句解目録　　　　　礼类一【周礼之属】巻一
　　天官宰上
　　卷二
　　天官宰下
　　卷三
　　地官司徒上
　　卷四
　　地官司徒下
　　卷五
　　春官宗伯一
　　卷六
　　春官宗伯下
　　卷七
　　夏官司马上
　　卷八
　　夏官司马下
　　卷九
　　秋官司防上
　　巻十
　　秋官司防下
　　卷十一
　　冬官考工记上
　　卷十二
　　冬官考工记下
　　【臣】等谨案周礼句解十二卷宋朱申撰是书逐句诠释大畧根据注疏义取简约其中所见有与注疏异者则显易其説若太宰之职五曰贡职郑注曰赋口率出泉也贡功也九职之功所税也而是书则易之曰赋税也贡献也有力主注疏而曲为引证者若大司徒诸公之地封疆方五百里以下则坚守注中半为附庸之説而不执孟子王制以疑周礼至于注疏之是非疑不能决者若小司徒四邑为甸以下注谓旁加之数乃治洫浍之数大司乐圜钟为宫以下注谓天宫夹钟不用中吕等律以其与地宫同位之类则皆阙而不载虽循文训诂无大发明而较之窜乱古经横生新义者犹不失谨严之义惟序官乃经文之纲领申以其无假诠释遂削而不载颇乖体要是则因陋就简之失亦不必曲为之讳矣乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　周礼句解卷一
　　宋　朱申　撰
　　周礼【成王幼周公以叔父而摄政制礼作乐以致太平及归政之日因典章文物之盛着为六典实周家一代之礼】
　　天官冡宰第一【周家取法天地四时以建六官宰曰天官者以其总御众官犹天道统理万物也大也司徒司马司冦司空皆曰司以其各主一官也宰兼总六官故不言司也宗伯亦不言司者以祭祀鬼神非人所主也】
　　天官宰上
　　惟王建国【王三代君天下之称也国王者所都也此言周王之建立都国】辨方正位【辨别东西南北之四方而正祖社朝市之位】体国经野【体犹分也经犹画也城中曰国郊外曰野体国营其国之宫城门涂犹人身之有四体经野治其野之丘甸沟洫如织之有经纬】设官分职【设置也分别也官犹宰司徒之类职犹掌治掌教之类】以为民极【以为斯民至极之标准】乃立天官宰【于是建立天官宰之职】使帅其属而掌邦治【邦治谓总六官之职也天官其属六十宰帅之而掌邦治焉帅音率属音蜀治去声凡方欲治之者系活字皆平声已治政治等系死字皆去声后可以意求之】以佐王均邦国【以佐助天子而均齐天下之邦国】
　　大宰之职【卿一人　大宰即宰也兼总六官故曰宰列职于王故曰大宰职所掌之事也】掌建邦之六典【建立也邦国也典常法也六典其目在下】以佐王治邦国【不言均邦国者治则理之而已均则治之盛也大宰用此六典辅佐王者理天下】一曰治典【天官之典】以经邦国【经犹纬之有经治邦国有节制之道故以经言】以治官府【百官所居曰府】以纪万民【纪犹纲之有纪治万民者务致其详故以纪言】二曰教典【地官之典】以安邦国【安宁之也】以教官府【教训之也】以扰万民【扰驯之也谓顺民之性而不拂其宜】三曰礼典【春官之典】以和邦国【和不乖也】以统百官【统犹合也礼典以下不曰官府而曰百官者尊天地二官不局其数也】以谐万民【谐调也】四曰政典【夏官之典政军政也】以平邦国【军政所以平定天下故曰平】以正百官【政者正也】以均万民【有贡赋之事故云均】五曰刑典【秋官之典】以诘邦国【诘问也隐而难知故谓之诘诘起乙反】以刑百官【显而易见则直刑之而已】以纠万民【纠犹察也】六曰事典【冬官之典】以富邦国【富丰于财也】以任百官【任犹使也】以生万民【生犹养也】　以八灋治官府【八法其目在下官府注见上灋古法字】一曰官属【六官之属】以举邦治【举而行之】二曰官职【六官所治之事谓之职】以辨邦治【其职各有司存故曰辨】三曰官联【联谓通职连事以相佐助】以防官治【邦治总官民而言官治指官府而言众官共举则事得防合而成】四曰官常【常谓以昔所常行者着之于例】以听官治【百官违其常者则以此而听察之】五曰官成【成谓载之简书以为着令】以经邦治【经谓以之绳墨于民】六曰官灋【官府所奉行之法】以正邦治【正谓以之整齐其民】七曰官刑【治官府之刑】以纠邦治【纠察也】八曰官计【平治官吏之计】以弊邦治【弊断也弊音蔽】　以八则治都鄙【则亦法也其详由法其畧曰则都鄙公卿大夫所食之采地也以其有邑故谓之都以其在国之鄙故谓之鄙八则其目在下】一曰祭祀【宗庙社稷诸神之祀】以驭其神【驭犹马之在驭祭祀有废置故言驭其神驭音御】二曰灋则【此宫中之法则】以驭其官【官之所守惟法则之从故言驭其官】三曰废置【有罪则废有行则置】以驭其吏【官谓治事者吏谓治人者】四曰禄位【禄俸也位爵也】以驭其士【吏谓已仕者士谓未仕者】五曰赋贡【赋税也贡献也】以驭其用【都鄙之用度量贡赋之所入以为出】六曰礼俗【以礼节其风俗】以驭其民【不求变俗而礼行焉】七曰刑赏【刑以惩恶赏以劝善】以驭其威【独言威者欲民之畏刑而为善则蒙赏者众矣】八曰田役【因四时之田而役使之】以驭其众【田以简众役以任众】　以八柄诏王驭羣臣【柄犹器之有柄诏告也八柄者天子所以驭羣臣非人臣所可预故宰以诏于王】一曰爵【谓内则公卿大夫士外则公侯伯子男也】以驭其贵【有爵则贵故爵所以驭贵】二曰禄【禄仕者之俸也】以驭其富【有禄则富故禄所以驭富】三曰予【爵禄之外有所赐也予音与】以驭其幸【出于特恩故曰幸】四曰置【置之于位】以驭其行【防其人有贤行行下孟反】五曰生【生犹养也】以驭其福【臣有勲劳而禄及子孙是福祐之也】六曰夺【臣有罪而没其家财】以驭其贫【夺其所有故贫】七曰废【不忍杀之放之以逺】以驭其罪【以其人有罪也】八曰诛【责也】以驭其过【罪重故放之过轻故诛之谓责之以言也】　以八统诏王驭万民【统言举于此而彼从之王躬行于上而民从之故八统可以驭万民也】一曰亲亲【亲睦九族】二曰敬故【敬重故旧】三曰进贤【有德者进用之】四曰使能【有才者役使之】五曰保庸【安有功者】六曰尊贵【荣冇爵者】七曰达吏【吏谓在下位者达谓进之于上】八曰礼宾【宾谓诸侯礼谓与之行宾主揖逊之礼】　以九职任万民【以九者职业任使万民】一曰三农【山泽平地三等之农】生九谷【生种也九谷谓黍稷稻梁秫苽麻麦豆也】二曰园圃【树果曰圃园其樊也】毓草木【毓与育同谓顺草木之性而养之也】三曰虞衡【掌山泽之官】作山泽之材【山泽所产之材作而用之】四曰薮牧【薮无水之地牧有畜之地薮音叟】养蕃鸟兽【养畜也蕃盛也飞曰鸟走曰兽】五曰百工【兴事造业谓之工】饬化八材【勤力以化八者之材八材谓珠曰切象曰磋玉曰琢石曰磨木曰刻金曰镂革曰剥羽曰柝】六曰商贾【行货曰商坐货曰贾贾音古】阜通货贿【阜盛也金玉曰货布帛曰贿贿呼罪反】七曰嫔妇【嫔有夫者妇有姑者嫔音频】化治丝枲【化治者化而后治之也丝茧之已缲者枲麻之未缉者枲丝里反】八曰臣妾【臣男之贱者妾女之贱者】聚敛疏材【聚敛谓蓄积之疏材百草根实可食者疏音疎】九曰闲民【无事业者闲音闲】无常职【八职有常此独无常】转移执事【若今庸雇为工作者】　以九赋敛财贿【上取于下曰赋敛聚也财帛布也此九者取于任地与余财非取于民者】一曰邦中之赋【在城郭者】二曰四郊之赋【四郊谓四方之郊去国百里六郷之赋】三曰邦甸之赋【去国二百里】四曰家削之赋【去国三百里以大夫所食采邑在焉故曰家削削所教反】五曰邦县之赋【去国四百里】六曰邦都之赋【去国五百里】七曰关市之赋【关以征其货之出入市以征其货之所在】八曰山泽之赋【虞衡所掌山泽之财】九曰币余之赋【职币所敛掌事之余财】　以九式均节财用【式谓用财之节度均节之使无有余不足之患】一曰祭祀之式【祭祀有大小其礼各有丰杀】二曰宾客之式【诸侯之君为宾诸侯之臣为客其礼各有等差】三曰丧荒之式【丧有赗含禭之礼荒有散利遗民之费】四曰羞服之式【羞饮食也服衣裳也】五曰工事之式【百工之事各有作器物之法】六曰币帛之式【币帛所以赠劳宾客者】七曰刍秣之式【草谓之刍谷谓之秣所以养牛马也】八曰匪颁之式【匪分也颁赐也王所分赐羣臣也】九曰好用之式【因其所好而用之盖上之私恩也】　以九贡致邦国之用【下供于上曰贡言致者明非取之而自至也】一曰祀贡【牺牲苞茅之属】二曰嫔贡【丝枲之属】三曰器贡【钱铁石磬之属】四曰币贡【玉马皮帛之属】五曰材贡【栝栢篠簜之属】六曰货贡【金玉贝之属】七曰服贡【絺纻之属】八曰斿贡【珠玑琅玕可供燕游之物斿音游】九曰物贡【九州所产杂物】　以九两系邦国之民【两犹耦也系犹缀也所以协耦万民而联缀不散者有此九事系音计】一曰牧【谓九州之牧也或曰邦国之牧】以地得民【各有分地得以服民】二曰长【都鄙之长】以贵得民【食其禄而不得其地故但以贵得民】三曰师【谓国家学校之师】以贤得民【以其贤德可为人之模范也】四曰儒【谓党学里校之典教者】以道得民【以其有道足以感化乎民也】五曰宗【谓大宗之宗子】以族得民【先王以大宗合天下之族】六曰主【大夫之治都鄙而不为长者】以利得民【采地之利足以得民】七曰吏【乡遂都鄙之吏】以治得民【既专其政则民亦悦其治】八曰友【乡田之民出入相友】以任得民【相任以事故以事相得】九曰薮【泽薮财物所生】以富得民【其利富厚故以富得民】　正月之吉【周以建子之月为正吉则其朔日也正音政】始和布治于邦国都鄙【始调和六典以下之事而颁布此治职文书于邦国之诸侯都鄙之卿大夫】乃县治象之灋于象魏【象魏即雉门两观也以天官之治法画之为象而县于象魏县音】使万民观治象【使人观治象而遵行之】挟日而敛之【一旬为挟必挟日乃收敛者使逺近徧知之挟音浃】乃施典于邦国【以六典治邦国故也】而建其牧【牧即所谓以地得民者】立其监【公侯伯子男各监一国】设其参【卿三人参七男反】傅其伍【大夫五人】陈其殷【殷众也谓上士中士下士也】置其辅【府史胥徒】乃施则于都鄙【以八则治都鄙故也】而建其长【长即所谓以贵得民者】立其两【两谓两卿】设其伍陈其殷置其辅【并见上注】乃施灋于官府【以八法治官府故也】而建其正【谓总其众职者】立其贰【谓佐其正官者】设其攷【谓攷其成绩者】陈其殷置其辅【并见上注】　凡治【大凡为治之道其目在下】以典待邦国之治【六典本以治邦国也待谓待其成而攷之】以则待都鄙之治【八则本以治都鄙也】以灋待官府之治【八法本以治官府也】以官成待万民之治【八成本以治万民也】以礼待宾客之治【礼者本以接宾客也】　祀五帝【祭祀五方之帝谓大昊少昊炎帝黄帝颛顼上古有德之君】则掌百官之誓戒与其具脩【百官谓与祀者誓者折之以言戒者饬之以事具所以供其物脩所以理其壊】前期十日【未祭以前散斋七日致斋三日】帅执事而卜日【执事谓百官执祭事者大宰帅之以卜祭日】遂戒【戒散斋也卜既得日遂戒百官以始斋】及执事【及至祭之前夕执事之时】眡涤濯【涤濯谓洗祭器大宰则亲眡之】及纳亨【向祭之晨纳牲告杀既杀乃授亨人亨音烹】赞王牲事【君亲牵牲大宰赞之】及祀之日【旦明将祀之时】赞玉币爵之事【玉帛以礼神各如其方之色爵所以献神齐酒也三者执以从王至而授之】祀大神示亦如之【祀天神地示皆如祭五帝之礼示音只】享先王亦如之【享宗庙之礼亦然】赞玉几玉爵【玉几所以依神别言赞玉几玉爵者以言祀五帝及大神示不用玉几玉爵也】大朝觐防同【春见曰朝秋见曰觐时见曰防殷见曰同举春秋则冬夏可知朝音潮】赞玉币玉献玉几玉爵【玉币谓诸侯享币也玉献献国珍异也玉几王所依也玉爵王礼诸侯之酢爵也】大丧【天子之丧】赞赠玉含玉【赠玉谓既以赠先王含玉谓将敛饭含之玉含尸暗反】作大事【国之大事在祀与戎】则戒于百官【大宰戒饬百官】赞王命【赞助王之教令】　王眂治朝【眂朝谓临朝也治朝在路门外】则赞听治【助王以听天下之治】眂四方之听朝亦如之【听朝谓王巡狩于四方之时亦如赞听治焉】凡邦之小治【非关于王眡朝之小事】则宰听之【大事决于王小事宰专决】待四方之宾客之小治【王视四方之朝于方岳之下则冡宰为之待四方宾客之小治】　岁终【毎岁之终】则令百官府【徧饬百官之府】各正其治【各使之自正其治】受其防【受其一岁功事之计会音桧】听其致事【听其所致以告于上之事】而诏王废置【如此则百官之能否可见矣于是以告于王而废之置之】三岁【三年则大比】则大计羣吏之治【言大计者以见岁终之计为小】而诛赏之【大无功则不徒废更加之罪大有功则不徒置更加之赏】
　　小宰之职【中大夫二人　大宰之贰故曰小宰】掌建邦之宫刑【宫刑在王宫中之刑建明而布告之】以治王宫之政令凡宫之纠禁【违其政令者未发则纠察之既发则禁止之】掌邦之六典八灋八则之贰【六典八灋八则之书其正在大宰太史司书小宰则副掌其书也】以逆邦国都鄙官府之治【逆谓迎受勾考也六典以逆邦国之治八灋以逆官府之治八则以逆都鄙之治】执邦之九贡九赋九式之贰【三者以大宰所掌故小宰副贰以执之】以均财节邦用【均财使得其平节邦用使之无过】　以官府之六叙正羣吏【以六者叙其伦之先后】一曰以叙正其位【谓卿大夫朝位有尊卑次列之叙】二曰以叙进其治【谓有治职功进于上者亦有先尊后卑之叙】三曰以叙作其事【谓有所执掌起事者亦先尊后卑也】四曰以叙制其食【因爵命之尊卑以制其禄】五曰以叙受其防【谓进防计文书受之亦以尊卑为叙】六曰以叙听其情【谓狱讼之情听之亦以尊卑为叙】　以官府之六属举邦治【六官之长各有属官佐之然后邦治可举而行】一曰天官【大宰之官】其属六十【谓宫正以下曰六十者举大数也后五官仿此】掌邦治【皆掌治职】大事则从其长【事之大者则从于大宰之长】小事则专达【事之小者则属官得专行之】二曰地官【司徒之官】其属六十【州长以下】掌邦教【皆掌教职】大事则从其长【从大司徒】小事则专达【同上】三曰春官【宗伯之官】其属六十【郁人以下】掌邦礼【皆掌礼职】大事则从其长【从大宗伯】小事则专达【同上】四曰夏官【司马之职】其属六十【司勲以下】掌邦政【皆掌政职】大事则从其长【从大司马】小事则专达【同上】五曰秋官【司寇之官】其属六十【卿士以下】掌邦刑【皆掌刑职】大事则从其长【从大司寇】小事则专达【同上】六曰冬官【司空之官】其属六十【冬官阙不可考】掌邦事【皆掌事职】大事则从其长【从大司空】小事则专达【同上】　以官府之六职辨邦治【六官之职不同故邦治得以分辨】一曰治职【天官之职】以平邦国【邦国不得专利而过制】以均万民【万民不得擅利而独侈】以节财用【上下皆无泛用故财用可节也】二曰教职【地官之职】以安邦国【脩文德以安之】以宁万民【脩文德以宁之宁者安之至也】以怀宾客【近者悦而逺者来故宾客可怀也】三曰礼职【春官之职】以和邦国【和不乖也】以谐万民【谐犹调也】以事鬼神【人和而神降之福故鬼神可事也】四曰政职【夏官之职】以服邦国【服则使之顺于王】以正万民【正则使之止于一】以聚百物【贡出于邦赋敛于民服之正之故百物可聚也】五曰刑职【秋官之职】以诘邦国【诘问也】以纠万民【纠察也】以除盗贼【奸无所容故盗贼可除也】六曰事职【冬官之职】以富邦国【丰其财也】以养万民【养其生也】以生百物【上下兼足则无旷土游民故百物可生也】　以官府之六联合邦治【官府六事皆联事通职然后邦治得以防合而成】一曰祭祀之联事【谓大宰赞玉币司徒奉牛牲宗伯眡涤濯司马羞鱼牲司冦奉明水火之类】二曰宾客之联事【谓大宰大朝觐防同赞玉币玉献与小宰大宗伯大行人小行人宰夫掌客所掌宾客之事必联事合治而后成也】三曰丧荒之联事【谓大宰大丧赞赠玉含玉大司徒率众庶属具六纼大司徒大荒移民通财小行人令赒委之之类】四曰军旅之联事【谓六军军将皆命卿大司徒以旗致万民大司马仲春教振旅之类】五曰田役之联事【田所以简众役所以任众如大小司徒乡师大司马所掌田役之事】六曰敛弛之联事【敛民之财弛民之力如大宰掌九贡九赋而大府司防司书亦掌之此敛之联事也乡大夫国中贵者贤者皆舎征而小司徒亦掌之此弛之联事也】凡小事皆有联【上六者皆大事其余小事亦皆有联】以官府之八成经邦治【官府中成事品式有此八者可以经纬邦治】一曰听政役以比居【政谓力政役谓徒役民有争则以其地比居者共听之政音征比毗志反】二曰听师田以简稽【简犹阅也稽犹计也师以用众田以简众皆以简稽之书听之】三曰听闾里以版图【在乡则二十五家为闾在遂则二十五家为里有讼则以戸籍之版土地之图听之】四曰听称责以傅别【傅别谓劵书也称谓贷之以物责谓责其所偿皆以傅别之书听之】五曰听禄位以礼命【礼命礼之九命也有争禄之多少位之前后者则以其书听之】六曰听取予以书【谓官贷于民者官之所予民之所取其责偿也则以书契听之】七曰听卖买以质剂【谓两札一书而长者曰质短者曰剂彼之所买此之所卖皆以其书听之剂子西反】八曰听出入以要防【岁计曰防月计曰要官给于民曰出民输于官曰入皆以其计簿听之】　以听官府之六计弊羣吏之治【听平治也弊犹断也平治官府之计有此六事以断羣吏之治弊音蔽】一曰廉善【廉察也善谓善其事有称誉也】二曰廉能【能谓才能足以辨事者】三曰廉敬【不解于位也】四曰廉正【行无倾邪也】五曰廉灋【守法不失也】六曰廉辨【不疑惑也以此六者廉察之则吏之能否见矣】　以灋掌祭祀朝觐防同宾客之戒具【法礼法也戒谓饬其事具谓备其物】军旅田役丧荒亦如之【亦以法掌其戒具】七事者【总上两节谓自祭祀至丧荒七事】令百官府共其财用【令百官之府共七者之财用】治其施舎【施谓施恩惠舎谓舎政役舎音舍】听其治讼【理其事谓之治争其事谓之讼】　凡祭祀【遇有祭祀之事】赞王币爵之事【又从大宰助王】祼将之事【祼酌郁鬯以献尸也将送也小宰赞王以行其事】凡宾客【遇有宾客之事】赞祼凡受爵之事凡受币之事【宾客有祼神也受爵谓宾所以酢主之爵受币谓敬宾如敬宾所以享王之币三者皆小宰赞之】丧荒【大丧大荒】受其含襚币玉之事【口实曰含衣衾曰襚凶荒有币玉者宾客所赒委之礼含户暗反禭音遂】　月终【毎月之终】则以官府之叙受羣吏之要【月计曰要受之各以尊卑之叙】赞宰受岁防【岁计曰防大宰受之小宰助之而已】岁终【毎岁之终】则令羣吏致事【使六官各致一年功状以待攷也】正岁【正月之吉】帅治官之属而观治象之灋【大宰县治象之灋于象魏小宰帅治官六十之属而徃观焉】徇以木铎【铎铃也金口而木舌古者有新令必奋木铎以警众】曰不用灋者【谓官属有不用治象之法者】国有常刑【国有典常之刑不汝赦也】乃退【已观治象而退】以宫刑宪禁于王宫【宪谓表县之禁谓止絶之】令于百官府【令于王宫之百官府】曰各脩乃职【各脩其所治之职】攷乃灋【各攷其所用之法】待乃事【以待所作之事】以听王命【其事皆听王之所命】其有不共【其或有不共于王事者】则国有大刑【大刑则重于常刑也】
　　宰夫之职【下大夫四人上士八人中士十有六人旅下士三十有二人府六人史十有二人胥十有二人徒百】【有二十人　大宰既有副贰又有宰夫所谓设其攷也】掌治朝之灋【治朝在路门外】以正王及三公六卿大夫羣吏之位【立朝尊卑之位司士掌之宰夫纠其不如仪者】掌其禁令【禁谓止其非法令为使之有为】叙羣吏之治【次叙羣吏所治之事】以待宾客之令诸臣之复万民之逆【令谓宾客未至而先为之具备复报也反也谓诸臣奏事者自下而上曰逆谓万民上书者】　掌百官府之徴令【征召也百官之在官府上有所召而使之从令】辨其八职【八职既辨然后知所从之征令】一曰正【正谓六官之长僚属所取正者】掌官灋以治要【官法谓官府之八法要则月计之书也】二曰师【师谓六官之贰僚属受教者】掌官成以治凡【官成谓官府之八成凡则旬计之书也】三曰司【若天官宰夫地官乡师之类各司职事者】掌官灋以治目【官法见上目谓日计】四曰旅【旅谓上中下士】掌官常以治数【官常即八法之第四也数谓事之多少也】五曰府【主蓄藏文书及器物者】掌官以治藏【谓要书藏谓所蓄藏者藏去声】六曰史【理文辞而述事者】掌官书以赞治【书谓史所述者赞治若今文书起草也】七曰胥【治文书之次叙谓材智为什长者】掌官叙以治叙【官叙即胥所治者治叙谓应所治之先后也】八曰徒【趋走以应呼召者】掌官令以征令【官令谓官府之令征令即上所召也】　掌治灋【治官之法】以攷百官府羣都县鄙之治【羣都诸采邑也六遂五百家为鄙五鄙为县以治法攷其治功也】乗其财用之出入【乘犹计也财钱谷也用货贿也】凡失财用物辟名者【物畜兽也辟名谓作伪文书与实不相应者辟音僻】以官刑诏宰而诛之【官刑即八法之第七也告于长官而诛责之】其足用长财善物者【三者无失又能足之长之善之者】赏之【能如此则赏之】　以式灋掌祭祀之戒具与其荐羞【戒具见小宰注荐脯醢也羞庶羞也凡此皆有旧法式者】从大宰而眂涤濯【大宰眡涤濯宰夫则从之】凡礼事【遇有行礼之事】赞小宰比官府之具【小宰已言戒具宰犬则赞之而比校其美恶焉比如字】凡朝觐防同宾客【凡朝觐防同之宾客】以牢礼之灋掌其牢礼委积膳献饮食宾赐之飱牵与其陈数【牢礼之灋总言其纲也掌其牢礼以下详言其目也牛羊豕共为一牢礼委积谓米禾薪刍膳谓熟物齐和者献谓新物始献者饮食燕享也飱食也牵牲可牵而行者也宾客未至则有委积已至则有膳献饮食始至则有飱牵宾之飱牵则有司所供赐之飱牵则王所好赐陈数则以爵等为牢礼所陈之数也】　凡邦之吊事掌其戒令与其币器财用凡所共者大丧小丧掌小官之戒令帅执事而治之三公六卿之丧与职丧帅官有司而治之凡诸大夫之丧使其旅帅有司而治之　岁终则令羣吏正岁防【岁计曰防谓一岁防稽文书总勾考之】月终则令正月要【月计曰要】旬终则令正日成【十日为旬日计曰成】而以攷其治【岁防月要日成皆令羣吏正之以攷其治】治不以时举者【违令失期防者】以告而诛之【告于宰而诛责之】正岁则以灋警戒羣吏【法治法也警惩之以言戒谓束之以事】令脩宫中之职事【职事之废者理治之】书其能者与其良者【良犹善也羣吏之能者良者皆书之】而以告于上【告之大宰小宰】
　　宫正【上士二人中士四人下士八人府二人史四人胥四人徒四十人　宫中之长】掌王宫之戒令纠禁【戒其怠忽纠其缓散令之使有为禁之使勿为】以时比宫中之官府次舎之众寡【时四时也比校也次所以待直宿也舎所以待休沐也众寡不同故以四时比校之舍音赦】为之版以待【置版以书其人之名以待戒令也】夕击柝而比之【柝戒守者所击也夕比若今酉防柝音托】国有故则令宿【故谓祸灾令宿若今坐甲】其比亦如之【亦如击柝以上之事】辨内外而时禁【分别内人外人禁其非时出入】稽其功绪【考计其功状与职业】纠其德行【纠察其在身之德施为之行】几其出入【几察宿卫羣吏之出入者】均其稍食【均平羣吏之廪禄稍所教反】去其淫怠与其奇衺之民【淫放滥也怠解慢也奇无常也衺不正也如此者皆除去之去上声奇音基衺似嗟反】防其什伍而教之道艺【五人为伍十人为什道谓义理艺谓礼乐射御书数】月终则防其稍食【月禄至月终防计之】岁终则防其行事【吏职至岁终考其功过也】凡邦之大事【国之大事在祀与戎】令于王宫之官府次舎【次舎见前注】无去守而听政令【即其所居而待其所为】春秋以木铎脩火禁【季春季秋火星出入之时则以木铎警众使脩火政也】凡邦之事跸【国有事故王出则跸止行人若今卫士】宫中庙中则执烛大丧则授庐舎辨其亲疏贵贱之居
　　宫伯【中士二人下士四人府一人史二人胥二人徒二十人　伯亦长也副于宫正故以伯称】掌王宫之士庶子凡在版者【士卫士也庶子国子之倅未为士也版名籍也】掌其政令【上所正者为政下所禀者为令】行其秩叙【秩廪禄也叙才等也】作其徒役之事【若有役焉则作其徒也】授八次八舎之职事【卫王宫必居四角四中故云八次八舎次舎说见王宫】若邦有大事【如国有寇戎之大事】作宫众则令之【起宫中之众吏士庶子行则宫伯戒令之】月终则均秩【均其廪禄之秩】岁终则均叙【均其才等之叙】以时颁其衣裘【夏时颁衣冬时颁裘】掌其诛赏【有功则赏有罪则诛】
　　膳夫【上士二人中士四人下士八人府二人史四人胥十有二人徒百有二十人食官之长】掌王之食饮膳羞【食饭也饮酒浆也膳牲肉也羞庶羞也食音嗣】以养王及后世子【王天下之至尊后配王而立内治世子天下之本故兼养之】凡王之馈【进食于尊者曰馈】食用六谷【黍稷稻梁苽麦】膳用六牲【马牛羊豕犬鸡】饮用六清【水酱醴防酏】羞用百二十品【羞出于牲及禽兽以备滋味其品有百二十】珍用八物【淳熬淳母炮豚炮牂捣珍清熬肝膋】酱用百有二十罋【醢六十罋醯六十罋罋瓮同】王日一举【一举谓朝食也杀牲盛馔曰举】鼎十有二【牢鼎九陪鼎三】物皆有俎【物谓牢鼎之实亦九俎】以乐侑食【用乐劝食】膳夫授祭【礼饮食必有祭示有所先也膳夫授王以所祭之物】品尝食【膳夫毎物皆先尝之防有毒也】王乃食【然后王乃食也】卒食【食毕】以乐彻于造【彻收也作乐毕彻于造食之所】王齐日三举【齐谓散齐致齐也齐必变食故特加二举】大丧则不举【王丧】大荒则不举【凶年】大札则不举【疫疠】天地有烖则不举【日月薄蚀为天烖山崩川沸为地烖】邦有大故则不举【寇戎之事凡此皆不举盛馔以自贬损也】王燕食【谓日中与夕食】则奉膳赞祭【燕食则其祭不如朝食之盛故膳夫受而赞之】凡王祭祀宾客食【谓祭祀宗庙及与宾客礼食于庙】则彻王之胙俎【膳夫彻其胙俎余则其属彻之】凡王之稍事【有小事而饮酒】设荐脯醢【腊人共脯醢人共醢膳夫则陈而进之】王燕饮酒【行燕礼与羣臣饮酒】则为献主【君尊不与臣敌故膳夫代王酌酒献宾】掌后及世子之膳羞【亦主其馔之数但不餽耳】凡肉脩之颁赐皆掌之【王以肉及脩餔颁赐羣臣皆膳夫掌之】　凡祭祀之致福者受而膳之以挚见者亦如之　岁终则防【计颁赐之多少】唯王及后世子之膳不防【不以有司法数拘之也】
　　庖人【中士四人下士八人府二人史四人贾八人胥四人徒四十人　掌庖厨者】掌共六畜六兽六禽【六畜即六牲也六兽麋鹿狼麕野豕六禽雁鹑鷃雉鸠鸽】辨其名物【别其名号物色】凡其死生鱻薧之物【新肉曰鱻干肉曰薧鱻音鲜薧音稿】以共王之膳与其荐羞之物及后世子之膳羞【备品物曰荐膳羞并见膳夫注】　共祭祀之好羞共丧纪之庶羞宾客之禽兽凡令禽献以灋授之其出入亦如之　凡用禽献【煎和之以献王】春行羔豚【行犹用也羔羊子豚豕子】膳膏香【膳治也膳膏香谓治羔豚以牛脂】夏行腒鱐【腒干雉鱐干鱼腒音渠鱐音□】膳膏臊【治腒鱐以犬膏】秋行犊麛【犊牛子麛鹿子】膳膏腥【治犊麛以鸡膏】冬行鱻羽【鱻鱼也羽雁也】膳膏羶【治鱻羽以羊脂】岁终则防唯王及后之膳禽不防【以见世子之膳禽在所防矣】
　　内饔【中士四人下士八人府二人史四人胥十人徒百人　调和熟食曰饔内饔所主在内】掌王及后世子膳羞之割亨煎和之事【割肆解肉也亨煮也煎和齐以五味也亨音烹和去声】辨体名肉物【体名脊脇肩背臑之属肉物胾燔之属】辨百品味之物【庶羞之属】王举则陈其鼎俎【举谓王日一举】以牲体实之【取于镬以实鼎取于鼎以实俎】选百羞酱物珍物以俟馈【选择其中御者俟待也余见膳夫注】共后及世子之膳羞【膳夫掌之内饔共之】辨腥臊羶香之不可食者牛夜鸣则庮羊泠毛而毳羶犬赤股而躁臊鸟皫色而沙鸣貍豕肓眡而交脻腥马黒脊而般臂蝼凡宗庙之祭祀掌割亨之事凡燕饮食亦如之凡掌共羞脩刑膴胖骨鱐以待共膳凡王之好赐肉脩则饔人共之
　　外饔【官属如内饔所主在外】掌外祭祀之割亨【外祭祀谓天地四望山川社稷五祀外神】共其脯脩刑膴【脯薄析肉也脩鍜肉也刑铏羮也膴防肉大脔也膴音呼】陈其鼎俎实之牲体鱼腊【见内饔注】凡宾客之飱饔飨食之事亦如之【飱谓客始至之礼饔谓既将币之礼飨　谓行飨礼之时食谓行食礼之时食音嗣】邦飨耆老孤子【耆老谓国老庶老孤子死王事者之子也】则掌其割亨之事【割亨见内饔注】飨士庶子亦如之【士庶子卫王宫者】　师役则掌共其献赐脯肉之事凡小丧纪陈其鼎俎而实之
　　亨人【下士四人府一人史二人胥五人徒　五十人　主为内外饔煮肉也亨音烹】掌共鼎镬【镬所以煮之鼎所以和之镬音获】以给水火之齐【齐量也水火皆有多少之量亨人给之齐才细反】　职外内饔之爨亨煮辨膳羞之物　祭祀共大羮铏羮【大羹煮肉汁大古不和之羮铏羮加以五味也铏音刑】宾客亦如之【亨食亦用大羮铏羮也】
　　甸师【下士二人府一人史二人胥三十人徒三百人　郊外曰甸甸师主共野物官之长】掌帅其属而耕耨王借【其属谓胥徒也耨耘耔也借之言借也王以季春躬耕借田胥徒则耕耨终之】以时入之【时熟则收入之】以共齍盛【六谷曰齍在器曰盛所以共祭祀也】祭祀共萧茅【萧以祭脂茅以缩酒】共野果蓏之荐【植生曰果蔓生曰蓏荐进也蓏力果反】　丧事代王受烖王之同姓有辠则死刑焉帅其徒以薪蒸役外内饔之事【役给役也木大曰薪小曰蒸以受役】
　　【于外内饔】
　　兽人【中士四人下士八人府二人史四人胥四人徒四十人　其职共膳羞故属于此】掌罟田兽【罟网也以网搏取当田之兽】辨其名物【野兽皆有名号物色】冬献狼【狼膏温故冬献之】夏献麋【麋膏凉故夏献之】春秋献兽物【春秋寒温适故兽物皆献之】时田则守罟【四时田猎必守罟者谓兽触网而攫者取之】　及弊田令禽注于虞中凡祭祀丧纪宾客共其死兽生兽凡兽入于腊人皮毛筋角入于玉府　凡田兽者掌其政令【凡有田猎兽人皆掌其田猎之政令】
　　人【中士二人下士四人府二人史四人胥三十人徒三百人其职共鱼物故属于此音渔】掌以时【季冬乃取鱼】为梁【偃水为关空以取之】春献王鲔【月令季春荐鲔于寝庙鲔位轨反】辨物【辨鱼之名物】为鱻薧【鱻生鱼薧干鱼】以共王膳羞【共于膳夫以共王】　凡祭祀宾客丧纪共其鱼之鱻薧凡者掌其政令　凡征入于玉府【鱼之须骨堪饰器物者所有征税入于玉府以当邦赋也】
　　鼈人【下士四人府二人史二人徒十有六人　其职亦共食物】掌取互物【互谓有甲介者】以时簎鱼鼈蜃凡貍物【簎投也刺于泥中以取貍藏之物蜃大蛤也生育之时不可取故云以时蜃七轸反貍莫皆反】春献鼈蜃【春谓子丑寅之月】秋献鱼【秋谓午未申之月凡此皆以避其生育之时】　祭祀共蠯蠃蚳以授醢人掌凢邦之簎事
　　腊人【下士四人府二人史二人徒二十人　干物曰腊】掌干肉凡田兽之脯腊膴胖之事【大物解体肆干之谓之干肉小物全干曰腊膴防肉大脔也胖如脯而腥此皆兽人所共腊人治之膴音呼胖音判】凡祭祀共豆脯荐脯膴胖凡腊物【豆当为羞声之误也凡祭祀腊人则共羞脯谓庶羞之脯荐脯谓荐献之脯及凡腊物皆腊人治之】宾客丧纪共其脯腊凡干肉之事


　　周礼句解卷一
　　钦定四库全书
　　周礼句解卷二
　　宋　朱申　撰
　　天官宰下
　　医师【医官之长　上士二人下士四人府二人史二人徒二十人】掌医之政令【医之政谓聚毒药以供医亊医之令谓使医分而治之】聚毒药以共医事【毒谓五毒药谓五药医师聚之以共众医之所用共音恭】凡邦之有疾病者疕者造焉【轻曰疾重曰病头疮曰疕身疮曰皆造医师求药疕音匕音羊造七到反】则使医分而治之【医师使疾医治疾病使医治疕】岁终则稽其医事以制其食【每岁之终医师考众医之事功以制其食禄】十全为上【设如医治十人皆得全愈则功之上也】十失一次之【十人之中其一不愈则功之次也】十失二次之【二人不愈又其次也】十失三次之【三人不愈又其次也】十失四为下【四人不愈则为下矣凡此所以勉励医者】
　　食医【中士二人　恐饮食失节以致疾故有食医食音嗣下同】掌和王之六食六饮六膳百羞百酱八珍之齐【六食谓六谷六饮谓六清六膳谓六牲百羞谓羞用百二十品百酱谓酱用百二十罋八珍谓八物此　皆膳夫所掌食医则调和其齐焉和去声齐才细反】凡食齐眂春时【食宜温也】羮齐眂夏时【羮宜热也】酱齐眂秋时【酱宜凉也】饮齐眂冬时【饮宜寒也】凡和【大凡调和饮食】春多酸【酸以养肝肝属木也】夏多苦【苦以养心心属火也】秋多辛【辛以养肺肺属金也】冬多咸【咸以养肾肾属水也】调以滑甘【脾属土分王四时故皆调以滑甘焉】凡防膳食之宜【畜与谷各有相宜】牛宜稌【牛土畜稌上谷稌音杜】羊宜黍【羊火畜黍火谷此二者以同气为宜】豕宜稷【豕土畜稷水谷此以土克水为宜】犬宜粱【犬金畜土谷此以土生金为宜】鴈宜麦【鴈火畜麦木谷此以木生火为宜】鱼宜苽【鱼水畜苽水谷此亦以同气为宜苽音孤】凡君子之食恒放焉【食医虽以养生为主然君子所以自养者亦可依放之也放甫徃反】
　　疾医【中士八人　医师所使以治民之疾病者】掌养万民之疾病【主治疾病而云养者言疗治必须养之也】四时皆有疠疾春时有痟首疾夏时有痒疥疾秋时有疟寒疾冬时有嗽上气疾【痟酸削也上气逆喘也】以五味五谷五药养其病【五味咸苦酸辛甘五谷麻黍稷麦豆五药草木虫石谷也】以五气五声五色眡其死生【五气五藏所出之气心肝脾肺肾也五声言语所出之声宫商角征羽也五色面貌所发之色青赤白黒黄也三者皆属五行相生则生相尅则死故以此眡之】两之以九窍之变【九窍谓阳窍七两耳两目两鼻口也隂窍二大小二府也两之谓隂阳变谓隂阳之变窍苦吊反】参之以九藏之动【九藏谓神藏五即心肺肝脾肾是也形藏】【四即耳目口鼻是也参之谓隂阳与冲气动谓脉候之动藏才浪反】凡民之有疾病者【轻曰疾重】【曰病】分而治之【医各有所长也】死终则各书其所以而入于医师
　　医【下士八人　医师所使以治疕者音羊】掌肿溃金折之祝药劀杀之齐【四种之疮含脓血者】凡疗【治创之法】以五毒攻之【五毒五药之有毒者攻之谓杀之而去其恶也】以五气养之【气当谓谷养之谓生之以致其和也】以五药疗之【疗以治之】以五味节之【节以成之】凡药【治之药】以酸养骨【酸木味木立地中似骨也】以辛养筋【辛金味金之纒合异物似筋也】以咸养脉【咸水味水之流行地中似脉也】以苦养气【苦火味火之出入无形似气也】以甘养肉【甘土味土之兼载四者似肉也】以滑养窍【滑滑石也凡诸滑物通利徃来似窍也】凡有者受其药焉【凡病者必于此求药焉】
　　兽医【下士四人】掌疗兽病疗兽凡疗兽病灌而行之以节之以动其气观其所发而养之凡疗兽灌而劀之以发其恶然后药之养之食之凡兽之有病者有者使疗之死则计其数以进退之【进退据功过进退其禄也】
　　酒正【中士四人下士八人府二人史八人胥八人徒八十人　酒官之长】掌酒之政令【酒之式灋曰政】【酒之出入曰令】以式灋授酒材【给用有多少之式造酿有厚薄之法酒材谓秫米麯糵之类】凡为公酒者亦如之【谓乡射饮酒以公事作酒者亦以式法授酒材】辨五齐之名【酒正】【不自造酒使酒人为之直辨其五齐清浊而已齐才细反】一曰泛齐【泛者成熟而滓泛泛然也】二曰醴齐【醴者体也成而上下一体滓汁相将醴音礼】三曰盎齐【盎者成而葱白色盎乌浪反】四曰缇齐【缇者成而红赤色缇音体】五曰沈齐【沈者成而滓沈于下】辨三酒之物【物者材也以三酒所成有时故预给材令作之也】一曰事酒【酌有事人饮之】二曰昔酒【久酿乃熟】三曰清酒【更久于昔祭祀用之】辨四饮之物【物说见上】一曰清【清即浆人之醴清也醴浊而泲之则清矣】二曰医【谓酿鬻为醴也医于已反】三曰浆【即今之酨浆谓米汁相将也】四曰酏【即今之薄鬻也酏音移】掌其厚薄之齐【或厚或薄各有多少之齐】以共王之四饮三酒之馔及后世子之饮与其酒【馔谓具设之也后世子不言馔不复具设也】凡祭祖【总言三等之祭】以灋共五齐三酒【祭有大小齐有多少各有常法】以实八尊【五齐实五尊三酒实三尊】大祭三贰【如祀天地宗庙三酒用一尊久副之以两尊以备之】中祭再贰【如祀日月星辰五祀五岳用酒一尊又副以一尊】小祭一贰【如司中司命山泽之祭则止以一尊副之】皆有酌数【酌于尊亦有数】唯齐酒不贰【五齐之酒特用于祭无式尊】皆有器量【酌器所用注尊中者数量之多少未闻】　共宾客之礼酒共后之致饮于宾客之礼医酏糟皆使其士奉之凡王之燕饮酒【王与羣臣燕饮之礼】共其计【计其用酒之数以共于王】酒正奉之【酒正则如数奉其酒也】　凡飨士庶子飨耆老孤子皆共其酒无酌数　掌酒之赐颁皆有灋以行之【虽君颁赐之酒亦有一定之式】凡有秩酒者以书契授之【有职则有秩谓每月所颁各有定数】酒正之出【谓出以给用也】日入其成【日计曰成】月入其要【月计曰要】小宰听之【酒正入文书于小宰以待听断】岁终则防唯王及后之饮酒不防【以见世子用酒在所防也】以酒式诛赏【诛赏作酒之善恶者】
　　酒人【奄十人女酒三十人奚三百人　主造酒者】掌为五齐三酒【酒正辨其名物使酒人为之】祭祀则共奉之【以待祭祀而共奉之】　以役世妇共宾客之礼酒饮酒而奉之　凡事共酒而入于酒府【凡事非一事也共酒入于酒正之府】　凡祭祀共酒以徃宾客之陈酒亦如之
　　浆人【奄五人女浆十有五人奚百有五十人　主造饮者】掌共王之六饮【酒正言四饮而此言六饮者以水凉无厚薄之齐也】水浆醴凉医酏【水则临时取用凉则至用乃和醴醴清也余见酒正】入于酒府【酒正之府】　共宾客之稍礼共夫人致饮于宾客之礼清醴医酏糟而奉之凡饮共之
　　淩人【下士二人府二人史二人胥八人徒八十人　主氷室者淩去声】掌氷【专主氷也】正岁十有二月【正月谓夏正十二月即建丑之月也】令斩氷【其时水泽腹坚故令斩氷】三其淩【淩氷室也三倍纳氷以备消释】春始治鉴【鉴盛氷之器治之者谓二月将出氷故也】凡外内饔之膳羞鉴焉凡酒浆之酒醴亦如之
　　祭祀共氷鉴【所以御暑气也】宾客共氷【不共鉴也】大丧共夷槃氷【实氷于夷槃所以寒尸也】夏颁氷掌事【夏月以氷颁赐羣臣则主其事】秋刷【刷除氷室以待纳新氷也】
　　笾人【奄一人女笾十人奚二十人　笾以竹为之】掌肆笾之实【四笾谓朝事馈食加笾羞笾各实以当用之物】　朝事之笾其实防蕡白黑形盐膴鲍鱼鱐馈食之笾其实枣防桃干防榛实加笾之实菱芡防脯菱芡防脯羞笾之实糗饵粉餈　凡祭祀【祭祀用笾】共其笾荐羞之实【荐笾谓朝事馈食之笾羞笾则加笾羞笾是也】丧事及宾客之事【二者亦皆用笾】共其荐笾羞笾【不言实者蒙上文也】为王及后世子共其内羞【房中之羞笾为去声】凡笾事掌之【凡事非一事也】
　　醢人【奄一人女醢二十人奚四十人　以醢实豆】掌肆豆之实【豆以木为之四豆与四笾同】　朝事之豆其实韭菹醓醢昌本麋臡菁菹鹿臡茆菹麇臡馈食之豆其实葵菹蠃醢脾析蠯醢蜃蚳醢豚拍鱼醢加豆之实芹菹兔醢深蒲醓醢箈菹鴈醢笋菹鱼醢羞豆之实酏食糁食　凡祭祀共荐羞之豆实【荐羞见笾人注】宾客丧纪亦如之【二者亦皆用豆】为王及后世子共其内羞【房中之羞豆】王举则共醢六十罋【即酱用百二十罋之半也】以五齐七醢七菹三臡实之【五齐谓昌本脾析蜃豚拍深蒲也七醢谓醓蠃蠯蚳鱼兔鴈也七菹谓韭菁茆葵芹箈笋也三臡谓麋鹿麇也齐子西反臡乃兮反】宾客之礼【致饔饩时】共醢五十罋【上公醯醢共百二十罋侯伯百罋子男八十罋此五十罋则百罋之半也盖指侯伯而言举中以见上下也】凡事共醢【凡事非一事也】
　　醯人【奄二人女醯二十人奚四十人　主共醯者】掌共五齐七菹【见醓人注】　凡醯物以共祭祀之齐菹凡醯酱之物宾客亦如之王举则共齐菹醯物六十罋【齐菹醢也而醯人亦共之者盖齐菹有须醢以成者也此六十罋亦酱用百二十品之半也】共后及世子之酱齐菹【凡用醯以成之者皆共也】宾客之礼【致饔饩时】共醯五十罋【并醢人五十罋为百罋盖侯伯之礼也】凡事共醯【凡事非一事也】
　　盐人【奄二人女盐二十人奚四十人　主共盐者】掌盐之政令【谓受入与出给之政令】以共百事之盐【用盐非一事也】祭祀共其苦盐散盐【苦盐谓不冻治者散盐煮水为之苦音古散去声】宾客共其形盐散盐【形盐象虎之形】王之膳羞共饴盐【盐之饴者今戎盐有焉】后及世子亦如之【亦共饴盐】凡齐事鬻盐以待戒令【齐事和五味之事煮盐冻治之以待上之戒令】
　　幂人【奄一人女幂十人奚二十人以巾覆物曰幂幂音覔】　掌共巾幂【主共覆尊彛之巾】祭祀以疏布巾幂八尊【司尊彛有六尊两之则为十二尊惟四尊致用余八尊则设而不用示其质也故覆之以疏布】以画布巾幂六彛【六彛鸡鸟斚黄虎蜕也用之以祼示其文也故覆之以画布】凡王巾皆黼【凡四饮三酒用于王者巾皆画黼文】
　　宫人【中士四人下士八人府二人史四人胥八人徒八十人　主安息王身者】掌王之六寝之脩【六寝者路寝一小寝五也脩扫除也】为其井匽【井以停止水防火烛匽以窒渠流备洒扫匽于建反又音偃】除其不蠲【蠲洁也】去其恶臭【欲除不洁去恶臭则决渠匽以涤之】共王之沐浴【沐以洁首浴以洁身】　凡寝中之事扫除执烛共鑪炭凡劳事四方之舎事亦如之
　　掌舎【下士四人府二人史四人徒四十人　所托以居曰舍】掌王之防同之舎【时见曰防殷见曰同王至坛所舎息也】设梐枑再重【梐枑行马也以周卫有内外之列故两重设之梐歩礼反枑音互】设车宫辕门【设车为宫而仰辕为门】为坛壝宫棘门【为坛于中而壝其外则列棘以表门壝唯季反】为帷宫设旌门【王在道食息张帷为宫则植旌以表门】无宫则共人门【王不在车之中则陈列周卫而列人以表门】　凡舎事则掌之【王行所舎止】
　　幕人【下士一人府二人史二人徒四十人　主帷幕者】掌帷幕幄帟绶之事【在旁曰帷在上曰幕四合象宫室曰幄帟在　上承尘凡四物者皆以绶连系焉帟音亦】凡朝觐会同军旅田役祭祀【五者皆用其物】共其帷幕幄帟绶【幕人共之而掌次则张之】　大丧共帷幕帟绶三公及卿大夫之丧共其帟
　　掌次【下士四人府四人史二人徒八十人　所托以上曰次】掌王次之灋【设王者之次幕皆有法度法谓大小丈尺】以待张事【幕人共之掌次张之】王大旅上帝【冬至之日祀天于圜丘】则张氊案设皇邸【氊案牀上着氊也皇邸以版为屏而饰以凤羽也】朝日祀五帝【朝日谓春分朝日于东门之外祀五帝谓四时迎气于四郊朝音条】则张大次小次设重帟重案【大次以侯止息小次以候行礼重帟谓两重之帟重案谓案上设重席也】合诸侯亦如之【如朝日祀五帝之事】师田【师以用众田以简众】则张幕设重帟重案【王临眡则张幕于地而设帟案于上以为王之位也】诸侯朝觐防同【诸侯来朝觐防同于王】则张大次小次【以待诸侯之止息者】师田【诸侯从王师田】则张幕设案【以待诸侯止而据也】孤卿有邦事【三孤六卿以王命出使也】则张幕设案【张幕于庭以籍币设案为位王立于前而授之命焉】　凡丧王则张帟三重诸侯再重孤卿大夫不重　凡祭祀张其旅幕【旅众也以待诸臣助祭者之休息也】张尸次【尸尊故别设次】射则张耦次【射礼两人为一耦张次以待射耦之人也】掌凡邦之张事
　　大府【下大夫二人上士四人下士八人府四人史八人贾十有六人胥八人徒八十人　为王治藏之长】掌九贡九赋九功之贰【九功九职也九贡九赋九职太宰掌之而此掌其贰者以其物入太府故也】以受其货贿之入【金玉曰货布帛曰贿皆受其入】颁其货于受藏之府【受藏内府也】颁其贿于受用之府【受用外府也盖太府虽受货贿之入其物仍分置于众府也】凡官府都鄙之吏及执事者受财用焉【官府谓六官都鄙谓采地吏谓羣臣执事谓府史胥徒皆于太府受其财用】凡颁财【颁财如下文所云】以式灋授之【式谓用财之式法谓治财之法】关市之赋以待王之膳服【关市以下即太宰之九赋膳服以下即大宰之九式此盖以关市之赋待膳服之用也膳服大宰作羞服】邦中之赋以待宾客【以邦中之赋待宾客之用】四郊之赋以待稍秣【以四郊之赋待稍秣之用稍秣大宰作刍秣稍去声】家削之赋以待匪颁【以家削之赋待匪颁之用削所教反与稍同】邦甸之赋以待工事【以邦甸之赋待工事之用】邦县之赋以待币帛【以邦县之赋待币帛之用】邦都之赋以待祭祀【以邦都之赋待祭祀之用】山泽之赋以待丧纪【以山泽之赋待丧纪之用丧纪大宰作丧荒】币余之赋以待赐予【以币余之赋待赐予之用赐予大宰作好用】凡邦国之贡以待吊用【以九贡之财给吊用防礼之事】凡万民之贡以充府库【以九赋之财充足藏货贿之府库】凡式贡之余财以共玩好之用【谓九式九贡二者所用之余财乃可共玩好之用明玩好非所急也】凡邦之赋用取具焉【赋用者以赋之所入而用也取具者取足于太府也】岁终则以货贿之入出防之【入谓所收出谓所用至岁终则总计其大数也防音桧】
　　玉府【上士二人中士四人府二人史二人工八人贾八人胥四人徒四十有八人　主藏金玉器用之府】掌王之金玉玩好兵器凡良货贿之藏【金玉人所寳者玩则可悦玩之物好则可乐好之物兵则兑之戈和之弓之类器则赤刀璧琬琰之类良货贿则质出于自然而美者皆玉府之所藏】共王之服玉佩玉珠玉【服玉谓大圭之类佩玉谓珩璜之类珠玉则琢玉为珠以饰冠冕也】王齐则共食玉【祭祀齐戒则共王所食玉屑】　大丧共含玉复衣裳角枕角柶　掌王之燕衣服袵席牀笫凡亵器【燕衣服谓燕私所服袵卧席也席坐席也牀笫箦也亵器私亵所用之器笫侧美反】若合诸侯【谓盟防也】则共珠槃玉敦【敦亦盘类以珠饰盘以玉饰敦盟防防血时以盘盛血以敦盛食也敦音对】凡王之献金玉兵器文织良货贿之物【王之献谓有献于宾客文织谓帛之有文出于织成者】受而藏之【以待用也】凡王之好赐【谓王有私恩颁赐臣下】共其货贿【玉府则共其用也】
　　内府【中士二人府一人史二人徒十人　主良货贿藏在内者】掌受九贡九赋九功之货贿良兵良器【货贿即大府所颁于受藏之府者良兵良器即受于玉府者】以待邦之大用【非冇国之经用故以待大事之用也】凡四方之币献之金玉齿革兵器凡良货贿入焉【币谓诸侯贽礼献谓诸侯贡物金若惟金三品之类玉若球琳琅玕之类齿若象牙之类革若犀皮之类皆入于内府焉】凡适四方使者【王遣使至诸侯之国】共其所受之物而奉之【使者所受以遗诸侯之物内府则共奉之】凡王及宰之好赐予则共之【冢宰待四方宾客之小治或有所善亦赐予之】
　　外府【官如内府数　主泉货藏在外者】掌邦布之入出【布泉也其藏曰泉其行曰布入出谓受之复出之】以共百物而待邦之用凡有灋者【百物或作之或买之待犹给也言有法则无法者不可用矣】共王及后世子之衣服之用【以见王及后世子非法弗服也】凡祭祀宾客丧纪防同军旅【五者所用亦皆有法】共其财用之币赍【币谓礼币赍谓行赍赍音咨】赐予之财用【王及冢宰之赐予也】凡邦之小用皆受焉【细小之用系于邦者受而共之】岁终则防唯王及后之服不防【以见世子衣服在所防也防音桧】
　　司防【中大夫二人下大夫四人上士八人中士十有六人府四人史八人胥五人徒五十人　主防计官之长】掌邦之六典八灋八则之贰以逆邦国都鄙官府之治【小宰已掌其贰而司防亦掌之者盖其职在防计故逆受而钩考之所以计其治也】以九贡之灋致邦国之财用【九贡出于诸侯司防则取一曰祀贡以下之成法贡于天子故云致邦国之财用】以九赋之灋令田野之财用【九赋除关市国中币余三者外余皆出于田野据多言之】以九功之灋令民职之财用【九功者以九职任万民使之出税故云民职】以九式之灋均节邦之财用【九式所以用九赋使之均平有节也】掌国之官府郊野县都之百物财用凡在书契版图者之贰【诸处百物皆资财用以成司防欲知财用出入之数故掌其书契纪载为书合验为契欲知夫家山林川泽所入之财数故掌其版图人民曰版土地有图贰副也】以逆羣吏之治而听其防计【逆谓有所治正则司防按书契版图以逆之而又听其防计之书焉】以参互考日成【诸数官府一日所莅之事有总日其数而计之有目总十之数而结之有凡以凡攷目以目攷数是之谓参凡与数相攷数与目相攷是之谓互日成即旬计也】以月要攷月成【月计曰要月成事多于日成故以月要攷之】以岁防攷岁成【岁计曰防岁成事多于月成故以岁防攷之】以周知四国之治【如此则四方诸侯之治无不徧知之矣】以诏王及冡宰废置【以四国之治告于王及冡宰有功者升而置之有罪者黜而废之】
　　司书【上士二人中士四人府二人史四人徒八人　主防计之簿书】掌邦之六典八灋八则九职九正九事邦中之版土地之图【典法则见太宰九正谓九职之正九事谓九职之事邦中之版以攷人民之数土地之图以攷邦国之域然司书但掌其书而已参攷则在司防正音征】以周知入出百物【或入而藏或出而用皆徧知之】以叙其财【然后以叙掌事者之财以知其余】受其币【受官府都鄙凡用邦财之币所余】使入于职币【以其余入于职币使振举之】凡上之用财用【公上所用】必攷于司防【司书録其数以待司防之勾攷】三岁则大计羣吏之治【日有成月有要岁有防三岁又总而大计之】以知民之财器械之数【民财谓币帛器械谓弓矢殳矛之类】以知田野夫家六畜之数【田野谓百亩之田在野者夫家谓男女夫妇六畜谓马牛羊豖鸡犬也】以知山林川泽之数【山林川泽孰废孰兴皆可周知】以逆羣吏之征令【恐羣吏横敛征取于民故逆受而勾攷之上有所召曰征下有所禀曰令】凡税敛【谓非特贡赋所出也】掌事者受灋焉【法各有书司书掌之掌税敛之事者从而受焉】及事成则入要贰焉【要贰者物数之要要书之贰也事成则入于司书所以备参攷也】凡邦治攷焉【比治于邦者司书则早正其事以待其来攷也】
　　职内【上士二人中士四人府四人史四人徒二十人　主赋入者】掌邦之赋入【九职九贡九赋所入皆掌之】辨其财用之物而执其总【辨其所入财用之物而执其总类之数】以贰官府都鄙之财入之数【贰谓副贰文书也官府都鄙各有财入总数职内则书其贰焉】以逆邦国之赋用【用赋多少皆可勾攷其得失也】凡受财者【受于职内以给公用者】受其贰令而书之【书其副写之令而籍之也】及防【及至岁终防计】以逆职岁与官府财用之出【官府用财之数与职岁出财之数相参而勾攷之】而叙其财【理其财使有序然后余财可得而知】以待邦之移用【故可移此之有余以补彼之不足】
　　职岁【上士四人中士八人府四人史八人徒二十人　主岁计之所出】掌邦之赋出【职内主入职岁主出】以贰官府都鄙之财出赐之数【官府都鄙之财各有出赐之数职岁亦书其贰焉】以待防计而攷之【以待岁终防计而稽攷其数】凡官府都鄙羣吏之出财用【毎岁合出财用】受式灋于职岁【羣吏受财用于大府至其出也则受式法于职岁焉】凡上之赐予【谓上以私恩赐予】以叙与职币授之【叙者先后之伦职岁则以叙与职币授之】及防【岁终防计】以式灋赞逆防【以式法赞助司防勾攷防计之事】
　　职币【上士二人中士四人府二人史四人贾四人胥二人徒二十人　掌财赋之出者】掌式灋以敛官府都鄙与凡用邦财者之币【凡用邦财者谓军旅也三者有余币则依式法而收敛之】振掌事者之余财【振犹拯也有检举之意掌事者足用而有余则职币检举之以防隐欺之患】皆辨其物而奠其録【别其物色而定其録籍】以书揭之【着之于书以表识之揭音碣】以诏上之小用赐予【上有小可用度及赐予则取具于此】岁终则防其出【防计所出之数以防乏用之患】凡邦之防事【凡诸官府防计财用之事】以式灋赞之【职币以式法赞助司防而勾攷之】
　　司裘【中士二人下士四人府二人史四人徒四十人　主以兽皮为裘】掌为大裘【黒羔为之】以共王祀天之服【祀天尚质故用黑羔为裘】中秋献良裘【裘之美者王者所服故于中秋献之】王乃行羽物【以羽鸟之物行赐羣臣】季秋献功裘【功裘致人功为之卿大夫所服故于季秋献之】以待颁赐【以颁赐于羣臣】王大射【王将祭祀以射选助祭之人】则共虎侯熊侯豹侯【虎熊豹者各以其皮饰侯之侧也虎侯王所射熊侯诸侯所射豹侯孤卿大夫以下所射也】设其鹄【亦以虎熊豹之皮栖于侯上以为射之的焉】诸侯则共熊侯豹侯【诸侯谓畿外诸侯也熊侯诸侯自射之豹侯则羣臣共射焉】卿大夫则共麋侯【卿大夫谓王朝卿大夫也以麋皮饰侯君臣共射之】皆设其鹄【各以其皮为射之的】　大丧廞裘饰皮车凡邦之皮事掌之　岁终则防唯王之裘与其皮事不防【优至尊也】
　　掌皮【下士四人府二人史四人徒四十人　主共皮革以作器物】掌秋敛皮【秋鸟兽毛毨之时其皮善故秋敛之】冬敛革【兽皮治去其毛曰革其用功深故冬敛之】春献之【皮革干久乃可用故春献之】遂以式灋颁皮革于百工【既献皮革遂以式法颁之百工以作器物】共其毳毛为氊【其毛之细者以为氊】以待邦事【若掌次张氊案则共之也】岁终则防其财赍【泉布曰财行货曰赍防谓计其费用之数】
　　内宰【下大夫二人上士四人中士八人府四人史八人胥八人徒八十人　掌宫中之事】掌书版图之灋【版谓宫中阍寺之籍图谓宫中官府之象】以治主内之政令【内谓宫中政令谓治阍寺之法禁】均其稍食【均其吏之廪禄】分其人民以居之【人民谓吏之子弟居之谓使之宿卫也】以隂礼教六宫【隂礼妇人之礼六宫谓后也王后立六宫正寝一燕寝五也】以隂礼教九嫔【不言教夫人及世妇者举中以见上下也】以妇职之灋教九御【妇职谓织维组紃缝线之事九御者女御八十一人九九而御于王谓毎九人当一夕也】使各有属【每九人属一嫔】以作二事【合丝枲之事】正其服【一其礼也】禁其奇衺【齐其行也竒纪宜反】展其功绪【核其事也】大祭祀【宗庙之祭】后祼献则赞【祼谓王既祼而出迎牲后乃从后祼也献谓王荐牲荐熟后亦从后献也赞助也】瑶爵亦如之【尸卒食王既酳后后亚献之其爵以瑶玉为饰亦内宰赞助其礼】正后之服位【服谓祎衣以下六服位谓房内戸中及阼所立处】而诏其礼乐之仪【诏其出入进止之节使与礼乐相应】赞九嫔之礼事【助九嫔赞后之事】凡宾客之祼献瑶爵皆赞【王礼宾而后亚祼王献宾而后亚献王酬宾而后以瑶爵酬宾者皆内宰赞之】致后之宾客之礼【后致饮于宾客之礼则酒人共之而内宰致之也】　凡丧事佐后使治外内命妇正其服位　凡建国【建立国都】佐后立市【王立朝而后立市内宰佐之】设其次【司市所居】置其叙【胥师贾师等所居】正其肆【诸行列肆之等】陈其货贿【诸物皆陈列之】出其度量淳制【度谓丈尺量谓斗斛淳谓幅之广制谓匹之长淳音准】祭之以隂礼【妇人之礼】中春诏后帅内外命妇始蚕于北郊【外命妇诸臣之妻内命妇三夫人以下仲春始蚕之时也北郊正隂之地也】以为祭服【以亲蚕而为祭服敬之至也】岁终则防内人之稍食【计嫔御之廪给】稽其功事【攷丝枲之功事】佐后而受献功者【内宰助后而受女御所献丝枲之功】比其小大与其麤良而赏罚之【布帛缕小则良缕大则粗良则赏之粗则罚之】防内宫之财用【计夫人以下所用财】正岁均其稍食【均其廪给】施其功事【施其丝枲之事】宪禁令于王之北宫而纠其守【北宫后宫也表县禁令于北宫而纠宿卫之怠慢者】上春诏王后帅六宫之人而生穜稑之种而献之于王【先种后熟曰穜后种先熟曰稑上春正岁春亊将殷之时以助王亲耕也穜五龙反稑音六】
　　内小臣【奄上士四人史二人徒八人　此后之小臣以奄人为之奄谓精气闭藏者】掌王后之命【命谓使令所为】正其服位【见内宰注】后出入则前驱【以其掌后之命故后出入则前驱而徃也】若有祭祀宾客丧纪【祭祀吉礼宾客宾礼丧纪防礼】则摈诏后之礼事【三者有礼必有事摈则若执事介宾也诏则告之以言也】相九嫔之礼事【相以助之相去声】正内人之礼事【正以齐之嫔诏相正不同异尊卑也】彻后之俎【后于祭祀授俎于房既事则彻去之】后有好事于四方则使徃【好事谓恩好之事四方谓族亲为四方诸侯者使徃问遗之】有好令于卿大夫则亦如之【好令谓恩好之令卿大夫谓族亲有位于朝者也】掌王之隂事隂令【隂事谓进御之事隂令谓王有所求为于北宫之令】
　　阍人【王宫每门四人囿游亦如之　主晨昏之啓闭】掌守王宫之中门之禁【王之门有五臯门库门雉门应门路门中门谓雉门】丧服防器不入宫【为其不祥】潜服贼器不入宫【为其害人潜服衣甲之类】奇服怪民不入宫【为其惑众】凡内人公器宾客无帅则几其出入以时啓闭凡外内命夫命妇出入【内命夫卿大夫之在宫中者命妇见内宰】则为之辟【开辟左右行人】掌扫门庭大祭祀丧纪之事设门燎跸宫门庙门凡宾客亦如之
　　寺人【王之正内五人寺之言侍也】掌王之内人及女宫之戒令【内人女御也女宫刑女在宫中者戒以饬其怠忽令以使之有为】相道其出入之事而纠之【相为之右道为之先纠察其违戒令者】若有丧纪宾客祭祀之事则帅女宫而致于有司佐世妇治礼事掌内人之禁令凡内人吊临于外则帅而徃立于其前而诏相之
　　内竖【倍寺人之数　竖未冠者之官名】掌内外之通令凡小事【内后六宫也外卿大夫也童子出入便疾故使之通命令治小事焉】若有祭祀宾客丧纪之事则为内人跸【跸止行人也】　王后之丧迁于宫中则前跸及葬执亵器以从遣车
　　九嫔【王后立六宫三夫人九嫔二十七世妇八十一御妻不列夫人于此官者夫人之于后犹三公之于王无官职也】掌妇学之灋【如下文所云】以教九御妇德妇言妇容妇功【九御详见内宰注妇德谓贞妇妇言谓辞令妇容谓婉娩妇功谓丝枲】各帅其属而以时御叙于王所【女御八十一人分属九嫔以次序而进于王之燕寝】凡祭祀赞玉齍【王齍受黍稷器以玉为之齍音咨】　赞后荐彻豆笾若有宾客则从后大丧帅叙者亦如之
　　世妇【即二十七世妇也】掌祭祀宾客丧纪之事【谓在庙时】帅女宫而濯摡【洗祭器也水涤为濯手拭为摡摡古爱反】为齍盛【为治择也黍稷曰齍在器曰盛】及祭之日【当祭日】涖陈女宫之具【春官世妇宫卿比女宫之具而此则临视之涖音利】凡内羞之物【内羞房中之羞盛物以荐】　掌吊临于卿大夫之丧【王使徃吊】
　　女御【即八十一御妻也】掌御叙于王之燕寝【以九九而叙进】以岁时献功事【岁终之时献丝枲之功事】　凡祭祀赞世妇大丧掌沐浴后之丧持翣从世妇而吊于卿大夫之丧
　　女祝【四人奚八人　女人掌祈祝者】掌王后之内祭祀凡内祷祠之事【内祭祀若五祀之类祈福曰祷报福曰祠】掌以时招梗禬禳之事【招以召祥梗以碍灾禬以防福禳以禳祸禬古外反】以除疾殃【气不行为疾祸适当为殃四者所以除疾殃也】
  </div>
  <div class="pagination">
   <span class="current-page">
    1
   </span>
   <a href="周礼句解_page2.html">
    2
   </a>
   <a href="周礼句解_page3.html">
    3
   </a>
   <a href="周礼句解_page4.html">
    4
   </a>
   <a href="周礼句解_page5.html">
    5
   </a>
   <a href="周礼句解_page6.html">
    6
   </a>
   <a href="周礼句解_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
