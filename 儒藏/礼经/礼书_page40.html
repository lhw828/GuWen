<!DOCTYPE html>
<html>
<head>
    <meta charset="UTF-8">
    <title>礼书 - 第 40 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书 - 第 40 页/共 66 页</h1>
    <div class="content">








　　礼书卷八十八
　　钦定四库全书
　　礼书卷八十九
　　宋　陈祥道　撰













　　祀明堂
　　我将诗序曰祀文王于明堂孝经曰孝莫大于严父严父莫大于配天则周公其人也昔者周公郊祀后稷以配天宗祀文王于明堂以配上帝月令季秋上丁命乐正入学习吹【为时飨帝】是月也大飨帝【徧祭五帝】曲礼曰大飨不问卜【祭五帝于明堂莫适卜也郊特牲曰郊血大飨牲】乐记祀乎明堂而民知孝
　　先王之于天尊而逺之故祀于郊而配以祖亲而近之故祀于明堂而配以父孝经曰孝莫大于配天又曰郊祀后稷以配天宗祀文王于明堂以配上帝严父配天矣又曰配上帝者天则昊天上帝也上帝则五帝与之也明堂不祀昊天上帝不可谓配天五帝不与不可谓配上帝以上帝为昊天上帝耶而周礼以旅上帝对旅四望言之则上帝非一帝也以明堂特祀昊天上帝耶而考工记明堂有五室则五室非一位也祭法曰周人禘喾而郊稷祖文王而宗武王郑氏曰禘郊祖宗谓祭祀以配食也其説以为坐五帝于堂上以五人帝及文王配之坐五神于庭中以武王配之然古者祖有功而宗有徳谓祖宗其庙耳非谓配于明堂也【王肃曰审如郑説则经当言祖祀文王不言宗祀也凡言宗者尊也周人既祖其庙又祀其宗】月令之五人帝五人神所以配食四郊也其与享明堂于经无见又况降五神于庭中降武王以配之岂严父之意哉然宗祀文王则成王矣成王不祀武王而祀文王者葢于是时成王未毕丧武王未立庙故宗祀文王而已此所以言周公其人也诗序曰丰年秋冬报则秋报者季秋之于明堂也冬报者冬至之于郊也先明堂而后郊者礼由内以及外也先严父而后祖者礼由亲以及尊也明堂之祀于郊为文于庙为质故郊扫地藁秸而已明堂则有堂有筵郊特牲而已明堂则维羊维牛然郊有燔燎而明堂固有升烟汉武帝明堂礼毕燎于堂下古之遗制也由汉及唐或祠太一五帝【光武】或特祠五帝【光武明帝】或除五帝之坐同称昊天上帝【晋武帝时议除明堂五帝之坐同称昊天上帝各设一坐而已后又复五帝位】或合祭天地【唐武后合祭天地于明堂中宗仍之】或配以祖或配以羣祖【汉武帝祠明堂髙皇帝对之章帝祠明堂以光武配后又以髙祖太宗世宗中宗世祖显祖配各一大牢】其服也或以衮冕【东晋武】或以大裘【梁礼】其献也或以一献或以三献【梁朱升曰祀明堂改服大裘又以贵质不应三献请停三献止于一献隋于雩坛行三献礼】抑又明堂之制变易不常与考工之説不同皆一时之制然也
　　祀大神示地示土示之辨
　　诗序曰郊祀天地大宰祀五帝则掌百官之誓戒祀大神示亦如之大宗伯以黄琮礼地【注礼地以夏至谓神在昆仑者】牲币各放其器之色凡祀大神享大鬼祭大示帅执事而卜日小宗伯大烖及执事祷祠于上下神示典瑞两圭有邸以祀地大司乐以六律六同五声八音六舞大合乐以致鬼神示乃奏大簇歌应钟舞咸池以祭地示【北郊神州之神及社稷】凡六乐五变而致介物及土示【原隰平地之神】凡乐函钟为宫若乐八变则地示皆出可得而礼矣【地示主昆仑】大祝辨六号二曰示号【若云后土地示】凡以神仕者以夏日至致地示物鬽玉人两圭有邸以祀地旅四望孔颖达曰黄琮礼昆仑之示以夏至两圭祀神州之示宜以七月河图推象云昆仑东南万五千里神州孝经纬云祭地示于北郊
　　周礼或言大示或言地示或言土示葢大示则地之大者地示则凡地之示与焉土示则五土之示而已礼记言兆于南郊就阳位也南郊祀天则北郊祀地矣祀天就阳位则祭地就隂位矣大宗伯以黄琮礼地牲币各放其器之色而牧人隂祀用黝牲则牲有不同也典瑞两圭有邸以祀地则玉有不同也大司乐奏太簇歌应钟以祀地示凡乐函钟为宫若乐八变地示皆出则乐有不同也葢先王之于神示求之然后礼礼之然后祀函钟为宫求之之乐也太簇应钟祀之之乐也若夫玉之黄琮两圭牲币之黄黑葢祭有不一而牲币器亦从而异也郑氏之徒谓夏至于方丘之上祭昆仑之示七月于泰折之坛祭神州之示此惑于谶纬之説不可考也凡以神示者以冬日至致天神人鬼以夏日至致地示物鬽致天神而人鬼与之者荀卿所谓郊则并百王于上天而祭之是也郊天合百王则郊地合物鬽宜矣郑氏谓致人鬼于祖庙致物鬽于坛墠葢用祭天地之明日于经无据
　　社后土之辨
　　书曰敢昭告于皇天后土【孔曰后土社也】周礼大宗伯王大封则先告后土【后土土神也黎所食者】大祝建邦国先告后土用牲币【后土社神】月令中央其神后土【后土颛氏之子黎兼为土官】左氏曰君戴皇天而履后土又曰共工氏有子曰勾龙为后土古者正祭有常数非正祭者无常时故嵗祭天者四诗序曰春夏祈谷于上帝又曰丰年秋冬报则春祈谷左氏所谓启蛰而郊是也夏祈谷所谓龙见而雩是也秋报月令所谓秋季大飨帝是也冬报周礼所谓冬日至于地上之圜丘是也凡此正祭也旅类造祷祠之属非正祭也祭地之礼周礼所谓夏日至于泽中之方丘正祭也祷祠之属非正祭也然先王亲地有社存焉礼曰飨帝于郊祀社于国又曰郊所以明天道社所以神地道又曰郊社所以事上帝又曰明乎郊社之义或以社对帝或以社对郊则祭社乃所以亲地也大宗伯以血祭祭社稷又曰大封先告后土大祝大师大防同宜于社又曰建邦国先告后土则后土非社矣郑氏释大宗伯谓后土土神黎所食者释月令谓后土黎也释大祝谓后土社神也既曰土神又曰社神是两之也书曰敢昭告于皇天后土左氏曰君戴皇天而履后土汉武帝祠后土于汾隂宣帝祠后土于河东而宋梁之时祠地皆谓之后土则古者亦命地示为后土矣然周礼有大示有地示有土示又有后土则所谓后土者非地示也礼书卷八十九
　　钦定四库全书
　　礼书卷九十
　　宋　陈祥道　撰













<经部,礼类,通礼之属,礼书,卷九十>
　　旅祭
　　掌次王大旅上帝则张氊案设皇邸【大旅上帝祭天于圜丘国有大故而祭亦曰旅此以旅见仪也】大宗伯国有大故则旅上帝及四望【故谓凶烖旅陈也陈其祭祀以祀焉礼不如祀之傋上帝五帝也】司尊彛大丧存奠彛大旅亦如之【旅者国有大故之祭也亦存其奠则陈之不即彻】典瑞四圭有邸以祀天旅上帝两圭有邸以祀地旅四望大祭祀大旅凡賔客之事共其王器而奉之眡了大丧廞乐器大旅亦如之【旅非常祭乃兴造其乐器】笙师大丧廞其乐器大旅则陈之龟人若有祭事则奉以徃旅亦如之职金旅于上帝则共其金版礼器一献之礼不足以大旅大旅具矣不足以飨帝书荆岐既旅蔡蒙旅平九山刋旅论语曰旅于泰山尔雅曰旅陈也
　　旅非常祭也国有大故然后旅其羣神而祭之则荆岐既旅蔡蒙旅平九山刋旅者以水灾耳权此则凡所遭大故皆凶灾之类也考之于礼天子所次之位则张氊案设皇邸所奠之圭则四圭有邸所用之版则金版【职金旅上帝则用金版旅诸侯亦如之】至于司奠彛之存奠彛笙师之陈乐器眡了之廞乐器皆如大丧之礼言奠则非纯乎祭也言存则非即彻之也陈乐而不悬廞乐而不鼓则旅非以其凶灾耶周官或言大旅或言旅葢故有大小而旅亦随异也然大旅之礼不若祀天之为至也故记曰大旅具矣不足以飨帝若夫旅四望山川则所次不以氊案皇邸所用不以金版而所奠之圭则两圭有邸而已先儒以旅之廞乐器为明器以皇邸为后版恐不然也其言旅上帝于圜丘其义或然
　　类祭
　　书曰类于上帝诗曰是类是祃周礼小宗伯兆五帝于四郊四望四类亦如之【四类日月星辰运行无常以气类为之兆日于东郊兆月与风师于西郊兆司中司命于南郊兆雨师于北郊】凡天地之大烖类社稷宗庙则为位【祷祈礼轻类者依其正礼而为之】肆师类造上帝则为位大祝六祈一曰类二曰造类上帝大防同造于庙诅祝掌类造之祝号礼记曰天子将出类于上帝造于庙则类者类其神而造之也造者即而祭之也类之所施或于上帝或于日月星辰或于社稷或于宗庙类之所因或以巡狩或以大师或以大烖造则或于上帝或于祖庙凡此皆有所祈也不若大旅之有所告而已故大祝六祈有类告而无旅焉郑康成以宗伯之四类为日月星辰葢以四类在四郊四望之下而知之也尔雅以诗之是类是祃为师祭葢以大祝大师类上帝而知之也社稷宗庙非大烖则无类祭上帝非巡狩之所至则无造祭书言至于岱宗柴诗言巡狩告祭柴望此葢造上帝之礼也巡狩于其将出则类上帝于其所至则造上帝大师于其将出亦类上帝于其所至特祃于所征之地而已昔武王伐纣既事而退柴于上帝成王营洛位成之后用牲于郊牛二此葢类礼也何则书于舜之既受命则类乎上帝于汤之既受命则告于上天是既事则必祭而祭必以类礼也于舜之既受命言类则汤之既受命而类可知既受命而类则师之既事邑之既成又可知也类造之礼其详不可得而知要之劣于正祭与旅也观祀天旅上帝而大宗伯掌之类造上帝小宗伯肆师掌之则礼之隆杀着矣四类日月星辰于四郊则类上帝葢南郊乎
　　雩祀
　　周礼舞师掌教皇舞帅而舞旱暵之事【旱暵之事谓雩也暵热气也郑司农曰皇舞蒙羽舞谓皇析五采羽为之亦如帗】司巫掌羣巫之政令若国大旱则帅而舞雩【雩旱祭也天子于上帝诸侯于上公之神郑司农云鲁僖公欲焚巫尫以其舞雩而不得雨】女巫旱暵则舞雩【使女巫舞旱祭崇隂也郑司农云求雨以女巫故檀弓曰嵗旱穆公召县子而问焉曰吾欲暴巫而奚若曰天则不雨而望之愚妇人无乃已疏乎】凡邦之大烖歌哭而请【有歌者有哭者以异悲哀感神灵也】大司徒以荒政十有二聚万民十有一曰索鬼神【云汉之诗所谓靡神不举靡爱斯牲也】党正春秋祭禜【禜谓雩禜水旱之神盖亦为坛位如祭社稷云】稻人旱暵共其雩敛【稻急水者也】大祝国有大故天烖弥祀社稷祷祠【大故兵冦也天灾疫疠水旱也】小祝掌小祭祀逆时雨宁风旱礼记檀弓嵗旱穆公召县子而问焉天久不雨吾欲暴尫而奚若曰天则不雨而暴人之疾子虐毋乃不可与然则吾欲暴巫而奚若曰天则不雨望之愚妇人于以求之毋乃己疏乎徙市则奚若曰为之徙市不亦可乎徙市者庶人之丧礼今徙市是忧戚于旱若丧月令仲夏命乐师修鼗鞞鼓均琴瑟管箫执干戚戈羽调竽笙竾簧饬钟磬柷敔【为将大雩帝习乐也】命有司为民祈祀山川百源大雩帝用盛乐乃命百县雩祀百辟卿士有益于民者以祈谷实【阳气盛而常旱山川百源能兴云雨者也众水始所出为百源必先祭其本乃雩雩吁嗟以求雨之祭也雩帝谓为坛南郊之旁雩五精之帝配以先帝也自鼗鞞至柷敔皆作故曰盛乐凡他雩用歌舞而已百辟卿士古者上公若勾龙后稷之类也春秋传曰龙见而雩雩之正当以四月凡周之秋三月之中而旱亦修雩礼以求雨因着正雩此月失之矣天子雩上帝诸侯以下雩上公周冬及春夏虽旱礼有祷无雩正义曰雩音近吁又女巫凡邦之大灾歌哭而请旱又是大烖故须吁嗟求雨注春秋者以雩为逺非郑义也云雩帝谓为坛南郊之旁雩五精之帝者以雩是祭天当以阳位以五天总祭不可徧在四方故知在南郊也以自外主者无主不止当以人帝配之大皥配灵威仰炎帝配赤熛怒黄帝配含枢纽少皥配白招拒颛帝配叶光纪故云配以先帝也】祭法雩禜祭水旱也诗噫嘻春夏祈谷于上帝【祈犹祷也月令孟春祈谷于上帝夏则龙见而雩桓五年左传文郊特牲郊之祭也大报天而主日书传云祀上帝于南郊所以报天徳然则郊所以报天而云祈谷者以人非神之徳不生为郊祀以报其已徃又祈其将来故祈报两言也襄七年左传曰郊祀后稷以祝农事故启蛰而郊郊而后耕是郊为祈报之事也案礼记大传注云王者之先祖皆感大微五帝之精以生苍则灵威仰皆用正嵗之正月郊祭之然则夏正郊天祭所感一帝而已月令注云雩祀五精之帝则雩祭五帝矣郊雩所祭其神不同此序并云祈谷于上帝者以其所郊之帝亦五帝之一同有五帝之名故一名上帝可以兼之也月令孟春祈谷于上帝注云上帝大微五帝者亦谓祈谷所祭是大微之一不言祈谷总言五帝】论语曰浴乎沂风乎舞雩咏而归荀子曰雩而雨何也曰无何也犹不雩而雨也日月食而救之天旱而雩小筮而后决大事非以为得求也以文之也故君子以为文而百姓以为神以为文则急以为神则凶又曰汤旱而祷曰政不节与使民疾与何以不雨至斯极也宫室崇与妇谒盛与何以不雨至斯极也苞苴行与谗夫兴与何以不雨至斯极也
　　桓五年秋大雩　　　　　僖十一年秋大雩
　　十三年秋九月大雩　　　成三年秋大雩
　　七年冬大雩　　　　　　　襄五年秋大雩
　　八年九月大雩　　　　　　十六年秋大雩
　　十七年九月大雩　　　　　二十八年秋八月大雩
　　昭三年八月大雩　　　　　六年秋九月大雩
　　八年九月大雩　　　　　　十六年秋八月大雩二十五年七月上辛大雩　　季辛又雩
　　定元年九月大雩　　　　　七年秋大雩
　　十二年秋大雩　　　　　　九月大雩
　　桓五年左传曰凡启蛰而郊龙见而雩【龙见建已之月】过则书庄十年传曰鲁公子偃伐宋师出自雩门【鲁城南门】公羊曰大雩者何旱祭也【雩旱请雨祭名不解大者言大雩大旱可知也君亲之南郊以六事谢过自责】然则何以不言旱言雩则旱见言旱则雩不见何以书记灾也赵子曰凡祈泽曰雩称大国徧雩也勤民之祀也故志之尔雅曰雩号祭也
　　尔雅曰雩号祭也郑氏曰雩吁嗟求雨之祭也女巫凡邦之大烖歌哭而请则尔雅郑氏之説是也杜预以雩为逺误矣春秋书雩二十有一皆在七月以后左氏曰龙见而雩过则书葢龙见建巳之月而建巳乃阳亢之时阴气所以难达也故雩祀作焉过此而后雩此春秋所以讥也大雩礼之盛也犹所谓大旅大飨赵氏谓雩称大国徧雩误矣诗序曰夏祈谷于上帝月令曰大雩帝则雩祀昊天上帝及五帝也郑氏谓雩祀五精之帝然周礼称上帝与五帝不同则上帝非止五帝也月令曰命百县雩祀百辟卿士则百辟卿士之祭亦曰雩也郑氏曰天子雩上帝诸侯雩上公然周礼小祝小祭祀逆时雨宁风旱则百辟亦天子所祀也祭法有雩禜之坛春秋之时鲁以南门为雩门先儒皆以鲁之舞雩在城南郑氏曰雩为坛于南郊之旁其説葢有所受也古者雩敛在稻人雩乐以皇舞以女巫皇与女阴也则舞所以逹阳中之阴而已董仲舒祈雨之术闭南门纵北门葢亦古者达阴之意也然则雩祀上帝必升烟后世乃谓用火不可以祈水而为坎以瘗就阳不可以求阴而移坛于东【梁礼】雩必自郊徂宫后世或祈山林川泽羣庙百辟卿士然后及于上帝【亦梁礼也北齐及唐皆然】雩乐以舞为盛后世或选菩讴者歌诗而已皆非古也【北齐礼】祭日
　　祭月
　　周礼大宗伯实柴以祀日月星辰典瑞王搢大圭执镇圭缫借五采五就以朝日【王朝日者示有所尊也训民事君也天子常春分朝日秋分夕月】又曰圭璧以祀日月星辰【圭其邸为璧取杀于上帝】小宗伯兆五帝于四郊四望四类亦如之【先为坛之营域四类日月星辰兆日于东郊兆月于西郊】掌次朝日祀五帝则张大次小次设重币重案鼓人以雷鼓鼓天神大司乐乃奏黄钟歌大吕舞云门以祀天神【天神谓五帝及日月星辰】又曰凡乐六变而致天神月令孟冬祈来年于天宗【天宗日月星辰之类】郊特牲曰郊之祭也大报天而主日配以月玉藻曰端而朝日于东门之外祭义曰祭日于东祭月于西祭法曰王宫祭日夜明祭月【王宫日坛王君也日称君宫坛营域也夜明月坛也】左传曰日月星辰雪霜风雨之不时于是乎崇之国语曰大采朝日少采夕月【大采缫席五采五就】
　　古者之祀日月其礼有六郊特牲曰郊之祭大报天而主日配以月一也玉藻曰朝日于东门之外祭义曰祭日于东祭月于西二也大宗伯四类于四郊兆日于东郊兆月于西郊三也大司乐乐六变而致天神月令孟冬祈来年于天宗天宗者日月之类四也觐礼拜日于东门之外反祀方明礼日于南门之外礼月于北门之外五也雪霜风雨之不时于是乎禜之六也夫四郊蜡而祀之非正祀也类禜而祀之与觐诸侯而礼之非常祀也春分朝之于东门之外秋分夕之于西门之外此祀之正与常者也日言朝则于日出之朝朝之也月言夕则于月出之夕夕之也日坛谓之王宫以其有君道故也月坛谓之夜明以其昱于夜故也其次则大次小次设重帟重案其牲体则实柴其服则冕端其圭之缫借则大采少采礼之之玉则一圭邸璧祀之之乐则奏黄钟歌大吕舞云门玉藻十有二旒龙衮以祭端以朝日于东门之外则龙衮端皆言其衣也衣冕之衣则用冕矣郑氏改端为冕不必然也虞氏释国语谓朝日以冕然祀上帝以衮冕而朝日以圭璧与张次设帟一切杀于上帝则其不用衮冕可知矣周礼于掌次之次帟案于典瑞之大圭镇圭缫借言朝日而已则夕月之礼又杀乎此也汉武帝因郊泰畤朝出行宫东向揖日其夕西向揖月则失东西郊之礼也魏文帝正月祀日于东门之外则失春分之礼也齐何佟之曰王者兄日姊月马郑用二分卢植用立春佟之以为日者太阳之精月者大隂之精春分阳气方永秋分隂气向长天地至尊故用其始而祭以二至日月次天地故祭以二分则融与康成得义矣魏薛靖曰朝日宜用仲春之朔夕月宜用仲春之朏此尤无据也后周于东门外为坛以朝日焟燎如圜丘于西门外为坛于坎中方四丈深四尺以夕月燔燎如朝日隋唐坛坎之制广狭虽与后周差异大槩因之而已











　　礼书卷九十
<经部,礼类,通礼之属,礼书>
　　钦定四库全书
　　礼书卷九十一
　　宋　陈祥道　撰












</div>
    <div class="pagination">
<a href="礼书_page39.html">上一页</a><span>...</span><a href="礼书_page35.html">35</a><a href="礼书_page36.html">36</a><a href="礼书_page37.html">37</a><a href="礼书_page38.html">38</a><a href="礼书_page39.html">39</a><span class="current-page">40</span><a href="礼书_page41.html">41</a><a href="礼书_page42.html">42</a><a href="礼书_page43.html">43</a><a href="礼书_page44.html">44</a><a href="礼书_page45.html">45</a><span>...</span><a href="礼书_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
