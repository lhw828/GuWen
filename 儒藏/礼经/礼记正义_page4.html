<!DOCTYPE html>
<html>
<head>
    <meta charset="UTF-8">
    <title>礼记正义 - 第 4 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 4 页/共 200 页</h1>
    <div class="content">　　夫为人子者，出必告，反必面。告、面同耳，反言面者，从外来，宜知亲之颜色安否。
　　○告，古毒反。所游必有常，所习必有业。缘亲之意，欲知之。恒言不称老。广敬。年长以倍，则父事之。谓年二十於四十者，人年二十，弱冠成人，有为人父之端。今四十於二十者有子道。《内则》曰：“年二十，惇行孝弟。”
　　○冠，工唤反。惇，都温反。十年以长，则兄事之。五年以长，则肩随之。肩随者，与之并行差退。
　　○差，初佳反，徐初宜反。群居五人，则长者必异席。席以四人为节，因宜有所尊。 
　　[疏]“夫为”至“异席”。
　　○正义曰：此一节亦明人子事亲之法，游方习业，及汎交之礼，亦各随文解之。
　　○“恒言不称老”者，老是尊称，若其称老，乃是己自尊大，非是孝子卑退之情，故注云：“广敬。”言广者，非但敬亲，因敬亲广敬他人。或云子若自称老，父母则甚老，则感动其亲，故舜年五十而慕是也。
　　○“年长以倍，则父事之”者，此谓乡里之中，非亲非友，但二十以后，年长倍己，则以父道事之，即父党随行也。
　　○注“谓年”至“孝弟”。
　　○正义曰：人年三十而娶，於后乃有子，则三十於六十，乃是倍年。今郑言二十於四十者，但二十加冠成人，责以为人父为人子之礼，虽未有妻子，有为人父之端，又《内则》云“二十乃能敦行孝弟，可责以孝子之行”，故二十於四十，约之为倍年也。以二十未合有子，故郑云为人父之端，有子道也。
　　○“十年以长，则兄事之”者，谓年二十於三十者，全倍者父事之，半倍，故兄事之也。凡事之，则正差退而雁行也。
　　○“五年以长，则肩随之”者，谓并行而差退。若未二十童子则无此礼，以其不能惇行孝弟。《论语》云“与先生并行”，《王制》云“父之齿随行，兄之齿雁行”者，举成人有此礼也，童子礼则无也。此谓二十於二十五者肩随，则齐於雁行也。然则以此肩随而推之，上云父兄事之，岂是温凊如亲，正言其或行来坐席，推前相类耳。
　　○群居五人，则长者必异席”者，谓朋友居处法也。群，朋友也。子夏曰“吾离群”是也。古者地敷横席而容四人，四人则推长者居席端。若有五人会，应一人别席，因推长者一人於异席也。
　　○注“席以”至“所尊”。
　　○正义曰：熊氏云：“知四人为节者，以此云‘群居五人，则长者必异席’，既长者一人异席，馀则四人矣。”案《公食大夫礼》云：“蒲筵常，加萑席寻。”此以蒲席者，故得容四人，此群居之法。若宾主礼席，皆无同坐之法，故《乡饮酒》宾介异席，又云：“众宾之席，皆不属焉。”不相连属也。”《乡射》“众宾之席继而西”，谓相连属也。《燕礼》及《大射》公三重，大夫再重，是皆异席也。
　　为人子者，居不主奥，坐不中席，行不中道，立不中门。谓与父同宫者也，不敢当其尊处。室中西南隅谓之奥。道有左右。中门，谓枨闑之中央。《内则》曰：“由命士以上，父子皆异宫。”
　　○奥，乌报反，沈於六反。处，昌虑反，下同。枨，宜衡反，闑也。闑，鱼列、五结二反。上，时掌反，凡言“以上”皆放此。食飨不为，，量也。不制待宾客馔具之所有。
　　○食音嗣。飨本又作享，香两反。，古爱反。馔，士恋反。祭祀不为尸。尊者之处，为其失子之道。然则尸卜筮无父者。
　　○为其，音于伪反，下注除“不为孤”皆同。听於无声，视於无形。恒若亲之将有教使然。不登高，不临深，不苟訾，不苟笑。为其近危辱也。人之性，不欲见毁訾，不欲见笑。君子乐然后笑。
　　○訾音紫，毁也，沈又将知反。乐音洛。 
　　[疏]“为人”至“苟笑”。
　　○正义曰：此一节明孝子居处及行立待宾祭祀敬慎之事，各随文解之。
　　○此明孝子居处闺门之内。不言凡者，或异居礼则不然。
　　○“居不主奥”者，主犹坐也。奥者，室内西南隅也。室乡南户，近东南角，则西南隅隐奥无事，故呼其名为奥。常推尊者于闲乐无事之处，故尊者居必主奥也。既是尊者所居，则人子不宜处之也。
　　○“坐不中席”者，一席四人，则席端为上。今不云上席而言中者，旧通有二，一云敬无馀席，非唯不可上，亦不可中也；一云共坐则席端为上，独坐则席中为尊。尊者宜独，不与人共，则坐常居中，故卑者坐不得居中也。
　　○“行不中道”者，尊者常正路而行，卑者故不得也。男女各路，路各有中也。
　　○“立不中门”者，中央有闑，闑傍有枨，枨谓之门梐。今云“不中门”者，谓枨闑之中，是尊者所行，故人子不得当之而行也。
　　○注“谓与”至“异宫”。
　　○正义曰：凡上四事，皆谓与父同宫者尔。若命士以上，则父子异宫则不禁。所以尔者，有命既尊，各有臣仆，子孙应敬已故也。云“不敢当其尊处”者，四事皆尊者之处。“室中西南隅谓之奥”者，《尔雅 释宫》文。郭璞注云：“隐奥之处。”“西北隅谓之屋漏”，孙氏云：“日光所漏入。”“东北隅谓之宧”，孙氏云：“日侧之明。”是宧，明也。“东隅谓之窔”，郭氏云：“隐暗也。”云“《内则》曰：由命士以上，父子皆异宫”者，证有异居之道也。
　　○“食飨不为”者，熊氏云：“谓传家事任子孙，若不传家事，则子孙无待宾之事。大夫士或相往来，设於飨食量也。不制设待宾馔，其事由尊者所裁，而子不得辄豫限量多少也。”
　　○“祭祀不为尸”者，尸代尊者之处，故人子不为也。
　　○“听於无声”者，谓听而不闻父母之声，此明人子常礼也。
　　○“视於无形”者，谓视而不见父母之形，虽无声无形，恒常於心想像，似见形闻声，谓父母将有教，使己然也。
　　○“不苟訾，不苟笑”者，苟，且也。相毁曰訾。不乐而笑为苟笑。彼虽有是非，而己苟讥毁訾笑之，皆非彼所欲，必反见毁辱，故孝子不为也。
　　○注“为其”至“后笑”。
　　○正义曰：“危”，解“不登高，不临深”，“辱”释不訾不笑也。云“君子乐然后笑”者，引《论语》证不苟笑之事也。此是公明贾答孔子云：“夫子乐然后笑，人不厌其笑也。”
　　孝子不服暗，不登危，惧辱亲也。服，事也。暗，冥也。。不於暗冥之中从事，为卒有非常，且嫌失礼也。男女夜行以烛。
　　○瞑，本亦作冥，莫定反。下同。卒，才忽反。父母存，不许友以死。为忘亲也，死为报仇雠。不有私财， 
　　[疏]“孝子”至“私财”。
　　○正义曰：此一节明孝子自谨慎其身，不许友以死，及不得有私财之事，各随文解之。
　　○“不服暗”者，服，事也，谓不行事於闇中也。一则为卒有非常，一则闇中行事，好生物嫌，故孝子深戒之。
　　○“父母存，不许友以死”者，谓不许为其友报仇雠也，亲存存须供养，则孝子不可死也。若父母存，许友报仇怨而死，是忘亲也。亲亡则得许友报仇，故《周礼》有“主友之雠，视从父兄弟”。《白虎通》云：“朋友之道亲存不得行者，不得许友以其身，亦不许友以死耳。”
　　○“不有私财”者，家事统於尊，财关尊者，故无私财。
　　为人子者，父母存，冠衣不纯素。为其有丧象也。纯，缘也。《玉藻》曰：“缟冠玄武，子姓之冠也。高冠素纰，既祥之冠也。”《深衣》曰：“具父母，衣纯以青。”
　　○纯，诸允反，又之闰反，下及注皆同。缘，悦绢反。缟，古老反，沈又古到反。纰，婢支反，徐补移反。 
　　[疏]“为人”至“纯素”。
　　○正义曰：此一节明为人子父母存及孤子衣冠纯饰不同之事，各随文解之。不言凡者，若仕者或遇凶荒，虽亲存亦须素服，非要在亲没，故不言凡。
　　○“父母存，冠衣不纯素”者，冠纯谓冠饰也，衣纯谓深衣领缘也。《礼》，具父母，太父母，存冠衣纯以缋；若有父母，无太父母，则纯以青；若少而并无，则乃纯素也。故亲存者不得纯素也。
　　○注“为其”至“以青”。
　　○正义曰：引《玉藻》“缟冠玄武，子姓之冠”，证冠纯有吉凶之别也。缟冠者，薄绢为之。玄武者，以黑缯为冠卷也。子姓者，姓，生也，孙是子所生，故谓孙为子姓。父有服未毕，子虽已除，犹未全吉也，故缟冠玄武。玄武是吉，缟冠为凶，明吉凶兼服也。何胤云：“缯里卷武也。”云“缟冠素纰，既祥之冠也”，又证有素为凶也。当祥之日，朝服缟冠；祥祭之后，则缟冠素纰。何胤云：“素纰谓缘冠两边。”云“《深衣》曰：具父母衣纯以青”者，引证不纯以素之事。
　　孤子当室，冠衣不纯采。早丧亲，虽除丧，不忘哀也。谓年未三十者。三十壮，有室，有代亲之端，不为孤也。当室，適子也。《深衣》曰：“孤子衣纯以素。”
　　○早丧，息浪反。適，下历反。 
　　[疏]“孤子”至“纯采”。
　　○正义曰：上言有亲而不素，此言无亲而素者也。孤子谓二十九以下而无父者，当室谓適子也。既少孤，故虽除服，犹自素也。然《深衣》云：“孤子衣纯以素。”则嫡庶悉然。今云“当室”，则似庶子不同，所以尔者，通者有二，云凡子皆然，岂唯当室，但嫡子内理蒸尝，外交宗族，代亲既备，嫌或不同，故特明之，所以郑引《深衣》为注，会证凡孤子悉同也。崔灵恩云：“指谓当室，不当室则纯采，所以然者，当室之孤，内理蒸尝，外交宗族，所履之事，莫不伤心，故特纯素示哀也。《深衣》不云当室者，文略耳。”
　　○注“早丧”至“以素”。
　　○正义曰：三十以外遭丧者，除服后即得纯采。今所言虽是除丧，未三十不得纯采。若至三十，则亦采也，故云“当室，適子也。《深衣》曰：‘孤子衣纯以素也。’”然注前解適子，后引《深衣》，似崔解也。《深衣》不言冠者，从可知也。
　　幼子常视母诳。视，今之示字。小未有所知，常示以正物，以正教之无诳欺。
　　○视音示。诳，本或作廷，注同，九况反，欺也。童子不衣裘裳。裘大温，消阴气，使不堪苦。不衣裘裳，便易。
　　○衣，於既反，下同。大音泰，徐他佐反。便，婢面反。易，以豉反。立必正方，不倾听。习其自端正。长者与之提携，则两手奉长者之手。习其扶持，尊者提携，谓牵将行。
　　○提，大兮反。携，户圭反。奉，芳勇反，又扶恭反，下及注“奉扃”、“奉席”、“奉箕”皆同。负剑辟咡诏之，负谓置之於背，剑谓挟之於旁。辟咡诏之，谓倾头与语，口旁曰咡。
　　○辟，匹亦反，侧也，徐芳益反，沈扶赤反，注同。咡，徐如志反，何云：“口耳之间曰咡。”挟音协。则掩口而对。习其乡尊者屏气也。
　　○掩，於检反。乡，许亮反，本又作向，后文注皆同。屏，必领反。 
　　[疏]“幼子”至“裘裳”。
　　○正义曰：此一节明父母教子及衣裘裳之法也，各随文解之。
　　○小儿恒习效长者，长者常示以正事，不宜示以欺诳，恐即学之，故曾子儿啼，妻云：“儿莫啼，吾当与汝杀豕。”儿闻辄止，妻后向曾子说之，曾子曰：“勿教儿欺。”即杀豕食儿。是不诳也。
　　○注“视，今之示字”。
　　○正义曰：古者观视於物，及以物视人，则皆作示傍著见，后世已来，观视於物，作示傍著见，以物示人单作示字，故郑注经中视字者，是今之以物示人之示也。是举今以辨古。《昏礼》“视诸衿鞶”，注云：“视乃正字，今文视作示，俗误行之。”言视正字也，言古之以物示人作视字为正，故云“视乃正字”。今文《仪礼》应为古视字，乃作今示字，故言俗误也。
　　○“童子不衣裘裳”者，童子，未成人之名也，衣犹著也。童子体热，不宜著裘，裘大温，伤阴气也。又应给役，若著裳则不便，故并不著也。故童子并缁布襦袴也。
　　○注“裘大”至“便易”。
　　○正义曰：“使不堪苦”者，热消阴气，则不堪苦使也。此“童子不衣裘裳”，二十则可，故《内则》云，二十“可以衣裘帛”。国君十二冠，则裘裳早矣。女子十五许嫁者则亦衣帛。《诗》云：“乃生男子，载衣之裳。”是初生暂行此礼。
　　○“立必”至“而对”。
　　○“立必正方”，立宜正乡一方，不得倾头属听左右也。张逸云：“此说其威仪常然。”
　　○“长者与之提携，则两手奉长者之手”者，非唯教之听立，至於行步，亦宜教之。提携谓牵将行时，因牵行之，又教之为节也。奉长者之手，为儿长大，方当供养扶持长者，故先使学之，令习便也。张逸云：“说其见与行之法也。”
　　○“负剑辟咡诏之”者，岂但在行须教，正在抱时亦令习也。负谓致儿背上也，剑谓挟於胁下，如带剑也。辟，倾也。咡，口旁也，诏，告也。长者，或若负儿之时而与之语，当倾头以告之也。不正向之，令气不触儿也，亦令见长者所为而复习之也。张逸云：“辟咡诏之，倾头以告教之也。”此长者之为也。此负谓儿在人背上曰负，儿在怀中亦称负，谓儿负之，故《内则》云：“三日始负子。”注云：“负之谓抱之。”
　　○注“口旁曰咡”。
　　○正义曰：案《管子书 弟子职》云：“食已循咡覆手。”谓弟子食讫，以手循覆於咡，故知是口旁也。
　　○“则掩口而对”者，向长者告语之，此是童子答长者。童子虽未能掩口而对，长者亦教其为之其礼，以为后法。掩口，恐气触人。张逸云：“谓令小者如是，所习乡尊者屏气也。” 

  
　 
卷二 曲礼上第一 

　卷二 曲礼上第一 　 
　　从於先生，不越路而与人言。尊不二也。先生，老人教学者。
　　○从，才用反，下皆同。遭先生於道，趋而进，正立拱手。为有教使。
　　○拱，俱勇反。先生与之言则对，不与之言则趋而退。为其不欲与已并行。从长者而上丘陵，则必乡长者所视。为远视不察有所问。
　　○上，时掌反，下同。 
　　[疏]“从於”至“所视”。
　　○正义曰：此一节明事师长之礼，并自恭谨之法，今各随文解之。
　　○“从於先生”者，谓从行时。先生，师也。谓师为先生者，言彼先已而生，其德多厚也。自称为弟子者，言已自处如弟子，则尊师如父兄也。故公西华、子夏之徒答孔子，皆自称弟子也。雷次宗以为师如父兄，故自称弟子也。今明若从师行，不得辄往路傍与他人言也。而《论语》云：“有酒食，先生馔。”则先生之号亦通父兄。崔灵恩云：“凡言先生，谓年德俱高，又教道於物者。凡云长者，直以年为称也。凡言君子者，皆为有德尊之，不据年之长幼。故所称不同也。”
　　○“遭先生”至“拱手”，此明道路与师长相逢之法。遭，逢也。趋，疾也。拱手，见师而起敬，故疾趋而进就之也。又不敢斥问先生所为，故正立拱手而听先生之教。
　　○注“先生，老人教学者”。
　　○正义曰：案《书传略说》云：“大夫士七十而致仕，大夫为父师，士为少师，教於州里。”《仪礼 乡饮酒》注云：“先生，乡大夫致仕者。”此云“老人教学者”，则通凡老而教学者是，未必皆致仕者。
　　○“与之言则对”者，此谓问时事之言则对，若问己大事，则辞让然后对，故前文云“长者问，不辞让而对，非礼也”。
　　○“则必乡长者所视”者，长者东视则东视，长者西视则西视，从先生君子亦然。
　　登城不指，城上不呼。为惑人。
　　○呼，火故反，号叫也。将適舍，求毋固。谓行而就人馆。固犹常也。求主人物，不可以旧常致时乏无，《周礼 土训》“辨地物，原其生，以诏地求”，其类。将上堂，声必扬。警内人也。
　　○警，京领反。 
　　[疏]“将適舍，求毋固”。
　　○正义曰：自此以下，虽从师长，兼明为宾客礼也。適犹往也。舍，主人家也。固犹常也。凡往人家，不可责求於主人，賝常旧有之物，故曰“求毋固”也。
</div>
    <div class="pagination">
<a href="礼记正义_page3.html">上一页</a><a href="礼记正义.html">1</a><a href="礼记正义_page2.html">2</a><a href="礼记正义_page3.html">3</a><span class="current-page">4</span><a href="礼记正义_page5.html">5</a><a href="礼记正义_page6.html">6</a><a href="礼记正义_page7.html">7</a><a href="礼记正义_page8.html">8</a><a href="礼记正义_page9.html">9</a><span>...</span><a href="礼记正义_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
