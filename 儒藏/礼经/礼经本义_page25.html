<!DOCTYPE html>
<html>
<head>
    <meta charset="UTF-8">
    <title>礼经本义 - 第 25 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼经本义 - 第 25 页/共 40 页</h1>
    <div class="content">　　陈三鼎于门外北上豚合升鱼鱄鲋九腊左胖髀不升其他皆如初
　　【三鼎豚鱼腊也合升合左右体升于鼎也鱄鲋二鱼名腊用左胖别于吉也髀不升者敖君善谓凡腊必去髀不以豚解体解合升胖升而异也其他皆如初者谓豚体骨及鼎之面位与匕俎之陈皆如小敛时也】
　　烛俟于馔东
　　【馔东方之馔也在地曰燎执之曰烛大敛之奠当于室之奥故有烛以待之】
　　右陈大敛衣奠及殡具【附记二章】大敛布绞缩者三横者五布衿二衾【缩者三谓取布一幅裂其两头为三片中间不通而直用之横者五谓以布二幅分裂作六片而用五片横于直者之下也衿在绞上以绞束之】绞衿如朝服绞一幅为三不辟衿五幅无紞【如朝服谓用十五升布也绞一幅为三不辟申言缩者三也辟析开也小敛直绞全幅故其末当析开大敛直绞既以一幅为三片则毎片之末不复析开也衿五幅者谓单被以布五幅聨合为之无紞谓无被识以别于生时也】　设棜于东堂下南顺齐于玷馔于其上两甒醴酒酒在南篚在东南顺实角觯四木柶二素勺二豆在甒北二以并笾亦如之凡笾豆实具设皆巾之觯俟时而酌柶覆加之面枋及错建之【棜案属酒在南北上也篚在东在甒之东也实实于篚也醴一觯又用一柶酒用一觯计醴酒但用二觯一柶今角觯四木柶二为明日朝奠兼设之也自是以后当更用之素勺二醴酒各一也笾豆实谓菹栗之属笾豆有实而具设则皆巾之加饰也俟时而酌谓将设乃酌之面柄者便于建也　敖君善曰笾豆有实而具则馔于东方及奠于席前皆巾之若一豆一笾则于奠时或有巾之者馔时亦不申也经言小敛之馔云馔于东堂下脯醢醴酒幂用功布实于箪此则不皆巾者也】
　　祝彻盥于门外入升自阼阶丈夫踊
　　【郑康成曰祝彻祝与有司当彻小敛之奠也小敛设盥于馔东有巾大敛设盥于门外弥有威仪也】
　　祝彻巾授执事者以待
　　【敖君善曰设小敛奠之时执巾者待于阼阶下祝就而受之然则祝于此时亦惟以巾授之于阼阶下盖授受之节宜同也祝既授巾乃还彻醴以待者谓执事以巾置于馔所以待奠事之至也】
　　彻馔先取醴酒北面其余取先设者出于足降自西阶妇人踊
　　【敖君善曰醴酒尊先取之后设先取礼相变也北面立以待取笾豆俎者俱降也其余谓取笾豆俎者也先设者先取之后设者后取之经惟言取先设者见具初者耳既取则南面西上俟执醴酒者行而从之降矣　馔当作奠】
　　设于序西南当西荣如设于堂醴酒位如初执事豆北南面东上
　　【设于序西南改设之也凡彻尊者之馔必改设之而后去之特牲馈食礼祝命彻胙俎豆笾设于东序下乃生者之礼也此不设于东异于生也执醴酒者尊故其位如初之北面西上不以便事变位也执豆俎者初时立于俎北西上今豆北东上以事讫向东为便也】
　　乃适馔
　　【敖君善曰谓适东方之馔处以待事至也】
　　帷堂
　　【敖君善曰又将设饰也】
　　右彻小敛奠帷堂
　　妇人尸西东面主人及亲者升自西阶出于足西面袒【妇人尸西东面以男子将升故也亲者谓众主人也出于足西面则其位盖在阼阶上所布席之东也袒为大敛变也不言髽免髺发者盖自小敛以来未变至成服乃改故不必言也】
　　士盥位如初布席如初
　　【士盥位如初亦如小敛时士盥二人并立于西阶下以待迁尸也布席如初亦下筦上簟铺于阼阶上也敖君善曰布席之处其于阶上为少西于楹为少北盖小敛之牀大敛之席与殡肂南北之节宜同也】
　　商祝布绞衿衾衣美者在外君襚不倒
　　【敖君善曰君襚不倒尊也以祭服视散衣则散衣为尊以君襚视祭服则君襚为尊至是乃用君襚者大敛之礼重故以服之尤尊者为之袭而美者在外小敛布美者在中大敛又反之礼贵相变也　郑康成曰至此乃用君襚主人先自尽也】
　　有大夫则告
　　【大夫非敛时而至当降拜之若适当敛时而至则告以主人方有事未及拜賔也】
　　士举迁尸复位主人踊无算
　　【迁尸谓从夷牀迁尸于敛上也复位谓复阶下之位俟主人主妇既冯尸乃复升而举尸以敛于棺也】
　　卒敛彻帷主人冯如初主妇亦如之
　　右大敛【附记二章】大敛于阼【郑康成曰未忍便离主人位也主人奉尸敛于棺则西阶上賔之　敖君善曰大敛于阼乃殡于西阶象其由主位而往也】　大夫升自西阶阶东北面东上【郑康成曰视敛也】既冯尸大夫逆降反位【郑康成曰大夫位在中庭西面】
　　主人奉尸敛于棺踊如初乃盖
　　【奉尸敛于棺谓从阼阶上迁尸向西阶敛于棺中也盖先以棺置肂巾乃奉尸敛于棺中而加盖于棺上所谓殡也殡时棺南首经不言者自始死迁尸以来尸皆南首故不必言也】
　　主人降拜大夫之后至者北面视肂众主人复位妇人东复位
　　【北面于西阶东也小敛后主人在阼阶下今殡讫不忍即阼阶因拜大夫即于西阶东北面视肂而哭也复位谓复阼阶上下之位也阼阶上虽非妇人正位以其向者在此今又复之故亦云复位也】
　　设熬旁一筐乃涂踊无算
　　【旁一筐谓两旁各一筐也涂者以木覆棺上而涂之象时覆以椁而加土之意也】
　　卒涂祝取铭置于肂主人复位踊袭
　　【敖君善曰置铭盖于肂南柩在肂中而复涂之孝子虑神疑于其柩故置铭于此若使之知其处然爱敬之心也檀弓曰以死者为不可别已故以其旗识之爱之斯録之矣敬之斯尽其道焉耳位阼阶下位也袭于序东】
　　右殡【附记四章】夏后氏殡于阼阶殷人殡于两楹之间周人殡于西阶【白虎通曰夏后氏教以忠忠者厚也曰生吾亲也死亦吾亲也主人宜在阼殷人教以敬曰死者将去又不敢客也故置之两楹之间賔主共夹而敬之周人教以文曰死者将去不可复得故賔客之也　问殡礼可行否朱子曰此不须问人当自观其宜今以不漆不灰之棺而欲以甎土围之则必不可也】　士殡见衽涂上帷之【见衽者棺在肂中不没其盖缝用衽处犹在外而可见也涂上者自衽以上用木覆而涂之也帷之张帷于殡上也】　既殡主人説髦【郑康成曰儿生三月剪髦为鬌男角女羁否则男左女右长大犹为饰存之谓之髦所以顺父母幼小之心也至此尸柩不见凶丧无饰可以去之孔仲达曰父死脱左髦母死説右髦二亲并没并説之】
　　乃奠烛升自阼阶祝执巾席从设于奥东面祝反降及执事执馔
　　【执烛者先升堂以设席于室之奥周人敛用日出既敛而室犹阍须用烛以照之也执巾与席从执烛者升而设之于奥执烛南面巾委于席右既委巾乃设席士虞礼云祝布席于室中东面是也执馔谓执东方之馔以待俎而俱升也　贾公彦曰自始死以来袭奠小敛奠皆在尸旁今大敛奠不在西阶柩所而于室内设之自此以下朝夕奠朔月荐新皆于室室事神之处也　敖君善曰凡丧奠不启牖】
　　士盥举鼎入西面北上如初载鱼左首进鬐三列进柢【如初如小敛举鼎执匕俎扃鼏匕载之仪也左首鱼首于载者为左也鬐脊也鱼以鬐为上腴为下左首进鬐则设于席前仍右首矣鱼九而三列则三三为列也　贾公彦曰公食礼右首进鬐此云左首则与生异而康成以为未异于生者盖载者统于执设者统于席公食言右首据席而言此左首据执而言若设于席则亦右首也】
　　祝执醴如初酒豆笾俎从升自阼阶丈夫踊甸人彻鼎【郑康成曰如初祝先升也】
　　奠由楹内入于室醴酒北面设豆右菹菹南栗栗东脯豚当豆鱼次腊特于俎北醴酒在笾南巾如初
　　【右菹菹在醢南也豚当豆鱼次腊特于俎北者菹醢在豆中豚鱼腊三俎豚俎在豆之东鱼又在豚俎之东腊则特设于豚鱼二俎之北也醴酒在笾南者果脯在笾中醴在栗南酒在脯南也】
　　既错者出立于户西西上祝后阖尸先由楹西降自西阶妇人踊奠者由重南东丈夫踊
　　【敖君善曰立于户西南面待祝出而偕行也祝后阖户者祝错醴最在后故后出而因阖户也既阖户祝西行而南执事者从之皆由楹西而降奠者由重南而东复其门东之位也祝位在门西】
　　賔出妇人踊主人拜送于门外入及兄弟北面哭殡兄弟出主人拜送于门外
　　【兄弟谓小功以下及大功之异门而居者至此可以归也】
　　众主人出门哭止皆西面于东方阖门主人揖就次【揖就次谓揖之令各就丧次也凡丧次斩衰倚庐齐衰垩室大功有帷帐小功缌麻有牀笫可也】右大敛奠【附记六章】巾奠执烛者灭烛出降自阼阶由主人之北东【奠既巾讫则室事已故执烛者出也降自阼阶明不与执事者偕行也由主人之北东则主人之位近于阶明矣】　居倚庐寝苫枕块不脱绖带【倚庐者谓于中门外东墙下倚木为庐也其户向北寝苫卧茅席也枕块枕土块也不脱绖滞哀戚不在于安也】哭昼夜无时非丧事不言【郑康成曰无时哀至则哭不必期夕也非丧事不言不忘所以为亲也】歠粥朝一溢米夕一溢米不食菜果【溢一手所握也握满必溢于外故谓之溢王子和谓满手曰溢是也食止一溢米不忍饱也不食菜果不忍食滋味也】　疏衰皆居垩室不庐庐严者也【垩白涂也垩室亦在中门外为之言齐衰不居庐庐乃哀敬严肃之所服轻者不得居也】　三年之丧庐垩室之中不与人坐焉在垩室之中非时见乎母也不入门【三年之丧既练则居垩室不与人坐示忧之所独也时见以时事而见也门内寝门也】　妇人不居庐不寝苫【妇人丧次在中门之内】　童子不踊不菲不庐【菲草屦也未成人故不责以备礼】
　　君若有赐焉则视敛
　　【赐加恩也敛大敛也郑康成曰君视大敛皮弁服袭裘主人成服之后往则锡衰】
　　既布衣君至主人出迎于外门外见马首不哭还入门右北面及众主人袒
　　【敖君善曰君欲视敛则使人告丧家故主人不敢升堂而先布绞衿衾衣以待其来也丧礼主人不迎賔若有所迎见之则不哭盖礼然耳上经云见賔不哭是也此于君吊既迎之于外门外又见其马首即不哭敬之至也入门右庙门也】
　　巫止于庙门外祝代之小臣二人执戈先二人后君释菜入门主人辟
　　【上经丧祝男巫皆于王吊则前檀弓云君临臣丧以巫祝桃茢此天子之礼国君临臣之丧入庙门则使祝代巫执茢居前所以下天子也小臣执戈前后以备非常也释菜者祝为君礼门神也必礼门神者明君无故不来也敖君善曰释菜盖于闑西阈外菜葵韭之类释谓奠之于地盛之之器则用笲云】
　　君升自阼阶西乡祝负墉南面主人中庭君哭主人哭拜稽颡成踊出
　　【升自阼阶君自主也君立阼阶西面祝背东房户东之墙南面立君侧也中庭谓东方中庭君已哭而主人出不敢必君之卒敛事故出俟于门外也敖君善曰自此以下六节每节之毕主人辄出皆为不敢久留君也】
　　君命反行事主人复位君升主人主人西楹东北面升公卿大夫继主人东上乃敛卒公卿大夫逆降复位主人降出
　　【事大敛事也位入门右之位也升主人命主人升而使之视敛也公卿大夫亦命之升而使之视敛者以其尊也逆降后升者先降也复位康成谓如朝夕哭吊之位　贾公彦曰康成以公为大国之孤四命引左传吾公在溪谷之文为证盖郑为伯爵不合立孤但良霄郑之公族贵重之极以比大国之孤故臣子尊其君亦号为公也礼天子有三孤副贰三公大国无公唯有孤亦号为公是以燕礼亦谓之公也】
　　君反主人主人中庭君坐抚当心主人拜稽颡成踊出【反命之反也抚以手按之也当心当尸之心也冯尸之礼君于臣抚之凡冯尸与必踊】
　　君反之复初位众主人辟于东壁南面君降西乡命主人冯尸主人升自西阶由足西面冯尸不当君所踊主妇东面冯亦如之奉尸敛于棺乃盖主人降出
　　【初位亦入门右位也众主人辟以君将降也南面则当坫之东以西为上也君必降者欲孝子尽其情也不当君所不敢与尊者所冯同处也】
　　君反之入门左视涂君升即位众主人复位卒涂主人出
　　【反之谓命之反使视涂也入门左则不必至阶下欲其出之便也】
　　君命之反奠入门右乃奠升自西阶君要节而踊主人从踊卒奠主人出哭者止
　　【入门右即初位也升自西阶以君在阼故避之也要犹候也节当踊之节谓执奠者始升阶及既奠由重南东时也哭者止以君将降不敢喧聒也】
　　君出门庙中哭主人不哭辟君式之贰车毕乗主人哭拜送
　　【郑康成曰辟逡巡避位也古者立乗式谓小俯以礼主人也贰车副车也其数各视其命之等君出使异姓之士乗之君吊盖乗象路贾公彦曰王有五路玉金象革木诸侯则同姓金路己下异姓象路已下四卫革路已下蕃国唯有木路然则惟王与同姓异姓得乗象路若四卫诸侯侯伯已下与王无亲者亦各乗已所赐之车革路木路之等】
　　袭入即位众主人袭拜大夫之后至者成踊賔出主人拜送
　　【敖君善曰既送君即袭于外明其袒之久者为君在故也既即位乃拜大夫之后至者礼宜更更不可于送君之余由便拜之也后至谓君既至而来者】
　　右君视大敛【附记二章】君于士既殡而往为之赐大敛焉　君视敛若不待奠加盖而出不视敛则加盖而至卒事【敖君善曰君于士既殡而往常礼也此二者加于常礼特以有他故而不能终始其事耳】
　　三日成服杖
　　【敖君善曰成服者向已绖带矣今复以冠衰之属足而成之也三日者以加绖带之日数之也曲礼云生与来日是也　贾公彦曰三日之朝行大敛之事今更加一日是四日矣而言三日者谓除死日数之为三日也】
　　右成服【附记一章】三日绞垂【郑康成日成服日绞要绖之散垂者】
　　拜君命及众賔不拜棺中之赐
　　【君命及众賔谓来吊已及赗赙者已成服可拜谢之也棺中之赐谓襚也襚礼不施于己故不必拜谢也徐原一曰后世有谢孝之礼多谓挽近之陋习不知古礼拜君命及众賔已先有之然古之仕者不出】
　　【本国则其所诣近在一域之中岂若后世之过都厯邑越在数百里之逺而亦往叩其门哉况古所重者君赐君有赐不可以不拜谢故因拜君而即拜众賔后世大臣之没及大臣之父母没则得蒙君之惠初未尝有凶服往拜之礼独奈何于逺客之吊而仆仆拜谢之哉方当处苫块之中以奉朝夕之馈奠乃逺离丧次而恶车苴绖奔走于道途信宿旅次甚至浃句而不返谅亦秉礼者所不为矣】
　　右拜君命及賔【附记一章】主人乗恶车白狗幦蒲蔽御以蒲菆犬服木錧约绥约辔木镳马不齐髦【恶车木车无饰者也幦覆苓也以白狗皮为之吉时或以鹿玉藻云士齐车鹿幦蔽即茀也在车两边以蒲席为之吉时或以簟诗云簟茀鱼服蒲菆牡蒲茎也用蒲菆以策马示不在于驰驱也服兵服也凡兵器建之于车上苓间丧中乗车亦有兵器自卫以白犬皮为服其吉时则或以色也一説犬服不言色盖以其革为之錧车辖也錧与镳平时皆以金为之今皆用木取少声也约绳也绥与辔平时皆以索为之与绳有精粗之别也镳马衔也齐剪也　敖君善曰康成谓齐衰以下其乗素车防车漆车于案巾车王之丧车五乗木车始死所乗素车卒哭所乗缲车既练所乗防车大祥所乗漆车既禫所乗此士之丧车亦当五乗主人乗恶车齐衰乗素车与卒哭同大功乗缲车与既练同小功乗防车与大祥同缌麻乗漆车与既禫同主人至卒哭以后哀杀故齐衰以下节级与主人同故郑为此义也若然士寻常乗栈车漆之今既禫亦乗漆车者礼穷则同也】主妇之车亦如之疏布裧【郑康成曰裧车裳帷于盖弓垂之敖君善曰妇人之车必有裧而丧车则以疏布为之明吉时不然也主妇乗车而出者拜夫人之命及女賔之吊者也】贰车白狗摄服其他皆如乗车【郑康成曰摄犹缘也以白狗皮縁服敖君善曰主人主妇皆有贰车各得用二乗士昏礼谓从车二乗是其数也凡贰车之数天子十二上公九侯伯七子男五孤卿大夫三士二乗此贰车亦恶车也乗车主人主妇所乗之车也其他谓凡器物在服之外者】
　　朝夕哭不辟子夘
　　【贾公彦曰此殡后阼阶下朝夕哭也桀以乙夘死纣以甲子亡王者以为忌日惟凶事不避】
　　妇人即位于堂南上哭丈夫即位于门外西面北上外兄弟在其南南上賔继之北上门东北面西上门西北面东上西方东面北上主人即位辟门妇人拊心不哭【即位于堂阼阶上也丈夫众主人众兄弟也门外庙门外也外兄弟异姓有服者也同姓异姓之亲及賔客虽以亲疎为序列于东方而所上相变明其不相统也门东门西外门内之左右也以下文考之则此东方之賔卿大夫也门东诸公也门西他国之异爵者也然则在西方者其士与列定而主人乃即位盖在东方众主人之北也辟开也凡庙门有事则开无事则闭拊心不哭见其悲哀而未敢哭以男子未哭故也】
　　主人拜賔旁三右还入门哭妇人踊
　　【敖君善曰旁三谓向賔所立之方而三拜之也于内外之拜别其尊卑故于此畧之总旅拜而已以序言之先南面拜乃东面拜西面拜既则右还而入门也妇人但言踊以踊见哭也哭有不踊踊无不哭者】
　　主人堂下直东序西面兄弟皆即位如外位卿大夫在主人之南诸公门东少进他国之异爵者门西少进敌则先拜他国之賔凡异爵者拜诸其位
　　【堂下阼阶下也内位与外位同上言賔继外兄弟此言卿大夫在主人之南明外兄弟以上皆少退于主人盖互见也异爵公卿大夫也他国之异爵者谓来聘若从君来期者也门东又有私臣之位门西又有公有司之位故诸公与他国异爵者皆少进以别之特牲记云公有司门西北面东上私臣门东北面西上此位亦当如之也敌谓賔之爵与他国之賔相敌也敌则先拜他国之賔亦惟谓异爵者若士则否以其同国异国之位皆在西方又旅拜之亦不宜异也凡凡诸公卿大夫也拜诸其位就其位而拜也　郑康成曰賔皆即此位乃哭尽哀止主人乃拜之如外位矣】
　　右朝夕哭【附记二章】朝夕哭不帷【孔仲达曰孝子欲见殡故当朝夕进入庙门内哭泣之时除去殡宫帷也哭竟则帷之】　无事不辟庙门哭皆于其次【朝夕入即位哭则暂开庙门若无事则不开其昼夜无时之哭则皆于庐次之中也】
　　彻者盥于门外烛先入升自阼阶丈夫踊
　　【彻者彻大敛之宿奠也言烛先入则彻者从之可知矣】
　　祝取醴北面取酒立于其东取豆笾俎南面西上祝先出酒豆笾俎序从降自西阶妇人踊
　　【祝已取醴北面立已取酒者亦北面立于其东西上也余人已取豆笾俎者南面立西上由是而出则祝执醴在先次酒次豆笾次俎以次序从出也】
　　设于序西南直西荣醴酒北面西上豆西面错立于豆北南面笾俎既错立于执豆之西东上酒错复位醴错于西遂先由主人之北适馔
　　【醴酒北面西上言祝执醴与执酒者皆北面立而西上也醴错于西遂先者明祝不复位也适馔适新馔将复奠也】
　　右彻大敛奠
　　乃奠醴酒脯醢升丈夫踊入如初设不巾
　　【敖君善曰如初设者醴酒错于脯南也不巾别于殷奠也室巾惟殷奠则巾其余否】
　　错者出立于户西西上灭烛出祝阖户先降自西阶妇人踊奠者由重南东丈夫踊
　　【敖君善曰灭烛出谓执烛者灭烛而出也亦先降自阼阶由主人之北东】
　　賔出妇人踊主人拜送众主人出妇人踊出门哭止皆复位阖门主人卒拜送賔揖众主人乃就次
　　【皆复位谓众主人复门外西面之位也卒拜送賔揖众主人者谓拜送賔之事已卒乃揖众主人使各就次也】
　　右朝夕奠【附记一章】朝奠日出夕奠逮日【逮日及日之未落也方性夫曰朝奠以象朝时之食夕奠以象夕时之食孝子事死如事生也】
</div>
    <div class="pagination">
<a href="礼经本义_page24.html">上一页</a><span>...</span><a href="礼经本义_page20.html">20</a><a href="礼经本义_page21.html">21</a><a href="礼经本义_page22.html">22</a><a href="礼经本义_page23.html">23</a><a href="礼经本义_page24.html">24</a><span class="current-page">25</span><a href="礼经本义_page26.html">26</a><a href="礼经本义_page27.html">27</a><a href="礼经本义_page28.html">28</a><a href="礼经本义_page29.html">29</a><a href="礼经本义_page30.html">30</a><span>...</span><a href="礼经本义_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
