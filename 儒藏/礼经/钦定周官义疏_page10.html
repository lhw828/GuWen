<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 10 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 10 页/共 118 页</h1>
    <div class="content">　　三曰师以贤得民
　　正义郑氏康成曰师有徳行以教民者
　　四曰儒以道得民
　　正义郑氏康成曰儒通道艺以教民者　王氏与之曰师则徳成行尊足以表率斯民故得民以贤儒则道明艺习足以教诏斯民故得民以道
　　案师儒大司乐所谓有道者有徳者乡射礼所谓乡先生君子是也
　　五曰宗以族得民
　　正义郑氏康成曰宗继别为大宗收族者　贾氏公彦曰大宗子与族食族燕序以昭穆所以收族民即族人也　郑氏锷曰大宗则收族丧必服冠取妻必告虽无服之亲亦系属而不散故曰以族得民案继别之宗谓公子及异姓起家为大夫者然诗曰君之宗之此曰以族得民则庻民之家亦有宗矣意一姓聚居者虽无仕宦朝廷皆为立宗以统摄之通论张子曰管摄天下之人心厚风俗使人不忘本须眀世族与宗法宗法立则人知统系所自来而恩义立国家之本岂得不固　吕氏祖谦曰古者建国立宗其事相须诗君之宗之言公刘整率其民上则皆属于君下则各统于宗其相维如此春秋之末晋执蛮子以畀楚楚司马制邑立宗焉以诱其遗民而尽俘以归当典刑废壊之时暂为诈伪之计犹必立宗则前此可知
　　余论陈氏傅良曰殷民七族寔封康叔懐姓九宗实封唐叔盖世家大族礼法足以齐其家恩义足以帅其族正有国者所以为治也汉髙帝都闗中徙齐诸田楚昭屈武帝以六条诏察首以强宗为言陵夷至于五代之乱元魏分析防戸而先王以族得民之意散而不可复收矣
　　六曰主以利得民
　　正义郑氏众曰主谓公卿大夫世世食采不絶民利之　郑氏康成曰利如上思利民之利谓以政教利之　郑氏锷曰左氏载荀偃卒宣子抚之曰事吴敢不如事主杜注大夫称主是也
　　案此节姑从旧说或曰臣妾闲民其以力作而佣食也毎有常主有所利之而不肯轻离亦为系也未知是否
　　七曰吏以治得民
　　正义郑氏康成曰吏小吏在乡邑者【贾疏若比长闾胥】案吏如载师闾师旅师及都鄙之邑宰凡有治于民者皆在焉不但比长闾胥而已
　　八曰友以任得民
　　正义郑氏康成曰友谓同井相合耦耡者孟子曰乡田同井出入相友守望相助疾病相扶持则百姓亲睦　王氏昭禹曰学校之友相任以道则以道而相得乡井之友相任以事则以事而相得　贾氏公彦曰言以任则非同门之友谓田里相佐助以彼此任使而相得即邻伍聚居者
　　九曰薮以富得民
　　正义郑氏康成曰富谓薮中材物也薮亦有虞【贾疏地官泽虞职毎大泽大薮中士二人】掌其政令为之厉禁使其地之民守之　贾氏公彦曰举薮则山泽防皆有材物民居可知也
　　案山林川泽皆有民而独举薮者财物众而聚民多也
　　总论王氏安石曰自牧至薮民皆有所系属而不散故多寡死生出入徃来举可知也夫然后可得而治矣后世九两既废人得自恣莫相统一故宣王料民于太原而仲山甫非之当是时上欲知民数而不得尚能得其情而制之乎民既散则放僻邪侈无不为也　王氏与之曰民心无常难合易睽惟夫牧以地长以贵主以利吏以治薮以富足以系民之身师以贤儒以道足以系民之心宗以族使知亲不可离友以任使知交不可倍然后相安相养相亲相逊虽有变故之死靡他后世九両既废人心亦离匹夫匹妇不获所求而有乐郊乐国之思曽子所谓上失其道而民散也
　　案九两系邦国之民牧长以治之师儒以教之宗主以系之此三者尊尊贤贤亲亲人心之所以聨属维系而不可一废者也吏非牧长而有相承之责友非师儒而有相成之谊薮非宗主而有相济之权
　　正月之吉始和布治于邦国都鄙乃县治象之灋于象魏使万民观治象挟日而敛之【县音悬挟子协反字又作浃同干本作帀子合反】
　　正义郑氏康成曰正月周之正月【贾疏建子】吉谓朔日大宰以正月朔日布治于天下又书而县于象魏振木铎以徇之使万民观焉所以重治灋新王事也凡治有故言始和者若改造云尔　贾氏公彦曰和谓调和六典八灋以下之事　郑氏众曰象魏阙也【贾疏雉门之外两观阙髙魏魏然春秋雉门灾及两观是也】鲁灾季桓子御公立于象魏之外命藏象魏曰旧章不可忘从甲至甲谓之挟日凡十日　王氏昭禹曰先王以道制灋通变宜民故于嵗终调制所当改易即尧典所谓平在易也挟日而后敛俾逺者得徧观　王氏详说曰典灋则之所施言邦国都鄙官府而布治不言官府者布治即官府之事也　王氏安石曰县灋示人如天垂象故谓之象　王氏应电曰事变无穷治道与之推移故必随时调剂而后可守之无弊后世不知此意法久弊生终不敢少有损益曰恐变乱成宪也小人隂壊移则更不能问必至势穷事极然后思所以振救亦已晚矣
　　案大宰职不条列所以治邦国者以六典八灋八则八柄八统九职九赋九式九贡九两天子所以治诸侯与诸侯所以自治其臣民者皆具于是矣布治于邦国即以典灋则柄统职式贡两颁之所损益者盖无几也　曰象者非惟书其事且揭其图使观者易辨也不曰治灋之象而曰治象之灋者曰治灋之象则似専县其象曰治象之灋则知并书其灋
　　辨正朱子曰胡文防春秋传谓夫子以夏时冠周月以周正纪事据周官明有正月有正嵗则周实以十一月为正月夫子所谓行夏之时以其不顺欲改从建寅耳【王氏志长曰周以建子月为正亦兼用夏时豳诗凡言日指周正凡言月指夏正】毛氏应龙曰建子之月谓之正月所以明一代时王之正建寅之月谓之正嵗所以明天运时序之正乡大夫职正月之吉受教灋于司徒嵗终则令六乡之吏防政致事正嵗令羣吏攷灋于司徒以退各宪之于其所治州长职正月之吉各属其州之民而读灋嵗终则防其州之政令正嵗则读教灋如初观此经文三莭极眀正月即周以十一月为嵗首之月也嵗终即豳诗以十二月为将改嵗之月也嵗终下继以正嵗则谓夏正建寅之月眀矣不然经既言正月又言正嵗既言受灋又言攷灋既云属民读灋又云读灋如初此岂同一时之事哉
　　案毛氏以嵗终为豳诗改嵗之月则丑月也不如依郑注作亥月为妥
　　乃施典于邦国而建其牧立其监设其参傅其伍陈其殷置其辅【监古衔反参七南反傅戚音附徐方慕反】
　　正义郑氏康成曰乃者更申敕之参谓三卿伍谓五大夫【贾疏左传杜泄云吾子为司徒夫子为司马孟氏为司空则诸侯三卿司徒司马司空也】殷众也谓众士王制诸侯上士二十七人其中士下士各居其上之三分辅府史庻人在官者　刘氏敞曰牧谓牧民之君九两一曰牧以地得民是也　王氏昭禹曰施者典灋则各有其籍畀所治之人使推而行之也　郑氏锷曰傅者附也五大夫附于三卿之下也　崔氏灵恩曰诸侯三卿司徒兼冢宰司马兼宗伯司空兼司冦五大夫者司徒之下立二人小宰小司徒司马之下立一人为小司马兼宗伯之职司空之下立二人小司防小司空孔子世家定公九年孔子由司空为大司防盖由小司空为小司防也而言大司防者侯国惟一司防故亦称大司防
　　案此言封建灋也建牧立监以下皆始封之事亦唯卿命于天子大夫而下则其君自主之非事事操之在上也特言邦国之典如是耳云乃者其嵗有所封之国则施焉其继世者或典有损益亦因和布而施之故文承和布之后牧公侯伯子男守土以牧民者监方伯连帅相监临者五大夫贰三卿者各一其二则小宗人小司防也
　　存异王氏详说曰王制天子使大夫监于方伯之国国三人则是大夫谓之监也梓材王启监则是诸侯谓之监也　贾氏公彦曰傅者谓大夫上有卿下有士受上政傅于下受下政傅于上故云傅
　　案五大夫指其副贰于三卿者大射礼谓之小卿是也小卿下又有大夫则大夫不止于五明矣或者泥王制之文以为大夫止于五非也
　　乃施则于都鄙而建其长立其两设其伍陈其殷置其辅【长知丈反】
　　正义郑氏康成曰长谓公卿大夫王子弟食采邑者立两卿不足于诸侯【贾疏典命职三公八命卿六命大夫四命大宗伯职六命赐官则大夫四命不合立官注并言大夫者以大夫虽立官不与公卿同亦得称长其实大夫当与诸侯之卿同官事兼摄也王亲子弟食邑与三公同其次疏者与六卿同得立两卿五大夫其次更疏者与大夫同不得立两卿五大夫亦职相兼也此经无家邑之名故都鄙中含公卿大夫春官宗人都家并有则公卿为都大夫为家】　王氏昭禹曰两卿所以贰其长不谓之贰者以有臣道与六官之贰异也家臣称其长则曰主案此畿内授采灋也稍与县都之地分为采者略如后世郡县之灋而或大或小或世或不世则受采者各不同当其授之并以此则施之也又比年亦因和布而施之　都鄙有两卿者如周公以蔡仲为卿士盖天子之卿受地视侯则其设官亦与外诸侯差似也然都之大小不一则小都不必备两卿经盖据大都立灋耳备两卿则设五大夫以佐之如不备则大夫亦不必有五故不言傅而言设傅者有定之辞设者多寡随时之义
　　乃施灋于官府而建其正立其贰设其攷陈其殷置其辅
　　正义郑氏康成曰正谓冢宰司徒宗伯司马司防司空也贰谓小宰小司徒小宗伯小司马小司防小司空也攷成也佐成事者谓宰夫乡师肆师军司马士师也司空亡未闻其攷【贾疏案乡师职及葬执纛以与匠师御匶注匠师事官之属其于司空若鄊师之于司徒乡师司徒之攷则匠师亦司空之攷此云未闻者彼以义约之无正文也】贾氏公彦曰上经官府在都鄙上此在都鄙下者
　　欲见都鄙置臣与诸侯同又见侯国亦有都鄙故进都鄙在上使文承邦国之下也　王氏昭禹曰六卿其属所取正故曰正贰所以副贰其正而専逹其事之次者攷所以攷殷辅之治若宰夫攷百官府羣都县鄙之类
　　案此朝廷置官灋也经序官首云治官之属大宰卿一人下至府史胥徒而止其余五官并同即此已灋即诸职所掌者是也云建其正则大宰亦在所建中大宰总统六官而所施之灋已则先焉可见天工人代之义凡所施者大宰诏王为之耳
　　凡治以典待邦国之治以则待都鄙之治以灋待官府之治以官成待万民之治以礼待宾客之治
　　正义邓氏元锡曰待谓灋具于此待事至而应之也郑氏康成曰成八成礼宾礼也　贾氏公彦曰上
　　文官成在八灋治官府中今特出之者八成本待万民其在八灋者欲见官府执行耳礼宾本在八统以国之礼宾别有礼若觐礼聘礼之类故特出之通论王氏安石曰我之治彼也以此施焉故彼之治乎我也以此待之
　　祀五帝则掌百官之誓戒与其具脩前期十日帅执事而卜日遂戒
　　正义郑氏康成曰祀五帝谓四郊及明堂誓戒要之以刑重失礼也具所当共脩扫除粪洒前期前所诹之日也十日散齐七日致齐三日执事宗伯大卜之属既卜遂戒百官以始齐【贾疏祭日前夕为期前期十日者祭前十一日卜卜之后日遂戒百官始齐祭统散齐七日以定之致齐三日以齐之大宗伯职凡祀大神享大鬼祭大示帅执事而卜日大卜职大祭祀眡髙命故知执事宗伯大卜之属】　贾氏公彦曰五帝者东方青帝南方赤帝西方白帝北方黒帝各于其郊中央黄帝亦于南郊也郑云及明堂者总飨五帝于明堂
　　辨正陈氏祥道曰王肃以五帝为五人帝非也古者祀五帝必配以五人帝从以五人臣若谓五帝即五人帝则五人帝以前岂无司四时者乎　程子曰自司服言祀昊天上帝又云祀五帝亦如之康成之徒遂有六天之说此学者大惑也　朱子曰周礼上帝是总言帝五帝是五方帝昊天上帝是天郑氏以昊天上帝为北极非也北极星只是言天之象又汉时太乙便是帝如今郊祀増成十帝一国三公尚不可况天而有十帝乎
　　通论程子曰万物本乎天人本乎祖故冬至祭天而以祖配之以冬至气之始也万物成形于帝而人成形于父故季秋享帝而以父配之以季秋成物之时也
　　余论家语季康子问五帝孔子曰天有五行水火木金土分时化育以成万物其神谓之五帝古之王者易代改号取法五行故其生为明王者没而配五行是以太昊配木炎帝配火黄帝配土少昊配金颛顼配水　马氏端临曰王者祭天而以祖配之古今之通义也秦襄公初祠少皥白帝其后并祠青帝黄帝赤帝汉髙复立黒帝祠贾生亲承宣室之问亦不能引经援古定郊社明堂祀天配祖之仪昊天上帝反不得比大乙五帝得享郊祀之祭髙祖创业之主亦终西汉之世不得享配天之祀至成帝时匡衡请徙甘泉祠于长安定南北郊祀礼稍正然终不能复三代典礼而哀平之间怵于祸福南北郊与甘泉五畤互为罢复卒无定制迨世祖中兴建武郊天始采用元始故事而不复袭汉初之迹
　　案经言五帝谓天帝也宗祀于明堂而以文王配之所谓自外至者无主不止也文王配之则不复以大皥防五人帝配之可知然月令言五人帝五神家语亦言五人帝则五人帝者其诸四时迎气之配与若五人帝之正祭则其子孙受封者自奉之王者所以重继絶世也如无可继者则国于其墟者祭之非王者之正祭
　　及执事眂涤濯【眂音视本又作视后皆同涤亭歴反濯直觉反】
　　正义郑氏康成曰执事初为祭事前祭日之夕涤濯谓溉祭器及甑甗之属【贾疏仪礼特牲云前祭日之夕视壶濯及豆笾士卑得与人君同少牢大夫礼当祭日摡祭器者下人君也】　贾氏公彦曰大宗伯小宗伯皆亲眡涤濯大宰亦徃涖之
　　通论王氏昭禹曰执事有二凡与祭祀之人谓之执事前期十日帅执事而卜日是也执事之节亦谓之执事及执事眂涤濯是也
　　及纳亨赞王牲事【亨普庚反】
　　正义郑氏康成曰纳亨纳牲将告杀谓乡祭之晨【贾疏檀弓周人大事以日出故知纳亨是乡祭之晨】既杀以授亨人凡大祭祀君亲牵牲大夫赞之　贾氏公彦曰谓牵牲入时也礼器纳牲诏于庭杀讫告毛血腥其爼乃纳与亨人爓祭此言纳亨者以牵牲也祭天无祼故先迎牲若宗庙之祭则祼而后迎牲
　　及祀之日赞玉币爵之事祀大神示亦如之【示本又作只音畿】正义郑氏康成曰日旦明也玉币所以礼神爵所以献齐酒不用玉爵尚质也三者执以从王至而授之大神示谓天地【贾疏祀大神谓冬至祭天于圜丘祀大示谓夏至祭地于方泽从掌百官誓戒以下赞玉币爵已上皆如祀五帝之礼】
　　案神示曰大非天地不足以当之莫大于天地而首举五帝者帝亦天也故举其一以例之也以大宗伯司服二职差之则自日月四望山川而下皆中祀不得为大祀　明堂之玉其亦用四圭有邸者与大宗伯六器盖祀方明者
　　享先王亦如之赞玉几玉爵【享善养反刘音向】
　　正义郑氏康成曰玉几所以依神天子左右玉几【贾疏先王鬼神之几与王平生同】宗庙献用玉爵【贾疏明堂位献用玉琖谓朝践馈献酳尸时若祼则用圭瓒也】　贾氏公彦曰亦如之下别言赞玉几玉爵则天地不用玉几玉爵也享先王不言大者见宗庙六享同然祀天地亦应有质几不言者文不具
　　大朝觐防同赞玉币玉献玉几玉爵
　　正义郑氏康成曰助王受此四者时见曰防殷见曰同大防同或于春朝或于秋觐举春秋则冬夏可知玉币诸侯享币小行人所合六币是也玉献献国珍异亦执玉以致之玉几王所依也立而设几优尊者玉爵王礼诸侯之酢爵王朝诸侯立依前南面【贾疏此约司几筵言之谓秋冬朝时】其礼之于阼阶上【贾疏礼之谓祼诸侯也案燕礼主君在阼宾在牖戸之间故知礼之王在阼阶上】　贾氏公彦曰诸侯四时常朝不称大为大防同而来故称大朝觐大行人职上公再祼而酢侯伯一祼而酢子男一祼不酢此祼大宗伯摄非冢宰所赞但诸侯酢王用玉爵则冢宰赞王受之
　　案司仪职将合诸侯则令为坛三成宫旁一门诏王仪南乡见诸侯觐礼诸侯觐于天子为宫方三百步四门坛十有二寻深四尺加方明于其上上介皆奉其君之旂置于宫公侯伯子男皆就其旂而立四传摈此所谓大朝觐防同也盖诸侯众至或方伯连帅在焉特于国外为坛以见之非常朝之礼故曰大王廵守至于方岳之下诸侯来觐亦然又或因有大事发禁施政所行者逺则无论逺近择一道里适均可容次舎车乗之地以为防同之所而王亦徃就之大祝职大防同过名山大川用事焉则其不専在近畿也可见矣玉币谓觐玉及初享也玉献谓再享三享也注谓礼之于阼阶上指在庙也若坛则无阶礼之各于其防　小宰职凡宾客赞受爵之事凡受币之事大宰小宰以宾客之大小而分职之差亦经之例通论王氏与之曰朝觐防同赞导威仪其大者宗伯之事其细者行人司仪之职冢宰与君同体镇抚诸侯故大朝觐防同则赞之
　　大丧赞赠玉含玉【含本又作唅戸暗反】
　　正义郑氏康成曰助王为之也【贾疏助嗣王】赠玉既窆所以送先王含玉死者口实【贾疏檀弓饭用米贝不忍虚也故云口实】天子以玉杂记含者执璧命曰寡君使某含则诸侯含以璧郑司农云含玉璧琮【贾疏玉府典瑞皆止云玉无异形其实亦为璧形也故引杂记及先郑说以证之大夫以下不用玉】　贾氏公彦曰既夕礼既窆主人赠用纁以入圹王丧所赠亦既时也含玉案士丧礼记用贝三柱右齻左齻及中央注云象齿坚王含用玉义亦然也典瑞并云饭玉此不云者文不具
　　作大事则戒于百官赞王命
　　正义郑氏康成曰助王为教令春秋传国之大事在祀与戎【贾疏成十三年刘康公语上已云祀五帝及大神示戒百官则此大事惟戎事也】案不曰大军旅而曰作大事者大封大役大寇大烖亦当戒于百官而赞王命也　命辞虽内史为之而大宰始必佐王定谋中必佐王斟酌及戒之时又佐王申警也
　　王眂治朝则赞听治
　　正义郑氏康成曰治朝在路门外羣臣治事之朝【贾疏王有三朝外朝防疑狱路寝庭朝图宗人嘉事二者并事简非正朝故知治朝在路门外司士所掌者也】王视之则佐王平断
　　眂四方之听朝亦如之
　　正义郑氏康成曰谓王廵守在外时【贾疏征伐亦有聼朝以非常法故注不言】
　　凡邦之小治则冢宰听之待四方之宾客之小治正义郑氏康成曰大事决于王小事冢宰専平　王氏安石曰既曰以礼待宾客之治又曰待四方宾客之小治者宾客之治当诏王八统所谓礼宾也若其小治则大宰専之
　　案指言冢宰见不复决于王也如曰凡邦之小治听之虽谓仍复于王可也春秋传赵武欲一献曰武请于冢宰矣以得専宾客之小治也
　　嵗终则令百官府各正其治受其防听其致事而诏王废置【防古外反】
　　正义郑氏康成曰嵗终周季冬月也【贾疏正月之吉始和布治是周之正月则嵗终是周之嵗终非建丑月也】正正处也防大计也聼其致事者平其事来至者之功状而奏白王　贾氏公彦曰正其治谓各正其所治文书大宰乃受其计防也宰夫职嵗计曰防
　　案正其治者正其所当为之事也听其致事者聼其所已为之事也废退不职者置使居职任事有废则必有置矣
　　三嵗则大计羣吏之治而诛赏之
　　正义郑氏众曰三载考绩【贾疏书舜典文】　郑氏康成曰大无功不徒废必罪之大有功不徒置必赏之　王氏昭禹曰不言诏王嵗终废置尚以诏王则诛赏可知案羣吏之不职者毎嵗终已废之矣至三嵗大计若奸恶久而后着则非惟废之或不免于刑辟也有功止于赏者古者能其职则终守焉非大材徳不得骤进而居公卿之位故惟加爵命厚禄赐以为劝也通论吕氏祖谦曰受嵗会听致事大计羣吏之治者冢宰也而小司徒先自考其属正其要防而致事小司冦命其属入防而致事下至宫正则防其行事医师微亦于嵗终稽其医事又设司防以执其总以钩考之而诏王及冢宰废置可见成周之法各考于一职之长而后考于一官之长考于一官之长始尽考于司防而后逹于冢宰盖各考其属于下则详而难欺提其纲于上则简而易见而又俱考于司防则参互而徧察无所容其抵冐矣
　　总论王氏应电曰羣吏之废置诛赏皆各属长官逹于冢宰观乡师嵗终攷六鄊之治以诏废置大比则考教祭辞稽器展事以诏诛赏乃各司之着例也后世天下之官皆考选于吏部岂长官不能自察其属吏而吏部独能周知各属之吏各部之长皆不可信独吏部为可信邪是所谓舛也　魏氏校曰蘓洵有言天下之官皆有所属之长有功有罪其长皆得以刺举必人人而课于朝廷则其长又将安用惟其大吏无所属而莫为之长也则课之所宜加何者其位尊故课一人而其下皆可以整齐其数少故可以尽其能否而不缪斯言可为知要矣今诚能使天下之官层累而分课于其所属之长以覈于朝在内六卿亦各课其属而覈于考功纠以台谏则自上及下所课之人皆不多而易得其实用力寡而成功多矣总论贾氏公彦曰大宰职文分为二段从首至以富得民一段十条明经国之大纲治政之条目自正月之吉至职末明颁宣前法依事而施　魏氏校曰六典而下建立治道纪纲也正月之吉帅百工兴事也嵗终省其成也有事诏王赞王顺承天施之义也案八灋八则八柄八统九职皆驭臣治民之纲而首言六典则又纲之纲也九赋九式九贡制国用之事也九两系民则以君长官吏与民相系属者言之亦设官分职之意也八统以教民九职以养民皆司徒之职而大宰掌之者大宰无所不统也既一一条举之矣正月之吉以下又叙次言之与上为一经一纬犹禹贡先分列九州而又以导山导水纬之也祀五帝以下则八灋中之官聨小宰职之六聨合邦治也于聨事中举其所当共者一一提挈之使凡官皆知共其所当共则虽大事无不举矣地官以下皆可以是推之







　　钦定周官义疏卷二
<经部,礼类,周礼之属,钦定周官义疏>
　　钦定四库全书
　　钦定周官义疏卷三
　　天官冢宰第一之三
　　小宰之职掌建邦之宫刑以治王宫之政令凡宫之纠禁
　　正义郑氏康成曰宫刑在王宫中者之刑【贾疏下云以宫刑宪禁于王宫】纠犹割也察也【贾疏事已者依法断割之未发者审察之】　叶氏时曰小宰贰大宰首王宫之刑禁盖侍御仆従一有不正出入起居一有不钦皆足以蛊惑君上而生心害政故宫刑虽以为王宫之禁而实以格君心之非汤制官刑儆扵有位三风十愆备及扵宫室之隐防伊尹引以为训而继之曰嗣王只厥身念防正此义也　王氏详説曰凡者总辞凡宫则王宫后宫縂在是矣
　　案王宫之政令宫正宫伯所掌及膳夫以下凡在宫有职业者皆是也政令有不如式者纠禁之其六官之入王宫者纠禁亦及焉宫禁之法士师所掌而小宰治之如所犯者大则以归于士可知也此职云正嵗以宫刑宪禁于王宫内宰职云正嵗宪禁令于王之北宫而纠其守然则后宫虽縂统扵小宰而实専司于内宰
　　通论王氏昭禹曰大司寇五刑无宫刑以小宰建之也士师职亦有宫禁者宫禁掌扵士师而治之者小宰也
　　案冬官亡小司马阙四官之贰皆専掌一事为正所不兼故首列之小宰之宫刑小司徒之教法小宗伯之神位小司寇掌外朝之政以询万民是也六典皆大宰所建而小宰小司徒复言建者见其所専司也小宗伯之神位亦曰建者以其为天神地只人鬼之礼之首事也惟小司寇不言建盖外朝之位叙进而问之仪一定不移无所为建耳太史通古今眀天道达人事故与大宰同曰建六典凡言建者盖与其长审定其法而后施之非直眀布告之而已小宰所以建宫刑者以治王宫之政令而习察其情事也
　　掌邦之六典八法八则之贰以逆邦国都鄙官府之治执邦之九贡九赋九式之贰以均财节邦用
　　正义郑氏众曰贰副也　郑氏康成曰逆迎受之【贾疏迎受而句考之以知功过所在也】　贾氏公彦曰大宰有九职小宰不掌其贰者九职任民使之出贡则小宰亦贰之易氏祓曰大宰以典法则縂治体小宰则执其贰以察奉行之实大宰以贡赋式制国用小宰则执其贰以察均节之宜所以为治官之贰
　　案大宰职赋先扵贡者论敷政之次第则由内而逹外也此贡先于赋者综财用之大凡则举逺以及近也
　　通论王氏安石曰六典八法八则之书大宰大史司书掌其正小宰司防掌其贰小宰大史司防皆言逆者所治在大史则大史逆之所治在司防则司防逆之所治在小宰则小宰逆之也
　　以官府之六叙正羣吏
　　正义郑氏康成曰叙秩次也谓先尊后卑　贾氏公彦曰各依秩次则羣吏得正　吕氏祖谦曰左传作执秩以正其官秩叙不正其余皆乱
　　通论郑氏伯谦曰攷之诸官小宰月终受羣吏之要则以官府之叙宰夫掌百官府之徴令则有胥以治叙宫伯掌王宫士庶子之政令而嵗终必均其叙内史以八枋之法诏王治而纳访必掌其叙郷师凡邦事令作秩叙下而里宰合耦于耡亦行其秩叙盖治众必有叙乃不紊乱故小宰以六叙正羣吏为先郑氏锷曰经言羣吏有自大夫以下言之者有自士以下言之者有縂六属之吏言之者如司防逆羣吏之治自大夫以下言之也宰夫正三公六卿大夫羣吏之位自士以下言之也大宰大计羣吏之治与此六叙正羣吏则总六属之吏言之也盖大宰所大计者非一官之吏而小宰所正者凡在官府之羣吏也
　　一曰以叙正其位
　　正义王氏昭禹曰宰夫掌治朝之法以正王及三公六卿大夫羣吏之位是也
　　案正贰司旅之位尊卑显然似无所用其正而六叙首列之宰夫正位并上及于王盖必朝位先正而后可以叙进其治也其中或以三公兼六卿则以六官为叙若顾命毕公之班在四毛公之班居末之类是也他如郷遂之吏与王朝士大夫爵同而班必异三等之国其卿大夫同而国异则其班亦异错不齐尤不可不正也
</div>
    <div class="pagination">
<a href="钦定周官义疏_page9.html">上一页</a><span>...</span><a href="钦定周官义疏_page5.html">5</a><a href="钦定周官义疏_page6.html">6</a><a href="钦定周官义疏_page7.html">7</a><a href="钦定周官义疏_page8.html">8</a><a href="钦定周官义疏_page9.html">9</a><span class="current-page">10</span><a href="钦定周官义疏_page11.html">11</a><a href="钦定周官义疏_page12.html">12</a><a href="钦定周官义疏_page13.html">13</a><a href="钦定周官义疏_page14.html">14</a><a href="钦定周官义疏_page15.html">15</a><span>...</span><a href="钦定周官义疏_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
