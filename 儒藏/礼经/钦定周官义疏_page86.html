<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 86 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 86 页/共 118 页</h1>
    <div class="content">　　部尊一枚
　　正义郑氏康成曰尊髙也盖斗上隆髙髙一分也案此一枚在厚一寸之上逹常所不入处
　　弓凿广四枚凿上二枚凿下二枚【凿才报反】
　　正义郑氏康成曰弓盖橑也【贾疏汉世名盖弓为橑子】广大也是为部厚一寸　贾氏公彦曰孔上二枚孔下四枚以其弓下用力故也
　　案广当通上下左右言之皆四枚其形正方也至内端则下杀二枚其广二枚左右杀三枚其广一枚若但论上下之广则下文凿端一枚知其内不知其外矣部围尺有八寸凿广四枚二十八弓占一尺一寸五分寸之一尚有六寸五分寸之四为余地不患其柞也下经股围贾疏亦以方圆四四十六言之
　　凿深二寸有半下直二枚凿端一枚
　　正义郑氏康成曰凿深对为五寸是以不伤逹常也【贾疏部广六寸达常上入部中径一寸则两畔共有五寸凿深两畔各二寸半是不伤达常也】下直二枚者凿空下正而上低二分也【贾疏上云凿下四枚今于内畔凿下亦四枚上云凿上二枚今于内畔孔低二分则凿上亦四枚也】其弓菑则挠之平剡其下二分而内之【贾疏部总一寸今凿上凿下俱四枚已用八枚其中惟有二枚在桡减也弓外畔上下四枚今于内畔减二枚故云平剡其下二分而内之】欲令盖之尊终平不防挠也【贾疏盖弓向外头仰但以盖弓三分一分外为宇曲又以衣防之则弓低故使盖尊终平不防挠又得吐水也】端内题也【贾疏其内端又削使狭止一分】　贾氏公彦曰此言盖斗内弓之凿孔内外髙下广狭之度案凿空下正而内畔则上低二分所以然者部斗之上仅二枚虞其易裂故留其内畔之二枚以为固又弓端向外以衣蒙之如经雨则愈重而易垂故使凿空稍仰以作其势乃与宇曲之杀相称也凿端一枚者部之体圆弓凿非以渐而杀则不能容
　　弓长六尺谓之庇轵五尺谓之庇轮四尺谓之庇轸【庇笔肄反】
　　正义郑氏康成曰庇覆也故书庇作秘杜子春云秘当为庇谓覆輨也【陆氏徳明曰輨或作干音管辖也】某谓轵毂末也舆广六尺六寸两毂并六尺四寸旁减轨内七寸则两轵之广凡丈一尺六寸也【贾疏上云以其毂长二在外一在内以置其辐辐内九寸半绠三分寸之二金辖之间三分寸之一辐又三寸半总尺四寸以七寸承舆七寸为轨故云旁减轨内七寸也舆六尺六寸并两毂六尺四寸总一丈三尺减尺四寸入舆下其余有丈一尺六寸也】六尺之弓倍之加部广凡丈二尺六寸有宇曲之减可覆轵不及輨【贾疏下注云股面三尺防半通尊二尺为五尺防半倍之加部广六寸总丈一尺六寸故云可覆轵　案辖出毂之外以御毂之外轶较毂又长故云不及輨】　贾氏公彦曰此言盖有大小不定之事
　　案弓有长短庇有广狭或等威之辨或时事所宜
　　参分弓长而揉其一
　　正义郑氏康成曰参分之持长挠短短者近部而平长者为宇曲也六尺之弓近部二尺四尺为宇曲贾氏公彦曰本凿弓孔时外畔弓上二枚弓下四枚内畔上下俱四枚由弓头仰故须近部挠之使平向下四尺则持之为宇曲吐水也
　　参分其股围去一以为蚤围
　　正义郑氏康成曰蚤当为爪以弓凿之广为股围则寸六分也【贾疏上云弓凿广四枚以方围之四四十六故知围寸六分也】爪围一寸十五分寸之一　贾氏公彦曰此言弓近部麤近末细也　王氏昭禹曰弓近部平谓之股犹辐近毂之为股宇曲之末谓之蚤犹辐入牙之为蚤也
　　参分弓长以其一为之尊
　　正义郑氏康成曰尊髙也六尺之弓上近部平者二尺爪末下于部二尺二尺为句四尺为求其股股十二除之面三尺防半也【贾疏此郑解宇曲之减减盖之寛覆轵不及干之故以蚤末低二尺为句持长四尺为而句下空中直平者为股四尺自乘为十六尺句二尺自乘为四尺算法以句除余为股将十六尺除句四尺仍有十二尺在以闻方法算之面三尺三三去九尺仍有三尺破之以益方不及五寸故云面三尺防半】
　　上欲尊而宇欲卑上尊而宇卑则吐水疾而霤逺【卑如字一音婢霤力又反】
　　正义郑氏康成曰上近部平者也隤下曰宇【贾疏上谓近部二尺者宇谓持长四尺者】盖者主为雨设也乘车无盖礼所谓潦车谓盖车与【贾疏案巾车五路皆不言盖以其建旌旂故无盖其云及葬执盖从车持旌注云王生时乘车建旌雨则有盖又道右职王下则以盖从注云表尊也既夕礼槀车载簑笠注云今文槀为潦盖车于天子当木路司常职斿车载旌注云斿车木路也是木路与潦车为一物但田猎则建大麾无盖在国廵行则或载旌或设盖也】　林氏希逸曰势斗则水去疾而霤亦逺霤如屋之霤也因上曰宇卑故云霤逺
　　盖已崇则难为门也盖已卑是蔽目也是故盖崇十尺正义郑氏康成曰十尺其中正也盖十尺宇二尺而人长八尺卑于此蔽人目　郑氏锷曰车出入乎门盖太髙则门不能容人立乘乎车盖太卑则目无所见
　　案王乘车而出路门则五门皆车之所出入匠人言路门应门所容之广而不言其髙以此推之盖崇加车之轵轸轐四尺总十四尺门必更髙于此可知
　　良盖弗冒弗纮殷亩而驰不队谓之国工【纮戸耕反殷音隠队直类反】
　　正义郑氏康成曰队落也善盖者以横驰于垄上无衣若无纮而弓不落也【贾疏弗冒则无衣弗纮则有衣而不须纮也　案纮盖衣之繋也横驰于垄上者如南亩则东西驰之东亩则南北驰之轩轾频而弓易落也】　王氏昭禹曰弗冒者弗以衣覆之弗纮者弗以绳繋之中亩而驰宜队而不队盖弓之入于部者固而不可防故也非巧出乎众工焉能及此
　　舆人为车轮崇车广衡长参如一谓之参称【穪尺证反】正义郑氏康成曰称犹等也车舆也衡之长容两服【贾疏服服马也以骖马别有軥鬲引车故衡唯容服也】　贾氏公彦曰舆人専作舆言车者车以舆为主参如一谓俱六尺六寸也薛氏曰车制始于舆广故诗人以权舆为始【权为衡之】
　　【始舆为车之始】舆人之法皆以车广起度隧式较轸轵轛其数小大广狭崇卑皆始于舆广所以指舆为车而兼数材也
　　案指舆为车者舆乃车之正体轴毂轮辀皆为舆而设也　舆谓两輢较式之间六尺有六寸左右任正木之相距则然除輢厚一寸輢内广六尺四寸
　　参分车广去一以为隧【隧音遂】
　　正义郑氏众曰隧谓车舆深也　郑氏康成曰兵车之隧四尺四寸【贾疏言兵车者案上文先言兵车后言乘车故据先而言其实乘车亦同也】　贾氏公彦曰隧舆之从也凡人所乘车皆取横濶以或参乘或驷乘故横则六尺六寸从四尺四寸
　　参分其隧一在前二在后以揉其式
　　正义郑氏康成曰兵车之式深尺四寸三分寸之二【案或因曲礼兵车不式疑兵车无式非也以军事不崇敬故不式耳若无式岂复成车乎】　贾氏公彦曰式谓人所冯依而式敬
　　案式在车前可冯横于当面在隂板之上而于车深三分之一者式有三面此谓式之两相也两相之端与轵之植者相接向前则左右竝折而横于当面故当面者曰式其两相深三分之一者亦式也揉者揉其两曲也后人只知式之在当面可冯而不知其端之在两相者于是缪说纷然矣
　　以其广之半为之式崇
　　正义郑氏康成曰兵车之式髙三尺三寸
　　以其隧之半为之较崇【较吉学反注故书较为榷杜子春云当为较】
　　正义郑氏康成曰较两輢上出式者兵车自较而下凡五尺五寸【贾疏较谓车舆两相今人谓之平鬲也两輢谓车相两旁竖立者较之两头皆置于輢上二木相附故据两輢出式言之式已崇三尺三寸更增隧之半二尺二寸故为五尺五寸　林氏希逸曰輢车旁也音倚案輢者以其在旁可倚也】
　　案车之深四尺四寸其前三之一式也后三之二则较也较长二尺九寸三分寸之一左右同较横于车之两旁下与轵之植者相贯式在前而低较在后而髙故郑云两輢上出式者也以式低较髙望之若两重然故亦曰重较重较祗以式之在两旁者言之而不指其当面者当面者不可名较也较在旁亦可冯者人直立则稍向后而一手可以冯较俛躬则稍向前而两手可以冯式也曲礼孔疏谓式上又横一木为较此缪论之始也若横于当面则御者射者皆不便于运动即俛而冯式首且为较所触矣而可乎式崇三尺三寸自车上计之较崇二尺二寸又自式上计之故郑云自较而下凡五尺五寸　牛车之较无髙低故名平较贾云今人谓之平鬲者意唐时已不见有重较之制故云然抑亦借牛车以明兵车乘车也
　　六分其广以一为之轸围
　　正义郑氏康成曰轸舆后横者也兵车之轸围尺一寸
　　案毛氏彦清谓辀人所谓任正即轸其围尺有四寸与此不同此言田车之轸非也无为舎乘车兵车而忽言田车又不明着其为田车也注轸谓舆后木任正谓舆下三面材盖轸之围杀于前及左右三面材凡三寸耳
　　参分轸围去一以为式围
　　正义郑氏康成曰兵车之式围七寸三分寸之一
　　参分式围去一以为较围
　　正义郑氏康成曰兵车之较围四寸九分寸之八
　　参分较围去一以为轵围
　　正义郑氏康成曰兵车之轵围三寸二十七分寸之七轵輢之植者衡者也与毂末同名　贾氏公彦曰此轵是车较下竪直者及较下衡者直衡者竝纵横相贯也
　　案輢在两旁较在輢上轵则植者与衡者午贯而上承较植者之上端为枘牡贯入较中以为固其数则植者三衡者二与【古人每取竒偶相错意此亦然】此以一相言之左右同
　　参分轵围去一以为轛围【轛音对注书或作軨】
　　正义郑氏康成曰兵车之轛围二寸八十一分寸之十四轛式之植者衡者也谓之轛者以其乡人为名贾氏公彦曰轛形状与轵同但在式木之下对人
　　为名耳
　　案式横于当面而两相揉深入隧三之一【式两端各长尺四寸三分寸之二】下以轛承之其数则植者十二衡者三与二植于两隅近式之揉曲处四植于两相六植于当面匀布如櫺轛者既取对人为名兼以偶数为对也
　　圜者中规方者中矩立者中县衡者中水直者如生焉继者如附焉【中知仲反县音悬】
　　正义郑氏康成曰治材居材如此乃善也如生如木从地生如附如附枝之杀也【贾疏材有大小相附着如木之枝柯夲大末小之杀也】
　　案立者横者谓轵轛也较式亦衡者也直者如生即中县者言其着于任正木甚固如地中生木深固而不可摇也板之相连与轵轛较式横直之相交皆为继者如附言熨贴泯缝如枝条附干一片而不可析也
　　凡居材大与小无并大倚小则摧引之则絶【居如字旧音据并必政反】
　　正义郑氏康成曰并偏邪相就也用力之时其大并于小者小者强不堪则摧也其小并于大者小者力不堪则絶也　贾氏公彦曰上言居材得所此言不得所之事凡居材当各自用力若使大材倚并小材小材不堪大材所倚则摧折矣若小并于大大木振其小木力不堪则絶断也
　　栈车欲弇饰车欲侈【栈士版反弇于检反注故书侈作移杜子春云当为侈】正义郑氏康成曰栈车欲弇为其无革鞔不坚易拆壊也士乘栈车【贾疏士乘栈车巾车职文】饰车谓革鞔舆也大夫以上革鞔舆　孔氏颖逹曰弇者上狭下濶　贾氏公彦曰弇向内也侈向外也车有异物之饰者则得玉金象之名号无名号者直以革为称革路墨车之等是也若木路亦以革鞔但不漆饰故以木为号孤卿毂上有篆饰即以篆缦为名也
　　辀人为辀【辀张留反】
　　正义郑氏康成曰辀车辕也诗云五楘梁辀【贾疏引秦诗证辀为车辕彼注云楘歴录也梁辀上句衡也一辀五束束有歴录是也】　贾氏公彦曰三十工无辀人之官但车事难故车官别主此职也
　　辀有三度轴有三理
　　正义郑氏康成曰目下车度深浅之数　郑氏锷曰三度者国马田马驽马之辀深浅不同其度数有三也　郝氏敬曰轮心直木为轴亦辀人为之三理谓选材之法
　　国马之辀深四尺有七寸
　　正义郑氏康成曰国马谓种马戎马齐马道马髙八尺【贾疏知国马谓种戎齐道者校人马有六种下文有田马驽马明此四者当国马也廋人职马八尺以上为龙故云髙八尺】兵车乘车轵崇三尺有三寸加轸与轐七寸又并此辀深则衡髙八尺七寸也除马之髙则余七寸为衡颈之间也【贾疏下注衡围一尺三寸五分寸之一颈围九寸十五分寸之九并尺三寸与九寸为二尺二寸衡围五分寸之一于十五分寸之九当得十五分寸之三并为十五分寸之十二围三径一二十一寸径七寸余一寸十五分寸之十二将一寸亦作十五分通为二十七分得径十五分寸之九此多余九分当为马颈消之　案注衡颈之间此颈谓马颈也若辀颈则不得云之间以辀颈在衡之上也衡下有軶軶亦非直厌马颈必有物以承之其间消去七寸而衡与马颈相属矣疏误以颈为辀颈又不计軶与所承之数又以辀径与衡并两围而推径此算法之疎也　衡下之軶盖即论语之軏以曲木为之左传又谓之軥以其句曲故曰軥以其防马领故曰軶而軏其异名也古注谓辕端上曲钩衡以驾马恐非是辕端上曲即辀颈与辀相连非别一物未可与大车之輗对】
　　田马之辀深四尺
　　正义郑氏康成曰田车轵崇三尺一寸半并此辀深而七尺一寸半今田马七尺【贾疏田马七尺亦约廋人马七尺曰騋以兵车乘车驾国马明田车騋马役车驽马也】衡颈之间亦七寸【贾疏田车轵崇三尺一寸半并辀深四尺为七尺一寸半加轸与轐五寸半总七尺七寸马髙七尺则七寸亦衡颈之间消之】轸与轐五寸半【贾疏知五寸半不七寸者约轵崇与兵车校寸半明轸轐亦校半尺也】则衡髙七尺七寸
　　案田以习戎而车则异者兵凶战危非国马不可用其次力强而髙不及八尺者使驾田车以习驰骤则可也
　　驽马之辀深三尺有三寸【驽音奴】
　　正义郑氏康成曰轮轵与轸轐大小之减率寸半也【贾疏田车之轮下于兵车乘车轵崇及轸轐皆校一寸半驽马是六尺之马所驾之车又宜下故知轮轵轸轐大小之减率例一寸半与田车减兵车乘车同也】则驽马之车轵崇三尺加轸与轐四寸又并此辀深则衡髙六尺七寸也今驽马六尺除马之髙则衡颈之间亦七寸【贾疏衡颈之问同七寸着车虽有髙下至于衡颈不得不同故下云小于度谓之无任衡颈用力同是以不得有麤细】
　　轴有三理一者以为媺也二者以为久也三者以为利也
　　正义郑氏康成曰媺无节目也久坚刃也利滑密也易氏祓曰下文曰五分其轸间以其一为之轴围
　　则轴之制附于辀人也宜矣
　　軓前十尺而策半之【軓同音犯注十或作七非也郑司农云书或作】
　　正义郑氏众曰軓谓式前也　郑氏康成曰谓辀軓以前之长也策御者之策也軓是軓法也【赵氏溥曰取其在下持住车有为法则之意】谓舆下三面之材輢式之所尌持车正也　贾氏公彦曰軓字车旁凡与古书车旁已作者字虽异同是式前若轨则车旁九辙之广为轨毂末亦为轨　孔氏颖逹曰说文云轨车辙也軓车式前也然则軓非轨也但轨声九軓声凡于文易误写者乱之　王氏昭禹曰五尺之策御者执之则适可以及马而无过与不及故取以为度　赵氏溥曰据下文軓中有灂则舆上置隧处乃是軓軓即舆前任正之横木
　　案軓前十尺以辀之自軓至衡相距之直度言之而弧曲者不计也若依康成揉辀倨句十二之法则軓前十尺当得十三尺三寸三分寸之一互见下凡揉辀节
　　凡任木任正者十分其辀之长以其一为之围衡任者五分其长以其一为之围小于度谓之无任
　　正义郑氏康成曰此目车持任之材也任正者谓舆下三面材持车正者也【案三面材谓前軓与两旁軓车之三面也其后轸舆人作之故不数贾氏以为此木上面不见止见三面故云三面材恐非正解】辀軓前十尺与隧四尺四寸凡丈四尺四寸则任正之围尺四寸五分寸之二衡任者谓两軶之间也【贾疏服马有二马有一軶軶者戹马领不得出两軶之间谓当辀颈用力之处也　案两軶缚于衡中间有空隙处故以两軶之间言之其实衡围无麤细也】兵车乘车衡围一尺三寸五分寸之一【贾疏衡长六尺六寸故得一尺三寸五分寸之一】无任言其不胜任　贾氏公彦曰两輢树于此木较式依于两輢故曰任正也案任正与軓注皆以为三面材持车正者则任正即軓也盖车后横木并全车之底皆谓之轸其任正则稍加厚而三面持之以其为全车之匡郭故谓之軓以其内持轸而两輢较式依之以立又谓之任正上云軓前十尺専指式前者从此起度耳亦如全车为轸而又指后横木以当之也　凡任木统下任正与任衡也任者用力持载车以舆为正故舆下前及左右三材为任正以力持舆之正载处也曰衡任者上钩于辀下属于马以引车衡之力也
　　五分其轸闲以其一为之轴围
　　正义郑氏康成曰轴围亦一尺三寸五分寸之一与衡任相应　贾氏公彦曰舆人职轮崇车广衡长参如一则俱六尺六寸轸间即车广也
　　十分其辀之长以其一为之当兔之围
　　正义郑氏康成曰辀当伏兔者也亦围尺四寸五分寸之二与任正者相应【案方径当三寸五分寸之三】　贾氏公彦曰当兔谓舆下当横轴之处　欧阳氏谦之曰两伏兔居两旁辀在中央所谓当兔之围谓辀也
　　案此下三节言辀之三处麤细不同之度当兔特麤以其全舆所着力又驾时与轴午贯也至踵而细其承载舆底一面必平而外则杀也当兔之前亦应渐杀以承軓而又渐杀以至于颈　设兔之处自车前入深三之一下文郑注伏兔至軓盖如式深是一尺四寸三分寸之二其后二尺九寸三分寸之一是伏兔之长
　　参分其兔围去一以为颈围
　　正义郑氏康成曰颈前持衡者围九寸十五分寸之九【贾疏衡在辀颈之下其颈于前向下持制衡鬲之辅故云颈前持衡者也】
　　五分其颈围去一以为踵围
　　正义郑氏康成曰踵后承轸者也围七寸七十五分寸之五十一　贾氏公彦曰后承轸之处似人之足跗在后故名为踵　赵氏溥曰前为颈后为踵颈以持衡踵以承轸轴之上当兔当兔之围大于持衡持衡之围大于承轸
　　凡揉辀欲其孙而无深【孙音逊音胡】
　　正义郑氏康成曰孙顺理也木弓也凡弓引之中参中参深之极也揉辀之倨句如二可也如三则深伤其力【贾疏弓之下制六尺引之三尺是中参深之极也若六尺引二尺则是每尺得三寸三分寸之一辀长丈四尺四寸引三分之一为四尺八寸国马之辀深四尺七寸言如二举大数而言　案辀出前軓渐曲而上至衡微钩而下軓前十尺揉之已定者也倨句如二引其三之一盖以一丈三尺三寸三分寸之一揉之为十尺也疏并舆下之不揉者及軓前揉之已定者通计十二亦算法之疏】　贾氏公彦曰揉者以火揉使曲也欲顺理揉之无得如弓之深弓之深太曲也
　　案辀虽揉之而曲亦必以木之本曲而可为辀者揉之若直木而全恃火力以相胜则马之所引未有不乆而返其直性者矣
　　今夫大车之辕挚其登又难既克其登其覆车也必易此无故唯辕直且无挠也【挚竹二反覆芳服反易以豉反】
　　正义郑氏康成曰大车牛车也挚輖也【案既夕礼志矢一乘轩輖中注轩輖犹轩轻中适中也前重则轾后重则轩】登上阪也克能也【案又难犹言甚难既克其登言竭牛力而仅能登也】　贾氏公彦曰辀人主为四马车辕因说牛车之辕直而不挠之意
　　案牛之髙者视驽马又肩髙而颈低大抵五尺有余下者则五尺不足大车轮半径四尺五寸加辕径与轴半径约六七寸合五尺一二寸柏车轮半径三尺加毂半径一尺毂入舆下则伏兔必髙伏兔与辕径约尺四五寸合四尺四五寸以牛之髙下差三等之车则辕用直可见矣大车辕无曲法登下之间易犯诸病全恃牵傍者为之调剂补救马车进退便防而不患此者以辕曲而揉之善故也　大车之辕挚惟直故挚也既曰辕直又曰且无挠者直言其无穹而上者无桡言其无曲而下以持衡者
　　是故大车平地既节轩挚之任及其登阤不伏其辕必缢其牛此无故唯辕直且无桡也【缢一计反注故书伏作偪杜子春云偪当作伏】
　　正义郑氏康成曰阤阪也
　　案上言大车不利于登此言大车虽行平地时多而亦有不能不登阤之时牵傍者必抑制而伏其辕如不伏其辕则车后仰而牛之吭膺间束绊者必若绞缢矣曰节轩挚之任者必所载前后适相称然后无轩轾之患也
　　故登阤者倍任者也犹能以登及其下阤也不援其邸必緧其牛后此无故唯辕直且无桡也【邸丁礼反緧音秋注故书緧作防郑司农云防读为緧闗东谓纣为緧】
　　正义郑氏康成曰倍任用力倍也　郝氏敬曰下阤车邸前頽不使人扳援则压制牛尾如緧也
　　案此言下阤尤难必手援舆底之向前者以轻其任然后无崩奔之患若不援其邸则任重势猛其下若崩而緧其牛后矣以上三节借牛车之辕以明兵车乘车之辀不可不曲之意非谓牛车之辕亦当曲也
　　是故辀欲颀典【颀苦狠反典音殄注郑司农云颀读为恳典读为殄】
　　正义贾氏公彦曰此已下还说四马车之辕　郑氏康成曰颀典坚刃貌
　　存疑郑氏众曰驷马之辕率尺所一缚颀典似谓此也
　　辀深则折浅则负
　　正义郑氏康成曰揉之太深伤其力马倚之则折也揉之浅则马若负之【贾疏辀直似在马背负之相似】
</div>
    <div class="pagination">
<a href="钦定周官义疏_page85.html">上一页</a><span>...</span><a href="钦定周官义疏_page81.html">81</a><a href="钦定周官义疏_page82.html">82</a><a href="钦定周官义疏_page83.html">83</a><a href="钦定周官义疏_page84.html">84</a><a href="钦定周官义疏_page85.html">85</a><span class="current-page">86</span><a href="钦定周官义疏_page87.html">87</a><a href="钦定周官义疏_page88.html">88</a><a href="钦定周官义疏_page89.html">89</a><a href="钦定周官义疏_page90.html">90</a><a href="钦定周官义疏_page91.html">91</a><span>...</span><a href="钦定周官义疏_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
