<!DOCTYPE html>
<html>
<head>
    <meta charset="UTF-8">
    <title>仪礼集说 - 第 63 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 63 页/共 95 页</h1>
    <div class="content">　　衰三升三升有半其冠六升以其冠为受受冠七升注曰衰斩衰也或曰三升半者义服也六升齐衰之下也斩衰变而受之此服也
　　疏曰注云或曰三升半者义服也注以无正文故引或人所解为证也
　　继公谓以其冠为受谓受衰之布与冠布同也此言衰布有二其冠以下惟见其一则是斩衰正义之服冠与受布皆同但初死之衰差异耳
　　齐衰四升其冠七升以其冠为受受冠八升
　　注曰言受以大功之上也
　　继公谓此齐衰四升其于三年者为正服于期者为降服也齐衰三年有正有义义服五升冠八升齐衰期有降有正有义正服五升冠八升义服六升冠九升亦皆以其冠为受其受冠之升数亦多于受服一等记不着之者葢特举重者以见其余也
　　繐衰四升有半其冠八升
　　注曰此谓诸侯之大夫为天子繐衰也服在小功之上者欲着其缕之精麤也升数在齐衰之中者不敢以兄弟之服服至尊也
　　继公案注云服在小功之上者谓此经丧服之序繐衰在小功之上也云升数在齐衰之中者齐衰四升五升六升而此繐衰四升有半是在齐衰之中也云不敢以兄弟之服服至尊者用齐衰三月章文
　　大功八升若九升小功十升若十一升
　　注曰此以小功受大功之差也不言七升者主于受服欲其文相直言服降而在大功者衰七升正服衰八升其冠皆十升义服九升其冠十一升亦皆以其冠为受也其降而在小功者衰十升正服衰十一升义服衰十二升皆以即葛及缌麻无受也此大功不言受者其谓小功也
　　继公谓此齐衰以主小功服各有三等自大功而上皆有受服受冠其受服当下于本服三等故斩衰受以齐衰之下齐衰三等受以大功三等各如其次焉大功之上亦受小功之上皆校三等也以例言之大功之中当受以小功之中大功之下当受以小功之下如是则可与前之受服者轻重相比而乃不然中者亦受以小功之上下者则受以小功之中止校二等此非有他故葢欲以小功之下十二升者为大功义服之受冠而然也大功受冠亦多于受布一等案注云不言七升者主于受服欲其文相直谓记者于小功不言十升若十一升不言十二升是主于受服故于大功亦但言八升若九升以当之而不必言七升是欲其文相直若谓七升者亦受十升而并言之则大功三而小功二其文不相直也郑氏之意葢或如此




　　仪礼集说卷十一
　　案他篇之有记者多矣未有有传者也有记而复有传者惟此篇耳先儒以传为子夏所作未必然也今且以记明之汉艺文志言礼经之记顔师古以为七十子后学者所记是也而此则不特释经文而已亦有释记文者焉则是作者又在于作记者之后明矣今攷传文其发明礼意者固多而其违悖经义者亦不少然则此传亦岂必皆知礼者之所为乎而先儒乃归之子夏过矣夫传者之于经记固不尽释之也苟不尽释之则必间引其文而释之也夫如是则其始也必自为一编而置于记后葢不敢与经记相杂也后之儒者见其为经记作传而别居一处惮于寻求而欲从简便故分散文而移之于经记每条之下焉【疑亦郑康成移之也】此于义理虽无甚害然使初学者读之必将以其序为先后反谓作经之后即有作之后方有记作记之后又有先后紊乱转生迷惑则亦未为得也但其从来已乆世人皆无讥焉故予亦不敢妄有厘正也姑识于此以俟后之君子云














<经部,礼类,仪礼之属,仪礼集说>
　　钦定四库全书
　　仪礼集説巻十二　　　　元　敖继公　撰
　　士丧礼第十二
　　注曰丧于五礼属凶
　　继公谓此与下篇言士之子为父丧自始死以至既葬之礼
　　士丧礼死于适室幠用敛衾【适丁厯反幠火呉反敛力艶反下皆同】注曰适室正寝之室也疾者齐故于正寝焉疾时处北庸下死而迁之当牖下有牀衽幠覆也敛衾大敛所并用之衾衾被也小敛之衾当陈丧大记曰始死迁尸于牀幠用敛衾去死衣
　　继公谓遂卒矣乃迁尸于牀而幠用敛衾故丧礼以此为始
　　右始死
　　复者一人以爵弁服簪裳于衣左何之扱领于带【簪侧林反何胡我反扱初洽反】
　　注曰复者有司招魂复魄也天子则夏采祭仆之属诸侯则小臣为之爵弁服纯衣纁裳也礼以冠名服簪连也
　　疏曰簪裳于衣取其便
　　继公谓爵弁士之上服也故复用之左手何之而空右手为登梯备颠蹶也
　　升自前东荣中屋北面招以衣曰臯某复三降衣于前注曰北靣招求诸幽之义也臯长声也某死者之名也复反也降衣下之也防大记曰凡复男子称名妇人称字
　　继公谓前东荣者东方之南荣也屋有二楣故每旁各有南荣北荣中屋屋脊之中也
　　受用篚升自阼阶以衣尸【衣于既反下衣尸同】
　　注曰受者受之于庭也复者其一人招则受衣亦一人也人君则司服受之衣尸者覆之若得魂反之
　　继公谓升自阼阶象其反也既则降自西阶　案注以衣尸为覆之者盖以下文襚者入衣尸之礼推之也
　　复者降自后西荣
　　后西荣西方北荣也降于此者与升时相变也下文设奠之类升降异阶者其义皆然
　　右复
　　楔齿用角柶缀足用燕几【楔悉结反缀知劣反】
　　注曰自是行死事楔齿为将含恐其口闭急也缀犹拘也
　　继公谓楔柱也缀足用几欲拘其足使之正也燕几平生燕居时所冯者
　　右楔齿缀足
　　奠脯醢醴酒升自阼阶奠于尸东
　　奠脯醢醴酒者谓奠用此四物也此奠之而已无他礼仪故曰奠也死而奠之如事生也此时尸南首东乃其右也奠于其右若便其饮食然记曰即牀而奠当腢其升之序亦醴先而酒脯醢从与既奠则降自西阶
　　右始死之奠
　　帷堂
　　此帷堂为尸未设饰也帷之节其南北盖近堂廉而东西则近两阶与
　　右帷堂
　　乃赴于君主人西阶东南靣命赴者拜送
　　注曰赴走告也
　　继公谓经惟言赴于君之仪如此则是古者士大夫赴告之礼惟止于其君而已
　　有賔则拜之
　　注曰其位犹朝夕哭位矣
　　继公谓賔士来吊者也此因事见之乃拜之也既拜则入不即位
　　右命赴者
　　入坐于牀东众主人在其后西靣妇人侠牀东靣【侠音夹】注曰妇人谓妻妾子姓也亦适妻在前
　　继公谓至是方云坐则先时主人亦立也众主人在其后尊主人亦为室中浅隘众主人齐衰大功之亲也若有斩衰者亦存焉下经云众主人免记云众主人布带则是众主人乃主言齐衰大功者
　　亲者在室
　　注曰谓大功以上者
　　继公谓此亲者继妇人而言则是亦专指妇人矣下篇曰主妇及亲者由足西靣是也言在室则不必皆东靣始死之牀当牖下少近于西墉
　　众妇人户外北靣众兄弟堂下北靣
　　注曰众妇人众兄弟小功以下
　　右哭位
　　君使人吊彻帷主人迎于寝门外见賔不哭先入门右北靣
　　注曰使人士也使者至使人入将命乃出迎之寝门内门也
　　继公谓丧不迎賔惟于君及君使则迎之此不出外门者别于君之自来也先入门右道之彻帷为君命变也事毕复设之
　　吊者入升自西阶东靣主人进中庭吊者致命
　　注曰主人不升贱也致命曰君闻子之丧使某如何不淑
　　继公谓此西方中庭也主人虽在下吊者犹东靣礼之也小敛以前主人位在西方
　　主人哭拜稽颡成踊
　　注曰成踊三者三
　　继公谓谢君命也既拜稽颡而成踊惟于君及君命则然其余则否拜稽颡者一拜而遂稽颡也不再拜稽首者丧礼宜变于吉也稽颡与稽首之仪略同惟右手在上而以颡加之为异耳男子吉拜尚左手丧拜尚右手妇人反是容经曰拜以磬折之容吉事尚左凶事尚右
　　賔出主人拜送于外门外
　　拜送一拜送之也此与下篇云拜送者皆然迎不拜而一拜送之皆丧礼异也凡拜丧賔不再拜
　　君使人襚彻帷主人如初襚者左执领右执要入升致命主人拜如初【襚音遂要一遥反下并同】
　　注曰襚之言遗也致命曰君使某襚
　　继公谓礼别更端则吊襚不同时也衣服曰襚此执衣如复则是衣裳具且簪裳于衣也
　　襚者入衣尸出主人拜送如初
　　衣尸亦覆于复衣之上与
　　唯君命出升降自西阶遂拜賔有大夫则特拜之即位于西阶下东靣不踊大夫虽不辞入也
　　惟君命出小敛以前则然若小敛之后虽不迎賔亦出送賔矣升降自西阶自此至葬其礼然也于大夫云特拜见于士亦旅之也即位于西阶下此非正位因事而出乃在是耳不踊者明本不为賔出也主人既即位大夫宜辞之谓不必以己故而留于外也既辞则主人乃入大夫若或不辞主人犹入矣
　　右君使人吊襚
　　亲者襚不将命以即陈
　　注曰大功以上有同财之义也
　　继公谓不将命不将命于主人也云不将命则是亦使人为之矣即陈者就于所陈之处谓房中也既夕礼曰若就器则坐奠于陈
</div>
    <div class="pagination">
<a href="仪礼集说_page62.html">上一页</a><span>...</span><a href="仪礼集说_page58.html">58</a><a href="仪礼集说_page59.html">59</a><a href="仪礼集说_page60.html">60</a><a href="仪礼集说_page61.html">61</a><a href="仪礼集说_page62.html">62</a><span class="current-page">63</span><a href="仪礼集说_page64.html">64</a><a href="仪礼集说_page65.html">65</a><a href="仪礼集说_page66.html">66</a><a href="仪礼集说_page67.html">67</a><a href="仪礼集说_page68.html">68</a><span>...</span><a href="仪礼集说_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
