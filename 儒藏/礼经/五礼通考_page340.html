<!DOCTYPE html>
<html>
<head>
    <meta charset="UTF-8">
    <title>五礼通考 - 第 340 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 340 页/共 431 页</h1>
    <div class="content">　　哀公十一年左氏传孟孺子泄帅右师顔羽御邴泄为右冉求帅左师管周父御樊迟为右
　　十四年左氏传叔孙氏之车子鉏商获麟【疏服防云车车士考家语有士字王肃云车士将车者也此则大夫之家主车】
　　蕙田案以上大夫家臣
　　又案以上鲁
　　桓公六年左氏传申繻曰晋以僖侯废司徒【注僖侯名司徒废为中军】
　　【顾氏栋高曰僖侯之卒在春秋前百年是春秋时晋久无司徒之官僖二十七年晋文公始作三军使郤縠将中军则为废司徒为中军者杜葢据后事言也】
　　三年左氏传曲沃武公伐翼韩万御戎梁宏为右庄公二十六年左氏传士蒍为大司空【注大司空卿官】
　　蕙田案献公时尚以司空为卿至文公作三军以将佐为六卿而司马司空仅为散职先王之制尽废矣
　　闵公元年左氏传公将上军太子申生将下军赵夙御戎毕万为右
　　二年左氏传晋侯使太子申生伐东山臯落氏狐突御戎先友为右梁余子养御罕夷先丹木为右【注申生以太子将上军罕夷晋下军卿也】
　　僖公八年左氏传里克帅师梁由靡御虢射为右十五年左氏传歩御戎家仆徒为右梁由靡御韩简虢射为右
　　【顾氏栋高曰晋始作二军上军公自将下军太子将之闵二年伐东山臯落氏杜注申生以太子将上军罕夷下军卿据此则僖十五年韩之战亦是公将上军韩简则下军将也僖八年传里克帅师其御右同韩简当亦是下军将】
　　蕙田案以上三条推之则晋初上下二军之帅无常人矣
　　僖公二十七年左氏传搜于被庐作三军谋元帅使郤縠将中军郤溱佐之使狐偃将上军让于狐毛而佐之命赵衰为卿譲于栾枝先轸使栾枝将下军先轸佐之荀林父御戎魏犨为右
　　【顾氏栋高曰晋政卿亦称元帅僖二十七年传作三军谋元帅是也亦称将军昭二十八年传岂将军食之而有不足是也后世设官有将军元帅等名其原实起于此】
　　蕙田案晋本大国曲沃以支子并宗国王以一军命为诸侯闵元年献公作二军至是始复大国三军之旧
　　二十八年左氏传晋郤縠卒原轸将中军胥臣佐下军【注先轸以下军佐超将中军】　三月立舟之侨以为戎右【注代魏犨】　六月舟之侨先归士防摄右
　　晋侯作三行以御狄荀林父将中行屠撃将右行先蔑将左行【注晋置三军今复增置三行以避天子六军之名三行无佐疑大夫帅】
　　三十一年左氏传晋搜于清原作五军以御狄赵衰为卿【注二十八年作三行今罢之更为上下新军二十七年命赵衰为卿譲于栾枝今始从原大夫为新军帅疏晋语云使赵衰将上军箕郑佐之胥婴将下军先都佐之于时旧三军之将佐则先轸将中军郤溱佐之】
　　【先且居将上军狐偃佐之栾枝将下军胥臣佐之】
　　三十三年左氏传文公以冀缺为下军大夫反自箕防公以三命命先且居将中军以再命命先茅之县赏胥臣以一命命郤缺为卿复与之冀亦未有军行【注虽登卿位未有军列】
　　蕙田案此时晋于五军将佐十人之外别立郤缺为卿比于天子六卿且将倍之僭妄甚矣
　　文公二年左氏传先且居将中军赵衰佐之王官无地御戎狐鞫居为右　殽之战梁宏御戎莱驹为右战之明日襄公缚秦囚使莱驹以戈斩之囚呼莱驹失戈狼瞫取戈以斩囚禽之以从公乗遂以为右箕之役先轸黜之而立续简伯
　　六月穆伯及晋司空士縠盟于垂陇【注晋司空非卿也以縠能堪卿事故书】
　　蕙田案士縠非卿而见于春秋葢亦如郤缺之类以一命为卿而未有军列者耳
　　六年左氏传晋搜于夷舍二军【注复三军之制　疏清原之搜五军十卿有先轸郤溱先且居狐偃栾枝胥臣赵衰箕郑胥婴先都箕之役先轸死徃嵗赵衰栾枝先且居胥臣卒八年传説此搜之事云晋侯将登箕郑父先都则郤溱孤偃胥婴亦先卒矣清原十卿惟有箕郑先都在耳故搜以谋军帅也服防云使射姑代先且居赵盾代赵衰也箕郑将上军林父佐也先蔑将下军先都佐也改搜于董赵盾将中军射姑奔狄先克代将中军】
　　使狐射姑将中军赵盾佐之阳处父至自温改搜于董易中军【注易以赵盾为帅射姑佐之】宣子于是乎始为国政既成以授太傅阳子与太师贾佗使行诸晋国以为常法【疏周礼上公之国有孤一人王制诸侯三卿晋侯爵而有三军六卿复有孤二人者晋为伯主多置羣官不能如礼孤尊于卿法由在上故宣子法成授二孤使行之】
　　【顾氏栋高曰晋置孤卿已僣而有二孤尤非礼也】
　　七年左氏传赵盾将中军先克佐之荀林父佐上军【注箕郑将上军居守故佐独行】先蔑将下军先都佐之歩招御戎戎津为右
　　十二年左氏传赵盾将中军荀林父佐之郤缺将上军臾骈佐之栾盾将下军胥甲佐之范无恤御戎
　　宣公元年左氏传晋人讨不用命者放胥甲父于卫【注胥甲下军佐】而立胥克
　　八年左氏传晋胥克有蛊疾郤缺为政【注代赵盾】秋废胥克使赵朔佐下军
　　蕙田案传凡言为政者皆中军帅也
　　十二年左氏传荀林父将中军先縠佐之士防将上军郤克佐之赵朔将下军栾书佐之赵括赵同为中军大夫巩朔韩穿为上军大夫荀首赵同为下军大夫韩厥为司马
　　十六年左氏传晋侯请于王以黻冕命士防将中军且为太傅【注天子太傅三公之官诸侯太傅孤卿之官周礼典命云公之孤四命郑众云九命上公得置孤卿一人春秋时晋为伯主侯亦置孤卿】
　　十七年左氏传郤献子为政
　　成公二年左氏传郤克将中军士燮佐上军栾书将下军韩厥为司马
　　公防晋师于上鄍赐三帅先路三命之服司马司空舆师正亚旅皆受一命之服【注晋司马司空皆大夫舆师主兵车正主斥亚旅亦大夫也　疏明他国以为卿晋以为大夫军行有此大夫从者司马主甲兵司空主营垒亚旅次于卿是众大夫也无专职掌故后言之】
　　蕙田案此及襄十九年传并以司马司空与军尉舆并言葢晋自僖侯废司徒以后至文公作三军各以其将佐为卿而司空司马之官遂不尝置若军中所置司马则周礼军司马舆司马之职也司空主军中营垒与齐之鋭司徒辟司徒相类其秩甚卑非诸侯三卿之司马司空也
　　成三年左氏传于是荀首佐中军矣
　　晋作六军韩厥赵括巩朔韩穿荀骓赵旃皆为卿【注韩厥为新中军赵括佐之巩朔为新上军韩穿佐之荀骓为新下军赵旃佐之晋旧有三军今增此为六军】蕙田案晋文于三军之外别立三行后改为新上下军其后罢之至景公遂立六军俨然天子之制矣
　　四年左氏传晋栾书将中军荀首佐之士燮佐上军六年左氏传韩献子将新中军且为仆大夫公揖而入献子从公立于寝庭【注兼太仆　疏太仆职云王视燕朝则正位掌摈相郑注燕朝朝于路寝之庭也献子既为仆大夫故知寝庭为路寝之庭】
　　十三年左氏传晋栾书将中军荀庚佐之士燮将上军郤锜佐之韩厥将下军荀防佐之赵旃将新军郤至佐之郤毅御戎栾鍼为右
　　蕙田案成三年置新中上下三军至是止有新军不言上下知新上下军罢于此时杜注罢新上下军在十六年误
　　十六年左氏传栾书将中军士燮佐之郤锜将上军荀偃佐之韩厥将下军郤至佐新军荀防居守郤犨如卫又如齐皆乞师焉【注荀防下军佐于是郤犨代赵旃将新军新上下军罢矣　疏三年作六军其新三军将佐六人皆赏鞌之功死亡不复存至此惟有韩厥在耳郤至佐新军不言上下是新军惟一】郤犨将新军且为公族大夫以主东诸侯
　　十七年左氏传公使胥童为卿
　　十八年左氏传使魏相士鲂魏颉赵武为卿【疏晋语云使吕宣子佐下军使彘共子将新军令狐文子佐之彼言吕宣子魏相也彘共子士鲂也令狐文子魏颉也又云吕宣子卒公以赵文子佐新军】
　　蕙田案晋语所称则魏相卒后以士鲂佐下军魏颉将新军而赵武佐之也鄢陵之役四军八卿此时惟栾书荀偃韩厥荀防四人在耳士匄继其父士燮为卿当在厉公之世惟下军之佐以下三人则悼公新命之耳
　　使士渥浊为太傅使修范武子之法
　　右行辛为司空使修士蒍之法
　　蕙田案士防为太傅孤卿也士蒍为大司空卿也此以大夫为之名存而实非矣
　　弁紏御戎校正属焉使训诸御知义【注校正主马官疏周礼大御御官之长别有戎仆掌御戎车春秋征伐之世以御戎为重此御戎当是御之尊者校正当周礼校人掌王马之政防九年传命校正出马知是主马之官也周礼校人不属大御此葢诸侯兼官或是悼公新法此传所言诸官皆不得与周礼同也】
　　荀賔为右司士属焉使训勇力之士时使【注司士车右之官　疏周礼司士掌羣臣之版以诏王治其职非车右之类不得属车右也周礼有司右上士也掌羣右之政凡国之勇力之士能用五兵者属焉其下更有戎右中大夫齐右下大夫道右上士此三右或官尊于司右而司右掌其政令春秋之世车右为尊此司士葢周礼司右之类为车右属官服防以为司士主右之官为司士也】卿无共御立军尉以摄之【注省卿戎御令军尉摄御而巳　疏卿谓军之诸将也若梁余子养御罕夷解张御郤克之类徃前恒有定员掌共卿御今始省其常员惟立军尉之官临有军事使兼摄之令军尉兼卿御也】祁奚为中军尉羊舌职佐之魏绛为司马张老为奄铎遏冦为上军尉籍偃为之司马使训卒乗亲以听命【疏此唯有中军上军无下军之官者盖时下军无阙不别立其官故也顾氏栋高曰卿御正义谓如梁余子养御罕夷解张御郤克之类今案梁由靡始御里克复御韩简是亦卿御也春秋时多公自将军故有公御有卿御然晋三军将佐固当各有御右如鄢陵之战韩厥从郑伯其御杜溷罗曰速从之郤至从郑伯其右茀翰胡曰谍辂之余从之乗而俘以下厥是下军之将至是新军之佐宣二年传晋侯伏甲将攻赵盾其右提弥明知之是有卿御即当复有卿右也】
　　【又曰案国语以中军尉为元尉上军尉为舆尉而传自有舆尉防十九年传军尉舆尉皆受一命之服是也又防三十年传废其舆尉正义曰服防云军尉舆尉主众使民于时赵武将中军若是军尉当是中军尉也则中军尉亦称舆尉矣】
　　程郑为乗马御六驺属焉使训羣驺知礼【注乗马御乗车之仆六驺六闲之驺周礼诸侯有六闲乗车尚礼容故训使知礼疏周礼齐仆下大夫掌驭金辂以賔朝觐宗遇飨食皆乗金辂杜言此是乗车之仆葢当周礼之齐仆晋语谓之賛仆当时之官名耳周礼掌驾之官无名驺者防二十三年传称孟氏之御驺丰点则驺亦御之类月令季秋天子乃教田猎命仆夫七驺咸驾郑康成云七驺谓趣马周礼趣马下士掌驾説之颁是驺为主驾之官驾车以共御者程郑为乗马御御之贵者故令掌驾之官亦属之】
　　十一月韩献子为政
　　襄公三年左氏传使祁午为中军尉羊舌赤佐之魏绛佐新军【注服防云于是魏颉卒矣使赵武将新军代魏颉升魏绛佐新军代赵武】张老为中军司马士富为奄
　　四年左氏传鄫无赋于司马【注晋司马又掌诸侯之赋】
　　九年左氏传韩厥老矣知防禀焉以为政【注代将中军】范匄少于中行偃而上之使佐中军【注使匄佐中军偃将上军】韩起少于栾黡而栾黡士鲂上之使佐上军【注黡鲂譲起使起佐上军黡将下军鲂佐之】魏绛多功以赵武为贤而为之佐【注武新军将】
　　蕙田案此子嚢所述晋四军将佐郑子展所谓八卿和睦者是也韩厥请老在襄七年魏绛佐新军在襄三年
　　十三年左氏传荀防士鲂卒晋侯搜于緜上以治兵使荀偃将中军士匄佐之赵武将上军韩起佐之栾黡将下军魏绛佐之新军无帅晋侯难其人使其什吏率其卒乗官属以从于下军礼也
　　十四年左氏传晋舍新军礼也成国不过半天子之军周为六军诸侯之大者三军可也
　　【程氏启生曰春秋置六军者惟晋其外见于传者吴有中上下三军又有右军为四军如仍有左军则五军也楚亦唯中左右三军齐中上下三军鲁止有二军季武子欲弱公室作三军至昭五年而舍之】
　　十六年左氏传羊舌肸为傅【疏亦当为太傅士防以中军将兼之故知是孤卿士渥浊以大夫居之此复代渥浊亦大夫也诸侯之有孤卿犹天子有三公无人则阙故随其本官高下而兼摄之也】张君臣为中军司马祁奚韩襄栾盈士鞅为公族大夫虞邱书为乗马御
　　十九年左氏传荀偃士匄以中军克京兹魏绛栾盈以下军克邿【注栾黡死其子盈佐下军】赵武韩起以上军围卢弗克二十年左氏传公享晋六卿于蒲圃赐之三命之服军尉司马司空舆尉奄皆受一命之服
　　范宣子为政【注代荀偃将中军】
　　二十四年左氏传晋侯嬖程郑使佐下军
　　二十五年左氏传齐人赂晋侯以宗器乐器自六正【注三军之六卿】五吏三十帅【注五吏文职三十帅武职皆军卿之属官】三军之大夫百官之正长师旅【注百官之正长羣有司也师旅小将帅】及处守者皆有赂
　　蕙田案五吏三十帅之名惟见于此
　　赵文子为政【注代范匄】
　　昭公二年左氏传晋韩宣子来聘且告为政而来见五年左氏传防启疆曰韩起之下赵成中行吴魏舒范鞅知盈【注五卿位在韩起下皆三军之将佐也】
　　蕙田案自襄十九年围齐以后晋三军将佐不得其详以此传推之则是时韩起将中军赵成佐之中行吴将上军魏舒佐之范鞅将下军荀盈佐之也
　　九年左氏传使荀跞佐下军【注代其父荀盈】
　　十三年左氏传荀吴以上军侵鲜虞
　　二十八年左氏传魏献子为政
　　定公元年左氏传晋之从政者新【注范献子新为政】
　　六年左氏传所不以为中军司马者有如先君【注中军司马晋国大夫之最尊者】
　　十三年左氏传上军司马籍秦围邯郸
　　【顾氏栋高曰国语以中军司马为元司马上军司马为舆司马周礼夏官军司马下大夫四人舆司马上士八人而晋皆大夫为之不与周礼同】
　　蕙田案晋自范鞅卒后赵氏与范中行相恶定十三年传有赵鞅士吉射荀寅荀跞韩不信魏曼多六人当为三军之将佐其位次则无考未几范中行见逐六卿所存者仅四耳其后知氏亦亡而三家分晋之势成矣又案以上晋六卿及军将之属
　　隐公六年左氏传翼九宗五正顷父之子嘉父逆晋侯于随【注唐叔始封受懐姓九宗职官五正遂世为晋强家五正五官之长九宗九姓为一族也】
　　蕙田案九宗五正其后无闻
　　闵公元年左氏传卜偃曰毕万之后必大【注卜偃晋掌卜大夫】僖公四年左氏传初献公欲以骊姬为夫人卜之不吉筮之吉公曰从筮卜人曰筮短龟长不如从长
　　僖公四年左氏传与小臣小臣亦毙
　　【顾氏栋高曰周礼天官之属有内小臣奄上士四人仪礼贾疏诸侯小臣当天子太仆之事此及成十年传之小臣皆亵近之臣则是内小臣而非太仆之小臣也】
　　五年左氏传公使寺人披伐蒲
　　僖公十年左氏传杀防郑祁举及七舆大夫【注侯伯七命副车七乘　疏每车一大夫主之谓之七舆大夫服防云上军之舆帅七人属申生者徃前申生将上军今七舆大夫为申生报怨谓服言是】
　　十五年左氏传初晋献公筮嫁伯姬于秦史苏占之曰不吉【注史苏晋卜筮之史】
　　二十四年左氏传晋侯之竖头须守藏者也【注竖左右小吏顾氏栋高曰周礼内竖倍寺人之数掌内外之通令凡小事郑注使童竖通主内外之命给小事者则此晋侯之竖即周礼之内竖齐寺人貂亦曰竖貂正义曰防童为内竖之官是也又成十六年传曰谷阳竖献饮于子反杜注谷阳子反内竖昭四年传叔孙穆子使牛为竖哀十五年传孔氏之竖浑良夫则大夫之家亦有内竖】
　　二十五年左氏传赵衰为原大夫狐溱为温大夫【顾氏栋高曰案传云晋侯问原守于寺人勃鞮则县邑之长亦谓之守】
　　二十七年左氏传作执秩以正其官【注执秩主爵秩之官】
　　二十八年左氏传王命晋侯为侯伯赐之虎贲三百人【注国语云天子有虎贲习武训诸侯有旅贲御灾害大夫有贰车偹承事士有陪乗告奔走周礼司马之属有虎贲氏下大夫二人虎士八百人】
　　二十八年左氏传曺伯之竖侯獳货筮史
　　三十年左氏传晋侯使医衍酖卫侯寗俞货医使薄其酖
　　宣公二年左氏传宰夫胹熊蹯不熟杀之
　　蕙田案宰夫即膳宰非周礼天官之宰夫
　　太史书曰赵盾弑其君以示于朝孔子曰董狐古之良史也书法不隠
　　初骊姬之乱诅无畜羣公子自是晋无公族【注无公子故废公族之官】及成公即位乃宦卿之适子而为之田以为公族【注宦仕也为置田邑以为公族大夫】又宦其余子亦为余子【注余子嫡子之母弟也亦治余子之政】其庶子为公行【注庶子妾子也掌率公戎行】晋于是有公族余子公行【注皆官名】冬赵盾为旄车之族使屏季以其故族为公族大夫【疏公族之官掌教公之子弟余子嫡子之母弟亦治余子之政孔晁注国语云公族大夫掌公族及卿大夫子弟之官是卿之适子属公族也余子主教卿大夫适妻之次子公行不教庶子然则卿大夫之妾子亦是余子之官教之矣公行掌率公戎车之行列诗魏风有公族公路公行其公族公行既同公路似此余子但余子不主路车公路非余子也当与公行为一以其主君路车谓之公路主车行列谓之公行其实止是一官诗人变文以韵句耳周礼无此三官之名夏官有诸子下大夫二人掌国子之倅事与公族同春官有巾车下大夫二人掌王之五路事与公行同无余子车皆建旄谓之旄车之族】
　　成公十年左氏传召桑田巫
　　使甸人献麦【注主为公田者】馈人为之
</div>
    <div class="pagination">
<a href="五礼通考_page339.html">上一页</a><span>...</span><a href="五礼通考_page335.html">335</a><a href="五礼通考_page336.html">336</a><a href="五礼通考_page337.html">337</a><a href="五礼通考_page338.html">338</a><a href="五礼通考_page339.html">339</a><span class="current-page">340</span><a href="五礼通考_page341.html">341</a><a href="五礼通考_page342.html">342</a><a href="五礼通考_page343.html">343</a><a href="五礼通考_page344.html">344</a><a href="五礼通考_page345.html">345</a><span>...</span><a href="五礼通考_page341.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
