<!DOCTYPE html>
<html>
<head>
    <meta charset="UTF-8">
    <title>五礼通考 - 第 405 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 405 页/共 431 页</h1>
    <div class="content">　　宋史食货志诸州嵗歉赋租之未入入未备者或縦不取或寡取之或倚阁以须丰年寛逋负休力役赋入之有支移折变者省之应给蚕盐若和籴及科率追呼不急妨农者罢之
　　太祖本纪干徳二年四月免诸道今年夏税之无苗者四年七月华州旱免今年租　五年七月免水旱灾
　　户今年租
　　开寳元年六月诏民田为霖雨河水壊者免今年夏税五年六月诏沿河民田有为水害者有司具闻除租七年十一月秦晋旱免蒲陜晋绛同解六州逋赋闗
　　西诸州免其半
　　太宗本纪雍熈元年三月蠲水所及州县今年租淳化元年七月开封陈留封丘酸枣鄢陵旱赐今年田租之半开封特给复一年八月京兆长安八县旱赐今年租十之六十月以干郑二州河南夀安等十四县旱州蠲今年租十之四县蠲其税　四年十月遣使按行畿县民田被水者蠲其租　五年九月遣使分往宋亳陈颍等州按行民田被水及种莳不及者并蠲其租真宗本纪咸平元年六月以旱免开封二十五州军田租是嵗定州雹伤稼除今年租
　　文献通考咸平元年判三司催欠司王钦若土言诸路所督逋负并十保人偿纳未尽者请令保明闻奏均在吏属科理者请蠲放之诏可自是毎有大赦必令台省官与三司同详定逋负引对蠲放
　　真宗本纪咸平四年六月诏东川民田先为江水所害者除其租
　　大中祥符二年七月蠲京东徐济七州水灾田租　四年七月诏先蠲濵棣州水灾田租十之三今所输七分更除其半　七年八月除江淮两浙被灾民租　九年诸州有陨霜害稼及水灾者除其租
　　天禧四年十月减水灾州县秋租　五年三月京东西水灾赐民租十之五十月蠲京东西淮浙被灾民租干兴元年正月蠲秀州水灾民租
　　仁宗本纪天圣元年七月诏职田遇水旱蠲租如例三年八月蠲陜西州军旱灾租赋十一月以防州水蠲民租　四年六月畿内京东西淮南河北被水民田蠲其租　五年十一月以陜西旱蝗减其民租赋　六年八月诏免河北水灾州军秋税　七年四月免河北被水民租赋
　　明道元年畿内京东西河北河东陜西蝗淮东江东两川饥除民租
　　景祐元年三月免诸路灾伤州军今年夏税六月免畿内被灾民税之半
　　荒政考畧景祐元年京东大旱民多饥殍有司以徴赋不完上其数于朝仁宗谕曰江南嵗饥贷民种粟数千万斛且屡经停阁而转运督责不已民贫不能自偿昨遣使安抚始以事闻不尔何由上达其悉蠲之又蠲三千三百一十六万然有司或务聚敛不即寛除朝廷知其弊下诏戒饬
　　皇祐元年六月蠲河北复业民租赋　二年闰十一月河北水诏蠲民租　四年河北路及鄜州水蠲河北民积年逋负鄜州民税役
　　至和二年三月以旱除畿内民逋刍及去年秋逋税嘉祐元年正月蠲被灾田租六月免畿内京东西河北被水民赋租　六年七月诏淮南江浙水灾差官体量蠲税
　　神宗本纪熈宁二年四月免河此归业流民夏税　三年八月以衞州旱蠲租赋是嵗河北陜西旱饥除民租四年五月诏恩冀等州灾伤蠲其税　十年九月诏
　　河决州县蠲其税
　　元丰元年八月诏河北被水者蠲其租　四年八月诏蠲河北东路灾伤州军今年夏料役钱　七年河北水壊洺州庐舍蠲其税
　　哲宗本纪元祐元年四月诏诸路旱伤蠲其租
　　绍圣元年三月诏振京东河北流民蠲是年租税髙宗本纪建炎二年七月以春霖夏旱蝗诏灾甚者蠲田赋
　　绍兴六年三月蠲旱伤州县民积欠钱帛租税寛四川灾伤州县户帖钱之半　七年闰十月蠲江东路月桩钱万缗　十三年七月蠲浙西贫民逋负丁盐钱　十八年十二月蠲被灾下户积欠租税　二十三年七月寛理平江府湖秀二州被水民夏税九月潼川被水州县蠲其赋　二十四年十月蠲旱伤州县租赋　二十七年十月诏四川诸司察旱伤州县蠲其税　二十八年八月检放风水灾伤州县苗税九月蠲平江绍兴湖州被水民逋赋
　　文献通考绍兴二十八年三省言平江绍兴府湖秀州被水欲除下户积欠拟令户部开具有无侵损嵗计上曰不须如此止令具数便于内库拨还朕平时不妄费内库所积正欲备水旱本是民间钱却为民间用何所惜乃诏平江等处应日前积欠税赋并蠲之
　　宋史髙宗本纪绍兴二十九年正月蠲沙田芦为风水所侵者租之半三月除湖州平江绍兴流民公私逋负九月蠲江浙蝗潦州县租
　　食货志绍兴二十九年上谓辅臣曰轻徭薄赋所以息盗嵗之水旱所不能免傥不寛恤而惟务科督岂使民不为盗之意哉于是诏诸路州县绍兴二十七年以前积欠官钱三百九十七万余缗及四等以下官欠悉除之九月诏两浙江东西水浙东江东西螟其租税尽蠲之自是水旱经兵时有蠲减不尽书也
　　宋史孝宗本纪隆兴元年以两浙大水旱蝗江东大水悉蠲其租　二年二月蠲秀州贫民逋租
　　乾道元年二月蠲两淮灾伤州县身丁钱绢
　　施师防传师防为临安府教授乾道元年陈康伯荐赐对言歴年屡下诏恤民而恵未加浃陛下轸念惟恐一夫失所郡邑搜求惟恐财赋不集母惑乎日降丝纶恩不霑被细民困于倍输重以嵗恶室且垂罄租不如期积多逋负今明堂肆赦户自四等以下逋自四年以前愿悉除免上曰非卿不闻此言诏従之
　　四年五月以邛州安仁县荒旱失于蠲放致饥民扰乱守贰县令降罢追停有差　九年二月蠲江西旱伤五州逋负米
　　王圻续通考淳熈元年宰执进呈检放过乾道九年灾伤停阁钱物浙东路自淳熈元年为始作三年带纳江东路候丰熟作两年带纳江西路即不曽据州军报到灾伤数上曰既是灾伤若与停阁税赋亦无从出可并与蠲免如有已纳数目与理充一年合输之数是年诏江西湖南路累经灾伤所有上供米斛逐年已行减放外今年虽无丰熟尚虑民力未苏所有第四第五等人户合给淳熈元年秋苗特与蠲放一半如州县辄敢违戾拘催许人户越诉及不得縦容吏人作弊将第三等以下人户减免令监司觉察按劾闻奏
　　二年宰执进呈江西湖南昨得防以频年旱伤第四等第五等人户合纳秋苗特蠲一半切恐诸郡支遣不足縁此敷扰及民上曰此是特恩又所争止七八十万斛可并于上供数内除豁仍禁戢不得辄有敷扰许人户越诉将违戾官吏重治施行
　　宋史孝宗本纪淳熙三年正月以常州旱寛其逋负之半　七年正月蠲淮东民贷常平钱米五月州分宜县大水蠲其税
　　文献通考淳熙七年池州言检放旱苗米四万五千余石其经总制钱二万六千余贯系于苗上收趁无所从出诏蠲之浙东提举朱熹言去年水旱相朝廷命检放秋苗蠲阁夏税縁起催在前善良畏事者多已输纳其得减放者皆顽猾人户事件不均望诏将去年剰纳数目理作八年蠲豁诏户部详防
　　田案灾歉之嵗蠲阁税赋为恵宜均而或起催在前蠲放在后则良民之急公者多已全完惟顽猾之户独霑其恵况未徴之额必不如已徴之多所谓寛免者仅什之一二耳而官吏之不肖者黄封未下白亟催乗间以恣其渔蠧者其弊尤难究诘也朱子提举浙东日建议请以去年剰纳之数理作明年蠲豁之数如此则百姓之被泽不致偏枯而官吏亦无由滋弊真可为后世法矣攷之续通考所载则淳熙元年先已行之非朱子之剏议也
　　宋史孝宗本纪淳熙八年六月除淳熙七年诸路旱伤检放米一百三十七万石钱二千六万缗八月诏绍兴府诸县夏税和市折帛身丁钱绢之类不以名色截日并令住催九月言者请自今歉嵗蠲减经费有亏令户部据实以闻毋得督已蠲阁之数从之十二月蠲诸路旱伤州军明年身丁钱物　九年十月蠲诸路旱伤州军淳熙七年八年逋赋　十年七月诏除灾伤州县淳熙八年欠税　十一年三月以上津潮阳旱蠲其税朱子缴纳南康任满合奏禀事件状臣窃以为救荒之政蠲除赈贷固当汲汲于其始而抚存休养尤在谨之于其终譬如伤寒大病之人方其病时汤剂砭灸固不可以少缓而其既愈之后饮食起居之间所以将防节宣小失其宜则劳复之证百死一生尤不可以不深畏也今者饥饿之民虽得蒙被圣恩以幸免于死亡然亦类皆鸠形鹄面薾然无异于大病之新起若有司加意抚绥寛其财力则一二年间筋骸气血庶防可复其旧若遂以为既愈而不复致其调摄之功但见其尚能耕垦田畴撑拄门户而遽欲责以累年之逋负与夫去嵗倚阁之官物则是人者其必无全理矣窃闻乾道七年之旱夏税秋苗亦皆尝蒙圣恩矣而流殍甚众迄今不复者正以次年带纳前科税物者迫之也然考其实所谓带纳者初未尝大段有人纳到以佐有司用度之缺而奸胥猾吏得以并縁骚扰则其害有不可胜言者其后淳熈元年九月四日乃以荐饥始蒙蠲放则三年之间所失已多而无及于事矣今旧逋未除新税将起斯人懔懔已有狼顾之忧臣愚欲望陛下赦臣之罪察臣之言亟诏有司凡去年被灾之郡尽今年毋得催理积年旧欠及将去年倚阁夏税悉与蠲放其上二等人户当此凶年细民所从仰食其间亦有出粟减价赈粜而不及赏格者欲望圣慈普加恩施许将去年残欠夏税多作料数逐年带纳则覆载之间幅员之内当此灾旱之余无有一夫一妇不被尧舜之泽矣田案灾伤之后民困未苏而复使带纳积年之逋租及去年所停之赋嵗入防何其能供此数倍之赋乎宜酌其可蠲者蠲之其余则寛其年限分年带徴此弥缝于灾后之计也
　　光宗本纪绍熈三年五月蠲四川水旱郡县租赋食货志绍兴五年蠲庐州旱伤百姓贷稻种三万二千一百石
　　宁宗本纪庆元元年九月蠲临安府水灾贫民赋台岩湖三州被灾民丁绢　三年九月以四川旱诏蠲民赋嘉泰四年七月蠲两浙阙雨州县逋租
　　开禧二年七月罢旱伤州军比较租赋一年
　　嘉定元年闰四月蠲两浙阙雨州县贫民逋赋　三年三月蠲荒歉诸州民间逋负
　　王圻续通考嘉定七年江东转运副使真徳秀奏乞停阁夏税蠲放秋苗疏曰臣闻干徳二年四月诏曰自春徂夏时雨尚愆深恐黎民失于播殖所宜优防俾苏安一应诸道所催今年夏租委所在官吏检视民田无见苗者上闻并与除放绍兴二十八年八月二日诏令诸路转运疾速行下州县开具实被灾伤顷数目及合放分数以闻仰惟太祖皇帝开造我朝配天之业髙宗皇帝中兴万世无疆之基二圣一心皆以保全民命为本故于灾伤之嵗切切如此夫以四月而蠲夏税以八月而检秋苗自常情观之毋乃太早葢救灾防患当于民未甚病之时若待其饥莩流离然后加恵则所全寡矣为民父母忍使至斯两朝诏书可为大法今臣所陈二事如蒙圣慈降出三省早赐施行其于公私皆有便利一则征敛既寛逃亡必少所在田不至抛荒公家租赋亦免失陷二则农人肯行播种自救其饥不致大段缺食全仰官司粜济三则穷窭之民粗有生理何苦轻捐其身而为盗贼未萌之祸销弭尤多
　　八年七月蠲临安绍兴府贫民夏税　九年九月诏两浙江东监司覈州县被水最甚者蠲其租
　　理宗本纪绍定二年十月诏台州水灾除民田租及茶盐酒酤诸杂税郡县抑纳者监司察之
　　淳祐十年九月以严州水复民田租　十二年六月严衢婺台处上饶建宁南剑卲武大水除今年田租寳祐二年九月诏山隂萧山诸暨防稽四县水其除今年田租
　　度宗本纪咸淳六年闰十月安吉州水免公田租四万四千八十石十一月嘉兴华亭两县水免公田租五万一千石民田租四千八百一十石
　　田案景定中贾似道用陈尧道曹孝庆等之议买民田为公田公田之租十倍于民田而民之困弊极矣观咸淳免租之诏民田止四千余石而公田乃五万一千石厚敛如是国安得不亡乎
　　七年正月绍兴府诸暨县湖田水免租三千二百石有竒　八年十月以秋雨水溢诏减钱塘仁和两县民田租什二防稽湖田租什三诸暨湖田租尽除之　九年十二月江制置使所辖四郡夏秋旱潦免屯田租二十五万石　十年正月江东沙圩租米以咸淳九年水灾诏减什四三
　　瀛国公本纪咸淳十年九月免被水州县今年田租十二月诏淮西四郡水旱去年屯田未输之租其勿徴辽史穆宗本纪应歴三年十一月以南京水诏免今嵗租
　　圣宗本纪统和十二年二月免南京被水户租赋　十五年正月免流民税三月免南京逋税及义仓粟兴宗本纪重熙十二年十一月以上京嵗俭复其民租税
　　道宗本纪咸雍四年十月永清武清安次固安新城归义容城诸县水复一嵗租　七年十一月免南京流民租　八年二月嵗饥免武安州税
　　太康元年九月以南京饥免租税一年　二年二月南京路饥免租税一年九月以南京蝗免明年租税　六年十二月免西京流民租赋一年
　　大安三年正月南京贫民复其租赋三月免锦州贫民租一年免上京贫民租如锦州　四年正月免上京逋逃及贫户租赋
　　夀隆六年十月以平州饥复其租赋一年
　　金史太宗本纪天防元年十二月诏以咸州以南苏复州以北年谷不登其应输南京军粮免之　二年正月以东京比嵗不登诏减田租市租之半
　　食货志大定三年以嵗歉诏免二年租税　六年以河北山东水免其租
　　世宗本纪大定九年二月以中都等路水免税又以曹单二州被水尤甚给复一年　十二年正月以水旱免中都西京南京河北河东山西陜西去年租税　十四年二月诏免去年被水旱百姓租税　十六年正月诏免去年被水旱路分租税　十七年三月诏免河北山东等路去年被旱蝗租税　十八年正月免中都河北河东山东河南陜西等路前年被灾租税　十九年二月免去年被水旱民田租税
　　食货志大定十九年秋中都西京河北山东河东陜西以水旱伤民田十三万七千七百余顷诏蠲其租　二十一年六月上谓省臣曰近者大兴府平滦蓟通顺等州经水灾之地免今年租税不罹水灾者姑停夏税俟稔嵗徴之九月以中都水灾免租
　　世宗本纪大定二十六年四月尚书省奏年前以诸路水旱于军民地土二十一万余顷内拟免税四十九万余石従之诏曰今之税考古行之但遇灾伤常加蠲免二十七年六月免中都河北等路尝被河决水灾军
　　民租税十一月诏河水泛溢农夫被灾者与免差税一年
　　章宗本纪明昌三年六月有司言河州灾伤民乏食而租税有未输诏免之九月谕尚书省去嵗山东河北被灾伤处所阁租税及借贷钱粟若便徴之恐贫民未苏俟丰收日以分数察徴可也
　　泰和四年四月免旱灾州县徭役及今年夏税
　　食货志兴定二年御史中丞完顔伯嘉奏亳州大水计当免租三十万石而三司官不以实报止免十万而已诏命治三司官虚妄之罪七月以河南大水下诏免租三年令逃户复业者但输本租余苦役一切皆免能
　　代耕者免如复户有司失信擅科者以违制论
　　宣宗本纪兴定四年八月上谕宰臣河南水灾唐邓尤甚其被灾州县已除其租余顺成之方止责正供和籴杂徴并免仍自今嵗九月始停周嵗桑皮故纸折输流民佃荒田者如上优免
　　元史食货志蠲免有以恩免者有以灾免者灾免之制世祖中统元年以各处被灾验实减免科差三年以蛮冦攻掠免三叉沽灶户一百六十五户其年丝料包银四年以秋旱霜灾减大名等路税粮至元三年以东平等处蚕灾减其丝料五年以益都等路禾损蠲其差税六年以济南益都懐孟徳州淄莱博州曹州真定顺徳河间济州东平恩州南京等处桑蚕灾伤量免丝料十九年减京师民户科差之半二十年以水旱相仍免江南税粮十分之二二十四年免北京饥民差税是年扬州及浙西水其地税在扬州者全免浙西减二分二十五年南安等处被冦兵者税粮免徴二十六年绍兴路水免地税十之三是年六月以禾稼不收免辽阳差税二十七年大都辽阳被灾免其包银俸钞是年六月以霖雨免河间等路丝料之半十月以兴松二州霜免其地税二十八年辽阳被灾者税粮皆免徴其余量徴其半是年五月以太原去嵗不登杭州被水其太原丁地税粮杭州地税并除之九月又免州路所负嵗粮二十九年以北京地震量减嵗课是年以大都去嵗不登流移者众免其税粮及包银俸钞
　　元史成宗本纪至元三十一年十月江浙行省臣言陛下即位之初诏蠲今嵗田租十分之三然江南与江北异贫者佃富人之田嵗输其租今所蠲特及田主其佃民输租如故则是恩及富室而不被于民故也宜令佃民当输田主者亦如所蠲之数从之
　　田案蠲租之恵止及田主不及佃客于理亦觉不均至元行省之议是也
　　食货志元贞元年以供给繁重及水伤禾稼免咸平府边民差税大徳三年以旱蝗除扬州淮安两路税粮五年各路被灾重者其差税并除之六年免大都平滦差税七年以内郡饥荆湖川蜀供给军饷其差税减免各有差八年以平阳太原地震免差税三年至大元年以江南江北水旱民饥其科差夏税并免之二年以腹里江淮被灾其科差夏税亦并免之皇庆二年免益都饥民贷粮延祐二年河南归徳南阳徐邳陈蔡许州荆门防阳等处水三年肃州等处连嵗被灾皆免其民户税粮天歴元年陜西霜旱免其科差一年盐官州海潮免其秋粮夏税一年十二月诏经冦盗剽掠州县免差税一年二年以闗陜旱免差税三年至顺元年以河南懐庆旱其门摊课程及逋欠差税皆免徴
　　明防典凡蠲免洪武元年令水旱去处不拘时限从实踏勘实灾税粮即与蠲免洪武二十六年定凡各处田禾遇有水旱灾伤所在官司踏勘明白具实奏闻仍申合干上司转达户部立案具奏差官前往灾所覆勘是实将被灾人户姓名田地顷该徴税粮数目造册缴报本部立案开写灾伤縁由具奏
　　明史食货志太祖之训凡四方水旱辄免税丰嵗无灾伤亦择地瘠民贫者优免之凡嵗灾尽蠲二税在位三十余年所蠲租税无数
　　通纪防纂洪熈元年四月诏免山东及淮安徐州夏税秋粮之半时有至自南京者上问所过地方何似对曰淮徐山东民多乏食而有司徴夏税方急遂召杨士竒等令草诏免之士竒曰斯事亦可令户部工部与闻上曰救民之穷当如救焚拯溺不可迟疑有司虑国用不足必持不决之意卿姑弗言命书诏毕遣使赍行上顾士竒曰汝今可语户部工部朕悉免之矣左右咸言地方千余里其间未必尽无收亦宜有分别庶不滥恩上曰恤民宁过厚为天下主宁与民寸寸计较耶
　　田案恤民宁过厚一语真仁人之言庙号曰仁宗宜哉
　　明防典成化十九年奏准鳯阳等府被灾秋田量以十分为率减免三分其余七分除存留外起运者照江南折银则例毎石徴银二钱五分送太仓银库另项收贮备边以后事体相类者俱照此例
　　宏治三年议准灾伤应免粮草事例全灾者免七分九分者免六分八分者免五分七分者免四分六分者免三分五分者免二分四分者免一分止于存留内除豁不许将起运之数一槩混免若起运不足通融拨补学庵稿太祖勘实灾尽与蠲免宏治始定为全灾免七分九分灾以下免数以一分递减又止免存留不及起运成化时被灾田粮改折者石止徴二钱五分宏治亦増为兊运七钱改兊六钱孝宗有贤主名而实之不存祖宗之徳意防矣然赖太祖立法之善十六朝二百七十七年之中水旱灾沴无在不闻蠲赈免折无嵗不有虽至末造兵革扰攘不废斯政所以厚敛而民力犹可支重役而民心犹未去延祚永世葢有由矣
　　嘉靖十六年题准今后凡遇地方夏秋灾伤遵照勘灾体例定拟成灾应免分数先尽存留次及起运其起运不敷之数聴抚按官将各司府州县官库银两钱帛等项通融处补及聴折纳轻赍存留不足之数从宜区处不许徴迫小民有实恵
　　王圻续通考嘉靖十六年被灾地方应免钱粮已徴者准作本户下年该纳之数未徴者照例蠲免
　　田案此即朱子淳熈中所建之议
　　明会典嘉靖四十三年议准淮扬徐州灾伤改折嘉靖四十四年应运四十三年分兊运改兊秋粮淮安所属邳州海州盐城山阳睢宁五州县各准三分安东贑榆沭阳宿迁桃源清河六县及徐州所属萧县各准五分徐州并砀山沛县丰县及扬州府所属兴化县各准六分徴银解部备放官军折色支用
　　通纪防纂神宗七年苏松大水积逋七十余万张居正请蠲之以安民生疏谓百姓财力有限即年嵗丰收一年之所入仅足以供当年之数不幸荒歉见年钱粮尚不能办况累嵗之积逋哉故带徴一法名为完旧欠实则减新收也今嵗之所减即为明嵗之拖欠见在之所欠又是将来之带徴况头绪繁多年分混杂里胥欺匿官吏侵渔与其敲扑穷民实奸贪之槖孰若蠲与小民使其皆戴上之仁哉上从之
　　广治平畧神宗十四年水旱异常灾伤叠见时给事中呉之鹏请于西北多方赈济于东南大加蠲免畧曰景泰四年山东河南江北等处灾伤令所在问刑衙门责有力囚犯于缺粮州县仓纳米赈济杂犯死六十石流徒三年四十石以渐而杀考之汉武太始秋旱募死罪人赎钱五十万减死罪一等以故国不费而民自济是达权济变之法前代已有行之者至若江南天下财赋半给于斯霪雨不絶田圩尽没禾苗淹烂庐舍漂流若不大施蠲不可然臣之所谓蠲者不在积逋而在新逋不在存留而在起运何也葢积逋之蠲奸顽侵欠者厚恵而善良供赋者不沾恩则何以示劝且以凶嵗议蠲而乃免乐嵗逋负之虚数民危在眉睫而乃议往年可缓之徴输则何以周急若乃存留不过国课十分之一二耳官俸军需之讵可一日无哉故非蠲起运民未有能苏者也
　　田案蠲旧欠宜于平时蠲新租宜于灾嵗葢旧欠之额数虽盈多大半无着或人户久已逃移或吏胥从中渔蠧唐权徳舆所云即不蠲除亦无可敛之理不如先事图之使恩归于上者是也惟新租之徴蠲免一分则民受一分之实恵救灾者当如拯焚济溺不议目前之徴输而议夙昔之逋负其于民犹无益也明初蠲免无存留起运之别孝宗时始有祗免存留之议然存留之数少不如起运之数多故呉之鹏伯修均有兼免起运之説也
　　伯修防曰愚窃计蠲之防一善行其蠲之防三今海内重灾郡邑其税应存留者业已免徴而起运者尚未全豁也枵腹子遗救死不暇而胡力办此故起运之课宜省也又闻州邑不肖之吏黄封虽下白纸犹催畸羸之夫腹无半粟而手足犹絷于桁杨借当宁之旷恩为润箧之便计乃其姓名犹有不入抚按之白简者何其贪而不黜乎故苛政之察宜宻也民草食不充而大吏犹华轩輶使至餽送充斥供张丰腆此非民膏何以给之故官守之自奉宜薄也兹善行其蠲之三防也田案薄征之政以后代所行言之大约有三端曰蠲曰减曰缓大灾当议蠲偏灾当议减灾轻当议缓蠲免之诏宜速不宜迟减放之数宜多不宜少停阁之后宜带徴不宜并徴周官薄征其要不外是矣
　　右薄征
　　周礼地官大司徒三曰缓刑【注谓凶年犯刑缓縦之】
　　【郑氏锷曰凶荒则犯禁多悯而不刑则犯者益众严以示禁则饥民之犯或出于不得已姑缓之可也髙氏愈曰缓刑者因嵗凶民易犯法而寛之也民迫于饥寒不幸而有过失当缓其刑辟以示哀矜之意】
　　大荒则令邦国缓刑
　　秋官士师若邦凶荒则以荒辩之法治之【注郑司农云辩读为别救荒之政十有三而士师别受其教条是为荒别之法谓辩当为贬声之误也遭饥荒则刑罚国事有所贬损作权时法也朝士职曰若邦凶荒札丧则令邦家都家县鄙虑刑贬】
　　田案士师荒辩之法即朝士所谓虑刑贬也朝士定其议士师治其法
　　令缓刑【注缓刑纾民心也】
　　【王氏昭禹曰刑虽不可去亦缓之而不急】
　　朝士若邦凶荒札丧冦戎之故则令邦国都家县鄙虑刑贬【注故书虑为宪贬为窆杜子春云窆当为禁宪谓幡书以明之　谓虑谋也贬犹减也谓当图谋缓刑且减国用为民困也所贬视时为多少之法】
　　【刘氏迎曰刑之贬而以朝士虑之者葢凶荒札丧冦戎之际法不寛减则民滋不安而盗贼之变起正朝士所当虑而令邦国都家县鄙议刑贬也先儒以减用为虑贬朝士何与于减用哉】
　　田案郑康成注士师荒辩引此文所谓贬者于刑罚之法有所贬损非减损国用之谓也此注乃又有减用之解制国用视年之丰耗冡宰之职也与秋官无涉刘氏驳之甚是
　　汉书元帝本纪永光二年夏六月诏曰间者连年不收四方咸困元元之民劳于耕耘又亡成功困于饥馑亡以相救朕为民父母徳不能覆而有其刑甚自伤焉其赦天下
　　后汉书光武帝本纪建武五年夏四月旱蝗五月丙子诏曰久旱伤麦秋种未下朕甚忧之将残吏未胜狱多寃结元元愁恨感动天地乎其令中都官三辅郡国出系囚罪非犯殊死一切弗案见徒免为庶人
　　章帝本纪建初元年正月诏曰比年牛多疾疫垦田减少谷价颇贵人以流亡方春东作宜及时务罪非殊死须立秋案验　五年二月诏曰去秋雨泽不适今时复旱其令二千石理寃狱録轻系
　　和帝本纪永元十六年七月诏曰今秋稼方穂而旱云雨不霑疑吏行刻不宣恩泽妄拘无罪幽闭良善所致其一切囚徒于法疑者勿决
　　献帝本纪兴平元年三辅大旱自四月至于七月遣使者洗囚徒原轻系
　　晋书武帝本纪泰始七年五月雍凉秦三州饥赦其境内殊死
　　哀帝本纪隆和元年四月旱诏出轻系
　　宋书孝武帝本纪大明七年八月诏曰炎精损和阳偏不施嵗云不稔咎实朕由近道刑狱当亲料省其王畿内及神州所统可遣尚书与所在共讯畿外诸州委之刺史并议省律令思存利民
</div>
    <div class="pagination">
<a href="五礼通考_page404.html">上一页</a><span>...</span><a href="五礼通考_page400.html">400</a><a href="五礼通考_page401.html">401</a><a href="五礼通考_page402.html">402</a><a href="五礼通考_page403.html">403</a><a href="五礼通考_page404.html">404</a><span class="current-page">405</span><a href="五礼通考_page406.html">406</a><a href="五礼通考_page407.html">407</a><a href="五礼通考_page408.html">408</a><a href="五礼通考_page409.html">409</a><a href="五礼通考_page410.html">410</a><span>...</span><a href="五礼通考_page406.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
