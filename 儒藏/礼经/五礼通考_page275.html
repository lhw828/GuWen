<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 275 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 275 页/共 431 页
  </h1>
  <div class="content">
   征和三年春正月行幸雍至安定北地　四年春正月行幸东莱临大海三月上耕钜定还幸泰山夏六月还幸甘泉
　　后元元年春正月行幸甘泉遂幸安定
　　宣帝本纪神爵元年春正月行幸甘泉三月行幸河东元帝本纪永光五年冬上幸长杨射熊馆
　　成帝本纪永始四年春正月行幸甘泉三月行幸河东蕙田案王莽载天鳯元年莽巡狩事今削不録
　　右汉
　　后汉书世祖本纪建武三年冬十月壬申幸舂陵置酒旧宅大防故人父老十一月乙未至自舂陵　四年夏四月丁巳幸邺己巳进幸临平五月进幸元氏辛巳进幸卢奴六月辛亥车驾还宫七月丁亥幸谯八月戊午进幸夀春冬十月甲寅车驾还宫十一月丙申幸宛十二月丙寅进幸黎丘　九年夏六月丙戌幸缑氏登轘辕　十七年夏四月乙卯南巡狩皇太子及右翊公辅楚公英东海公阳济南公康东平公苍从幸颍川进幸叶章陵五月乙卯车驾还宫　十八年春二月甲寅西巡狩幸长安　十九年秋九月南巡狩壬申幸南阳进幸汝南南顿县舍置酒防赐吏人复南顿田租嵗父老前叩头言皇考居此日久陛下识知寺舍每来辄加厚恩愿赐复十年帝曰天下重器常恐不任日复一日安敢逺期十嵗乎吏人又言陛下实惜之何言谦也帝大笑复増一嵗进幸淮阳梁沛　二十年春二月戊子车驾还宫冬十月东巡狩甲午幸鲁进幸东海楚沛国十二月壬寅车驾还宫复济阳县徭役六嵗　三十年春二月东巡狩甲子幸鲁进幸济南闰月癸丑车驾还宫秋七月丁酉幸鲁国复济阳县是年徭役冬十一月丁酉至自鲁
　　中元元年春正月丁卯东巡狩二月己卯幸鲁进幸泰山北海王兴齐王石朝于东岳夏四月癸酉车驾还宫己卯改年为中元行幸长安戊子祀长陵五月乙丑至自长安
　　明帝本纪永平二年冬十月甲子西巡狩幸长安歴览馆邑防郡县吏劳赐作乐十一月进幸河东所过赐二千石令长以下至于掾史各有差癸卯车驾还宫　五年冬十月行幸邺与赵王栩防邺　六年冬十月行幸鲁防沛王辅楚王英济南王康东平王苍淮南王延琅邪王京东海王政十二月还幸阳城壬午车驾还宫十年夏闰四月甲午南巡狩幸南阳日北至又祠旧宅礼毕召校官弟子作雅乐奏鹿鸣帝自御埙篪和之以娱嘉賔还幸南顿劳享三老官属冬十月徴淮阳王延防平舆徴沛王辅防睢阳十二月甲午车驾还宫　十三年夏四月辛巳行幸荥阳巡幸河渠乙酉诏曰今五土之宜反其正色濵渠下田赋与贫人无令豪右得固其利因遂渡河登太行进幸上党壬寅车驾还宫　十五年春二月庚子东巡狩辛丑幸偃师徴沛王辅防睢阳进幸彭城癸亥帝耕于下邳三月徴琅邪王京防良城徴东平王苍防阳都又徴广陵侯及其三弟防鲁还幸孔子宅亲御讲堂命皇太子诸王説经又幸东平辛卯途幸大梁至定陶夏四月庚子车驾还宫
　　章帝本纪建初七年秋九月甲戌幸偃师东涉卷津至河内下诏曰车驾行秋稼观收获因涉郡界皆精骑轻行无它辎重不得辄修桥道逺离城郭遣吏逢迎刺探起居出入前后以为烦扰动务省约但患不能脱粟瓢饮耳所过欲令贫弱有利无违诏书遂览淇园己酉进幸邺劳享魏郡守令以下至于三老门阑走卒赐钱各有差劳赐常山赵国吏人复元氏租赋三嵗辛卯车驾还宫冬十月癸丑西巡狩幸长安进幸槐里岐山得铜器形似酒罇献之又白鹿帝曰上无明天子下无贤方伯人之无良相怨一方斯器亦曷为来哉又幸长平御池阳宫东至髙陵造舟于泾而还每所到幸辄防郡县吏人劳赐作乐十一月诏劳赐河东守令掾以下十二月丁亥车驾还宫　八年冬十二月甲午东巡狩幸陈留梁国淮阳颍阳戊申车驾还宫
　　元和元年秋八月丁酉南巡狩诏所经道上郡县无得设储防命司空自将徒支柱桥梁有遣使奉迎探知起居二千石当坐其赐鳏寡孤独不能自存者粟人五斛九月辛丑幸章陵祠旧宅园庙见宗室故人赏赐各有差冬十月己未进幸江陵还幸宛十一月己丑车驾还宫赐从者各有差　二年春二月丙辰东巡狩乙丑帝耕于定陶诏曰三老尊年也孝悌淑行也力田勤劳也国家甚休之其赐帛人一匹勉率农功辛未幸太山进幸奉髙癸酉大防内外羣臣丙子诏大赦天下诸犯罪不当得赦者皆除之复博奉髙嬴无出今年田租刍槀戊寅进幸济南三月己丑进幸鲁壬辰进幸东平乙未幸东阿北登太行山至天井闗夏四月乙卯车驾还宫张酺显宗置五经师酺以尚书教授数讲于御前遂令入授皇太子及肃宗即位数月出为东郡太守元和二年东巡狩幸东郡引酺及门生并郡县掾吏并防庭中帝先备弟子之仪使酺讲尚书一篇然后修君臣之礼赏赐殊特莫不沾洽
　　章帝本纪元和三年春正月丙申北巡狩济南王康中山王焉西平王羡六安王恭乐成王党淮阳王昞任城王尚沛王定皆从辛丑帝耕于懐二月壬寅告常山魏郡清河钜鹿平原东平郡太守相曰朕惟巡狩之制以宣声教考同遐迩解释结寃也今四国无政不用其良驾言出游欲亲知其剧易前祠园陵遂望祀华霍东柴岱宗为人祈福今将礼常山遂徂北土歴魏郡经平原升践隄防询访耆老咸曰往者汴门未作深者成渊浅则泥涂追惟先帝勤人之徳底绩逺圗复禹宏业圣迹滂流至于海表不克堂构朕甚慙焉月令孟春善相丘陵土地所宜今肥田尚多未有垦辟其悉以赋贫民给与粮种务尽地力勿令游手所过县邑聴半入今年田租以劝农夫之劳乙丑敕侍御史司空曰方春所过无得有所伐杀车可以引避引避之騑马可辍解辍解之诗云敦彼行苇牛羊勿践履礼人君伐一草木不时谓之不孝俗知顺人莫知顺天其明称朕意戊辰进幸中山出长城癸酉还幸元氏三月丙子诏复元氏七年徭役己卯进幸赵辛卯车驾还宫赐从行者各有差八月乙丑幸安邑观盐池九月至自安邑
　　章和元年秋八月癸酉南巡狩甲申徴任城王尚防睢阳戊子幸梁乙未幸沛徴防东海王政九月庚子幸彭城东海王政沛王定任城王尚皆从辛亥幸夀春己未幸汝隂冬十月丙子车驾还宫
　　和帝本纪永元三年冬十月癸未行幸长安　十五年九月壬午南巡狩清河王庆济北王夀河间王开并从赐所过二千石长吏以下三老官属及民百年者钱布各有差冬十月戊申幸章陵癸丑防宗室于旧庐劳赐作乐戊午进幸云梦临汉水而还十一月甲申车驾还宫赐从臣及留者公卿以下钱布各有差
　　张禹永元十五年南巡祠园庙禹以太尉兼衞尉留守闻车驾当进幸江陵以为不宜冒险逺驿马上谏诏报曰祠谒既讫当南礼大江防得君奏临汉回舆而旋及行还禹特蒙赏赐
　　十六年十一月己丑行幸缑氏登百岯山赐百官从臣布各有差
　　安帝本纪延光三年春二月丙子东巡狩辛卯幸泰山齐王无忌北海王普乐安王延来朝癸巳劳赐郡县作乐三月戊辰还幸东平至东郡歴魏郡河内壬戌车驾还京师冬十月行幸长安丁亥防三辅守令掾吏于长安作乐闰月乙未歴观上林昆明池十一月乙丑至自长安　四年春二月甲辰南巡狩
　　顺帝本纪永和二年冬十月甲申行幸长安所过鳏寡孤独贫不能自存者赐粟人五斛庚子幸未央宫防三辅郡守都尉及官属劳赐作乐十二月乙亥至自长安桓帝本纪延熹二年冬十月壬申行幸长安乙酉幸未央宫十二月己巳至自长安赐长安民粟人十斛行所过县三斛　七年冬十月壬寅南巡狩庚申幸章陵赐守令以下各有差戊辰幸云梦临汉水还幸新野十二月辛丑车驾还宫
　　灵帝本纪光和五年冬十月校猎上林苑歴函谷闗遂巡狩于广成苑
　　右后汉
　　三国魏志文帝本纪黄初二年冬十二月行东巡　三年春正月庚午行幸许昌宫三月甲午行幸襄邑夏四月癸亥行还许昌宫冬十一月辛丑幸宛　四年春正月筑南巡台于宛三月丙申行自宛还洛阳宫秋八月辛未东巡九月甲辰行幸许昌宫
　　晋书礼志黄初四年七月帝将东巡以大军当出便太常以一特牛告祠南郊
　　五年秋七月行东巡幸许昌宫八月为水军亲御龙舟循蔡頴浮淮幸夀春州界将吏士民犯五嵗刑以下皆原除之九月遂至广陵赦青徐二州改易诸将守冬十月乙卯行还许昌宫　六年春二月遣使者循行许昌以东尽沛郡问民所疾苦贫者振贷之三月行幸召陵通讨虏渠乙巳还许昌宫辛未帝为舟师东征五月戊申幸谯八月帝遂以舟师自谯循涡入淮从陆道幸徐九月筑东巡台冬十月行幸广陵故城临江观兵戎卒千余万旌旗数百里是嵗大寒水道冰舟不得入江乃引还十二月行自谯过梁
　　明帝本纪太和四年八月辛巳行东巡乙未幸许昌宫十月乙卯行还洛阳宫
　　晋书礼志魏明帝凡三东巡狩所过存问髙年恤疾苦或赐谷帛齐王正始元年巡洛阳县赐髙年力田各有差
　　右魏
　　晋书武帝本纪泰始四年六月甲申朔诏曰郡国守相三载一巡行属县必以春此古者所以述职宣风展义也见长吏观风俗协礼律考度量存问耆老亲见百年録囚徒理寃枉详察政刑得失知百姓所患苦无有逺近便若朕亲临之
　　通志晋初新礼巡狩方岳柴望告设壝宫如礼诸侯之觐者賔及执贽皆如朝仪而不建旗挚虞以觐礼诸侯各建其旗章所以殊爵命示等威诗称君子至止言观其旗宜定新礼建旗如旧诏可然终晋代不行其礼武帝泰始四年诏使使持节侍中黄门侍郎衔命四出周行天下其万民之害为一书礼俗政事教理刑禁逆顺为一书悖逆暴乱作慝犯令为一书札丧荒凶厄贫为一书康乐和亲安平为一书每国辨异之以反命于王
　　蕙田案此后世遣使代巡之始
　　右晋
　　宋书文帝本纪元嘉四年二月东巡狩至于丹徒三月享防父老旧勲于行宫加赐衣裳币帛蠲租原刑战亡之家及单孤并随宜隠防　二十六年二月东巡幸至京城防旧京故老万余人享劳赉赦蠲徭役
　　孝武帝本纪大明七年春二月甲寅车驾巡南豫南兖二州丁巳车驾校猎于歴阳之乌江己未车驾登乌江县六合山壬寅诏曰朕受天庆命十一年于兹矣凭七庙之灵上帝之力礼横四海威震八荒方巡三湘而奠衡岳次九河而检云岱今恢览功成省风畿表观民六合搜校长洲腾沙飞砾平岳荡海鼖晋合序铙钲协节献鬯如礼馌兽倾郊敬举王公之觞广纳士民之夀八风循通卿云丛聚尽天罄瑞率宇竭欢思散大极之泉以福无方之外可大赦天下行幸所无出今嵗租布其逋租余债勿复收赐民爵一级女子百户牛酒刺守邑宰及民夫従搜者普加洽赉又诏曰朕弱年操制出牧司雍承政宣风荐歴年纪国步中阻治戎江甸难夷情义实系于懐今或练搜训旅涉兹境闾故邑耆旧在日罕存年世未逺殱亡大半抚迹惟事倾慨兼着太宗燕故晋阳洽恩世祖流仁济畿畅泽永言往猷思广前赉可蠲歴阳郡租输三年遣使巡慰问民疾苦鳏寡孤老六疾不能自存者厚赐粟帛髙年加以羊酒凡一介之善随才铨贯前国名臣及府州佐吏量所沾锡人身已往施及子孙壬申车驾还宫秋九月戊子诏曰昔周王骥迹实穷四溟汉帝鸾轸夙徧五岳是皆所以上对幽灵下理民土自天昌替驭临宫创圗礼代天郁世兴毁皇家造宋日月重光璇玑得序五星顺命而戎车嵗动陈诗义阙朕聿含五光奄一天下思尽寳戒之规以塞谋危之路当沿时省方观察风俗外详考旧典以副侧席之懐冬十月戊申车驾巡南豫州诏曰朕巡幸所经先见百年者及孤寡老疾并赐粟帛狱系刑罪并亲聴讼其士庶或怨郁危滞受抑吏司或隠约洁立负摈州里皆聴进朕前面自陈诉若忠信孝义力田殖谷一介之能一艺之美悉加旌赏虽秋泽频降而夏旱婴弊可即开行仓并加赈赐癸丑行幸江宁县讯狱囚丙寅诏曰赏庆刑威奄国彞轨黜幽升明辟防恒宪故采言聆风式观侈质贬爵加地于是乎在今类帝宜社亲巡江甸因觐岳守躬求民瘼思宏明试之典以申考绩之义行幸所经民之职功宣于聴即加甄赏若废务乱民随諐议罚主者详察以闻己巳车驾校猎于姑熟十一月丙子曲赦南豫州殊死以下巡幸所经详减今嵗田租乙酉上于行所讯溧阳永世丹阳县囚癸巳车驾习水军于梁山有白爵二集华葢有司奏改大明七年为神爵元年诏不许乙未原放行狱徒系东诸郡大狱壬寅遣使开仓贷防聴受杂物当租十二月丙午行幸歴阳甲寅大赦天下南豫州别署勅系长徒一切原散其兵期考袭谪戍悉停歴阳郡女子百户牛酒髙年孤疾赐帛十匹蠲郡租十年癸亥车驾至自歴阳魏书昭成帝本纪建国十二年西巡至河而还　十九年二月帝西巡因而临河使人招喻阏头従命　二十二年春帝东巡至于桑干川夏四月还云中　二十五年帝南巡至君子津冬十月行幸代
　　道武帝本纪登国二年冬十月癸卯幸濡源十一月遂幸赤城十二月巡松漠还幸牛川　三年春二月帝东巡夏四月幸东赤城六月渡弱落水班赏将士各有差秋七月帝还赤城　七年秋八月行幸漠南仍筑巡台八年春正月帝南巡二月幸羖羊原赴白楼夏六月
　　车驾北巡秋七月临幸新坛庚寅宴羣臣仍讲武九月还幸河南宫　九年春三月帝北巡夏五月田于河东秋七月还幸河南宫
　　天兴元年春正月庚子车驾自中山行幸常山之真定次赵郡之髙邑遂幸于邺民有老不能自存者诏郡县赈恤之帝至邺巡登台榭遍览宫城将有定都之意乃置行台以龙骧将军日南公和跋为尚书与左丞贾彞率郎吏及兵五千人镇邺车驾自邺还中山所过存问百姓诏大军所经州郡复赀租一年除山东民租赋之半辛酉车驾自中山至于望都尧山次于恒山之阳二月车驾自中山幸繁峙宫　三年夏五月己巳车驾东巡遂幸涿鹿西幸马邑观灅源秋七月壬子车驾还宫　六年秋七月戊子车驾北巡筑离宫于豺山纵士校猎东北逾罽岭出参合代谷九月行幸南平城规度灅南面夏屋山背黄堆将建新邑辛未车驾还宫天赐三年春正月甲申车驾北巡幸豺山宫二月乙亥幸代园山建五石亭三月庚子车驾还宫夏四月庚申幸马城甲戌车驾还宫秋八月甲辰行幸豺山宫遂至青牛山丙申西登武要北原观九十九泉造石亭遂之石漠九月甲戌朔幸漠南盐池壬午至漠中观天盐池度漠北之吐盐池癸巳南还长川丙申临观长陂冬十月庚申车驾还宫　四年夏五月北巡自参合陂东过蟠羊山大雨暴水流辎重数百乗杀数百人遂东北逾石漠至长川幸濡源西幸参合陂筑北宫垣三旬而罢乃还宫
　　明元帝本纪永兴四年秋九月己巳朔东巡己卯大狝于石防山戊子临去畿陂观渔庚寅至于濡源西巡幸北部诸落赐以缯帛八月庚戌车驾还宫壬子幸西宫临板殿大享羣臣将吏以田猎所赐之冬十有二月丁巳车驾北巡至长城而还　五年夏四月乙卯车驾西巡五月乙亥行幸云中旧宫之大室六月西幸五原校猎于骨罗山兽十万秋七月己巳还幸薄山帝登观太祖游幸刻石颂徳之处乃于其旁起石坛而荐享焉赐从者大酺于山下丙戌车驾自大室西南巡诸部落赐其渠帅缯帛有差遂南次定襄大落城东逾七岭山田于善无川八月癸卯车驾还宫
　　神瑞二年夏四月己卯车驾北巡五月丁亥次于参合东幸大丁未田于四岬山六月戊午幸去畿陂观渔辛酉次于濡源筑立蜯台射白熊于頽牛山之丁卯幸赤城亲见长老问民疾苦复租一年南次石亭幸上谷问百年访贤俊复田租之半壬申幸涿鹿登桥山观温泉至广登歴山秋七月还宫复所过田租之半泰常元年夏六月丁巳车驾北巡秋七月甲申帝自白鹿陂西行大狝于牛川登釡山临殷繁水而南观于九十九泉戊戌车驾还宫　二年夏五月车驾西巡至于云中遂济河田于大漠冬十有二月庚申田于西山癸亥车驾还宫　四年夏四月辛巳南巡幸雁门赐所过无出今年租赋五月庚寅朔观渔于灅水己亥车驾还宫复所过一年租赋秋八月辛未东巡遣使祭恒岳甲申车驾还宫所过复一年田租冬十有二月癸亥西巡至云中逾白道北猎野马于辱孤山至于黄河从君子津西渡大狩于薛林山　七年春正月甲辰朔自云中西行幸屋窦城赐从者大酺三日蕃渠帅缯帛各有差二月丙戌车驾还宫赐从者布帛各有差秋七月乙巳幸灅南宫遂如广辛酉幸桥山因东幸幽州见耆年问其所苦赐爵号分遣使者循行州郡观风俗冬十月甲戌车驾还宫复所过田租之半壬辰车驾南巡出自天门闗逾恒岭四方蕃附大人各率所部从者五万余人　八年春正月丙辰行幸邺存恤民俗三月乙巳帝田于邺南韩陵山幸汲郡至于枋头乙卯济自灵昌津幸陈留东郡乙丑济河而北西之河内造浮桥于冶坂津夏四月丁卯幸成臯城观虎牢遂至洛阳观石经闰月己未还幸河内北登太行幸髙都辛酉还至晋阳班赐从官王公以下逮于厮贱无不霑给五月丙寅还次雁门皇太子率留台王公迎于句注之北庚寅车驾至自北巡六月丙辰北巡至于参合陂游于蟠羊山秋七月幸三防屋侯泉诏皇太子率百官以从八月幸马邑观于灅源九月乙亥车驾还宫
　　太武帝本纪始光元年夏四月甲辰东巡幸大神防元年夏四月壬子西巡戊午田于河西六月甲寅行幸长川秋七月车驾还宫八月东幸广临观温泉九月车驾还宫冬十月甲辰北巡壬子田于牛川　二年冬十有一月西巡狩田于河西至祚山而还
　　文成帝本纪太安三年冬十月将东巡诏太宰常英起行宫于辽西黄山　四年春正月乙卯行幸广宁温泉宫遂东巡平州庚午至于辽西黄山宫游宴数日亲对髙年劳问疾苦二月丙子登碣石山观沧海大享羣臣于山下班赏进爵各有差改碣石山为乐游山筑坛记行于海濵戊寅南幸信都畋游于广川三月丁未观马射于中山所过郡国赐复一年丙辰车驾还宫冬十月甲戌北巡至隂山有故塜毁废诏曰昔姬文枯骨天下归仁自今有穿毁坟垅者斩之辛卯车驾次于车轮山累石记行
　　礼志和平元年正月帝东巡歴桥山幸辽西遂縁海西南幸冀州北至中山
　　孝文帝本纪延兴二年闰六月戊午行幸隂山秋七月壬寅诏州郡县各遣二人才堪専对者赴九月讲武当亲问风俗九月辛巳车驾还宫　三年冬十有一月癸巳太上皇帝南巡至于懐州所过问民疾苦赐髙年孝悌力田布帛
　　太和五年春正月己卯车驾南巡丁亥至中山亲见髙年问民疾苦二月辛卯朔大赦天下赐孝悌力田孤贫不能自存者谷帛有差免宫人年老者还其所亲丁酉车驾幸信都存问如中山癸卯还中山己酉讲于唐水之阳庚戌车驾还都三月辛酉朔车驾幸肆州癸亥讲武于云水之阳所经考察守宰加以黜陟己巳车驾还宫　十五年秋七月乙酉车驾巡省京邑聴讼而还十六年春二月壬辰巡省京邑聴理寃讼三月丁卯巡省京邑　十七年八月壬寅车驾至肆州民年七十以上赐爵一级路见眇跛者停驾亲问赐衣食终身戊申幸并州亲见髙年问所疾苦九月庚午幸洛阳　十有八年春正月癸亥车驾南巡诏相兖豫三州百年以上假县令九十以上赐爵二级七十以上赐爵一级孤老鳏寡不能自存者赐粟五石帛二匹孝悌亷义文武应求者皆以名闻乙亥幸洛阳西宫二月己丑行幸河隂壬寅车驾北巡闰月癸亥次句注陉南皇太子朝于蒲池壬申至平城宫秋七月壬辰车驾北巡辛丑幸朔州八月癸卯皇太子朝于行宫甲辰行幸隂山观云川丁未幸阅武台临观讲武癸丑幸懐朔镇己未幸武川镇辛酉幸抚防镇甲子幸柔元镇乙丑南还所过皆亲见髙年问民疾苦贫窘孤老赐以粟帛丙寅诏六镇及御夷城人年八十以上而无子孙兄弟终身给其廪粟七十以上家贫者各赐粟十斛又诏诸北城人年满七十以上及废疾之徒校其元犯以准新律事当从坐者聴一身还乡又令一子扶养终命之后乃遣归边自余之处如此之犯年八十以上皆聴还戊辰车驾次旋鸿池辛未还平城宫冬十月辛亥车驾平城宫壬戌次于中山之唐湖乙丑分遣侍臣巡问民所疾苦己巳幸信都十有一月辛未朔诏冀定二州民百年以上假以县令九十以上赐爵三级八十以上赐爵二级七十以上赐爵一级鳏寡孤独不能自存者赐以谷帛孝义亷贞文武应求者具以名闻丁丑车驾幸邺己丑车驾至洛阳　二十有一年春正月乙巳车驾北巡二月壬戌次于太原亲见髙年问所不便乙丑诏并州士人年六十以上假以郡守癸酉车驾至平城癸未行幸云中乙未车驾南巡己酉次离石诏汾州民百年以上假县令九十以上赐爵三级八十以上赐爵二级七十以上赐爵一级丙辰车驾次平阳夏四月庚申幸龙门癸亥行幸蒲坂辛未行幸长安乙亥亲见髙年问所疾苦丙子遣侍臣分省县邑赈赐谷帛戊寅幸未央殿阿房宫遂幸昆明池己丑车驾东旋泛渭入河庚寅诏雍州士人百年以上假华郡太守九十以上假荒郡八十以上假华县令七十以上假荒县庶老以年各减一等七十以上赐爵三级其营船之夫赐爵一级孤寡鳏贫穷疴废疾各赐帛二匹谷五斛其孝友徳义文学才干悉仰贡举六月庚申车驾至长安
　　孝庄帝本纪永安二年夏五月甲戌车驾北巡乙亥幸河内戊寅诏上党百年以下九十以上板三品郡八十以上四品郡七十以上五品郡秋七月庚午车驾入居华林园升大夏门大赦天下
　　出帝本纪永熙二年冬十有二月丁巳车驾狩于嵩阳己巳遂幸温汤丁丑车驾还宫
　　北齐书文宣帝本纪天保三年夏六月乙卯帝如晋阳九月辛卯帝自并州幸离石冬十月乙未至黄栌岭仍起长城北至社干戍四百余里立三十六戍十二月壬子帝还宫戊午帝如晋阳　四年九月壬午帝北巡冀定幽安　五年冬十二月庚申帝北巡至达速岭览山川险要将起长城　九年夏六月乙丑帝自晋阳北巡己巳至祁连池戊寅还晋阳
　　北周书明帝本纪二年九月丁未幸同州过故邑赋诗曰玉烛调秋气金舆歴旧宫还如过白水更似入新丰霜潭渍晚菊寒井落疎桐举杯延故老令闻歌大风冬十月辛酉还宫
　　武帝本纪保定二年秋七月戊辰行幸原州丁丑幸津门问百年赐以钱帛又赐髙年板职各有差九月甲子自原州登陇山丙戌幸同州冬十二月辛卯至自同州天和元年冬十一月丙戌行幸武功等新城十二月庚申还宫
　　建徳六年夏六月甲子帝东巡秋七月丙戌行幸洛州己丑诏山东诸州举有才者上县六人中县五人下县四人赴行在所共论治政得失冬十月戊申行幸邺宫十二月庚申行幸并州宫
　　宣政元年春正月壬午行幸邺宫辛卯行幸懐州癸巳幸洛州二月丁巳帝至自东巡
　　宣帝本纪大象元年春正月甲辰东巡狩戊午行幸洛阳二月乙亥行幸邺三月庚申至自东巡
　　右南北朝
　　隋书帝本纪大业元年三月诏曰聴采舆讼谋及庶民故能审刑政之得失今将巡歴淮海观省风俗八月壬寅上御龙舟幸江都　二年三月庚午车驾江都四月庚戌自伊阙陈法驾备千乘万骑入东京御端门大赦　三年三月辛亥车驾还京师四月景申车驾北巡狩六月戊子次榆林郡丁酉启民可汗来朝八月壬午车驾榆林癸巳入楼烦闗壬寅次太原九月己未次济源己巳至东都　四年三月车驾幸五原因出塞巡长城八月亲祭恒岳河北道郡守毕集　五年三月车驾西巡河右四月癸亥出临津闗渡黄河五月庚辰入长宁谷壬午度星岭六月癸卯经大斗拔谷景午次张掖戊午大赦天下行经之所给复二年九月癸未车驾入长安十一月景子车驾幸东都　六年三月癸亥幸江都宫　七年二月上自江都御龙舟入永济渠遂幸于涿郡　八年三月车驾度辽九月上至东都　九年四月车驾度辽九月车驾次上谷　十年三月行幸涿郡四月车驾次北平七月车驾次懐逺镇丁卯上至东都己丑还京师十二月壬申上如东都　十一年五月幸太原避暑汾阳宫八月巡北塞十月上至东都十二年七月幸江都宫
　　右隋
　　唐书礼乐志天子将巡狩告于其方之州曰皇帝以某月于某巡狩各修乃守考乃职事敢不敬戒国有常刑将告于圜丘前一日皇帝斋如郊祀告昊天上帝又告于太庙社稷具大驾卤簿所过州县刺史令于境通事舍人承制问髙年祭古帝王名臣烈士既至刺史令皆先奉见将作筑告至圜坛于岳下四出陛设昊天上帝配帝位天子至执事皆斋一日明日望于岳镇海渎山川林泽丘陵坟衍原隰所司为坛设祭官次于东壝门外道南北向设馔幔内壝东门外道北南向设宫悬登歌为瘗塪祭官执事皆斋一日岳镇海渎山川林泽丘陵坟衍原隰之尊在坛上南陛之东北向设玉篚及洗设神座坛上北方献官奠玉币及爵于岳神祝史助奠镇海以下明日乃肆觐将作于行宫为壝三分壝间之二在南为坛于北广九丈六尺髙九尺四出陛设宫悬坛南御座坛上之北解剑席南陛之西文武官次门外东西刺史令次文官南蕃客次武官南列辇路坛南文官九品位坛东南武官西南相向刺史令位坛南三分庭一蕃客位于西又设门外位建牙旗于壝外黄麾大仗屯门钑防陈壝中吏部主客户部賛羣官客使就门外位刺史令賛其土之实锦绮缯布葛越皆五两为束锦以黄帊常贡之物皆篚其属执列令后文武九品先入就位皇帝乗舆入北壝门由北陛升坛即坐南向刺史蕃客皆入壝门至位再拜奠贽兴执贽侍中降于刺史东北皆拜宣已又拜蕃客以舍人称制如之户部导贡物入刺史前龟首之金次之丹漆丝纩四海九州之美物重行陈执者退就东西文武前侧立通事舍人导刺史一人解剑脱舄执贽升前北向跪奏官封臣姓名等敢献壌奠遂奠贽舍人跪举以东授所司刺史剑舄复位初刺史升奠贽在庭者以次奠于位前皆再拜户部尚书坛间北向跪请以贡物付所司侍中承制曰可所司受贽出东门中书侍郎以州镇表方一案俟于西门外给事中以瑞案俟于东门外乃就侍臣位初刺史将入乃各引案分进东西陛下刺史将升中书令黄门侍郎降立既升乃取表升尚书既请受贽中书令乃前跪读黄门侍郎给事中进跪奏瑞侍郎给事中导案退文武刺史国客皆再拜北向位者出就门外位皇帝降北陛以入东西位者出设防如正至刺史蕃客入门皆奏乐如上公防之明日考制度太常卿采诗陈之以观风俗命市纳贾以观民之好恶典礼者考时定日同律礼乐制度衣服正之山川神祗有不举为不恭宗庙有不慎为不孝皆黜爵革制度衣服者为叛有讨有功徳于百姓者爵赏之
　　旧唐书髙宗本纪武徳三年春正月辛巳幸蒲州唐书太宗本纪贞观四年秋九月己卯如陇州壬午禁刍牧于古明君贤臣烈士之墓者十月壬辰赦岐陇二州免今嵗租赋降咸阳始平武功死罪以下乙卯免武功今嵗租赋十一月甲子至自陇州　十一年春二月甲子如洛阳宫乙丑给民百嵗以上侍五人三月癸卯降洛州囚见徒免一嵗租调九月丁亥河溢壊陜州河北县毁河阳中潬幸白司马坂观之赐频河遭水家粟帛十一月辛卯如懐州丙午如洛阳宫　十二年二月癸亥如河北县观底柱乙丑如陜州丁卯观盐池庚午如蒲州甲戌如长春宫免朝邑今嵗租赋降囚罪丙戌至自长春宫
　　册府元龟贞观十五年正月如洛阳次温泉衞士崔卿刁文懿惮于行役冀銮舆惊扰而停遂夜射行宫矢及寝院者五皆以大逆论己丑诏从行士卒家贫亲老并放还二月癸丑宴从官及山东宗姓洛阳年髙于贞观殿三月戊辰如襄城宫庚午罢襄城宫分赐百姓十月壬辰幸嵩阳辛丑还宫十一月壬申还京十二月戊子至自洛阳　十八年二月己酉幸零口村落偪侧问其受田丁三十畆遂夜分而寝忧其不给诏府州録尤少田者并给复移之于寛乡乙卯还宫十一月壬申至洛阳宫壬午宴父老百九十人于仪銮殿班赐有差唐书太宗本纪贞观二十年八月如灵州庚辰次泾州赐髙年鳏寡粟帛丙戌逾陇山闗次瓦亭观牧马九月辛卯遣使巡察岭南十月丙戌至自灵州
　　髙宗本纪永徽五年三月戊午如万年宫乙丑次鳯泉汤辛未赦岐州及所过徒罪以下八月己未诏免麟游岐阳今嵗课役岐州及供顿县半嵗九月丁酉至自万年宫
　　显庆二年闰正月壬寅如洛阳宫二月癸亥降洛州囚罪徒以下原之免民一嵗租调赐百嵗以上氊衾粟帛十一月戊戌如许州甲辰遣使虑所过州县囚乙巳赦郑州免一嵗租赋赐八十以上粟帛其尝事髙祖任佐史者以名闻十二月乙卯如洛阳宫丁卯以洛阳宫为东都　四年闰十月戊寅如东都辛巳诏所过供顿免今嵗租赋之半赐民八十以上毡衾粟帛　五年正月甲子如并州己巳次长平赐父老布帛二月丙戌赦并州及所过州县义旗初尝任五品以上并者祭之加佐命功臣食别封者子孙二阶大将军府僚佐存者一阶民年八十以上版授刺史县令赐酺三日三月丙午皇后宴亲族于朝堂防命妇于内殿赐从官五品以上并州长史司马勲一转妇人八十以上版授郡君赐毡衾布粟四月癸巳如东都
　　旧唐书髙宗本纪龙朔元年三月壬戌幸合璧宫七月癸卯车驾还东都八月丙戌令诸州举孝行尤着及累叶义居可以励风俗者九月甲辰以河南县大女张年百三嵗亲幸其第天宫寺是髙祖潜龙时旧宅上周歴殿宇感怆久之度僧二十人壬子勅中书门下五品已上诸司长官尚书省侍郎并亲王三等以上并诣沛王宅设宴礼奏九部乐礼毕赐帛杂防等各有差十月丁卯狩于陆浑癸酉还宫
　　册府元龟咸亨元年九月丁丑京师久旱诏来年正月幸东都在路供顿所须并令司稼自供不得令州县差科所经道路修理开拓水可涉渡不烦造桥筑宫又拟置御营之驿并不敢擅加修补在路不得妄有进献唐书髙宗本纪咸亨二年正月乙巳如东都二月辛未遣使存问诸州十一月庚戌如许州遣使存问所过老疾鳏寡虑囚十二月癸酉猎于昆阳丙戌如东都仪鳯元年二月丁亥如汝州温汤遣使虑免汝州轻系三月甲辰如东都免汝州今嵗半租赐民八十以上帛四月戊申至自东都
　　册府元龟仪鳯三年五月壬戌京师幸九成宫丙戌至九成宫是日山中霖雨大寒从行兵士有冻死者各赐绢三匹给棺槥官为埋殡又九月丁巳车驾九成宫辛酉至京师十月诏曰咸京天府地隘人繁百役所归五方胥萃虽登秋之积犹亏洊嵗之资眷言于此思蠲徭赋夫以交风奥壌测景神州职贡所均水陆辐辏今兹丰熟特倍常时事贵从宜实惟权道即以来年正月幸东都闗内百姓宜免一年庸调及租并地于税草其当道诸县特免二年剑南陇右诸军毎供进物一二年且停
　　永淳元年四月丙寅如东都
　　旧唐书髙宗本纪永淳元年四月丙寅幸东都上以谷贵减扈从兵士庶从者多浮踣于路戊寅次渑池之紫宫乙酉至东都
　　唐书髙宗本纪道元年正月甲午幸奉天宫四月己未如东都
　　册府元龟先天元年十一月睿宗命帝巡边诰曰先王省方所以观风设教圣人顺动所以刑清甿服故协时同律虞典之常道乔岳翕河周诗之盛徳自王风不竞兹礼遂亡两汉本朝有时于迈三国以降日不暇给我皇家开元首出十代重光寰宇大宁车书无外文祖神宗之徳洽于人心考祥展义之规昭于国典皇帝天锡英武神与聪明自陟元后实总朕师时政益明彞伦攸叙而邉甿遐阻藩服悠旷式慰来苏之懐实允卜征之意加以顷年边将授任或乖师旅以亏军威不振今盛徳在水御辰天道成于积隂王制崇于大阅皇帝宜顺时巡狩亲幸边陲掌圗修考事之仪典乐具陈诗之礼西泊河塞东逾燕朔望秩名山肆觐羣后休农问老誓师训率其有牧州典郡功施于人杖节拥旄隐若敌国者当崇进律之赏加以分麾之命若郡政不举军令莫修聚敛苛细侵削战士者宜明兹宪典肃以天诛然后七萃腾装三军按节合符釡山之典览轩帝之余风勒骑单于之台践汉王之故事使隂山罢祲大漠无尘其供帐所资储拟之费皆令有司支备不得烦人甲午帝以北巡之故慎选良将乃以幽州防御使幽州都督宋璟为左军大总管和戎等军大使并州长史薛讷为中军大总管兵部尚书郭元振为右军大总管既而竟不行　二年八月癸卯制曰咸雒京师建都惟旧乃眷时迈卜御斯在自中宗入闗于今八载省方之典久而莫修遂使水漕陆挽方春不息劳人夺农卒嵗何望闗东嗟怨朕实闵焉思欲宁人而休转运馆谷而就敖庾加以暑雨作害灾拂秦川嵗星有福祥归豫野朕情深救弊身岂懐安博考灵心审聴舆语上奉天以为孝下利人以为忠顺时而动从众之愿宜以今年十一月行幸东都凡厥有司各恭乃事至于从行兵马供顿贮积务在撙节勿使烦劳考使选人咸令都集东都宫殿须理量加补葺不得烦人朕本为人而行非拟劳人自奉所过州县无费黎元亦不得辄有差科旁求进献宣布遐迩知朕意焉十月己亥幸新丰之温汤乙巳至自温汤
　　开元二年九月戊申幸新丰之温汤十一月甲申勅曰惟此新丰是出古之顺豫义兼巡省顷者观风数临兹地以寃滞询于故老闾里欢康田畴垦辟况冬降积雪春期有年且谚王游果符时迈千乘万骑咸给于主司而累月再来颇勤于除扫且下复蠲之令慰其望幸之心新丰县百姓免一年杂差科县官及温泉监官经两度祗承者与一中上考　三年十月癸亥幸郿县之鳯泉汤甲戌制曰诗人赋田以备搜狩之义王者顺时式展畋游之礼顷者筑塲神甸清道子来经上林之苑囿指扶风之薮泽虽猎将提鼓虞人植旗仍悯沍寒之节不行肃杀之命岂惟虞舜之典咸秩山川所冀周文之风及于鸟兽繇是罢还士卒非重盘游养彼吏人致有烦扰所谓行者幸也后来其苏宜申恩恵用符古昔所经州县供承顿官百姓并告营幕桥道等事宜令所司勘会奏闻其縁御路及顿麦苖有损者亦令具实奏闻十一月己卯至鳯泉汤是月诏曰陈诗展义问俗观风乃王者之所务也顷属农事皆隙嵗功有成近歴鄷镐左连岐雍见江山秀丽沟塍绮错长杨鄠杜之间竹林园果之富相望于道家给人足谓之时迈颇慰予懐思所以问耆老恤淹滞举逸人旌贤士庶协巡游之典以符行在之恩驾所过之县见禁囚徒以下咸宜放免流以上罪犯具状奏聴进止古者亲问髙年养存孤老年九十以上并笃各赐物四段锦布各一匹　五年正月辛亥幸东都庚申勅曰行幸所经州宜令紫防令黄门平章事苏颋访察刺史上佐政术定作三等奏闻二月甲戌至东都　六年七月辛酉诏曰观俗省方所以爱人治国崇尊庙貌所以事神享亲钦若昔典此惟大义朕祗膺鸿业积稔咸泰去嵗欲幸洛京已成命旋属重营太庙因将中止未即展軨効驾信弗可违终肆觐于东方当载驰于西土流晷不驻通丧永毕象居始成如在増慕朕之前志日夜匪遑故可以诗陈肃雍礼极禋祀况神明之隩时惟雍州稼穑有年莫若闗辅王假用吉后来其苏实我心俾从人欲可以今年十月取北路幸长安所司准式务在节省无得劳费甲寅复诏曰两京来去乃是寻常縁顿所须皆用官物至于百姓纵暂祗承处置有条不合辛苦其中侵扰莫非横干或渔猎畜养以将进献徒使役以徇声名实由纲纪未树教令不行去年从京向都尝亦处分蒲州刺史程行谌同州刺史李朝隠陜州姜师度至其州界咸有进奉惜其能善政故乃屈法收情忆至于今岂能无怪冬中西幸不可踵前其有辄进送及饷遗从官并别有烦扰者必科以法御史明加纠察随时奏闻九月辛卯以将作大匠韦溱为东都留守十月甲寅还京十一月辛未至自东都　九年九月甲戌诏曰王者观俗以赋政考祥以省方必将协于人和而奉若天命朕祗承鸿业用康黎庶思振徳以恵物岂劳人以尊已顷年闗辅之地转输实烦重以河塞之役兵戎屡动千金有费九载未储懐此劳轸以増旰昃且夫茍利于物可随方而变通将适于人故因时以巡幸卜洛万方之隩维嵩五岳之中风雨之所交舟车之所防流通江汴之漕控引河淇之运利俗阜财于是乎在今欲省其费务以实闗中即彼敖庾少留河邑乘嵗阳之吉展游顺之仪岂惟龟筮不违故亦询谋是协脩五礼问百年车舆动而不劳玉帛防而胥悦所谓先天以宏道因人以为利也宜以明年正月十五日幸东都
　　唐书宗本纪开元十年正月丁巳如东都二月丁丑次望春顿赐从官帛
　　册府元龟开元十年正月丁巳幸东都二月戊寅至东都八月壬子制曰朕顷自镐京省方于雒本以息转输之费即河瀍之殷今属宗庙改修礼崇昭事永言配享必在躬亲又眷彼晋阳是称重镇将陈诗以问俗式安边而训武虽来往祗供颇有烦役而国之大事不可云劳宜以明年正月三日雒幸并州取便路还京应须支计所留准式縁顿祗承一事以上并用当处官物不许科敛百姓其递运及从兵马官寮等务从减省所在公私并不得辄有进献违者所由州县官及进献人各量事贬罚布告遐迩咸使闻知
　　唐书宗本纪开元十一年正月丁卯降东都囚罪杖以下原之己巳如并州降囚罪徒以下原之赐侍老物庚辰次潞州赦囚给复五年以故第为飞龙宫辛卯次并州改并州为北都癸巳赦太原府给复一年下户三年元从家五年版授侍老八十以上上县令妇人县君九十以上上州长史妇人郡君百嵗以上上州刺史妇人郡夫人二月壬子如汾隂赐文武官阶勲爵帛三月辛未至自汾隂免所过今嵗税赦京城
　　旧唐书宗本纪开元十二年十一月庚午幸东都至华隂上制岳庙文勒之于石立于祠南之道戊寅至自东都
　　唐书宗本纪开元十三年十月辛酉如兖州庚午次濮州赐河南北五百里内父老帛十一月庚寅封于泰山辛丑禅于社首壬辰大赦赐文武官阶勲爵致仕官一季禄公主嗣王郡县一子官诸蕃酋长来防者一官免所过一嵗兖州二嵗租赐天下酺七日丁酉赐徐曹亳许仙豫六州父老帛十二月己巳如东都
　　册府元龟开元十五年六月乙巳西京父老诣阙上表请幸帝手诏许之甲寅制曰朕粤自镐酆省方瀍雒属九服宁宴四时顺成殊徴厐殷景福纷委遂荷灵睠登于介丘先天成功允答休祐葢敬天知命不敢以宁也我来于东嵗亦数稔而西土耆老徯予多怨况闗辅之地顷则有年宜叶卜征之祥式展时巡之义可以今年闰九月十日取北路幸长安所司准式縁顿支供一事以上并用当处官物不须科敛百姓其递运及行从官寮等务从减省所在公私不得辄有进献宣布遐迩知朕意焉八月己巳制曰朕君临区宇子育黎元毎懐勤恤不欲劳烦而镐京之地陵寝所在自展义河雒已歴嵗年所以式尊卜征有事时迈抑惟尝典宁敢惮劳将欲西巡元取北路今同州有暴水浸于邑居载懐忧惕无忘鉴寐且从南路幸长安所司准式闰九月庚申东都幸京师十月己卯至京师　十九年六月丁卯制曰三秦九雒咸曰帝京五载一巡时维邦典上庾多饶衍之美仍劳于转输中壌均舟车之凑颇闻于殷积朕所以相时度宜期于利物者也况河汴频稔江淮屡登二周驰望幸之诚三川勤徯予之请然犹未便顺动且念人劳期以来年方议时迈而顷京辅近甸膏泽未均陜雒之交稼穑亦盛固不可俟于今日庶用协乎光天岂肆心于宴安期顺人而从幸两京供帐宿有储拟十月涤塲是因暇隙信可备法驾整勾陈清跸崤潼观风河雒宜以今年十月四日幸东都所司准式十月丙申幸东都勅供顿州县百姓所縁料及充木匠杂祗供人等宜放今年地租自余户等免今年地税半应定供顿县官各与一中上考庚辰至东都
　　唐开元礼皇帝巡狩告圜丘【告社庙及归格礼并附】
　　斋戒
　　将告前一日皇帝斋于太极殿如郊祀之仪凡应告之官清斋于告所【告社斋于太社告庙斋于庙所】近侍之官应从升者及羣官客使等各于本司及公馆各清斋一宿诸衞令其属晡后一刻各以其方器服守衞壝门【社则社门庙则庙门】与太乐工人俱清斋一宿
　　陈设
　　前告三日尚舍直长施大次于外壝东门之内道北南向【社则宫西门庙则庙东门】尚舍奉御铺御座衞尉【社则守宫庙同社】设文武侍次于大次之后文官在左武官在右俱南向设告官从驾羣官次各于常所设陈馔幔于内壝东门之外道南北向【社无馔幔庙同社】前二日太乐令设宫悬之乐于壝南【社则于坛北庙于庭】设登歌及举麾位于坛上【庙于殿上】并如常仪【社自此则右校清扫内外为瘗塪二于乐悬北如常】前一日右校扫除坛之内外郊社令积柴于燎坛方一丈二尺开上南出户髙四尺【社无燎坛庙同社】奉礼设御位于坛之东南西向【将告奉礼郎一人守之在位板西南五步所西向社设御位于北门之内当社坛南向庙于东阶东南西向】设望燎位当柴坛之北南向设告官及从驾羣官板位于内外如常仪郊社令【庙太庙令】帅府史一人【社二人】及斋郎以樽坫罍洗篚羃及玉币之篚入设于位并如常仪【庙酒樽位于堂上前楹间各于室外之左北向毎室春夏鸡彞一乌彞一犠樽二秋冬斚彞一黄彞一着樽二皆如勺羃俱西上各有坫以置瓉】执樽罍篚羃者各位于樽罍篚羃之后告日未明十五刻太史令郊社令设昊天上帝神座于坛上北方南向席以藁秸设神座于座首【庙太庙令整佛神幄又帅府史斋郎以樽坫罍洗篚羃入设于位】告日未明十刻太官令帅宰人以銮刀烹牲于厨【社告日未明十五刻太官令帅人烹牲于厨牲用黑牛二斋郎以豆取牲血如常未明四刻太史命郊社令各服其服升设神座席位如常庙每室各一犊】
　　銮驾出宫【社庙同】
　　皇帝服衮冕之服乘玉辂备大驾及严鼓时奏请内外器服皆如常仪
　　亲告【告社则荐玉帛及进熟告庙则晨祼及馈食】
　　其日未明三刻诸告官各服其服郊社令良醖令各帅其属入实樽罍玉币【太庙实以泛齐凡樽皆二其元酒各实于上樽礼神之玉以苍璧其币以苍社太罍实以醴齐配座以象樽实亦如之明水实于上樽玉两珪有邸太祝各以币置于篚币随牲色各长大八尺晨祼鸡彞斚彞牺樽着樽之上实以明水鸟彞黄彞实以郁鬯牺樽着樽实以醴齐】太官令帅进馔者实笾豆簋簠入设于内壝东门外馔幔内【社于厨中】未明二刻奉礼帅賛者先入就位賛引引御史太祝以下入行扫除如常仪讫各引就位【庙又未明一刻賛引引太庙令太祝宫闱令入当阶间北面西上立定奉礼曰再拜賛者承太庙令以下皆再拜升东阶入开塪室奉出献祖以下九室神主各置于座讫各就位】驾将至谒者賛引各引告官以下及从告羣官客使先置者俱就门外位驾至大次门外回辂南向领千牛将军降立于辂右侍中进当銮驾前跪奏称侍中臣某言请降辂俛伏兴还侍位皇帝降辂之大次协律太乐令帅工人各入就位【凡升坛坐者皆脱履于下降纳如常仪降辂之大次郊社以祝版进署如常仪谒者賛引各引从驾羣官俱就门外位奉礼帅賛者先入就位賛引引御史及诸太祝与执樽罍篚羃者入就位大乐令帅工人次入就位通事舍人各引告官及从告羣官客使次入就位升坛者脱履如常仪太庙令以祝版进置通事舍人引从驾羣官就入外位】皇帝停大次半刻顷谒者賛引引从驾羣官入就位太常博士引太常卿立于大次门外当门北向侍中板奏外办皇帝服大裘而冕出次华葢侍衞如常仪【侍中负寳陪从如常社停大次太常博士引太常卿立于大次门外当门北向侍中板奏外办皇帝出次华葢侍衞如常告庙同】博士引太常卿太常卿引皇帝【凡太常卿前导皆博士先引】至内壝门外【社社宫北门外庙庙门外】殿中监进镇圭华葢仗衞停于门外近侍者从入如常谒者引礼部尚书太常少卿陪从如常【社无谒者引下至如常庙同社】皇帝至板位西向立【每立定太常卿博士退立于左告南北仪皇帝北面立】通事舍人各引从告官及诸王介公酅公诸方客使以次入就位立定【社无通事舍人各引下至此庙同社】太常卿前奏称请再拜退复位皇帝再拜奉礼曰众官再拜賛者承【凡奉礼下辞賛者皆承】众官在位者皆再拜【其先拜者不拜】太常卿前奏有司谨具请行事退复位协律郎跪俛伏兴举麾【凡取物者皆跪伏而取以兴奠物则奠讫俛伏后兴】鼓柷奏元和之乐乃以圜钟之均作文舞之舞六成偃麾戞敔乐止【凡乐皆协律郎举麾工鼓柷而后作偃麾戞敔而后止社奏顺和之乐以函钟之均乐八成庙奏永和之乐以黄钟之均乐九成黄钟三奏大吕太蔟应钟各再奏】太常卿前奏称请再拜退复位皇帝再拜奉礼曰众官再拜众官皆再拜【庙则晨祼太常卿引皇帝诣罍洗太和之乐作乐止侍中跪取匜兴沃水侍中跪取盘兴承水皇帝搢镇珪盥手黄门侍郎跪取巾于篚兴进皇帝帨手讫黄门侍郎受巾跪奠于篚黄门侍郎又取瓉于篚兴进皇帝受瓉侍中酌罍水又侍中奉盘皇帝洗瓉黄门侍郎又授巾如初皇帝拭瓉讫侍中奠盘匜黄门侍郎受巾奠于篚皆如常太常卿引皇帝乐作升阶乐止侍中以下量人从升太常卿引皇帝诣献祖樽罍所执樽者举羃侍中賛酌郁酒讫登歌作肃和之乐以圜钟之均自后登歌皆歌圜钟太常卿引皇帝入诣献祖神座前北向跪以鬯祼地奠之俛伏兴太常卿引皇帝出户北向再拜讫太常卿引皇帝诣懿祖樽彞所执樽者举羃侍中取瓉于坫进皇帝受瓉侍中賛酌郁酒讫太常卿引皇帝入诣懿祖神座前北向跪以鬯祼地奠之俛伏兴大常卿引皇帝出戸北向再拜讫太常卿引皇帝次祼太祖次祼世祖髙祖太宗髙宗中宗睿宗并如上仪讫登歌止太常卿引皇帝乐作皇帝降自阼阶至版位西向立乐止】诸太祝俱取玉币于篚各立于樽所【庙无太祝取玉帛至樽所】太常卿引皇帝太和之乐作【皇帝每行皆作太和之乐】皇帝诣坛升自南陛【社升北陛以下升降皆北阶】近侍者从升如常仪皇帝升坛北向立【社南向立】乐止太祝加玉于币以授侍中侍中奉玉币东向进【社西向进】皇帝受玉帛登歌作肃和之乐太常卿引皇帝进北向【社南向】跪奠于天帝神座【社太社座】俛伏兴太常卿引皇帝少退北向【社南向】再拜讫登歌止乐作【社又太常卿引皇帝立于东方西向太祝以币授侍中侍中奉币南面进皇帝进西向跪奠于后土氏座兴太常卿引少退再拜讫登歌止皇帝降自北陛乐作太常卿引皇帝诣太稷坛升奠玉币于太稷氏升降如太社坛】皇帝降自南陛还版位西向立乐作初羣官拜讫谒者引司徒太官令出帅进馔者奉馔陈于内壝东门之外司徒奉天帝之俎皇帝既至位乐止太官令引馔入俎入门雍和之乐作馔至阶乐止馔升于南陛太祝迎引于坛上各设于神座前【笾豆葢羃彻之如式】设讫谒者引司徒以下降自东陛复位诸太祝各还罇所【社仪皇帝奠玉帛讫降还板位下有进熟篇皇帝既升奠玉币太官令出帅进馔者奉馔陈于西门外司徒奉太社之俎初皇帝既至位乐止太官令引太社太稷之馔入自正门后土后稷之馔入自左门俎初入门雍和之乐作馔至陛乐止太社太稷之馔升自北陛后土后稷之馔升自西陛诸祝迎引于坛上各设于神座前庙仪于此有馈食篇皇帝既升祼太官令出帅进馔者奉馔陈于东门外谒者引司徒出诣馔所司徒奉献祖之俎初皇帝既至位乐止太官令引馔入自正门俎初入门雍和之乐作以无射之均自后接神皆奏无射馔至太陛诸太祝迎引于陛上乐止各设于神座前设讫谒者引司徒以下降复位诸祝各还尊所太常卿引皇帝诣罍洗乐作皇帝至罍洗乐止盥手洗爵侍中黄门侍郎賛洗如晨祼之仪太常卿引皇帝乐作升阼阶乐止诣献祖罇彞所侍中賛酌醴齐夀和之乐作每酌献皆作夀和之乐太常卿引皇帝入诣献祖神座前北面跪奠爵俛伏兴出户北向立乐止太祝持板进于室户外之右东面跪读祝文祝文临时制读讫兴皇帝再拜初读祝文讫乐作太祝入奠祝板于神座兴出还罇所太常卿引皇帝诣懿祖罇彞所酌献如初仪唯不盥洗讫太常卿引皇帝诣东序西向立乐止】太常卿引皇帝诣罍洗乐作皇帝至罍洗乐止侍中跪取匜兴沃水又侍中跪取盘兴承水皇帝盥手黄门侍郎跪取巾于篚兴进皇帝帨手讫受巾跪奠于篚遂取匏爵于篚兴进皇帝受爵侍中酌罍又侍中奉盘皇帝洗爵黄门侍郎又受巾皆如初皇帝拭爵讫侍中奠盘匜黄门侍郎受巾奠于篚皆如常太常卿引皇帝乐作皇帝诣坛升自南陛【社则升太社北陛】乐止近侍者从升如常谒者引司徒升自东陛【社则西陛】立于罇所斋郎奉俎从升立于司徒之后太常卿引皇帝诣天帝【社云太社下仿此】酒罇所执罇者举羃侍中賛酌泛齐【社醴齐】讫夀和之乐作【皇帝每酌献及饮福酒皆作夀和之乐】太常卿引皇帝进天帝神座前北向跪【社南面】奠爵俛伏兴太常卿引皇帝少退北面立乐止太祝持版进于神座之右东面【社西面】跪读祝文【祝文临时撰社庙同】讫兴皇帝再拜初读文讫乐作太祝进奠版于神座还罇所【社皇帝拜讫乐止太常卿引皇帝诣后土氏酒尊所酌献西向奠爵读祝文如上仪讫太常卿引皇帝诣太稷坛升降酌献如太社仪】太常卿引皇帝进天帝神座前北面立乐作太祝以爵酌福酒合置一爵一太祝持爵以授侍中侍中受爵西向进皇帝再拜受爵跪祭酒啐酒奠爵俛伏兴【庙皇帝献将毕谒者引司徒自升东阶立于前楹间北面诸祝各酌福酒合置一爵侍中賛祭啐如常仪】诸太祝各帅斋郎进俎太祝减神前胙肉加于俎兴以胙肉共置一俎上授司徒司徒奉俎西向进皇帝受以授左右【庙祝帅斋郎减胙肉又以笾取黍稷饭肉共一笾先以饭授司徒司徒奉进授皇帝以授左右次受胙】皇帝再拜跪取爵遂饮卒爵侍中进受爵以授太祝太祝受爵复于坫皇帝俛伏兴再拜乐止太常卿引皇帝乐作皇帝降自南陛【社降北陛太常卿引诣太稷行事如太社讫降陛庙降阼阶】还版位西向立乐止谒者引司徒降复位太祝各进彻豆还罇【彻者笾豆各一少移于故处庙司徒复位登歌作诸祝入室彻豆登歌止】奉礼曰赐胙賛者唱众官再拜在位者皆再拜乐作太常卿前奏称再拜退复位皇帝再拜众官皆再拜乐一成止太常卿前奏请就望燎位【社则望瘗下仿此】太常卿引皇帝乐作皇帝至望燎位【社则就望瘗位】南向立乐止于羣官将拜诸太祝各以篚进神座前取玉帛祝版斋郎以俎载牲醴黍稷饭爵酒兴各自其陛降坛南行当柴坛南东行自南陛登柴坛以玉帛馔物置于柴上讫奉礼曰可燎东西面各四人炬燎火半柴【社则降坛南当瘗塪西行诸祝以玉帛馔物置于塪奉礼曰可瘗塪东西面各四人实土】太常卿前奏礼毕【庙无望燎仪】太常卿引皇帝出内壝门【社出宫门庙出庙门】殿中监前受镇珪华葢侍衞如常仪皇帝入次乐止谒者賛引各从告官及从驾羣臣诸方客使以次出賛引引御史以下俱复执事位立定奉礼曰再拜御史以下皆再拜賛引引出工人以下以次出【社庙祝版燎于斋所】
　　銮驾还宫
　　皇帝既还大次侍中版奏请解严【将士不得辄离部伍】皇帝改服通天冠绛纱袍乗金辂鼓吹振作奏请还宫如常仪皇帝巡狩
　　銮驾出宫
　　将巡狩所司承制先颁告于东方诸州曰皇帝二月东巡狩各修平乃守考乃职事无敢不敬戒国有大刑驾将告圜丘宗庙社稷皆如别仪皇帝出宫大备卤簿皆如常仪軷于国门祭所过山川如亲征之礼所经州县刺史县令先待于境通事舍人承制问百年古先帝王名臣烈士皆州县致祭
　　燔柴告至
　　将告将作先于太山下修圆坛四出陛【若先有封禅祀天坛即不须别筑】前告三日尚舍直长施大次于外壝东门之内【其设文武侍臣次陈馔位】设宫悬乐燎坛之制【一如圜丘之仪】前一日皇帝清斋于行宫应告之官皆于告所清斋一日近侍之官应从升者及从告羣官诸方使客皆于其所俱清斋一宿诸衞令其属晡后一刻各以其方器服守衞壝门与大乐工人俱清斋一宿奉礼设御位于坛之东南西向设告官司徒执事者御史奉礼賛者协律郎太乐令望燎位东方诸州刺史县令介公酅公文武九品以上者西方北方蕃客等位并如上辛圜丘仪【其襃圣侯等亦如之】设告官以下门外位于东西壝门之外道南皆如设次之式郊社令帅府史一人及斋郎以罇坫罍洗篚幂入设于位并如常仪执罇罍篚幂者各位于罇罍篚幂之后告日未明十五刻太官令帅宰人烹牲于厨【苍牲一骍牲一】未明四刻太史令郊社令各服其服设昊天上帝神座于坛上北方南向席以藁秸设髙祖神尧皇帝神座于东方西向席以莞设神位各于座首未明三刻诸告官以下各服其服郊社令良醖令各帅其属入实罇罍及玉【天帝太罇二配帝着罇二俱实以泛齐其明水各实于上罇玉以苍璧币一文八尺】太祝以玉帛置于篚太官令帅进馔者实诸笾豆簠簋等皆设于馔幔内未明二刻奉礼帅賛者先入就位賛引引御史太祝以下入行扫除如常仪讫各就位皇帝服衮冕乗辂发行宫奏请进发内外器服如常仪驾将至谒者賛引各引告官通事舍人引从告羣官东方刺史县令诸方客使俱就门外位驾至大门外次回辂南向【其降辂之大次谒者引告官及从告羣官入就位皇帝奠玉帛等仪并如圜丘】初皇帝既升奠玉币太官令帅进馔者【其奉馔奏乐之仪并如圜丘天帝之馔升自南陛配帝之馔升自东陛】诸太祝迎引于坛上各设于神座前设讫谒者引司徒以下降自东陛复位诸太祝各还罇所太常卿引皇帝诣罍洗乐作【其盥洗酌献奏乐读祝之仪并如圜丘其祝文临时撰】讫兴皇帝再拜初读祝文讫乐作太祝进奠版于神座还罇所【其酌献配帝奏乐读祝之仪并如圜丘】皇帝拜讫乐止太常卿引皇帝进天帝神座前北向立乐作太祝各以爵酌福酒【其饮福受胙奏乐皇帝还版位之仪并如圜丘】谒者引司徒降复位太祝各进彻豆还罇所奉礼曰赐胙【其众官受胙皇帝望燎及太祝燎牲体玉币皇帝还大次礼官二人次出等仪并如圜丘】
　　銮驾还行宫
　　皇帝既还大次侍中版奏请解严【将士不得辄离部伍】皇帝改服通天冠绛纱袍乗辂奏请还宫如常仪
　　望秩于山川
　　柴之明日望秩祀于岳镇海渎山林川泽丘陵坟衍原隰将祭所司先为坛于祭所其神皆以尊卑为叙重行南向前三日守宫设祭官以下次于东壝之外道南北向以西为上设陈馔幔于内壝东门之外道北南向前二日太乐令设宫县之乐于坛南设登歌于坛上皆如常仪右校扫除坛内外又为瘗塪于坛北之壬地外壝之内方深取足容物前一日诸祭官各清斋于祭所诸衞令其属晡后一刻各以其方器服守衞壝门与太乐工人俱清斋一宿奉礼设祭官位于内壝东门之内道北执事位于道南俱西向北上设御史位于坛下一位于东南西向一位于西南东向令史各陪其后设奉礼位于乐悬东北賛者二人在南差退俱西向协律郎位于坛上在西陛之西东向设太乐令位于北悬之间设望瘗位于瘗塪之东西向设祭官以下门外位于外壝东门之外道南每等异位北向西上设酒罇之位岳镇海渎各山罍二山川林泽俱蜃罇二丘陵坟衍原隰俱散罇二各于坛上南陛之东北向西上【其岳坛上加山罍二罍置于山罇东北向皆加勺羃】设玉篚于罇坫之所设洗于坛南陛东南如常执罇罍篚羃者各位于罇罍篚羃之后郊社令帅斋郎以罇坫罍洗篚羃入设于位祭日未明十五刻太官令帅宰人以銮刀割牲斋郎以豆取牲血置于馔所遂烹牲未明二刻太史令郊社令各服其服入设神位各于坛上北方南向席皆以莞设神位各于座首未明一刻祭官以下各服其服郊社令良醖令入实罇罍及玉【山罍实以醍齐蜃罇实以沈齐散罇及山罍皆实以清酒齐加明水酒加元酒各实于上罇祭神之玉以两珪有邸】太祝以币置于篚太官令帅进馔者实诸笾豆簠簋等奉礼帅賛者先入就位賛引引御史太史执罇罍篚羃者入自东门当坛南重行北向西上立定奉礼曰再拜賛者承御史以下皆再拜讫执罇罍篚羃者各就位賛引引御史诣坛东陛升行扫除于上令史祝史行扫除于下讫引就位质明谒者引献官賛引引执事者俱就东门外位太乐令帅工人次入就位谒者賛引各引献官以下入就位立定奉礼曰再拜在位者皆再拜谒者进献官之左白有司谨具请行事退复位协律郎跪俛伏兴举麾鼓柷奏顺和之乐蕤賔之均【自后坛下之乐皆奏姑洗】乐三成偃麾戞敔乐止奉礼曰再拜献官以下皆再拜太祝取玉于篚立于罇所谒者引献官诣岳坛升自南陛北向太祝以玉币东向授献官受登歌作肃和之乐以函钟之均谒者引献官进北面跪奠于岳神之座俛伏兴谒者引退北面再拜讫登歌止谒者引献官降自南陛还本位初献官升奠玉币太官令帅进馔者奉馔陈于东门外登歌止太官令引馔入俎初入门雍和之乐作馔至陛乐止馔升南陛太祝迎引于坛上设于岳神座前【笾豆葢羃彻之如式】设讫太官令以下降自东陛以出太祝还罇所其镇海以下之馔皆祝史迎于坛上设于神座前相次而毕讫谒者引献官诣罍洗盥手讫洗爵谒者引升自南陛诣酒罇所执罇者举羃献官酌醍齐讫乐作谒者引诣岳神座北向跪奠爵兴谒者引献官少退北向立乐止初献官进奠爵祝史各以爵酌奠镇海以下还罇所太祝持版于神座之右东面跪读祝文【祝文临时撰】讫兴献官再拜初读祝文讫乐作太祝进奠版于神座还罇所献官拜讫乐止太祝酌罍福酒进献官之右西向立献官再拜受爵跪祭酒啐酒奠爵兴太祝帅斋郎进俎太祝减神前二牲胙肉【皆取前脚第二骨】加于俎西向授献官受以授斋郎献官跪取爵遂饮卒爵太祝受爵复于坫献官兴再拜谒者引献官降复位诸祝各彻豆如常讫还罇所奉礼曰赐胙賛者唱再拜在位者皆再拜【献官不拜】顺和之乐作奉礼又曰再拜献官以下皆再拜乐一成止谒者进献官之左白请就望瘗位西向立于众官将拜诸太祝各执篚进神座前跪取玉币斋郎以俎载毛血等各由其陛降坛诣瘗塪以物置于塪讫奉礼曰可瘗塪东西各四人寘土半塪谒者进献官之左白礼毕遂引出賛引引执事以次出又賛引引御史太祝以下俱复执事位奉礼曰再拜御史以下皆再拜讫出賛引引工人以次出其祝板燔于斋所
　　肆觐东后
　　望秩之明日肆觐东后于告至之前刺史县令皆先奉见如常将作先于行宫之南为宫壝方三百步面一门为坛于壝内三分壝二在南坛方九丈六尺髙四尺四出陛【南面两陛余三面各一陛】前二日太乐令设宫悬之乐于坛南如殿庭之仪前一日尚舍铺御座于上近北南向又设解剑席于南陛之西南守宫于门外量设百官次文东武西以北为上东方刺史县令次于文官之南蕃客次于武官之南所司陈辇辂于坛南如常典仪设羣官板位文官一品以下九品以上位于坛东南每等异位重行西面以北为上武官一品以下九品以上位于坛西南当文官每等异位重行东面以北为上东方刺史县令于坛南三分庭一在南每等异位重行北面以西为上若有蕃客则位于刺史之西每国异位重行北面以东为上设典仪位于南陛之东賛者二人在南差退俱西向北上奉礼设门外位文官一品以下九品以上位于门东每等异位重行西面武官一品以下九品以上位于门西毎等异位重行东面俱以北为上设东方刺史县令位于文官之南每等异位重行西面以北为上蕃客位于武官之南每国异位重行东面以北为上其日未明三刻诸卫各以其方器服量设牙旗于壝外四面未明一刻诸衞各勒所部列黄麾大仗屯门及钑防陈于壝内如殿庭之仪羣官及刺史以下集各就次服其朝服蕃客集次各服其服侍中板奏请中严近仗陈于行宫门外诸侍衞之官各服其器服符寳郎奉寳俱诣行宫门外奉迎典仪帅賛者先入就位吏部兵部主客户部賛羣官客使俱出次通事舍人各引就门外位刺史县令俱执贽通事舍人引就门外位【贽各以其土所有锦绮缯布葛越之属俱五两为一束而执之仍饰以黄帊】其余当土常贡之物并盛以篚其属执之列于县令位后通事舍人引文武官一品以下九品以上先入就位侍中板奏外办皇帝将出仗动太乐令令撞黄钟之钟右五钟皆应协律郎举麾工鼓柷奏太和之乐皇帝服衮冕乗舆以出曲直华葢警跸侍衞如常仪皇帝入自北壝门由北陛升坛即御座乐止腰舆退其羽仪华葢仍侍于御侧通事舍人引东方刺史以下入就位鸿胪引蕃客次入就位初刺史入壝门悬下举麾舒和之乐作至位立定乐止典仪曰再拜賛者承执贽者俱跪奠贽兴在位者皆再拜讫跪取贽兴【凡拜奠贽皆如之】侍中前承制降诣刺史东北西面立称有制【蕃客则舍人承防宣勅】刺史以下皆再拜宣制讫又再拜户部引诸州贡物两行各入于刺史位前东西陈之龟为前列金次之丹漆丝纩四海九州美物重行量陈于后讫执物者各退立于东西厢文武前侧立通事舍人引刺史为首者一人执贽诣解剑席跪解剑脱舄执贽兴舍人接引升坛诣御座前北面跪奏称具官臣姓名等敢献壌奠遂奠贽俛伏兴又舍人跪举以东授所司舍人引刺史降诣解剑席跪佩剑纳舄兴通事舍人引复北面位初为首者奠贽通事舍人引在庭者以次奠贽于位前讫各俛伏兴引退复位讫刺史以下俱再拜户部尚书进诣阶间北面跪奏称户部尚书臣某言诸州贡物请付所司俛伏兴侍中前承诏退称制曰可尚书退复位所司受贽其执贡物各进执物所司引退俱出东门初刺史将朝中书侍郎以诸州镇表方别为一案俟于西门外给事中以祥瑞案俟于东门外俱令史绛公服对举案侍郎给事中俱就侍臣班初刺史将入门中书侍郎降引表案入诣西阶下东面立给事中降引祥瑞案诣东阶下西面立刺史将升奠中书令黄门侍郎俱降立于阶下刺史执贽升阶中书令黄门侍郎各执所奏之文以次升初户部尚书奏退复位讫中书令前跪奏诸方表讫黄门侍郎又进跪奏祥瑞各还侍位侍郎与给事中引案退司仪日再拜賛者承文武羣官刺史以下及诸国客俱再拜讫通事舍人以次引北面位者出就门外位侍中前奏称侍中臣某言礼毕俛伏兴还侍位皇帝兴太乐令令撞蕤賔之钟左五钟皆应太和之乐作皇帝乗舆降自北陛警跸侍衞如来仪入行宫乐止通事舍人引东西面位者以次出设防如正防之仪
　　考制度
　　朝觐之明日左右丞相以考制度事奏闻命太常卿采诗陈之以观百姓之风俗命市纳贾以观百姓之所好恶命典礼者考时月定日同律观礼乐制度衣服正之山川神祗有不举者为不敬宗庙有不顺者为不孝不孝不敬者则长官黜以爵革制度衣服者为叛叛者长官有讨有功徳于百姓者加爵赏五月南巡狩至于南岳如东巡狩之礼八月西巡狩至于西岳如南巡狩之礼十有一月北巡狩至于北岳如西巡狩之礼归格于宗祢用特如别礼若告封禅如别仪
　　蕙田案开元礼诸仪皆仿虞书舜典礼记王制最为雅正
　　唐书宗本纪开元二十一年十月壬午如潞州丙戌中书门下虑巡幸所过囚辛卯赦潞州给三年赐髙年粟帛十一月辛丑如北都癸丑赦北都给复三年庚申如汾隂大赦免供顿州今嵗税赐文武官阶勲爵诸州侍老帛武徳以来功臣后及唐隆功臣三品以上一子官民酺三日十二月辛未至自汾隂
　　册府元龟开元二十四年正月敕以前议西幸属嵗不登闗辅之间且欲无扰今稼渐熟漕运复多而陵寝又违蒸尝永感农隙顺动得非其时前取今年十月幸西京者以其月三日发东都取南路应縁顿所务要崇节减所司明为条例勿有烦劳十月戊申发东都幸京师甲子至陜州丁亥至京师
　　右唐
  </div>
  <div class="pagination">
   <a href="五礼通考_page274.html">
    上一页
   </a>
   <span>
    ...
   </span>
   <a href="五礼通考_page270.html">
    270
   </a>
   <a href="五礼通考_page271.html">
    271
   </a>
   <a href="五礼通考_page272.html">
    272
   </a>
   <a href="五礼通考_page273.html">
    273
   </a>
   <a href="五礼通考_page274.html">
    274
   </a>
   <span class="current-page">
    275
   </span>
   <a href="五礼通考_page276.html">
    276
   </a>
   <a href="五礼通考_page277.html">
    277
   </a>
   <a href="五礼通考_page278.html">
    278
   </a>
   <a href="五礼通考_page279.html">
    279
   </a>
   <a href="五礼通考_page280.html">
    280
   </a>
   <span>
    ...
   </span>
   <a href="五礼通考_page276.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
