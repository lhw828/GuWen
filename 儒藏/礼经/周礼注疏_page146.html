<!DOCTYPE html>
<html>
<head>
    <meta charset="UTF-8">
    <title>周礼注疏 - 第 146 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 146 页/共 187 页</h1>
    <div class="content">　　凡得获货贿、人民、六畜者，委于朝，告于士，旬而举之，大者公之，小者庶民私之。（俘而取之曰获。委於朝十日，待来识之者。人民，谓刑人、奴隶逃亡者。《司隶职》曰：“帅其民而搏盗贼。”郑司农云：“若今时得遗物及放失六畜，持诣乡亭县廷。大者公之，大物没入公家也。小者私之，小物自畀也。”玄谓人民之小者，未龀七岁以下。
　　○俘，音孚。搏，音博，又音付。失，音逸，又如字。畀，必二反。龀，初谨反，又敕谨反，刘测吝反，沈创允反，毁齿也。）

　　[疏]注“俘而”至“以下”
　　○释曰：经云“告于士”者，得物之人告朝士，乃委之於朝。云“俘而取之曰获”者，则得者非所俘也。所俘即人民、六畜，其馀货财之等称得。云“人民谓刑人奴隶逃亡”者，谓所犯大罪身死，男女幼者没入县官为奴隶而逃亡者也，即《司隶职》所云者也。云“玄谓人民之小者，未龀七岁以下”者，案《家语 本命》：“男子七岁而龀齿，女子八岁而龀齿。”此言七岁，据男子，若女子则八岁，皆别人所生。诸处八岁是男，七岁是女。

　　凡士之治有期日，国中一旬，郊二旬，野三旬，都三月，邦国期。期内之治听，期外不听。（郑司农云：“谓在期内者听，期外者不听，若今时徒论决，满三月，不得乞鞫。”
　　○治，直吏反，下“之治”、“以治”及《司民职》“王治”并注同。期，居其反。鞫，九六反，刘己目反。）

　　[疏]“凡士”至“不听”
　　○释曰：云“凡士之治有期日”者，即上文乡士听讼于朝者，乡士一旬，遂士二旬。期日，即上乡士遂士之等，狱讼成，来於外朝职听，远近节之，皆有期日。云“国中”者，谓狱在国中，据乡士。云“郊二旬”者，谓狱在郊，据遂士。云“野三旬”者，谓野之县狱三处皆是野。云“都三月”者，谓方士掌都家。云“邦国期”者，谓讶士虽不云期日，差之，邦国当讶士所掌。云“期内之治听，期外不听”者，所以省烦息讼也。

　　凡有责者，有判书以治，则听。（判，半分而合者。故书“判”为“辨”。郑司农云：“谓若今时辞讼，有券书者为治之。辨读为别，谓别券也。”玄谓古者出责之息，亦如其国服与。
　　○为治，于伪反，下“为治”、“为民”同。别，彼列反，下同。）

　　[疏]注“判半”至“服与”
　　○释曰：云“判，半分而合者”，即质剂傅别，分支合同，两家各得其一者也。云“玄谓古者出责之息，亦如国服与”者，案《泉府》云：“凡民之贷者，以国服为之息。”彼谓贷官物之法。今此是私民，谓出责之法，无正文，约与之同，故云“与”以疑之。若然，国服者，如地之出税。依《载师》近郊十一之等，若近郊民取责，一岁十千出一千，远郊二十而三者，二十千岁出三千，已外可知之。国服，依国民服事出税法，故名国服也。

　　凡民同货财者，令以国法行之。犯令者，刑罚之。（郑司农云：“同货财者，谓合钱共贾者也。以国法行之，司市为节以遣之。”玄谓同货财者，富人畜积者，多时收敛之，乏时以国服之法出之，虽有腾跃，其赢不得过。此以利出者与取者，过此则罚之。若今时加贵取息坐臧。
　　○共，如字。贾音古。畜，敕六反。积，子赐反。又如字。出，尺遂反，刘敕类反，又如字。坐，才卧反。）

　　[疏]“凡民”至“罚之”
　　○释曰：云“同货财”者，谓财主出债与生利还主，期同有货财。今以国法，国法即国服，为之息利，故云“国法行之”。“犯令者”，违国法也。
　　○注“郑司”至“坐臧”
　　○释曰：先郑所解，无所依据，後郑不从。故云“虽有腾跃，其赢”者，谓贩易得利多少者，为腾跃其赢，谓其赢利腾踊一跃而出，故晋灼曰：“言市物贱，预买畜之，物贵而出卖之，故使物腾跃。”是其事。“以利出者与取者”，依常契获利，取者又腾跃所赢，二者俱有利。物违国服，则为犯令，得刑。

　　凡属责者，以其地傅，而听其辞。（郑司农云：“谓讼地畔界者，田地町畔相比属，故谓之属责。以地傅而听其辞，以其比畔为证也。”玄谓属责，转责使人归之，而本主死亡，归受之数相抵冒者也。以其地之人相比近，能为证者来，乃受其辞为治之。
　　○属，如字，或音烛，注同。傅，音付，注同。町，徒顶反，又他顶反。比，毗志反，下及下文“大比”同。抵，丁礼反。）

　　[疏]注“郑司”至“治之”
　　○释曰：先郑见经有地，即以为“讼地畔界”解之，後郑不从。以其经称“责”，地畔界不得名责。其云“地傅”者，先郑皆以音附为傅近读之。云“玄谓属责，转责使人归之”者，谓有人取他责，乃别转与人，使子本依契而还财主。财主死亡者，转责者或死或亡也，受责之人见转责者死亡，则诈言所受时少，是归受之数相抵冒也。云“则以其地之人相比近，能为证者来，乃受其辞为治之”者，谓以其地相比近，委其事实，故引以为证也。言能为证者，则有不能为证之法。地虽相近，有不知者，则不能为证，乃不受其辞而不治之也。

　　凡盗贼军乡邑及家人，杀之无罪。（郑司农云：“谓盗贼群辈若军共攻盗乡邑及家人者，杀之无罪。若今时无故入人室宅庐舍，上人车船，牵引人欲犯法者，其时格杀之，无罪。
　　○上，时掌反，下文“以上”并注同。）

　　[疏]注“郑司”至“无罪”
　　○释曰：盗贼并言者，盗谓盗取人物，贼谓杀人曰贼。乡据乡党之中，邑据郭邑之内。家人者，先郑举《汉贼律》云“牵引人，欲犯法”，则言家人者欲为奸淫之事，故攻之。

　　凡报仇雠者，书於士，杀之无罪。（谓同国不相辟者，将报之必先言之於士。
　　○辟，音避。）

　　[疏]注“谓同”至“於士”
　　○释曰：凡仇人，皆王法所当讨，得有报仇者，谓会赦後，使己离乡，其人反来还於乡里，欲报之时，先书於士，士即朝士，然後杀之，无罪。

　　若邦凶荒、札丧、寇戎之故，则令邦国、都家、县鄙虑刑贬。（故书“虑”为“宪”，“贬”为“窆”。杜子春云：“窆当为禁。宪谓幡书以明之。玄谓虑，谋也。贬犹减也。谓当图谋缓刑，且减国用，为民困也。所贬视时为多少之法。
　　○窆，彼验反。）

　　[疏]“若邦”至“刑贬”
　　○释曰：凶荒，谓年不孰。札丧，谓疫病及死丧。寇戎，谓邻国交侵。邦国，据畿外。都家谓畿内三等采地，县鄙，谓六遂之内。不言六乡，举六遂，则六乡亦在其中。云“虑刑贬”者，谓国有此事，则朝士当谋虑缓刑，自贬损之，不得仍依常法也。
　　○注“故书”至“之法”
　　○释曰：子春以为宪与禁，後郑谓“所贬视时为多少之法”。此经所有之事重，民益困则所贬多；所有之事轻，民困不至甚，则所贬少。故云视时为多少之法也。

　　司民掌登万民之数，自生齿以上皆书於版，辨其国中与其都鄙及其郊野，异其男女，岁登下其死生。（登，上也。男八月女七月而生齿。版，今户籍也。下犹去也。每岁更著生去死。
　　○去，起吕反，下同。著，丁略反。）

　　[疏]注“登上”至“去死”
　　○释曰：云“辨其国中与其都鄙”者，国中据六乡在城中者，都鄙据三等采地。“及其郊野”者，郊谓六乡之民在四郊者，野谓六遂及四等公邑，是遍畿内矣。云“男八月女七月而生齿”者，《家语 本命》篇，疏已具於上。

　　及三年大比，以万民之数诏司寇。司寇及孟冬祀司民之日献其数于王，王拜受之，登于天府。内史、司会、冢宰贰之。以赞王治。（郑司农云：“文昌宫三能，属轩辕角，相与为体。近文昌为司命，次司中，次司禄，次司民。”玄谓司民，轩辕角也。天府，主祖庙之藏者。赞，佐也。三官以贰佐王治者，当以民多少黜陟主民之吏。
　　○能，吐才反。近，附近之近。）

　　[疏]“及三”至“王治”
　　○释曰：云“及孟冬祀司民之日”者，谓司寇於春官孟冬祭祀司民星之日，以与司寇为节，此日司寇献其民数于王。云“王拜受之，登于天府”者，重此民数，民为邦本故也。云“内史、司会、冢宰贰之”者，以其内史掌八柄，司会掌天下大计，冢宰贰王治事，皆掌大事，故皆写一通副贰民数藏之，所以赞助王之治也。
　　○注“郑司”至“之吏”
　　○释曰：先郑云“文昌宫三能，属轩辕角，相与为体。近文昌为司命，次司中，次司禄，次司民”。《武陵太守星传》，文昌第一曰上将，第二曰次将，第三曰贵相，第四曰司命，第五曰司中，第六曰司禄。不见有司民。三台六星，两两相居，起文昌东南，别在大徵，亦无司民之事，故後郑不从。云“司民，轩辕角也”者，案轩辕星有十七星，如龙形，有两角，角有大民、小民，故依之也。云“黜陟主民之吏”者，即六乡六遂大夫、公邑大夫、采地之主，皆是也。 

　　●卷三十六

　　司刑掌五刑之法，以丽万民之罪。墨罪五百，劓罪五百，宫罪五百，刖罪五百，杀罪五百。（墨，黥也，先刻其面，以墨窒之。劓，截其鼻也。今东西夷或以墨劓为俗，古刑人亡逃者之世类与？宫者，丈夫则割其势，女子闭於宫中，若今官男女也。刖，断足也。周改膑作刖。杀，死刑也。《书传》曰：“决关梁、逾城郭而略盗者，其刑膑。男女不以义交者，其刑宫。谓易君命，革舆服制度，奸轨盗攘伤人者，其刑劓。非事而事之，出入不以道义，而诵不详之辞者，其刑墨。降畔、寇贼、劫略、夺攘、挢虔者，其刑死。”此二千五百罪之目略也，其刑书则亡。夏刑大辟二百，膑辟三百，宫辟五百，劓墨各千，周刖变焉，所谓刑罚世轻世重者也。郑司农云：“汉孝文帝十三年，除肉刑。”
　　○劓，鱼器反，李鱼介反，又疑既反。刖，音月，又五刮反，李音五骨反。黥，其京反。窒，本又作涅，同乃结反，徐丁吉反，又丁结反。与，音馀。断，丁管反。膑，频忍反，徐方忍反，刘符人反。攘，如羊反。降，户江反。挢，居兆反。）

　　[疏]注“墨黥”至“肉刑”
　　○释曰：案《尚书 吕刑》有劓、刖、扌豕、黥，是苗民之虐刑，至夏改为黥，则黥与墨别。而云“墨黥”者，举本名也。云“今东西夷或以墨劓为俗，古刑人亡逃者之世类与”者，墨劓之人亡逃向夷，诈云中国之人皆墨劓为俗，夷人亦为之，相袭不改，故云墨劓为俗也。言“与”者，无正文，郑以意而言也，故言与以疑之。云“若今官男女也”者，即宫人妇女及奄人获守内ト者也。云“刖，断足也。周改膑作刖”者，膑，本亦苗民虐邢，咎繇改膑作腓，至周改腓作刖。《书传》云膑者，举本名也。云“男女不以义交者，其刑宫”者，以义交，谓依六礼而婚者，云“谓易君命”者，触君命令不行及改易之。云“革舆服制度”者，依《典命》，上公九命，国家、宫室、车旗、衣服、礼仪皆以九为节。侯伯已下及卿大夫士，皆依命为多少之节。是不革，今乃革之。革，改也。谓上僭也。制度，即宫室礼仪制度也。云“奸轨”者，案《舜典》云“寇贼奸轨”，郑注云：“强聚为寇，杀人为贼，由内为奸，起外为轨。”案成十七年，长鱼矫曰：“臣闻乱在外为奸，在内为轨，御奸以德，御轨以刑。”郑与传不同。郑欲见在外亦得为轨，在内亦得为奸，故反覆见之。或後人转写误，当以传为正。云“降畔、寇贼、劫掠、夺攘、挢虔者，其刑死”者，案《吕刑》云“寇贼、奸轨、夺攘、挢虔”，注云：“有因而盗曰攘。挢虔，谓挠扰。《春秋传》‘虔刘我边垂’，谓劫夺人物以相挠扰也。”云“此二千五百罪之目略也”者，刑书已亡，以此《书传》之文略言三五，故云罪之目略也。云“夏刑”以下，据《吕刑》而言。案《吕刑》“刖辟五百，宫辟三百”，今此云“膑辟三百，宫辟五百”，此乃转写者误，当以《吕刑》为正。云“周则变焉”者，夏刑三千，墨劓俱千，至周，减轻刑，入重刑，俱五百，是夏刑轻，周刑重。云“刑罚世轻世重”者，《吕刑》文，故云“所谓”。先郑云“汉孝文帝十三年，除肉刑”者，案《文帝本纪》，十三年，大仓令淳于公有罪当刑，徙系长安，无男，有五女，小曰提萦，泣遂上书，上赦肉刑。所赦者，惟赦墨、劓与刖三者，其宫刑至隋乃赦也。案文十八年，史克云，周公制礼，曰“则以观德”，作《誓命》，曰“毁则为贼，窃贿为盗，在九刑不忘”。言九刑者，郑注《尧典》云：“正刑五，加之流宥、鞭、扑、赎刑，此之谓九刑者。”贾、服以正刑一，加之以八议。昭六年云“周有乱政，而作九刑”，而云周公作者，《郑志》云：“三辟之兴，皆在叔世。受命之王所制法度，时不行耳，世末政衰，随时自造刑书，不合大中，故叔向讥之。作刑书必重其事，故以圣人之号以神其书耳。”若然，九刑之名是叔世所作，假言周公，其实非周公也。

　　若司寇断狱弊讼，则以五刑之法诏刑罚，而以辨罪之轻重。（诏刑罚者，处其所应不，如今律家所署法矣。）

　　[疏]注“诏刑”至“法矣”
　　○释曰：司刑主刑书，若於外朝司寇断狱之时，司刑则以五刑之法诏刑罚。刑罚并言者，刑疑则入罚故也。

　　司剌掌三剌、三宥、三赦之法，以赞司寇听狱讼。（剌，杀也。讯而有罪则杀之。宥，宽也。赦，舍也。
　　○剌，七赐反，下及注同。）

　　[疏]注“剌杀”至“舍也”
　　○释曰：此经与下为目。云“赞司寇听狱讼”者，专欲难成，恐不获实，众人共证，乃可得真，故谓赞之也。云“讯而有罪则杀之”者，刑有五，一者是杀，馀皆讯之。独言杀者，立官名剌，据重而言故也。

　　壹剌曰讯群臣，再剌曰讯群吏，三剌曰讯万民。（讯，言。）

　　[疏]“壹剌”至“万民”
　　○释曰：此三剌之事所施，谓断狱弊讼之时，先群臣，次群吏，後万民，先尊後卑之义。

　　壹宥曰不识，再宥曰过失，三宥曰遗忘。（郑司农云：“不识，谓愚民无所识则宥之。过失，若今律过失杀人不坐死。”玄谓识，审也。不审，若今仇雠当报甲，见乙，诚以为甲而杀之者。过失，若举刃欲斫伐，而轶中人者。遗忘，若间帷薄，忘有在焉，而以兵矢投射之。
　　○忘，音妄，注同。坐，才卧反，下同。轶，待结反。中，丁仲反。间，间厕之间。射，亦食反。）

　　[疏]注“郑司”至“射之”
　　○释曰：先郑以为“不识谓愚民无所识则宥之”，若如此解，则当入三赦愚之中，何得入此三宥之内，故後郑不从也。云“过失，若今律过失杀人不坐死”者，於义是，故後郑增成之。云“玄谓识，审也”者，不识即不审。云甲乙者，兴喻之义耳。假令兄甲是仇人，见弟乙，诚以为是兄甲，错杀之，是不审也。

　　壹赦曰幼弱，再赦曰老旄，三赦曰愚。（愚，生而痴童昏者。郑司农云：“幼弱、老旄，若今律令年未满八岁，八十以上，非手杀人，他皆不坐。”
　　○耄，本又作旄，同亡报反。，敕江反，又贞巷反，刘痴用反。，五骇反，李又五亥反，又吐在反。上，时掌反。）

　　[疏]注“愚”至“不坐”
</div>
    <div class="pagination">
<a href="周礼注疏_page145.html">上一页</a><span>...</span><a href="周礼注疏_page141.html">141</a><a href="周礼注疏_page142.html">142</a><a href="周礼注疏_page143.html">143</a><a href="周礼注疏_page144.html">144</a><a href="周礼注疏_page145.html">145</a><span class="current-page">146</span><a href="周礼注疏_page147.html">147</a><a href="周礼注疏_page148.html">148</a><a href="周礼注疏_page149.html">149</a><a href="周礼注疏_page150.html">150</a><a href="周礼注疏_page151.html">151</a><span>...</span><a href="周礼注疏_page147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
