<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 362 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 362 页/共 431 页
  </h1>
  <div class="content">
   遣使开诏仪注
　　前期翰林院官承防草诏奏闻讫前一日礼部告百官于皇城守宿至日鸣钟后具朝服侍班内使监设御座香案于奉天殿尚宝卿设宝案于御座之南用宝案于诏书案之东侍仪司设诏书案于宝案之南设承制官位于殿上之东及丹陛之东南设使者拜位于丹墀中道稍西北向典仪二人于丹陛上之南东西相向知班二人位于使者之北东西相向赞礼二人位于知班下之北东西相向设文武百官侍立位于文武楼之北文东武西东西相向文武侍从班于殿上之左右设引文武班舎人四人位于文武官之北东西相向设引使者二人位于使者之北东向拱卫司光禄寺官对立位于奉天门之左右俱东西相向将军二人位于殿上帘前东西相向将军六人于奉天门之左右东西相向又将军四人于丹陛上之四隅东西相向又将军六人于奉天殿之左右东西相向鸣鞭四人于丹陛上北向是日金吾卫于午门外陈设甲士军仗东西相向拱卫司陈设仪仗于丹陛丹墀之东西设遮诏书黄盖于奉天殿门前和声郎设乐于丹墀之南侍仪司设龙亭仪仗大乐于午门外正中撃鼓初严催班舎人催文武官具朝服驾官侍从官入迎车驾次严引班舎人引文武官入就侍立位引礼引使者具朝服立于丹墀之西以伺三严侍仪奏外办皇帝通天冠绛纱袍出谨身殿乐作尚宝捧宝前侍从引如常仪陞奉天殿御座乐止尚宝以宝置于案卷帘鸣鞭报时鸡唱讫礼部官捧诏书于宝案前尚宝用宝讫中书省官礼部官同捧至御座呈奏讫礼部官用黄销金袱裹诏书置盘中置于案引礼引使者就丹墀拜位典仪唱鞠躬拜兴拜兴拜兴拜兴平身使者鞠躬乐作拜兴拜兴拜兴拜兴平身乐止承制官进诣御座前跪承制讫由中门出至丹陛上宣制位承制官称有制典仪唱跪使者跪承制官宣制曰皇帝勅使尔某奉诏谕某国尔宜恭承朕命宣制讫承制官由西门入典仪唱俛伏兴平身使者俛伏兴平身典仪唱鞠躬拜兴拜兴拜兴拜兴平身使者鞠躬乐作拜兴拜兴拜兴拜兴平身乐止礼部官诣案捧诏由殿中门出拱卫司擎黄盖遮护降自中陛至使者位前以授使者大乐振作使者捧诏书由奉天门中出至午门外以诏置龙亭中侍仪奏礼毕皇帝兴乐作还宫乐止引礼引文武官以次出分选各衙门正官一员奉送诏书出国门外使者赍奉以行
　　蕃国接诏仪注
　　使者入蕃国境先遣关人驰报于王王遣官逺接诏书前期令有司于国门外公馆设幄结防设龙亭于正中设香案于龙亭之南偹金鼓仪仗皷乐伺候迎引又于国城内街巷结防于王宫内设阙庭于殿上正中设香案于阙庭之前设司香二人于香案之左右设诏使立位于香案之东设开读案位于殿陛之东北设蕃王拜位于殿庭中北向设蕃国众官拜位于蕃王拜位之南异位重行北向设捧诏官位于开读案之北宣诏官位于捧诏官之南展诏官二人于宣诏官之南俱西向司礼二人位于蕃王拜位之北东西相向引礼二人位于司礼之南东西相向引班四人位于众官拜位之北东西相向陈仪伏于殿庭之东西设乐位于众官拜位之南北向逺接官接见诏书迎至馆中安奉于龙亭中遣使驰报王是日王率国中众官及耆老僧道出迎于国门外迎接官迎诏书出馆至国门金皷在前次耆老僧道行次众官具朝服行次王具冕服行次仪仗皷乐次诏书龙亭使者常服行于龙亭之后迎至宫中金皷分列于门外之左右耆老僧道分立于庭中之东西置龙亭于殿上正中使者立于龙亭之东引礼引王入就拜位引班引众官及僧道耆老各入就拜位使者诣前南向立称有制司赞唱鞠躬拜兴拜兴拜兴拜兴平身蕃王及众官以下皆鞠躬乐作拜兴拜兴拜兴拜兴平身乐止引礼引蕃王由西阶升诣香案前北向立引礼唱跪蕃王跪司赞唱众官皆跪众官以下皆跪司礼唱上香上香三上香司香捧香跪进于王之左王三上香讫引礼唱俛伏兴平身蕃王及众官以下皆俛伏兴平身引礼引蕃王复位司赞唱开读宣诏官展读官陞案使者诣龙亭捧诏书授捧诏官捧诏官前受诏捧至开读案授宣诏官宣诏官受诏展诏官对展司赞唱跪蕃王及众官以下皆跪宣诏官宣诏讫捧诏官于宣诏官前捧诏书仍置于龙亭司赞唱俛伏兴平身蕃王及众官以下皆俛伏兴平身司赞唱鞠躬拜兴拜兴拜兴拜兴平身蕃王及众官以下皆鞠躬乐作拜兴拜兴拜兴拜兴平身乐止司赞唱搢笏鞠躬三舞蹈三拱手加额山呼【万岁】山呼【万岁】再山呼【万万岁】出笏俛伏兴乐作拜兴拜兴拜兴拜兴乐止礼毕引礼引蕃王退引班引众官以次退蕃王及众官释服使者以诏书付所司颁行蕃王与使者分賔主行礼
　　遣使赐印绶仪注【赐礼物仪同】
　　前期礼部承防印文式様奏闻符下铸印局铸完进呈闻奏前一日内使监设御座香案于奉天殿侍仪司设赐印案于丹陛上之东设承制官位于殿上之东及宣制位于丹陛之东南设使者拜位于丹墀中道稍西北向设文武官侍立位于文武楼之北文东武西东西相向侍从班位于殿上之东西拱卫司光禄司官位于殿门之左右设典仪位于丹陛上之南东西相向知班二人位于使者之北赞礼二人位于知班之北俱东西相向引使者二人位于使者拜位之北西立东向引文武班舎人位于文武官之北稍后东西相向将军二人位于殿上帘前东西相向将军四人位于丹陛上之四隅东西相向将军六人位于奉天殿门之左右东西相向将军六人位于奉天门之左右东西相向鸣鞭四人位于丹陛中北向是日宿卫陈兵仗于午门外之东西拱卫司陈设仪仗于丹陛丹墀之东西和声郎设乐位于丹墀使者拜位之南礼部设龙亭仪仗大乐于午门外撃鼓初严催班舎人催百官具朝服执事者入就位驾官侍从官入迎车驾次严引班引文武百官入就侍立位引礼引使者入丹墀西立东向礼部官陈设所赐印于丹陛案上【如有礼物设礼物案】三严侍仪奏外办皇帝于谨身殿服皮弁服出乐作侍从引如常仪皇帝陞奉天殿御座乐止卷帘鸣鞭鸡唱报时讫引礼引使者就拜位立定赞礼唱鞠躬拜兴拜兴拜兴拜兴平身使者鞠躬乐作拜兴拜兴拜兴拜兴平身乐止承制官就御座前跪承制讫由中门出至丹陛上宣制位称有制赞礼唱跪使者跪承制官宣制曰皇帝勅使尔某授某国王印尔其恭承朕命【如有赐礼物就宣赐某物】宣制讫承制官由殿西门入赞礼唱俛伏兴平身使者俛伏兴平身赞礼唱鞠躬拜兴拜兴拜兴拜兴平身使者鞠躬乐作拜兴拜兴拜兴拜兴平身乐止礼部官捧印由中陛降以授使者使者搢笏奉印由奉天殿中门出【如赐礼物则捧礼物出】侍仪奏礼毕皇帝兴乐作入宫乐止使者以印置于龙亭中引班引百官以次出各衙门以正官一员设仪仗大乐送印至国门外使者奉印以行
　　蕃国受印物仪注
　　使者至蕃国境先遣闗人入报蕃王遣官逺接前期有司于国门外公馆设幄结防设龙亭于馆之正中备金皷仪仗皷吹于馆所以伺迎引又于国城内街巷结防又于王宫设阙庭于殿上正中设香案于阙庭之前设蕃王受赐予位于香案之前设蕃王拜位于殿庭正中北向众官拜位于王拜位之南异位重行北向设乐位于众官拜位之南北向司赞二人于蕃王拜位之北东西相向引礼二人于司赞之南东西相向引班四人于众官拜位之北东西相向陈仪仗于殿庭之东西逺接官接见使者迎至馆所以上赐安奉于龙亭中遣使驰报王是日蕃王率百官出迎于国门外逺接官迎上赐出馆至国门金皷在前次众官常服乗马行次王乗马行次仪仗皷乐次上赐龙亭使者常服乗马行于龙亭之后迎至宫中金皷分列于殿外门之左右众官分立殿庭之东西置龙亭于殿上正中使者立于龙亭之东引礼引蕃王引班引众官各就拜位立定司赞唱鞠躬拜兴拜兴拜兴拜兴平身蕃王及众官皆鞠躬乐作拜兴拜兴拜兴拜兴平身乐止引礼引蕃王诣龙亭前使者称有制引礼赞跪司赞唱跪蕃王与众官皆跪使者宣制曰皇帝勅使某持印赐尔国王某并赐某物宣毕使者捧所赐印并某物西向授蕃王蕃王跪受以授左右讫引礼唱俛伏兴平身司赞唱俛伏兴平身蕃王及众蕃官皆俛伏兴平身引礼引蕃王出复位司赞唱鞠躬拜兴拜兴拜兴拜兴平身蕃王及众官皆鞠躬乐作拜兴拜兴拜兴拜兴平身乐止司赞唱礼毕引礼引蕃王入殿西立东向使者东立西向引礼唱鞠躬拜兴拜兴平身使者与蕃王皆鞠躬拜兴拜兴平身使者降自东阶蕃王降自西阶遣官送使者还馆
　　蕙田案明史遣使之蕃国仪与明集礼同而不如集礼之详备故不重录
　　右明遣使诣蕃









　　五礼通考卷二百二十七
　　钦定四库全书
　　五礼通考卷二百二十八
　　刑部尚书秦蕙田撰
　　宾礼九
　　诸侯相朝
　　蕙田案大宗伯以宾礼亲邦国不及邦交之文者详于王朝畧于邦国也至大行人始述岁问殷聘世朝之制而其仪节则掌于司仪其牢礼则详于掌客先王之于诸侯使之联其情而达其好者无一不周浃而赅备故封建千八百侯而无强弱兼并之患焉仪礼有聘礼公食大夫礼而诸侯相朝则阙之今采集经传以补其未备而以春秋经传所书附于后云
　　周礼秋官大行人凡诸侯之邦交岁相问也殷相聘也世相朝也【注父死子立曰世凡君即位大国朝焉小国聘焉此皆所以习礼考义正刑一徳以尊天子也必择有道之国而就修之　疏诸侯邦交谓同方岳者一往一来为交谓己是小国朝大国己是大国聘小国若敌国则两君自相往来司仪言相为宾是也但春秋之世有越方岳相聘者是以秦使术来聘吴使札来聘时国数少故然非正法也】
　　【孔氏颖达曰襄元年邾子来朝卫子叔晋知武子来聘左传云凡诸侯即位小国朝之大国聘焉邾是小国故称朝卫晋是大国故称聘若俱是敌国亦得来聘朝故司仪云诸侯相为宾是也若己初即位亦朝聘大国故文公元年公孙敖如齐左传云凡君即位卿出并聘若己是小国则往朝大国故文十一年曹伯来朝左传云即位而来见也】
　　国语鲁语先王制诸侯使五年四王一相朝也【注贾侍中云五年之间四聘于王而一相朝者将朝天子先相朝也】终则讲于防以正班爵之义帅长防之序训上下之则制财用之节其间无由荒怠春秋宣公十有五年左氏传孟献子言于公曰臣闻小国之事大国也聘而献物【注物玉帛皮币也】于是有庭实旅百【注主人亦设笾豆百品实于庭以答宾　疏刘以杜注庄二十二年庭实旅百奉之以玉帛诸侯朝王陈贽币之象则朝聘陈币亦实百品于庭非独主人也】朝而献功【注献其治国若征伐之功于牧伯】于是有容貌采章嘉淑而有加货【注容貌威仪容顔也采章车服文章也嘉淑令辞称讃也加货命宥币帛也言往共则来报亦备疏刘谓采章加货则聘享献国所有纁玑组羽毛齿革皆充衣服旌旗之饰可以为容貌物采文章嘉淑谓美善之物加货言贿赂之多皆宾所献亦庭实也于聘縂言庭实于朝指其所有详于君畧于臣也今知刘说非者僖二十二年楚子入享于郑庭实旅百加笾豆六品又昭五年燕有好货飱有陪鼎僖二十九年葛卢来朝礼之加燕好此传云嘉淑而有加货故知加货庭实之等皆是主人待宾之物礼传宾之于主无加货之文故杜为此解】谋其不免也诛而荐贿则无及也
　　蕙田案庭实旅百容貌采章杜注谓主人所以待宾刘则以为宾所献以上下文义求之刘说为长疏家曲防杜氏殊未安
　　成公十有二年左氏传世之治也诸侯间于天子之事则相朝也【注王事间缺则修私好】于是乎有享宴之礼享以训共俭【注享有軆荐设几而不倚爵盈而不饮肴干而不食所以训共俭】宴以示慈惠【注宴则折爼相与共食】共俭以行礼而慈惠以布政政以礼成民是以息
　　昭公五年左氏传朝聘有珪【注珪以为信】享覜有璋【注享飨也覜见也既朝聘而享见也臣为君使执璋　疏郑氏先儒以为朝聘之礼使执玉以授主国之君乃行享礼献国之所有覜见也谓行享礼以见主国之君也上公享王圭享后璋侯伯子男享王璧享后琮公侯伯于诸侯享用璧琮子男于大国享君琥于夫人璜此云享覜有璋者据上公享后言之所以特举享后者举璋与圭相对其实享礼圭与璧琮皆有杜注则不然谓主国设酒食以飨宾宾则执璋以行礼故破享为飨即大行人三飨三食三宴之类是也但飨礼既七执璋无文耳】设机而不倚爵盈而不饮【注言务行礼】宴有好货【注宴饮以货为好衣服车马在客所无】飱有陪鼎【注熟食为飱陪加也加鼎所以厚殷勤　疏聘礼宾始入馆宰夫朝服设飱饪一牢鼎九羞鼎二郑云食不备礼曰飱羞鼎则陪鼎也以其实言之则曰羞以其陈言之则曰陪郑以飱礼小饔饩礼大故云食不备礼曰飱言饔饩备而飱不备也杜以饩生而飱熟故云熟食曰飱周礼掌客云凡诸侯之礼上公飱五牢侯伯飱四牢子男飱三牢是朝聘皆有飱也】入有郊劳【注宾至逆劳之于郊】出有赠贿【注去则赠之以货贿】礼之至也
　　蕙田案杜氏以享覜有璋为飨食之礼于经无据当从郑义
　　昭公三年左氏传昔文襄之霸也【注晋文公襄公】其务不烦诸侯令诸侯三岁而聘五岁而朝【注明王之制岁聘间朝今简之】
　　右总论
　　礼记曾子问诸侯相见必告于祢【疏下文云反必亲告于祖祢出时宜亦告祖祢为道近或唯告祢耳】朝服而出视朝【注朝服为事故也　疏事谓或防或吊之事诸侯朝服元冠缁衣素裳以诸侯朝天子冕而出视朝为将庙受尊敬天子习其礼故着冕服诸侯相朝虽在庙受降下天子不敢冕服唯服临朝聼事之服熊氏又云此朝服谓皮弁服以天子用以视朝故谓之朝服论语云吉月必朝服而朝注云朝服皮弁服是也必知朝服皮弁服者聘礼诸侯相聘皮弁服明相朝亦皮弁服此义为胜也】命祝史告于五庙所过山川【注山川所不过则不告贬于适天子也】亦命国家五官道而出反必亲告于祖祢乃命祝史告至于前所告者而后聼朝而入【注反必亲告祖祢同出入礼　疏出入所告理不容殊而诸侯相见出不云告祖者或道近变其常礼耳故反必亲告祖祢以明出入之告其礼不殊也】
　　右告祭聼朝
　　春秋襄公三十一年左氏传文公之为盟主也宫室卑庳无观台榭以崇大诸侯之馆馆如公寝库廐缮修司空以时平易道路圬人以时塓馆宫室【注圬人涂者塓涂也　疏释宫云镘谓之圬李巡曰涂工作具也郭璞云泥镘也然则圬是涂之所用因谓泥墙屋之人为圬矣】诸侯宾至甸设庭燎【注庭燎设火于庭】仆人巡宫车马有所宾从有代【注代客役】巾车脂辖【注巾车主车之官】隶人牧圉各瞻其事【注瞻视客所当得】百官之属各展其物【注展陈也谓羣官各陈其物以待宾】公不留宾而亦无废事忧乐同之事则巡之敎其不知而恤其不足宾至如归无寜菑患不畏寇盗而亦不患燥湿
　　右馆舎
　　春秋襄公二十八年左氏传子产相郑伯以如楚舎不为坛【注至敌国郊除地封土为坛以受郊劳　疏聘礼郊劳无设坛之法以朝礼君亲行事重故有之也不为坛则不除地故为草舍耳】外仆言曰【注外仆掌次舍者】昔先大夫相先君适四国未甞不为坛自是至今亦皆循之今子草舎无乃不可乎子产曰大适小则为坛小适大苟舎而已焉用坛侨闻之大适小有五美宥其罪戾赦其过失救其菑患赏其徳刑敎其不及小国不困懐恱如归是故作坛以昭其功宣告后人无怠于徳小适大有五恶说其罪戾请其不足行其政事共其职贡从其时命不然则重其币帛以贺其福而吊其凶皆小国之祸也焉用作坛以昭其祸所以告子孙无昭祸焉可也
　　右坛
　　周礼秋官司仪凡诸公相为宾【注谓相朝也】主国五积三问皆三辞拜受皆旅摈再劳三辞三揖登拜受拜送【注宾所停止则积间濶则问行道则劳其礼皆使卿大夫致之从来至去数如此也三辞辞其以礼来于外也积问不言登受之于庭也郑司农云旅读为旅于泰山之旅谓九人传辞相授于上下竟问宾从末上行介还受上传之谓旅读为鸿胪之胪胪陈之也宾之介九人使者七人皆陈摈位不传辞也宾之上介出请使者则前对位皆当其末摈焉三揖谓庭中时也拜送送使者　疏积者遗人云十里有庐庐有饮食三十里有宿宿有委五十里有市市有积是也问者问不恙也劳谓劳苦之云皆使卿大夫致之者案聘礼遣卿行劳礼臣来尚遣卿劳明君来遣卿劳可知此再劳一劳在境一劳在逺郊皆使卿其近郊劳当主君亲为之也其积问当使大夫故下句云致飱如致积之礼注云俱使大夫礼同也知致飱使大夫者见聘礼宰夫朝服设飱宰夫即大夫问亦小礼明亦使大夫也先郑以为旅摈与文摈同之后郑不从者此臣礼云旅摈下文云主君郊劳交摈三辞明其别旅直陈摈介不传辞交则一往一来传辞也后郑谓旅读为鸿胪之胪胪陈之者案尔雅释诂云尸旅陈也释言云豫胪叙也注云皆陈叙也后郑不从旅泰山之旅从胪者欲取叙义也云宾之介九人者自从公介九人之礼云使者七人者自从降二等之礼云皆陈摈位不传辞以下皆约聘礼主君大门内迎聘宾之位也云三揖谓庭中时者如聘礼入门揖当曲揖当碑揖是也】
　　【郑氏锷曰旅摈者不上下相传直宾及上摈相对而语不交摈也】
　　【蔡氏徳晋曰三辞三揖者宾每辞则揖而使者亦揖以固请故三辞则皆三揖也】
　　主君郊劳交摈三辞车迎拜辱三揖三辞拜受车送三还再拜【注主君郊劳备三劳而亲之也郑司农云交摈三辞谓宾主之摈者俱三辞也车迎主人以车迎宾于馆也拜辱宾拜谢辱也谓交摈者各陈九介使传辞也车迎拜辱者宾以主君亲来乗车出舎门而迎之若欲逺就之然见之则下拜迎谢其自屈辱来也至去又出车若欲逺送然主君三还辞之乃再拜送之也车送迎之节各以其等则诸公九十步立当车轵也三辞重者先辞辞其以礼来于外后辞辞升堂　疏云备三劳而亲之者大行人有三问三劳之文也先郑云车逆主人以车迎宾于馆也拜辱宾拜谢辱也后郑不从者此直是备三劳既来至国何有辄迎宾于馆乎后郑谓各陈九介者以其在道俱不为主故无五摈之事而各陈九介其位主君至馆大门外北面而陈此九介去门九十步东面宾在大门内于门外之东亦陈九介西面云立当车轵也者宾主俱立当轵大行人文】
　　【蔡氏徳晋曰宾至近郊主君亲出劳敬宾之临臣再劳为未足复躬亲之也】
　　致馆亦如之【注馆舎也使大夫授之君又以礼亲致焉疏聘礼云大夫帅至馆卿致之以知此先遣大夫授馆也此大夫亦应是卿上主君郊劳此亲致馆故知亦如之也凡云致者皆有币以致之致之使若己有然也】
　　【王氏详说曰天子之于诸侯其馆之也赐舍而已至诸侯相为宾则有致馆之礼焉聘礼授馆于聘使故使大夫此诸侯相为宾既亲致馆则授馆当使卿与】
　　致飱如致积之礼【注俱使大夫礼同也飱食也小礼曰飱大礼曰饔饩　疏上公飱五牢宾始至之礼欲致馆后即言之云如致积之礼者积在道已致故云如之云飱食也者以其刍薪米禾食之类故云食也聘礼使宰夫设飱礼物又少故曰小饔饩有腥有牵刍薪米禾又多故曰大】
　　【郑氏锷曰宾已入馆乃飱飱夕食也言其微而寡也】
　　【王氏昭禹曰三辞拜受旅摈与致积同】
　　及将币交摈三辞车逆拜辱宾车进答拜三揖三让每门止一相及庙唯上相入賔三揖三让登再拜授币宾拜送币每事如初宾亦如之及出车送三请三进再拜宾三还三辞告辟【注郑司农云交摈摈者交也宾车进答拜宾上车进主人乃答其拜也及出车送三请主人三请留宾也三进进随宾也宾三还三辞告辟宾三还辞谢言已辟去也谓既三辞主君则乗车出大门外迎宾见之而下拜其辱宾车乃前下答拜也三揖者相去九十歩揖之使前也至而三让让入门也相谓主君摈者及宾之介也谓之相者于外传辞耳入门当以礼诏侑也介绍而传命者君子于其所尊不敢质敬之至也每门止一相弥相亲也君入门介拂闑大夫中枨与闑之间士介拂枨此谓介雁行相随也止之者絶行在后耳宾三揖三让让升也登再拜授币授当为受主人拜至且受玉也每事如初谓享及有言也賔当为傧谓以郁鬯礼宾也上于下曰礼敌者曰傧礼器曰诸侯相朝灌用鬰鬯无笾豆之荐谓此朝礼毕傧賔也三请三进请宾就车也主君每一请车一进欲逺送之也三还三辞主君一请者宾亦一还一辞疏此并在主君大门外宾去门九十步而陈九介主君在大门外之东陈五摈上摈入受命出请事传辞与承摈承摈传与末摈末摈传与末介末介传与承介承介传与上介上介传与賔賔又传与上介上介传与承介承介传与末介末介传与末摈末摈传与承摈承摈传与上摈上摈入告君如是者三谓之交摈三辞诸交摈者例皆如此也车迎拜辱者传辞既讫主君乗车出大门至宾所下车拜賔屈辱来此也宾车进答拜者宾初升车进就主君主君下宾亦下车荅主君拜也三揖者主君遥揖宾使前北面三让入大门也云每门止一相者既入门逥面东至祖庙之时祖庙西仍有二庙以其诸侯五庙始祖庙在中两厢各有二庙各别院为之则有二门门傍皆有南北隔墙隔墙皆通门故得有每门若不然从大门内即至祖庙之门何得有每门而云门止一相乎故为此解也云上相入者即上摈上介须诏礼故须入云三揖者亦谓入门揖当曲揖当碑揖也云三让登者至阶主君让宾宾让主君如是者三主君先升云再拜授币者授当为受宾主俱升主人在阼阶上北面拜乃就两楹间南面宾亦就主君宾授玉主君受之故云再拜受币也云宾拜送币者宾既授乃退向西阶上北面拜送币乃降也先郑言主人荅拜后郑不从者车逆拜辱己是主人今云车进荅拜当是客何得主人再荅拜所言三请留宾后郑亦不从者行朝享礼宾讫送宾出礼既有限何因更有留宾之事云介绍而传命者此聘义文案彼介绍而传命谓聘者旅摈法引证此交摈者但绍继也谓介相继而陈则交摈皆得为绍故此交摈亦得绍介而传命也案彼注质谓正自相当宾主不敢正自相当故须摈介通情也云君入门以下玉藻文君入门不言所拂者朝君入由闑西亦拂闑不言之者君特行不与介连类故不言也介拂闑者上介随君后与大夫士介自为雁行于后也聘礼介皆入庙门门西北面西上故知此君介亦入门门西北面西上可知故云絶行在后后亦入庙也谓享及有言也者按聘礼享夫人下云若有言束帛如享礼是也云上于下曰礼敌者曰傧者大行人云王礼再祼而酢之属是上于下曰礼此诸侯云傧是敌者曰傧也】
　　【王氏详说郊劳宾车迎主君而拜其辱者谢主君之逺出此将币主君车迎宾而拜其辱者谢宾之逺来也车逆之后未入大门故知揖者在朝位宾主之间揖之使前也不曰礼而曰傧者觐礼侯氏之礼于天子使者曰傧故两君相礼亦曰傧】
　　【郑氏锷曰将币交摈三辞者主君谦不敢当其将币之礼】
　　钦定义疏主君出送以车从备賔退乗以入且若将逺送故賔辞也及三辞则賔告辟以主君将拜驱而辟之不欲见主人之拜也主君再拜当在宾告辟后而序于前见賔告辟时主君即拜而宾已辟然后主賔之敬皆曲尽而各得其安也
　　致饔饩还圭飨食致赠郊送皆如将币之仪【注此六礼者唯飨食速宾耳其余主君亲往亲往者宾为主人主人为宾君如有故不亲飨食则使大夫以酬币侑币致之郑司农云还圭归其玉也故公子重耳受飱反璧谓聘以圭璋礼也享以璧琮财也已聘而还圭璋轻财而重礼赠送以财既赠又送至于郊　疏案公食大夫礼君亲食之君不亲食则以侑币致之聘礼云公于宾壹食再飨上介壹食壹飨若不亲食致之以侑币致飨以酬币以此知二者皆速宾也聘礼云君使卿归饔饩又云宾迎于门外又云大夫东面致命君使卿还玉于馆宾迎于外门外不拜帅大夫以入以此二者知宾为主人主人为宾致赠郊送亦然可知也聘礼乃君于臣此两君敌明主君亲为之矣先郑云公子重耳事见左传僖公二十三年但彼反璧者义取不贪寳意非还圭故后郑不从也后郑谓聘以圭璋礼也者聘义云以圭璋聘重礼也谓行聘礼也云享以璧琮财也者贡财货时用璧琮以致之故云财也云赠送以财者聘礼宾遂行舍于郊公使卿赠如觌币注云言如觌币见为友报是赠并送至于郊】
　　【蔡氏徳晋曰饔饩致于宾之大礼也还圭谓将币时宾以命圭为挚礼既毕而还之也飨食以饮食速宾也致赠宾将去而赠以财也郊迎者复郊送始终无失礼也六礼惟飨食二者主君为主其余君亲往则宾为主而主君为宾矣】
　　宾之拜礼拜饔饩拜飨食【注郑司农云賔之拜礼者因言宾所当拜者之礼也所当拜者拜饔饩拜飨食谓宾将去就朝拜谢此三礼三礼礼之重者也宾既拜主君乃至馆赠之去又送之于郊　疏按聘礼饔饩燕羞俶献之明日賔皆拜于朝将去又三拜乘禽于朝彼臣故尽拜谢此宾之拜礼在致赠郊送之下则不及燕羞俶献乘禽以其君畧小惠将去唯拜其大礼也案聘礼宾三拜乘禽于朝遂行舎于郊公使卿赠若然此致赠郊送在拜礼后今设文在前者欲取如将币之仪故进文在前其赠送合在后也云賔既拜主君乃至馆赠之去又送之于郊者郑以赠送之文在前拜礼在后恐疑颠倒故此解之是其次也】钦定义疏主君亲郊劳致馆而拜礼不及何也二礼以拜其来朝之辱也故賔无庸拜之不拜还圭者还圭非加礼也
　　賔继主君皆如主国之礼【注郑司农云賔继主君复主人之礼费也谓继主君者傧主君也傧之者主君郊劳致馆饔饩还圭赠郊送之时也如其礼者谓玉帛皮马也有馔陈之积者不如也若飨食主君及燕亦速焉　疏后郑不从先郑复主人之礼之说者以主人礼费既多非宾所能复也后郑以为傧主君者案聘礼君遣卿劳及致馆等皆傧傧者报也上注云敌者曰傧故此报主君为傧案聘礼云宾至于近郊君使卿朝服用束帛劳又云賔用束锦傧劳者君使卿韦弁归饔饩又云大夫奉束帛又云宾降授老币出迎大夫注云出迎欲傧之庭实设马乘宾降堂受老束锦賔奉币西面大夫东面賔致币是皆有傧法彼两臣有傧此两公有傧可知也彼聘礼君使卿致馆无币故亦无傧臣于君虽他国亦不敢速君飨食此两君故不同也主君有故不能亲以侑币酬币致之亦无傧】
　　【蔡氏徳晋曰主君方致礼而宾即荅之故曰继】
　　诸侯诸伯诸子诸男之相为宾也各以其礼相待也如诸公之仪【注宾主相待之仪与诸公同也饔饩飨食之礼则有降杀　疏五等诸侯以命数分为三等其圭璋饔饩飱积步数摈介皆降杀备于大行人掌客其进退升降揖让之仪一与公同故云如诸公之仪】凡四方之宾客礼仪辞命饩牢赐献以二等从其爵而上下之【注上下犹丰杀　疏二等谓降杀以两爵尊者礼丰爵卑者礼杀】
　　凡宾客送迎同礼【注谓郊劳郊送之属】
　　【王氏应电曰不丰前而啬后不敬始而怠终礼也】
　　礼记玉藻君入门介拂闑大夫中枨与闑之间士介拂枨【注此谓两君相见也枨门楔也君入必中门上介夹闑大夫介士介雁行于后示不相沿也君若迎聘客摈者亦然　疏君必中门者谓当枨闑之中主君在闑东宾在闑西主君上摈在君之后稍近西而拂闑賔之上介在宾之后稍近东而拂闑大夫摈介各当君后在枨闑之中央】
　　【贾氏公彦曰以一闑言之君最近闑亦拂之而过上介则随君而行拂闑而过所以与君仝行者臣自为一列主君既出迎宾主君与宾并入主君于东闑之内宾于西闑之内并行而入上介于西闑之外上摈于东闑之外皆拂闑次介次摈皆大夫中枨与闑之间末介末摈皆士各自拂枨如是得君入中门之正上摈上介俱得拂闑又得不逾尊者之迹矣】
　　礼器诸侯相朝灌用鬱鬯无笾豆之荐【注灌献也　疏谓五等自相朝也朝享礼毕未飨食之前主君酌郁鬯之酒以献宾示相接以芬芳之徳不在殽味也司仪职云凡诸公相为宾将币毕云傧亦如之郑云傧谓以鬱鬯礼宾也】
　　周礼考工记玉人瑑琮八寸诸侯以享夫人【注献于所朝聘君之夫人也　疏言以享夫人则是诸侯自相朝所用致享者也五等诸侯朝天子享用璧琮不降瑞若自相享降瑞一等此八寸据上公二王后自相享亦用璧琮八寸侯伯当六寸子男自相享退用琥璜降用四寸经言诸侯止是朝注兼云聘者其臣聘瑑圭璋璧琮亦皆降一等与君寸数同故兼言聘也此经直言瑑琮不言瑑璧以享君文畧可知也】
　　大戴礼诸侯相朝之礼各执其圭瑞服其服乗其辂建其旌旗施其樊缨从其义车委积之以其牢礼之数所以别义也介绍而相见君子于其所尊不敢质敬之至也君使大夫迎于境卿劳于道君亲郊劳致馆及将币拜迎于大门外而庙受北面拜贶所以致敬也三让而后升所以致尊让也敬让也者君子之所相接也诸侯相接以敬让则不相侵陵也此天子之所以养诸侯兵不用而诸侯自为正之具也君亲致饔既还圭飨食致赠郊送所以相与习礼乐也诸侯相与习礼乐则徳行修而不流也故天子制之诸侯务焉
　　薛氏礼图诸侯相朝礼始至以所朝之意谒闗人闗人报其君主君使大夫迎于境以入凡入境皆有委积以供宾使大夫士问劳陈摈而不传词皆上介上摈亲对而言其拜受于庭至郊君亲劳乃交摈传事其拜受于堂及国使大夫授积备馆君又以礼致之又使大夫致飱将朝之前一日宾使人受次于主人太祖之庙门外明旦冕服释币于行主然后服弁以至于君之大门朝位相去下车陈介之数皆如朝觐礼主君出而迎宾各乘其车建其旂车至大门内卿为上摈大夫为承摈士为绍摈摈数依己之爵位不计宾之尊卑主君车在门内摈者出门外上摈北面受命而请賔来意南面传词逓相传讫然后主君进迎车出门遥见则下车其立之所当亦依其爵拜宾之辱宾进答拜三揖三让陈摈介为相而入主君及宾皆由枨闑之中摈介皆雁行于后主君先入至中门则止一相令末介升于次介之行绍摈升于承摈之行及至庙门又止一相次介升于上介之行承摈升于上摈之行故云及庙惟上相入升堂受玉既享则行夫人之礼享玉之法侯伯以上用璧琮子男用琥璜皆以束帛然后加玉于上而致庭实随国所有分为三享既受享主人以鬱鬯礼宾然后还馆主人致饔饩各依宾之命数大夫亦致牢礼然后主君设享皆君亲速宾而行之飨则有酬币食则有侑币以将其厚意主君若不亲飨食则使使者各以其币致之飨食则宾不傧主君之使还圭致赠郊送等皆君亲致于馆时主君为宾宾为主人其介传命之仪皆如受币之时宾所拜谢者拜饔饩拜飨食皆偕主君之朝而拜谢之宾还馆主君致赠送皆亲之使大夫送出于境
　　右行礼之节
　　周礼秋官司仪凡行人之仪不朝不夕不正其主面亦不背客【注谓摈相传辞时也不正东乡不正西乡常视宾主之前郤得两乡之而已　疏此经论司仪为摈相之法朝谓日出时为正乡东夕谓日入时为正乡西】
　　论语君召使摈【注郑曰君召使摈者有宾客使迎之】色勃如也【注孔曰必变也】足躩如也【注包曰足躩盘辟貌】揖所与立左右手衣前后襜如也【注郑曰揖左人左其手揖右人右其手一俛一仰衣前后襜如也】趋进翼如也【注孔曰言端好】宾退必复命曰宾不顾矣【注郑曰复命白君賔已去矣疏此一节言君召孔子使为摈之礼也摈谓主国之君所使出接宾者也左右手谓交摈传命时趋进翼如者谓疾趋而进张拱端好如鸟之张翼也诸侯自相为宾之礼介各从其命数至主国大门外主人及摈出门相接若主君是公则摈者五人侯伯摈者四人子男摈者三人不随命数者谦也故并用强半之数也宾若是公至门外直当闑西去门九十步而下车当轵北向而立其侯伯立当前侯伯下子男立当衡介立君之北逦迤西北并东向而列主公出直闑东南西向立摈在主人之南逦迤东南立并西向也末摈与末介相对中间傍相去三丈六尺列摈介既竟则主君就摈求辞求辞之法主人先传言与上摈上摈以至次摈次摈继传以至末摈末摈传与賔末介末介以次继传上至于賔賔荅辞随其来意又从上介而传下至末介末介又传与末摈末摈传相次而上至于主人传辞既竟而后进迎宾至门此司仪之交摈也若诸侯使卿大夫相聘主君待之摈数如待其君若公之使亦直闑西北向七介而去门七十步侯伯之使列五介而去门五十步子男之使三介而去门三十步上摈出阈外闑东南西向陈介西北东面逦迤如君自相见也末介末摈相对相去亦三丈六尺陈摈介竟则不传命而上摈进至末摈间南揖賔宾亦进至末介间上摈揖而请事入告君君在限内后乃相与入也司仪及聘礼谓之旅摈】
　　【朱子集注所与立谓同为摈者也摈用命数之半如上公九命则用五人以次传命】
　　蕙田案交摈诸侯相朝之礼此云揖所与立左右手则交摈非旅摈也
　　右摈介之容
　　周礼秋官掌客凡诸侯之礼上公五积皆眡飱牵三问皆脩羣介行人宰史皆有牢【注积皆视飱牵谓所共如飱而牵牲以往不杀也不杀则无铏鼎簠簋之实其米实于筐豆实实于罋其设筐陈于楹内罋陈于楹外牢陈于门西车米禾薪刍陈于门外壶之有无未闻三问皆脩脩脯也上公三问皆脩下句云羣介行人宰史皆有牢君用脩而臣有牢非礼也盖着脱字失处且悮耳　疏云上公五积皆眡飱牵者公国自相朝是上公待上公之礼有五积皆视飱一积眡一飱飱五牢五积则二十五牢言牵者数虽眡飱飱则杀积全不杀并生致之故云牵侯伯四积亦皆眡飱牵飱四牢一积眡一飱则一积四牢搃十六牢亦牵不杀子男三积积亦眡飱飱三牢一积三牢三积九宰亦牵之不杀也必牵之不杀者以其在道分置预往故不杀之也既云眡飱飱则有刍薪米禾之等故郑解积皆依飱解之也云不杀则无铏鼎者铏鼎即陪鼎是也但杀乃有铏鼎不杀则无铏鼎可知侯伯子男皆然郑云簠簋之实已下皆约公食大夫解之郑云三问皆脩脩脯也对文脩是腶脩加姜桂捶之者脯干肉薄者散文脩脯一也云着脱字失处者案下文凡介行人宰史皆在飨食燕下此特在上或见下文脱此语着于此或于下着讫此剩不去故云然也下文皆云凡介此云羣介故悮耳】
　　钦定义疏积用飱之牢以为礼也生而致之一夕迁次不尽用也始至则飱孰腥并陈嗣致饔饩飱牵并陈固是礼有大小亦顺事之宜以适宾耳
　　飱五牢食四十簠十豆四十铏四十有二壶四十鼎簋十有二牲三十有六皆陈【注飱客始至致小礼也公侯伯子男飱皆饪一牢其余牢则腥食者庶羞美可食者也其设盖陈于楹外东西不过四列簠稻梁器也公十簠堂上六西夹东夹各二也侯伯八簠堂上四西夹东夹各二子男六簠堂上二西夹东夹各二豆菹醢器也公四十豆堂上十六西夹东夹各十二侯伯三十二豆堂上十二西夹东夹各十子男二十四豆堂上十二西夹东夹各六礼器曰天子之豆二十有六诸公十有二上大夫八下大夫六以聘礼差之则堂上之数与此同铏羮器也公铏四十二侯伯二十八子男十八非衰差也二十八书或为二十四亦非也其于衰公又当三十于言又为无施礼之大数铏少于豆推其衰公铏四十二宜为三十八盖近之矣则公铏堂上十八西夹东夹各十侯伯堂上十二西夹东夹各八子男堂上十西夹东夹各四壶酒噐也其设于堂夹如豆之数鼎牲器也簋黍稷器也鼎十有二者饪一牢正鼎九与陪鼎三皆设于西阶前簋十有二堂上八西夹东夹各二合言鼎簋者牲与黍稷俱食之主也牲当为腥声之悮也腥谓腥鼎也于侯伯云腥二十有七其故腥字也诸侯礼盛腥鼎有鲜鱼鲜腊每牢皆九为列设于阼阶前公腥鼎三十六腥四牢也侯伯腥鼎二十七腥三牢也子男腥鼎十八腥二牢也皆陈陈列也飱门内之寔备于是矣亦有车未禾刍薪公飱五牢米二十车禾三十车侯伯四牢米禾皆二十车子男三牢米十车禾二十车刍薪皆倍其禾　疏云飱小礼者按聘宾大夫帅至馆卿致馆即云宰夫朝服设飱是其客始至之礼言小礼者对饔饩为大礼也云公侯伯子男飱皆饪一牢其余牢则腥者下唯言腥不言饪此有铏及鼎皆为饪一牢而言以是经虽不言饪须言饪之矣云其余牢则腥腥之数备于下也云食者庶羞之美陈于楹外东西不过四列者前所陈皆约公食大夫致食之礼今按公食若不亲食庶羞陈于碑内者设飱之时堂上皆有正馔无容庶羞之处楹外既空不须向碑内及堂下故疑在楹外陈之十以为列故四列也公食陈于碑内者由饔陈于楹外故在下也云簠盛稻梁以下皆约公食及聘礼致饔饩文裁之云公四十豆堂上十六至各六郑以堂上豆数取聘礼致饔饩于上大夫八豆下大夫六豆并是堂上豆数又取礼器天子之豆二十有六诸公十有六诸侯十有二谓侯伯子男同则亦是堂上豆数可知以此文公言四十侯伯三十二子男二十四其堂上豆数既约聘礼与礼器东西多少郑以意差之与此同也云铏羮器也者铏器名铏器所以盛膷臐膮三等之羮故为铏羮云公铏四十二侯伯二十八子男十八非衰差也者衰差之法上下节级似若九若七若五校一节是衰差今公四十二侯伯二十八子男十八公于侯伯子男大县絶故云非衰差也云二十八书或为二十四亦非也者侯伯若二十四为比公四十二校十八又以二十四比子男十八校六亦非其类故云亦非也云推其衰公铏四十二宜为三十八盖近之者子男十八侯伯二十八公三十八以十为降杀是其差也云公铏堂上十八西夹东夹各十侯伯堂上十二西夹东夹各八子男堂上十西夹东夹各四知如此差者亦约聘礼致饔饩兼以意凖量而言云鼎牲器也者谓享牲体之器云簋黍稷器也者鼎十有二者饪一牢正鼎九与陪鼎三皆设于西阶前者其陪鼎三设于内亷云簋十二者堂上八西夹东夹各二知设如此者约聘礼而知之也牢鼎九者谓牛羊豕鱼腊肤与肠胃鲜鱼鲜腊陪鼎三者膷臐膮也云合言鼎簋以牲与黍稷俱食之主者黍稷与众馔为主牲与羞物为主是俱得为食之主也此五等诸侯同簋十二按聘礼致饔饩堂上八簋东西夹各六簋搃二十簋彼臣多此君少者礼有损之而益故也云牲当为腥声之悮者腥谓腥鼎也于侯伯云腥二十有七其故腥字者子男亦云牲十八是亦当为腥也云诸侯礼盛腥鼎有鲜鱼鲜腊云云者此皆约聘礼设飱而言按彼饪一牢在西鼎九羞鼎三腥一牢在东鼎七致饔饩云腥二牢鼎二七无鲜鱼鲜胙设于阼阶前西面陈如饪鼎二列此云三十六故知有鲜鱼鲜腊也云飱门内之实备仍有车米等是以云亦有车米禾刍薪也云公飱五牢来二十车禾三十车以下皆约饔饩死牢而言以其饔饩云死牢如飱之陈上公五牢死侯伯四牢死于男三牢死皆如飱之陈明此米禾数如此云刍薪皆倍其禾者亦约饔饩礼也若然按聘礼米禾皆二十车者彼大夫礼丰小礼大夫飱二牢故米禾皆眡之米禾各二十车也郑氏锷曰已上所致飱之物皆列于客馆也食陈于楹外簠与豆铏壶簋皆陈于堂上及东西之夹鼎则陈于西阶之前腥则陈于阼阶之前凡此皆谓之门内之实车米禾刍薪之类列于门外】
　　饔饩九牢其死牢如飱之陈牵四牢米百有二十筥醢醢百有二十罋车皆陈车米眡生牢牢十车车秉有五防车禾眡死牢牢十车车三秅刍薪倍禾皆陈【注饔饩既相见致大礼也大者既兼飱积有生有腥有熟余又多也死牢如飱之陈亦饪一牢在西余腥在东也牵生牢也陈于门西如积也米横陈于中庭十为列每筥半斛公侯伯子男黍梁稻皆二行公稷六行侯伯稷四行子男稷二行醯醢夹碑从陈亦十为列醯在碑东醢在碑西皆陈于门内者于公门内陈之也言车者衍字耳车米载米之车也聘礼曰十斗曰斛十六斗曰防十防曰秉每车秉有五防则二十四斛也禾槀寔并刈者也聘礼曰四秉曰筥十筥曰稯十稯曰秅每车三秅则三十稯也稯犹束也米禾之秉筥字同数异禾之秉手把耳筥读为栋梠之梠谓一穧也皆陈横陈门外者也米在门东禾在门西刍薪虽取数于禾薪从米刍从禾也郑司农说牵云牲有牵行者也故春秋传曰饩牵竭矣秅读为秅秭麻荅之秅　疏云大者既兼飱积有生有腥有熟余又多也者假令上公饔饩九牢五牢死四牢牵上公五积皆眡飱牵则是一积五牢言兼飱死五牢与飱同若言兼积则兼不尽止兼四耳言兼积者以其牵与积同故云兼之也侯伯子男皆兼积不尽言余又多者谓米禾刍薪醘醢刍米之属云牵生牢也陈于门西如积者亦横陈于门西而东上云米横陈于中庭十为列每筥半斛知然者前飱之陈及积之陈皆约聘礼致饔饩法今于此文积在前已説故以此饔饩向前如之故云如积也言如积则亦如聘礼饔饩也今此自米已下还约聘礼致饔饩法云公侯伯子男黍梁稻皆二行公稷六行侯伯稷四行子男稷二行者彼云米百筥筥半斛设于中庭十以为列北上黍梁稻皆二行稷四行此以増稷余不増故知公稷六行子男米八筥黍梁稻各二行更得二即足故知稷二行云醯醢夹碑从陈亦十为列醯在碑东醢在碑西者彼注云夹碑在庭之中央也醯在东醯谷阳也醢肉隂也言夹碑故知从陈然侯伯醯醢百罋米百筥上介筥及罋如上宾士介四人米百筥此数多于子男与侯伯等者上公醯醢百二十罋与王举百二十罋仝故郑志云此公乃二王后如是王之上公与侯伯俱同百罋子男八十罋其筥米皆同罋数此是尊卑之差至于聘礼乃是臣法自为一礼不相与亦是损之而益言车衍字者言车载米之车不合在醯醢下言之又按侯伯子男醯醢下皆无车字故知衍字也】
　　【王氏昭禹曰车米眡生牢牢十车牵四牢则车米四十车也车禾眡死牢牢十车死牢如飱之陈则车禾五十车也刍薪倍禾则百车也】
　　【王氏应电曰筥米陈于中庭以备贵者之食车米陈于门外贱者之食也】
　　乘禽日九十双殷膳太牢以及归三飨三食三燕若弗酌则以币致之【注乘禽乘行羣处之禽谓雉鴈之属于礼以双为数殷中也中又致膳示念宾也若弗酌谓君有故不亲飨食燕也不享则以酬币致之不食则以侑币致之　疏禽献于礼双为数者即此九十五十及士中日则二双皆以双为数是也云若弗酌以下皆约聘礼文不言致燕者飨食在庙燕在寝礼唯言致饔食者以合在庙严凝之事不亲即须致之燕礼防不亲酌盖不致也】
　　【蔡氏徳晋曰賔未去乆又致盛膳以道殷勤则以太牢此无常数至归而止】
　　凡介行人宰史皆有飱饔饩以其爵等为之牢礼之陈数惟上介有禽献【注凡介行人宰史众臣从宾者也行人主礼宰主具史主书皆有飱饔饩尊其君以及其臣也以其爵等为之牢礼之陈数爵卿也则飱二牢饔饩五牢大夫也则飱太牢饔饩三牢士也则飱少牢饔饩太牢也此降小礼丰大礼也以命数则防差难等畧于臣用爵而已　疏云凡介行人郑云行人主礼宰主具史主书者按王制云太史典礼执简记大史职亦云执其礼事与此史主书行人主礼违者大史在国则専主书故曲礼云史载笔士载言此云史止谓太史之属官以其有爵等故知也云行人主礼者主宾客之礼大行人之类是也按聘礼云史读书宰执书告备具于君又掌馔具故公食大夫云宰夫具馔于房是掌具也云爵卿也则飱二牢饔饩五牢已下皆约聘礼宾之卿上介之大夫士介四人归饔饩降杀而言也云此降小礼丰大礼也者小礼谓飱飱则去君逺矣并乗禽之等皆是小礼也大礼谓饔饩卿三牢子男卿与君等是丰大礼也云以命数则防差难等畧于臣用爵而已者依命公侯伯卿三命大夫再命士一命子男卿再命大夫一命士不命并有大国孤一人四命是从孤已下通一命不命有五等若以此命数五等为之则防差难可等级畧于臣用爵而已爵则有三等易为等级也言畧于臣用爵则君不依爵而用命即诸侯爵五等命唯三等大行人掌客皆依命是也】
　　【郑氏锷曰上介相礼其爵亦尊宜有礼赐以示优厚故亦用禽献聘礼乗禽于客日如其饔饩之数士中日则二双是也】
　　蕙田案聘礼之士介非上介也诸侯相朝惟上介有禽献聘礼则众介皆有之此君臣之等差也
　　夫人致礼八壶八豆八笾膳太牢致飨太牢食太牢卿皆见以羔膳太牢【注夫人致礼助君养宾也笾豆陈于户东壶陈于东序凡夫人之礼皆使下大夫致之卿皆见者见于宾也既见之又膳之亦所以助君养宾也卿见又膳此聘礼卿大夫劳宾饩宾之类与　疏云夫人致礼以下见聘礼致饔饩下大夫韦弁归礼堂上笾豆设于户东东上二以并东陈注设于户东辟馔位壶设于东序北上南陈醙黍清皆两壶约此故知之也若然不使卿者按内宰云致后之宾客之礼注谓诸侯朝觐及女宾之宾客内宰是下大夫王后尚使下大夫况诸侯夫人乎故知使下大夫也云卿皆见至亦所以助君养賔言亦者亦夫人也云卿既见又膳此聘礼大夫劳宾饩宾之类与者按聘礼毕宾即舘卿大夫劳宾宾不见大夫奠雁再拜上介受注云不言卿卿与大夫同执雁下见于国君周礼凡诸侯之卿见朝君皆执羔劳上介亦如之又云饩宾太牢米八筐上介亦如之此朝君有膳无劳饩聘客有劳饩无膳明此事相当故云劳宾饩宾之类与】
　　【蔡氏徳晋曰夫人之致礼壶豆笾于饔饩时致之膳太牢于殷膳时致之致飨太牢食太牢于飨时致之】
　　侯伯四积皆眡飱牵再问皆脩飱四牢食三十有二簠八豆三十有二铏二十有八壶三十有二鼎簠十有二腥二十有七皆陈饔饩七牢其死牢如飱之陈牵三牢米百筥醯醢百罋皆陈米三十车禾四十车刍薪倍禾皆陈乗禽日七十双殷膳大牢三飨再食再燕凡介行人宰史皆有飱饔饩以其爵等为之礼唯上介有禽献夫人致礼八壶八豆八笾膳大牢致飨大牢卿皆见以羔膳特牛子男三积皆眡飱牵壹问以脩飱三牢食二十有四簠六豆二十有四铏十有八壶二十有四鼎簋十有二牲十有八皆陈饔饩五牢其死牢如飱之陈牵二宰米八十筥醢醢八十罋皆陈米二十车禾三十车刍薪倍禾皆陈乘禽日五十双壹飨壹食壹燕凡介行人宰史皆有飱饔饩以其爵等为之礼唯上介有禽献夫人致礼六壶六豆六笾膳眡致飨亲见卿皆膳特牛【注于子男云膳视致飨言夫人致膳于小国君以致飨之礼则是不复飨也飨有壶酒于子男云亲见卿皆膳特牛见读如卿皆见之见言卿于小国之君有不故造舘见者故造馆见者乃致膳　疏云于子男云膳视致饔至飨有壶酒者公侯伯夫人致礼则云八壶八豆八笾与膳大牢致飨大牢三者各别于子男夫人则云膳视致飨郑云飨有壶酒则致膳无酒矣故云飨有酒若然子男夫人于诸侯唯有二礼以聘礼夫人于聘大夫直有笾豆壶又不致飨是其差也云于子男云亲见卿皆膳特牛见读如卿皆见之见者上公侯伯直云卿皆见以羔于子男即云亲见卿作文有异此言亲见卿似朝君亲自来见卿有此嫌故读从上文卿皆见以兼之明此见亦是卿见朝君三卿之内有见者有不见者若故造馆见则致膳若不故造馆见则不致膳也王氏昭禹曰夫人致礼于侯伯不言食太牢则不致食也于子男膳眡致飨则并不致飨也易氏祓曰鼎牲器也簋黍稷器也公侯伯子男皆十有二而无所降杀者以牲与黍稷为食之主也】
　　右致礼
　　礼记郊特牲朝觐大夫之私觌非礼也大夫执圭而使所以申信也【注其君亲来其臣不敢私见于主国君也以君命聘则有私见】不敢私觌所以致敬也而庭实私觌何为乎诸侯之庭【注非其与君无别】为人臣者无外交不敢贰君也【注私觌是外交也　疏此一节论大夫从君朝觐行私觌非礼之事若专使而出则可为之】
　　右大夫从君不私觌
　　礼记曽子问曽子问曰诸侯相见揖让入门不得终礼废者几孔子曰六请问之曰天子崩大庙火日食后夫人之防雨霑服失容则废【注夫人君之夫人　疏此太庙火亦谓君之太庙非天子太庙也既云揖让入门无容天子大庙之火赴告即至故知非王之大庙】
　　右朝变礼
　　礼记郊特牲庭燎之百由齐桓公始也【注僭天子也庭燎之差公盖五十侯伯子男皆三十　疏谓于庭中设火以照燎来朝之臣夜入者也礼天子百燎上公九十侯伯子男三十齐桓公是诸侯而僭用者后世袭之百者皇氏云作百炬列于庭也或云百炬共一束也】
　　蕙田案左氏传云诸侯賔至甸设庭燎国语云敌国宾至火师监燎盖庭燎惟朝聘之宾至乃设之疏以为照燎来朝之臣非
　　右诸侯相朝失礼
　　春秋隐公十有一年春滕侯薛侯来朝　左氏传滕侯薛侯来朝争长薛侯曰我先封滕侯曰我周之卜正也薛庶姓也我不可以后之公使羽父请于薛侯曰君与滕君辱在寡人周谚有之曰山有木工则度之宾有礼主则择之周之宗盟异姓为后【注盟载书皆先同姓疏周人贵亲先叙同姓以其笃于宗族是故谓之宗盟盟则同姓在先朝则各从其爵故郑注礼记云朝觐爵同同位但就爵同之中先同姓后异姓若盟则爵虽不同先同姓也】寡人若朝于薛不敢与诸任齿君若辱贶寡人则愿以滕君为请薛侯许之乃长滕侯公羊传其言朝何诸侯来曰朝大夫来曰聘【注春秋王鲁王】
　　【者无朝诸侯之义故内适外言如外适内言朝聘所以别外尊内也不言朝公者礼朝受之于太庙与聘同义】其兼言之何微国也　谷梁传天子无事诸侯相朝正也【注事谓巡守崩葬兵革之事】考礼修徳所以尊天子也诸侯来朝时正也【注朝宜以时故书时则正也】犆言同时也【注犆言谓别言也若谷伯绥来朝邓侯吾离来朝同时来不俱至】累数俱至也【注累数縂言之也若滕侯薛侯来朝同时俱至】蕙田案内适外言如外适内言朝聘别外内之词也何氏注公羊以为王鲁谬矣
　　【胡氏安国曰诸侯朝于诸侯礼乎孔子曰邦君为两君之好有反坫周礼行人凡诸侯之邦交殷相聘世相朝也然谓之殷则得中而不过谓之世则终诸侯之世而一相朝其为礼亦节矣周衰典礼大壊诸侯放恣无礼义之交惟强弱之视以鲁事观焉或来朝而不报其礼或屡往而不纳以归无合于中聘世朝之制矣且列国于天子述所职者盖阙如也而自相朝聘可乎凡大国来聘小国来朝一切书而不削皆所以示讥榺薛二君不特言者又讥旅见也非天子不旅见诸侯偃然受之而不辞亦以见隐公之志荒矣】
  </div>
  <div class="pagination">
   <a href="五礼通考_page361.html">
    上一页
   </a>
   <span>
    ...
   </span>
   <a href="五礼通考_page357.html">
    357
   </a>
   <a href="五礼通考_page358.html">
    358
   </a>
   <a href="五礼通考_page359.html">
    359
   </a>
   <a href="五礼通考_page360.html">
    360
   </a>
   <a href="五礼通考_page361.html">
    361
   </a>
   <span class="current-page">
    362
   </span>
   <a href="五礼通考_page363.html">
    363
   </a>
   <a href="五礼通考_page364.html">
    364
   </a>
   <a href="五礼通考_page365.html">
    365
   </a>
   <a href="五礼通考_page366.html">
    366
   </a>
   <a href="五礼通考_page367.html">
    367
   </a>
   <span>
    ...
   </span>
   <a href="五礼通考_page363.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
