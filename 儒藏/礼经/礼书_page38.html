<!DOCTYPE html>
<html>
<head>
    <meta charset="UTF-8">
    <title>礼书 - 第 38 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书 - 第 38 页/共 66 页</h1>
    <div class="content">





<经部,礼类,通礼之属,礼书,卷八十三>
　　隂厌
　　阳厌
　　隂厌阳厌特牲礼主妇荐豆设敦铏主人及佐食宗人设鼎俎祝洗酌奠于铏南主人再拜然后祝出迎尸少牢亦荐豆设敦设鼎俎祝酌奠主人再拜然后祝出迎尸则未迎尸之前隂厌也有司彻卒有司官彻馈馔于室中西北隅南靣如馈之设右几厞用席纳一尊于室中则尸谡之后阳厌也郑氏曰阳厌杀无酒隂厌西南奥阳厌西北漏奥室之闇故曰隂漏室之白故曰阳隂厌席东靣阳厌席南靣礼记曰摄主不厌祭又曰祭殇必厌盖弗成人也祭成防而无尸是殇之也【成人之后虽婚而无子孙与未成人同】又曰宗子为殇而死庶子弗为后也祭殇不举无胙俎无酒不告利成是谓隂厌凡殇与无后者祭于宗子之家当室之白尊于东房是谓阳厌盖祭殇之礼有于隂厌之者有于阳厌之者郑康成曰祭适殇于庙之奥谓之隂厌王子公子祭适殇于其党之庙大夫以下祭殇于庙子之家皆当室之白谓之阳厌是宗子而殇有隂厌无阳厌庻子之适为凡殇有阳厌无隂厌若夫成人之祭迎尸之前设奠于奥谓之隂厌尸谡之后改馔于西北隅谓之阳厌仪礼特牲有隂厌有阳厌少牢有隂厌无阳厌盖天子诸侯上大夫正祭有隂厌绎祭有阳厌下大夫与士无賔尸之绎则隂厌阳厌设于祭之日而巳庻子摄祭不厌郑氏以为不阳厌者以曽子问先言不厌而继之以不旅不假不绥祭不配皆逆陈其祭末者则不厌为阳厌可知也夫尸所以象神也厌所以饫神也殇之有厌为其无尸故也正祭有厌为其尸不存故也上大夫而上正祭无阳厌不敢遽饫之也摄祭无阳厌不敢饫之也适殇有隂厌则其礼详庻殇有阳厌则其礼畧观隂厌尊有酒阳厌纳一尊而巳隂厌备鼎爼阳厌爼释三个而巳【特牲礼】则阳厌之畧可知也
　　绥祭【尸主人主妇皆挼祭士虞尸右执奠特牲尸左执觯则右手随祭也祭皆于豆间既祭守祧藏之】
　　周官大祝隋衅令钟鼓小祝大祭祀賛隋守祧既祭藏其隋仪礼士虞祝命佐食隋祭佐食取黍稷肺祭授尸特牲祝命尸挼祭之尸取菹擩于醓祭于豆间佐食授主人挼祭主妇则佐食挼祭主妇抚之少牢尸受肺与黍同祭于豆间主人佑受佐食绥祭坐祭之主妇亦受佐食绥祭祭之礼记特牲曰祭黍稷加肺报隂也曾子问曰摄主不厌不绥郑康成谓下祭曰隋则隋与春秋传所谓隋成之隋同周官与士虞作隋少牢与礼记作绥特牲作挼其实一也隋祭所以祭鬼神之物犹生者之饮食必祭也其物黍稷与肺其乐钟鼔賛之以祝祭之以佐食藏之以守祧【仪礼有司曰司宫妇埽祭先儒谓埽豆间之祭埋之西堦东】而尸与主人主妇皆有是礼则尸既举奠而绥祭祭神食也主人受祚而绥祭尸食也少牢主妇受祭于佐食而祭之特牲主妇祭以佐食而抚之以士卑而礼简故也摄主不绥士虞无尸不绥以摄与尸非备文故也周人所祭莫先于肺天子诸侯或隋于堂上或隋于室中固不可考要之皆先祭肺而巳郑康成以礼记云诏祝于室坐尸于堂前谓朝事延尸于户西南靣布主席东靣取牲膟膋燎于炉炭洗肝于郁鬯而燔之入以诏神于室又出以隋于主前主人亲制其肺所谓制祭也其说无据
　　受嘏
　　礼运曰修其祝嘏正义曰祝以主人之辞飨神嘏谓祝以尸之辞致福而嘏主人祝以孝告嘏以慈告天子祭天地诸侯祭社稷祝嘏莫敢易其常古祝嘏辞说藏于宗祝巫史非礼也宣祝嘏辞说郊特牲嘏长也大也曾子问摄主不厌祭不旅不假不绥祭不配【假当作嘏不嘏避正主也】周礼膳夫凡王祭祀賔客食彻王之胙爼【正义曰胙爼若特牲少牢主人受尸酢尸东西靣主人爼于席前尸酢礼亦然】司几筵凡大朝觐大飨射凡封国命诸侯王位设黼依依前南乡设莞筵纷纯加缫席画纯加次席黼纯左右玉几祀先王昨席亦如之【昨读如酢谓祭祀及王受酢之席尸卒食王酳之卒爵祝受之又酌授尸尸酢王于是席王于户内诸臣致爵乃设席正义曰知席王在户内者约特牲主人受酢时在户内之东西靣也】郁人大祭祀与量人受举斚之卒爵而饮之仪礼特牲馈食尸九饭主人酳尸祝酌授尸尸以酢主人主人拜受角尸拜送主人退佐食受挼祭主人坐左执角受祭祭之祭酒啐酒进听嘏佐食黍稷授祝祝受尸尸受以菹豆执以亲嘏主人主人左执角再拜稽首受复位尸懐之实于左袂挂于季指卒角拜尸答拜主人出写啬于房祝以笾受【实于左袂挂祛以小指者便卒角也变黍言啬因事托戒欲其重稼啬也】主妇酌亚献尸尸酌如主人仪賔三献如初少牢馈食礼尸十二饭主人酳尸祝酌授尸尸酢主人上佐食以绥祭二佐食各取黍于一敦上佐食兼受之以授尸尸执以命祝卒命祝祝受以东北靣于户西以嘏于主人曰皇尸命工祝承致多福无疆于女孝孙来女孝孙使女受禄于天宜稼于田眉寿万年勿替引之主人坐奠爵兴再拜稽首兴受黍坐振祭哜之尸懐之实于左挂于季指执爵以兴坐卒爵执爵以兴坐奠爵拜尸答拜执爵以兴出宰夫以笾受啬黍主人尝之纳诸内书王受同瑁三宿三祭三咤【王受瑁为主受同以祭礼成于三故酌者实三爵于王三进爵三祭酒三奠爵】上宗曰飨【祭必受福讃王曰飨福酒】太保盥以异同秉璋以酢【半圭曰璋臣所奉王巳祭太保又祭报祭曰酢】太保受同祭哜【太保既拜而祭既祭受福哜至齿则王亦至齿王言飨太保言哜互相备】诗天保君曰卜尔万寿无疆神之吊矣诒尔多福楚茨工祝致告徂赉孝孙苾芬孝祀神嗜饮食卜尔百福如几如式梁天监五年明山賔议请郊庙受福唯皇帝再拜明上灵降祚臣下不敢同也诏依其议唐开元开寳礼及仪注熙宁祀仪天子亲祠而亚终献饮福有司摄事而太尉饮福受祚
　　祝以孝告其辞説则少牢馈食祝曰孝孙某敢用柔毛刚鬛嘉荐普淖用荐歳事于皇祖伯某以某妃配某氏尚飨之类是也嘏以慈告其辞説则少牢馈食祝曰皇尸命工祝承致多福无疆于女孝孙来汝孝孙【来与赉同郑氏作厘】使女受禄于天宜稼于田眉寿万年勿替引之之类也其仪则士礼佐食黍授祝祝授尸尸受以菹豆执以亲嘏主人左执角再拜稽首受复位尸怀之实于左袂挂于季指卒角拜尸答拜主人出写啬于房祝以笾受大夫礼二佐食各取黍于一敦上佐食兼受之以授尸尸执以命祝祝受以东北靣于户西以嘏于主人主人坐奠爵兴再拜稽首兴受黍坐振祭哜之尸怀之实于左挂于季指执报爵以兴坐卒爵拜尸答拜执爵以兴出宰夫以笾受啬黍主人尝之纳内盖士贱而礼简故佐食黍授祝祝授尸尸执而亲嘏之大夫贵而礼繁故佐食兼受二敦黍之以授尸尸执以命祝嘏之士执角受之尸怀而不尝大夫奠爵受之坐祭哜之乃尸怀之而又尝其实于左所以便执爵也以挂于季指所以便卒爵也其受皆于主人酳尸之后而主妇亚献賔三献不与焉特授尸酢爵而巳曾子问摄主不嘏以明福在主人非摄者所可受也梁明山賔议请郊庙受福惟皇帝再拜明上灵降祚臣不敢同也其言颇合礼意唐开元开宝礼天子亲祠而亚终献饮福有司摄事而太尉饮福然受尸酢爵谓之饮酢可也谓之饮福非也以为饮福非古遂废受酢之礼此又全失献酢徃来之道也古者受福虽在皇尸饭酳之后然主人受酢受福皆同时其后继之以亚献终献加爵无嫌乎受福太蚤也今亲祠仪注亚献终献行礼巳讫然后礼官前导皇帝饮福受胙而亚献终献无复与于酢爵恐非礼意




　　礼书卷八十三
　　钦定四库全书
　　礼书卷八十四
　　宋　陈祥道　撰





















　　五齐【泛齐醴齐盎齐缇齐沈齐】
　　三酒【事酒昔酒清酒】
　　周礼酒正凡祭祀以法共五齐三酒以实八尊大祭三贰中祭再贰小祭一贰皆有酌数惟齐酒不贰皆有器量司尊彛掌六尊六彛之位诏其酌辨其用与其实春祠夏禴祼用鸡彛鸟彛皆有舟其朝践用两献尊其再献用两象尊皆有罍诸臣之所昨也秋尝冬蒸祼用斝彛黄彛皆有舟其朝献用两着尊其馈献用两壶尊皆有罍诸臣之所昨也凡四时之间祀追享朝享祼用虎彛蜼彛皆有舟其朝践用两大尊其再献用两山尊皆有罍诸臣之所昨也凡六彛六尊之酌郁齐献酌醴齐缩酌盎齐涗酌凡酒修酌仪礼特牲壶禁在东序尊于户东酒在西又尊两壶于阶东西方亦如之少牢尊两甒于房户之间甒有酒礼运酒在室醴醆在户粢醍在堂澄酒在下坊记醴酒在室醍酒在堂澄酒在下礼器罍尊在阼牺尊在西君西酌牺象夫人东酌罍尊君亲制祭夫人荐盎君亲割牲大夫荐酒祭统宗妇执盎从夫人荐涗水
　　浊莫如五齐清莫如三酒祭祀有五齐以神事之也三酒以人养之也酒正共五齐三酒以实八尊皆陈而弗酌所以致事养之义也非此八尊所实而皆有贰者大祭所酌度用一尊则以三尊副之中祭所酌度用一尊则以两尊副之小祭所酌度用一尊则以一尊副之皆酌而献所以致事养之用也酒正言凡祭祀则天地宗庙社稷诸神之祭皆有五齐三酒司尊彛朝践用牺尊再献用象尊皆有罍葢牺象所实泛与醴也罍尊所实盎以下也君西酌牺象夫人东酌罍尊君亲制祭夫人荐盎盎齐涚酌而宗妇执盎从夫人荐涚水是罍尊之所实者盎而盎之上泛醴而巳则牺象实泛醴可知也司尊彛言醴而不及泛言盎而不及缇沈郑氏谓泛从醴缇沈盎则罍之所实盎之下又可知也然则夫人酌罍而荐盎则君制祭朝事之时也及君割牲馈食则夫人荐酒而巳仪礼大夫尊两甒于房户之间士尊于户东礼记罍尊在阼牺尊在西北皆所酌而非所设也若夫酒在室醴醆在户粢醍在堂澄酒在下此则设而弗酌也醴醆在户而坊记言醴酒在室盖有不同而其设亦异尔齐之作也始则其气泛然次则有酒之体中则盎然而浮久则赤终则沈室者隂之幽户者隂阳之交堂者隂阳之辨堂下者阳之显而道以幽醇厚为上以显著清美为下泛齐在室以其未离于道故也醴醆在户以其离道未逺故也粢醍在堂则道与事之间者也澄酒在下则纯于事而巳观此则先王所辨齐酒之位意可知矣夫醴齐缩酌则以茅缩而后酌此记所谓缩酒酌用茅明酌是也盎齐涗酌则以酒涗而后酌此记所谓醆酒涗于清是也黍稷别而言之则稷曰粢曲礼稷曰明粢是也合而言之皆曰粢礼凡言粢盛是也记于醍齐言粢醍指其材尔郑氏改粢为齐误也郑氏又以明酌为事酒而澄酒或谓三酒或谓五齐【于酒正坊记仪礼则曰澄酒三酒也于礼运则曰澄酒沈酒也】祫备五齐禘备四齐时祭备二齐朝用醴齐馈用盎齐诸臣自酢用凡酒然记曰夫人荐盎则醴以上君所酌盎以下夫人所酌而无君馈荐盎之礼矣酒正曰凡祭祀以五齐三酒实八尊则中祭小祭皆备五齐而无四齐二齐之制矣
　　郁鬯【鬰草十二花状如红蓝】
　　秬鬯【秬黒黍也一稃二米】
　　周礼郁人凡祭祀賔客之祼事和郁鬯以实彛而陈之【筑郁金煑之以和鬯酒郑司农云郁草名十叶为贯百二十贯为筑以煮之鐎中停于祭前郁为草若兰正义曰司农云十筑为贯百二十贯为筑者未知出何文云以煮之鐎中停于祭前者此似直煮郁停之无鬯酒者文畧其实和鬯酒也云郁为草若兰则兰芝以其俱是香草故比类言之案王度记云天子以鬯诸侯以熏大夫以兰芝士以萧庻人以艾此等皆以和酒诸侯以熏谓未得圭瓉之赐得赐则以郁尔王度记云天子以鬯及礼纬云鬯草生庭皆是郁金之草以其鬯酒因号为鬯草也】鬯人掌共秬鬯而饰之【秬鬯不和郁者饰之谓设巾也】大丧共其衅鬯【衅尸以鬯酒】凡王之齐事共其秬鬯【给淬浴】凡王吊临共介鬯【祝告其神之辞介于是进鬯】大宗伯凡祭大神享大鬼祭大示涖玉鬯肆师祭之日及果筑鬻【筑煮筑香草煮以为鬯也】大丧大渳以鬯则筑鬻礼记曰郁合鬯又曰畅臼以掬杵以梧【正义曰掬栢也梧桐也以栢香桐洁白捣郁鬯于神为冝】又曰天子亲耕粢盛秬鬯以事上帝【正义曰案小宰云天地大神至尊不祼此祭上帝有秬鬯者凡鬯有二若和之鬯谓之郁鬯郁人所掌是也祭宗庙而灌也若不和鬯谓之秬鬯鬯人所掌是也谓五齐之酒以秬黍为之以芬芳调畅言秬鬯故得以事上帝】诗旱麓曰瑟彼玉瓒黄流在中【笺云黄流秬鬯也正义曰以秬鬯为黄流者秬黑黍一秠二米者也秬鬯者酿和为酒以鬯金之草和之使之芬芳调畅故谓之秬鬯草名郁金则黄如金色酒在器流动故谓之黄流云】江汉曰厘尔圭瓒秬鬯一卣【秬黒黍也鬯香草也筑煮合而鬰之曰鬯笺云秬鬯黒黍酒也谓之鬯者芬香条鬯也正义曰礼有郁者筑郁金之草而煮之以和秬黍之酒使之芬香条鬯故谓之郁鬯鬯非草名而此传言鬯草者以其可和秬鬯谓之鬯草毛言鬯草葢亦然也言筑煮合而郁之谓筑此郁草久煮之乃与秬鬯之酒合和而郁积之使气味相入乃名曰鬯言合而郁积之非草名如毛此意言鬯者必和郁乃名鬯未和不为鬯与郑异也笺以毛觧鬯其言不明似必和郁乃名为鬯故辨之明黑黍之酒自名为鬯不待和郁也春官鬯人注云秬鬯不和郁者是黒黍之酒即名鬯也和者以鬯人掌秬鬯郁人掌和郁鬯明鬯人所掌未和郁也故孙毓云郁是草名今之郁金煮以和酒者也鬯是酒名以黒黍秬一秠二米作之芬香条鬯故名之曰鬯鬯非草名古今书传香草无称鬯者用笺説为长】生民诗曰维秬维秠【毛云秬黒黍秠一稃二米正义曰皆尔雅文唯彼糜作虋音同耳李廵曰黒黍一名秬郭璞曰秠亦黑黍但中米异耳汉和帝时任城生黑黍或三四实实二米得黍三斛八防则秬是黑黍之大名秠是黑黍之中有二米者别名之为秠故礼经异其文而尔雅释之若言秬秠皆黑黍矣而周礼鬯人注云酿秬为酒秬如黑黍一秠二米言如则是黑黍一米者多秬为正称二米则秬中之异并见之以明秬有二等也秬有二等则一米亦可为秬鬯人之注必言二米者以宗庙之祭惟祼为重二米难得之物鬯酒宜当用之故以二米解鬯其实秬为总名故云酿秬为酒耳尔雅云秠一稃二米鬯人注云一秬二米文不同者郑志答张逸云秬即皮其稃即亦皮也尔雅重言以晓人然则秠稃古合语之异故郑引尔雅得以稃为秠】周语宣王不耤千畆虢文公谏曰瞽告协风至王即齐宫及朝郁人荐鬯牺人荐醴王祼鬯飨醴乃行魏畧曰大秦多苏合薰陆郁金芸胶十二种香许慎説文曰鬯以秬酿郁草芬芳攸服以降神也中象米匕所以扱之易曰不丧匕鬯凡鬯之属皆从鬯郁芳草也十叶为贯百二十叶为筑以煮之一曰郁鬯百草之华远方郁人所贡芳草合酿之以降神郁今郁林郡也开宝本草木部中品郁香味苦温无毒陈藏器云其香十二叶为百草之英按魏畧云生大秦国二月三月有花状如红蓝四月五月采花即香也嘉祐本草图经云郁金本经不载所出州土苏防云生蜀地及西戎胡人谓之马茱今广南江西州郡亦有之然不及蜀中者佳四月初生苗似姜黄花白质红末秋出茎心无实根黄赤木部中品有郁金香云生大秦国二月三月十月有花状如红蓝其花即香也陈氏云为百草之英乃是草类又与此同名而在木部非也今人不复用亦无辨之者故但附于此耳
　　礼或言秬鬯或言郁鬯盖秬一稃二米天地至和之气所生谓之鬯以言和气之条鬯也谓之郁鬯以其鬻郁草和之也郑司农曰郁十叶为贯百二十贯为筑以煮之其言盖有所受也礼曰诸候未赐圭瓒资鬯于天子则诸侯受封未尝不资鬯而后祭也传曰天子以鬯诸侯以薰误矣特牲少牢大夫士有奠而无祼传又曰大夫以兰芝士以萧庻人以艾不可考也鬯之所用不特达臭气以求神而巳故王齐则以鬯淬浴王吊丧临诸侯则以鬯为挚大丧则以鬯衅尸
　　六饮【水浆醴凉医酏】
　　五饮【水浆酒醴酏】
　　膳夫掌王之食饮饮用六清酒正辨四饮之物一曰清二曰医【于巳反】三曰浆四曰酏掌其厚薄之齐以共王之四饮之馔及后世子之饮【清谓醴之泲者医内则所谓或以酏为醴凡醴浊酿酏为之则少清矣医之字从殹从酉省也浆今之酨浆也酏今之粥内则有黍酏酏饮粥稀者之清也郑司农説以内则曰饮重醴稻醴清黍醴清粱醴清或以酏为醴浆水醷后致饮于賔客之礼有医酏糟糟音声与相似医与醷亦相似文字不同记之者各异耳此皆一物也】共后之致饮于賔客之礼医酏糟皆使其士奉之【糟医酏不泲者泲曰清不泲曰糟后致饮无醴医酏不清者与王同体屈也】岁终则防惟王及后之饮酒不防浆人掌共王之六饮水浆醴凉医酏入于酒府共賔客之稍礼共夫人致饮于賔客之礼清醴医酏糟而奉之凡饮共之食医掌和王之六食六饮凡饮齐眡冬时内则曰饮重醴稻醴清糟黍醴清糟粱醴清糟或以酏为醴【酿粥为醴】黍酏【酏粥】浆【酢酨】醷【梅浆】滥【以诸和水也滥凉也】玉藻曰五饮上水浆酒醴酏又曰惟水浆不祭若祭为巳偞卑少仪曰客爵居左其饮居右凡齐执之以右居之以左【齐谓食羮醤饮有齐和者也】曲礼曰酒浆处右【处羮之右此宫酒若羮耳两有之则左酒右浆此大夫士与賔燕食之礼其礼食则宜放公食大夫礼云】公食大夫饮酒浆饮俟于东房【浆饮酨浆也其俟奠与丰上也浆饮先宫浆别于六饮也】賔三饭宰夫执觯浆饮与其丰以进宰夫设其丰于稻【酒在东浆在西是所谓左酒右浆】上大夫庶羞酒饮浆饮庻羞可也士冠礼侧尊一甒醴在服北既冠赞者洗于房中侧酌醴加柶覆之靣叶冠者以柶祭醴三乃醴賔以一献之礼【醴賔不用柶者泲其醴内则曰饮重醴稻醴清糟黍醴清糟粱醴清糟凡醴事质者用糟文者用清】孟子曰箪食壶浆诗曰或以其酒不以其浆庄子曰十浆之家五浆先馈
　　酒正四饮清医浆酏而无水醴凉浆人六饮水浆醴凉医酏而无清内则有醴清糟酏浆醷滥而无水凉医玉藻有水浆酒醴酏而无凉医者郑氏曰清谓醴之泲者则酒正之清与浆人之醴一也内则重醴稻醴清糟黍醴清糟粱醴清糟三醴皆有清糟则糟醴之浊者也醴内则所谓或以酏为醴【阙】内则所谓黍酏也医内则所谓醷也凉内则所谓滥也【郑氏曰医与醷相似滥以诸和水也以周礼六饮校之则滥凉也纪莒之间名诸为滥】水凉之味薄非酒正之所办酒在饮中非用浆人之法内则无水凉亦以其薄而畧之也夫饮之齐必寒【饮齐眡冬时】其设必重泲者为清醇者为糟糟用柶清不用柶后致饮于賔客则醇者而巳故酒正曰医酏糟则医酏皆糟也夫人饮于賔客则有清焉故浆人曰清醴医则醴清而医酏皆糟也夫人致三饮后致二饮屈于王也浆人六饮始水玉藻五饮亦上水贵其本也六饮无酒五饮有酒异代之礼也古者之于六饮用醴为多郑氏曰五齐正用醴为饮者醴恬与酒异也其饮四齐味皆似酒其説是也然仪礼士冠醴子醴賔士昏醴賔醴妇聘礼醴賔士丧既夕士虞皆有醴而公食燕礼大射乡饮酒特牲少牢皆不用醴何也盖礼之质者尚醴文者尚酒冠礼醴子昏礼醴妇礼賔厚其亲也聘礼醴賔厚其私觌也士丧及虞醴神存其养也非此无所事醴则用酒而巳仪礼祭以柶玉藻言水浆不祭若祭为巳偞卑则水浆与醴虽均曰饮其厚薄甘淡故有间也


　　礼书卷八十四
　　钦定四库全书
　　礼书卷八十五
　　宋　陈祥道　撰













　　祼
　　书曰王入太室祼小宰凡祭祀賛玉币爵之事祼将之事【将送也祼送送祼谓賛王酌爵鬯以献尸谓之祼言灌也明不为饮主以祭祀唯人道宗庙有祼天地大神至尊不祼莫称焉凡郁鬯受祭祭之啐之奠之】凡賔客賛祼内宰大祭祀后祼献则賛瑶爵亦如之【谓祭宗庙王既祼而出迎牲后乃从后祼】凡賔客之祼献瑶爵皆賛【谓王同姓及二王之后来朝觐为賔客者祼之】大宗伯大祭祀王后不与则摄而荐豆笾彻大賔客则摄而载祼小宗伯凡祭祀賔客以时将瓉祼肆师凡祭祀及祼筑鬻大賔客涖筵几筑鬻賛祼将郁人凡祭祀賔客之祼事和郁鬯以实彛而陈之凡祼玉濯之陈之以赞祼事诏祼将之仪与其节及塟共其祼器遂埋之司尊彛春祠夏禴祼用鸡彛鸟彛秋尝冬烝祼用斝彛黄彛行人公再祼而酢侯伯子男一祼而酢【再祼再饮公也酢报饮王也】大国之孤以酒礼之【以酒礼之者谓齐酒也和之不用郁鬯耳】礼器曰诸侯相朝灌用郁鬯无笾豆之荐郊特牲曰诸侯为賔灌用郁鬯商人尚声臭味未成涤荡其声乐三阕然后迎牲周人尚臭灌用鬯臭既灌然后迎牲又曰祼用圭璋用玉气也祭统曰献之属莫重于祼投壶当饮者皆跪奉觞曰赐灌胜者跪曰敬养文王诗曰厥作祼将常服黼冔论语曰禘自既灌而徃者吾不欲观之矣
　　商人尊神而交神于明故先乐而求诸阳周人尊礼而辨神于幽故先祼而求诸隂书曰王入太室祼祭统曰君执圭瓒祼尸则尸入太室以圭瓒酌郁鬯祼之后又以璋瓒酌郁鬯亚祼其祼尸也如祼賔客则王与后自灌之矣郑氏释小宰谓王酌郁鬯以献尸尸受祭之啐之奠之然尸神象也神受而自灌非礼意也郑氏又谓宗庙有祼天地大神至尊不祼考之于礼典瑞祼圭有瓒以肆先王以祼賔客玉人祼圭尺有二寸有瓒以祀庙又鬯人秬鬯之所用则社庙山川四方而巳是祼不施于天地也然大宗伯凡祀大神享大鬼祭大示涖玉鬯表记曰亲耕粢盛秬鬯以事上帝盖祀天有鬯者陈之而巳非必祼也行人曰公再祼侯伯子男一祼诸侯有祼而卿无祼则以酒礼之而巳祭统所谓献之属莫重于祼者此也大宗伯賔客则摄而载祼谓摄后耳郑氏谓君无酌臣之礼宗伯代王祼其説误也鬯人共秬鬯郁人和郁鬯则郁人和鬯人之鬯而鬯人不用郁也贾公彦谓山川外十二神用秬鬯而不用郁于理或然
　　十二献
　　九献
　　礼器曰有以小为贵者宗庙之祭贵者献以爵贱者献以散尊者举觯卑者举角五献之尊门外缶门内壶君尊瓦甒此以小为贵【凡觞一升曰爵二升曰觚三升曰觯四升曰角五升曰散五献子男之飨礼也壶大一石瓦甒五斗缶大小未之闻也】一献质【谓祭羣小祀】三献文【谓祭社稷五祀】五献察【察明也谓祭四望山川也】七献神【谓祭先公】郊特牲郊血大飨腥三献爓一献熟大飨君三重席而酢焉【言诸侯相飨献酢礼敌也】三献之介君専席而酢焉此降尊以就卑也【三献大夫来聘主君飨燕之以为賔賔为敬敬则彻重席而受酢也専犹单也】乐记先王为酒礼一献之礼賔主百拜【一献士饮酒之礼】祭统尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿明尊卑之等也【尸饮五谓酳尸五献也大夫士祭三献而献賔正义曰此据备九献之礼者至主人酳尸故尸饮五也凡祭二献祼用郁鬯尸祭奠而不饮朝践二献馈食二献及食毕主人酳尸此等皆尸饮之故云尸饮五于此之时以献卿之后乃主妇酳尸酳尸毕賔长献尸是尸饮七也乃瑶爵献大夫是正九献礼毕初二祼不饮故云尸饮七自此以后长賔长兄弟更为加爵尸又饮二是并前尸饮九主人乃散爵献士及羣有司也此谓上公故以酳尸之一献为尸饮五也若侯伯七献朝践馈食时各一献食讫酳尸但尸饮三也子男五献食讫酳尸尸饮一也云大夫士祭三献而献賔者欲明诸侯献賔时节与大夫士献賔不同知大夫士祭三献賔者特牲礼文下大夫不賔尸与士同亦三献而献賔知者有司彻文其上大夫别行賔尸之礼与此异也】祭统曰古者必赐爵禄于太庙一献君降命之【一献酳尸也】周礼司尊彛掌六尊六彛之位春祠夏禴祼用鸡彛鸟彛皆有舟其朝践用两献尊其再献用两象尊皆有罍诸臣之所昨也秋尝冬蒸祼用斝彛黄彛皆有舟其朝献用两着尊其馈献用两壶尊皆有罍诸臣之所昨也凡四时之间祀追享朝享祼用虎彛蜼彛皆有舟其朝践用两大尊其再献用两山尊皆有罍诸臣之所昨也【祼如献尸后亚祼朝践谓荐豆腥酌醴始行祭事后于是荐朝事之豆笾既又酌献其变朝践为朝献者尊相因也朝献谓尸卒食王酳之再献者王酳尸之后后酌亚献诸臣为賔又次后酌盎齐备卒食三献也于后亚献内宗荐加豆笾其变再献为馈献者亦尊相因馈献谓荐熟时后于是荐馈食之豆笾此凡九酌王及后各四诸臣一祭之正也以今祭礼特牲少牢言之二祼为奠而尸七矣王可以献诸臣祭统曰尸饮五君洗玉爵献卿是其差也明堂位曰灌用玉瓉大圭爵用玉琖加用璧角璧散又郁人职曰受举斝之卒爵而饮之则王酳尸以玉爵也王酳尸用玉爵而再献者用璧用璧散可知也】
　　先儒谓大祫十有二献四时与禘九献上公亦九献侯伯七献周官掌客诸侯长十有再献行人上公再祼飨礼九献侯伯一祼七献子男一祼五献诸侯之卿各下其君二等以下及其大夫士皆如之及礼器有五献之尊郊特牲有三献之介则飨賔祀神之献数固不异矣然祫虽大于时祭而禘又大于祫宜亦十二献先儒以禘小于祫非也行人上公再祼而祼不预于九献侯伯子男一祼而祼亦不预于七献五献则先儒以二祼在九献之内非也司尊彛朝践用两尊皆有罍馈食用两尊皆有罍笾人醢人有朝践之笾豆有馈食之笾豆有加笾加豆则朝践王献后亚之诸臣之所昨三献也馈食王献后亚之诸臣之所昨六献也酳尸三九献加爵不与焉此宗庙九献之礼也夫卒食必有酳曽子问言侑酳是侑食然后有酳也乐记言执酱而馈执爵而酳是馈食然后有酳也特牲少牢之祭皆曰馈食而献皆曰酳尸则大夫士无朝献馈献之礼特酳尸于馈食之后而巳然士礼主人主妇賔三献又加爵三长兄弟賔长利献之也下大夫主人主妇賔又献又加爵二賔长与利献之也上大夫特主人主妇賔三献而巳盖士与下大夫无賔尸故有加爵上大夫有賔尸故无加爵天子诸侯有绎祭又有加爵记所以隆于尊者也春秋之时楚子入享于郑九献加笾豆六品季孙宿如晋晋侯享之有加辞曰小国之事大国也得贶不过三爵今豆有加下臣弗堪则加岂卑者之所预乎士与下大夫有加其代賔尸可知也周官朝事馈食之笾豆后荐之加爵之笾豆内宗荐之则加以璧散璧角亦诸臣献之可知也【卑者献以散】士之饮礼止于一献而祭有三献者摄盛也士加爵三而下大夫加爵二者厌降也书曰太保秉璋以酢孔安国谓祭报曰酢盖献始事也酢成事也诸臣之于礼成之而巳故献皆曰酢
　　一献三献七献之辨
　　礼器曰一献质三献文五献察七献神郊特牲曰郊血大飨腥三献爓一献孰郑氏谓一献祭羣小祀三献祭社稷五祀五献祭四望山川七献祭先公其説以为王祭羣小祀以冕一章之服故一献祭社稷以希冕三章之服故三献祭四望山川则毳冕五章故五献享先公则鷩冕七章故七献然周礼大祀次祀小祀见于肆师大祭中祭小祭见于酒正则大宗伯所辨天地五帝先王之类大祀也社稷五祀五岳之类中祀也四方百物之类小祀也大祀献多小祀献寡则社稷所献宜加于山川也先王祭服各有象类则希冕三章以祭社稷者非卑之于山川也以社稷之所上止于利人故服粉米以称之则献数不系于服章矣且賔客之礼士一献【士冠礼一献】卿大夫三献【郊特牲三献之介】子男五献【礼器五献之尊门外缶门内壶昭元年左传曰鲁具五献之笾豆赵孟辞焉则大国之卿亦五献】侯伯七献上公九献而王飨诸侯自子男五献以至诸侯长十有再献皆服鷩冕七章而巳孰谓献数必系于服章哉郑氏以三献为祭社稷五祀五献为祭四望山川误矣羣小祀则四方百物之类也其牲色厖【牧人凡外祭毁事用厖可也】其牲体疈辜【大宗伯以疈辜祭四方百物】其祼器用散【鬯人凡疈辜盖用散云】其舞兵舞帗舞或不兴舞【鼓人凡祭百物之神鼓兵舞帗舞者舞师凡小祭祀则不兴舞】山川四望则其兆位各因其郊与其方【小宗伯兆五帝于四郊四望亦如之山川丘陵坟衍各因其方】其牲各因其方之色祼则用蜃玉则两圭有邸与璋邸射【两圭有邸以旅四望璋邸射以祀山川】舞则兵舞与羽舞奏姑洗歌南吕舞大防【四望】奏蕤賔歌函钟舞大夏【山川】社稷则共黝牲其祭血祼以大罍鼓以灵鼓舞以帗舞奏太蔟歌应钟舞咸池其礼乐辨异如此则献数不同宜矣盖礼畧故质礼加故文察则其事地也察矣神则其事祖也神矣一献孰则于人情为近故曰质三献爓则于人情渐逺故曰文三献爓则五献其血乎礼所谓血祭社稷是也
　　饭数
　　曲礼曰三饭主人延客食胾礼器曰天子一食诸侯再大夫三食力无数玉藻曰饭飱者三饭也论语曰亚饭干适楚三饭缭适蔡四饭缺适秦士婚礼三饭卒食特牲礼尸三饭告饱祝侑之如初【郑云不复饭者三三者士之礼大成也】少牢礼尸三饭又食胾又食举腊肩又食举牢骼又食告饱又曰皇尸未实侑尸又食举牢肩尸不饭主人拜侑尸又三饭膳夫以乐侑食大司乐王大食三侑皆令奏钟鼓诗曰以妥以侑荀卿曰三嗅之不食大戴史记曰三侑之不食郑康成曰食大名小数曰饭士九饭大夫十一饭其余有十三饭十五饭贾公彦曰一告谓之一饭士三饭即告饱而侑大夫七饭告饱而侑诸侯九饭而侑天子十一饭而侑孔頴达曰天子一食诸侯再大夫三与仪礼不同此据食毕更加饭告饱之数也礼有以多为贵故特牲士祭尸九饭少牢大夫祭尸十一饭有以少为贵故礼器天子一食诸侯再大夫士三盖一食即一饭也士九饭大夫十一饭则饭以九与十一而又加者也正饭致其隆故贵多加饭嫌于凟故贵少此饭礼所以不同也郑氏曰士九饭大夫十一饭其余有十三饭十五饭而贾公彦谓十三饭诸侯礼十五饭天子礼理或然也饭必告饱而告饱必侑侑礼有拜以致其敬有辞以道其勤有乐以乐其心特牲尸告饱祝侑主人拜少牢尸告饱主人拜侑此拜以致其敬也少牢祝侑曰皇尸未实侑此辞以道其勤也大祝逆尸令钟鼓侑亦如之此乐以乐其心也然特牲三饭告饱而侑少牢七饭告饱而侑则九饭三侑饭寡而侑多十一饭再侑饭多而侑寡者盖礼杀者仪蹙故告饱速而侑多礼隆者仪纾故告饱迟而侑少此侑礼所以不同也贾公彦谓诸侯九饭而侑天子十一饭而侑理或然也然以论语考之毎饭异乐毎乐异工则侑固多矣而特牲少牢尸饭止于三侑再侑大司乐王大食三侑者盖有每饭之侑有终食之侑每饭之侑一工而巳终食之侑有礼之大者也故荀卿言三嗅之不食大戴史记亦言三侑之不食此皆指其大者论之也古者之于賔客如祭祀礼而祼献之数未尝不同则天子而下其饭数宜与尸食无异矣大司乐王大食三侑皆令奏钟鼓则凡非大食无钟鼓欤



　　礼书卷八十五
　　钦定四库全书
　　礼书卷八十六
　　宋　陈祥道　撰







</div>
    <div class="pagination">
<a href="礼书_page37.html">上一页</a><span>...</span><a href="礼书_page33.html">33</a><a href="礼书_page34.html">34</a><a href="礼书_page35.html">35</a><a href="礼书_page36.html">36</a><a href="礼书_page37.html">37</a><span class="current-page">38</span><a href="礼书_page39.html">39</a><a href="礼书_page40.html">40</a><a href="礼书_page41.html">41</a><a href="礼书_page42.html">42</a><a href="礼书_page43.html">43</a><span>...</span><a href="礼书_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
