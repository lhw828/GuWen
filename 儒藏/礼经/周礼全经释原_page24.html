<!DOCTYPE html>
<html>
<head>
    <meta charset="UTF-8">
    <title>周礼全经释原 - 第 24 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼全经释原 - 第 24 页/共 27 页</h1>
    <div class="content">　　成六瑞王用瑱圭公用桓圭侯用信圭伯用躬圭子用谷璧男用蒲璧合六币圭以马璋以皮璧以帛琮以锦琥以绣璜以黼此六物者以和诸侯之好故
　　释曰成平也瑞信也皆朝见所执以为信合同也六币者诸侯所用以享也诸侯之享内尽其诚心外备其礼物而行人所以合六币也五等诸侯享天子用璧享后用琮其大各如其瑞皆有庭实以马若皮皮虎豹皮也用圭璋者二王之后也二王后尊故享用圭璋而特之薛氏曰言合者两两相配有配合之义也圭东方也以象阳之生物马阳类也干之所为故合以马璋章也文明之方所用皮有文也故合璋以皮璧象天天事质故合璧以帛琮象地地事文故合琮以锦琥为虎形西方也万宝所成绣则五采之全故合以绣半璧曰璜北方所用也隂阳之辨莫断于此故合以黼以白为黒谓之黼故也以其通情而来则谓之好以其因事而来则谓之故行人为之合六币焉所以和其好故不使之乖也　刘氏曰九仪既正乃达六节以为门闗之符乃成六瑞以通朝见之信乃合六币以享挚之诚然后礼乐行焉燕飨举焉诸侯之好故出焉
　　若国札丧则令赙补之若国凶荒则令赒委之若国师役则令稾禬之若国有福事则令庆贺之若国有祸烖则令哀吊之凡此五物者治其事故
　　释曰天子之于诸侯同其忧乐者也此赙补赒委稾禬哀吊庆贺之礼所以掌于行人以治其事故也病曰札死曰丧则在所赙补谓以礼传之为赙助其不
　　足为补也谷不熟曰凶凶甚而为荒凶荒则在所赒委以利周之谓之赒以聚与之谓之委也大宗伯以丧礼哀死亡荒礼哀凶札是也有兵冦谓之师防众以兴功谓之役师役则在所稾禬犒其劳则谓之稿
　　防众财以与之则谓之禬大宗伯以禬礼哀围败以恤礼哀冦乱是也福事则在所庆贺大宗伯以贺庆之礼亲异姓之国是也祸烖则在所哀吊大宗伯以吊礼哀祸烖是也
　　及其万民之利害为一书其礼俗政事教治刑禁之逆顺为一书其悖逆暴乱作慝犹犯令者为一书其札丧凶荒厄贫为一书其康乐和亲安平为一书凡此五物者每国辨异之以反命于王以周知天下之故
　　释曰慝恶也犹图也行人之适四方必采其风俗美恶条録为书以报上焉所以广天子之视聴诗皇华所谓诹谋咨询即此是也犹后世遣直指使者巡行天下采察风俗政治美恶以报于朝以行黜陟也诸侯之政孰有利于民孰有害于民者録为一书则兴除之宜在是矣礼俗也政事也教治也刑禁也诸侯所行有顺逆从违録为一书则庆让之道在是矣悖逆也暴乱也作慝也犯令也诸侯罪恶有若是者録为一书则征诛之举在是矣札丧凶荒厄贫侯国有是者録为一书则王朝所当恤者在是矣康乐和亲安平侯国有如是者録为一书则王朝所当褒赏者在是矣凡此五事者每国辨异之以为使归反命之献焉则王者所以周知天下之故者此也王氏曰圣人以天下为度而休戚与之同以百姓为心而忧乐与之共则天下之故可以不周知乎然四方之逺事物之变无穷而王之耳目所不及聴采所难明非行人之官巡行而辨异之有不能徧究而悉举故为之书具五物以述其事以反命于王则先王所以同四海于一堂之上者不可谓知要乎
　　司仪掌九仪之宾客摈相之礼以诏仪容辞令揖让之节将合诸侯则令为坛三成宫旁一门诏王仪南乡见诸侯土揖庶姓时揖异姓天揖同姓及其摈之各以其礼公于上等侯伯于中等子男于下等其将币亦如之其礼亦如之王燕则诸侯毛
　　释曰出接宾曰摈入赞礼曰相以诏者以礼告王仪容所以相接辞令所以相与揖逊所以相钦防诸侯谓有事而防也为坛于国外以命事三成三重也宫为壝土以为墙其门以棘为之觐礼云诸侯觐于天子为宫方三百步四门坛十有二寻深四尺盖壝土为坛坛外为宫每旁一门则四门矣加方明于坛上而祀焉盖圣人身为天地之主尊为万国之君虽能使之四时来朝不敢当其独尊于己也故其朝于国中则帅之以奉宗庙祭祀也其防于郊外则帅之以拜日月山川也所以教尊尊也诏王仪谓王既祀方明诸侯上介皆奉其君之旂置于宫乃诏王升坛诸侯就其旂而立朝位王南乡向明以聴天下也土揖则推手小下之庶姓无亲者也时揖则平手揖之异姓则王之姻亲也天揖举手揖之同姓王之宗族也及其摈之谓摈诸侯以前王也各以其爵之尊卑为隆杀坛有三重摈公于第一重侯伯于第二重子男于第三重其将币以享亦分三等其行祼将之礼亦然所谓上公再祼而酢是也朝享毕而燕则诸侯毛诸老者在上也老者二毛故曰毛朝事尊尊尚爵燕则亲亲尚齿贵贵老老之义也贵贵者礼也老老者仁也贤贤者义也爵齿徳同为天下之达尊也
　　凡诸公相为宾主国五积三问皆三辞拜受皆旅摈再劳三辞三揖登拜受拜送主君郊劳交摈三辞车逆拜辱三揖三辞拜受车送三还再拜馆亦如之飱如积之礼及将币交摈三辞车逆拜辱宾车进答拜三揖三让毎门止一相及庙唯上相入宾三揖三让登再拜授币宾拜送币每事如初宾亦如之及出车送三请三进再拜宾三还三辞告辟饔饩还圭飨食赠郊送皆如将币之仪宾之拜礼拜饔饩拜飨食宾继主君皆如主国之礼诸侯诸伯诸子诸男之相为宾也各以其礼相待也如诸公之仪
　　释曰行人所掌诸侯朝王王抚诸侯之礼司仪所掌诸侯相宾及臣交聘之礼诸公相为宾谓相朝也宾所停止则积间阔则问行道则劳皆使卿大夫之主国始闻宾入境于其止宿则有五积以其间阔则有三问宾三辞之若不敢当也拜而受之敬主君之命也九摈陈之而已矣无所事于交摈也再劳者以道途之苦故遣使再劳也三揖者谓入门当曲当碑也拜受受其劳拜送送其使也宾至于郊则主君出郊而劳于是有交摈之礼宾主各陈九介使之传辞也三辞不获宾乃乗车出舍门而迎之既见则下拜迎谢其屈辱而来也于是三揖以恭三辞以谦然后升堂拜受其劳也主君之去宾又出车以送之主君三还辞之宾乃再拜送之也将币宾币以享主君也车逆拜辱主君乗车出迎而拜谢其来辱也车进答拜宾乗车前进而答拜其迎己也相主之摈宾之介也及庙唯上相入以诏礼也授币之授当作受主君拜受币尊其所享也宾拜送币敬于所享也朝享而出主君诸宾就车每一请则车一进欲逺送之也三还三辞谓主君一请者宾亦一还一辞三辞不获则告避也熟食曰飱生物曰饩还圭享毕而归其玉也赠宾去而赠以财也郊送谓主君送宾至于郊也郊送之时主君亲至宾为主而主为宾矣故摈之之礼与主国同侯伯子男之相为宾客视其命数为礼之隆杀其行礼之节亦同于诸公
　　诸公之臣相为国客则三积皆三辞拜受及大夫郊劳旅摈三辞拜辱三让登聴命下拜登受宾使者如初之仪及退拜送至馆如初之仪及将币旅摈三辞拜逆客辟三揖每门止一相及庙唯君相入三让客登拜客三辟授币下出每事如初之仪及礼私面私献皆再拜稽首君答拜出及中门之外问君客再拜对君拜客辟而对君问大夫客对君劳客客再拜稽首君答拜客趋辟饔饩如劳之礼飨食还圭如将币之仪君馆客客辟介受命遂送客从拜辱于朝明日客拜礼赐遂行如入之积凡侯伯子男之臣以其国之爵相为客而相礼其仪亦如之【宾使者当为摈从力用反】
　　释曰此诸公遣其卿聘于邻国之礼也宾至境则主国遣使积宾至郊则主君遣大夫迎劳宾三让而升堂聴使者传命毕然后下堂而拜命升堂而受币也主之劳宾用束锦宾既至则遣卿馆其辞让拜受皆如郊劳之礼三辞者辞主君以客礼待己也主君拜迎而客辟者不敢当主君拜也及庙唯君相入者客乃臣也故其相不敢入也客登堂主君拜其至客三辟者逡巡而三退也宾既卒聘主君以礼礼之宾奉束帛请觌所谓私面私献也问君问其君之无恙也再拜而对者敬所尊也问大夫问其大夫之无恙也对而不拜者已同列也劳客者劳其行道之勤也再拜稽首者谢主君劳己也君馆客者以宾将去故就馆省之也辟介受命者宾不敢当主君之命而辟则前而受命也遂送者主君拜以送客也礼赐谓乗禽君之加恵也如入之积出亦三积也侯伯子男之臣谓卿大夫士各以其爵之尊卑而为礼之隆杀其仪同也
　　凡四方之宾客礼仪辞命饩牢赐献以二等从其爵而上下之凡宾客送逆同礼凡诸侯之交各称其邦而为之币以其币为之礼凡行人之仪不朝不夕不正其主面亦不背客
　　释曰礼仪见于容貌辞命见于问答饩牢礼之常也赐献礼之加也以二等后其爵而上下之降杀以两也送逆同礼者来则逆之有问劳之仪去则送之赙赠之礼凡列国往来之礼以邦之大小而为币之隆杀以币之隆杀为礼之厚薄日出为朝日入为夕主西南也客北面也为行人而摈相者视宾主所向随机旋转不正面主不背客也　王氏曰邦国之君臣相为宾客先王设官掌其礼问劳赠送物为之数拜揖辞受事为之节此邦国之君臣所以相亲也观春秋之时一言之不酬一揖之不中而两国为之暴兵则周官图民祸患岂不预哉
　　行夫掌邦国传遽之小事媺恶而无礼者凡其使也必以旌节虽道有难而不时必达居于其国则掌行人之劳辱事焉使则介之【难去声焉如字】
　　释曰传遽若今时乗传骑驿而使者也小事小礼也媺福庆也恶凶荒也无礼小使而无大礼也谓诸侯小庆吊也必以旌节为国使而行虽小事必以旌节为信也道有难谓在途有疾或他故不以时至然必达之于所往之国王命不敢废也居于诸侯之国则凡行人烦劳污辱之事皆掌之焉若止行人为使则为之介以行夫为行人之属役也
　　环人掌送逆邦国之通宾客以路节达诸四方舍则授馆令聚有任器则令环之凡门闗无几送逆及疆释曰通宾客以常事往来者也路节谓旌节馆谓侯馆令野庐氏也有任用之器则环而守之凡门闗无几者谓宾客出入环人以路节达之或曰环人自以路节出入故门闗不得而几也疆王畿四方之界宾客来则逆之去则送之至疆而止不越也
　　象胥掌蛮夷闽貉戎狄之国使掌传王之言而谕说焉以和亲之若以时入宾则协其礼与其辞言传之凡其出入送逆之礼节币帛辞令而宾相之【宾当为摈】释曰国使谓蕃国之臣来朝聘者传王言而谕说者以象胥知四夷言语也和之亲之使其心欢恱也入宾谓其君以世一见来朝为宾者不谓之入王者非王政所加故也夷狄之人其拜揖进退跪伏之礼不同于中国象胥教之以中国之仪用协其礼也与其辞言传之者译其外国之言辞传以告于上也凡其出入迎送之礼节币帛辞令而摈相之从来至去皆为之摈而诏侑其礼仪也
　　凡国之大丧诏相国客之礼仪而正其位凡军旅防同受国客币而宾礼之凡作事王之大事诸侯次事卿次事大夫次事上士下事庶子
　　释曰若其入宾而遇国之大丧则诏相其哀临之礼仪而正其坐立之位遇有军旅防同之事则受其币而以宾接之凡作事谓作四夷之事也国之大事莫大于戎有戎事于四夷则命诸侯使之敌王忾焉次事则或威让之令文告之辞施于四夷者则量其事之轻重或以卿或以大夫或以上士也若下事则事之尤小者故以庶子而已　何氏曰夷狄虽在荒逺然羞愧之心好恶之情亦与中国不殊接之以礼待之以诚则相率而恱服矣不然则执干戈以犯邉境者岂其微哉凡伯不宾而有楚丘之伐驹支有对而得与于向之防孰谓夷狄可贱简耶
　　掌客掌四方宾客之牢礼饩献饮食之等数与其政治王合诸侯而享礼则具十有二牢庶具百物备诸侯长十有再献王巡守殷国则国君膳以牲犊令百官百牲皆具从者三公眡上公之礼卿眡侯伯之礼大夫眡子男之礼士眡诸侯之卿礼庶子一眡其大夫之礼释曰四方之宾客其名位不同故其牢礼饩献饮食之等数亦异政治王朝之典礼也王合诸侯而行飨食之礼则具十有二牢者以公侯伯子男尽在是故用王礼之数也庶羞百品莫不皆具厚其礼也上公九命作伯者用十二献者优尊之也王十二年而巡守则列国皆朝所过之国供王之膳以牲则犊贵其诚也犊茧栗之犊与祭天同共王之百官则具百牲以多为贵也王之从臣其三公之礼比于上公其卿之礼比于侯伯其大夫之礼比于子男士之礼比于诸侯之卿庶子之礼比于诸侯之大夫隆杀之等各有所眡焉
　　凡诸侯之礼上公五积皆眡飱牵三问皆脩羣介行人宰史皆有牢飱五牢食四十簠十豆四十铏四十有二壶四十鼎簋十有二牲三十有六皆陈饔饩九牢其死牢如飱之陈牵四牢米百有二十筥醯醢百有二十罋车皆陈车米眡生牢牢十车车秉有五防车禾眡死牢牢十车车三秅刍薪倍禾皆陈乗禽日九十双殷膳大牢以及归三飨三食三燕若弗酌则以币之凡介行人宰史皆有飱饔饩以其爵等为之牢礼之陈数唯上介有禽兽夫人致礼八壶八豆八笾膳大牢致飨大牢食大牢卿皆见以羔膳大牢【牲当作腥车皆陈之客字衍文薮素口反秅音妬】释曰此以下皆诸侯相朝主国待宾之礼也眡飱牵所共如飱之数牵牲以往不杀也三问皆脩于其始至相问间阔则有脩焉脩者脯之加姜桂者也羣介行人宰史皆公所从行者也致问之始亦有牢者尊其君以及其臣也簠所以盛稻粱簋所以盛黍稷豆所以盛菹醢铏羮器壶酒器鼎烹餁之器牲当作腥谓腥鼎也饔饩既相见致大礼也死牢已杀者也牵则生牢也十斗为斛十六斗为防十防为秉一秉十六斛禾四秉曰莒十莒曰稯十稯曰秅乗禽雉鴈之属自宾始至以及归飨燕食皆三君有故不亲飨燕食则遣大夫以酬币致君飨礼以侑币致其食礼所以将意也上介有禽献以其在诸侯之臣为尊故优异之也夫人致礼助君养宾也卿皆见者见于宾也膳大牢亦所以助君养宾也
　　侯伯四积皆眡飱牵再问皆脩飱四牢食三十有二簠八豆三十有二铏二十有八壶三十有二鼎簋十有二腥二十有七皆陈饔饩七牢其死牢如飱之陈牵三牢米百筥醯醢百罋皆陈米三十车禾四十车刍薪倍禾皆陈乗禽日七十双殷膳太牢三飨再食再燕凡介行人宰史皆有飱饔饩以其爵等为之礼唯上介有禽献夫人致礼八壶八豆八笾膳太牢致飨太牢卿皆见以羔膳特牛子男三积皆眡飱牵一问以脩飱三牢食二十有四簠六豆二十有四铏十有八壶二十有四鼎簋十有二牲十有八皆陈饔饩五牢其死牢如飱之陈牵二牢米八十筥醯醢八十罋皆陈米二十车禾三十车刍薪倍禾皆陈乗禽日五十双一飨一食一燕凡介行人宰史皆有飱饔饩以其爵等为之礼唯上介有禽献夫人致礼六壶六豆六笾膳眡飨亲见卿皆膳特牛凡诸侯之卿大夫士为国客则如其介之礼以待之释曰侯伯之礼杀于上公子男之礼杀于侯伯夫人致礼侯伯与上公同不言食太牢则杀于公也致礼于子男杀于侯伯特言膳眡致飨者夫人致膳于小国之君以致飨之礼亦不复飨也卿之膳或用太牢或用特牛亦礼之杀也子男独言亲见者大国之卿于小国之君有不造馆见者见之乃致膳耳为国客谓卿大夫士特来聘问者待之之礼亦如凡介有饔飱饩以其爵等为牢礼之陈数同科也
　　黄氏曰先王待诸侯何其至也未至也致积始至也致飱及其朝飨之后又致饔饩之大礼食之而弗爱豕交之也则有问劳逆送之示其勤爱而弗敬是以兽畜之也则有辞受拜揖之示其恭然恭敬而无实君子不可以虚拘也又况其爱之乎拜揖辞让恭之之文也有飨焉则尽其恭之之实问劳送逆爱之之文也有燕焉则尽其爱之之实其乐无算取其欢而已其爵无算取其醉而已取脯以降奏陔以出诸侯心平而气和相与一徳以尊其上大者比其小小者事其大相朝之君相问之使旌节继道何以致之先王为之朝礼而贵贵之教寓焉为之燕礼而老老之教寓焉为之飨礼设几而不倚所以训其恭爵盈而不饮所以训其俭是其所以致之之道也
　　凡礼宾客国新杀礼凶荒杀礼札丧杀礼祸烖杀礼在野在外杀礼凡宾客死致礼以丧用宾客有丧唯刍稍之受遭主国之丧不受飨食受牲礼
　　释曰国新新建国也荒凶无年也祸烖新有兵冦水火也札丧民疫厉也在野谓野外忽遽礼物不可卒备在外祸乱出避也凡此数者礼从省约不求丰备也朝聘之宾死则主国为之具而殡之丧用馈奠之物也宾在主国闻亲之丧则飨食之礼不敢受而受刍稍以给人马者不可辞也牲当作腥主国有丧不受其熟食而受其生物者有丧不忍烹煎也
　　掌讶掌邦国之等籍以待宾客若将有国宾客至则戒官修委积与士逆宾于疆为前驱而入及宿则令聚及委则致积至于国宾入馆次于舍门外待事于客及将币为前驱至于朝诏其位入复及退亦如之
　　释曰等籍者九仪差数之籍也有宾客则以其籍数而为隆杀之节焉戒官修委积若牛人共积牛羊人共积羊仓人共道路之谷积委人共积委之刍薪戒之使蚤正素备以给宾客之用也士讶士也聚令野庐氏也及委则令致积以王命致于宾也宾既就馆则次于舍门之外待事于客通其所求也前驱道之以如朝也诏其位告宾以位处也入复者入告王以客至也及退亦复于王所谓宾不顾矣是也
　　凡宾客之治令讶讶治之凡从者出则使人道之及归送亦如之凡宾客诸侯有卿讶卿有大夫讶大夫有士讶士皆有讶凡讶者宾客至而往诏相其事而掌其治令
　　释曰宾客之治谓欲理国事也以告乎讶讶谓如朝而理之从者凡介以下也人其徒属也使道宾客之从者营护之也送亦如之送至于境如其前驱聚待事之属宾客之爵命不同王所使讶宾之臣以爵命皆卑一秩卑而迎尊也宾客方至则掌讶往而诏相其事治令逆送宾客之政令也
　　掌交掌以节与币巡邦国之诸侯及其万民之所聚者道王之徳意志虑使咸知王之好恶辟行之使和诸侯之好达万民之说掌邦国之通事而结其交好以谕九税之利九礼之亲九牧之维九禁之难九伐之威【辟音避】释曰节以为信币以为礼持节与币巡行诸侯及万民聚居之处道说王者徳之所存意之所发志之所之虑之所定使臣民皆知王之所好者徳善而行之所恶者邪恶而避之又使王知诸侯之所好达万氏之所恱则上下之情莫不通矣通事谓朝觐聘问也谕告晓也九税之利必有九职共贡赋以尽臣职之利也九礼之亲必结九仪之好以相维持也九禁之难必知九灋之禁则免于患难也九伐之威必畏九伐之灋则免于刑戮也皆其职通上之情使其下之必遵成下之义使其上之必庇者也王介甫曰九税之利使知树艺九礼之亲使知分守九牧之维使知聴令九禁之难使知避禁九伐之威使知免兵于无事之时使人巡邦国而谕之折乱萌多矣不知出此而恃威让文告征伐之施焉则非所谓图难于其易为大于其细也　愚谓九税九礼九牧九禁其目皆见大小司马之职掌与九伐同而今亡矣
　　掌察　【阙】
　　【监掌督察邦国之事者诸侯有废灋犯令者则告于王而诘之】
　　掌货贿【阙】
　　【诸侯之朝聘有时币帛之往来有数若非朝聘之期以货贿私交者王灋所禁也】
　　朝大夫掌都家之国治日朝以聴国事故以告其君长国有政令则令其朝大夫凡都家之治于国者必因其朝大夫然后聴之唯大事弗因凡都家之治有不及者则诛其朝大夫在军旅者则诛其有司
　　释曰掌都家之国治谓公卿王子弟之都大夫之家凡有治于国则朝大夫掌之也日朝者日日在朝以聴受国之事故也所作谓之事所遭谓之故君谓都家之君长谓都家之吏王国之政令当行于都家者朝大夫聴而受之以告其君长而行之凡都家之治有当治于王国者必因朝大夫以达于国若事之大者则其君长当自禀命不可因朝大夫也都家之治有不及以朝大夫弗达之故则罪在所诛也在军旅则大夫弗预焉都家司马弗达之故也则诛其有司都家司马也先王制朝大夫之官使都家之治因之以达于国使国之事故因之以告于都家则下之事无不上闻上之政无不下达则自国中至数百里之逺又安有壅遏蔽塞之患哉
　　都则　【阙】
　　【都则掌都家之八则者也太宰以八则治都鄙】





　　周礼全经释原卷十一
<经部,礼类,周礼之属,周礼全经释原>
　　钦定四库全书
　　周礼全经释原卷十二
　　明　柯尚迁　撰
　　冬官司空第六
　　冬者四时之终终将复始万物胚胎于此不冬则无以为春矣故司空名之曰冬官司空掌土名为空者土欲其耕治以养民不欲其空者也故立官帅民耕治之曰司空郑氏曰冬闲藏万物天子立司空以掌邦事亦所以富充室家使民无空者也亦通自汉以后以司空专掌工作由刘徳补以考工记故也夫工作之事已在庶职岂可以司空当之天官事职所谓富邦国养万民生百物何谓乎故今直去考工记而司空之职具在云
　　惟王建国辨方正位体国经野设官分职以为民极乃立冬官司空使率其属而掌邦事以佐王富国释曰此四十字临川吴氏仿五官之例而补之者也不曰土而曰事者司空治水土立民职所以为国兴事也国曰富者土有人力则财用出矣国所以富也
　　事官之属大司空卿一人【此十字愚依五官之例而补之者也】遂人【即小司空也以主六遂田野之事故更名遂人】中大夫二人遂师下大夫四人上士八人中士十有六人旅下士三十有二人府四人史十有二人胥十有二人徒百有二十人
　　释曰小宰官属六曰冬官其属六十掌事今此大司空与遂人非冬官乎自遂师至旅下士非其属六十乎至于府史胥徒之数无一而不与五官同且诸官下士虽多无旅字惟此有之是六官所以别庶职之验也则知遂人以下为冬官无疑矣去籍之乱尚幸此章之不泯使百世之下得有所据以明乎战国乱经之非得有所考以复乎冬官之职用息乎牵合补赘之弊大典以复以经证经可无疑矣
　　遂大夫每遂中大夫一人县正每县下大夫一人鄙师每鄙上士一人鄼长每鄼中士一人里宰每里下士一人邻长五家则一人【鄼作管反】
　　释曰在国中则为比闾族党州乡所以施行教事在四郊则为邻里鄼鄙县遂所以施行养事在都鄙亦为邻里鄼鄙但未成遂耳盖天下之民一也地有不同则事有不一故名亦随而异故曰野不逾国明于国野之辨则知乡遂都鄙之别矣是六乡虽统于司徒而教灋必行于遂都鄙六遂虽为司空所统而治野之灋亦行于六乡异其名者所以别其地别其地所以异其职
　　旅师中士四人下士八人府二人史四人胥八人徒八十人
　　释曰旅犹行旅在野之官主敛三粟之入而春颁秋敛以行补助之政盖赋敛之外立通融之政也后世社仓实本诸此以其出于贫民故举为恤贫之制焉
　　稍人下士四人史二人徒十有二人
　　释曰此官掌六遂都鄙之军制也盖四邱为甸出车一乗稍人掌其伍两卒旅之数平时教阅之出师则简稽之合其卒伍故曰掌丘乘之令
　　委人中士二人下士四人府二人史四人徒四十人释曰主敛甸稍蒭薪之赋以供委积者也与六乡遗人之职盖相通云
　　土均上士二人中士四人下士八人府二人史四人胥四人徒四十人
　　释曰均犹平也掌均平土地之政以施地守地事地贡也盖六乡有均人六遂有土均合二官而考之则司徒司空之职明矣
　　草人下士四人史二人徒十有二人
　　释曰草人掌土化之灋以教民粪种为农事而设也
　　稻人上士二人中士四人下士八人府二人史四人胥十人徒百人
　　释曰掌水利以润稻田故名稻人亦为农而设叶氏曰周人以农立国自后稷以来稼穑有教今观周礼则知周公之意矣太宰九职一曰三农司徒颁职一曰稼穑其重农可知矣小司徒之井牧立田制也遂人之沟洫兴水利也草人辨其地之刚防坟垆辨壤粪也稻人掌其水之畜止均防防旱潦也耕耨之事鄼长既趣之里宰又趣之穜稑之种舍人既县之司稼又辨之媺恶之地旅师既等之土均又均之凡可以佐百姓力农者无不设官劝导之盖以农者天下之大本食者民之天不耕则失业不给则伤生既厚其生又利其用既兴其利又除其害拳拳重农如此百姓岂有不勤耒耜而服田畆者哉
　　土训中士二人下士四人史二人徒八人
　　释曰训谓能训説土地善恶之势土训者知一方之地事者故以图焉
　　诵训中士二人下士四人史二人徒八人
　　释曰能通知天下土地之事者盖习地事之学者
　　山虞每大山中士四人下士八人府二人史四人胥八人徒八十人中山下士六人史二人胥六人徒六十人小山下士二人史一人徒二十人
　　释曰虞度也度知山之大小及所生之物与治山之宜者也
　　林衡每大林麓下士十有二人史四人胥十有二人徒百有二十人中林麓如中山之虞小林麓如小山之虞释曰衡平也平林麓之大小及所生者竹木生平地曰林山足曰麓林衡官卑山虞一秩盖属之
　　川衡每大川下士十有二人史四人胥十有二人徒百有二十人中川下士六人史二人胥六人徒六十人小川下士二人史一人徒二十人
　　释曰川流水也川衡者平知川之大小逺近及物所生者盖鱼鼈菱芡之属可给用者
　　泽虞每大泽大薮中士四人下士八人府二人史四人胥八人徒八十人中泽中薮如中川之衡小泽小薮如小川之衡
　　释曰泽水所钟之处水干则曰薮皆百物所产之区也谓之虞者以能度泽薮之事者尔雅有八薮之名
　　迹人中士四人下士八人史二人徒四十人
　　释曰迹者迹之而知禽兽之处者也
　　卝人中士二人下士四人府二人史二人胥四人徒四十人
　　释曰卝之言矿也亦读为耿矿金玉之在璞此亦山中之所出者故设官以司之
　　角人下士二人府一人徒八人
　　释曰掌征齿角以当邦赋者也
　　羽人下士二人府一人徒八人
　　释曰掌征百鸟之羽翮以当邦赋者也
　　掌葛下士二人府一人史一人胥二人徒二十人释曰掌取葛以为絺绤以当邦赋者也
　　掌染草下士二人府一人史二人徒八人
　　释曰染草草之可染五色者如蓝以染青蒨以染赤皂斗以染皂之类此所以待之用者
　　掌炭下士二人史二人徒二十人
　　释曰炭烧之而成取之亦以共之用也
　　掌荼下士二人府一人史一人徒二十人
　　释曰荼茅莠也以时聚之共防事及徴野之防材以共之用焉
　　掌蜃下士二人府一人史一人徒八人
　　释曰蜃大蛤能嘘气成楼台炼其殻可为灰洁白可以餙器与墙壁可以共闉圹亦聚之以待用此亦山泽之所出者
　　原曰司空掌土如乡遂都鄙固为土地之本经制之灋无不备矣若山林川泽乃土地之末而所以治之者未尝无灋焉故立虞衡以司其政令掌其厉禁此财用之所出民之养生防死必资焉者也迹人卝人虽所出有不同然皆财用所出而为之厉禁者也若角人羽人掌葛掌染草掌炭掌荼掌蜃皆取赋于山泽之官各司其物之出于山泽者是以羽革象犀之富珠贝奇珍之物充于王宫溢于天下者何莫而非山泽之出数官之司哉
　　囿人中士四人下士八人府二人胥八人徒八十人释曰囿域之养牧四兽以备祭祀防纪宾客之需且时可共游观也故曰囿游
　　场人每场下士二人府一人史一人徒二十人
</div>
    <div class="pagination">
<a href="周礼全经释原_page23.html">上一页</a><span>...</span><a href="周礼全经释原_page19.html">19</a><a href="周礼全经释原_page20.html">20</a><a href="周礼全经释原_page21.html">21</a><a href="周礼全经释原_page22.html">22</a><a href="周礼全经释原_page23.html">23</a><span class="current-page">24</span><a href="周礼全经释原_page25.html">25</a><a href="周礼全经释原_page26.html">26</a><a href="周礼全经释原_page27.html">27</a><a href="周礼全经释原_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
