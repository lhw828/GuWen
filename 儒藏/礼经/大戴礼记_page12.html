<!DOCTYPE html>
<html>
<head>
    <meta charset="UTF-8">
    <title>大戴礼记 - 第 12 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大戴礼记 - 第 12 页/共 25 页</h1>
    <div class="content">　　履屦之铭曰慎之劳劳则富
　　行慎躬劳躬劳终福谕慎履亦财不费也屦在下尤劳辱因为此戒福与富音义两施互取焉
　　觞豆之铭曰食自杖食自杖戒之防防则逃
　　无求醉饱自杖而已
　　户之铭曰夫名难得而易失无懃弗志而曰我知之乎无懃弗及而曰我杖之乎
　　志识也杖立不能惩其驽怠而自谓杖成功无可就故终失其名也
　　扰阻以泥之若风将至必先摇摇
　　摇摇无所托言有风则先困
　　虽有圣人不能为谋也
　　谕人行亦然
　　牖之铭曰随天之时【案各本脱之字今从仪礼经传通解本及方本】
　　随任也
　　以地之财
　　质也
　　敬祀皇天敬以先时
　　先祭时而敬斋
　　剑之铭曰带之以为服动必行德行德则兴倍德则崩以顺诛也
　　弓之铭曰屈伸之义废兴之行无忘自过
　　言得时也
　　矛之铭曰造矛造矛少间弗忍终身之羞
　　重言造矛见造矛之不易也言少间之不忍则为终身羞以君子于杀之中礼恕存焉
　　予一人所闻以戒后世子孙
　　贻厥孙谋以燕翼子武王之诗也
　　卫将军文子
　　卫将军文子
　　文子卫卿也名弥牟
　　问于子贡曰
　　子贡端木赐也卫人卫之相也
　　吾闻夫子之施教也先以诗
　　论语曰先进于礼乐野人也后进于礼乐君子也【案此所引与正文絶不比附】
　　世道者孝悌【案此句有舛误】説之以义而观诸体成之以文德盖受教者七十有余人
　　言能受教者谓七十二子也
　　闻之孰为贤乎子贡对辞以不知文子曰吾子学焉何谓不知也子贡对曰贤人无妄知贤则难故君子曰智莫难于知人此以难也
　　书曰知人则哲惟帝其难之
　　文子曰若夫知贤人美不难吾子亲游焉是以敢问也【案各本脱以字今从方本】子贡对曰夫子之门人盖三就焉
　　谓大成次成小成也
　　赐有逮及焉有未及焉不得辩知也
　　未及者谓先就夫子而或止或退未得及己见也或以子贡违夫子之后有新来者也
　　文子曰吾子之所及请问其行也子贡对曰夙兴夜寐讽诗崇礼【案诗程本朱本作诵】行不贰过称言不苟是顔渊之行也
　　顔囘鲁人字子渊也
　　孔子説之以诗诗云媚兹一人应侯顺德永言孝思孝思惟则
　　大雅下武之四章也媚兹一人谓御于天子而蒙宠爱应侯顺德逢国君能成其德孝思惟则此文在前章兼以説之故连言之也
　　故国一逢有德之君世受显命不失厥名以御于天子以申之
　　于诸侯受爵命未尽其能
　　在贫如客
　　言安贫也
　　使其臣如借
　　借借也如借力然也
　　不迁怒不探怨不録旧罪是冉雍之行也
　　冉雍鲁人也字仲弓
　　孔子曰有土君子有众使也有刑用也然后怒匹夫之怒惟以亡其身
　　使举也夫子因其性不好怒故説妄怒之败也书曰惟辟作威也
　　诗云靡不有初鲜克有终以告之
　　大雅荡首章也言冉雍能终其行也
　　不畏彊御不侮矜寡其言曰性
　　其言惟陈其性不茍虚妄
　　都其富哉
　　仲由优于政事故能备治其都也
　　任其戎是仲由之行也
　　仲由卫人也字子路一字季路大夫也
　　夫子未知以文也
　　节其勇也
　　诗云受小共大共为下国恂蒙何天之宠傅奏其勇殷颂长发之五章也颂汤伐桀除灾之事恂信也言下国信蒙其富诗为骏厐或古有二文或以义赋宠傅又为龙敷
　　夫强乎武哉文不胜其质恭老恤孤不忘宾旅好学者物而不懃是冉求之行也
　　物犹事也事省则不懃也冉求字子有冉雍之族季氏宰
　　孔子因而语之曰好学则智恤孤则惠恭老则近礼克笃恭以天下其称之也宜为国老
　　言为国之尊也言任为卿相也
　　志通而好礼摈相两君之事笃雅其有礼节也是公西赤之行也
　　公西赤鲁人也字子华
　　孔子曰礼仪三百可勉能也
　　礼经三百可勉学而能知
　　威仪三千则难也
　　能躬行三千之威仪则难而公西赤能躬行也
　　公西赤问曰何谓也孔子曰貌以摈礼礼以摈辞是之谓也
　　礼待貌而行辞得礼而发言貌所以摈赞三千之仪也
　　主人
　　言行此主在于人
　　闻之以成
　　公西赤闻之以成家语云众人闻之为成主或声误也
　　孔子之语人也曰当賔客之事则通矣谓门人曰二三子欲学賔客之礼者于赤也满而不满实如虚过之如不及先生难之
　　云先生犹有难之亦所谓先子之所畏也
　　不学其貌竟其德敦其言于人也无所不信其桥大人也
　　桥高也髙大之人也
　　常以皓皓是以眉寿
　　皓皓虚旷无长生久视之意见长生久视之术
　　是曾参之行也
　　曾参鲁之南武城人也字子舆齐聘以相楚迎以令尹晋迎以上卿皆不应其命也
　　孔子曰孝德之始也
　　天道曰至德地道曰敏德人道曰孝德四代曰有天德有地德夫学天地之德者皆以无私为能也动而乐施者天德也安而待化者地德也故天之德有广狭矣自余礼义忠信以下皆为人德因事则为礼厚其行则为孝也
　　弟德之序也信德之厚也忠德之正也参也中夫四德者矣哉以此称之也业功不伐贵位不善不侮可侮不佚可佚
　　不侮可侮者不佚可佚者仁之至也
　　不敖无告
　　天穷之民无所告者不陵敖之也
　　是颛孙之行也
　　颛孙师陈人也子张字也
　　孔子言之曰其不伐则犹可能也其不百姓者则仁也诗云恺悌君子民之父母
　　大雅泂酌之首章也
　　夫子以其仁为大也学以深
　　能深致隐赜也
　　厉以断
</div>
    <div class="pagination">
<a href="大戴礼记_page11.html">上一页</a><span>...</span><a href="大戴礼记_page7.html">7</a><a href="大戴礼记_page8.html">8</a><a href="大戴礼记_page9.html">9</a><a href="大戴礼记_page10.html">10</a><a href="大戴礼记_page11.html">11</a><span class="current-page">12</span><a href="大戴礼记_page13.html">13</a><a href="大戴礼记_page14.html">14</a><a href="大戴礼记_page15.html">15</a><a href="大戴礼记_page16.html">16</a><a href="大戴礼记_page17.html">17</a><span>...</span><a href="大戴礼记_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
