<!DOCTYPE html>
<html>
<head>
    <meta charset="UTF-8">
    <title>礼记述注 - 第 21 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记述注 - 第 21 页/共 61 页</h1>
    <div class="content">　　注曰土之臭味也凡甘香皆属之
　　其祀中霤祭先心
　　注曰祀中霤之礼设主于牖下乃制心及肺肝为爼其祭肉心肺肝各一他皆如祀户之礼　疏曰古者窟居随地而造若平地则不凿但累土为之谓之复言于地上重复为之也若高地则凿为坎谓之穴其形皆如陶灶复穴皆开其上取明故雨霤之因名室为中霤五祀皆先席于室奥已傋祀户注此设主当庙室牖内之下而北向亦祭竟彻之更陈鼎爼迎尸如祀户礼　集説曰祭先心心居中君之象又火生土也
　　天子居大庙大室
　　注曰大室中央之室也
　　乗大路驾黄駵载黄旂衣黄衣服黄玉食稷与牛其器圜以闳
　　注曰大路殷路也车如殷路之制而饰之以黄稷五谷之长牛土畜也器圜者象土周布于四时闳谓中寛象土舍物
　　孟秋之月日在翼昏建星中旦毕中
　　注曰孟秋者日月防于鹑尾而斗建申之辰
　　其日庚辛
　　注曰庚之言更也辛之言新也万物皆肃然改更秀实新成又因以为日名焉
　　其帝少皥其神蓐收
　　注曰此白精之君少皥金天氏蓐收少皥之子曰该为金官
　　其虫毛其音商律中夷则其数九其味辛其臭腥其祀门祭先肝
　　注曰祀门之礼北面设主于门左枢乃制肝及肺心为爼奠于主南又设盛于爼东其他皆如祭灶之礼疏曰主南向门左枢者谓庙门外左枢其他如祭
　　灶者谓祭心肺肝各一及祭醴三并设席于奥迎尸之属也　集説曰毛狐貉之属三分征益一以生商商数七十二夷则大吕之所生三分去一律长五寸七百二十九分寸之四百五十一九金之成数也辛腥皆属金秋隂气出故祠门祭先肝金克木也
　　凉风至白露降寒蝉鸣鹰乃祭鸟用始行戮
　　集説曰此记申月之候寒蝉似蝉而小青赤鹰欲食鸟之时先杀鸟而不食似人之食而祭先代为食之人也既祭之后不必尽食若人君刑戮之而已
　　天子居总章左个
　　注曰大寝西堂南偏
　　乘戎路
　　注曰兵车也
　　驾白骆
　　注曰白马黒鬛曰骆
　　载白旂衣白衣服白玉食麻与犬其器亷以深
　　集説曰麻实有文理属金犬金畜也亷棱角也亦矩之义深则收藏之意
　　是月也以立秋先立秋三日大史谒之天子曰某日立秋盛徳在金天子乃齐立秋之日天子亲帅三公九卿诸侯大夫以迎秋于西郊还反赏军帅武人于朝天子乃命将帅选士厉兵简练桀俊专任有功以征不义诰诛暴慢以明好恶顺彼逺方
　　集説曰迎秋西郊祀白精之帝而少皥配之简练简择而练习之也专任有功谓大将有已试之功乃使之专主其事也诘者问其罪诛者戮其人残下谓之暴慢上谓之慢顺服也好恶明则逺方顺服
　　是月也命有司脩法制缮囹圄具桎梏禁止奸慎罪邪务搏执
　　集説曰缮治也奸在人心故当有以禁止之邪见于行故慎以罪之务事也戮也执拘也
　　命理瞻伤察创视折审断决狱讼必端平戮有罪严断刑
　　集説曰理治狱官有虞曰士夏曰大理周曰大司防伤者损皮肤创者损血肉折者损筋骨也断者骨肉皆絶瞻察视审皆钦恤之意严者谨重之意非峻急之谓也
　　天地始肃不可以赢
　　朱氏曰阳道常饶隂道常乏故赞化者不可过举隂事以助之使隂气之赢也
　　是月也农乃登谷天子尝新先荐寝庙
　　注曰黍稷之属至是始熟　疏曰仲秋云以犬尝麻今不云牲记文畧也
　　命百官始收敛完隄坊谨壅塞以傋水潦脩宫室坏垣墙补城郭
　　集説曰所以为水潦之傋者以月建在酉酉中有毕星好雨也
　　是月也毋以封诸侯立大官
　　集説曰説者但知赏以春夏刑以秋冬之义不知古者尝祭之时则有出田邑之制故注谓禁封诸侯及割地为失其义也
　　毋以割地行大使出大币
　　疏曰郑唯以禁封诸侯及割地为失义则毋立大官三者为得礼
　　孟秋行冬令则隂气大胜介虫败谷戎兵乃来
　　注曰亥之气乘之也介甲也甲虫属冬败谷者稻蟹之属戎兵十月宿直营室营室之气为害也营室主武事　疏曰元命包云营室主军之粮是主武事也
　　行春令则其国乃旱
　　集説曰寅中箕星好风能散云雨故致旱
　　阳气复还五谷无实
　　注曰阳气能生而不能成
　　行夏令则国多火灾寒热不节民多疟疾
　　注曰已之气乗之也
　　仲秋之月日在角昏牵牛中旦觜觽中
　　注曰仲秋者日月防于夀星而斗建酉之辰也
　　其日庚辛其帝少皥其神蓐收其虫毛其音商律中南吕其数九其味辛其臭腥其祀门祭先肝
　　集説曰南吕太蔟之所生三分去一律长五寸三分之一
　　肓风至鸿鴈来鸟归羣鸟养羞
　　注曰皆记时候也肓风疾风也鸟燕也归谓去蛰也凡鸟随隂阳者不以中国为居羞谓所食也夏小正曰丹鸟羞白鸟二者文异羣鸟丹鸟未闻孰是集説曰孟春言鸿鴈来自南而来北也此言来自北而来南也养羞者藏之以傋冬月之养也
　　天子居总章大庙乘戎路驾白骆载白旂衣白衣服白玉食麻与犬其器亷以深
　　注曰总章太庙西堂当太室也
　　是月也养衰老授几杖行麋粥饮食
　　集説曰月至四隂隂已盛矣时以阳衰阴盛为秋人以阳衰隂盛为老养衰老顺时令也几杖所以安其身饮食所以养其体行犹赐也麋即粥也
　　乃命司服具饬衣裳文绣有恒制有小大度有长短衣服有量必循其故冠带有常
　　集説曰司服官名具饬条具而饬正之也上曰衣下曰裳衣绘而裳绣祭服之制也有恒有定制也小大小则冕之一章大则衮冕之九章也长短谓衣长而裳短也衣服谓朝服燕服及他服之当为寒傋者也各有剂量必率循故法不得更为新异也冠与带亦各有常制因造衣并作之
　　乃命有司申严百刑斩杀必当毋或枉桡枉桡不当反受其殃
　　集説曰刑罚之令前月已行此月又申戒之也枉桡皆屈曲之义谓不申正理而违法断之以逆理故必反受殃祸也
　　是月也乃命宰祝循行牺牲视全具案刍豢瞻肥瘠察物色必比类量小大视长短皆中度五者备上帝其飨集説曰宰祝太宰太祝主祭祀之官也全谓色不杂具谓醴无损也养牛羊曰刍养犬彖曰豢得其养则肥失其养则瘠物色或骍或黝阳祀用骍牲隂祀用黝牲比类者比附隂阳之类而用之也小大以体言长短以角言皆欲中法度也所视所案所瞻所察所量五者悉备而当于事上帝且歆飨之矣况羣神乎
　　天子乃难以达秋气以犬尝麻先荐寝庙
　　注曰此难难阳气也阳暑至此不衰害亦将及人所以及人者阳气左行此月宿直昴毕昴毕亦得大陵积尸之气气佚则厉鬼亦随而出行于是亦命方相氏帅百而难之王居明堂礼曰仲秋九门磔攘以发陈气御止疾疫　疏曰此唯天子得难以其难阳气阳是君象则诸侯以下不得难
　　是月也可以筑城郭建都邑穿窦窖脩囷仓
　　注曰为民将入物当藏也入地隋曰窦方曰窖王居明堂礼曰仲秋农隙民毕入于室曰时杀将至毋罹其灾　疏曰引王居礼证此月筑城郭建都邑之意
　　乃命有司趣民收敛务畜菜多积聚
　　集説曰孟秋已有収敛之命矣此又趣之以时不可缓故也菜所以助谷之不足故蓄之为备多积聚者凡可为歳备者无不贮储也
　　乃劝种麦毋或失时其有失时行罪无疑
　　集説曰麦所以续旧谷之尽而及新谷之登尤利于民故特劝种而罚其隋者
　　是月也日夜分雷始收声蛰虫坏户杀气浸盛阳气日衰水始涸
　　注曰涸竭也此甫八月中雨气未止而云水竭非也周语曰辰角见而雨毕天根见而水涸又曰雨毕而除道水涸而成梁辰角见九月本也天根见九月末也王居明堂礼曰季秋除道致梁以利农也　疏曰坏益也户谓穴也増益穴之四畔使通明处稍少以时气尚温犹湏出入十月寒甚乃闭之也郑引王居礼者证雨毕水涸在季秋也
　　日夜分则同度量平权衡正钧石角斗甬
　　此与仲春同
　　是月也易关市来商旅纳货贿以便民事四方来集逺乡皆至则财不匮上无乏用百事乃遂
　　朱氏曰关者货之所入市者货之所聚易谓无重征以致其难也易关市所以来商旅货谓化之以谓利贿谓有之以为利来商旅所以纳货贿也凡此皆以便民用也四方散而不一故言来集逺乡邈而在外故言皆至财所以待用财不匮则无乏用也用所以作事无乏用则事皆遂也
　　凡举大事毋逆大数必顺其时慎因其类
　　集説曰大事如土功徭役合诸侯举兵众之事皆不可悖阴阳之大数因犹依也如庆赏者乃发生之类刑罚者乃肃杀之类必顺时令而谨依其类以行之也
　　仲秋行春令则秋雨不降草木生荣国乃有恐
　　集説曰卯之气乗之也卯中有房心心为大火故不雨且有火讹之惊恐也
　　行夏令则其国乃旱蛰虫不藏五谷复生
　　注曰午之气乗之也
　　行冬令则风灾数起收雷先行草木蚤死
　　集説曰子之气乗之也收雷收声之雷也先行先期而动也
　　季秋之月日在房昏虚中旦柳中
　　注曰季秋者日月防于大火而斗建戌之辰
　　其日庚辛其帝少皡其神蓐收其虫毛其音商律中无射其数九其味辛其臭腥其祀门祭先肝
　　集説曰无射者夹钟之所生三分去一律长四寸六千五百六十一分寸之六千五百六十四
　　鸿鴈来宾爵入大水为蛤鞠有黄华豺乃祭兽戮禽集説曰此记戌月之候鴈以仲秋先至者为主季秋后至者为宾也大水海也国语曰雀入于海为蛤鞠色不一而专言黄者秋令在金金自有五色而黄为贵故鞠色以黄为正也豺脚似狗长尾白颊色黄祭兽者祭之于天戮禽者杀之以食亦互文也禽兽初得皆杀而祭之后得者杀而不祭禽者鸟兽之摠名説见曲礼
　　天子居总章右个乘戎路驾白骆载白旂衣白衣服白玉食麻与犬其器亷以深
　　注曰总章右个西堂北偏也
　　是月也申严号令命百官贵贱无不务内以防天地之藏无有宣出
　　集説曰务内谓专务收敛诸物于内防合也合天地闭藏之令也宣出则悖时令
　　乃命冡宰农事备收举五谷之要藏帝籍之收于神仓祗敬必饬
　　集説曰农事备收百谷皆敛也要者租赋所入之数籍田所收归之神仓将以供粢盛也祗谓谨其事敬谓一其心饬谓致其力也
　　是月也霜始降则百工休
　　注曰寒而胶漆之作不坚好也
</div>
    <div class="pagination">
<a href="礼记述注_page20.html">上一页</a><span>...</span><a href="礼记述注_page16.html">16</a><a href="礼记述注_page17.html">17</a><a href="礼记述注_page18.html">18</a><a href="礼记述注_page19.html">19</a><a href="礼记述注_page20.html">20</a><span class="current-page">21</span><a href="礼记述注_page22.html">22</a><a href="礼记述注_page23.html">23</a><a href="礼记述注_page24.html">24</a><a href="礼记述注_page25.html">25</a><a href="礼记述注_page26.html">26</a><span>...</span><a href="礼记述注_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
