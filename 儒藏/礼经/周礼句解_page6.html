<!DOCTYPE html>
<html>
<head>
    <meta charset="UTF-8">
    <title>周礼句解 - 第 6 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼句解 - 第 6 页/共 6 页</h1>
    <div class="content">　　【也于其止宿先致五积积音渍】皆眡飱牵【其始至也则致夕食眡谓眡其五牢之数也牵谓牵牢而致之也】三问皆脩【以其间阔故致三问也脩者脯之加姜桂者也】羣介行人宰史皆有牢【言公所从行之人皆有牢礼也】飱五牢【此即夕食五牢之数也】食四十【庶羞可食者凡四十品】簠十【簠盛稻梁其数有十】豆四十【豆所以盛醢其数四十】铏四十有二【铏盛羮器也其数四十二】壶四十【壶所以盛酒其数四十】鼎簋十有二【鼎以烹牲簋盛黍稷二者之数各十有二】牲三十有六【牛羊豕三牲具为一牢毎牢以九为列牲三十六者则上公四牢也】皆陈【以上皆陈设之】饔饩九牢【饔熟食饩则生气存焉此朝享之后所致之大礼也】其死牢如飱之陈【如飱五牢之数陈于门外】　牵四牢米百有二十筥醯醢百有二十罋车皆陈车米眡生牢牢十车车秉有五防车禾眡死牢牢十车车三秅刍薪倍禾皆陈乘禽日九十双殷膳大牢以及归三飨三食三燕若弗酌则以币致之凡介行人宰史皆有飱饔饩以其爵等为之牢礼之陈数惟上介有禽献夫人致礼八壶八豆八笾膳大牢致飨大牢食大牢卿皆见以羔膳大牢　侯伯四积【此言待侯伯之礼四积者比于上公降一等也】皆眡飱牢【眡飱四牢之礼】再问皆脩【侯伯止再问又无羣介行人牢史之牢】飱四牢食三十有二簠八豆三十有二【比于上公皆减五分之一】铏二十有八【上公堂上二十二东西夹各十故其数四十二侯伯堂上十二东西夹各八故其数二十八】壶三十有二【亦减五分之一】鼎簋十有二【其数与上公同】腥二十有七【变牲言腥者互见也二十七者三九之数也】皆陈饔饩七牢【降于上公二等】其死牢如飱之陈【如飱四牢之数】牵三牢米百筥醯醢百罋皆陈米三十车禾四十车刍薪倍禾皆陈乗禽日七十双殷膳大牢三飨再食再燕凡介行人宰史皆有飱饔饩以其爵等为之礼惟上介有禽献夫人致礼八壶八豆八笾膳大牢致飨大牢卿皆见以羔膳特牛　子男三积【此言待子男之礼三积者又降于侯伯一等也】皆眡飱牵【眡飱三牢之数】一问以脩【亦降一等】飱三牢食二十有四簠六豆二十有四【比于侯伯皆减四分之一】铏十有八【堂上十东西夹各四】壶二十有四【亦减四分之一】鼎簋十有二【惟鼎簋之数公侯伯子男同】牲十有八【二九十八也牲当为腥】皆陈饔饩五牢【降于侯伯二等】其死牢如飱之陈【如飱三牢之数】　牵二牢米八十筥醯醢八十罋皆陈米二十车禾三十车刍薪倍禾皆陈乗禽日五十双一飨一食一燕凡介行人宰史皆有飱饔饩以其爵等为之礼惟上介有禽献夫人致礼六壶六豆六笾膳眡致飨亲见卿皆膳特牛凡诸侯之卿大夫士为国客【谓诸侯不亲来使卿大夫来聘问也】则如其介之礼以待之【如待诸侯上介之礼】　凡礼賔客国新杀礼凶荒杀礼札丧杀礼祸烖杀礼在野在外杀礼凡賔客死致礼以丧用賔客有丧惟刍稍之受遭主国之丧不受飨食受牲礼
　　掌讶【中士八人府二人史四人胥四人徒四十人　讶与迓同主迎賔客者】掌邦国之等籍【谓九仪之等差载于书籍者】以待賔客【以其等差而为隆杀之节】若将有国賔客至【国賔谓诸侯国客谓诸侯之臣至谓来朝聘也】则戒官修委积【遗人掌郊里之委积以待賔客掌讶则戒之使供具也】与士逆賔于疆【与讶士迎賔客于国之境】为前驱而入【既迎于境则为之前驱而入于国也】　及宿则令聚及委则致积至于国賔入馆次于舎门外待事于客及将币为前驱至于朝诏其位入复及退亦如之凡賔客之治令讶讶治之凡从者出则使人道之及归送亦如之　凡賔客【凡迎賔客之礼】诸侯有卿讶【此言使卑者迎尊者也卿卑于诸侯故使卿讶之】卿有大夫讶【大夫卑于卿故使大夫迎之】大夫有士讶【士卑于大夫故使士迎之】士皆有讶【如上士为賔客则使中下士迎之也】凡讶者【凡迎賔客】賔客至而徃【賔客告至乃徃迎之】诏相其事【诏谓以言告之相谓以力賛之】而掌其治令【治谓理其事令谓有所使】
　　掌交【中士八人府二人史四人徒三十有二人　掌交通诸侯之好】掌以节与币巡邦国之诸侯及其万民之所聚者【节以为行信币以见诸侯巡行自王国而及诸侯由诸侯而及万民所以通上下之情也】道王之徳意志虑【道言也王者徳之所存意之所发志之所之虑之所定皆与诸侯万民言之】使咸知王之好恶辟行之【使诸侯万民皆知王之所好而行之知王之所恶而辟之】使和诸侯之好【谓谐和诸侯之心使之好王也】达万民之説【谓通达万民之情使之悦王也】掌邦国之通事而结其交好【邦国通事谓诸侯相朝之礼凡此所以结其交与好也】以谕九税之利【谕告也九税谓九职之税使诸侯征之得以为利也】九礼之亲【九礼谓九仪之礼使诸侯守之各安其分也】九牧之维【九牧谓九州之牧使之小大相维也】九禁之难【九禁谓九法之禁使之避免患难也难去声】九戎之威【九戎谓九伐之兵使之奉法畏威也】
　　掌察【四方中士八人史四人徒十有六人】阙
　　掌货贿【下士十有六人史四人徒三十有二人】阙
　　朝大夫【毎国上士二人下士四人府一人史二人庶子八人徒二十人　主都家采邑之国治而命于朝】掌都家之国治【掌凡公卿王子弟之都大夫之家凡有治于国者】日朝以聴国事故【所作谓之事所遭谓之故朝大夫毎日至朝廷而聴之】以告其君长【而告之于都家之君长】国有政令【王国有所正之政有所使之令】则令其朝大夫【令都家之吏使之告其君长】凡都家之治于国者【谓都家有事聴命于王国者】必因其朝大夫【必因朝大夫以达于王国】然后聴之【然后聴其治也】惟大事弗因【则冢宰聴之】
　　都则【中士一人下士二人府一人史二人庶子四人徒八十人】阙
　　都士【中士二人下士四人府二人史四人胥四人徒四十人】阙
　　家士【亦如之】阙



　　周礼句解卷十
　　钦定四库全书
　　周礼句解卷十一
　　宋　朱申　撰
　　冬官考工记第六【郑氏曰古周礼六篇司空之官也司空之篇亡汉兴购千金不得后人录此三十工以为考工记备大数耳今按冬官不名司空而名考工记者盖汉儒名之也】
　　冬官考工记上
　　国有六职【谓国家之事有此六种职掌如下文坐而论道以下六条非谓小宰之六职也】百工与居一焉【百工审曲面势以饬五材以辨民器居六职之一也与音预】或坐而论道【王与三公坐而论道经邦此六职之一也】或作而行之【作犹起也行犹为也王公论之士大夫则起而有为此六职之二也】或审曲面埶【审察五材之曲直面观五材之形势埶势】以饬五材【饰犹修也五材金木水火土也】以辨名器【五材既修乃分辨之以为民之器用此百工之事六职之三也】或通四方之珍异以资之【物贵为珍物殊为异通四方之有无而相资以为用此商旅之事六职之四也】或饬力以长地财【地财九谷也必勤力以长成之此三农之事六职之五也】或治丝麻以成之【治丝以成帛治麻以成布此嫔妇之事六职之六也】坐而论道谓之王公【此覆解上文六条谓坐而论道者王与三公之职也】作而行之谓之士大夫【谓作而行之者士与大夫之职也】审曲面势以饬五材以辨民器谓之百工【审察五材曲直方面形势以为民器谓主此事者百工之职也】通四方之珍异以资之谓之商旅【谓主此事者掌商旅之职也】饬力以长地财谓之农夫【谓主此事者掌农夫之职也】治丝麻以成之谓之妇功【谓主此事者掌妇功之职也】粤无镈【粤南蛮地也镈治田器也言其地无铸镈者之名粤曰镈搏】燕无函【燕北狄地也函甲也言其地无函人之名函含】秦无庐【秦西戎地也庐兵戈之柄也言其地无庐人之名庐卢】胡无弓车【胡北夷地也言其地无弓人车人之名】粤之无镈也【此覆解上文四条释粤无镈之义】非无镈也【非是其地无镈手也】夫人而能为镈也【人人皆能为镈故镈工不以名著也夫扶下同】燕之无函也【释燕无函之义】非无函也【非是其地无函人也】夫人而能为函也【人人皆能为甲故函人不以名著也】秦之无庐也【释秦无庐之义】非无庐也【非是其地无庐人也】夫人而能为庐也【人人皆能为庐故庐人不以名著也】胡之无弓车也【释胡无弓车之义】非无弓车也【非是其地无弓人车人也】夫人而能为弓车也【人人皆能为弓与车故弓人车人不以名著也】知者创物【创谓立法于物也知者无所不知故能创造器用】巧者述之【述谓取法于后也巧者无所不能故能仿效为之】守之世谓之工【父子相传不失其业然后名之曰工】百工之事【百工不一其事皆父子世守其业者】皆圣人之作也【圣人知无不知故百工之事皆出于圣人创物之知也】烁金以为刄【金性至坚必待火以烁之然后可以为刄烁始灼反】凝土以为器【土性至缓必待水以凝之然后可以为器也】作车以行陆【行陆路者必待车以载之】作舟以行水【行水道者必待舟以载之】此皆圣人之所作也【四者虽百工之事然而知金之可烁土之可凝车之可以行陆舟之可以行水此皆出于圣人创物之知也】天有时【天时有寒温之殊】地有气【地气有刚柔之别】材有美【均之为材料也而有美恶之不同】工有巧【均之为工匠也而有巧拙之或异】合此四者【材既美工既巧又得天时地气四者相合】然后可以为良【以此为器然后极至于善】材美工巧【材料虽美工匠虽巧】然而不良【而所作之器乃不善何也】则不时不得地气也【盖由不得天时地气故不良也】橘逾淮而北为枳【淮今淮河也橘味甘枳味苦以江南之橘移过淮北则化为枳枳纸】鸜鹆不逾济【济水在齐地鸜鹆之禽不过此水故春秋书鸜鹆来巢以为异也鸜其俱鹆欲】貉逾汶则死【貉禽名似狐汶水在鲁地貉兽过此水则死貉戸各】此地气然也【此地道之化使然也】郑之刀【郑国之地其刀良】宋之斤【斤斧类宋国之地其斤良】鲁之削【削书刀也鲁国之地其削良】吴粤之剑【吴粤二国之地其剑良粤曰】迁乎其地而弗能为良【虽使五国之人迁于他国之地而制此器则不良者何也】地气然也【盖由物性之宜使然也以上两节言地有气】燕之角【燕地在北方其牛角最坚实】荆之干【荆地在南方多坚木可为弓弩之干】妢胡之笴【妢胡胡子国也近楚其地多干可为箭干妢扶弓笴古老】吴粤之金锡【吴粤在东南多石山产金与锡】此材之美者也【此材之禀天时地气自然而美者也　此一节言材有美】天有时以生【阳一嘘而万物生】有时以杀【隂一吸而万物杀】草木有时以生【春夏阳盛故草木生】有时以死【秋冬隂盛故草木死】石有时以泐【石虽至坚或以盛暑而解散也泐勒】水有时以凝【水虽流动或以盛寒而冻结也】有时以泽【水虽冻结又以春时而消泽也泽亦】此天时也【此物之系乎天者然也此一节言天有时】凡攻木之工七【自此而下言工有巧攻治也治木之工其目有七】攻金之工六【治金之工其目有六】攻皮之工五【治皮革之工其目有五】设色之工五【装设采色之工其目有五】刮摩之工五【刮以成质磨以出细为此工者其目有五刮古八反】搏埴之工二【搏团也埴土粘也盖为瓦器者其目有二凡此六者总为三十工也抟团】攻木之工【此覆解上文六条言攻木之工七其目在下】轮【为轮为盖】舆【为舆】弓【为弓】庐【为庐器盖戈防殳矛之柄也庐卢】匠【建国为宫室为沟洫】车【为耒为车】梓【为笋为饮器为侯此七者攻木之工也】攻金之工【其目在下】筑【为削】治【为戈防】鳬【为钟】防【为量防栗】段【为镈】桃【为剑　此六者攻金之工也】攻皮之工【其目在下】函【为甲】鲍【治皮】韗【为皷韗运】韦【阙】裘【为裘　此五者攻皮之工也】设色之工【其目在下】画缋【缋言其意画言其事二者相须也画胡卦缋防】钟【深羽】筐【阙】防【练丝　此五者设色之工也防芒】刮摩之工【其目在下】玉【治圭璧】楖雕【阙楖侧笔】矢【为矢】磬【为磬　此五者刮摩之工也】搏埴之工【其目在下】陶【为瓦】旊【为簋　此二者搏埴之工也旊仿】有虞氏上陶【上与尚同虞舜时淳朴未散陶土为器故上陶】夏后氏上匠【夏时营制稍兴为宫室以居处为沟洫以灌溉故上匠】殷人上梓【商礼乐之器渐备故上梓】周人上舆【周则经制广而庶事备故上舆】故一器而工聚焉者车为多【此因周人上舆而言盖车虽一器而用众工为最多也】车有六等之数车轸四尺谓之一等戈柲六尺有六寸既建而迆崇于轸四尺谓之二等人长八尺崇于戈四尺谓之三等殳长寻有四尺崇于人四尺谓之四等车防常崇于殳四尺谓之五等酋矛常有四尺崇于防四尺谓之六等车谓之六等之数凡察车之道【大凡察车高下之法】必自载于地者始也【自从也载于地者谓轮也】是故察车自轮始【轮广则车髙轮狭则车卑】凡察车之道欲有朴属而防至不其属无以为完乆也不防至无以为戚速也轮已崇则人不能登也轮已卑则于马终古登阤也故兵车之轮六尺有六寸【兵车革路也凡轮之尺寸皆量其圆径之数】田车之轮六尺有三寸【田车木路也】乗车之轮六尺有六寸【乗车玉路金路象路也轮之尺寸不同者以所驾马有高下也乘去声】六尺有六寸之轮【轮之圆有六尺六寸】轵崇三尺有三寸也【轵轴头也崇髙也轮径六尺六寸轴头处中故但髙三尺三寸也轵纸】加轸与轐焉【舆后横木谓之轸轴上伏兔谓之轐车轴上有轐轐尾上载车轸轸上加舆共髙七寸轐卜】四尺也【三尺三寸又加七寸故髙四尺】人长八尺【人有长短取中而言之故曰八尺长去声】登下以为节【车之髙于人为半故登车下车以此为节则得其宜也】
　　轮人为轮斩三材必以其时【三材所以为毂也辐也牙也斩之以时者阳木则仲冬斩之隂木则仲夏斩之】三材既具【三材既已具备】巧者和之【必资工之巧者和合三材以为轮也】毂也者以为利转也辐也者以为直指也牙也者以为固抱也轮敝三材不失职谓之完望而眡其轮欲其幎尔而下迆也进而眡之欲其防至也无所取之取诸圜也望其辐欲其揱尔而纎也进而眡之欲其内称也无所取之取诸易直也望其毂欲其眼也进而眡之欲其帱之廉也无所取之取诸急也眡其绠欲其蚤之正也察其菑蚤不齵则轮虽敝不匡　凡斩毂之道必矩其隂阳【矩谓刻识之也凡斩毂材必辨其向日背日之隂阳方】阳也者稹理而坚【阳木实栗丛致也谓稹理而坚实】隂也者疏理而柔【隂木其体虚空故疏而不宻其质弱】是故以火养其隂而齐诸其阳【必以火而炼治之】则毂虽敝不藃【虽乆而敝亦不坏藃音耗】毂小而长则柞【柞谓狭而不广】大而短则挚【挚危也言不坚固】是故六分其轮崇以其一为之牙围参分其牙围而漆其二椁其漆内而中诎之以为之毂长以其长为之围以其围之阞捎其薮五分其毂之长去一以为贤去三以为轵　容毂必直【非和转之势故欲其直】陈必正【采以约之为文】施胶必厚【附丽之必欲固也】施筋必数【幔角之用必欲多也数朔】帱必负榦【帱覆也帱以幔毂必欲其廉之外见而负于榦】既摩革色青白谓之毂之善参分其毂长二在外一在内以置其辐凡辐量其凿深以为辐广辐广而凿浅则是以大扤虽有良工莫之能固凿深而辐小则是固有余而强不足也故竑其辐广以为之弱则虽有重任毂不折参分其辐之长而杀其一则虽有深泥亦弗之溓也参分其股围去一为骰围　揉辐必齐【揉辐以火所以齐曲直】平沈必均【沈辐以水所以均轻重】直以指牙【然辐直则为倨牙曲则为勾故必欲其直指】牙得则无而固不得则有必足见也六尺有六寸之轮绠参分寸之二谓之轮之固　凡为轮【为轮之法】行泽者欲杼【泽多湿故削其轮之外如剑脊也杼直吕反】行山者欲侔【山多石故轮欲上下相等而圆滑也】杼以行泽【以轮之杼者而行泽】则是刀以割涂也【譬如以刀而割泥也】是故涂不附【故虽行湿地而泥不附者也】侔以行山【以轮之侔者而行山】则是搏以行石也【譬如以圆滑之物而行石也搏音圆】是故轮虽敝不甐于凿【轮虽为石损敝而不动于凿中也甐力刄凿曹报反】凡揉牙外不廉而内不挫旁不肿谓之用火之善是故规之以眡其圜也【轮中规则圜矣】萭之以眡其匡也【萭与矩同规圜中矩四围端正是中矩也】县之以眡其辐之直也【以绳县之中绳则辐直矣县】水之以眡其平沈之均也【其轮而灌以水其平沈适均则平中准矣】量其薮以黍以眡其同也【薮辐间也量之以黍而所受多寡适同焉则中量矣薮素口反】权之以眡其轻重之侔也【权称钟也以两轮分而称之其轻重适侔则中权矣】故可规可萭可水可县可量可权也【六者皆曰可者见其无不善也】谓之国工【则国人无以过其巧矣】
　　轮人为盖【盖取其圆于车上之所用】达常围三寸【盖之为制上为部中为达常柄通上下也】桯围倍之六寸【下为桯盖扛也盖之材赖之以呈盖顶也桯楹】信其桯围以为部广【广径也部广之围尺有八寸信音申广古旷反】部广六寸部长二尺桯长部之四尺者二十分寸之一谓之枚部尊一枚弓凿广四枚凿上二枚凿下四枚凿深二寸有半下直二故凿端一枚弓长六尺谓之庇轵五尺谓之庇轮四尺谓之庇轸参分弓长而揉其一参分其股围去一为蚤围参分弓长以其一为之尊上欲尊而宇欲卑【上近部则欲其髙隤下为宇则欲其低卑音婢】上尊而宇卑则吐疾而霤逺【其势顺霤力又反】盖已崇则难为门也【髙则门难容】盖已卑是蔽目也【卑则遮前不见】是故盖崇十尺【髙十尺】良盖弗冐弗纮【善为盖者不以衣覆或有衣而不以线系】殷畆而驰不队【队读谓坠如平畆而驰且落不落之】谓之国工【是国之良工也】
　　舆人为车【车谓五路】轮崇车广衡长参如一谓之参称参分车广去一以为隧参分其隧一在前二在后以揉其式以其广之半为之式崇以其隧之半为之较崇六分其广以一为之轸围参分轸围去一以为式围参分式围去一以为较围参分较围去一以为轵围参分轵围去一以为轛围圜者中规【为圆必中于规中去声】方者中矩【为方必中于矩】立者中县【立者必如县绳之直县】衡者中水【衡者必如止水之平】直者如生焉【如木之生于地】继者如附焉【如木之附于榦】凡居材大与小无并【处材得其所以小入大大者受之而入无兼并之失】大倚小则摧引之则絶栈车欲弇饰车欲侈
　　辀人为辀【辀车辕也辀张留反】辀有三度【浅深异其数也】轴有三理【言其有常也】国马之辀【种马驾玉路戎马驾革路齐马驾金路道马驾象路】深四尺有七寸【国马髙八尺故辀之深四尺七寸深去声下同】田马之辀【驾木路】深四尺【田马髙七尺故辀之深四尺】驽马之辀【驾役车】深三尺有三寸【驽马髙六尺故辀之深三尺三寸此言辀有三度也】　轴有三理【释三理之义】一者以为媺也【轴之材欲其美而无恶媺美同】二者以为乆也【轴之体欲其坚而可乆】三者以为利也【轴之势欲其利而易转此言轴有三理也】轨前十尺而防半之凡任木任正者十分其辀之长以其一为之围衡任者五分其长以其一为之围小于度谓之无任五分其轸间以其一为之轴围十分其辀之长以其一为之当兔之围参分其兔围去一以为颈围五分其颈围去一以为踵围凡揉辀欲其孙而无弧深今夫大车之辕挚其登又难既克其登其覆车也必易此无故惟辕直且无桡也是故大车平地既节轩挚之任及其登阤不伏其辕必缢其牛此无故惟辕直且无桡也故登阤者倍任者也犹能以登及其下阤也不援其邸必緧其牛后此无故惟辕直且无桡也是故辀欲颀典辀深则折浅则负辀注则利准利准则乆和则安辀欲弧而无折经而无絶进则与马谋【马所以驾车故车之进则与马谋】退则与人谋【人所以御马故车之退则与人谋】终日驰骋【虽终日用之以驰骋驱骤】左不揵【车左君聴乗揵倦也言尊者在左无揵倦之病也揵蹇】行数千里【虽行数千里之逺】马不契需【契伤也言马不伤于蹄不濡滞于路也契苦结反】终嵗御【虽终嵗御车】衣袵不敝【袵裳际也车行无动摇故不损御者之衣裳也】此惟辀之和也【凡此三者以辀之和故能如此】劝登马力马力既竭辀犹能一取焉良辀环灂自伏兔不至轨七寸轨中有灂谓之国辀轸之方也【轸舆后横木也】以象地也【轸在下以承上也故象地之方】盖之圜也【盖周围覆车也】以象天也【盖在上以覆下故以象天之圜】轮辐三十【一轮有三十辐】以象日月也【象一月有三十日也】盖弓二十有八【一盖有二十八弓】以象星也【象天有二十八宿也】龙旂九斿【交龙为旂其斿有九诸侯建之】以象大火也【大火苍龙之宿东方之星其属有九】鸟旟七斿【鸟准为旟其斿有七州里建之旟余】以象鹑火也【鹑火朱鸟之宿南方之星其属有七鹑淳】熊旗六斿【熊虎为旗其斿有六师都建之】以象伐也【伐白虎之宿西方之星其属有六也】蛇四斿【蛇为旐其斿有四县都建之】以象营室也【营室武之宿北方之星其属有四】弧旌枉矢【凡旌旗皆有弧以张之又画枉矢于上也】以象弧也【以象弧星之有矢飞行也】
　　攻金之工【此下言用金锡多寡之法】筑氏执下齐【多锡为下齐筑氏为削则用锡为多齐去声下同】冶氏执上齐【少锡为上齐冶氏为戈防则用锡为少】鳬氏为声【钟錞之属】防氏为量【斗斛之属量去声】段氏为鏄器【钱鏄之属】桃氏为刄【刃剑之属】金有六齐【用锡和金其齐有六】六分其金而锡居一【金五分锡一分共六分】谓之钟鼎之齐【钟以击鼎以烹比之斧斤则用锡为差少】五分其金而锡居一【金四分锡一分共五分】谓之斧斤之齐【斧以伐斤以削比之钟鼎则用锡为差少】四分其金而锡居一【金三分锡一分共四分】谓之戈防之齐【戈防皆用以击刺防其挫折故比之斧斤则用锡为多也以上三者皆上齐也】三分其金而锡居一【金二分锡一分共三分】谓之大刄之齐【大刄以施之斩伐防其易亏比之戈防则用锡尤多】五分其金而锡居二【金三分锡二分共五分】谓之削杀矢之齐【削书刀也用以削书杀矢箭也用以田猎皆欲其坚忍不脆比之大刄则用锡又多】金锡半【金一半锡一半】谓之鉴燧之齐【鉴取水于月燧取火于日皆以洁白为上故金锡半之　以上三者皆下齐也】
　　筑氏为削【书刀也刋竹简用之】长尺博寸【削之制长与大】合六而成规【其形容大成规】欲新而无穷【常欲其如新发之于硎用之不穷】敝尽而无恶【虽至敝终无顿缺之患】
　　冶氏为杀矢刄长寸围寸铤十之重三垸戈广二寸内倍之胡三之援四之已倨则不入已句则不决长内则折前短内则不疾是故倨句外愽重二锊防广寸有半寸内三之胡四之援五之倨句中矩与刺重三锊
　　桃氏为劒【劒工谓之桃氏以能辟除不祥故也】腊广二寸有半寸两从半之以其腊广为之茎围长倍之中其茎设其后参分其腊广去一以为首广而围之身长五其茎长【手所握者谓之茎其长五寸剑身长五倍于茎则共长三尺也腊纳】重九锊【一锊重六两半有零九锊则重六十两也锊劣】谓之上制【此剑之上等】上士服之【勇士之上者能用之】身长四其茎长【共长二尺五寸】重七锊【重四十六两有余】谓之中制【此剑之中等】中士服之【勇士之中者能用之】身长三其茎长【共长二尺】重五锊【重三十两有余】谓之下制【此剑之下等】下士服之【勇士之下者能用之】
　　鳬氏为钟【鳬入氷不溺以名钟工取其虚浮之义】两灓谓之铣铣间谓之于于上谓之鼓鼔上谓之钲钲上谓之舞舞上谓之甬甬上谓之衡钟县谓之旋旋虫谓之干钟带谓之间谓之枚枚谓之景于上之攠谓之隧十分其铣去二以为钲以其钲为之铣间去二分以为之鼓间以其鼓间为之舞修去二分以为舞广以其钲【音正】之长为之甬长以其甬长为之围参分其围去一以为衡围参分其甬长二在上一在下以设其旋薄厚之所震动【薄厚不得其宜则震动不得中】清浊之所由出【声之清浊出于此】侈弇之所由兴【口之侈弇起于此】有説【当推其之所由出説始鋭反】钟已厚则石【其声不出】已薄则播【声散】侈则柞【形大则声迫窄柞侧百反】弇则郁【形小则声郁而不散】长甬则震【甬钟柄也甬长则震而不定甬音勇】是故大钟十分其鼓间以其一为之厚小钟十分其钲间以其一为之厚钟大而短【钟形大则宜长而失于短】则其声疾而短闻【疾急也短闻者声易竭也闻问】钟小而长【钟形小则宜短而失于长】则其声舒而逺闻【舒缓也逺闻谓声难息也】为遂六分其厚以其一为之深而圜之
　　防氏为量【防与栗同以名量工取其坚实之义】改煎金锡则不耗【量则钟鼎之齐必炼之使精而无减耗然后可用也】不耗然后权之【权称锤也权之所以眡其轻重之齐也】权之然后准之【准取法于水也准之所以眡其髙下之平也】准之然后量之【量之以黍所以眡其多寡之均也】量之以为鬴【一鬴容六斗四升鬴音父】深尺【其深一尺】内方尺而圜其外【内方一尺而外圜象天包地外也】其实鬴【四豆为区四区为鬴】其臋一寸【臋厚一寸臋豚】其实一豆【四升为豆】其耳三寸【耳广三寸】其实一升【四龠为合四合为升】重一钧【重三十斤】其声中黄钟之宫【黄钟律长九寸上下损益生十二律五声之中宫声为君量之声应之也中去声】槩而不税【用槩所以为平也不征其税所以为公也】其铭曰【刻于量上以铭之其辞如下文所云】时文思索【时是也惟是文徳之君思索以求其理】允臻其极【允信也极中也作为比量使天下取信而至于中也】嘉量既成【量成而名之曰嘉所以一天下之法而极其美也】以观四国【其法度之器可以观示四方之国也观音贯】永啓厥后【永乆开啓其后世子孙】兹器维则【使后世惟以此器为法则也】凡铸金之状金与锡黒浊之气竭黄白次之黄白之气竭青白次之青白之气竭青气次之然后可铸也
　　段氏【阙】
　　函人为甲【包函不至伤人掌为甲】犀甲七属【以犀皮次叙聨属其甲属谓上旅下旅相绩之数属音注】兕甲六属【以兕牛皮贯甲】合甲五属【合犀兕之革贯甲尤坚】犀甲夀百年兕甲夀二百年合甲夀三百年【革坚者用愈乆】凡为甲必先为容【容象式也】然后制革权其上旅与其下旅而重若一以其长为之围凡甲锻不挚则不坚已敝则桡凡察革之道眡其鑚空欲其惌也眡其里欲其易也眡其朕欲其直也之欲其约也举而眡之欲其丰也衣之欲其无齘也眡其鑚空而惌则革坚也眡其里而易则材更也眡其朕而直则制善也之而约则周也举之而丰则明也衣之无齘则变也
　　鲍人之事望而眡之欲其荼白也进而握之欲其柔而滑也卷而搏之欲其无迆也眡其着欲其浅也察其线欲其藏也革欲其荼白而疾澣之则坚欲其柔滑而腛脂之则需引而信之欲其直也信之而直则取材正也信之而枉则是一方缓一方急也若苟一方缓一方急则及其用之也必自其急者先裂若苟自急者先裂则是以愽为帴也卷而博之而不迆则厚薄序也眡其着而浅则革信也察其线而藏则虽敝不甐
　　韗人为皋陶【韗人为鼔皋陶以木为之鼔之匡也韗运陶逃】长六尺有六寸左右端广六寸中尺厚三寸穹者二之一上三正鼓长八尺鼓四尺中围加三之一谓之鼖鼔为皋鼓长寻有四尺鼓四尺倨句磬折凡冐鼓必以啓蛰之曰【惊蛰日冐鼔冐象也】良鼓瑕如积环【其用革之调急随皋陶之周围若环之圆】鼓大而短则其声疾而短闻鼓小而长则其声舒而逺闻【义与鳬氏为钟同闻音问】
　　韦氏【阙】
　　裘氏【阙】
　　画缋之事【模成物体谓之画分布五色谓之缋】杂五色东方谓之青南方谓之赤西方谓之白北方谓之黒天谓之地谓之黄青与白相次也赤与黒相次也与黄相次也赤与青谓之文【东方青色与南方赤色相杂名之曰文】赤与白谓之章【南方赤色与西方白色相杂名之曰章】白与黒谓之黼【黼为斧形取其断以西方白色与北方黒色相杂为之黼音甫】黒与青谓之黻【黻为两已相背取其辨也以北方黒色与东方青色相杂为之黻绂】五采备谓之绣【绣刺绣也备青黄赤白黒之色】土以黄其象方天时变火以圜山以章水以龙鸟兽虵杂四时五色之位以章之谓之巧凡画缋之事后素功【谓后于素功也盖先以粉地为质而后可施以五采也记曰甘受和白受采孔子曰绘事后素此之谓也】
　　钟氏【钟重也染色欲深重】染羽【羽所以饰旌旗及王后之车】以朱湛丹秫【湛渍渐也丹秫赤栗也取汁染明湛子潜反】三月而炽之【炽炊也】淳而渍之【渍染也】三入为纁五入为緅七入为缁【三染为纁谓染朱黒色五染赤汁及黒色为緅七入染汁为黒白缁緅侧留反】
　　筐人【阙】
　　防氏【治丝帛而练熟之为防防音芒】湅丝以涗水【涗水灰水也涷音练涗书锐反】沤其丝七日【沤鸟豆反渐也】去地尺暴之【暴步卜反】昼暴诸日夜宿诸井七日七夜是谓水湅【此涷丝之法度】湅白以栏为灰渥淳其帛实诸泽器淫之以蜃清其灰而盝之而挥之而沃之而盝之而涂之而宿之明日沃而盝之昼暴诸日夜宿诸井七日七夜是谓水涷




　　周礼句解卷十一
　　钦定四库全书
　　周礼句解卷十二
　　宋　朱申　撰
　　冬官考工记下
　　玉人之事【攻玉之工玉人为长】鎭圭尺有二寸天子守之【鎭取鎭安四方之义】命圭九寸谓之桓圭公守之【公侯伯之圭皆曰命者以其出于王所命也桓取强直有立之义】命圭七寸谓之信圭侯守之【信取尊而不屈之义信申】命圭七寸谓之躬圭伯守之【躬取卑而不信之义以上制度详见大宗伯注】天子执冒四寸【冒圭其形四方其大四寸邪刻其下取覆冒为义】以朝诸侯【诸侯来朝则以其瑞圭锐首上合于天子之冒圭以为验也朝潮同】天子用全【此言祼圭也祼圭一器有瓉有龙有将惟天子则全用玉为之】上公用龙【祼圭以龙为首上公之祼圭以玉饰其首故曰用龙】侯用瓒【祼圭盛鬯处曰瓒侯之祼圭以玉饰瓒故曰用瓒】伯用将【祼圭之柄曰将伯之祼圭以玉饰其柄故曰用将】继子男执皮帛【此上疑有脱文典命曰凡诸侯之适子未誓则以皮帛继子男详见本注】天子圭中必【必与縪同谓以维约其圭之中央防失坠也】四圭尺有二寸以礼天【典瑞曰四圭有邸以祀天旅上帝】大圭长三尺【典瑞曰王搢大圭】杼上终葵首【杼杀也终葵推也为推于其杼上明无所屈也杼直吕反】天子服之【服之则所谓搢之也】土圭尺有五寸以致曰以土地【致日度日景也典瑞曰土圭以致四时日月封国则以土地】祼圭尺有二寸有瓒以祀庙【典瑞曰以肆先王以祼宾客】琬圭九寸而缫以象徳【缫借玉者也典瑞曰以治徳以结好也琬音宛缫音早】琰圭九寸判规以除慝以易行【判半也规半以上剡至首规半以下为琢节也余并见典瑞注琰音冉易去声】璧羡度尺【典瑞曰璧羡以起度羡以善切】好三寸以为度【好璧孔也其径三寸圆者径一而围三则其肉之围凡九寸矣以径三寸加围九寸则得十一寸羡其三寸以为度则盈一尺矣好去声】圭璧五寸以祀日月星辰【见典瑞注】璧琮九寸诸侯以享天子【圆曰璧方曰琮璧以帛琮以锦盖诸伯享天子之礼】谷圭七寸天子以聘女【典瑞曰以和难以聘女】大璋中璋九寸【半圭曰璋曰大曰中则知中璋小于大璋矣其璋则皆九寸】邉璋七寸【邉璋又小于中璋其长七寸】射四寸【其广四寸射音石下并同】厚寸【其厚一寸】黄金勺【三璋皆璋瓒故有勺以盛黄流以黄金为之】青金外【以青金饰其外】朱中【以朱饰其中】鼻寸【鼻谓龙头其高一寸】衡四寸【勺之径广四寸】有缫【所以借璋】天子以巡守【天子巡守所过有事于山川视山川之三等而用二璋也守狩】宗祝以前马【宗宗伯之属祝太祝之属天子巡守则宗祝以此前马而致礼】大璋亦如之【言诸侯之大璋亦如邉璋之长七寸射四寸者】诸侯以聘女【言天子用谷圭诸侯用大璋也】瑑圭璋八寸璧琮八寸以頫聘【见典瑞注瑑篆頫工吊反】牙璋中璋七寸【中璋牙璋之小者】射二寸【广二寸】厚寸【厚一寸】以起军旅以治兵守【见典瑞注】驵琮五寸【驵与组同言系之以组也驵祖】宗后以为权【宗后即王后也以组系琮为称锤以权轻重也】大琮十有二寸【大于五寸七寸之琮故曰大琮】射四寸厚寸是谓内鎭【大琮为内镇以见镇圭之为外镇也】宗后守之【犹王之守镇圭也】驵琮七寸【宗后五寸而天子七寸者隆杀之辨也】鼻寸有半寸【宗后之制亦如此】天子以为权【以权轻重】两圭五寸有邸以祀地以旅四望【见典瑞注邸抵】瑑琮八寸【以别于礼神故加琢刻也】诸侯以享夫人【诸侯相为宾则夫人有致礼之仪则享夫人者亦施报之礼也】案十有二寸【以玉饰案其髙十二寸】防十有二列【以防陈于案上为十二列也防栗】诸侯纯九【以劳诸侯皆用九列】大夫纯五【以劳大夫皆用五列】夫人以劳诸侯【夫人谓天子之三夫人也夫人佐后治内政故王劳賔客而夫人亦以栗劳之隂阳相成之义也然诸侯纯九大夫纯五者则知所谓十二列者劳二王之后也劳去声】璋邸射素功以祀山川以致稍饩【典瑞曰以祀山川以造赠賔客素功者不加琢饰也所谓致稍饩者即造赠賔客之谓也稍去声】
　　楖人【阙】
　　雕人【阙】
　　磬氏为磬倨句一矩有半其愽为一股为二鼔为三参分其股愽去一以为鼓愽参分其鼓愽以其一为之厚已上则摩其旁已下则摩其耑
　　矢人为矢【矢箭也】鍭矢参分茀矢参分一在前二在后兵矢田矢五分二在前三在后杀矢七分三在前四在后参分其长而杀其一五分其长而羽其一以其笴厚为之羽深水之以辨其隂阳夹其隂阳以设其比夹其比以设其羽参分其羽以设其刄则虽有疾风亦弗之能惮矣刄长寸围寸铤十之重三垸前弱则俛【前弱则矢行而低】后弱则翔【后弱则矢行而还】中弱则纡【中弱则矢行而曲】中强则【中强则矢行而起此四者强弱之失其中也】羽丰则迟【羽多则矢重而其行失于缓】羽杀则趮【羽少则矢轻而其行失于急此二者丰杀之失其节也杀去声趮躁】是故夹而摇之【此言相矢之法言宜以指夹矢而摇之】以眡其丰杀之节也【以矢之轻重而知其丰杀之节】挠之【以指挠其榦而曲之】以眡其鸿杀之称也【以矢之强弱而知其鸿杀之称称去声】凡相笴欲生而搏同搏欲重同重节欲疏同疏欲防
　　陶人为甗实二鬴厚半寸唇寸盆实二鬴厚半寸唇寸甑实二鬴厚半寸唇寸七穿鬲实五觳厚半寸唇寸庾实二觳厚半寸唇寸
　　旊人为簋实一觳崇尺厚半寸唇寸豆实三而成觳崇尺凡陶瓬之事髺垦薜暴不入市器中防豆中县防崇四尺方四寸
　　梓人为笋簴【笋簴钟磬之架也横曰笋直曰簴簴音巨】天下之大兽五【其目在下】脂者【牛羊之属】膏者【犬豕之属】臝者【虎豹之属以其体重毛浅犹祼袒也臝力果反】羽者【飞禽之属】鳞者【龙蛇之属】宗庙之事【五兽用于宗庙】脂者膏者以为牲【致美味也】臝者羽者鳞者以为笋簴【贵野声也】外骨【属】内骨【鳖属】郤行【若蚓之类】仄行【若蠏之类】连行【若鱼之类】纡行【若蛇之类纡乙俱反】以脰鸣者【蛙黾之属脰豆】以注鸣者【蟋蟀之类】以旁鸣者【蜩蜺之属】以翼鸣者【发皇之属】以股鸣者【斯螽之属】以胷鸣者【荣原之属】谓之小虫之属【骨者二行者四鸣者六皆小虫之属】以为雕琢【凡此皆雕琢其形而饰笋簴也】厚唇弇口出目短耳大胷燿后大体短脰若是者谓之臝属恒有力而不能走其声大而宏有力而不能走则于任重宜声大而宏则于钟宜若是者以为钟虡是故击其所县而由其虡鸣鋭啄决吻数目顅脰小体骞腹若是者谓之羽属恒无力而轻其声清而逺闻无力而轻则于任轻宜其声清而逺闻于磬宜若是者以为磬虡故击其所县而由其虡鸣小首而长搏身而鸿若是者谓之鳞属以为笋凡撄閷援簭之类必深其爪出其目作其鳞之而深其爪出其目作其鳞之而则于眡必拨尔而怒苟拨尔而怒则于任重宜且其匪色必似鸣矣爪不深目不出鳞之而不作则必穨尔如委矣苟穨尔如委则加任焉则必如将废措其匪色必似不鸣矣
　　梓人为饮器勺一升爵一升觚三升献以爵而酬以觚一献而三酬则一豆矣食一豆肉饮一豆酒中人之食也凡试梓饮器乡衡而实不尽梓师罪之
　　梓人为侯【侯今之射垜也】广与崇方【崇高也方犹等也高广等者谓侯中也】参分其广【天子射礼以九为节侯道九十弓弓二寸以为侯中高广等则天子侯中丈八尺诸侯于其国亦然】而鹄居一焉【鹄所射也以皮为之各如其侯也居侯中参分之一则此鹄方六尺惟大射以皮饰侯大射者将祭之射也其余有賔射燕射】上两个与其身三下两个半之【两个谓布可以维持侯者也上方两枚与身三设身广一丈两个各一丈凡为三丈下两个半之传地故短也】上纲与下纲出舌寻縜寸焉【纲所以系侯于植者也舌维持侯者上下皆出舌一寻者亦人张手之节也縜笼纲者縜尤粉反】张皮侯而栖鹄则春以功【鹄射之的也张皮侯而栖鹄谓以皮饰侯而用于大射也诸侯以春贡士天子因大射而选士助祭取其中的之功也春上声】张五采之侯则逺国属【五采侯犹今之红心盖朱其中白次之苍次之黄次之黒居外也天子张五采侯以行賔射之礼所以象文徳也故逺国属】张兽侯则王以息燕【兽侯画为熊麋鹿豕虎豹之象也天子张兽侯以用之燕射所以示其为民除害也故可以休息而安燕焉】祭侯之礼【将射则先祭侯之神】以酒脯醢【不用牲也醢海】其辞曰【祭侯之祝辞也】惟若宁侯【若汝也寕安也侯之为物捍内蔽外以御敌为任者也有诸侯之象焉故假以为戒敕诸侯之辞言汝当安为诸侯也】毋或若女不宁侯【此若字训如盖责之曰汝等诸侯毋如此等不寕之侯毋无女汝】不属于王所【以其不宁故不服属于天子之所】故抗而射女【数其不属于王之罪故立其侯而射之也】强饮强食【此祝神之辞勉之使饮食也强上声】诒汝曾孙诸侯百福【汝侯既饮食醉饱当以百福遗汝曽孙之为诸侯也】
　　庐人为庐器【谓戈防殳矛之柄也庐卢】戈柲六尺有六寸【柲犹柄也】殳长寻有四尺【八尺曰寻殳殊】车防常【倍寻曰常】酋矛常有四尺夷矛三寻【酋夷长短名酋在由反】凡兵无过三其身【八尺为一寻人长八尺三其人身之长则三寻矣】过三其身【设使过于三寻之身】弗能用也【则兵太长不可得而用之】而无已【而又不止于弗能用也】又以害人【适所以为人之害也】故攻国之兵欲短【凡兵用之于攻敌者则贵乎短】守国之兵欲长【用之于守城者则贵乎长】攻国之人众【此覆解欲短欲长之意谓攻国者用人必多】行地逺【其所行之地又甚逺】食饮饥【饮食不时故多饥也】且涉山林之阻【又况跋涉山林之险阻】是故兵欲短【有此四者皆不便于长兵故兵欲短也】守国之人寡【守国者用人必少】食饮饱【饮食及时故皆饱也】行地不逺【虽徃来巡警而所行不逺】且不涉山林之阻【又况不跋涉山林之险阻】是故兵欲长【有此四者可用长兵故兵欲长也】凡兵句兵欲无弹刺兵欲无蜎是故句兵椑刺兵搏击兵同强举围欲细细则校刺兵同强举围欲重重欲傅人傅人则宻是故侵之凡为殳五分其长以其一为之被而围之参分其围去一以为晋围五分其晋围去一以为首围凡为酋矛参分其长二在前一在后而围之五分其围去一以为晋围参分其晋围去一以为刺围凡试庐事置而摇之以眡其蜎也灸诸墙以眡其桡之均也横而摇之以眡其劲也六建既备车不反覆谓之国工
　　匠人建国【前经谓惟王建国辨方正位者此也】水地以县【先于四角立植以绳垂之而坠取其端直然后置水于地而取其平也县音】置以县【谓立八尺之木以为表也水地而得其平则可以量日景矣故置于其中复以绳垂之而坠欲其表之端直也鱼列反】眡以景【言所以置者将以眡日景也】为规识日出之景与日入之景【此言眡日景之法以取东西也立八尺之表于地之平处日出东方则景在表之西日入西方则景在表之东乃于其景之两端画而记之然后以绳贯于所立之表如景之长就地一匝为一大规则所识日出日入之景可以定东西矣东西既定乃以自东至西之长而中屈之以量南北则南北亦可得而定矣识音志】昼参诸日中之景【经乆犹恐南北之未正又参诸日中之景焉冬至日行南陆景长一丈三尺夏至日行北陆景短一尺五寸此日中之景也】夜考之极星【极星中星也初昏之时见于正南之位昼参夜考则南北无不正矣】以正朝夕【以日中之景正其朝则地之中得矣以极星正其夕则天之中得矣】
　　匠人营国【始作而立之谓之建周围而治之谓之营】方九里【上公之国其城方九里天子之城不宜如是之狭也】旁三门【城之四旁各为三门共十二门】国中九经九纬【国中之路纵者九涂为之经横者九涂为之纬纬位】经涂九轨【轨车辙迹也言经涂之广可容九车徃来然王城之门既有十二则所谓九经九纬九轨者皆当以十二为数也】左祖右社【正宫在城之中其左为宗庙其右为社稷】面朝后市【其前为朝廷其后为市井朝潮下同】市朝一夫【朝者官吏所防市者商旅所聚必一夫百畆之地然后足以容之】夏后氏世室【此言三代明堂之制夏后氏号为世室也】堂脩二七【夏后氏度以步堂脩二七者谓其南北之深十四步也】广四脩一【堂之广益以四分脩之一则其广十七步有半矣广去声下同】五室三四步四三尺【堂上有五室以象五行东北木室东南火室西南金室西北水室其深皆三步其广皆益以四尺也中央土室其深四步其广益以二尺也】九阶【南面三阶东西北面各二阶共为九阶】四旁两夹【毎室四户毎户夹以两共为八】白盛【以蜃灰垩其墙壁也盛成】门堂三之二【门堂门侧之堂也其深广比正堂有三分之二】室三之一【门堂之室其深广比正室有三分之一】殷人重屋【殷人号为重屋重平声】堂脩七寻【商人度以寻一寻八尺七寻则深五丈六尺也】堂崇三尺【崇高也】四阿重屋【言四方屋栋皆为重屋故号重屋也】周人明堂【明堂之内有世室有重屋三代各举其一以名之】度九尺之筵【周人度以筵毎筵长九尺度待咨反下同】东西九筵【东西之广为八丈一尺】南北七筵【南北之深为六丈三尺】堂崇一筵【其高九尺】五室【与夏制同】凡室二筵【毎室一丈八尺】室中度以几【度量也此总言量地之法一几五尺】堂上度以筵【一筵九尺】宫中度以寻【一寻八尺】野度以步【一步六尺】涂度以轨【一轨七尺】庙门容大扃七个闱门容小扃三个路门不容乗车之五个应门二彻三个内有九室【路门之内有九室】九嫔居之【九嫔賛三夫人以佐后而治内政故各居一室嫔频】外有九室【路门之外亦有九室】九卿朝焉【九卿賛三公以佐天子而治外政故其入朝也亦各居一室焉】九分其国以为九分【一国之内画为九分犹井田之法也】九卿治之【三孤六卿合为九卿各治一分】王宫门阿之制五雉【雉城上之堞也五堵为雉则长三丈高于一丈也阿栋也门阿之制五雉则三丈之长者五也】宫隅之制七雉【隅角也宫隅髙于门阿故为七雉则一丈之长者七也】城隅之制九雉【城隅髙于宫隅故为九雉则三丈之长者九也】经涂九轨【城中经涂可容九车】环涂七轨【环城之涂可容七车】野涂五轨【野外之涂可容五车】门阿之制以为都城之制【都城王子弟所封之邑其城如门阿之制则无过五雉也】宫隅之制以为诸侯之城制【诸侯之城如宫隅之制则无过七雉也】环涂以为诸侯经涂【诸侯经涂可容七车】野涂以为都经涂【都邑经涂可容五车】
　　匠人为沟洫【此篇载沟洫之制与遂人不同遂人以一夫至万夫言之则以相连属而言也此以一井至一同言之则以开方之法而言之要之考工记未必皆成周之制今各随本文解之不必强为之説也】耜广五寸【耜耒头之金也其广五寸】二耜为耦【两耜相合号为一耦】一耦之伐【二耜合为一尺则所伐之土广一尺矣】广尺深尺谓之【之广深皆一尺则二耜之所伐也卷】田首倍之【一夫受田百畆其方百步田首则加之方倍而为遂也】广二尺深二尺谓之遂【一夫之田其间有遂以通水其广深倍于也】九夫为井【九夫之田号为一井其方一里】井间广四尺深四尺谓之沟【一井之田其间有沟以通水其广深倍于遂也】方十里为成【百夫之田其方十里号为一成】成间广八尺深八尺谓之洫【一成之田其间有洫以通水其广深倍于沟也】方百里为同【千夫之田其方百里号为一同】同间广二寻深二仞谓之浍【一同之田其间有浍以通水其广深又倍于洫也仞与寻皆八尺仞音刃】专达于川【之水达于遂遂之水达于沟沟之水达于洫洫之水达于浍浍之水则専达于川】各载其名【又以别其水之所从也】凡天下之地埶【泛言天下地埶埶势】两山之间【谓山间之平地】必有川焉【水之源出于山至于平地则会而为川焉】大川之上【谓大川之岸上】必有涂焉【必有道路以通徃来】凡沟逆地阞谓之不行水属不理孙谓之不行梢沟三十里而广倍凡行奠水磬折以参伍欲为渊则句于矩凡沟必因水势【沟所以导水不因水势之曲直则其流易壅】防必因地势【防所以止水不因地势之高下则其隄易坏】善沟者水漱之【善为沟者水必漱齧之而无所壅也漱瘦】善防者水淫之【善为防者水必淫液之而无所决也】凡为防广与崇方其閷参分去一大防外閷凡沟防必一日先深之以为式【凡制沟防必有定式预先一日深之】里为式【必合一里之广通计之】然后可以传众力【有定法而后可以齐众志】凡任索约大汲其版谓之无任葺屋参分瓦屋四分困仓城逆墙六分堂涂十有二分窦其崇三尺墙厚三尺崇三之
　　车人之事半矩谓之宣一宣有半谓之欘一欘有半谓之柯一柯有半谓之磬折
　　车人为耒【耒之为器其体曲亦车人为之】庛长尺有一寸中直者三尺有三寸上句者二尺有二寸自其庛縁其外以至于首以其内六尺有六寸与步相中也坚地欲直庛【土刚则欲直庛深入而易推庛谓耒下前曲木】柔地欲句庛【土之柔处欲曲庛】直庛则利推句庛则利发【解上文】倨句磬折谓之中地【中地之耒形之曲直地磬之折乎庛音次】
　　车人为车【为大车栢车之工】柯长三尺愽三寸厚一寸有半五分其长以其一为之首毂长半柯其围一柯有半辐长一柯有半其愽三三寸厚三之一渠三柯者三行泽者欲短毂【泽为沮洳之地用于行泽故利短毂】行山者欲长毂【山为险阻之地用长毂】短毂则利【无却行之失】长毂则安【无倍任之劳】行泽者反輮【輮牙也以为轮之固抱也】行山者仄輮【反则里之滑者在外仄则仄其里之坚者相依】反輮则易仄輮则完六分其轮崇以其一为之牙围栢车毂长一柯其围二柯其辐一柯其渠二柯者三五分其轮崇以其一为之牙围大车崇三柯绠寸牝服二柯有三分柯之二羊车二柯有参分柯之一栢车二柯凡为辕三其轮崇参分其长二在前一在后以凿其钩彻广六尺鬲长六尺
　　弓人为弓【此弓工也】取六材必以其时【六材干角筋胶丝漆也非天时无以备隂阳之和故取之必以其时】六材既聚【六材既已合聚】巧者和之【非工巧无以全六材之用故资巧者以和之】干也者以为逺也【弓所以为逺者其力在榦故榦以为逺】角也者以为疾也【弓所以疾发者其势在角故角以为疾】筋也者以为深也【角榦资筋以为坚忍以射则中深也】胶也者以为和也【三者得胶然后相合以为和】丝也者以为固也【结而固之在丝故丝所以为固】漆也者以为受霜露也【饰而坚之在漆故漆所以为受霜露】凡取榦之道七柘为上檍次之檿桑次之橘次之木次之荆次之竹为下凡相榦欲赤黒而阳声赤黒则乡心阳声则逺根凡析榦射逺者用势深者用直居榦之道菑栗不迆则弓不发凡相角秋閷者厚春閷者薄穉牛之角直而泽老牛之角紾而昔疢疾险中瘠牛之角无泽角欲青白而丰末夫角之本蹙于而休于气是故柔柔故欲其埶也白也者埶之徴也夫角之中恒当弓之畏畏也者必桡桡故欲其坚也青也者坚之徴也夫角之未逺于而不休于气是故脆脆故欲其柔也丰末也者柔之徴也角长二尺有五寸三色不失理谓之牛戴牛凡相胶欲朱色而昔昔也者深瑕而泽紾而搏廉鹿胶青白马胶赤白牛胶火赤鼠胶黒鱼胶饵犀胶黄凡昵之类不能方凡相筋欲小简而长大结而泽小简而长大结而泽则其为兽必剽以为弓则岂异于其兽筋欲敝之敝漆欲测丝欲沈得此六材之全然后可以为良凡为弓【弓有六材而治之各以其时】冬析榦【榦欲坚而贞固故冬析之】而春液角【角欲和而温柔故春液之】夏治筋【筋欲散而解缓故夏治之】秋合三材【胶丝漆三者欲其成就而充实故秋合之】寒奠体【奠定也体者弓徃来之体也必于寒而奠之则弓体用胶至冬坚而牢也】氷析灂【灂者漆之灂也必于氷而析之则漆灂欲其不动故也灂子召】冬析榦则易【此覆解上文谓于榦坚之时而析之则其势和易也易去声】春液角则合【于角和之时而液之则其气浃洽也】夏治筋则不烦【于筋散之时而治之则其理不乱也】秋合三材则合【于成材之时而合之则其质不相离也】寒奠体则张不流【体已定则虽张之而不流移也】氷析灂则审环【灂已环则不复有所鼔动也】春被则一年之事【被于春俟一朞之乆而后可用也】析榦必伦析角无邪斵目必荼斵目不荼则及其大脩也筋代之受病夫目也者必强强者在内而摩其筋夫筋之所由幨恒由此作故角三液而榦再液厚其帤则木坚薄其帤则需是故厚其液而节其帤约之不皆约疏数必侔斵挚必中胶之必均斵挚不中胶之不均则及其大脩也角代之受病夫怀胶于内而摩其角夫角之所由挫恒由此作凡居角长者以次需恒角而短是谓逆桡引之则纵释之则不挍恒角而达譬如终绁非弓之利也今夫茭解中有变焉故挍于挺臂中有柎焉故剽恒角而达引如终绁非弓之利挢榦欲孰于火而无赢挢角欲孰于火而无燂引筋欲尽而无伤其力鬻胶欲孰而水火相得然则居旱亦不动居湿亦不动苟有贱工必因角榦之湿以为之柔善者在外动者在内虽善于外必动于内虽善亦弗可以为良矣凡为弓方其峻而高其柎长其畏而薄其敝宛之无已应下柎之弓末应将兴为柎而发必动于閷弓而羽閷末应将发弓有六材焉【六者之中榦角为急用】惟榦强之【弓以榦为强以角附榦而安】张如水流【张之如水之顺流】维体防之【弓徃来之体防其深浅之失】引之中参维角防之【引弓与三尺之矢相中防正也必其用角之正防枨】欲宛而无负引之如环释之无失体如环材美工巧为之时谓之参均【得天时材美工巧为三均】角不胜榦榦不胜筋谓之参均【用榦胜一石如角胜二石被筋胜三石三者皆平曰三均】量其力有参均均者参谓之九和【合上材工时角榦筋之六者又以丝漆胶为之辅九者相得而和】九和之弓角与榦权【角与榦皆权平】筋三侔【侔犹等也】胶三锊丝三邸漆三斞【锊相称也邸相敌也斞有所受也】上工以有余【巧工和之而有余】下工以不足【下工和之则不足】为天子之弓合九而成规为诸侯之弓合七而成规大夫之弓合五而成规士之弓合三而成规【説并见夏官司弓矢注】弓长六尺有六寸【此言人之形貌不同故弓之等制不一六尺六寸弓之制长者】谓之上制【此弓之上等】上士服之【士之上者能用之】弓长六尺有三寸【此得长短之中者】谓之中制【此弓之中等】中士服之【士之中者能用之】弓长六尺【弓之至短者】谓之下制【此弓之下等】下士服之【士之下者能用之】凡为弓各因其君之躬志虑血气丰肉而短寛缓以荼若是者为之危弓危弓为之安矢骨直以立忿执以奔若是者为之安弓安弓为之危矢其人安其弓安其矢安则莫能以速中且不深其人危其弓危其矢危则莫能以愿中徃体多来体寡谓之夹臾之属利射侯与弋徃体寡来体多谓之王弓之属利射革与质徃体来体若一谓之唐弓之属利射深大和无灂其次筋角皆有灂而深其次有灂而疏其次角无灂合灂若背手文角环灂牛筋蕡灂麋筋斥蠖灂和弓摩覆之而角至谓之句弓【详察谓之覆极善谓之至角独善而筋榦未善谓之句弓弓之也】覆之而榦至谓之侯弓【角善榦又善而筋独未善可以射侯谓之侯弓】覆之而筋至谓之深弓【非特角榦善而筋亦善故疾而逺又中深故曰深弓】






　　周礼句解卷十二
</div>
    <div class="pagination">
<a href="周礼句解_page5.html">上一页</a><a href="周礼句解.html">1</a><a href="周礼句解_page2.html">2</a><a href="周礼句解_page3.html">3</a><a href="周礼句解_page4.html">4</a><a href="周礼句解_page5.html">5</a><span class="current-page">6</span>
    </div>
    <div class="pagination"><a href="index.html">返回目录</a></div>
</body>
</html>
