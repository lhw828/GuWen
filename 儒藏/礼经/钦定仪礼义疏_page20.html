<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 20 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 20 页/共 169 页</h1>
    <div class="content">　　案初入门北行未得遽相乡及相背东西行又北行稍前乃转身相乡耳以当留介及众宾之立位也位俱近门距西阶则逺
　　主人与宾三揖至于阶三譲主人升宾升主人阼阶上当楣北面再拜宾西阶上当楣北面答拜【楣密夷反】
　　正义郑氏康成曰三譲而主人先升者是主人先譲于宾不俱升者宾客之道进宜难也楣前梁也【贾疏对后梁在室户上】复拜拜賔至此堂尊之【贾疏乡饮酒义云拜至此升堂拜是拜至可知】案三揖注疏及敖氏説已见士冠礼此于宾介入门左东面北上之下乃云主人与宾三揖可见三揖皆在北行时而初入门相背各乡堂涂之前不揖矣所以然者主人此时祗与宾三揖介以下不揖亦不随宾而行也然必俟介众宾之位既定主人乃可与宾为礼耳　又案主人先升导宾也公食大夫礼公升二等宾升君尊也此宜主人升一等而宾升与冠昏乡射礼同
　　右迎宾拜至
　　主人坐取爵于篚降洗
　　正义郑氏康成曰将献宾也　敖氏继公曰取爵盖北面为洗而降故曰降洗
　　宾降主人坐奠爵于阶前辞宾对
　　正义郑氏康成曰宾降从主人也主人辞重以已事烦宾也事同曰譲事异曰辞对答也宾主之辞未闻敖氏继公曰宾降之位见下文宾从降而主人辞
　　亦尚辞譲也奠爵乃辞者事异不宜相杂且为敬也西面坐奠爵兴辞对时亦少进位下文云宾对复位是也
　　案乡射礼主人阼阶前西面坐奠爵兴辞降　又案升阶之譲已欲升而譲彼先升是事同也降洗之辞已则降而辞彼勿降是事异也凡辞与对皆必先奠其爵不敢因便故敖氏既曰事异而又以为为敬也
　　主人坐取爵兴适洗南面坐奠爵于篚下盥洗【注今文无奠】正义郑氏康成曰已盥乃洗爵致洁敬也篚下篚南敖氏继公曰南面坐于洗北乃奠爵于篚南不敢
　　由便也盥洗既盥复坐取爵而将洗之也凡言洗于辞洗之前皆将洗而未洗者也盥洗皆立凡洗者必盥经不悉见之
　　案下卒洗方是洗爵盥则知将洗矣是以宾进而辞洗也凡洗必盥少仪文
　　宾进东北面辞洗
　　正义郑氏康成曰言东北面则南于洗矣　敖氏继公曰进者少南行也南于洗西乃止而东北面乡主人辞洗之意与辞降同
　　存疑郑氏康成曰必进东行示情
　　案此时主人南面于洗北而宾位阶下当西序是在主人之北矣故必稍进南行遥当主人之西南而后斜乡之而辞洗是以东北面也注东行之説不如敖氏为核
　　主人坐奠爵于篚兴对宾复位当西序东面
　　正义郑氏康成曰言复位者明始降时位在此　贾氏公彦曰上直云宾降不言处所于此见之是举下以明上之义　敖氏继公曰此奠爵于篚为将洗而致敬也当西序东西节也下文云宾降立于阶西当序
　　案盥前既尝奠爵矣此复奠者盥讫则坐取爵以兴而拟洗因宾辞故复坐奠而兴对也未盥时奠于篚下已盥则奠于篚内故曰于篚
　　主人坐取爵沃洗者西北面卒洗主人壹揖壹譲升宾拜洗主人坐奠爵遂拜【注古文壹作一】
　　正义郑氏康成曰沃洗者主人之羣吏　敖氏继公曰沃洗以枓防水而沃洗爵者也西北面宜乡洗者也既则西面于水东主人南面洗而西北面沃则北面洗者其西南面沃之与沃洗者先亦沃盥升亦主人先而宾从之拜洗谢其为巳洗也
　　案沃洗者之位在洗东西面至主人洗则斜乡之故西北面乡射礼宾西阶上北面拜洗主人阼阶上北面答拜
　　降盥宾降主人辞宾对复位当西序卒盥揖譲升宾西阶上疑立【疑鱼力反后疑立竝同】
　　正义郑氏康成曰复盥为手坋污疑正立自定之貌敖氏继公曰盥为将酌也宾对时违其位故云复
　　下主人对放此既拜而盥为拜时以右掌据地不无坋污也内则曰凡男拜尚左手　贾氏公彦曰揖譲升不言一揖一譲从上可知
　　案始之盥为洗爵也此复盥为实爵也实爵而复盥致洁之至也主人阶上及降阶之位皆在阼阶东宾降阶之位在西阶西下经俱有明文则宾阶上之位亦宜在西阶西此不言西可知也其位不当阶者堂涂直阶恐妨于升降者也乡射礼主人卒盥一揖一譲升宾升
　　主人坐取爵实之宾之席前西北面献宾
　　正义郑氏康成曰献进也进酒于宾　敖氏继公曰实者实以酒谓酌也　贾氏公彦曰西北面者宾在西阶北面将就席受故西北面乡其席也
　　案西北面者乡宾席也至宾酢而东南面者乡主席也逮主酬宾而北面者将奠觯于宾席不可斜乡而奠也
　　宾西阶上拜主人少退宾进受爵以复位主人阼阶上拜送爵宾少退
　　正义郑氏康成曰少退少辟复位复西阶上位　贾氏公彦曰乡射宾进受爵于席前此文不具　敖氏继公曰主人西北面于宾席前宾拜于西阶上而主人乃少退则是凡拜皆有相之者
　　案少退示不敢安之意亦以彼拜而已方执爵故也献酢酬竝同至旅酬则礼杀且授受同在一阶故不必少退
　　荐脯醢
　　正义郑氏康成曰荐进也进之者主人有司【贾疏昏礼礼宾赞者荐脯醢】
　　宾升席自西方乃设折俎【折之设反】
　　正义郑氏康成曰升由下也升必中席折俎牲体枝觧节折在俎　敖氏继公曰宾席亦东上西方为下也
　　案升席而后设俎俎贵于荐也设之亦主人有司
　　主人阼阶东疑立宾坐左执爵祭脯醢奠爵于荐西兴右手取肺郤左手执本坐弗缭右絶末以祭尚左手哜之兴加于俎【缭音了哜才计反】
　　正义郑氏康成曰坐坐于席祭脯醢者以右手肺离之本端厚大者缭犹紾也离肺上为本下为末哜尝也　贾氏公彦曰爵为取肺奠之少仪云取俎进俎不坐是以取时奠爵兴至加于俎又兴也　敖氏继公曰执本却左手则絶末覆右手矣絶末以祭者絶其末不没之处以为祭也此与振祭之意相类尚左手哜之谓举其左手而右手在下以末授口哜之也将哜乃尚左手则祭时不然矣加于俎以右手　孔氏颖逹曰俎既有足立而取之便反之于俎亦立而为之此谓宾客若为尸虽折俎取祭反之皆坐案俎既有足而又设于荐外坐而取之非便也故兴肺为气主周人所尚故食必先祭肺絶以右手故执用左手将祭必升其物于手上故却左手承之若哜则尚左手变于祭也
　　存疑贾氏公彦曰大祝辨九祭七曰絶祭八曰缭祭注云缭祭以手从肺本循之至于末乃絶以祭絶祭不循其本直絶以祭礼多者缭之礼略者絶则祭之亦据此与乡射而言也大夫已上为缭祭燕礼大射虽宾皆大夫以臣在君前故不为缭祭皆为絶祭案如疏説则此弗字当作实字觧据説文弗训挢挢有举手义有屈曲义所以明缭祭之法也周官九祭郑注以此当其一然以燕礼大射礼皆为絶祭推之恐此礼不应独异
　　坐捝手遂祭酒兴席末坐啐酒【捝舒衞反啐七内反古文捝作説】正义郑氏康成曰捝拭也捝手为絶肺染汚也刌肺不捝手啐亦尝也　贾氏公彦曰内则事佩之中有捝则宾自有捝巾也乡射云坐捝手执爵遂祭此不言执爵省文也哜是至齿啐是入口　敖氏继公曰席末席西端也无后事而啐酒者欲知其防而告之也　孔氏颖逹曰啐于席末乡饮酒义曰言是席之正非专为饮食也为行礼也
　　案哜肺与祭肺相因者哜讫当加于俎未得遽离其席也啐酒不与祭酒相因者啐讫当以卒于阶故违其席也
　　降席坐奠爵拜告防执爵兴主人阼阶上答拜宾西阶上北面坐卒爵兴坐奠爵遂拜执爵兴主人阼阶上答拜
　　正义郑氏康成曰降席席西也防美也卒尽也　贾氏公彦曰宾甘主人之味啐则拜之若主人谢宾则饮讫乃崇酒　敖氏继公曰拜乃告防谢其以防酒饮已也降席即拜者欲近于啐酒之处且以别于拜既也既拜则坐以告防必西阶上卒爵者以向者于此拜受故也　孔氏颖逹曰祭荐祭酒哜肺表其敬礼之事故在席中啐酒则入于已故在席末啐才入口故犹在席末卒则尽爵故逺在西阶上　吕氏大临曰宾敬主人在礼不在食乡饮酒义曰卒觯致实于西阶上言是席之上非专为饮食也
　　右主人献宾
　　宾降洗
　　正义郑氏康成曰洗将以酢主人
　　案乡射礼宾以虚爵降此文不具
　　主人降宾坐奠爵兴辞主人对
　　正义郑氏康成曰亦从宾也降立阼阶东西面宾奠爵西阶前也【贾疏乡射礼宾西阶前东面坐奠爵】
　　宾坐取爵适洗南北面主人阼阶东南面辞洗宾坐奠爵于篚兴对主人复阼阶东西面
　　正义敖氏继公曰洗南北面别于主人也于宾之取爵也主人复位南面辞洗犹不离阼阶东示违其位而已此主人辞洗在宾盥之先与他礼微异未详贾氏公彦曰乡射宾盥讫将洗主人乃辞洗此宾未盥主人辞洗先后不同者彼与乡人习礼轻故盥讫乃辞洗此乡人将宾举之故未盥先辞洗重之故也又乡射宾适洗坐奠爵于篚下至盥讫主人辞洗宾方奠爵于篚此适洗未奠即辞故不奠爵篚下便言奠爵于篚
　　案宾洗北面者乡射注云宾自外来是也主人阼阶下位本西面辞洗则南面以宾在南也既仍西面以宾在西也故云复
　　宾东北面盥坐取爵卒洗揖譲如初升主人拜洗宾答拜兴降盥如主人礼
　　正义贾氏公彦曰如初升谓一揖一譲也如主人礼谓宾降主人亦降宾辞降主人对　敖氏继公曰凡盥洗于洗南者皆北面此云东北未详疑东衍文也案沃洗者本西面主人洗而西北面沃之则宾洗必西南面沃之敖氏之説当矣
　　宾实爵主人之席前东南面酢主人主人阼阶上拜宾少退主人进受爵复位宾西阶上拜送爵荐脯醢主人升席自北方设折俎祭如宾礼不告防
　　正义郑氏康成曰酢报也祭者祭荐俎及酒亦哜啐不告防酒已物也　敖氏继公曰北方席下也主人介席皆南上主人不告防乃亦啐酒者若欲知其美恶以拜崇酒然
　　案言所不者惟告防即以明其亦哜啐也
　　自席前适阼阶上北面坐卒爵兴坐奠爵遂拜执爵兴宾西阶上答拜
　　正义郑氏康成曰自席前者啐酒席末因从北方降也　敖氏继公曰从北方降正也
　　案啐必于席末既席末啐无转身躐席更降于上之理故宾啐毕即从席西降主人啐毕即从席北降事之宜理之适也此见降由上之非定例而不可以凡防之矣乡射礼宾西阶上北面答拜
　　主人坐奠爵于序端阼阶上北面再拜崇酒宾西阶上答拜
　　正义郑氏康成曰序端东序头也　贾氏公彦曰奠于序端者拟酬宾讫取此爵以献介　敖氏继公曰奠爵序端拜崇酒之礼然也奠于其所而拜则嫌若拜既爵奠于篚而后拜则嫌若礼毕而更端故以奠于此为节崇重也谓宾崇重巳酒不嫌其薄而饮之既也故拜谢之卒爵乃拜者若已饮之乃审知其薄然
　　存疑郑氏康成曰崇充也言酒恶相充实
　　案奠爵序端实兼贾敖二义献酢之礼宾主从同惟宾拜防而后拜既伸已之感者情宜急也主人则拜既而后拜崇致已之歉者节宜缓也
　　右宾酢主人
　　主人坐取觯于篚降洗宾降主人辞降宾不辞洗正当西序东面【觯支义反】
　　正义贾氏公彦曰既自饮而盥洗者礼法宜洁故也敖氏继公曰自饮乃洗者亦象宾之饮已也　郑
　　氏康成曰不辞洗者以其将自饮
　　案献酢以爵酬用觯者爵以明敬觯以为劝也篚房户间尊南之篚也乡射礼主人奠觯辞降宾对东面立主人坐取觯洗
　　卒洗揖譲升宾西阶上疑立主人实觯酬宾阼阶上北面坐奠觯遂拜执觯兴宾西阶上答拜坐祭遂饮卒觯兴坐奠觯遂拜执觯兴宾西阶上答拜
　　正义郑氏康成曰酬劝酒也　朱子曰酬导饮也主人酌以献宾宾酌饮主人曰酢主人又饮而复饮宾曰酬其主人又自饮者是导宾使饮也　敖氏继公曰此象宾之饮巳故其拜皆兴受之于人者同案未饮而拜示行酬也既饮复拜示尽觯也宾皆答拜以此觯为巳而饮也
　　主人降洗宾降辞如献礼升不拜洗宾西阶上立正义郑氏康成曰降辞以将酌已不拜洗杀于献敖氏继公曰如献礼如其降后升前之仪
　　主人实觯宾之席前北面宾西阶上拜主人少退卒拜进坐奠觯于荐西
　　正义郑氏康成曰宾已拜主人奠其觯　敖氏继公曰席前北面变于献以其不授也奠觯于荐西者主人以此觯不举不敢亲授之重劳宾也凡酬酒有卒不举者有未即举者主人皆奠之而不授其意则同燕与大射及少牢下篇主人酬尸与宾皆授觯与士礼异
　　案献之礼成于酬此觯主人所以成献礼也凡酬酒自饮既必以酬人此觯宾终不举者以其主人亲酬不敢当其盛礼且介及众宾未献则宾未有所酬也主人逹宾意于是献介及众宾乃使一人举觯为旅矣　又案授者敌礼也奠而不授则礼重矣士昏记壻见妻之父母壻入门奠贽出摈者以贽出请受壻复以贽入主人乃再拜受聘礼宾觌宾入门奠币出摈者请受宾入门振币进授凡此皆奠与授卑亢异也献酢皆受爵而酬奠觯者主人以此成礼故奠之
　　宾辞坐取觯复位主人阼阶上拜送宾北面坐奠觯于荐东复位
　　正义敖氏继公曰辞辞其奠觯也奠觯酬之正礼也然奠而不授亦有降等之嫌故辞之辞之而不命乃坐取觯示受也辞及取觯皆当东面复位待主人拜也北面奠觯由便也凡宾于主人所奠之物必取而迁之以示不敢当之意且为礼也堂上则左之堂下则右之亦各从其便也　贾氏公彦曰宾辞不觧所辞之事案乡射主人酬宾宾辞注曰辞主人复亲酌已是也　郑氏康成曰酬酒不举君子不尽人之欢
　　案注云亲酌已谓主人亲酬对一人举觯而言也既辞其亲酬又辞其奠觯二义皆赅
　　右主人酬宾
　　总论王氏安石曰主既献宾既酢则报施足矣于是有酬焉所以为厚也　陈氏祥道曰宾主之礼有献而后有酢有酢而后有酬献者礼之施也酢者礼之报也酬者礼之成也
　　主人揖降宾降立于阶西当序东面
　　正义郑氏康成曰主人将与介为礼宾谦不敢独居堂上　敖氏继公曰主人将降而揖所以礼宾宾降之位其南北之节皆于阶西至此始见之也主人降西面于门东
　　案揖降者主人揖宾而自降也宾奠觯于荐东则将降矣主人逹其意故揖之
　　主人以介揖譲升拜如宾礼主人坐取爵于东序端降洗介降主人辞降介辞洗如宾礼升不拜洗
　　正义贾氏公彦曰升而拜者拜至亦如宾　敖氏继公曰介入门左止于其位至是乃进爵即向之所奠者也辞洗如宾礼者宾降至壹揖壹譲升之仪也此时介降之位在宾南　郑氏康成曰不拜洗介礼杀也
　　存疑贾氏公彦曰主人与宾三揖至阶时介与众宾亦随至西阶下东面今惟于升时揖譲无庭中揖譲事
　　案经言以介揖譲升如宾礼如其三揖至于阶三譲至当楣答拜之礼也则主人与宾三揖至阶时介尚在门左之位未随至西阶下明矣如介与众宾随至西阶下则宾三揖时将随之而偕揖乎抑宾揖而介以下则否乎盖皆不可
　　介西阶上立
　　正义郑氏康成曰不言疑者省文
　　主人实爵介之席前西南面献介介西阶上北面拜主人少退介进北面受爵复位主人介右北面拜送爵介少退主人立于西阶东【注主人介右下今文无北面】
　　正义敖氏继公曰主人献介乃拜于其右者以其尊降于宾也凡堂上献酢分阶而拜者宾主二人而已其余则否主人立于西阶东稍违其拜处与既献宾而立于阼阶东之意同西阶上非其正位故即辟之案主人献介而西南面与宾酢主人而东南面者同义盖献酢之礼必向受爵者之席前授之受爵者北面于阶上则在送爵者之南故取向席前又不背受爵者且以为少退之地耳既则授者侧向自若受者则进而受之也主人立西阶东不即复阼阶者俟其卒爵也
　　存疑郑氏康成曰主人拜于介右降尊以就卑也案惟献宾拜于阼余皆拜于其右降尊之説不可通于大夫
　　荐脯醢介升席自北方设折俎祭如宾礼不哜肺不啐酒不告防自南方降席北面坐卒爵兴坐奠爵遂拜执爵兴主人介右答拜
　　正义郑氏康成曰不哜啐下宾　敖氏继公曰降席适西阶上也介席南上自南方降者介尊于礼轻者或得由便也主人亦然主人介右答拜复西就之有司彻侑降席自北方以其卑于介也
　　右主人献介
　　介降洗主人复阼阶降辞如初卒洗主人盥介揖譲升授主人爵于两楹之间
　　正义敖氏继公曰洗为主人将自酢也初谓宾酢时主人降以下至坐取爵卒洗之礼也自饮而盥逹介意也介立于洗南以俟之主人既盥乃揖而行也介授主人爵者不敢酢也主人受之者亦逹介意也凡受献而亲酢者一人而已其余则或所献者自酢焉此介视宾为杀故其酢礼如此然其初乃得为主人洗爵亦其异者也　郑氏康成曰如初如宾酢之时盥者当为介酌介不自酌下宾酒者宾主共之案为介酌而亦盥尊介也乡射礼大夫之酢主人也亦然授于两楹之间者以此爵未酌且以示杀于宾酢主人授于席前者之礼也
　　介西阶上立主人实爵酢于西阶上介右坐奠爵遂拜执爵兴介答拜主人坐祭遂饮卒爵兴坐奠爵遂拜执爵兴介答拜主人坐奠爵于西楹南介右再拜崇酒介答拜
</div>
    <div class="pagination">
<a href="钦定仪礼义疏_page19.html">上一页</a><span>...</span><a href="钦定仪礼义疏_page15.html">15</a><a href="钦定仪礼义疏_page16.html">16</a><a href="钦定仪礼义疏_page17.html">17</a><a href="钦定仪礼义疏_page18.html">18</a><a href="钦定仪礼义疏_page19.html">19</a><span class="current-page">20</span><a href="钦定仪礼义疏_page21.html">21</a><a href="钦定仪礼义疏_page22.html">22</a><a href="钦定仪礼义疏_page23.html">23</a><a href="钦定仪礼义疏_page24.html">24</a><a href="钦定仪礼义疏_page25.html">25</a><span>...</span><a href="钦定仪礼义疏_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
