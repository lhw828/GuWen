<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 12 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 12 页/共 169 页</h1>
    <div class="content">　　案郑樵之説盖以古者有姓有氏同出一祖者谓之同姓大传所谓缀之以姓而弗殊虽百世而昏姻不通者也有同姓而异氏者如鲁之孟季宋之华向是也有异姓而同氏者其氏偶同本非一姓如宋孔氏为子姓卫孔氏为姞姓晋栾氏为姬姓齐栾氏为姜姓之类是也然后世宗法湮废族氏异同猝难辨析则慎其所可知者可耳
　　余论王氏吉曰夫妇人伦大纲夭夀之也世俗昏娶太蚤未知为人父母之道而有子是以教化不眀而多夭　胡氏宏曰夫妇之道人丑之者以淫欲为事也圣人安之者以保合为义也接而知有礼焉交而知有道焉惟敬者为防守而勿失也
　　下逹纳采用鴈
　　正义郑氏康成曰诗云取妻如之何匪媒不得昏必由媒交接设绍介【贾防行礼皆使使徃是交接设绍介也】皆所以养防耻纳采而用鴈为贽者取其顺阴阳徃来　贾氏公彦曰大宗伯职卿执羔大夫执鴈士执雉此昏礼无问尊卑皆用鴈　敖氏继公曰此谓自天子下逹扵庶人纳采皆用鴈也以此推之则余礼之用鴈者皆当下逹惟纳徴之礼或异耳用鴈者先儒谓取其不再偶义恐或然
　　存疑郑氏康成曰逹通逹也将欲与彼合昏姻必先使媒氏下通其言女氏许之乃后使人纳其采择之礼　贾氏公彦曰下逹者男为上女为下取阳倡阴和之义谓以言辞下通扵女氏也　陆氏佃曰下逹若逆女之类自天子逹是也
　　辨正朱子曰大夫执鴈士执雉而士昏下逹纳采用鴈如大夫乗墨车士乗栈车而士昏亲迎乗墨车也注防知乗墨车为摄盛而不知下逹二字本为用鴈一事而发言士庶皆得用鴈亦摄盛之意也盖既许摄盛虽庶人不用匹昏礼贽不用死不得不越雉而用鴈尔注防既失其指陆氏扵下逹之义虽近得之然未知其与用鴈通为一义则亦未为尽善也余论司马氏光曰凡议昏姻当先察其壻与妇人之性行及家法何如勿苟慕其富贵　程子曰世人多谨扵择壻而忍扵择妇其实壻易见而妇难知所系甚重岂可忽哉
　　主人筵于戸西西上右几
　　正义郑氏康成曰主人女父筵为神布席也【贾防下醴宾彻几改筵是为人设席故知此为神席】戸西者尊处【贾防戸西是宾客之位故为尊处】将以先祖之遗体许人故受其礼扵祢庙【贾防记云凡行事受诸祢庙】席西上右设几神不统扵人【贾防乡射燕礼等设席皆东上是统扵人今以神尊不统扵人是地道尊右之义】席有首尾【贾防公食记蒲筵萑席皆卷自末是席有首尾】　敖氏继公曰筵之者有司也乃云主人者对使者立文也几漆几也右几席南面几在席西端也席西上右几变扵生人也神位扵室则居主位扵堂则居客位凡受礼扵庙而不扵戸牖之间行礼者必设神位扵客位示有所尊且敬其事也士用漆几亦神人同是时主人立扵阼阶东摈者亦端负东塾下礼放此
　　案此主人女父为适子有祢庙者也若祖为适者在则祖主之若祖父俱殁则兄之为父后者主之记云弟则称其兄是壻之适兄得主其弟之昏则女之适兄亦得主女弟之昏矣女适人为兄弟之为父后者不敢降服亦其证也若女有父而不为父后及父殁而无适兄者则世父主之若并无世父则小宗尊属近者主之记云支子则称其宗是壻族宗子得主此壻之昏则女族宗子亦得主此女之昏矣记又云祖庙已毁教扵宗室白虎通云大夫士皆有宗族自扵宗子之室学事人亦可推也西上右几席为神设神道尚右故也
　　使者端至【使师异反】
　　正义郑氏康成曰使者夫家之属若羣吏使徃来者端士莫夕之服又服以事其庙【贾防士以端祭庙今使者服端至亦扵主人庙中行事】有司缁裳【贾防缁裳即裳】　敖氏继公曰使者壻父之家臣奉壻父之命而为使者服端以行礼则端亦不独为士之正服矣至谓至于门外案防以使者为中下士此其尊卑也微末可以相属而相使也敖説得之端朝服士以下通得服之特牲记可证下经云从者毕端而防以从者为仆隶亦足以见之矣
　　摈者出请事入吿
　　正义郑氏康成曰摈者有司佐礼者【贾防士冠礼有司是主人之属及羣吏佐主人行礼之人知此亦然在主人曰摈】请犹问也礼不必事虽知犹问之重慎也　敖氏继公曰此亦宾之将命者入吿摈者吿主人乃出请事也其辞盖曰某也使某请事凡宾非主人之所戒速而来者则有请事之礼摈者请事宾执鴈请纳采摈者乃入吿凡请事者西面入吿者东面大夫士之礼也
　　主人如宾服迎于门外再拜宾不答拜揖入
　　正义郑氏康成曰门外大门外【贾防大夫士唯有两门寝门大门而已庙在寝门外之东此下有至于庙门明此是大门外】不答拜者奉使不敢当其盛礼　敖氏继公曰拜迎之礼主扵使者乃不答拜者使事未致不敢以私礼杂之也　贾氏公彦曰士冠礼主人迎于大门外主人西面此及乡饮酒乡射皆不言面位者文不具耳
　　至于庙门揖入三揖至于阶三让
　　案揖入三揖注防及敖氏説已见士冠礼兹不重出
　　主人以宾升西面宾升西阶当阿东面致命主人阼阶上北面再拜【注今文阿为庪】
　　正义敖氏继公曰主人以宾升谓主人先升而宾从之也致命谓致其主人之辞也　贾氏公彦曰主人阼阶上北面再拜不言当阿则如乡饮酒主人当楣再拜
　　存疑郑氏康成曰阿栋也【贾防士之庙五架为之栋北一楣下有室戸中脊为栋栋南一架为前楣楣前接檐为庪】入堂深示亲亲【贾防乡饮酒聘礼皆云宾当楣此独云当阿故云示亲亲】　贾氏公彦曰礼之通例宾主敌者宾主俱升士冠与此文是也若乡饮酒乡射皆主尊宾卑故初至之时主人升一等宾乃升至卒洗之后亦俱升
　　案使者升阶即至栋下疑其太骤或当从今文作庪则宾致命与主人拜所南北不甚相县似为近情注以阿为栋亦无据以考工四阿之法推之则阿距檐不逺岂阿即庪之别名与　又案升阶之法宾尊者扵主人之让宾则先升如聘礼主君使卿归饔饩大夫先升一等宾朝服问卿宾升一等大夫从又觐礼王使人劳侯氏使者不让先升皆是也主人尊及宾主敌者宾三让既乃主人先升道宾如聘礼受玉公升二等宾升乡饮酒主人升宾升此主人尊者也乡射主人升一等宾升聘礼宾傧卿时宾升一等大夫升问卿大夫傧宾时大夫升一等宾从之此宾主敌者也曲礼云主人与客让登主人先登客从之可见宾主敌体亦主人先升一等道宾也冠礼主人升此经主人以宾升乡饮酒卒洗主人升宾升乡射卒洗主人以宾升眀皆主人先升也防以为宾主敌者宾主俱升恐非确义
　　授于楹间南面
　　正义郑氏康成曰授于楹间明为合好其节同也【贾防节同宾以鴈授主人于楹间其逺近节同也】　李氏如圭曰楹柱也堂上有两楹间堂东西之中也　敖氏继公曰此文承主人之下则授宜作受受者南面则授者宜北面矣为人使而授于堂乃不南面者辟君使扵大夫之礼也授受扵楹间敌也使者虽贱扵主人然主人士也其爵卑未足以自别故使者无降等之嫌而得与主人扵楹间相授用敌者礼也主人拜受而宾不拜送者以其非己物也此与上文不答拜之意异凡为使之礼皆放此
　　通论贾氏公彦曰凡宾主敌者授扵楹间不敌者不于楹间是以聘礼宾面大夫大夫受币于楹间南面注云敌也公侧受玉于中堂与东楹之间注云东楹之间亦君行一臣行二至醴宾及宾私觌皆云当东楹是尊卑不敌故不于楹间也
　　存疑郑氏康成曰南面并受也【贾防经云南面不辨宾主故知并受也】郝氏敬曰南面者主北面宾南面阳尊阴卑也
　　案宾主授受之正礼当讶受不当并受也聘礼宾面大夫受币之法受者南面授者北面此亦当然故敖氏决之非苟为异而已若南面授而北面受则君使卿大夫归饔于聘使则然非常礼也郝氏阳尊阴卑之説非也
　　宾降出主人降授老鴈
　　正义敖氏继公曰出出庙门老室老大夫士之贵臣授鴈扵阶下既则进立扵中庭　贾氏公彦曰授鴈讫宾降自西阶出门主人降自阼阶授老鴈扵阶立待后事也
　　存疑郑氏康成曰老羣吏之尊者【贾防大夫家臣称老士虽无君臣之名云老亦是羣吏中尊者】
　　案服传公卿大夫有室老与士皆为贵臣其余皆众臣也注云室老家相也据此则室老为家臣之长家臣畜扵私家不食扵公与羣吏府史等异也特牲礼士有私臣曲礼云士不名家相眀士有室老矣敖氏较注为优
　　右纳采
　　总论贾氏公彦曰昏礼有六尊卑皆同五礼用鴈惟纳徴不用鴈以其自有币帛可执也纳采言纳者以其始相采择恐女家不许故言纳问名女家已许故不言纳纳吉男家卜吉徃与女氏故更言纳纳徴用币帛则昏礼成故更言纳请期亲迎则昏礼已成故皆不言纳也
　　摈者出请
　　正义郑氏康成曰不必宾之事有无　敖氏继公曰请请事也下文放此
　　宾执鴈请问名主人许宾入授如初礼【注古文礼为醴】
　　正义郑氏康成曰问名者将归卜其吉凶　范氏甯曰问女名而卜之知吉凶　贾氏公彦曰此一使兼行纳采问名二事相因又使还须卜故因即问名主人许者摈请入吿乃报宾宾得主人许乃入门升堂授鴈与纳采礼同　敖氏继公曰问名问女之名也初礼三揖以下之仪也此虽俟扵中庭亦有三揖与聘礼同　吴氏澄曰主人受鴈于楹间还扵阼阶上答以女之名宾既受命乃降出也
　　总论陈氏祥道曰纳采问名一使二鴈三入庙而再迎之
　　存疑孔氏颖逹曰问名者问其母所生之姓名昏礼云为谁氏言母之姓何氏也　贾氏公彦曰言问名者问女之姓氏不问三月之名也名有二种一是名字之名三月之名是也一是名号之名若以姓氏为名之类也
　　辨正朱子曰孔防问名与仪礼不同
　　案纳采时既对以某之子则女之姓氏不待问矣此问名者既纳采将加诸卜不得不知名以吿扵神也记云谁氏者问者之谦不欲径询女名耳周官媒氏凡男女自成名以上皆书名此为万民之判立制也古人妇人有讳然则士大夫之女子子其亦登名与説见本篇记
　　右问名
　　摈者出请宾吿事毕入吿出请醴宾
　　正义郑氏康成曰醴宾者欲厚之　敖氏继公曰醴与醴子之醴同凡自敌以下其使之行重礼者事毕则醴之所以见殷勤也摈者请醴宾亦以其降等也若敌者则主人自请之
　　存疑郑氏康成曰此醴亦当为礼【贾防士冠礼醴宾已从礼故此云亦】辨正李氏如圭曰士之醴子醴宾醴妇经皆作醴不必改为礼
　　宾礼辞许
　　正义郑氏康成曰礼辞一辞　贾氏公彦曰一辞许者主人醴宾之常法乡已行纳采问名宾主之情已通故一辞而已
　　案冠礼请醴宾宾礼辞许下有宾就次此亦当就次以待彻几改筵诸事也次在庙门外
　　主人彻几改筵东上侧尊甒醴于房中【甒亡甫反】
　　正义郑氏康成曰彻几改筵者乡为神今为人【贾防为神则西上为人则东上】侧尊亦言无酒【贾防以醴质故士冠与此皆无酒】侧尊于房中亦有篚有笾豆如冠礼之设【贾防下云賛者酌醴加角柶眀有篚盛之又賛者荐脯醢则有笾豆可知冠礼尊在服北南上则此尊与篚等亦南上如冠礼】　贾氏公彦曰扵戸西礼神坐彻去其几扵后授宾改设其筵
　　存疑贾氏公彦曰东上者统扵主人　敖氏继公曰改筵者易他筵而布之也
　　案生人之席东上此仅一席耳非必有所统也聘礼为神蒲筵缋纯加莞席纷纯右雕几为宾宜蒲筵缁布纯加莞席帛纯左漆几宾卿不得视诸侯之先君故易几筵而用之士则神人同用蒲筵缁布纯漆几因神席而改设东上可也
　　主人迎宾于庙门外揖让如初升主人北面再拜宾西阶上北面答拜主人拂几授校拜送宾以几辟北面设于坐左之西阶上答拜【校胡孝反辟音避注古文校为枝】
　　正义贾氏公彦曰如初升者如纳采时三揖三让也主人再拜者拜宾至此堂也　郑氏康成曰拂拭也拭几者尊宾新之也校几足辟逡遁　敖氏继公曰几者所以安体宾虽不隐几主人犹进之者崇优厚也拂几者新之且为恭也凡拂几以袂校未详以有司彻执几之法推之则校者其谓左廉与以几辟者嫌辟时或释几也左之在席上之东也设几扵左便其右也授几扵筵前西面拜送亦扵阼阶上北面设几之法有司彻备之
　　案几足无分扵前后此云授校既夕记云校在南则指一邉而言故敖氏亿其为左廉也以足授人亦嫌不恭
　　通论贾氏公彦曰案有司彻主人西面左手执几缩之以右袂推拂几三二手横执几进授尸于筵前注云此外拂之也凡敌者拂几皆若此卑扵尊者则内拂之不欲尘坋尊者也凡有几者宾重也其无几者宾轻也云以几辟者宾卑也不云者宾尊也聘礼云宰夫奉两端以进有司彻云尸进二手受于手间故凡授几设几之法卑者以两手执几两端尊者则以两手扵几间执之或受其足皆横受之及其设之皆旋几縦执乃设之扵坐南北面陈之位为神则右之为人则左之为异不坐设之几轻故也
　　赞者酌醴加角柶面叶出于房【柶音四注古文叶作擖】
　　正义郑氏康成曰賛佐也佐主人酌事也賛者亦洗酌加角柶覆之如冠礼矣【贾防冠礼云賛者洗于房中侧酌醴加柶覆之】出房南面待主人迎受　熊氏朋来曰柶六寸匕也以角为之冠昏宾祭受醴必用角柶盖扱醴小匙醴浊扱乃可饮也
　　案酌醴酌侧尊以实觯也冠昏宾祭之角柶与防礼角柶异玊府大防共角柶貎如軶上两末楔齿用之士防记大小敛奠有木柶二制如吉礼角柶也又凡面枋者枋向外面叶者叶向外此经賛者面叶主人讶受则面枋至宾讶受时则仍面叶必使宾得面叶者便其执枋扱祭也
　　主人受醴面枋筵前西北面宾拜受醴复位主人阼阶上拜送【枋彼命反柄同】
　　正义郑氏康成曰主人西北面疑立待宾即筵也【贾防知疑立者乡饮酒云主人阼阶东疑立眀此亦然凡主人将授酒醴待宾即筵前乃授之此注云即筵谓就筵前与下宾即筵别也】宾复位扵西阶上北面明相尊敬此筵不主为饮食起　敖氏继公曰西北面以宾在西阶上不可背之也醴子醴妇皆北面者以其立扵席西也宾拜亦扵西阶上复位俟既荐乃升席扵宾之拜也主人少退主人拜送宾亦如之
　　案主人受醴筵前西北面立定然后宾拜扵西阶上注着主人疑立所以为宾拜之节也
　　赞者荐脯醢宾即筵坐左执觯祭脯醢以柶祭醴三西阶上北面坐啐醴建柶兴坐奠觯遂拜主人答拜【觯支义反啐七内反】
　　正义郑氏康成曰即就也左执觯则祭以右手也凡祭扵脯醢之豆间【贾防祭脯醢在笾豆之间直言豆者省文公食大夫及有司彻豆多者则言祭扵上豆之间】啐尝也尝之者成主人意建犹扱也兴起也奠停也　贾氏公彦曰因事曰遂因坐奠觯不复兴而拜冠礼醴子醮子及此下醴妇不言坐奠觯遂者皆文不具
　　案行礼之节有不因坐而遂拜者如妇见舅姑奠笲栗舅坐抚之兴答拜奠笲腶脩姑坐举以兴拜是坐而又兴兴而又拜也少牢尸酢主人节主人左执爵右受佐食坐祭之又祭酒不兴遂啐酒亦是因事曰遂与此同也受嘏节主人坐奠爵兴再拜稽首兴再拜是不因事遂拜与此异也
　　宾即筵奠于荐左降筵北面坐取脯主人辞
　　正义郑氏康成曰荐左笾豆之东降下也自取脯者尊主人之赐将归执以反命【贾防记云宾右取脯左奉之乃归执以反命】辞者辞其亲彻　敖氏继公曰即筵奠觯者以取脯当北面礼贵相变也主人辞者见宾珍己之物而取之则以不腆辞也
　　案下醴妇节妇取脯注云亲彻且荣得礼燕礼大射礼宾取脯注云重得君赐此云尊主人之赐将归执以反命要皆成礼不虚所赐之意但荐脯五挺横祭扵其上云取者取其笾内之一而已此非所祭者若特牲少牢俱云宾取祭以降则所祭者也冠礼卒醮云取笾脯如初与此同燕礼大射宾取脯复赐钟人者无所为反命也
　　通论贾氏公彦曰此奠于荐左不言面位下賛礼妇奠于荐东注升席奠之眀皆升席南面奠则冠礼礼子亦南面奠之聘礼礼宾宾北面奠者以公亲执束帛待赐已也燕礼大射重君物君祭酬酒亦南面奠
　　宾降授人脯出主人送于门外再拜
　　正义郑氏康成曰人谓使者从者授扵阶下西面然后出【贾防以宾位在西故知西阶下西面授之】　敖氏继公曰门者大门也
　　右醴宾
　　纳吉用鴈如纳采礼
　　正义郑氏康成曰归卜扵庙得吉兆复使使者徃吿昏姻之事扵是定【贾防未卜时恐有不吉昏姻未定故纳吉乃定也】　贾氏公彦曰上文纳采在前问名在后此不云如问名而云如纳采者问名宾不出大门故此如其纳采也敖氏继公曰如纳采礼兼醴宾而言下礼放此存疑孔氏颖逹曰女家毎事吿庙则男氏将行六礼必皆吿庙不徒卜而已　陈氏祥道曰卜常在吿庙之日礼记曰卜郊受命扵祖庙作扵祢宫尊祖亲考之义也郑氏谓受命退乃卜卜昏之礼盖亦如之然则吿庙始扵纳采问名之后矣
　　案纳吉请期无卜筮仪仪略见扵冠礼也冠礼筮扵庙门不复布几筵吿庙以为祖考亦闻之矣若卜得吉是神许之即祖考许之也请期之卜亦然白虎通云娶妻不先吿庙者示不必安也安犹定也纳采未定不必吿庙卜而不吉犹不定也故问名之后纳徴之前卜扵庙门而已女家不卜者女从男为主吉则与吉也至请期又卜之亲迎醮子止行扵寝而不扵庙矣凡士有祢庙宗子主之支庶娶妻必宗子为之涖卜
　　余论朱子语类问古人纳采后又纳吉若卜不吉则如何曰便休也
　　案夫妇一体也不吉则均不吉亦非女家之愿矣吿而已焉非人谋有所私悔而不失慎重昏姻之意右纳吉
　　纳徴纁束帛俪皮如纳吉礼【纁许云反俪音丽力移反注今文纁皆作熏】正义郑氏康成曰徴成也使使者纳币以成昏礼用纁者象阴阳备也束帛十端也周官曰凡嫁子娶妻入币纯帛无过五两【贾防五两十端也必言两者欲得配合之名十者象五行十日相成也杂记云纳币一束束五两两五寻然则毎端二丈】俪两也执束帛以致命两皮为庭实皮鹿皮　何氏休曰俪皮者所以重古　程子曰徴证也成也用皮帛以证成男女之礼敖氏继公曰纳吉则成昏矣故扵纳吉之后复纳
　　其成昏之礼纁合而为两束帛纁各五端也用束帛俪皮则当至庙门主人揖先入宾乃执束帛而庭实先入设也如是则纳吉之礼不足以防之乃云如者以其异者可得而见也下言如纳徴礼类此贾氏公彦曰纳徴无鴈者以有束帛故也　吕氏大临曰纳徴者纳币以聘之也古之聘士聘女皆以币交贞洁之女非礼则不行犹贞洁之士非其招则不徃是以有俪皮束帛
　　通论贾氏公彦曰用纁者象阴阳备也士大夫乃以纁束帛天子加以谷圭诸侯加以大璋若庶人宜用缁色无纁故此注云备也其大夫无冠礼而有昏礼若试为大夫及幼为大夫者依士礼若五十而爵改娶者纁及鹿皮则同扵士余有异者无文余论王氏通曰昏娶而论财君子不入其乡古者男女之族各择徳焉不以财为礼　朱子语类问古人纳币五两恐太简曰计繁简则是以利言矣
　　右纳徴
　　请期用鴈主人辞宾许吿期如纳徴礼
　　正义贾氏公彦曰壻之父使使纳徴讫乃卜昏日得吉日又使使徃女家吿日男家执谦若云期由女氏故曰请期女氏知阳倡阴和当由男家出故辞使者既见主人辞遂吿期日也请期如纳徴礼纳徴如纳吉礼纳吉如纳采礼案上纳采之礼下至主人拜送于门外其中揖让升降及礼宾送迎之事皆如之郑氏康成曰主人辞者阳倡阴和期日宜由夫家来也夫家必先卜之得吉日乃使使者徃辞即吿之孔氏颖逹曰请者谦谨之辞示不敢自専　吕氏大临曰昏期主扵男氏必请扵女氏固辞然后吿者宾主之义不敢先也　敖氏继公曰壻家既得吉日乃不敢直以吿女家而必请之者亦聼命扵女家之意尊之也许吿期即记所谓某不敢不吿期者也右请期
　　案曾子问昏礼既纳币有吉日女之父母死则如之何孔子曰壻使人吊如壻之父母死则女之家亦使人吊父防称父母防称母又曰父母不在则称伯父世母也又曰壻已葬壻之伯父致命曰某之子有父母之防不得嗣为兄弟使某致命女氏许诸而弗敢嫁礼也防云致命必待已葬者俟哀情稍杀始兼他事又曰壻免防女之父母使人请壻弗取而后嫁之礼也女之父母死壻亦如之凡此皆礼之变者也
　　期初昏陈三鼎于寝门外东方北面北上其实特豚合升去蹄举肺脊二祭肺二鱼十有四腊一肫髀不升皆饪设扄鼏【去起吕反肫音纯髀笔倚反扃居萤反鼏迷翼反注古文纯为钓髀为脾今文扃作铉鼏皆作宻】
　　正义郑氏康成曰期取妻之日【贾防此陈同牢之馔下云亲迎之礼其中无厥眀之文眀是娶日也】鼎三者升豚鱼腊也寝壻之室也【贾防命士以上父子异宫自然别有寝若不命之士父子同宫其中亦隔别各有门戸故总云寝门外】北面乡内也【贾防东方北面是礼之正但数鼎故云北上此及少牢皆是也特牲陈鼎当门不在东方者辟大夫也此是东方不辟者重昏礼慑盛也凡陈鼎于外者北面为正】特犹一也合升合左右胖升扵鼎也【贾防以夫妇各一故左右胖俱升】去蹄蹄甲不用也【贾防以其践地秽恶】举肺脊者食时所先举也肺者气之主也周人尚焉脊者体之正也食时则祭之【贾防对祭肺未食时祭也】饭必举之贵之也【贾防特牲注云先食啗之所以导食通气也】毎皆二者夫妇各一耳凡鱼之正十五而鼎【贾防鱼阴中之物取数扵月十五日而盈特牲少牢尊卑同用十五】减一为十四者欲其敌偶也【贾防夫妇各有七也】腊腊也【贾防少牢用麋腊士腊可知】肫或作纯纯全也凡腊用全【贾防左右体骨相配共为一体故得全名】髀不升者近窍贱也饪孰也扃所以扛鼎鼏覆之　敖氏继公曰初昏谓日方入之时东方直东塾少南也陈鼎东方大夫士之礼也北面北上便其入设也合升者用豚之法宜然也不言四鬄两胉者士防下篇有成文故此略之举肺脊者所举之肺脊也此二者先饭则举之毎饭则啗之脊正脊也肺切肺也他肺亦祭此直以祭名之者以其惟王扵祭而已故又谓之祭肺凡食而有牲爼者皆有祭肺士礼腊用一胖此一肫乃用左右胖者亦异昏礼也特牲记曰腊如牲骨然则此腊之体骨亦略放扵豚惟去髀为异
　　案豚觧七体则脊为一体而有举脊二者以夫妇各一举故以脊折而用之与肺同加扵爼如鱼之有膴祭耳其他则仍之不折肩臂臑为一体骼为一体髀亦属焉下惟去蹄则觳连扵骼矣
　　通论贾氏公彦曰祭时二肺俱有生人惟有举肺皆祭今此得有祭肺者礼记郊特牲论娶妇鬼神阴阳也据下文先用祭肺后用举肺此先言举肺后言祭肺者以举肺脊长大故先言是以特牲少牢入鼎时举肺脊在前夫妇鬼神阴阳故同祭祀鱼十五而去一若生人则异故公食大夫一命者七鱼再命者九鱼三命者十有一鱼天子诸侯无文或诸侯十三鱼天子十五鱼也
　　案此特先陈壻妇合卺之鼎重昏礼故特杀三鼎者士之正礼其数同扵馈食至士冠则杀惟一鼎耳豚合升以共牢也二肺俱有亦同馈食也鱼夫妇各七亦依一命之数也凡腊固用全此扵昏义尤切云
　　设洗于阼阶东南
　　正义郑氏康成曰洗所以承盥洗之器弃水者案此南洗也下经举者盥赞者洗皆扵此房中北洗亦应此时设之冠礼亦有房中之洗及此经皆不言设之时节文略也
　　于房中醯酱二豆菹醢四豆兼巾之黍稷四敦皆盖【助椀反醯呼西反敦音对下并同】
　　正义郑氏康成曰醯酱者以醯和酱【贾防得醯者无酱得酱者无醯若和之则夫妇皆有】生人尚防味【贾防此文与公食皆以醯和酱少牢特牲不言之故云然】兼巾之者六豆共巾也巾为御尘盖为尚温天官食医职食齐视春时【贾防引此释敦有盖者饭宜温比春时也】　敖氏继公曰此盖顺其设之先后也然则豆敦皆二以并而醯酱二豆其在南与菹醢葵菹蜗醢也盖以防　杨氏复曰有虞氏之敦周用之士大夫簠簋敦豆镫皆有盖而敦之盖有首　聂氏崇义曰覆巾士大夫以缁布赪里　熊氏朋来曰古者尊罍笾豆皆有布巾幂覆之
　　案齑菹酱三物皆须醯成味而齑菹亦有用酱和者周官醯人职兼掌齑菹是也此言以醯和酱盖指临时和之非据其始也酱为食本临时以醯和之公食大夫礼亦然是为生人贵防味也葵菹蜗醢乃馈食八豆之首士冠士虞特牲皆用两豆则两豆者士之正礼此用四者以夫妇各二耳黍稷各二敦亦然
　　大羮湇在爨【大音泰湇音泣注今文湇皆作汁】
　　正义郑氏康成曰大羮湇煮肉汁也大古之羮无盐菜爨火上周官曰羮齐视夏时【贾防引周官证大羮须热故在爨临时乃取也】　贾氏公彦曰左传云大羮不致郊特牲云大羮不和谓不致五味大古有此羮三王以来更有铏羮则致五味犹存大羮不忘古也　敖氏继公曰大羮上牲之肉汁也云大羮复云湇者嫌羮当用肉也此上牲谓豚爨烹豚之灶也不言镬者可知也
　　通论杨氏复曰尔雅竹豆谓之笾其实干实木豆谓之豆其实菹醢瓦豆谓之镫其实大羮之湇
　　尊于室中北墉下有禁酒在西绤幂加勺皆南枋【幂迷绎反注今文枋作柄】
　　正义郑氏康成曰墉墙也禁所以庪甒者【贾防士冠礼云甒此虽不言甒然此尊亦甒也庪承扵甒云禁者因为酒戒】酒不忘古也绤粗葛幂覆尊巾　敖氏继公曰士虞礼尊于室中北墉下当戸此东西之节宜亦如之尊不言其器如上篇可知以巾覆物谓之幂
　　案此尊为夫妇之酳而设所谓内尊也士禁以承尊有足者也大夫用棜则无足若天子诸侯则废禁亦无足南枋者取其便扵酌
　　尊于房户之东无酒篚在南实四爵合卺【卺音谨】正义郑氏康成曰无酒略之也夫妇酌于内尊其余酌于外尊合卺破匏也四爵两卺凡六为夫妇各三酳　敖氏继公曰无酒则惟一尊而已且不尊于房户之间又不幂皆逺下尊者也篚实爵卺主酳夫妇也乃设扵此者非常礼因有尊而为之耳凡设此篚扵堂者必在尊南乡饮酒曰设篚于禁南东肆卺云合者谓合而实之也　徐氏孝嗣曰实四爵加以合卺既崇尚质之礼复象牉合之义
</div>
    <div class="pagination">
<a href="钦定仪礼义疏_page11.html">上一页</a><span>...</span><a href="钦定仪礼义疏_page7.html">7</a><a href="钦定仪礼义疏_page8.html">8</a><a href="钦定仪礼义疏_page9.html">9</a><a href="钦定仪礼义疏_page10.html">10</a><a href="钦定仪礼义疏_page11.html">11</a><span class="current-page">12</span><a href="钦定仪礼义疏_page13.html">13</a><a href="钦定仪礼义疏_page14.html">14</a><a href="钦定仪礼义疏_page15.html">15</a><a href="钦定仪礼义疏_page16.html">16</a><a href="钦定仪礼义疏_page17.html">17</a><span>...</span><a href="钦定仪礼义疏_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
