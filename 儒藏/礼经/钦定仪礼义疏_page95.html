<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 95 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 95 页/共 169 页</h1>
    <div class="content">　　正义郑氏康成曰醢在西南面取之得左取菹右取醢便其设之【贾疏尸在奥东面设者西面设于尸前菹在南醢在北今于西楹东馔之菹在东醢在西是南面取之得左取菹右取醢至尸前西面又左菹右醢便也】铏菜羮也【贾疏此对泰是湇羮】亚次也　贾氏公彦曰此馔继西楹言之则以西楹为主向东陈之一铏亚之者菹以东也　敖氏继公曰铏不言豕可知也
　　存疑敖氏继公曰醢在西东上也东上者变于堂下之敦位也铏亚于醢又在其西
　　案陈豆之法菹在醢上故敖云东上而以亚之者为亚于醢然经取节于西楹则如注疏所云东陈者似得其正也下节放此菹右醢左陈于神前则然耳初馔时或不拘
　　从献豆两亚之四笾亚之北上
　　正义郑氏康成曰豆从主人献祝笾从主妇献尸祝【贾疏尸前正豆不名为从此二豆主人先献祝后乃荐豆故言从其四笾则二笾从主妇献尸二笾从主妇献祝亦是从也】北上菹与枣【贾疏此从献豆笾虽文承一铏亚之下而别云北上是不从铏东为次宜于铏东北以北为上乡南陈之此其次在铏以东去楹渐远故云亚不谓亚铏以东也据此陈之次则东北菹为首次南醢醢东栗栗北枣枣东枣枣南栗故云北上菹与枣也】不东陈别于正【贾疏二豆与铏在献尸前为正此皆在献后为非正故东北别也】　敖氏继公曰此豆笾云从献者以其先献而后荐也两豆亚之菹在铏西醢在菹南也四笾亚之于醢之南一一为列也北上者南陈不东上西陈者别于正
　　案注云东陈者谓两豆菹醢自西而东敖则以为西陈而东上也亚者各继所陈二说东西从此判矣以楹为主注説可从
　　馔黍稷二敦于阶闲西上借用苇席【敦音对借集夜反注古文借为席】正义郑氏康成曰借犹荐也　敖氏继公曰借敦未必有席席字盖因上文而衍也特牲礼借用案敦设于堂下亦丧祭异也特牲敦设于西堂以主妇设之故也吉祭借不以席则虞不用席可知尸用苇席而顾以之借敦乎且堂下无设席之法也用用苇吉凶之等也敖説得之
　　存疑贾氏公彦曰先陈席乃陈黍稷于上是所陈席借荐黍稷也
　　匜水错于槃中南流在西阶之南箪巾在其东【匜音移错七故反下并同箪音丹】
　　正义郑氏康成曰流匜吐水口也　敖氏继公曰匜水匜中有水也所以沃盥自设洗至此其陈设之位与特牲异者皆为变于吉　李氏如圭曰为尸设盥也
　　陈三鼎于门外之右北面北上设扃鼏【扃居萤反鼏迷翼反注今文扃为】
　　正义郑氏康成曰门外之右门西也　敖氏继公曰门外之右西方当塾少南也记曰皆设扃鼏陈之此亦先设鼏乃设扃而云扃鼏文顺耳陈鼎于西与亨于西之意同　贾氏公彦曰扃虽先云设其设在后案士丧礼小敛右人左执匕抽扃予左手兼执之取鼏委于鼎北加扃则扃在鼏上故先抽扃后去鼏则鼏先设可知扃鼏虽在三鼎之下总言其实陈一鼎讫即设之案下记皆设扃鼏注云嫌既陈乃设扃鼏是也
　　通论李氏如圭曰鼎门外北面北上与士昏及特牲礼同惟陈于门外之右异耳
　　案陈鼎盖各当其镬之东以少牢陈鼎在镬之西反观之可知也云设扃鼏则牲物已孰而升于鼎矣
　　匕俎在西塾之西
　　正义郑氏康成曰不馔于塾上统于鼎也塾有西者是室南乡　敖氏继公曰匕亦在俎上
　　案西塾之西盖当爨北与
　　羞燔俎在内西塾上南顺
　　正义敖氏继公曰燔炙肉也言羞见其非正俎也南顺以羞之者当北面缩执之也少牢下篇言缩执匕湇俎之法乃当其下端然则缩执俎者其法同耳此俎在塾上执时则升取之如取物于堂然不言肝俎肝先进此时亦设之可知设肝俎当在燔西便其先取之也
　　案俎有上下端曰南顺则自北而南上端在北羞者北面执之以上端乡外而下端自乡也若南面则疑于背神矣敖说与郑相左敖得之
　　存疑郑氏康成曰南顺于南面取缩执之便也肝俎在燔东
　　存异敖氏继公曰西塾之阶在塾西
　　案门与塾虽视庭差高然不甚远大抵一举足可陟耳凡出入于门及由塾者皆无升降之文士丧下篇柩车出入经亦无异则塾无阶明矣若左右有阶是门与塾多至六阶也殆不然
　　右陈馔具
　　主人及兄弟如葬服宾执事者如吊服皆即位于门外如朝夕临位妇人及内兄弟服即位于堂亦如之正义郑氏康成曰葬服者士丧下篇云丈夫髽散带垂也【贾疏自葬日至三虞皆同及卒哭之后乃变麻服葛也】宾执事者宾客来执事也【贾疏以虞为丧祭主人未执事故宾客来执事也案曽子问士则朋友奠不足则取于大功以下又云士祭不足则取于兄弟大功以下】　敖氏继公曰葬服主人髻发众主人及兄弟免而大功以上者皆散带垂也吊服疑衰素冠麻绖带也如朝夕临位主人及兄弟在东方宾执事者在西方也妇人及内兄弟其服亦如葬服其位亦如临位妇人葬服经无所见盖与既殡之服同
　　案朝夕哭之位丈夫即位于门外西面北上外兄弟在其南南上宾继之北上则宾亦在东方矣此位如之而敖云宾执事在西方者彼宾乃卿大夫与此宾异此宾执事者则朝夕哭门外之位在西方东面北上者是也朝夕哭有诸公卿大夫及他国之异爵者虞皆无之经言如不尽如如其见在者耳妇人位在阼阶上南上
　　祝免澡葛绖带布席于室中东面右几降出及宗人即位于门西东面南上【免音问澡音早】
　　正义郑氏康成曰祝亦执事免者祭祀之礼祝所亲也【贾疏丧服小记缌麻小功虞卒哭则免祝是执事无免法而与缌麻以上同免嫌其太重故云祭祀之礼祝所亲可以免也】澡治也治葛以为首绖及带接神宜变也右几于席近南也　敖氏继公曰祝公有司之助丧祭者也其服但当吊服加麻以其接神也则宜少异故免而葛绖带焉其免也若过于重其葛也若过于轻轻重相准则与其本服亦不甚相远也此服亦当事则然既事则已宗人亦公有司也南上明其与宾不相统葛绖带云澡则有不澡者矣右几神席南上也
　　存疑郑氏康成曰然则士之属官为其长吊服加麻矣至于既卒哭主人变服则除
　　案郑氏谓士无臣故以其所自辟除者为属官而云为其长吊服加麻也然据丧服及特牲则士有臣臣则不当为此服详见丧服
　　右门外位
　　宗人告有司具遂请拜宾如临入门哭妇人哭
　　正义郑氏康成曰临朝夕哭【贾疏朝夕哭时门外拜宾讫入门男子妇人共哭也】　敖氏继公曰告主人以有司已具遂请行祭事也拜宾如临谓旁三拜也
　　主人即位于堂众主人及兄弟宾即位于西方如反哭位
　　正义郑氏康成曰士丧下篇乃反哭入门升自西阶东面众主人堂下东面北上异于朝夕　敖氏继公曰反哭之位乃顺孝子一时之心而为之本非正位自始虞至卒哭其位皆如之者盖因此以别于既祔以后吉祭之位也此正与妇人于既小敛有阼阶上之位者其意相类宾即位于西方朝夕反哭同也是时宾皆为执事而来无异爵者焉惟士而已
　　案宾长三献者也次宾则亚献三献时羞燔者也其余众宾则举鼎设荐俎诸事各分执之不足则轻服兄弟与焉杂记云朋友虞祔而退
　　祝入门左北面
　　正义郑氏康成曰不与执事同位接神尊也【贾疏执事即上兄弟宾即位于西方者】　敖氏继公曰门内之西祝之位也特牲记公有司门西北面东上是也
　　案虞不见私臣之位则亦当序于宾之下矣不在门内之东北面者以阼阶上无丈夫故空其东与
　　宗人西阶前北面
　　正义郑氏康成曰当诏主人及宾之事【贾疏宗人在堂下是主人在堂时若主人在室宗人即升堂户外北面】　敖氏继公曰宗人即立于此者以主人已在阶上故也
　　案宗人亦公有司不与祝同位于门西北面者以主人在堂欲近之而诏其礼也
　　右门内位
　　祝盥升取苴降洗之升入设于几东席上东缩降洗觯升止哭【注古文缩为蹙】
　　正义郑氏康成曰缩从也　李氏如圭曰苴东缩顺神东面也止哭为将祭也　敖氏继公曰东缩上西也止哭为祭事至祝洗觯升则执之以入俟时而酌亦异于吉也
　　案苴曰东缩则苴亦有首尾以首近神而尾乡东凡陈设及羞者盖皆放此意
　　主人倚杖入祝从在左西面
　　正义郑氏康成曰主人北旋倚杖西序乃入丧服小记曰虞杖不入于室祔杖不升于堂然则练杖不入于门明矣
　　通论敖氏继公曰凡丧祭之始及无尸者之祭主人皆先祝而入室祝从故入即西面亦皆异于吉祝在左之义见聘礼
　　赞荐菹醢醢在北
　　正义郑氏康成曰主妇不荐齐斩之服不执事也【贾疏特牲主妇盥于房中荐两豆此主妇不荐故决之】曾子问曰士祭不足则取于兄弟大功以下者【贾疏曾子问文承朋友奠下故引之既取大功以下则齐斩不执事可知】　贾氏公彦曰齐斩不执事惟为此时至于尸入之后亦执事两笾枣栗设于会南至于祔祭虽隂厌亦主妇荐主人自执事也知者下记云其他如馈食案特牲云主人在右及佐食举牲鼎是也　敖氏继公曰醢在北豆南上也席南上而豆如之神馔之异者也主妇不设豆与敦未敢同于吉也
　　案主妇不设豆与敦固是变于吉亦以主妇容是主人之母则是以母而助子祭嫌焉故辟之也洎主妇亚献而两笾仍自荐之足以见之矣贾疏虽隂厌亦主妇荐盖言主妇于祔祭时乃荐耳或亦未必然曾子问宗子之殇祭于室之奥谓之阴厌祔祭者不必皆宗子之殇则不得因此疏疑本经虞祭有阴厌也阴阳厌之説详见后
　　通论李氏如圭曰曾子问曰天子诸侯之丧祭也不斩衰者不与祭大夫齐衰者与祭士祭不足则取于兄弟大功以下者与祭谓执事也天子诸侯之执祭事者其臣也大夫辟正君其臣不执事兄弟齐衰者执事士卑不嫌与君同故使其属执事不足则取于兄弟大功以下不取齐衰者又辟大夫也
　　佐食及执事盥出举长在左【长知丈反】
　　正义郑氏康成曰举举鼎也长在左西方位也【敖氏继公曰谓鼎设于西方者之位如此明其与设于东方者相反也】凡事宗人诏之　敖氏继公曰此云长在左下云佐食及右人载是佐食非长也乃先言之者以其有常职故耳鼎在门外北面则举时长者在西
　　鼎入设于西阶前东面北上匕俎从设左人抽扃鼏匕佐食及右人载【注今文扃为古文鼏为密】
　　正义郑氏康成曰载载于俎佐食载则亦在右矣敖氏继公曰设鼎南北节当南于洗东东面亦顺主人之面位也此执匕俎者亦三人各兼执匕俎也从设从鼎入而各设于其鼎之东其设之法俎东顺而匕西枋也左人亦抽扃予左手取鼏委于鼎北加扃乃执匕而匕惟言抽扃鼏匕省文耳
　　案特牲鼎设于阼阶南则西面此设于西阶前则东面盖在东则西面在西则东面乡背之法宜然也其在门外之爨亦同
　　卒朼者逆退复位【朼匕通】
　　正义郑氏康成曰复宾位也
　　俎入设于豆东鱼亚之腊特赞设二敦于俎南黍其东稷【注今文无之】
　　正义郑氏康成曰簋实尊黍也【贾疏西黍东稷西上故云尊黍】　敖氏继公曰俎南豕鱼二俎之南也
　　存疑贾氏公彦曰经言敦注言簋者敦有虞氏之器周制士用之同姓之士容得从周制用簋
　　案敦簋之别疏据明堂位而云然其实二名相通可以互称不必同姓之士乃用簋也
　　设一铏于豆南
　　正义敖氏继公曰设一铏贬于吉
　　佐食出立于戸西【注今文无于戸西】
　　正义郑氏康成曰馔已也　贾氏公彦曰佐食出者无事不可以空立　敖氏继公曰既设俎则出而立于此矣后言之亦终上事乃及之也
　　案佐食之立南面户西堂上尊者之位佐食乃立于此者有事于室则此为闲处不嫌也
　　赞者彻鼎
　　正义郑氏康成曰反于门外　敖氏继公曰以公食礼士丧礼参攷之则此彻鼎亦当与设俎相属为之言于此者与上文之意同赞者宾执事者也
　　祝酌醴命佐食启会佐食许诺启会郤于敦南复位【会如字注今文启为开】
　　正义郑氏康成曰会合也谓敦盖也复位出立于户西　贾氏公彦曰特牲少牢直言酌奠不言所酌者以彼直有酒故不言酒是酒可知此酒醴两有所奠者醴故须言醴也彼单酒此两有者以小敛大敛朔月迁祖祖奠大遣奠等皆酒醴并有故虞亦两有异于吉祭也　敖氏继公曰祝既酌醴南面命佐食遂于此俟之
　　案祝由主人之后至北墉下直醴甒北乡取勺去幂酌醴于觯仍幂之加勺乃右旋南面右执觯立于尸左命佐食俟佐食啓会讫乃奠之特牲少牢酌奠毕乃命佐食亦吉凶异也
　　祝奠觯于铏南复位主人再拜稽首
　　正义郑氏康成曰复位复主人之左【贾疏上主人倚杖入祝从在左】敖氏继公曰此酌醴用觯别于酳献也先啓会乃
　　奠亦异于吉主人此拜为食具也
　　案自食具而后主人再拜稽首者三祭于神当以吉拜将之也至宾出而主人拜送则稽颡祭毕仍以丧拜拜宾也
　　右设馔
　　祝飨
　　正义郑氏康成曰飨告神飨也　敖氏继公曰飨辞即记所云哀子某圭为而哀荐之飨者也
　　案此飨特牲少牢皆无之故或以为无辞然记明言飨辞不可易也注疏以祝辞当之似非
　　命佐食祭佐食许诺钩袒取黍稷祭于苴三取肤祭祭如初祝取奠觯祭亦如之不尽益反奠之主人再拜稽首
　　正义郑氏康成曰钩袒如今擐衣也【贾疏若汉时人擐衣以露臂】敖氏继公曰祭为神祭食也钩袒盖外卷其袂以
　　出臂也为神祭当与尸异处故祭于席为其汚席故以苴借之三者三祭之也每一祭毕则反取之祭肤祭如初亦于苴三也记曰肤祭三取诸左膉上神祭用肤亦别于尸也祝取奠觯祭于苴亦三注之不尽者三祭而不尽其醴也既祭更酌而益之乃反奠于故处主人拜为飨也既祭乃拜者以此飨礼成于祭也于此而飨且为之祭皆异于吉
　　存疑郑氏康成曰孝子始将纳尸以事其亲为神疑于其位设苴以奠之耳【贾疏上文祝取苴降洗设于几东至此祭于苴乃延尸是孝子于迎尸之前用苴明是将纳尸以事其亲为神疑于其位以此定之也】或曰苴主道也则特牲少牢当有主象而无可乎【贾疏旧解有云苴似重为主道若然则特牲少牢吉祭亦当有主象亦宜设苴而无之是苴为借祭非主道可知】
　　案谓苴为主道者固非然以为神疑于其位设苴以奠之仍未见其异于主道之説也吉祭无苴虞有苴以吉祭不为神祭而虞则为神祭也敖氏之论析矣春官司巫祭祀共蒩馆岂彼为烖而祭故亦同于丧祭与
　　存异张子曰重主道也大夫士有重当有主既埋重不可一日无主故设苴已作主则否
　　祝祝卒主人拜如初哭出复位【下祝刘之又反】
　　正义郑氏康成曰祝祝者释孝子祭辞　敖氏继公曰祝祝之辞则记所谓哀子某哀显相夙兴夜处不宁下至适尔皇祖某甫者也如初亦再拜稽首也祝飨与祝皆在其位
　　案注言释孝子祭辞而不言何辞敖氏据记文以实之是也先飨后祝则先略后详礼亦宜之复位谓主人复西序东面之位以事神礼毕迎尸未至故也右飨神
　　祝迎尸一人衰绖奉篚哭从尸【衰七回反奉芳勇反】
　　正义郑氏康成曰尸主也孝子之祭不见亲之形象心无所系立尸而主意焉一人主人兄弟【贾疏主人哭出复位无从尸之礼又衰绖非疏远故知是主人兄弟也】檀弓曰既封而祝宿虞尸【贾疏引此以证虞祭有尸之事】　程子曰古人祭祀用尸极有深意盖人之魂魄旣散孝子求神而祭无主则不依无尸则不飨魂气必求其类而依之人与人既为类骨肉又为一家之类已与尸各已洁齐至诚相通以此求神宜其飨之后世不知此直以尊卑之势遂不肯行耳　敖氏继公曰云衰绖眀其为主人兄弟且不易服也祝出迎尸而主人不降亦变于吉
　　案吉祭有肵俎主人之所亲设也虞未可以吉故不用肵俎以篚代之而次于主人者奉以从尸亦放吉祭为之而又以别于吉也如主人无亲昆弟则以子若昆弟之子为之又无则大功以下
　　尸入门丈夫踊妇人踊
　　正义郑氏康成曰踊不同文者有先后也【贾疏主人在西序东面众足弟西阶下亦东面妇人堂上当东序西面见尸有先后故踊有先后】尸入主人不降者丧事主哀不主敬【贾疏特牲少牢尸入主人皆降立于阼阶东敬尸也故此不降为主哀】　敖氏继公曰此妇人踊惟继丈夫之后不以尸行为节
　　淳尸盥宗人授巾【淳章伦反】
　　正义郑氏康成曰淳沃也沃尸盥者宾执事者也【贾疏上文宾与宗人皆在执事中既宗人授巾明沃盥者宾执事也】　敖氏继公曰亦于入门左之位为之
　　案上云匜水错于槃中在西阶之南尸入门先西行折而北行当西阶北面盥宗人取巾于执巾者而授之既则宗人受之面位见记
　　尸及阶祝延尸
</div>
    <div class="pagination">
<a href="钦定仪礼义疏_page94.html">上一页</a><span>...</span><a href="钦定仪礼义疏_page90.html">90</a><a href="钦定仪礼义疏_page91.html">91</a><a href="钦定仪礼义疏_page92.html">92</a><a href="钦定仪礼义疏_page93.html">93</a><a href="钦定仪礼义疏_page94.html">94</a><span class="current-page">95</span><a href="钦定仪礼义疏_page96.html">96</a><a href="钦定仪礼义疏_page97.html">97</a><a href="钦定仪礼义疏_page98.html">98</a><a href="钦定仪礼义疏_page99.html">99</a><a href="钦定仪礼义疏_page100.html">100</a><span>...</span><a href="钦定仪礼义疏_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
