<!DOCTYPE html>
<html>
<head>
    <meta charset="UTF-8">
    <title>仪礼集说 - 第 95 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 95 页/共 95 页</h1>
    <div class="content">　　右賔长献祝佐食
　　洗致爵于主人主人席上拜受爵賔北面荅拜坐祭遂饮卒爵拜賔荅拜受爵
　　主人虽拜于席亦立受爵与祝异
　　酌致爵于主妇主妇北堂司宫设席东面
　　注曰賔致爵于主妇异于傧北堂谓立于北堂即所设席之北也特牲记曰宗妇北堂东面北上主妇之席北堂东面则在宗妇之北也亦异于傧此设席亦北上也賔尸之礼席主妇于房中南面主妇立于席西是东上而上左也此礼设席虽变而东面亦冝上左也上左则北上也
　　主妇席北东面拜受爵賔西面荅拜
　　席北上主妇乃拜于席北者以其先立于此故由便也不拜于席南者其以切近于宗妇长之位故与
　　妇賛者荐韭菹醢菹在南方
　　以篇首设豆之例言之菹在南方则席北上明矣
　　妇人賛者执糗授妇賛者妇賛者不兴受设于菹南糗在东佐食设俎于豆东羊臑豕折羊脊胁祭肺一肤一鱼一腊臑
　　豕折不言其所用之体未详此肺哜羊肺也曰祭者误衍尔豕折而腊臑者腊与牲并用则冝放其尊者
　　主妇升筵坐左执爵右取菹防于醢祭之祭笾奠爵兴取肺坐絶祭哜之兴加于俎坐捝手祭酒执爵兴筵北东面立卒爵拜賔荅拜賔受爵易爵于篚洗酌醋于主人户西北面拜主人荅拜卒爵拜主人荅拜賔以爵降奠于篚
　　易爵于篚亦下篚也自及佐食至此亦傧之所杀者其义与上同自是而后以至于末献室中之事无复如傧者以内外之礼异故耳
　　右賔长致于主人主妇
　　乃羞宰夫羞房中之羞司士羞庶羞于尸祝主人主妇内羞在右庻羞在左
　　注曰不賔尸则祝犹侑耳
　　右羞于尸祝主人主妇
　　主人降拜众賔洗献众賔其荐脀其位其酬醋皆如傧礼主人洗献兄弟与内賔与私人皆如傧礼其位其荐脀皆如傧礼
　　注曰此与傧同者在此篇
　　继公谓此礼长賔之俎其异于傧者无切肺耳
　　右主人献賔以至于私人
　　卒乃羞于賔兄弟内賔及私人辩
　　卒谓皆献毕也献毕即羞之亦其节之异于傧者羞者羞庻羞
　　右羞于堂下及房中
　　賔长献于尸尸醋献祝致醋賔以爵降实于篚
　　注曰致谓致爵于主人主妇
　　防曰此次賔长为加爵也
　　继公谓此亦洗觚以献与特牲兄弟长加爵之噐同经见此礼之杀于上者惟爵不止与不及佐食耳余则畧之以其可知故也此亦众賔长也惟言賔长説见于前
　　右次賔献致
　　賔兄弟交错其酬无筭爵
　　李宝之曰此兄弟举觯于其长亦当如傧礼在羞于私人之后賔长加献之前文不具耳
　　继公谓此亦傧不傧同不言如傧未详特牲礼众賔长以觯为加爵于尸爵止堂下乃举觯而旅酬既作止爵复旅酬遂行无筭爵大夫賔尸之礼賔一人举觯于尸尸乃行酬徧及于下然后在庭者爵无筭以是二者观之则庭中之行觯皆以尸用觯之时为节也此于众賔长以觚加献之后而賔兄弟乃举觯以相酬而为无筭爵似非其节盖此上之文不具者多矣固不止如李氏所云也
　　右賔兄弟相酬爵无筭
　　利洗爵献于尸尸醋献祝祝受祭酒啐酒奠之
　　奠之亦北面奠于其筵前也祭事将毕其礼渐杀众賔长献不及佐食故祝于此亦不终其献以见已礼亦冝杀之意是亦异于士
　　右上利献尸祝
　　主人出立于阼阶上西面祝出立于西阶上东面祝告于主人曰利成祝入主人降立于阼阶东西面尸谡祝前尸从遂出于庙门祝反复位于室中祝命佐食彻尸俎
　　祝反复位于室中主人亦入于室复位经有脱文也
　　佐食乃出尸俎于庙门外有司受归之彻阼荐俎彻阼荐俎亦佐食为之既彻阼俎则堂下俎毕出与特牲礼同也
　　右尸出祭礼毕
　　乃如傧
　　注曰谓上篇自司宫设对席至上馂兴出也
　　右
　　卒有司官彻馈馔于室中西北隅南面如馈之设右几厞用席纳一尊于室中【厞扶味反】
　　注曰官彻馈者司马司士举俎宰夫取敦及豆佐食不举羊豕俎亲馂尊也古文厞作茀
　　继公谓南面亦大夫礼异
　　司宫埽祭
　　注曰埽豆间之祭旧説云埋之西阶东
　　继公案旧说谓埋祭于西阶东者据聘礼埋币之处而言也
　　右改设
　　主人出立于阼阶上西面祝执其俎以出立于西阶上东面司宫阖牖户祝告利成乃执俎以出于庙门外有司受归之众賔出主人拜送于庙门外乃反
　　注曰拜送賔者亦拜送其长
　　妇人乃彻
　　言妇人乃为彻事也其事在下
　　彻室中之馔
　　室中之馔即改设者也妇人彻此馔者为其当以入于房与凡彻馔而以入于房者妇人乃得为之不然则否室中之馈改馔而阖牖户自阖牖户至此须臾之顷耳然则改馔之不为厌神益可见矣
　　右礼毕










　　仪礼集説卷十七
　　正误
　　以羊铏之柶扱羊铏遂以扱豕铏
　　郑本扱作挹继公案上经云以挹湆注曰今文挹皆作扱皆此经文也案士昏礼聘礼賔以柶祭醴二记皆云始扱一祭又公食大夫礼曰扱上铏以柶辩擩之上铏之间祭葢以柶取物而祭则必扱之此亦以柶祭铏也宜云扱与彼同不冝云挹当从今文
　　南面立于席西
　　郑本无南面字注曰今文曰南面立于席西继公谓冝从今文入南面字
　　其防祭
　　郑本防作绥注曰绥古文为防继公谓此当云授祭绥防二字皆误也但防于授字为尤近故冝取其近者
　　啐酒皆如尸礼
　　本云拜啐酒防曰或此经啐酒之上无拜文继公谓啐酒之上不当有拜今从防之所谓或本者去拜字















　　礼古经十七篇其十三篇之后皆有记四篇则无之四篇者士相见大射少牢上下也然以意度之此四篇者未必无一记之可言或者有之而亡逸焉尔夫记者乃后人述其所闻以足经意者也旧各置之于其本篇之后者所以尊经而不敢与之杂也【汉艺文志言礼经与记各自爲篇数是班固之时经记犹不相合也今乃各在其本篇后者其郑氏置之与】朱子作仪礼通解乃始以记文分属于经文每条之下谓以从简便予作集说而于此则不能从也予非求异于朱子也顾其势有所不可耳何以言之仪礼诸篇之记有特爲一条而发者【如士冠记云始冠之缁布冠之类是也】有兼爲两条而发者【如聘记云大夫来使无罪飨之过则饩之是也】亦有兼爲数条而发者【如冠记云适子冠于阼以着代也醮于客位加有成也云云之类是也】亦有于经意之外别见他礼者【如郷射记言君射之礼士冠记言无大夫冠礼而有其昬礼士昬记言壻见妻父之类是也】若其但爲一条而发者固可用通解之例矣非是则未见其可也何则通解之书规模大而篇数繁其记文有不可附于本篇每条之下者则或于其篇末见之否则于他篇附之故虽未必尽如其所谓以从简便之说而其于记文亦皆包括而无所遗也然以记者之意攷之则亦不爲无少异矣予之所撰者但十七篇之集説耳若亦用此法则其所遗者不既多乎故不若仍旧贯之爲愈而不敢效朱子通解之爲也鲁人所谓以吾之不可学柳下惠之可者吾有取焉尔夫岂敢有求异之心哉且夫易之爲书也更四圣而后成伏羲画卦爻文王周公作卦爻之辞孔子作文言彖象之辞其始也四圣之书或前或后各居一处不相杂也后世学者乃各分而合之以从简便及至朱子复厘正之以复古经之旧夫文言与彖象之辞可以附于每卦每爻之下者也朱子犹且正之盖不欲其相杂也而况此记之文有不可尽入于本篇每条之下者乎由是言之则予之不敢用通解之法也亦冝矣又何足怪焉大徳辛丑仲秋望日长乐敖继公书

</div>
    <div class="pagination">
<a href="仪礼集说_page94.html">上一页</a><span>...</span><a href="仪礼集说_page90.html">90</a><a href="仪礼集说_page91.html">91</a><a href="仪礼集说_page92.html">92</a><a href="仪礼集说_page93.html">93</a><a href="仪礼集说_page94.html">94</a><span class="current-page">95</span>
    </div>
    <div class="pagination"><a href="index.html">返回目录</a></div>
</body>
</html>
