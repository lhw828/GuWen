<!DOCTYPE html>
<html>
<head>
    <meta charset="UTF-8">
    <title>仪礼经传通解 - 第 19 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼经传通解 - 第 19 页/共 47 页</h1>
    <div class="content">　　以九贡致其用一曰祀贡二曰嫔贡三曰器贡四曰币贡五曰材贡六曰货贡七曰服贡八曰斿贡九曰物贡【嫔音频　嫔故书作宾郑司农云祀贡牺牲包茅之属宾贡皮帛之属器贡宗庙之器币贡绣帛材贡木材也货贡珠贝自然之物也服贡祭服斿贡羽毛物贡九州之外各以其所贵为挚肃慎氏贡楛矢之属是也谓嫔贡丝枲器贡银銕石磬丹漆也币贡玉马皮帛也材贡榦栝柏篠簜也货贡金玉贝也服贡絺纻也斿读如囿游之游斿贡燕好珠玑琅玕也物贡杂物鱼盐橘柚】以九两系其民一曰牧以地得民二曰长以贵得民三曰师以贤得民四曰儒以道得民五曰宗以族得民六曰主以利得民七曰吏以治得民八曰友以任得民九曰薮以富得民【长丁丈反薮素口反　两犹耦也所以恊耦万民系聨缀也牧州长也九州各有封域以居民也长诸侯也一邦之贵民所仰也师诸侯师氏有徳行以教民者儒诸侯保氏有六艺以教民者宗继别为大宗收族者郑司农云主谓公卿大夫世世食采不絶民税薄利之谓利读如上思利民之利谓以政教利之吏小吏在乡邑者友谓同井相合耦耡作者孟子曰乡田同井出入相友守望相助疾病相扶持则百姓亲睦薮亦有虞掌其政令为之厉禁使其地之民守其材物以时入于王府颁其余于万民富谓薮中材物】　大祝颁祭号于邦国都鄙【祭号六号】　太史颁告朔于其国【天子班朔于诸侯诸侯藏之祖庙至朔朝于庙告而受行之郑司农曰颁读为班班布也以十二月朔布告天下诸侯故春秋传曰不书日官失之也】
　　记曰诸侯皮弁以听朔于太庙春秋鲁文公六年閠月不告朔犹朝于庙【朝直遥反】十六年夏五月公四不视朔论语子贡欲去告朔之饩羊子曰尔爱其羊我爱其礼【饩许气反】传曰诸侯受十二月朔政于天子藏于大祖庙每月朔朝庙使大夫南面奉天子命君北面而受之此时使有司先告朔慎之至也受于庙者孝子归美先君不敢自专也言朝者縁生以事死亲在朝朝莫夕已死不敢渫鬼神故也必于朔者感月始生而朝也【朝朝上如字下直遥反莫音暮渫息列反】
　　大宗伯以九仪之命正邦国之位壹命受职再命受服三命受位四命受器五命赐则六命赐官七命赐国八命作牧九命作伯【注见设官篇】　典命掌其五仪曰上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节王之三公八命其卿六命其大夫四命及其出封皆加一等其国家宫室车旗衣服礼仪亦如之　大司马掌建邦国之九法以佐王平邦国【平成也正也】制畿封国以正邦国【封谓立封于疆为界】设仪辨位以等邦国【仪谓诸侯及诸臣之仪辨别也别尊卑之位】进贤兴功以作邦国【兴犹举也作起也起其劝善乐业之心使不惰废】建牧立监以维邦国【监古防反　牧州牧也监监一国谓君也维犹聨结也】制军诘禁以纠邦国【诘犹穷治也纠犹正也】施贡分职以任邦国【职谓赋税也任犹事也事以其力之所堪】简稽乡民以用邦国【简谓比数之稽犹计也】均守平则以安邦国【诸侯有土地者均之尊者守大卑者守小则法也】比小事大以和邦国【比毗志反比犹亲使大国亲小国小国事大国相合和也】又使其属合方氏者达其道
　　路【津梁相凑不得陷絶】通其财利【茂迁其有无】同其数器【权衡不得有轻重】壹其度量【量音亮　尺丈釡钟不得有大小】除其怨恶【恶乌路反　怨恶邦国相侵虐】同其好善【好呼报反　所好所善谓风俗所髙尚】撢人者诵王志道国之政事以巡天下之邦国而语之【撢吐南反语鱼据反　道犹言也以王之志与政事谕说诸侯使不迷惑】使万民和说而正王面【说音恱　面犹乡也使民之心晓而正乡王】　司服辨其服曰公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服【鷩普灭反毳昌锐反】典瑞掌其瑞曰公执桓圭侯执信圭伯执躬圭子执谷璧男执蒲璧【信音申】　巾车掌其车曰金路以封同姓象路以封异姓革路以封四卫木路以封蕃国【以上注见名器篇】　大宗伯以脤膰之礼亲兄弟之国【脤时忍反膰音烦　脤膰社稷宗庙之肉以赐同姓之国同福禄也兄弟有共先王者鲁定公十四年天王使石尚来归脤】以贺庆之礼亲异姓之国【异姓王昏姻甥舅】以宾礼亲邦国【亲谓使之相亲附宾礼之别有八】曰春见曰朝夏见曰宗秋见曰觐冬见曰遇时见曰防殷见曰同时聘曰问殷覜曰视【见贤遍反朝直遥反覜他吊反　注见朝狩篇】以军礼同邦国曰大师之礼用众也大均之礼恤众也大田之礼简众也大役之礼任众也大封之礼合众也【注见军礼篇】曰以凶礼哀其忧【哀谓救患分烖凶礼之别有五】以丧礼哀死亡【哀谓亲者服焉疏者含禭】以荒礼哀凶札【札侧八反　荒人物有害也曲礼曰嵗凶年谷不登君膳不祭肺马不食谷驰道不除祭事不悬大夫不食梁士饮酒不乐札读为截截谓疫疠】以吊礼哀祸烖【祸烖谓遭水火宋大水鲁庄公使人吊焉曰天作滛雨害于粢盛如何不吊廐焚孔子拜乡人为火来者拜之士一大夫再亦相吊之道】以禬礼哀围败【禬户外反　同盟者合防财货以更其所丧春秋襄三十年冬防于澶渊宋烖故是其类】以恤礼哀冦乱【恤忧也邻国相忧兵作于外为冦作于内为乱】　大司马以九伐之法正邦国冯弱犯寡则眚之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱鸟兽行则灭之【冯皮冰反眚所景反坛音善行下孟反　注见军礼篇　以上并周礼】　书曰三载考绩三考黜陟幽明其训曰三嵗而小考者正职而行事也九嵗而大考者黜无职而赏有功也其赏有功也诸侯赐弓矢者得専征赐鈇钺者得专杀赐圭瓉者得为鬯以祭不得专征者以兵属于得专征之国【鈇方于反钺音越瓉才旦反鬯勅亮反　春秋传曰鲁赋八百邾赋六百以属于晋由是也】不得专杀者以狱属于专杀之国不得赐圭瓉者资鬯于天子之国然后祭【资取资也请于上也】又曰诸侯得专征者邻国有臣弑其君孽伐其宗虽有请于天子而征之可也征而归其地于天子【孽鱼列反　孽支子也宗适子也征伐也】诸侯之有不率正者天子绌之【绌音出　率循也正令也】一绌少绌以爵【谓三年时也言少绌明以渐也】再绌少绌以地【谓六年时也】三绌而地毕
　　周平王锡晋文侯秬鬯一卣彤弓一彤矢百卢弓一卢矢百马四匹【秬音巨鬯敕亮反卣由手反彤徒冬反　黑黍曰秬酿以鬯草不言圭瓉可知卣中罇也当以锡命告其始祖故赐鬯彤赤卢黑也马四匹曰乗　书文侯之命】　齐桓公防诸侯于葵丘王使宰孔赐齐侯胙【胙音祚　胙祭肉尊之比二王后】赏服大路龙旂九旒渠门赤旂【旂音祈旒音流大路谓金路钩樊缨九就龙旂画交龙于縿也正幅为縿旁属为旒钩娄领之钩樊马大带缨当胸削革为之皆以五采罽饰之九就就成也渠门两旗所建以为军门若今牙门也　齐语】　晋文公以诸侯之师及楚人战于城濮楚师败绩献楚俘于王驷介百乗徒兵千人【濮音卜乗去声　驷介四马被甲徒兵步卒】王命尹氏及王子虎内史叔兴父防命晋侯为侯伯【父音甫以防书命晋侯为伯也周礼九命作伯尹氏王子虎皆王卿士也叔兴父大夫也三官命之以宠晋】赐之大辂之服戎辂之服【辂音路　大辂金辂戎辂戎车二辂各有服】彤弓一彤矢百玈弓矢千【彤徒冬反玈音卢　彤赤弓玈黑弓弓一矢百则矢千弓十矣诸侯赐弓矢然后专征伐】秬鬯一卣【秬音巨鬯敕亮反卣由手反　秬黑黍鬯香酒所以降神卣器名】虎贲三百人曰王谓叔父敬服王命以绥四国纠逖王慝【贲音奔逖敕力反慝吐得反　逖逺也有恶于王者纠而逺之】晋侯三辞从命曰重耳敢再拜稽首奉扬天子之丕显休命【重直龙反稽音啓　稽首首至地丕大也休美也】受防以出出入三觐【出入犹去来也从来至去凡三见王　左僖公二十八年】　舜曰咨禹惟时有苗弗率汝徂征禹乃防羣后誓于师曰蠢兹有苗昏迷不恭侮慢自贤反道败徳肆予以尔众士奉辞罚罪尔尚一乃心力其克有勲【蠢春允反书大禹谟】　　啓与有扈战于甘之野王曰有扈氏威侮五行怠弃三正天用勦絶其命今予惟恭行天之罚【扈音户勦子小反　书甘誓】　惟仲康肇位四海侯命掌六师羲和废厥职酒荒于厥邑后承王命徂征告于众曰惟时羲和颠覆厥徳沈乱于酒畔官离次昏迷于天象以干先王之诛今予以尔有众奉将天罚尔众士同力王室尚弼予钦承天子威命【肇音兆引证反　书征】　诸侯朝正于王【朝直遥反　朝而受政教也】王宴乐之于是乎赋湛露则天子当阳诸侯用命也【乐音洛湛直减反　湛露曰湛湛露斯匪阳不晞晞干也言露见日而干犹诸侯禀天子命而行】诸侯敌王所忾而献其功【忾苦爱反　敌犹当也忾恨怒也】王于是乎赐之彤弓一彤矢百玈弓矢千以觉报宴【彤徒冬反玈音卢觉明也谓诸侯有四夷之功王赐之弓矢又为歌彤弓以明报功宴乐　左氏传文公四年】　凡诸侯有四夷之功则献于王王以警于夷【以警惧夷狄】中国则否诸侯不相遗俘【遗维季反　虽夷狄俘犹不以相遗　左氏传庄公三十一年】　礼诸侯三年一贡士于天子天子命与诸侯辅助为政所以通贤共治示不独专重民之至大国举三人次国举二人小国举一人一适谓之好徳再适谓之贤贤三适谓之有功不适谓之过再不适谓之傲三不适谓之诬【好呼报反汉书】　天子赐诸侯之乐则以柷将之赐伯子男乐则以鼗将之【柷昌六反　将谓执以致命柷鼗皆所以节乐　王制】
　　卫武公年数九十有五矣犹箴儆于国曰自卿以下至于师长士茍在朝者无谓我老耄而舎我必恭恪于朝朝夕以交戒我闻一二之言必诵志而纳之以训道我【箴音针长丁丈反耄莫报反舎音舍在朝于朝之朝直遥反道音导　言谤誉之言也志记也】在舆有旅贲之规【贲音奔　规规谏也旅贲勇力之士掌执戈楯夹车而趋车止则持轮】位宁有官师之典【宁直吕反　中庭之左右谓之位门屏之间谓之宁师长也典常也】倚几有诵训之谏【诵训工师所诵之谏书之于几也】居寝有暬御之箴【暬音薛暬近也】临事有瞽史之道【道音导　事戎祀也瞽乐太师掌诏吉凶史太史也掌诏礼事】宴居有师工之诵【师乐师工瞽蒙也诵谓箴谏也】史不失书蒙不失诵以训御之【蒙音蒙御进也】　于是乎作懿戒以自儆也【三君云懿戒书也昭谓懿诗大雅抑之篇也懿读曰抑毛诗叙曰抑卫武公刺厉王亦以自儆也】及其没也谓之叡圣武公【叡恱嵗反楚语】　卫献公出奔齐师旷侍于晋侯【师旷晋乐大师子野】晋侯曰卫人出其君不亦甚乎对曰或者其君实甚良君将赏善而刑滛养民如子盖之如天容之如地民奉其君爱之如父母仰之如日月敬之如神明畏之如雷霆其可出乎天生民而立之君使司牧之勿使失性有君而为之贰【贰卿佐】使师保之勿使过度是故天子有公诸侯有卿卿置侧室【侧室支子之官】大夫有贰宗【贰宗宗子之副贰者】士有朋友庶人工商皂牧圉皆有亲昵以相辅佐也善则赏之【皂在早反昵女乙反　赏谓宣扬】过则匡之【匡正也】患则救之【救其难也】失则革之【革更也】自王以下各有父兄子弟以补察其政【补其愆过察其得失】史为书瞽为诗工诵箴谏大夫规诲士传言庶人谤商旅于市百工献艺故夏书曰遒人以木铎徇于路【传直专反遒在由反铎徒各反徇以俊反　逸书遒人宣令之官也木铎木舌金铃徇于路求歌謡之言】官师相规【官师大夫自相规正】工执艺事以谏【所谓献艺】正月孟春于是乎有之谏失常也【有遒人徇路】夫君神之主而民之望也若困民之主匮神之祀百姓絶望社稷无主将安用之弗去何为天之爱民甚矣岂其使一人肆于民上【夫音扶去起吕反　肆放也】以从其滛而弃天地之性必不然矣【从于用反　左氏传襄公十四年】　孔子曰在上不骄髙而不危制节谨度满而不溢髙而不危所以长守贵也满而不溢所以长守富也富贵不离其身然后能保其社稷而和其民人盖诸侯之孝也诗云战战兢兢如临深渊如履薄冰【离力智反兢居陵反　孝经】　子曰道千乗之国敬事而信节用而爱人使民以时【道音导乗去声　论语】　又曰诸侯有争臣五人虽无道不失其国【争音诤孝经】　辛伯谂周桓公曰内宠并后外宠贰政嬖子配适大都偶国乱之本也【谂音审适音嫡　左氏传闵公二年】
　　传曰始封诸侯无子死不得与兄弟何古者象贤也弟非贤者子孙至继体诸侯无子得及亲属者以其俱贤者子孙也重其先祖之功故得及之礼服传曰大宗不可絶同宗则可以为后王者受命而作兴灭国继絶世何为先王无道妄杀无辜及嗣子幼弱为强臣所夺子孙皆无罪因而絶重其先人之功故复立之诛君之子不立者义无所继也诸侯世位象贤也今亲被诛絶也春秋传曰诛君之子不立君见弑其子得立何以尊君防簒弑也大夫功成未封子得封者善善及子孙也诸侯入为公卿大夫得食两家采不曰有能然后居其位徳加于人然后食其禄所以尊贤重有徳也今以盛徳人辅佐两食之何王制曰天子之县内诸侯禄也外诸侯嗣也天子太子食采者储君嗣主也当有土以尊之也太子食百里与诸侯封同故礼曰公仕大夫子子也无爵而在大夫上故知百里也公卿大夫皆食采者示与民同有无也世子三年丧毕必上受爵命于天子何明爵土者天子之有也臣无自爵之义童子当受父爵命使大夫就其国命之明王者不与童子为礼也








　　仪礼集传集注卷三十三
　　钦定四库全书
　　仪礼集传集注卷三十四
　　宋　朱子　撰
　　王朝礼十一
　　王制之庚【名器上】
　　君天下曰天子朝诸侯分职授政任功曰予一人【朝直遥反皆摈者辞也天下谓外及四海也今汉于蛮夷称天子于王矦称皇帝觐礼曰伯父实来余一人嘉之余予】
　　【古今字】践阼临祭祀内事曰孝王某外事曰嗣王某【阼存故反皆祝辞也唯宗庙称孝天地社稷祭之郊内而曰嗣王不敢同外内】临诸侯畛于鬼神
　　曰有天王某有【畛之忍反　畛致也祀告至于鬼神辞也曰有天王某甫某甫且字也不名者不亲往也周礼大防同过山川则大祝用事焉鬼神谓百辟卿士也畛或为祗】崩曰天王崩【史书防辞】复曰天子复矣【始死时呼魄辞也不呼名臣不名君也诸侯呼字】告丧曰天王登假【假音遐　告赴也登上也假已也上已者若仙去云耳】措之庙立之主曰帝【措七故反　同之天神春秋传曰凡君卒哭而祔祔而作主】天子未除丧曰予小子【谦未敢称一人春秋传曰以诸侯之逾年即位亦知天子之逾年即位以天子三年然后称王亦知诸侯于其封内三年称子】生名之死亦名之【生名之曰小子王死亦曰小子王也晋有小子侯是僭取于天子号也】五官致贡曰享【贡功也享献也致其嵗终之功于王谓之献也周礼太宰嵗终则令百官府各正其治受其防听其致事而诏王废置】五官之长曰伯【长丁丈反　谓为三公者周礼九命作伯】是职方【职主也是伯分主东西者春秋传曰自陜以东周公主之自陜以西召公主之一相处乎内是或为氏】其摈于天子也曰天子之吏【摈必刃反　摈者辞也春秋传曰王命委之三吏谓三公也】天子同姓谓之伯父异姓谓之伯舅自称于诸侯曰天子之老于外曰公于其国曰君【称之以父与舅亲亲之辞也外自其私土之外天子畿内】九州之长入天子之国曰牧【长丁丈反　每一州之中天子选诸侯之贤者以为之牧也周礼曰乃施典于邦国而建其牧】天子同姓谓之叔父异姓谓之叔舅于外曰侯于其国曰君【牧尊于大国之君而谓之叔父辟二伯也亦以此为尊礼或损之而益谓此类也外自其国之外九州之中曰侯者本爵也二王之后不为牧】其在东夷北狄西戎南蛮虽大曰子【谓九州之外长也天子亦选其诸侯之贤者以为之子子犹牧也入天子之国曰子天子亦谓之子虽有侯伯之地本爵亦无过乎子是以同名曰子】于内自称曰不谷【与民言之谦称谷善也】于外自称曰王老【威逺国也外亦其戎狄之中】庶方小侯入天子之国曰某人于外曰子自称曰孤【谓戎狄子男君也男者于外亦曰男举尊言之】诸侯见天子曰臣某侯某【见贤遍反　谓啬夫承命告天子辞也其为州牧则曰天子之老臣某侯某奉圭请觐某侯者国名某者人名】其与民言自称曰寡人【谦也于臣亦然】其在凶服曰适子孤【适音的　凶服亦谓未除丧】临祭祀内事曰孝子某侯某外事曰曾孙某侯某【称国者逺辟天子】死曰薨【亦史书防辞】复曰某甫复矣【某甫且字】既葬见天子曰类见【见贤遍反代父受国类犹象也执皮帛象诸侯之礼见也其礼亡】言諡曰类【使大夫行象聘问之礼也言諡者序其行及諡所宜其礼亡】诸侯使人使于诸侯使者自称曰寡君之老【使于使者之使色吏反　系于君以为尊也此谓诸侯之卿上大夫】列国之大夫入天子之国曰某士【亦谓诸侯之卿也三命以下于天子为士曰某士者若晋韩起聘于周摈者曰晋士起】自称曰陪臣某【陪步囘反陪重也】于外曰子【子有徳之称鲁春秋曰齐髙子来盟】于其国曰寡君之老使者自称曰某【使色吏反　使谓使人于诸侯也某名也曲礼】　　凡自称天子曰予一人【谦自别于人而已】伯曰天子之力臣【伯上公九命分陜者】诸侯之于天子曰某土之守臣某其在邉邑曰某屏之臣某其于敌以下曰寡人小国之君曰孤摈者亦曰孤【守手又反　邉邑谓九州之外大国之君自称曰寡人摈者曰寡君】上大夫曰下臣摈者曰寡君之老下大夫自名摈者曰寡大夫世子自名摈者曰寡君之适【适音的　摈者之辞主谓见于他国君下大夫自名于他国君曰外臣某】公子曰臣孽【孽依注五葛反　孽当作枿声之误】士曰传遽之臣于大夫曰外私【传陟恋反遽其庶反　传遽以车马给使者也士臣于大夫者曰私人】大夫私事使私人摈则称名【使色吏反　私事使谓以君命私行非聘也若鲁成公时晋侯使韩穿来言汶阳之田归之于齐之类】公士摈则曰寡大夫寡君之老大夫有所往必与公士为宾也【宾必刃反　谓聘也大聘使上大夫小聘使下大夫公士为宾谓作介也徃之也　玉藻】　国君不名卿老世妇大夫不名世臣侄娣士不名家相长妾【侄大结反娣大计反相息亮反长丁丈反　虽贵于其国家犹有所尊也卿老上卿也世臣父时老臣】　君大夫之子不敢自称曰余小子【辟天子之子未除丧之名君大夫天子大夫有土地者】不敢与世子同名【辟僭俲也其先之生则亦不改世或为大】　天子有后有夫人有世妇有嫔有妻有妾【嫔音频　妻八十一御妻周礼谓之女御以其御序于王之燕寝妾贱者】公侯有夫人有世妇有妻有妾【贬于天子也无后与嫔去上中】天子之妃曰后【后之言后也】诸侯曰夫人【夫之言扶】大夫曰孺人【孺之言属】士曰妇人【妇之言服】庶人曰妻【妻之言齐】夫人自称于天子曰老妇【自称于天子谓畿内诸侯之夫人助祭若时事见】自称于诸侯曰寡小君【谓飨来朝诸侯之时】自称于其君曰小童自世妇以下自称曰婢子【小童若云未成人也婢之言卑也于其君称此以接见体敌嫌其当　曲礼】　天子玉藻十有二旒前后邃延龙卷以祭【旒力求反邃虽醉反巻音衮祭先王之服也杂采曰藻天子以五采藻为旒旒十有二前后邃延者言皆出冕前后而垂也天子齐肩延冕上覆也表纁里龙巻画龙于衣字或作衮疑画蟠龙故谓之巻】端而朝日于东门之外听朔于南门之外闰月则阖门左扉立于其中【朝直遥反阖胡腊反扉音非端当为冕字之误也衣而冕冕服之下朝日春分之时也东门南门皆谓国门也天子庙及路寝皆如明堂制明堂在国之阳每月就其时之堂而听朔焉卒事反宿路寝亦如之闰月非常月也听其朔于明堂门中还处路寝门终月凡听朔必以特牲告其帝及神配以文王武王】皮弁以日视朝遂以食日中而馂奏而食日少牢朔月大牢【朝直遥反馂音俊少诗照反大音泰馂食朝之余也奏奏乐也】五饮上水浆酒醴酏【酏以支反　上水水为上余其次之】
　　卒食端而居【天子服端燕居也】动则左史书之言则右史书之【其书春秋尚书其存者】御瞽防声之上下【瞽音古　瞽乐人也防犹察也察其哀乐】诸侯端以祭【祭先君也端亦当为冕字之误也诸侯祭宗庙之服唯鲁与天子同】裨
　　冕以朝【朝直遥反下同　朝天子也裨冕公衮侯伯鷩子男毳也】皮弁以听朔于大庙【大音泰　皮弁下天子也】朝服以日视朝于内朝【朝服冠端素裳也此内朝路寝门外之正朝也天子诸侯皆三朝】朝辨色始入【羣臣也入入应门也辨犹正也别也】君日出而视之退适路寝听政使人视大夫大夫退然后适小寝释服【小寝燕寝也释服服端】又朝服以食特牲三爼祭肺【食必复朝服所以敬养身也三爼豕鱼腊】夕深衣祭牢肉【祭牢肉异于始杀也天子言日中诸侯言夕天子言馂诸侯言祭牢肉互相挟】朔月少牢五爼四簋【簋音轨　五爼加羊与其肠胃也朔月四簋则日食粱稻各一簋而已】子卯稷食菜羮【食音嗣　忌日贬也】夫人与君同庖【庖步交反不特杀也】君无故不杀牛大夫无故不杀羊士无故不杀犬豕【故谓祭祀之属】君子逺庖厨凡有血气之类弗身践也【逺于万反　践当为剪声之误也剪犹杀也　玉藻】　王之五冕皆冕朱里延纽【纽女九反　冕服有六而言五冕者大裘之冕盖无旒不聨数也延冕之覆在上是以名焉纽小鼻在武上笄所贯也今时冠卷当簪者广袤以冠縰其旧象与】五采缫十有二就皆五采玉十有二玉笄朱纮【缫音藻笄古兮反纮音宏缫杂文之名也合五采丝为之绳垂于延之前后各十二所谓邃延也就成也绳之每一市而贯五采玉十二斿则十二玉也每就闲盖一寸朱纮以朱组为纮也纮一条属两端于武缫不言皆有不皆者此为衮衣之冕十二斿则用玉二百八十八鷩衣之冕缫九斿用玉二百一十六毳衣之冕七斿用玉百六十八希衣之冕五斿用玉百二十衣之冕三斿用玉七十二】诸侯之缫斿九就瑉玉三采其余如王之事缫斿皆就玉瑱玉笄【斿音留瑉亡贫反瑱吐练反　侯当为公字之误也三采朱白苍也其余谓延纽皆覆朱里与王同也出此则异缫斿皆就皆三采也每缫九成则九旒也公之冕用玉百六十二玉瑱塞耳者故书瑉作璑郑司农云缫当为藻缫古字也藻今字也同物同音璑恶玉名】王之皮弁防五采玉璂象邸玉笄【防如字一古外反璂音其邸丁礼反　故书防作防郑司农云读如马防之防谓以五采束发也士丧礼曰鬠用组乃笄鬠读与防同书之异耳说曰以组束发乃着笄谓之鬠沛国人谓反紒为防璂读如綦车毂之綦谓防读如大防之防防缝中也璂读如薄借綦之綦綦结也皮弁之缝中每贯结五采玉十二以为饰谓之綦诗云防弁如星又曰其弁伊綦是也邸下柢也以象骨为之】王之弁绖弁而加环绖【绖徒结反　弁绖王吊所服也其弁如爵弁而素所谓素冠也而加环绖环绖者大如缌之麻绖纒而不纠司服职曰凡吊事弁绖服】诸侯及孤卿大夫之冕韦弁皮弁弁绖各以其等为之【各以其等缫斿玉璂如其命数也冕则侯伯缫七就用玉九十八子男缫五就用玉五十缫玉皆三采孤缫四就用玉三十二三命之卿缫三就用玉十八再命之大夫藻再就用玉八藻玉皆朱緑韦弁皮弁则侯伯璂饰七子男璂饰五玉亦三采孤则璂饰四三命之卿璂饰三再命之大夫璂饰二玉亦二采弁绖之弁其辟积如冕缫之就然庶人吊者素委貌一命之大夫冕而无斿士变冕为爵弁其韦弁皮弁之防无结饰弁绖之弁不辟积玉藻曰君未有命不敢即乗服不言冠弁冠弁兼于韦弁皮弁矣不言服弁服弁自天子以下无饰无等　弁师】　王之吉服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希冕祭羣小祀则冕【鷩必灭反毳昌锐反希陟里反　六服同冕者首饰尊也先公谓后稷之后大王之前不窋至诸盩飨射飨食宾客与诸侯射也羣小祀林泽坟衍四方百物之属郑司农云大裘羔裘也衮巻龙衣也鷩裨衣也毳罽衣也谓书曰子欲观古人之象日月星辰山龙华虫作缋宗彛藻火粉米黼黻希绣此古天子冕服十二章舜欲观焉华虫五色之虫缋人职曰鸟兽蛇杂四时五色以章之谓是也希读为絺或作黹字之误也王者相变至周而以日月星辰画于旌旗所谓三辰旂旗昭其明也而冕服九章登龙于山登火于宗彛尊其神明也九章初一曰龙次二曰山次三曰华虫次四曰火次五曰宗彞皆画以为绩次六曰藻次七曰粉米次八曰黼次九曰黻皆希以为绣则衮之衣五章裳四章凡九也鷩画以雉谓华虫也其衣三章裳四章凡七也毳画虎蜼谓宗彞也其衣三章裳二章凡五也希刺粉米无画也其衣一章裳二章凡三也者衣无文裳刺黻而已是以谓焉凡冕服皆衣纁裳】凡兵事韦弁服【韦弁以韎韦为弁又以为衣裳春秋传曰晋郤至衣韎韦之跗注是也今时伍伯缇衣古兵服之遗色】眡朝则皮弁服【眂音视　视朝视内外朝之事皮弁之服十五升白布衣积素以为裳王受诸侯朝觐于庙则衮冕】凡甸冠弁服【甸音田　甸田猎也冠弁委貌其服缁布衣亦积素以为裳诸侯以为视朝之服诗国风曰缁衣之宜兮谓王服此以田王卒食而居则端】凡凶事服弁服【服弁丧冠也其服斩衰齐衰】凡吊事弁绖服【弁绖者如爵弁而素加环绖论语曰羔裘冠不以吊绖大如缌之绖其服锡衰缌衰疑衰诸侯及卿大夫亦以锡衰为吊服丧服小记曰诸侯吊必皮弁锡衰则变其冠耳丧服旧说以为士吊服素委貎冠朝服此近庶人吊股而衣犹非也士当事弁绖疑衰变其裳以素耳国君于其臣弁绖他国之臣则皮弁大夫士有朋友之恩亦弁绖故书弁作絣郑司农絣读为弁而加环绖环绖即弁绖服】　公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服其凶服加以大功小功士之服自皮弁而下如大夫之服其凶服亦如之其齐服有端素端【鷩必灭反毳昌锐反希陟里反齐侧皆反　自公之衮冕至卿大夫之冕皆其朝聘天子及助祭之服诸侯非二王后其余皆冕而祭于己杂记曰大夫冕而祭于公弁而祭于己士弁而祭于公冠而祭于己大夫爵弁自祭家庙唯孤尔其余皆冠与士同冠自祭其庙者其服朝服端诸侯之自相朝聘皆皮弁服此天子日视朝之服丧服天子诸侯齐斩而已卿大夫加以大功小功士亦如之又加缌焉士齐有素端者亦为札荒有所祷请变素服言素端者明异制郑司农云衣有襦裳者为端谓端者取其正也士之衣袂皆二尺二寸而属幅是广袤等也其袪尺二寸大夫已上侈之侈之者盖半而益一焉半而益一则其袂三尺三寸袪尺八寸　司服】　追师掌王后之首服为副编次追衡笄为九嫔及外内命妇之首服以待祭祀宾客【追丁四反笄左兮反嫔音频　郑司农云追冠名士冠礼记曰委貌周道也章甫殷道也牟追夏后氏之道也追师掌冠冕之官故并主王后之首服副者妇人之首服祭统曰君巻冕立于阼夫人副袆立于东房衡维持冠者春秋传曰衡紞纮綖谓副之言覆所以覆首为之饰其遗象若今步繇矣服之以从王祭祀编编列发为之其遗象若今假紒矣服之以祭也次次第发长短为之所谓髲髢服之以见王王后之燕居亦纚笄緫而已追犹治也诗云追琢其璋王后之衡笄皆以玉为之唯祭服有衡垂于副之两旁当耳其下以紞县瑱诗云玼兮玼兮其之翟也鬒发如云不屑鬄也玉之瑱也是之谓也笄巻发者外内命妇衣鞠衣襢衣者服编衣褖衣者服次外内命妇非王祭祀宾客佐后之礼自于其家则亦降焉少牢馈食礼曰主妇髲鬄衣移袂特牲馈食礼曰主妇纚笄绡衣是也昏礼女次纯衣摄盛服耳主人爵弁以迎移袂褖衣之袂凡诸侯夫人于其国衣服与王后同】　王后袆衣夫人揄狄【袆读如翚揄读如摇翚摇皆翟雉名刻缯而画之着于衣为饰因以为名也后世作字异耳夫人三夫人亦侯伯之夫人也王者之后夫人亦袆衣】君命屈狄再命袆衣一命襢衣士褖衣【屈音阙防章彦反褖吐乱反　君女君也屈周礼作阙谓刻缯为翟不画也此子男之夫人及其卿大夫士之妻命服也袆当为鞠字之误礼天子诸侯命其臣后夫人亦命其妻以衣服所谓夫尊于朝妻荣于室子男之卿再命而妻鞠衣则鞠衣襢衣褖衣者诸侯之臣皆分三等其妻以次受此服公之臣孤为上卿大夫次之侯伯子男之臣卿为上大夫次之士次之褖或作税】唯世妇命于奠茧其他则皆从男子【茧古典反奠犹献也凡世妇已下蚕事毕献茧乃命之以其服天子之后夫人九嫔及诸侯之夫人夫在其位妻得服其服　玉藻】　冠朱组缨天子之冠也缁布冠缋緌诸侯之冠也【组緫五反下同缋户内反緌耳佳反　皆始冠之冠也冠委貌也诸侯缁布冠有緌尊者饰也缋或作绘緌或作蕤】冠丹组缨诸侯之齐冠也冠綦组缨士之齐冠也【齐侧皆反綦音其　言齐时所服也四命以上齐祭异冠】缟冠武子姓之冠也【缟古老反下同　谓父有丧服子为之不纯吉也武冠巻也古者冠巻殊】缟冠素纰既祥之冠也【纰婢支反闲纰縁邉也纰读如埤益之埤既祥之冠也已祥祭而服之也闲传曰大祥素缟麻衣】垂緌五寸惰游之士也【緌耳佳反下同　惰游罢民也亦缟冠素纰凶服之象也垂长緌明非既祥】冠缟武不齿之服也【所放不帅教者】居冠属武【属章欲反　谓燕居冠也着冠于武少威仪】　自天子下达有事然后緌【燕无事者去饰】五十不散送【散悉旦反　送丧不散麻始衰不备礼】亲没不髦【髦音毛去为子之饰】大帛不緌【帛当为白声之误也大帛谓白布冠也不緌凶服去饰　玉藻】　大白冠缁布之冠皆不蕤委武缟而后蕤【蕤耳佳反　不蕤质无饰也大白冠大古之布冠也春秋传曰卫文公大布之衣大白之冠委武冠巻也秦人曰委齐东曰武冠也缟缟冠也】大夫冕而祭于公弁而祭于己士弁而祭于公冠而祭于己【弁爵弁也冠冠也祭于公助君祭也大夫爵弁而祭于己唯孤尔】士弁而亲迎然则士弁而祭于己可也【迎鱼敬反　縁类欲许之也亲迎虽亦己之事摄盛服尔非常也杂记】君羔幦虎犆【幦音觅下同　幦覆苓也犆读皆如直道而行之直直谓縁也此君齐车之饰】大夫齐车鹿幦豹犆朝车士齐车鹿幦豹犆【齐侧皆反朝直遥反　臣之朝车与齐车同饰】以帛里布非礼也【中外宜相称也冕服丝衣也中衣用素皮弁服朝服端麻衣也中衣用布】士不衣织【衣于既反织音志织染丝织之士衣染缯也】无君者不贰采【大夫去位宜服端裳】衣正色裳间色【间间厠之间　谓冕服上纁下】非列采不入公门【列采正服】振絺绤不入公门表裘不入公门【振依注之忍反絺勅之反绤去逆反振读为袗袗禅也表裘外衣也二者形且防皆当表之乃出】袭裘不入公门【衣裘必当裼也】纩为茧緼为袍【纩音旷茧古典反緼于粉反袍步羔反　衣有着之异名也纩谓今之新緜也緼谓今纩及旧絮也】禅为防【禅音丹防古逈反　有衣裳而无里】帛为褶【褶音牒　有表里而无着　玉藻】
　　传冠紫緌自鲁桓公始也【緌耳佳反　盖僣宋王者之后服也緌当用缋】季康子朝服以缟曾子问于孔子曰礼乎孔子曰诸侯皮弁以告朔然后服之以视朝若此者礼也【缟古老反朝直遥反　朝服以缟僭宋礼也孔子恶指斥康子但言诸侯之礼而已而诸侯皮弁以告朔卒然后朝服以视朝朝服明其不用缟以视朝也】朝服之以缟也自季康子始也【亦僭宋王者之后】孔子曰朝服而朝卒朔然后服之【谓诸侯与羣臣也诸侯视朔皮弁服】曰国家未道则不充其服焉【谓若卫文公者未道未合于道玉藻】
　　唯君有黼裘以誓省大裘非古也【黼音甫　僣天子也天子祭上帝则大裘而冕大裘羔裘也黼裘以羔与狐白杂为黼文也省当为狝狝秋田也国君有黼裘誓狝田之礼时大夫又有大裘也】　君衣狐白裘锦衣以裼之【衣于既反裼思歴反下同　君衣狐白毛之裘则以素锦为衣覆之使可裼也袒而有衣曰裼必覆之者裘防也诗云衣锦防衣裳锦防裳然则衣锦复有上衣明矣天子狐白之上衣皮弁服与凡裼衣象裘色也】君之右虎裘厥左狼裘【卫尊者宜武猛】士不衣狐白【辟君也狐之白者少以少为贵也】君子狐青裘豹褎绡衣以裼之【褎音袖绡音宵　君子大夫士也绡绮属也染之以于狐青裘相宜狐青裘盖衣之裘】麛裘青豻褎绞衣以裼之【麛音迷豻音岸绞户交反　豻胡犬也绞苍黄色孔子曰素衣麑裘】羔裘豹饰缁衣以裼之【饰犹褎也孔子曰缁衣羔裘】狐裘黄衣以裼之【黄衣大蜡时腊先祖之服也孔子曰黄衣狐裘】　锦衣狐裘诸侯之服也【非诸侯则不用锦衣为裼】犬羊之裘不裼【质畧亦庶人无文饰】不文饰也不裼【裼主于有文饰之事】裘之裼也见美也【见贤遍反君子于事以见美为敬】吊则袭不尽饰也【丧非所以见美】君在则裼尽饰也【臣于君所】服之袭也充美也【充犹覆也所敬不主于君则袭】是故尸袭【尸尊】执玉袭【重宝瑞也】无事则裼弗敢充也【谓已致玉也　玉藻】　深衣三袪【袪起鱼反　谓大夫士也三袪者谓要中之数也袪尺二寸围之为二尺四寸三之七尺二寸】缝齐倍要【缝音逢齐音咨要一遥反　缝紩也紩下齐倍要中齐丈四尺四寸缝或为逢或为丰】衽当旁【衽而审反　衽谓裳幅所交裂也凡衽者或杀而下或杀而上是以小要取名焉衽属衣则垂而放之属裳则缝之以合前后上下相变】袂可以囬肘【袂面世反肘竹丑反二尺二寸之节】长中继揜尺【其为长衣中衣则继袂揜一尺若今褎矣深衣则縁而已】袷二寸【袷音刼曲领也】　袪尺二寸【袂口也】縁广寸半【縁余绢反广工旷反饰邉也　玉藻】　具父母大父母衣纯以缋具父母衣纯以青如孤子衣纯以素【纯章允反缋音防　尊者存以多饰为孝缋画文也三十以下无父称孤】纯袂縁纯邉广各寸半【纯谓縁之也縁袂谓其口也縁緆也縁邉衣裳之侧广各寸半则表里共三寸矣唯袷广二寸　深衣】
　　传曰古者深衣盖有制度以应规矩绳权衡【应于证反　言圣人制事必有法度】短毋见肤【毋音无下同见贤遍反　衣取蔽形】长毋被土【为污辱也】续衽钩邉【衽而审反钩古侯反　续犹属也衽在裳旁者也属连之不殊裳前后也钩读如乌喙必钩之钩钩邉若今曲裾也续或为裕】要缝半下【要一遥反缝扶用反　三分要中减一以益下下宜寛也要或为优】袼之髙下可以运肘【袼音各肘竹九反　肘不能不出入袼衣袂当掖之缝也】袂之长短反诎之及肘【袂弥世反诎丘勿反　袂属幅于衣诎而至肘当臂中为节臂骨上下各尺二寸则袂肘以前尺二寸肘或为腕】带下毋厌髀上毋厌胁当无骨者【厌于甲反髀步啔反胁许刼反　当骨缓急虽为中也】制十有二幅以应十有二月【应于证反下同　裳六幅幅分之以为上下之杀】袂圜以应规【谓胡下也】曲袷如矩以应方【袷音刼袷交领也古者方领如今小儿衣领】负绳及踝以应直【踝胡瓦反　绳谓裻与后幅相当之缝也踝跟也】下齐如权衡以应平【齐音咨齐缉】故规者行举手以为容【行举手谓揖让】负绳抱方者以直其政方其义也故易曰坤六二之动直以方也【言深衣之直方应易之文也政或为正】下齐如权衡者以安志而平心也【心平志安行乃正或低或卬则心有异志者欤】五法已施故圣人服之【言非法不服也】故规矩取其无私绳取其直权衡取其平故先王贵之【贵此衣也】故可以为文可以为武可以摈相可以治军旅完且弗费善衣之次也【摈必刃反相息亮反完音丸　完且弗费言可苦衣而易有也深衣者用十五升布鍜濯灰治纯之以采善衣朝祭之服也自士以上深衣为之次庶人吉服深衣而已　深衣】


　　仪礼集传集注卷三十四
　　钦定四库全书
　　仪礼集传集注巻三十五
　　宋　朱子　撰
　　王朝礼十二
　　王制之辛【名器下】
　　以玉作六瑞以等邦国【等犹齐等也】王执镇圭【镇安也所以安四方镇圭者盖以四镇之山为瑑饰圭长尺有二寸】公执桓圭【公二王之后及王之上公双植谓之桓桓宫室之象所以安其上也桓圭盖亦以桓为瑑饰圭长九寸】侯执信圭伯执躬圭【信当为身声之误也身圭躬圭盖皆象以人形为瑑饰文有麤缛耳欲其慎行以保身圭皆长七寸】子执谷璧男执蒲璧【谷所以养人蒲为席所以安人二玉盖或以谷为饰或以蒲为瑑饰璧皆径五寸不执圭者未成国也　冬官玉人之事镇圭尺有二寸天子守之命圭九寸谓之桓圭公守之命圭七寸谓之信圭侯守之命圭七寸谓之躬圭伯守之　注云命圭者王所命之圭也朝觐执焉居则守之子守谷璧男守蒲璧不言之者阙耳故书或云命圭五寸谓之躬圭杜子春云当为七寸谓五寸者璧文之阙乱存焉】以玉作六器以礼天地四方【礼谓始告神时荐于神坐书曰周公植璧秉圭是也】以苍璧礼天以黄琮礼地以青圭礼东方以赤璋礼南方以白琥礼西方以璜礼北方【琮才宗反璋音章琥音虎璜音黄　此礼天以冬至谓天皇大帝在北极者也礼地以夏至谓神在昆仑者也礼东方以立春谓苍精之帝而太昊句芒食焉礼南方以立夏谓赤精之帝而炎帝祝融食焉礼西方以立秋谓白精之帝而少昊蓐收食焉礼北方以立冬谓黑精之帝而颛顼防食焉礼神者必象其类璧圜象天琮八方象地圭锐象春物初生半圭曰璋象夏物半死琥猛象秋严半璧曰璜象冬闭藏地上无物唯天半见】皆有牲币各放其器之色【放方往反　币以从爵若人饮酒有酬币　大宗伯】　王晋大圭执镇圭缫借五采五就以朝日【缫音藻借在夜反朝直遥反　缫有五采文所以荐玉木为中榦用韦衣而画之就成也王朝日者示有所尊训民事君也天子常春分朝日秋分夕月觐礼曰拜日于东门之外故书镇作瑱郑司农云晋读为搢绅之搢谓揷之于绅带之间若带劒也瑱读为镇玉人职曰大圭长二尺抒上终葵首天子服之镇圭尺有二寸天子守之缫读为藻率之藻五就五帀也一帀为之就】公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇防同于王【信音申　三采朱白苍二采朱绿也郑司农云以圭壁见于王觐礼曰侯氏入门右坐奠圭再拜稽首侯氏见于天子春曰朝夏曰宗秋曰觐冬曰遇时见曰防殷见曰同】诸侯相见亦如之【郑司农云亦执圭璧以相见故邾隐公朝于鲁春秋传曰邾子执玉髙其容仰】瑑圭璋璧琮缫皆二采一就以覜聘【瑑直转反覜他吊反　璋以聘后夫人以琮享之也大夫众来曰覜寡来曰聘郑司农云瑑有圻鄂瑑起】四圭有邸以祀天旅上帝【邸丁礼反下同　郑司农云于中央为璧圭着其四面一玉俱成尔雅曰邸本也圭本着于璧故四圭有邸圭末四出故也或说四圭有邸有四角也邸读为抵欺之抵上帝天谓祀天夏正郊天也上帝五帝所郊亦犹五帝殊言天者尊异之也大宗伯职曰国有大故则旅上帝及四望】两圭有邸以祀地旅四望【两圭者以象地数二也僢而同邸祀地谓所祀于北郊神州之神】祼圭有瓉以肆先王以祼宾客【祼古乱反瓉才但反　郑司农云于圭头为器可以挹鬯祼祭谓之瓉故诗曰防彼玉瓉黄流在中国语谓之鬯圭以肆先王祼先王祭也谓肆解牲体以祭因以为名爵行曰祼汉礼瓉槃大五升口径八寸下有槃口径一尺】圭璧以祀日月星辰【圭其邸为璧取杀于上帝】璋邸射以祀山川以造赠宾客【射食亦反造七到反　璋有邸而射取杀于四望郑司农云射剡也】土圭以致四时日月封国则以土地【以致四时日月者度其景至不至以知其行得失也冬夏以致日春秋以致月土地犹度地也封诸侯以土圭度日景观分寸长短以制其域所封也郑司农说以玉人职曰土圭尺有五寸以致日以土地以求地中故谓之土圭】珍圭以徴守以恤凶荒【守手又反　杜子春云珍当为镇书亦或为镇以徴守者以徴召守国诸侯若今时徴郡守以竹使符也镇者国之镇诸侯亦一国之镇故以镇圭徴之也凶荒则民有逺志不安其土故以镇圭镇安之谓珍圭王使之瑞节制大小当与琬琰相依王使人徴诸侯忧凶荒之国则授之执以往致王命焉如今时使者持节矣恤者闿府库振救之凡瑞节归又执以反命】牙璋以起军旅以治兵守【郑司农云牙璋瑑以为牙牙齿兵象故以牙璋兵若今时以铜虎符兵谓牙璋亦王使之瑞节兵守用兵所守若齐人戍遂诸侯戍周】璧羡以起度【郑司农云羡长也此璧径长尺以起度量玉人职曰璧羡度尺以为度谓羡不圜之貎盖广径八寸袤一尺】驵圭璋璧琮琥璜之渠眉疏璧琮以敛尸【驵音祖敛力验反　郑司农云驵外有捷卢也驵读为驵疾之驵疏读为沙谓圭璋璧琮琥璜皆为开渠为眉瑑沙除以敛尸令汁得流去也谓以敛尸者于大敛焉加之也驵读为组与组马同声之误也渠眉玉饰之沟瑑也以组穿聨六玉沟瑑之中以敛尸圭在左璋在首琥在右璜在足璧在背琮在腹盖取象方明神之也疏璧琮者通于天地】谷圭以和难以聘女【谷圭亦王使之瑞节谷善也其饰若粟文然难仇雠和之者若春秋宣公及齐侯平莒及郯晋侯使瑕嘉平戎于王其聘女则以纳徴焉】琬圭以治徳以结好【琬于阮反好呼报反　琬圭亦王使之瑞节诸侯有徳王命赐之及诸侯使大夫来聘既而为坛防之使大夫执以命事焉大行人职曰时聘以结诸侯之好郑司农云琬圭无锋芒故治徳以结好】琰圭以易行以除慝【琰以冉反行下孟反慝吐得反琰圭亦王使之瑞节郑司农云琰圭有锋芒伤害征伐诛讨之象故以易行除慝易恶行令为善者以此圭责让喻告之也谓除慝亦于诸侯使大夫来覜既而使大夫执而命事于坛大行人职曰殷覜以除邦国之慝　典瑞】　天子执冒四寸以朝诸侯【朝直遥反　名玉曰冒者言徳能覆盖天下也四寸者方以尊接卑以小为贵】天子用全上公用龙侯用瓉伯用将【瓉才但反　郑司农云全纯色也龙当为尨尨谓杂色谓全纯玉也瓉读为之龙瓉将皆杂名也卑者下尊以轻重为差玉多则重石多则轻公侯四玉一石伯子男三玉二石　作旦反】继子男执皮帛【谓公之孤也见礼次子男贽用束帛而以豹皮表之为饰天子之孤表帛以虎皮此说玉及皮帛者遂言见天子之用贽】天子圭中必【必读如鹿车縪之縪谓以组约其中央为执之以备失坠】四圭尺有二寸以祀天【郊天所以礼其神也典瑞职曰四圭有邸以祀天旅上帝】大圭长三尺杼上终葵首天子服之【杼直吕反　王所搢大圭也或谓之珽终葵椎也为椎于其杼上明无所屈也杼閷也相玉书曰珽玉六寸明自炤】土圭尺有五寸以致日以土地【致日度景至不夏日至之景尺有五寸冬日至之景丈有三尺土犹度也建邦国以度其地而制其域】祼圭尺有二寸有瓉以祀庙【祼之言灌也或作淉或作果祼谓始献酌奠也瓉如盘其柄用圭有流前注】琬圭九寸而缫以象徳【缫音藻　琬犹圜也王使之瑞节也诸侯有徳王命赐之使者执琬圭以致命焉缫借也】琰圭九寸判规以除慝以易行【凡圭琰上寸半琰圭琰半以上又半为瑑饰诸侯有为不义使者征之执以为瑞节也除慝诛恶逆也易行去烦苛】璧羡度尺好三寸以为度【羡音贱好呼报反　郑司农云羡径也好璧孔也尔雅曰肉倍好谓之璧好倍肉谓之瑗肉好若一谓之环谓羡犹延其袤一尺而广狭焉】圭璧五寸以祀日月星辰【礼其神也圭其邸为璧取杀于上帝】璧琮九寸诸侯以享天子【享献也聘礼享君以璧享夫人以琮】谷圭七寸天子以聘女【纳徴加于束帛】大璋中璋九寸邉璋七寸射四寸厚寸黄金勺青金外朱中鼻寸衡四寸有缫天子以巡守宗祝以前马【射食亦反勺上灼反衡音横守手又反　射琰出者也勺故书或作约杜子春云当为勺谓酒尊中勺也郑司农云鼻谓勺龙头鼻也衡谓勺柄龙头也谓鼻勺流也凡流皆为龙口也衡古丈横假借字也衡谓勺径也三璋之勺形如圭瓉天子巡守有事山川则用灌焉于大山川则用大璋加文饰也于中山川用中璋杀文饰也于小山川用邉璋半文饰也其祈沈以马宗祝亦执勺以先之礼王过大山川则大祝用事焉将有事于四海山川则校人饰黄驹】大璋亦如之诸侯以聘女【亦纳徴加于束帛也大璋者以大璋之文饰之也亦如之者如邉璋七寸射四寸】瑑圭璋八寸璧琮八寸以頫聘【瑑直转反覜他吊反瑑文饰也覜视也聘问也众来曰覜特来曰聘聘礼曰凡四器者唯其所宝以聘可也】牙璋中璋
　　七寸射二寸厚寸以起军旅以治兵守【射食亦反　二璋皆有鉏牙之饰于琰侧先言牙璋有文饰也　组侧鱼反】驵琮五寸宗后以为权【驵音袓驵读为组以组系之因名焉郑司农云以为称锤以起量】大琮十有二寸射四寸厚寸是谓内镇宗后守之【射食亦反　如王之镇圭也射其外鉏牙】驵琮七寸鼻寸有半寸天子以为权【郑司农云以为权故有鼻也】两圭五寸有邸以祀地以旅四望【邸丁礼反　邸谓之抵有邸僢共本也】瑑琮八寸诸侯以享夫人【献于所朝聘君之夫人也】案十有二寸枣防十有二列诸侯纯九大夫纯五夫人以劳诸侯【防古栗字劳力报反纯犹皆也郑司农云案玉案也夫人天子夫人谓案玉饰案也夫人王后也记时诸侯僣称王而夫人之号不别是以同王后于夫人也玉案十二以为列王后劳朝诸侯皆九列聘大夫皆五列则十有二列者劳二王之后也枣防实于器乃加于案聘礼曰夫人使下大夫劳以二竹簋方被纁里有盖实枣烝防择兼执之以进】璋邸射素功以祀山川以致稍饩【稍所教反饩许既反　邸射剡而出也致稍饩造宾客纳禀食也郑司农云素功无瑑饰也饩或作气杜子春云当为饩　玉人】　賛大行曰圭公九寸侯伯七寸子男五寸博三寸厚半寸剡上左右各寸半玉也藻三采六等【剡以冉反　賛大行者书说大行人之礼者名也藻荐玉者也三采六等以朱白苍画之再行也子男执璧作此賛者失之矣　杂记】　笏天子以球玉诸侯以象大夫以鱼须文竹士竹本象可也【须音班球美玉也文犹饰也大夫士饰竹以为笏不敢与君并用纯玉物也】见于天子与射无说笏入太庙说笏非古也【见贤遍反说音脱下同　言凡吉事无所说笏也太庙之中唯君当事说笏也】小功不说笏当事免则说之【免音问　免悲哀哭踊之时不在于记事也小功轻不当事可以搢笏也】既搢必盥虽有执于朝弗有盥矣【搢音荐盥音管朝直遥反　搢笏輙盥为必执事】凡有指画于君前用笏造受命于君前则书于笏笏毕用也因饰焉【画胡麦反造七到反　毕尽也】笏度二尺有六寸其中博三寸其杀六分而去一【杀色果反去起吕反　杀犹杼也天子杼上终葵首诸侯不终葵首大夫士又杼其下首广二寸半】天子搢珽方正于天下也【搢音荐珽他项反　此亦笏也谓之珽珽之言珽然无所屈也或谓之大圭长三尺杼上终葵首终葵首者于杼上又广其首方如椎头是谓无所屈后则恒直相玉书曰珽玉六寸明自炤】诸侯荼前诎后直让于天子也【诎丘勿反下同　荼读为舒迟之舒舒懦者所畏在前也诎谓圜杀其首不为椎头诸侯唯天子诎焉是以谓笏为荼】大夫前诎后诎无所不让也【大夫奉君命出入者也上有天子下有已君又杀其下而圜　玉藻】　聘人以珪问士以璧召人以瑗絶人以玦反絶以环【瑗为眷反玦音诀聘人以珪谓使人聘他国以圭璋也问谓访其国事因遗之也卫侯使使尹襄问子贡以弓是其类也説文曰瑗者大孔璧也尔雅好倍肉谓之瑗肉倍好谓之璧礼记曰君召臣以三节周礼珍圭以徴守郑云以徴召守国之诸侯若今徴郡守以竹使符也然则天子以珍圭召诸侯诸侯召臣以瑗欤玦如环而缺肉好若一谓之环古者臣有罪待放于境三年不敢去与之环则还与之玦则絶皆所以见意也反絶谓反其将絶者此明诸侯以玉接人臣之礼也　荀子大畧】　天子素带朱里终辟【辟婢支反下同谓大带也】而素带终辟大夫素带辟垂士练带率下辟居士锦带弟子缟带并纽约用组【率音律缟古老反并必政反纽女九反组音祖　而素带终辟谓诸侯也诸侯不朱里合素为之如今衣带为之下天子也大夫亦如之率繂也士以下皆襌不合而繂积如今作幧头为之也辟读如裨冕之裨裨谓以缯采饰其侧人君充之大夫裨其纽及末士裨其末而已居士道艺处士也此自而素带乱脱在是耳宜承朱里终辟】三寸长齐于带绅长制士三尺有司二尺有五寸子游曰参分带下绅居二焉绅韠结三齐【韠音必　三寸谓约带纽组之广也长齐于带与绅齐也绅带之垂者也言其屈而重也论语曰子张书诸绅有司府史之属也三分带下而三尺则带髙于中也结约余也此又乱脱在是宜承约用组结或为衿】大夫大带四寸杂带君朱緑大夫华士缁辟二寸再缭四寸凡带有率无箴功【缭音了箴音针　杂犹饰也即上之裨也君裨带上以朱下以緑终之大夫裨垂外以内以华华黄色也士裨垂之下外内皆以缁是谓缁带大夫以上以素皆广四寸士以练广二寸再缭之凡带有司之带也亦繂之如士带矣无箴功则不裨之士虽繂带裨亦用箴功凡带不裨下士也此又乱脱在是宜承绅韠结三齐】肆束及带勤者有事则收之走则拥之【肆读为肄肄余也余束约纽之余组也勤谓执劳辱之事也此亦乱脱在是宜承无箴功】童子之节也缁布衣锦縁锦绅并纽锦束发皆朱锦也【縁余绢反并必政反纽女九反　童子未冠之称也冠礼曰将冠者采衣紒也　玉藻】　麻者不绅执玉不麻麻不加于采【吉凶不相干也麻谓绖也绅大带也丧以要绖代大带也麻不加于采衣采者不麻谓弁绖也必服吊服是也采纁之衣　杂记】　韠君朱大夫素士爵韦【韠音必　此端服之韠也韠之言蔽也凡韠以韦为之必象裳色则天子诸侯端朱裳大夫素裳唯士裳黄裳杂裳也皮弁服皆素韠】圜杀直【杀色界反目韠制】天子直【四角直无圜杀】公侯前后方【杀四角使之方变于天子也所杀者去上下各五寸】大夫前方后挫角【挫作卧反　圜其上角变于君也韠以下为前以上为后】士前后正【士贱与君同不嫌也正直方之间语也天子之士则直诸侯之士则方】韠下广二尺上广一尺长三尺其颈五寸肩革带博二寸【广工旷反长直亮反颈吉并反　颈五寸亦谓广也颈中央肩两角皆上接革带以系之肩与革带广同凡佩系于革带　玉藻】　又曰韠长三尺下广二尺上广一尺防去上五寸纰以爵韦六寸不至下五寸纯以素紃以五采【防古外反纰婢支反纯章允反紃者巡　防谓上领缝也领之所用盖与纰同在旁曰纰在下曰纯素生帛也纰六寸者中执之表里各三寸也纯纰所不至者五寸与防去上同紃施诸缝中若今时□也　杂记】　一命緼韨幽衡再命赤韨幽衡三命赤韨葱衡【緼音温韨音弗　此冕爵弁服之韠尊祭服异其名耳韨之言亦蔽也緼赤黄色之间色所谓韎也衡佩玉之衡也幽读为黝黑谓之黝青谓之葱周礼公侯伯之卿三命其大夫再命其士一命子男之卿再命其大夫一命其士不命】　天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀玫而緼组绶【组音祖绶音受下同瑜羊朱反綦音其下同瓀而兖反玫武巾反緼音温　玉有山水苍者视之文色所似也绶者所以贯佩玉相承受者也纯当为缁古文缁字或作丝旁才綦文杂色也緼赤黄】　君在不佩玉左结佩右设佩【谓世子也出所处而君在焉则去徳佩而设事佩辟徳而示即事也结其左者若于事未有能也结结其绶不使鸣也】居则设佩【谓所处而君不在焉】朝则结佩【朝直遥反　朝于君亦结左】齐则綪结佩而爵韠【齐侧皆反綪侧耕反韠音必　綪屈也结又屈之思神灵不在事也爵韠者齐服端】凡带必有佩玉唯丧否【丧主于哀去饰也凡谓天子以至士】君子无故玉不去身　古之君子必佩玉【比徳焉君子士以上】右徴角左宫羽【徴侧里反　玉声所中也徴角在右事也民也可以劳宫羽在左君也物也宜逸】趋以采齐【齐依注疾私反　路门外之乐节也门外谓之趋齐当为楚荠之荠】行以肆夏【登堂之乐节】周旋中规【中丁仲反下同反行也宜圜】折还中矩【折之设反还音旋　曲行也宜方】进则揖之退则扬之然后玉锵鸣也【锵七羊反揖之谓小俛见于前也之谓小仰见于后也锵声貎】故君子在车则闻鸾和之声行则鸣佩玉是以非辟之心无自入也【辟音僻　鸾在衡和在式自由也　以上并玉藻】
　　传曰子贡问于孔子曰敢问君子贵玉而贱碈者何也为玉之寡而碈之多与【碈亡贫反为于伪反下同与音余　碈石似玉或作玫也】孔子曰非为碈之多故贱之也玉之寡故贵之也夫昔者君子比徳于玉焉温润而泽仁也【夫音扶　色柔温润似仁也润或为濡】缜密以栗知也【缜音轸知音智缜致也栗坚貎】　亷而不刿义也【刿九卫反　刿伤也义者不苟伤人也】垂之如队礼也【队真位反礼尚谦卑】叩之其声清越以长其终诎然乐也【诎其勿反乐作则有声止则无也越犹扬也诎絶止貌也乐记曰止如槀木】瑕不揜瑜瑜不揜瑕忠也【瑕音遐揜音掩瑜羊朱反　瑕玊之病也瑜其中间美者玉之性善恶不相揜似忠也】孚尹旁达信也【孚读为浮尹读为竹箭之筠浮筠谓玉采色也采色旁达不有隠翳似信也孚或作姇或为扶　翳于计反】气如白虹天也精神见于山川地也【虹音红见贤遍反　精神亦谓精气也虹天气也山川地所以通气也】圭璋特达徳也【特达谓以朝聘也璧琮则有币有徳者无所不达不有须而成也】天下莫不贵者道也【道者人无不由之】诗云言念君子【言我也】温其如玉故君子贵之也【聘义】
　　王及后之服屦赤舄黑舄赤繶黄繶青句素屦葛屦【繶于力反句音劬　屦自明矣必连言服者着服各有屦也复下曰舄禅下曰屦古人言屦以通于复今世言屦以通于禅俗易语反与舄屦有絇有繶有纯者饰也郑司农云赤繶黄繶以赤黄之丝为下縁士丧礼曰夏葛屦冬皮屦皆繶缁纯礼家说繶亦谓以采丝砾其下谓凡屦舄各象其裳之色士冠礼曰端黑屦青絇繶纯素积白屦缁絇繶纯爵弁纁屦黑絇繶纯是也王吉服有九舄有三等赤舄为上冕服之舄诗云王锡韩侯衮赤舄则诸侯与王同下有白舄黑舄王后吉服六唯祭服有舄舄为上袆衣之舄也下有青舄赤舄鞠衣以下皆屦耳句当为絇声之误也絇繶纯者同色今云赤繶黄繶青絇杂互言之明舄屦众多反覆以见之凡舄之饰如缋之次赤繶者王黑舄之饰黄繶者王后舄之饰青絇者王白舄之饰言繶必有絇纯言絇亦有繶纯三者相将王及后之赤舄皆黑饰后之青舄白饰凡屦之饰如绣次也黄屦白饰白屦黑饰黑屦青饰絇谓之拘着舄屦之头以为行戒繶缝中紃纯縁也天子诸侯吉事皆舄其余唯服冕衣翟着舄耳士爵弁纁屦黑絇繶纯尊祭服之屦饰从缋也素屦者非纯吉有凶去饰者言葛屦明有用皮时】外内命夫命妇之命屦功屦散屦【散素但反　命夫之命屦纁屦命妇之命屦黄屦以下功屦次命屦于孤卿大夫则白屦黑屦九嫔内子亦然世妇命妇以黑屦为功屦女御士妻命屦而已士及士妻谓再命受服者散屦亦谓去饰　天官屦人】　王之五路一曰玉路钖樊缨十有再就建大常十有二斿以祀【锡音阳樊步干反斿音留下同　王在焉曰路玉路以玉饰诸末钖马面当卢刻金为之所谓镂钖也樊读如鞶带之鞶谓今马大带也郑司农云缨谓当胸士丧礼下篇曰马缨三就礼家说曰缨当胸以削革为之三就三重三匝也谓缨今马鞅玉路之樊及缨皆以五采罽饰之十二就就成也太常九旗之画日月者正幅为縿斿则属焉】金路钩樊缨九就建大旂以宾同姓以封【金路以金饰诸末絇娄颔之钩也金路无钖有钩亦以金为之其樊及缨以五采罽饰之而九成大旂九旗之画交龙者以宾以防宾客同姓以封谓王子母弟率以功徳出封虽为侯伯其画服犹如上公若鲁卫之属其无功徳各以亲疏食采畿内而已故书钩为拘杜子春读为钩】象路朱樊缨七就建大赤以朝异姓以封【朝直遥反象路以象饰诸末象路无钩以朱饰勒而已其樊及缨以五采罽饰之而七成大赤九旗之通帛以朝以日视朝异姓王甥舅】革路龙勒条缨五就建大白以即戎以封四卫【条衣注他刀反　革路鞔之以革而漆之无他饰龙駹也以白黑饰韦杂色为勒条读为绦其樊及缨以绦丝饰之而五成不言樊字盖脱尔以此言绦知玉路金路象路饰樊缨皆不用金玉象矣大白殷之旗犹周大赤盖象正色也即戎谓兵事四卫四方诸侯守卫者蛮服以内】木路前樊鹄缨建大麾以田以封蕃国【鹄户毒反麾许危反　木路不鞔以革漆之而已前读为缁翦之翦翦浅黑也木路无龙勒以浅黑饰韦为樊鹄色饰韦为缨不言就数饰与革路同大麾不在九旗中以正色言之则黑夏后氏所建田四时田猎蕃国谓九州之外夷服镇服蕃服杜子春云鹄或为结】王后之五路重翟钖面朱緫厌翟勒面缋緫安车雕面鹥緫皆有容盖【重直龙反钖音阳厌于涉反缋户对反鹥乌兮反　重翟重翟雉之羽也厌翟次其羽使相迫也勒面谓以如玉龙勒之韦为当面饰也雕者画之不龙其韦安车坐乗车凡妇人车皆坐乗故书朱緫为防鹥或作繄郑司农云钖马面钖防当为緫书亦或为緫鹥读为鳬鹥之鹥鹥緫者青黑色以缯为之緫着马勒直两耳与两镳容谓幨车山东谓之裳帏或曰幢容谓朱緫缋緫其施之如鹥緫车衡輨亦宜有焉缋画文也盖如今小车盖也皆有容有盖则重翟厌翟谓蔽也重翟后从王祭祀所乗厌翟后从王宾飨诸侯所乗安车无蔽后朝见于王所乗谓去饰也诗国风硕人曰翟蔽以朝谓诸侯夫人始来乗翟蔽之车以朝见于君盛之也此翟蔽盖厌翟也然则王后始来乗重翟乎】翟车贝面组緫有握【组音祖下同握皆作幄　翟车不重不厌以翟饰车之侧尔贝面贝饰勒之当面也有握则此无盖矣如今軿车是也后所乗以出桑】辇车组挽有翣羽盖【挽音晚翣所甲反　辇车不言饰后居宫中从容所乗但漆之而已为辁轮人挽之以行有翣所以御风尘以羽作小盖为翳日也故书翣为防杜子春云当为翣书亦或为□】王之丧车五乗木车蒲蔽犬尾櫜疏饰小服皆疏【乗绳证反莫歴反下同櫜音羔　木车不漆者郑司农云蒲蔽谓羸兰车以蒲为蔽天子丧服之车汉仪亦然犬以犬皮为覆笭故书疏为揟杜子春读揟为沙谓蔽车旁御风尘者犬白犬皮既以皮为覆笭又以其尾为戈防之弢麤布饰二物之侧为之縁若摄服云服读为菔小菔刀劒短兵之衣此始遭丧所乗为君之道尚微备奸臣也书曰以虎贲百人逆子钊亦为备焉】素车棼蔽犬素饰小服皆素【芬扶云反素车以白土垩车也棼读为薠薠麻以为蔽其服以素缯为縁此卒哭所乗为君之道益着在车可以去】
　　【戈防】薻车薻蔽鹿浅革饰【故书薻作杜子春读为华藻之藻直谓华藻也谓薻水草苍色以苍土垩车以苍缯为蔽也鹿浅以鹿夏皮为覆苓又以所治去毛者縁之此既练所乗】駹车萑蔽然髤饰【駹莫江反萑音丸髤香求反　故书駹作龙髤为软杜子春云龙读为駹软读为桼垸之桼直谓髤桼也谓駹车邉侧有漆饰也萑细苇席也以为蔽者漆则成藩即吉也然果然也髤赤多黑少之色韦也此大祥所乗】漆车藩蔽豻雀饰【豻音岸　漆车黑车也藩今时小车藩漆席以为之豻胡犬雀黑多赤少之色韦也此禫所乗】服车五乗孤乗夏篆卿乗夏缦大夫乗墨车士乗栈车庶人乗役车【五乗之乗绳证反篆直转反缦莫干反栈仕板反　服车服事者之车故书夏篆为夏縁郑司农云夏赤也縁縁色或曰夏篆篆读为圭瑑之瑑夏篆毂有约也谓夏篆五采画毂约也夏缦亦五采画无瑑尔墨车不画也栈车不革鞔而漆之役车方箱可载任器以共役】凡良车散车不在等者其用无常【给游燕及恩惠之赐不在等者谓若今辎车后户之属作之有功有沾　春官巾车】　日月为常交龙为旂通帛为旜杂帛为物熊虎为旗鸟隼为旟蛇为旐全羽为旞析羽为旌【旜之然反隼息允反旟音余旐音兆旞音遂　通帛谓大赤从周正色无饰杂帛者以帛素饰其侧白殷之正色全羽析羽皆五采系之于旞旌之上所谓注旄于干首也凡九旗之帛皆用绛】大阅则王建大常诸侯建旂孤卿建旜大夫士建物师都建旗州里建旟县鄙建旐道车载旞斿车载旌【仲冬教大阅司马主其礼自王以下治民者旗画成物之象王画日月象天明也诸侯画交龙一象其升朝一象其下复也孤卿不画言奉王之政教而已大夫士杂帛言以先王正道佐职也师都六乡六遂大夫也谓之师都都民所聚也画熊虎者乡遂出军赋象其守猛莫敢犯也州里县鄙乡遂之官互约言之鸟隼象其勇捷也蛇象其扞难辟害也道车象路也王以朝夕燕出入斿车木路也王以田以鄙全羽析羽五色象其文徳也大阅王乗戎路建大常焉玉路金路不出】皆画其象焉官府各象其事州里各象其名家各象其号【事名号者徽识所以题别众臣树之于位朝各就焉觐礼曰公侯伯子男皆就其旂而立此其类也或谓之事或谓之名或谓之号异外内也三者旌旗之细也士丧礼曰为铭各以其物亡则以缁长半幅頳末长终幅广三寸书名于末此盖其制也徽识之书则云某某之事某某之名某某之号今大阅礼象而为之兵凶事若有死事者亦当以相别也杜子春云画当为书谓画画云气也异于在国军事之饰　司常】　王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者使者劳者【射食亦反椹张林反夹古洽反庾一作庾豻音岸使所吏反　王弧夹庾唐大六者弓异体之名也往体寡来体多曰王弧往体多来体寡曰夹庾往体来体若一曰唐大甲革革甲也春秋传曰蹲甲而射之质正也树椹以为射正射甲与椹试弓习武也豻侯五十步及射鸟兽皆近射也近射用弱弓则射大侯者用王弧射参侯者用唐大矣学射者弓用中后习强弱则易也使者劳者弓亦用中逺近可也劳者勤劳王事若晋文侯文公受王弓矢之赐者故书椹为鞎郑司农云偡字或为鞎非是也圉师职曰射则充椹质又此司弓矢职曰泽共射椹质之弓矢言射椹质自有弓谓王弧弓也以此观之言鞎质者非】其矢箙皆从其弓【箙音服　从弓数也每弓者一箙百矢】凡弩夹庾利攻守唐大利车战野战【攻城垒者与其自守者相迫近弱弩疾也车战野战进退非强则不及弩无王弧王弧恒服往体少者使矢不疾】凡矢枉矢絜矢利火射用诸守城车战杀矢鍭矢用诸近射田猎矰矢茀矢用诸弋射恒矢庳矢用诸散射【枉纡往反絜户结反鍭音侯矰音增茀音弗弋以只反恒胡登反庳方二反散素旦反　此八矢者弓弩各有四焉枉矢杀矢矰矢恒矢弓所用也絜矢鍭矢茀矢庳矢弩所用也枉矢者取名变星飞行有光今之飞矛是也或谓之兵矢絜矢象焉二者皆可结火以射敌守城车战前于重后微轻行疾也杀矢言中则死鍭矢象焉鍭之言候也二者皆可以司候射敌之近者及禽兽前尤重中深而不可逺也结缴于矢谓之矰矰髙也茀矢象焉茀之言刜也二者皆可以弋飞鸟刜罗之也前于重又微轻行不低也诗云弋鳬与雁恒矢安居之矢也庳矢象焉二者皆可以散射也谓礼射及习射也前后订其行平也凡矢之制枉矢之属五分二在前三在后杀矢之属三分一在前二在后矰矢之属七分三在前四在后恒矢之属轩輖中所谓志也郑司农云庳矢读为人罢短之罢谓庳读如庳病之痹痹之言伦比　司弓矢】守邦国者用玉节守都鄙者用角节【谓诸侯于其国中公卿大夫王】
　　【子弟于其采邑有命者亦自有节以辅之玉节之制以玉为之以命数为小大角用犀角其制未闻】凡邦国之使节山国用虎节土国用人节泽国用龙节皆金也以英荡辅之【使色吏反　使节卿大夫聘于天子诸侯行道所执之信也土平地也山多虎平地多人泽多龙以金为节铸象焉必自以其国所多者于以相别为信明也今汉有铜虎符杜子春云荡皆为帑谓以函器盛此节或曰英荡画函】门闗用符节货贿用玺节道路用旌节皆有期以反节【门闗司门司闗也货贿者主通货贿之官谓司市也道路者主治五涂之官谓乡遂大夫也凡民逺出至于邦国邦国之民若来入由门者司门为之节由闗者司闗为之节其商则司市为之节其以徴令及家徙则乡遂大夫为之节唯时事而行不出闗不用节也变司市言货贿者玺节主以通货贿货贿非必由市或资于民家焉变乡遂言道路者容公邑及小都大都之吏皆主治五涂亦有民也符节者如今宫中诸官诏符也玺节者今之印章也旌节今使者所拥节是也将送者执此节以送行者皆以道里日时课如今邮行有程矣以防容奸擅有所通也凡节有法式藏于掌节】凡通达于天下者必有节以传辅之【必有节言逺行无有不得节而出者也辅之以传者节为信耳传说所赍操及所适】无节者有防则不达【圜土内之地官掌节】
　　传曰昔殷纣乱天下脯鬼侯以飨诸侯【以人肉为荐羞恶之甚也】是以周公相武王以伐纣武王崩成王幼弱周公践天子之位以治天下六年朝诸侯于明堂制礼作乐颁度量而天下大服【相息亮反朝直遥反量音亮践犹履也颁读为班度谓丈尺髙卑广狭也量谓豆区斗斛筐筥所容受　区乌侯反筐音匡筥纪吕反】七年致政于成王成王以周公为有勲劳于天下【致政以王事归授之王功曰勲事功曰劳】是以封周公于曲阜地方七百里革车千乗【乗绳证反　曲阜鲁地上公之封地方五百里加鲁以四等之附庸方百里者二十四并五五二十五积四十九开方之得七百里革车兵车也千乗成国之赋也诗鲁颂曰王谓叔父建尔元子俾侯于鲁大啓尔宇为周室辅乃命鲁公俾侯于东锡之山川土田附庸又曰公车千乗朱英緑縢】命鲁公世世祀周公以天子之礼乐【同之于周尊之也鲁公谓伯禽】是以鲁君孟春乗大路载弧韣旂十有二旒日月之章祀帝于郊配以后稷天子之礼也【弧音胡韣音独旂其衣反旒力求反　孟春建子之月鲁之始郊日以至大路殷之祭天车也弧旌旗所以张幅也其衣曰韣天子之旌旗画日月帝谓苍帝灵威仰也昊天上帝鲁不祭】季夏六月以禘礼祀周公于大庙牲用白牡尊用牺象山罍郁尊用黄目灌用玉瓉大圭荐用玉豆雕篹爵用玉琖仍雕加以璧散璧角爼用梡嶡升歌清庙下管象朱干玉戚冕而舞大武皮弁素积裼而舞大夏昧东夷之乐也任南蛮之乐也纳夷蛮之乐于大庙言广鲁于天下也【禘大计反大庙之大音泰牺素何反罍音雷瓉才但反篹息缓反琖侧眼反散先旦反梡若管反嶡居卫反裼星厯反昧音妹任而林反　季夏建巳之月也禘大祭也周公曰大庙鲁公曰世室羣公称宫白牡殷牲也尊酒器也牺尊以沙羽为画饰象骨饰之郁鬯之器也黄彞也灌酌郁尊以献也瓉形如槃容五升以大圭为柄是谓圭瓉篹笾属也以竹为之雕刻饰其直者也爵君所进于尸也仍因也因爵之形为之饰也加加爵也散角皆以璧饰其口也梡始有四足也嶡为之距清庙周颂也象谓周颂武也以管播之朱干赤大盾也戚斧也冕冠名也诸公之服自衮冕而下如王之服也大武周舞也大夏夏舞也周礼昧师掌教昧乐诗曰以雅以南以籥不僭广大也】君巻冕立于阼夫人副袆立于房中君肉袒迎牲于门夫人荐豆笾卿大夫赞君命妇赞夫人各其职百官废职服大刑【卷古本反袆音煇袒音诞　副首饰也今之步摇是也诗云副笄六珈周礼追师掌王后之首服为副袆王后之上服唯鲁及王者之后夫人服之诸侯夫人则自揄翟而下赞佐也命妇于内则世妇也于外则大夫之妻也祭祀世妇以下佐夫人举也大刑重罪也】是故夏礿秋尝冬烝春社秋省而遂大蜡天子之祭也【礿音药蜡仕嫁反　不言春祠鲁在东方王东巡守以春或阙之省读为狝狝秋田名也春田祭社秋田祀祊大蜡嵗十二月索鬼神而祭之】大庙天子明堂库门天子皋门雉门天子应门【言庙及门如天子之制也天子五门皋库雉应路鲁有库雉路则诸侯三门与皋之言髙也诗云乃立皋门皋门有伉乃立应门应门将将】振木铎于朝天子之政也【铎大各反朝直遥反　天子将发号令必以木铎警众】山节藻棁复庙重檐刮楹达乡反坫出尊崇坫康圭疏屏天子之庙饰也【棁专恱反复音福重直龙反檐以占反刮古八反乡许亮反坫丁念反　山节刻欂卢为山也藻棁画侏儒柱为藻文也复庙重屋也重檐重承壁材也刮刮摩也乡牖属谓夹户窓也每室八窓为四达反坫反爵之坫也出尊当尊南也唯两君为好既献反爵于其上礼君尊于两楹之间崇髙也康读为亢龙之亢又为髙坫亢所受圭奠于上焉屏谓之树今浮思也刻之为云气虫兽如今阙上为之矣】鸾车有虞氏之路也钩车夏后氏之路也大路殷路也乗路周路也【钩古侯反乗绳证反　鸾有鸾和也钩有曲舆者也大路木路也乗路玉路也汉祭天乗殷之路也今谓之桑根车也春秋传曰大路素鸾或为栾也】有虞氏之旂夏后氏之绥殷之大白周之大赤【四者旌旗之属也绥当为緌读如冠蕤之蕤有虞氏当言緌夏后氏当言旂此盖错误也緌谓注旄牛尾于杠首所谓大麾书云武王左杖黄钺右秉白旄以麾周礼王建大旂以宾建大赤以朝建大白以即戎建大麾以田也】夏后氏骆马黑鬛殷人白马黑首周人黄马蕃鬛夏后氏牲尚黑殷白牡周骍刚【骆音洛鬛力輙反蕃音烦骍息营反　顺正色也白马黑鬛曰骆殷黑首为纯白凶也骍刚赤色】泰有虞氏之尊也山罍夏后氏之尊也着殷尊也牺象周尊也【着直略反　泰用瓦着着地无足】爵夏后氏以琖殷以斝周以爵【斝古雅反　斝画禾稼也诗曰洗爵奠斝】灌尊夏后氏以鸡夷殷以斝周以黄目其勺夏后氏以龙勺殷以疏勺周以蒲勺【勺市灼反　夷读为彞周礼春祠夏禴祼用鸡彞鸟彞秋尝冬烝祼用斝彞黄彞龙龙头也疏通刻其头蒲合蒲如鳬头也】土鼔蒉桴苇籥伊耆氏之乐也【蒉若对反桴音浮苇于鬼反　蒉当为凷声之误也籥如笛三孔伊耆氏古天子有天下之号也今有姓伊耆氏者】拊搏玉磬揩击大琴大瑟中琴小瑟四代之乐器也【拊音甫搏音博揩居八反　拊搏以韦为之充之以穅形如小鼓揩击谓柷敔皆所以节乐者也四代虞夏殷周也】鲁公之庙文世室也武公之庙武世室也【此二庙象周有文王武王之庙也世室者不毁之名也鲁公伯禽也武公伯禽之孙也名敖】米廪有虞氏之庠也序夏后氏之序也瞽宗殷学也頖宫周学也【廪力甚反頖音判　庠序亦学也庠之言详也于以考礼详事也鲁谓之米廪虞帝上孝今藏粢盛之委焉序次序玉事也瞽宗乐师瞽蒙之所宗也古者有道徳者使教焉死则以为乐祖于此祭之頖之言班也于以班政教也】崇鼎贯鼎大璜封父天子之器也【璜音黄父音甫　崇贯封父皆国名文王伐崇古者伐国迁其重器以分同姓大璜夏后氏之璜春秋传曰分鲁公以夏后氏之璜】越棘大弓天子之戎器也【越国名也棘防也春秋传曰子都拔棘】夏后氏之鼓足殷楹鼔周县鼓【县音　足谓四足也楹谓之柱贯中上出也县县之簨虡也殷颂曰植我鼗鼔周颂曰应朄县鼔】垂之和钟叔之离磬女娲之笙簧夏后氏之龙簨虡殷之崇牙周之璧翣有虞氏之两敦夏后氏之四琏殷之六瑚周之八簋爼有虞氏以梡夏后氏以嶡殷以椇周以房爼夏后氏以楬豆殷玉豆周献豆有虞氏服韨夏后氏山殷火周龙章有虞氏祭首夏后氏祭心殷祭肝周祭肺夏后氏尚明水殷尚醴周尚酒有虞氏官五十夏后氏官百殷二百周三百有虞氏之緌夏后氏之绸练殷之崇牙周之璧翣凡四代之服器官鲁兼用之是故鲁王礼也天下以为有道之国是故天下资礼乐焉【明堂位】　昭公将攻季氏告子家驹曰季氏为无道僭于公室久矣吾欲攻之何如子家驹曰诸侯僭于天子大夫僭于诸侯久矣昭公曰吾何僭矣哉子家驹曰设两观乗大路朱干玉戚以舞大夏八佾以舞大武此皆天子之礼也








　　仪礼集传集注巻三十五
<经部,礼类,通礼之属,仪礼经传通解>
　　钦定四库全书
　　仪礼集传集注卷三十六
　　宋　朱子　撰
　　王朝礼十三
　　王制之壬【师田】
　　周礼大宗伯以军礼同邦国【同谓威其不恊僣差者军礼之别有五】大师之礼用众也【用其义勇】大均之礼恤众也【均其地政地守地职之赋所以忧民】大田之礼简众也【古者因田习兵阅其车徒之数】大役之礼任众也【筑宫邑所以事民力强弱】大封之礼合众也【正封疆沟涂之固所以合聚其民】　大司马凡制军万有二千五百人为军小司徒防万民之卒伍而用之五人为伍五伍为两四而为卒五卒为旅五旅为师五师为军以起军旅以作田役以比追胥【比毗志反用谓使民事之伍两卒旅师军皆众之名两二十五人卒百人旅五百人师二千五百人军万二千五百人】
　　【此皆先王所因农事定军令者也欲其恩足相防义足相救服容相别音声相识作为也役功力之事追逐冦也】野九夫为井四井为邑四邑为丘四丘为甸四甸为县四县为都以任地事而令贡赋凡税敛之事【赋谓出车徒给繇役也司马法曰六尺为步步百为畮畮百为夫夫三为屋屋三为井井十为通通为匹马三十家士一人徒二人通十为成成百井三百家革车一乗士十人徒二十人十成为终终千井三千家革车十乗士百人徒二百人十终为同同方百里万井三万家革车百乗七千人徒二千人】　族师五家为比十家为聫五人为伍十人为聫四闾为族八闾为聫使之相保相受刑罚庆赏相及相共【比毗志反聨音连相共犹相救相赒】　若作民而师田行役则合其卒伍简其兵器以鼔铎旗物帅而至掌其治令戒禁刑罚【铎徒各反　亦于军因为卒长】　大司马凡制军万有二千五百人为军王六军大国三军次国二军小国一军军将皆命卿二千有五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长【将子亮反帅所类反长丁丈反　军师旅卒两伍皆众名也伍一比两一闾卒一族旅一党师一州军一乡家所出一人将帅长司马者其师吏也言军将皆命卿则凡军帅不特置选于六官六乡之吏自卿以下徳任者使兼官焉】以九伐之灋正邦国【诸侯有违王命则出兵以征伐之所以正之也诸侯之于国如树木之有根本是以言伐云】冯弱犯寡则眚之【冯皮氷反眚所景反　冯犹乗陵也言不字小而侵侮之眚犹人眚瘦也王霸记曰四面削其地】贼贤害民则伐之【春秋传曰粗者曰侵精者曰伐又曰有钟鼔曰伐则伐者兵入其竟鸣钟鼔以往所以声其罪】暴内陵外则坛之【坛音善　内谓其国外谓诸侯坛读如同墠之墠王霸记曰置之空墠之地郑司农云坛读从惮之以威之惮书亦或为墠谓置之空墠以出其君更立其次贤者】野荒民散则削之【荒芜也田不治民不附削其地明其不能有】负固不服则侵之【负犹恃也固险可依以固者也不服不事大也侵之者兵加其竟而已用兵浅者诗曰密人不防敢距大邦】贼杀其亲则正之【正之者执而治其罪王霸记曰正杀之也春秋僖公二十八年冬晋人执卫侯归之于京师坐杀其弟叔武】放弑其君则残之【放逐也残杀也王霸记曰残灭其为恶】犯令陵政则杜之【令犹命也王霸记曰犯令者违命也陵政者轻政法不循也杜之者杜塞使不得与邻国交通】外内乱鸟兽行则灭之【行下孟反　王霸记曰悖人伦外内无以异于禽兽不可亲百姓则诛灭去之也曲礼曰夫唯禽兽无礼故父子聚麀】　中春教振旅司马以旗致民平列陈如战之陈【中音仲下同陈直觐反　以旗者立旗期民于其下也兵者守国之备孔子曰以不教民战是谓弃之兵者凶事不可空设因搜狩而习之凡师出曰治兵入曰振旅皆习战也四时各教民以其一焉春习振旅兵入收众专于农平犹正也】辨鼔铎镯铙之用王执路鼔诸侯执贲鼔军将执晋鼓师帅执提旅帅执鼙卒长执铙两司马执铎公司马执镯【铎待各反镯直角反铙女交反贲扶云反帅所类反提徒兮反鼙蒲兮反　鼔人职曰以路鼓鼔鬼享以贲鼔鼓军事以晋鼔鼔金奏以金铙止鼓以金铎通鼔以金镯节鼔郑司农云辨鼔铎镯铙之用谓钲铎之属镯读如浊其源之浊铙读如讙哓之哓提读如摄提之提谓马上鼔有曲木提持立马髦上者故谓之提杜子春云公司马谓五人为伍伍之司马也谓王不执贲鼔尚之于诸侯也伍长谓之公司马者虽卑同其号】以教坐作进退疾徐疏数之节【数音朔习战法】　遂以搜田有司表貉誓民鼔遂围禁火弊献禽以祭社【搜所留反貉莫驾反　春田为搜有司大司徒也掌大田役治徒庶之政令表貉立表而貉祭也誓民誓以犯田法之罚也誓曰无干车无自后射立旌遂围禁旌弊争禽而不审者罚以假马禁者虞衡守禽之厉禁也既誓令鼔而围之遂搜田火弊火止也春田主用火因焚莱除陈草皆杀而火止献犹致也属也田止虞人植旌众皆献其所获禽焉诗云言私其豵献豣于公春田主祭社者土方施生也郑司农云貉读为祃祃谓师祭也书亦或为祃】中夏教茇舎如振旅之陈羣吏撰车徒读书契辨号名之用帅以门名县鄙各以其名家以号名乡以州名野以邑名百官各象其事以辨军之夜事其他皆如振旅【茇蒲末反撰息转反　茇读如莱沛之沛茇舎草止之也军有草止之法撰读曰算算车徒谓数择之也读书契以簿书校録军实之凡要号名者徽识所以相别也乡遂之属谓之名家之属谓之号百官之属谓之事在国以表朝位在军又象其制而为之被之以备死事帅谓军将及师帅旅帅至伍长也以门名者所被徽识如其在门所树者也凡此言以也象也皆谓其制同耳军将皆命卿古者军将盖为营治于国门鲁有东门襄仲宋有桐门右师皆上卿为军将者也县鄙谓县正鄙师至隣长也家谓食采地者之臣也郷以州名亦谓州长至比长也野谓公邑大夫百官以其职从王者此六者皆书其官与名氏焉门则襄仲右师明矣乡则南乡甀东乡为人是也其他象此云某某之名某某之号某某之事而已未尽闻也乡遂大夫文错不见以其素信于民不为军将或为诸帅是以阙焉夜事戒夜守之事草止者慎于夜于是主别其部职】遂以苗田如搜之灋车币献禽以享礿【礿余畧反　夏田为苗择取不孕任者若治苗去不秀实者云车弊驱兽之车止也夏田主用车示所取物希皆杀而车止王制曰天子杀则下大绥诸侯杀则下小绥大夫杀则止佐车佐车止则百姓田猎礿宗庙之夏祭也冬夏田主于祭宗庙者隂阳始起象神之在内】中秋教治兵如振旅之陈辨旗物之用王载大常诸侯载旂军吏载旗师都载旜乡遂载物郊野载旐百官载旟各书其事与其号焉其他皆如振旅【旜之然反旐音兆旟音余　军吏诸军帅也师都遂大夫也乡遂乡大夫也或载旜或载物众属军吏无所将也郊谓乡遂之州长县正以下也野谓公邑大夫载旐者以其将羡卒也百官乡大夫也载旟者以其属卫王也凡旌旗有军众者画异物无者帛而已书当为画事也号也皆画以云气】遂以狝田如搜田之灋罗弊致禽以祀祊【枋音方　秋田为狝狝杀也罗弊罔止也秋田主用罔中杀者多也皆杀而罔止祊当为方声之误也秋田主祭四方报成万物诗曰以社以方】中冬教大阅【春辨鼔铎夏辨号名秋辨旗物至冬大阅简军实凡颁旗物以出军之旗则如秋以尊卑之常则如冬司常佐司马时也大阅备军礼而旌旗不如出军之时空辟实】前期羣吏戒众庶修战法【羣吏乡师以下】虞人莱所田之野为表百步则一为三表又五十步为一表田之日司马建旗于后表之中羣吏以旗物鼓铎镯铙各帅其民而致质明弊旗诛后至者乃陈车徒如战之陈皆坐【郑司农云虞人莱所田之野芟除其草莱令车得驱驰诗曰田卒汚莱谓莱芟除可陈之处后表之中五十步表之中央表所以识正行列也四表积二百五十步左右之广当容三军步数未闻致致之司马质正也弊仆也皆坐当听誓】羣吏听誓于陈前斩牲以左右狥陈曰不用命者斩之【羣吏诸军帅也陈前南面乡表也月令季秋天子教于田猎以习五戎司徒搢扑北面以誓之此大阅礼实正嵗之中冬而说季秋之政于周为中冬为月令者失之矣斩牲者小子也凡誓之大略甘誓汤誓之属是也】中军以鼙令鼔鼔人皆三鼔司马振铎羣吏作旗车徒皆作鼔行鸣镯车徒皆行及表乃止三鼔摝铎羣吏弊旗车徒皆坐【摝音鹿　中军中军之将也天子六军三三而居一偏羣吏既听誓各复其部曲中军之将令鼔鼔以作其士众之气也鼔人者中军之将师帅旅帅也司马两司马也振铎以作众作起也既起鼔人击鼔以行之伍长鸣镯以节之伍长一曰公司马及表自后表前至第二表也三鼔者鼔人也郑司农云摝读如弄谓如涿鹿之鹿掩上振之为摝摝者止行息气也司马法曰鼔声不过阊鼙声不过阊铎声不过琅】又三鼔振铎作旗车徒皆作鼔进鸣镯车骤徒趋及表乃止坐作如初【骤士救反　趋者赴敌尚疾之渐也春秋传曰先人有夺人之心及表自第二前至第三】乃鼔车驰徒走及表乃止【及表自第三前至前表】鼔戒三阕车三发徒三刺【阕苦穴反　鼓戒戒攻敌鼔壹阕车壹转徒壹刺三而止象服敌】乃鼔退鸣铙且郤及表乃止坐作如初【郤起略反　铙所以止鼔军退卒长鸣铙以和众鼔人为止之也退自前表至后表鼔铎则同习战之礼出入一也异者废镯而鸣铙】遂以狩田以旌为左右和之门羣吏各帅其车徒以叙和出左右陈车徒有司平之旗居卒闲以分地前后有屯百步有司巡其前后险野人为主易野车为主【狩手又反分扶问反易以防反　冬田为狩言守取之无所择也军门曰和今谓之垒门立两旌以为之叙和出用次第出和门也左右或出而左或出而右有司平之乡师居门正其出入之列也旗军吏所载分地调其部曲疏数前后有屯百步车徒异羣相去之数也车徒毕出和门乡师又巡其行陈郑司农云险野人为主人居前易野车为主车居前】既陈乃设驱逆之车有司表貉于陈前【驱起其反　驱驱出禽兽使趋田者也逆逆要不得令走设此车者田仆也】中军以鼙令鼔鼓人皆三鼔羣司马振铎车徒皆作遂鼔行徒衔枚而进大兽公之小禽私之获者取左耳【羣司马谓两司马也枚如箸衔之有繣结项中军法止语为相疑惑也进行也郑司农云大兽公之输之于公小禽私之以自畀也诗云言私其豵献肩于公一嵗为豵二嵗为豝三嵗为特四嵗为肩五嵗为慎此明其献大者于公自取其小者谓慎读为麎尔雅曰豕生三曰豵豕牝曰豝麋牝曰麎获得也得禽兽者取左耳当以计功】及所弊鼔皆駴车徒皆噪【駴胡楷反噪素报反郑司农云及所弊至所弊之处谓至所弊之处田所当于止也天子诸侯搜狩有常至其常处吏士鼔噪】
　　【象攻敌尅胜而喜也疾雷击鼔曰駴噪讙也书曰前师乃鼔防噪亦谓喜也　防音符】徒乃弊致禽馌兽于郊入献禽以享烝【馌余輙反　徒乃弊徒止也冬田主用众物多众得取也致禽馌兽于郊聚所获禽因以祭四方神于郊月令季秋天子既田命主祠祭禽四方是也入又以禽祭宗庙】及师大合军以行禁令以救无辜伐有罪【师所谓王巡狩若防同司马起师合军以从所以威天下行其政也不言大者未有敌不尚武】若大师则掌其戒令涖大卜帅执事涖衅主及军器【衅许慎反　大师王出征伐也涖临也临大卜卜出兵吉凶也司马法曰上卜下谋是谓参之主谓迁庙之主及社主在军者也器鼔铎之属凡师既受甲迎主于庙及社主祝奉以从杀牲以血涂主及军器皆神之】及致建大常比军众诛后至者【比毗志反　比或作庀郑司农云致谓聚众也庀具也谓致乡师致民于司马比校次之也】及战巡陈眂事而赏罚【眂音视　事谓战功也】若师有功则左执律右秉钺以先恺乐献于社【钺音越　功胜也律所以听军声钺所以为将威也先犹道也兵乐曰恺献于社献功于社也司马法曰得意则恺乐恺歌示喜也郑司农云故城濮之战春秋传曰振旅恺以入于晋】若师不功则厌而奉主军【厌于涉反　郑司农云厌谓厌冠丧服也军败则以丧礼故秦伯之败于殽也春秋传曰秦伯素服郊次乡师而哭谓厌伏冠也奉犹送也送主归于庙与社】　司常国之大阅賛司马颁旗物王建大常诸侯建旂孤卿建旜大夫士建物师都建旗州里建旟县鄙建旐道车载旞斿车载旌【仲冬教大阅司马主其礼自王以下治民者旗画成物之象王画日月象天明也诸侯画交龙一象其升朝一象其下复也孤卿不画言奉王之政教而已大夫士杂帛言以先王正道佐职师都六乡六遂大夫也谓之师都都民所聚也画熊虎者乡遂出军赋象其守猛莫敢犯也州里县鄙乡遂之官互约言之鸟隼象其防勇也蛇象其扞难辟害也道车象路也王以朝夕燕出入斿车木路也王以田以鄙全羽析羽五色象其文徳也大阅王乗戎路建大常焉玉路金路不出】　巾车木路前樊鹄缨建大麾以田【前音翦樊步干反鹄户毒反麾吁为反　木路不鞔以革漆之而已前读为缁翦之翦浅黒也木路无龙勒以浅黒饰韦为樊鹄色饰韦为缨不言就数饰与革路同大麾不在九旗中以正色言之则黑夏后氏所建田四时田猎】　田仆掌驭田路以田以鄙【驭音御　田路木路也田田猎也鄙循行都鄙】掌佐车之政【佐亦副】设驱逆之车【驱起御反　驱驱禽使前趋获逆衙还之使不出围　衙五旅反】令获者植旌【以告获也植树也】及献比禽【比毗志反　田弊获者各献其禽比种物相从次数之】凡田王提马而走诸侯晋大夫驰【提犹举也晋犹抑也使人扣而举之抑之皆止奔也驰放不扣】　司几筵甸役则设熊席右漆几【甸音田　谓王甸有司祭表貉所设席】　迹人掌邦田之地政为之厉禁而守之【田之地若今苑也】凡田猎者受令焉【令谓时与处也】禁麛卵者与其毒矢射者【麛音迷卵力管反　为其夭物且害心多也麛麋鹿子】　肆师凡师甸用牲于社宗则为位【甸音田　社军社也宗迁主也】　甸祝掌四时之甸师甸致禽于虞中乃属禽及郊馌兽舎奠于祖祢乃敛禽禂牲禂马皆掌其祝号【属音烛馌于輙反舎音释禂音诛祝之秀反　师田谓起大众以田也致禽于虞中使获者各以其禽来致于所表之处属禽别其种类馌馈也以所获兽馈于郊荐于四方羣兆入又以奠于祖祢荐且告反也敛禽谓取三十入腊人也】　典瑞牙璋以起军旅以治兵守【郑司农云牙璋瑑以为牙牙齿兵象故以牙璋兵若今时以铜虎符兵谓牙璋亦王使之瑞节兵守用兵所守若齐人戍遂诸侯戍周】　小宗伯若大师则帅有司而立军社奉主车【有司大祝也王出军必先有事于社及迁庙而以其主行社主曰军社迁主曰祖春秋传曰军行祓社衅鼔祝奉以从曾子问曰天子巡狩以迁庙主行载于齐车言必有尊也书曰用命赏于祖不用命戮于社社之主盖用石为之奉谓将行】若军将有事则与祭有司将事于四望【军将有事将与敌合战也郑司农云则与祭谓军祭表祃军社之属小宗伯与其祭事谓与祭有司谓大祝之属盖司马之官实典焉】　大祝大师宜于社造于祖设军社类上帝国将有事于四望及军归献于社则前祝【大并音泰造七报反　郑司农说设军社以春秋传曰所谓君以师行祓社衅鼔祝奉以从者也则前祝大祝自前祝也谓前祝者王出也归也将有事于此神太祝居前先以祝辞告之】　大师大师执同律以听军声而诏吉凶【上大音泰下大如字　大师大起军师兵书曰王者行师出军之日授将弓矢士卒振旅将张弓大呼大师吹律合音商则战胜军士强角则军扰多变失士心宫则军和士卒同心徴则将急数怒军士劳羽则兵弱少威明郑司农云以师旷曰吾骤歌北风又歌南风南风不竞多死声楚必无功】　大史大师抱天时与大师同车【大史与大师之大音泰　郑司农云大出师则大史主抱式以知天时处吉凶史官主知天道故国语曰吾非瞽史焉知天道】　鼓人掌教六鼔四金之音声以节声乐以和军旅以正田役以鼖鼓鼔军事以鼛鼔鼔役事凡军旅夜鼔鼜【鼖扶云反鼛音羔鼜千歴反　鼜夜戒守鼔也司马法曰昏鼔四通为大鼜夜半三通为晨戒旦明五通为昫】军动则鼔其众【动且行】田役亦如之　挈壶氏凡军事县壶以序聚【县音音托　郑司农云县壶以为漏以序聚以次更聚击备守也谓击两木相敲行夜时也】衔枚氏军旅令衔枚【为其言语以相误】　环人掌致师【致师者致其必战之志古者将战先使勇力之士犯敌焉春秋传曰楚许伯御乐伯摄叔为右以致晋师许伯曰吾闻致师者御靡旌摩垒而还乐伯曰吾闻致师者左射以菆代御执辔御下两马掉鞅而还摄叔曰吾闻致师者右入垒折馘执俘而还皆行其所闻而复】察军慝【慝吐得反　慝隂奸也视军中有为慝者则执之】环四方之故【郤其以事谋来侵伐者所谓折冲御侮】巡邦国谍贼【音博谍音牒　谍贼反间为国贼】讼敌国【敌国兵来则往之与讼曲直若齐国佐如师】军旅【为之威武以观敌诗云维师尚父时维鹰】降围邑【降户江反　围邑欲降者受而降之春秋传曰齐人降鄣】大司冦大军旅涖戮于社【社谓社主在军者也郑司农说以书曰用命赏于祖不用命戮于社】　大司乐王师大献则令奏恺乐【恺可亥反】　天子将出征类乎上帝宜乎社造乎祢祃于所征之地【造七报反祢乃礼反祃马怕反祃师祭也为兵祷其礼亦亡】受命于祖【告祖也】受成于学【定兵谋也】出征执有罪反释奠于学以讯馘告【馘古获反释菜奠币礼先师也讯馘所生获断耳者诗曰执讯获丑又曰在頖献馘馘或为国　王制】　兵车
　　不式【尚威武不崇敬】武车绥旌【绥耳佳反　尽饰也绥谓垂舒之也武车兵车】徳车结旌【不尽饰也结谓收敛之也徳车乗车】史载笔士载言【谓从于防同各持其职以待事也笔谓书具之属言谓防同盟要之辞】前有水则载青旌前有尘埃则载鸣鸢前有车骑则载飞鸿前有士师则载虎皮前有挚兽则载貔貅【载音戴埃乌来反鸢余专反貔婢支反貅许求反　载谓举于旌首以警众也礼君行师从卿行旅从前驱举此则士众知所有所举各以其类象青青雀水鸟鸢鸣则将风鸿取飞有行列也士师谓兵众虎取其有威勇也貔貅亦挚兽也书曰如虎如貔士或为仕】行前朱鸟而后武左青龙而右白虎招摇在上急缮其怒【以此四兽为军陈象天也急犹坚也缮读曰劲又画招摇星于旌旗上以起居坚劲军之威怒象天帝也招摇星在北斗杓端主指者】进退有度【度谓伐与步数】左右有局各司其局【局部分也曲礼】
　　战陈圗
　　【后汉志云立秋之日斩牲防刘肄孙呉六十四陈今按诸葛亮鱼复平沙石碛八陈如左】











　　风后握机文曰天陈地陈风陈云陈虎翼陈蛇蟠陈飞龙陈鸟翔陈八陈四为正四为竒【陈去声蟠蒲官反公孙洪曰世有八卦陈法其中既不用竒正似非风后所传未可防用】余竒为握机或緫称之先出游军定两端天有衡地有轴前后有冲风附于天云附于地衡有重列各四队【重直龙反】前后之冲各二队风居四维故有圎轴单列各二队前后之冲各三队云居四角故有方天居两端地居中间总为八陈陈讫游军从后蹑敌【蹑昵辄反】或惊其左或惊其右听音望麾以出四竒【麾吁为反】天地之前冲为虎翼风为蛇蟠围绕之义也虎居于中张翼以进蛇居两端向敌而蟠以应之天地之后冲为飞龙云为鸟翔突击之义也龙居于中张翼以进鸟掖两端向敌而翔以应之虚实二垒皆逐天文气侯向背山川利害随时而行以正合以竒胜　金鼔旌旗数角音二初警众末收众革音五一持兵二结陈三行四趋走五急鬭金音五一缓鬭二止鬭三退四背五急背麾法五一二黄三白四青五赤旗法八一天二地黄三风青【一作赤】四云白五天前【上下赤】六天后【上下白】七地前【上黄下赤】八地后【上黄下青】二革二金为天三革三金为地二革三金为风三革二金为云四革三金为龙三革四金为虎四革五金为鸟五革四金为蛇此八陈各用金鼔之制其金革之间加一角音者在天为兼风在地为兼云在龙为兼鸟在虎为兼蛇加二角音者全师进东加三角音者全师进南加四角音者全师进西加五角音者全师进北鞉音不止者行伍不整【鞉徒刀反行户郎反】金革既息而角音不止者师并旋三十二队天衡八队天前冲八队天后冲十六队风二十四队地轴十二队地前冲十二队地后冲十六队云以天地前冲为虎翼天地后冲为飞龙风为蛇蟠云为鸟翔天地以下八重以列或曰握机望敌即引其后以掎角前列不动【掎举绮反公孙洪曰诸葛氏陈法依此而前列先进以次之】或合而为一因离而为八各随师之多少触类而长【长丁丈反】天或圎布不动前为右后为左天地四望之属是也天居两端其次风其次云左右相向是也【公孙洪曰此为静】地方布风云各在前后冲之前天居两端其次地居中间两地为比是也【公孙洪曰此为动为从天陈变为地陈或即张形布势破敌攻围不定其形故为动也】纵布天一天二次之纵布地四次于天后纵布四风挟天地之左右天地前冲居其右后冲居其左云居两端虚实二垒则此是也【纵子容反公孙洪曰人多传韩信注释天或圎布以下与此微有差异而范蠡乐毅之说相杂今亦错综于其中其部队或三或五或三十或五十陈圗如此变通由人一本自或五十以下云变通之理寄之明哲不复备载近古以来其文不满尺多凭口诀以相传授予今于难解之处增字以明之　按此法六十四陈天衡十六陈居两端地轴十二陈居中间天前冲四陈居右后冲四陈居左地前冲六陈居前后冲六陈居后风八陈附天云八陈附地合为八陈天衡并前后冲二十四陈合风八陈为三十二阳地轴并前后冲二十四陈合云八陈为三十二隂游军二十四陈在六十四陈之后凡行军结陈合战设疑补阙全在游兵天地之前冲为虎翼风为蛇蟠兵家先隂以右为前又风从虎虎与蛇皆隂类同位西北也天地之后冲为飞龙云为鸟翔兵家后阳以左为后又云从龙龙与鸟皆阳类同位东南也以天地风云为四正以龙虎鸟蛇为四竒所谓八陈也每以二陈相从一陈之中又有两陈一战一守故又有二十二队天衡二十四队地轴等数也中外有轻重之权隂阳有刚柔之节彼此有虚实之地主客有先后之数轻重之权刚柔之节者家计也以实击虚以先夺后者合变也我易而敌常险我简而敌常繁兵法所谓致人而不致于人此其机要也】　先王之治顺天之道设地之宜官民之徳而正名治物立国辨职以爵分禄诸侯説怀海外来服狱弭而兵寝【弭緜婢反】圣徳之治也其次贤王制礼乐法度乃作五刑兴甲兵以讨不义巡狩省方【狩手又反省悉井反】防诸侯考不同其有失命乱常背徳【背蒲昧反】逆天之时而危有功之君徧告于诸侯【徧音遍】彰明有罪乃告于皇天上帝日月星辰祷于后土四海神祗山川冢社【告都皓反祗翘移反冢知龙反】乃造于先王【造七报反】然后冡宰徴师于诸侯曰某国为不道征之以某年月日师至于某国防天子正刑冡宰与百官布令于军曰入罪人之地无暴神祗无行田猎无毁土功无燔屋【燔音烦】无代林木无取六畜禾黍器械【畜许六反械户戒反】见其老幼奉归勿伤虽遇壮者不校勿敌敌若伤之医药归之既诛有罪王及诸侯修正其国举贤立明正复厥职【司马法】　天下有道礼乐征伐自天子出必以嵗之孟秋赏军帅武人于朝【帅所类反朝直遥反】简练杰俊任用有功命将选士以诛不义【将子亮反】于是孟冬以级授军司徒搢扑北面而誓之【搢音荐　以等级授其鞭扑】誓于社以习其事先期五日大史誓于祖庙【大音泰】择吉日斋戒告于郊社稷宗庙既筮则献兆于天子天子使有司以牲特告社告以所征之事而受命焉舎奠于帝学以受成【舎音释　成谓师律已成定】然后乃类上帝柴于郊以出以齐车迁庙之主及社主行大司马职奉之【齐侧皆反下同　言以大司马奉所迁庙社之主】无迁庙主则以币帛皮圭告于祖祢【祢乃礼反】谓之主命亦载齐车凡行主皮圭币帛皆每舎奠焉而后就馆【言庙社行主及皮圭币帛之主命每所至之地则先舎奠而后就馆示有尊也舎当作下舍奠同】主车止于中门之外外门之内庙主居于道左社主居于道右其所经名山大川皆祭告焉　及至敌所将战太史卜战日卜右御先期三日有司明以敌人罪状告之史史定誓命战日将帅陈列车甲卒伍于军门之前有司读诰誓使周定三令五申既毕遂祷战祈克于上帝然后即敌将士战全已克敌史择吉日复祃于所征之地【祃马怕反　祃师祭名也】柴于上帝祭社奠祖以告克者不顿兵伤士也战不克则不告也　凡类祃皆用甲丙戊庚壬之刚日有司简功行赏不稽于时其用命者则加爵受赐于祖奠之前其奔北犯令者则加刑罚戮于社主之前【书称用命则赏于祖弗用命则戮于社】然后鸣金振旅有司徧告防于时所有事之山川　既至舎于国外三日齐以特牛亲格于祖祢然后入设奠以反主【舎音赦齐侧皆反祢乃礼反设奠反其主于庙于社】若主命则卒奠敛玉埋之于庙两阶间【言埋玉则币帛焚之】反社主如初迎之礼舎奠于帝学以讯馘告大享于羣吏用备乐飨有功于祖庙舎爵防勲焉谓之饮至此天子亲征之礼也【舎奠之舎音释馘古获反舎爵之舎音舍　并孔丛子问军礼】　曾子问曰古者师行必以迁庙主行乎孔子曰天子巡狩以迁庙主行载于齐车言必有尊也今也取七庙之主以行则失之矣【齐侧皆反齐车金路】　当七庙五庙无虚主虚主者唯天子崩诸侯薨与去其国与祫祭于祖为无主耳【祫音洽】曾子问曰古者师行无迁主则何主孔子曰主命问曰何谓也孔子曰天子诸侯将出必以币帛皮圭告于祖祢遂奉以出载于齐车以行每舎奠焉而后就舎【以脯醢礼神乃敢即安也所告而不以出即埋之】反必告设奠【并礼记曾子问】　乗兵车出先刃入后刃【不以刃乡国也】军尚左【左阳也阳主生将军有庙胜之防左将军为上贵不败绩】卒尚右【右隂也隂主杀卒之行伍以右为上示有死志也　少仪】　有虞氏戒于国中欲民体其命也夏后氏誓于军中欲民先成其虑也殷誓于军门之外欲民先意以待事也周将交刃而誓之以致民志也夏后氏正其徳也未用兵之刃故其兵不杂殷义也始用兵之刃矣周力也尽用兵之刃矣夏赏于朝贵善也殷戮于市威不善也周赏于朝戮于市劝君子惧小人也三王彰其徳一也【朝直遥反司马法】　夏后氏曰钩车先正也殷曰寅车先疾也周曰元戎先良也旂夏后氏首人之执也殷白天之义也周黄地之道也章夏后氏以日月尚明也殷以虎尚威也周以龙尚文也【司马法】　天子命将出征亲絜齐盛服设奠于祖以诏之【将子亮反絜音防齐侧皆反　诏告之】大将先入军吏毕从皆北面再拜稽首而受【稽音啓受所命】天子当阶南面命授之节钺大将受【钺音越　谓受所赐节钺】天子乃东向西面而揖之【谓转南面自东遂西面而揖】示弗御也【谓既揖已则不御坐】然后告太社宰执蜃宜于社之右【蜃时轸反左传云戎有受脤脤祭社之肉盛以蜃器】南面授大将大将北面稽首再拜而受之承所颁赐于军吏【颁音班】其出不类其克不祃【祃马怕反】战之所在有大山川则祈焉祷克于五帝防则报之振旅复命简异功勤亲告庙告社而后适朝【朝直遥反　孔丛子问军礼】祈胜之礼命勇谋之将以御敌先使之迎于适所从
　　来之方为坛祈克于五帝衣服随其方色执事人数从其方之数【从其方之数则北方七人南方九人东方十一人西方十三人】牲则用其方之牲祝史告于社稷宗庙邦域之内名山大川君亲素服誓众于太庙曰【大音泰】某人不道侵犯大国二三子尚皆同心比力【比毗志反】死而守将帅稽首再拜受命【将子亮反帅所类反下同稽音啓】既誓将帅勒士卒陈于庙之右【陈去声】君立太庙之庭祝史立于社百官各警其事御于君以待命乃大鼔于庙门诏将帅命卒习射三击刺三行告庙用兵于敌也五兵备效乃鼔而出以即敌此诸侯应敌之礼也【应于证反　孔丛子儒服篇】　帅师者受命于庙受脤于社【脤时忍反　脤宜社之肉盛以蜃器】　将帅受命者将率入军吏毕入皆北面再拜稽首受命天子南面而授之钺东行西面而揖之示弗御也【将子亮反帅率并所类反稽音启】　将居军中之礼介胄在身执锐在列虽君父不拜若不幸军败则驲骑赴告不载櫜韔【将子亮反胄直又反驲音日櫜音羔韔丑亮反　大雅曰载櫜弓矢櫜韬也韔弓衣】天子素服哭于库门之外三日大夫素服哭于社亦如之亡将失城则皆哭七日【军败三日哭将亡城失则七日哭盖轻重之差】天子使使迎于军命将帅无请罪然后将帅结草自袒右肩而入盖丧礼也【帅所类反并孔丛子】　　齐桓公既立参国伍鄙之法【见制国篇】问于管子曰吾欲从事于诸侯其可乎【欲行伯道讨不义也】管子对曰未可国未安桓公曰安国若何管子对曰脩旧法【伯王之法】择其善者而业用之【业犹创也】遂滋民与无财【遂育也滋长也贫无财者振业之也】而敬百姓则国安矣桓公曰诺遂修旧法择其善者而业用之遂滋民与无财而敬百姓国既安矣桓公曰国安矣其可乎管子对曰未可君若正卒伍修甲兵【周礼五人为伍百人为卒今管子亦以五人为伍而以二百人为卒】则大国亦将正卒伍修甲兵则难以速得志矣君有攻伐之器小国诸侯有守御之备则难以速得志矣君若欲速得志于天下诸侯则事可以隠令可以寄政【事戎事也隠匿也寄托也匿军令托于国政若有征伐邻国不知也】桓公曰为之若何管子曰作内政而寄军令焉【内政国政也因治政以寄军令也】桓公曰善管子于是制国五家为轨轨为之长【长丁丈反下同　轨中一人为之长也】十轨为里里有司【为立有司】四里为连连为之长十连为乡乡有良人焉【贾侍中云良人乡士也昭谓良人乡大夫也】以为军令【为军掌令】五家为轨故五人为伍轨长帅之【居则为轨出则为伍所谓寄政也】十轨为里故五十人为小戎里有司帅之【小戎兵车也此有司之所乗故曰小戎诗云小戎俴收古者戎车一乗步卒七十二人今齐五十人】四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之帅帅之【一帅之帅并所类反　五乡每一军为五乡也乡帅卿也万人为军齐制也周则万二千五百人为军帅长也】三军故有中军之鼔有国子之鼓有髙子之鼔春以獀振旅【獀色牛反春田曰獀振整也旅众也周礼仲春教振旅遂以獀田也】秋以狝治兵【狝息典反　秋田曰狝周礼仲秋教治兵遂以狝田也】是故卒伍整于里军旅整于郊内教既成令勿使迁徙【迁徙犹改更也】伍之人祭祀同福死丧同恤【恤忧也】祸灾共之人与人相畴家与家相畴【畴匹也】世同居少同游故夜战声相闻足以不乖昼战目相视足以相识其欢欣足以相死【少诗照反　致死以相救也】居同乐行同和死同哀是以守则同固战则同彊君有此士也三万人以方行于天下【乐音洛　方犹横也】以诛无道以屏周室【屏犹蕃也】天下大国之君莫之能御也【御当也齐语】　荀卿子曰仁人之兵聚则成卒散则成列【卒卒伍列行列言动皆有备也】延则若莫邪之长刃婴之者断兊则若莫邪之利锋当之者溃【邪于嗟反　兊犹聚也与队同谓聚之使短溃壊败也新序作锐则若莫邪之利锋也】圜居而方正则若盘石然触之者角摧【摧徂囘反　圜居方正谓不动时也则如大石之不可移动也】　王者之军制将死鼔【将子亮反　死谓不弃之而奔亡也左传曰师之耳目在吾旗鼔也】御死辔百吏死职士大夫死行列闻鼔声而进闻金声而退顺命为上有功次之【辔音秘行户江反　军之所重在顺命故有功次之】令不进而进犹令不退而退也其罪惟均【令教令也言使之不进而进犹令不退而退其罪同也】不杀老弱不腊禾稼【腊与躐同践也】服者不禽格者不舎奔命者不获【服谓不战而退者不追禽之格谓相拒捍者奔命谓奔走来归其命者不获之为囚俘也】凡诛非诛其百姓也诛其乱百姓者也百姓有扞其贼则是亦贼也【谓为贼之扞蔽也】以故顺刃者生苏刃者死奔命者贡【顺刃谓不战偕之而走者苏读为傃傃向也谓相向格鬭者贡谓来归命者献于上将也】　王者有诛而无战城守不攻兵革不击【徳义未加所以敌人不服故不攻击也且恐伤我之士卒也】上下相喜则庆之【敌人上下相爱恱则庆贺之况侵伐乎】不屠城【屠谓毁其城杀其民若屠者然也】不潜军不留众【不久留暴露于外也】师不越时【古者行役不逾时也】故乱者乐其政不安其上欲其至也【乐音洛　东征西怨之比　并荀子】宋人弑昭公赵宣子请师于灵公以伐宋令于大庙召军吏而戒乐正【大音泰　正长也军吏主师旅乐正主钟鼔】令三军之钟鼔必备赵同曰国有大役不镇抚民而备钟鼔何也宣子曰大罪伐之小罪惮之【惮惧也】袭侵之事陵也【轻曰袭无钟鼔曰侵陵以大陵小也】是故伐备钟鼓声其罪也【以声张其罪】战以錞于丁宁儆其民也【錞音纯　錞于形如碓头与鼔角相和丁宁者谓钲也儆戒也唐尚书云錞于镯也非也镯与錞于各异物】袭侵密声为蹔事也【蹔音暂　蹔其无备也】今宋人弑其君罪莫大焉明声之犹恐其不闻也吾备钟鼔为君故也【为于伪反　为欲尊明君道】乃使旁告于诸侯治兵振旅鸣钟鼔以至于宋【晋语】　呉侵陈斩祀杀厉【祀神位有屋树者厉疫病呉侵陈以鲁哀元年秋】师还出竟陈大宰嚭使于师夫差谓行人仪曰是夫也多言盍尝问焉师必有名人之称斯师也者则谓之何【还音旋竟音境大音泰嚭普鄙反使色吏反盍胡腊反　大宰行人官名也夫差呉子光之子盍何不也尝犹试也夫差修旧怨庶防其师有善名】大宰嚭曰古之侵伐者不斩祀不杀厉不获二毛【获谓系虏之二毛鬓发班白】今斯师也杀厉与其不谓之杀厉之师与【与音余下同　欲微切之故其言似若不审然正言杀厉重人】曰反尔地归尔子则谓之何【子谓所获民臣】曰君王讨敝邑之罪又矜而赦之师与其无名乎【又微劝之终其意　檀弓】　戎昭果毅以听之之谓礼【聴谓常在于耳着于心想闻其政令】杀敌为果致果为毅易之戮也【左传宣公二年】　工尹商阳与陈弃疾追呉师及之【工尹楚官名弃疾楚公子弃疾也以鲁昭八年帅师灭陈县之楚入善之因号焉至十二年楚子狩于州来使荡侯潘子司马督嚣尹午陵尹喜围徐以惧呉于时有呉师陈或作陵楚人声】陈弃疾谓工尹商阳曰王事也子手弓而可手弓子射诸【射食亦反下同　商阳仁不忍伤人以王事劝之】射之毙一人韔弓【毙音敝下同韔丑亮反　不忍复射毙仆也韔韬也】又及谓之又毙二人每毙一人揜其目止其御曰朝不坐燕不与杀三人亦足以反命矣【朝直遥反与音预　朝燕于寝大夫坐于上士立于下然则商阳与御者皆士也兵车参乗射者在左戈盾在右御在中央】孔子曰杀人之中又有礼焉【善之】子路怫然进曰人臣之节当君大事唯力所及死而后已夫子何善此子曰然如汝言也吾取其有不忍杀人之心而已【礼记檀弓家语子贡问】　子路问于孔子曰臧武仲率师与邾人战于狐鲐遇败焉师人多丧而无罚古之道然与孔子曰凡谋人之军师败则死之谋人之国邑危则亡之【鲐音台丧息浪反与音余　利己亡众非患也言亡之者虽辟贤非义退】古之正也其君在焉者有诏则无讨【诏君之教也有君教则臣无讨】古之为军也军有左右阙从补之【左右左右部也阙缺也】成而不知是以寡败【不知敌不知有阙】若以下贰上阙而不变败弗补也【变更也】变非声章弗能移也【声金鼔也章旌旗也移动也】声章过数则有衅有衅则敌入【衅许慎反　衅隙也军法进退旂鼔有数过则有隙敌见隙而犯己也】敌入而凶救败不暇谁能退敌敌之如志国之忧也可以陵小难以征大【以下享贰上可以侵陵小国难以征大国　鲁语】　古者贤王明民之徳尽民之善故无废徳无简民赏无所生罚无所试有虞不赏不罚而民可用至徳也夏赏而不罚至教也殷罚而不赏至威也周以赏罚徳衰也赏不逾时欲民速得为善之利也罚不迁列欲民速覩为不善之害也大防不赏上下皆不伐善上苟不伐善则不骄矣下茍不伐善必亡等矣上下不伐善若此让之至也大败不诛上下皆以不善在己上茍以不善在己必悔其过下茍以不善在己必逺其罪【逺于重反】上下分恶若此让之至也古者戍军三年不兴覩民之劳也上下相报若此和之至也得意则恺歌示喜也【恺可亥反】偃伯灵台答民之劳示休也古者以仁为本以义治之之谓正正不获意则权权出于战不出于中人是故杀人安人杀之可也攻其国爱其民攻之可也以战止战虽战可也故仁见亲义见说【说音恱】智见恃勇见方信见信内得爱焉所以守也外得威焉所以战也战道不违时不歴民病所以爱吾民也不加丧不困凶所以爱夫其民也冬夏不兴师所以兼爱民也故国虽大好战必亡天下虽安忘战必危天下既平天子大恺春搜秋狝诸侯春振旅秋治兵所以不忘战也【恺可亥反搜所留反狝息典反】古者逐奔不过百步纵绥不过三舎是以明其礼也不穷不能而哀怜伤病是以明其仁也成列而鼓是以明其信也争义不争利是以明其义也又能舎服是以明其勇也【舎音舍】知终知始是以明其智也六徳以时合教以为民纪之道也自古之政也【司马法】　天子之义必纯取法天地而观于先圣士庶之义必奉于父母而正于君长【长丁丈反】故虽有明君士不先教不可用也古之教民必立贵贱之伦经使不相陵徳义不相逾材技不相掩勇力不相犯故力同而意和也古者国容不入军军容不入国故徳义不相逾上贵不伐之士不伐之士上之器也茍不伐则无求无求则不争国中之听必得其情军旅之听必得其宜故材技不相掩从命为士上赏犯命为士上戮故勇力不相犯既致教其民然后谨选而使之事极修则百官给矣教极省则民兴良矣习贯成则民体俗矣教化之至也古者逐奔不逺纵绥不及不逺则难诱不及则难陷以礼为固以仁为胜既胜之后其教可复是以君子贵之也【司马法】　古者国容不入军军容不入国军容入国则民徳废国容入军则民徳弱故在国言文而语温在朝恭以逊【朝直遥反】修已以待人不召不至不问不言难进易退【易以豉反】在军抗而立在行遂而果介者不拜兵车不式城上不趋危事不齿故礼与法表里也文与武左右也【司马法】　天子诸侯无事则嵗三田【三田者夏不田盖夏时也周礼春曰搜夏曰苗秋曰狝冬曰狩】一为干豆二为宾客三为充君之庖【君尊宗庙敬宾客故先人而后已取其下也又分别杀之三等故自左膘而射之达过于右肩腢为上杀以其贯心死疾肉最絜美故以为干豆也射右耳本笺云射当为达亦自左射之达右耳本而死者为次杀以其逺心死稍迟肉已微恶故以为宾客也不言自左者蒙上文可知射左股髀而达过于右胁防为下杀以其中胁死最迟肉又益恶充君之庖也凡射兽皆逐后从左厢而射之达于右防独言射左髀则上杀达于右腢当自左胁也次杀右耳本当自左肩腢也不言自左举下杀之射左髀可推而知也】无事而不田曰不敬田不以礼曰暴天物【不敬者简祭祀畧宾客】天子不合围诸侯不掩羣【为尽物也】天子杀则下大绥诸侯杀则下小绥【绥耳隹反　绥当为緌绥有虞氏之旌旗也下谓弊之】大夫杀则止佐车佐车止则百姓田猎【佐车驱逆之车】国君春田不围泽大夫不掩羣士不取麛卵【生乳之时重伤其类】獭祭鱼然后虞人入泽梁豺祭兽然后田猎鸠化为鹰然后设罻罗草木零落然后入山林昆虫未蛰不以火田【罻音尉　取物必顺时候也梁絶水取鱼者罻小网也昆明也明虫者得阳而生得隂而藏】不麛不卵不杀胎不殀夭【麛音迷卵力管反殀于表反夭乌老反　重伤未成物殀断杀少长曰夭】不覆巢【覆败也王制】　田者大艾草以为防【艾音防　言田猎者必大芟杀野草以为防限作田猎之拟杀围之处】或舎其中【舎音赦　或复止舎其中谓未田之前誓士戒众故示战法当在其间止舎也其防之广狭无文】褐纒旃以为门【旃诸延反　既为防限当设周卫而立门焉乃以织毛褐布纒通帛旃之竿以为门之两傍其门盖南开并为二门用四旃四褐也】裘纒质以为【鱼列反　又以裘纒椹质以为门中之闑闑车轨之里两邉约车轮者】间容握驱而入击则不得入【其门之广狭两轴头去旃竿之间各容一握握人四指为四寸是门广于轴八寸也入此门当驰走而入不得徐也以教战试其能否故令驱焉若驱之其轴头击着门傍旃竿则不得入也所以罚不工也】左者之左右者之右然后焚而射焉【以天子六军分为左右虽同舎防内令三军各在一方取左右相应其属左者之左门属右者之右门不得越离部伍以此故有二门也教战既毕士卒出和乃分地为屯既陈车驱卒奔驱禽内之于防然后焚烧此防草在其中而射之】天子然后诸侯诸侯然后大夫士天子抗大绥诸侯抗小绥献禽于其下【抗苦浪反绥耳隹反　谓矢射之也其天子则先抗举其大绥诸侯则举其小绥必举此绥为表天子诸侯杀时因献其禽于其下也抗绥谓既射举之因置虞旗于其中受而致禽焉受禽猎止则弊之故王制曰天子杀则下大绥诸侯杀则下小绥注云下谓弊之是杀禽已讫田止而弊绥也各举始终之一故与此不同也】故战不出顷田不出防不逐奔走古之道也【战不出所期之顷田不出所芟之防不逐奔走谓出于顷防者不逐之古之道也　诗车攻东有甫草注疏文】传曰已有三牲必田狩者孝子之意以为己之所养
　　不如天地自然之牲逸豫肥美禽兽多则伤五谷因习兵事又不空设故因以捕禽兽所以共承宗庙示不忘武备又因以为田除害鲜者何也秋取尝也【鲜音仙取禽尝祭】秋取尝何以也习鬭也习鬭也者男子之事也然而战鬭不可不习故于獀狩闲之也闲之者贯之也贯之也者习之也已祭取余获陈于泽【獀所留反狩手又反　泽射宫也】然后卿大夫相与射命中者虽不中取也命不中者虽中不取【中丁仲反】何以也所以贵揖让之取而贱勇力之取也向之取于国中勇力之取也今之取于泽揖让之取也鲁隐公将如棠观鱼者臧僖伯谏曰凡物不足以讲大事【臧僖伯公子彄也僖谥也大事祀与戎】其材不足以备器用则君不举焉【材谓皮革齿牙骨角毛羽也器用军国之器】君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也【度徒各反亟欺冀反言器用众物不入法度则为不轨不物乱败之所起】故春搜夏苗秋狝冬狩【狝息典反狩手又反　搜索择取不孕者苗为苗除害也狝杀也以杀为名顺秋气也狩围守也冬物毕成获则取之无所择也】皆于农隙以讲事也【各随时事之间】三年而治兵入而振旅【虽四时讲武犹复三年而大习出曰治兵始治其事入曰振旅治兵礼毕整众而还振整也旅众也】归而饮至以数军实【数色主反　饮于庙以数车徒器械及所获也】昭文章【车服旌旗】明贵贱辨等列【等列行伍】顺少长【少诗照反长丁丈反　出则少者在前还则在后所谓顺也】习威仪也鸟兽之肉不登于爼【爼祭宗庙器】皮革齿牙骨角毛羽不登于器【谓以饰法度之器】则公不射古之制也若夫山林川泽之实器用之资皁之事官司之守非君所及也【射食亦反夫音扶皁才早及　士臣皁皁臣舆舆臣言取此杂猥之物以资器备是小臣有司之职非诸侯之所亲也　隐五年】　昔周辛甲之为大史也命百官官箴王阙【大音泰箴音针下同　辛甲周武王大史阙过也使百官各为箴辞戒王过】于虞人之箴【虞人掌田猎】曰芒芒禹迹画为九州【画胡麦反　芒芒逺貌画分也】经啓九道【啓开九州之道】民有寝庙兽有茂草各有攸处徳用不扰【人神各有所归故徳不乱】在帝夷羿冒于原兽【羿玉计反冒贪也】亡其国恤而思其麀牡【麀音忧　言但念猎】武不可重【重犹数也】用不恢于夏家【恢枯囬反　羿以好武虽有夏家而不能恢大之】兽臣司原敢告仆夫【兽臣虞人告仆夫不敢斥尊左襄四年】宣王料民于大原【大音秦　料数也太原地名也】仲山父谏曰民不可料也夫古者不料民而知其少多司民恊孤终【父音甫夫音扶　司民掌登万民之数自生齿以上皆书于版恊合也无父曰孤终死也合其民籍以登于王也】司商协名姓【司商掌赐族受姓之官商金声清谓人始生吹律合之定其姓名】司徒恊旅【司徒掌合师旅之众也】司冦恊奸【司冦刑官掌合奸民以知死刑之数】场协入【场人掌圃委积珍物敛而藏之也】廪协出【廪力锦反　廪人掌九谷出用之数也】是则少多死生出入往来者皆可知也于是乎又审之以事【事谓因借田与搜狩以简知其数也】王治农于借【借借于千畆田也】獀于农隙【獀所留反　春田曰獀獀择也禽兽懐姙未着搜而取之也农隙仲春既耕之后隙间也】耨获亦于借【耨奴遘反获户郭反　言王亦至于借考课之】狝于既烝【狝息典反　秋田曰狝狝杀也顺时始杀也烝升也月令孟秋乃升谷天子尝新既升谓仲秋也】狩于毕时【狩手又反　冬田曰狩围守而取之毕时时务毕也】是皆习民数者也又何料焉【习简习也】不谓其少而大料之是示少而恶事也【恶乌路反下同　言王不谓其众少而大料数之是示以寡少又厌恶政事不能修之意也】临政示少诸侯避之【示天下寡弱诸侯将避逺王室不亲附也】治民恶事无以赋令【言厌恶政事无以赋令也　周语】　传曰春曰搜【搜所留反下同】夏曰苗秋曰狝【狝息典反下同】冬曰狩【狩手又反下同】苗者谓何曰苗者毛也取之不围泽不揜羣取大禽不麛【麛音迷下同】不卵【卵力管反】不杀孕重者【孕以证反下同】春搜者不杀小麛及孕重者冬狩皆取之百姓皆出不失其时不抵禽不诡遇【诡古委反】逐不出防此苗狝搜狩之义也故苗狝搜狩之礼简其戎事也故苗者毛取之搜者搜索之狩者守留之夏不田何也曰天地隂阳盛长之时【长丁丈反】猛兽不攫【攫厥反】鸷鸟不【鸷音至音博】蝮虿不螫【蝮方六反虿丑迈反螫音释】鸟兽虫虵且知应天【应于证反】而况人乎哉是以古者必有豢牢【豢音患】其谓之畋何【畋音田】圣人举事必反本五谷者以奉宗庙养万民也去禽兽害稼穑者【去起居反】故以田言之圣人作名号而事义可知也　礼圣主之于禽兽也见其生不食于死闻其声不尝其肉隐弗忍也故逺庖厨仁之至也【逺于万反】不合围不掩羣不射宿【射食亦反】不涸泽【涸曷各反】豺不祭兽不田猎【豺音柴】獭不祭鱼不设网罟【獭他达反罟音古】鹰隼不鸷【隼息允反鸷音至】眭而不逮不出颍罗草木不零落斧斤不入山林昆虫不蛰不以火田【蛰直立反】不麛【麛音迷】不卵【卵力管反】不刳胎【刳空乎反】不夭【夭乌老反】鱼肉不入庙门鸟兽不成毫毛不登庖厨取之有时用之有节则物莫不多汤见祝网者置四面其祝曰从天坠者从地出者从四方来者皆离吾网汤曰嘻尽之矣非桀其孰为此汤乃解其三面置其一面更教之祝曰昔蛛蝥作网【蛛音朱蝥莫侯反】今之人循序欲左者左欲右者右欲髙者髙欲下者下吾取其犯命者其惮害物也如是汉南之国闻之曰汤之徳及鸟兽矣四十国归之诗曰王在灵囿麀鹿攸伏【麀音忧下同】麀鹿濯濯白鸟皜皜【皜诗作翯户各反】王在灵沼于仞鱼跃【于音乌】言徳至也圣主所以在鱼鼈禽兽犹得其心况于人民乎故仁人行其礼则天下安而万理得矣逮至徳渥泽洽【渥乙角反】调和大畅则天清澈【澈直列反】地富煴【煴于丈反】物时熟民心不挟诈贼气脉淳化攫齧抟击之兽鲜毒蠚猛虭之虫密毒山不蕃草木少薄矣铄乎大仁之化也【攫厥防反齧鱼结反抟音博蠚丑略反下同虭丁宵反蕃音烦铄式灼反　并贾谊新书】　凡土功龙见而毕务戒事也【见贤遍反下同　谓今九月周十一月龙星角亢晨见东方三务始毕戒民以土功事】火见而致用【大火心星次角亢见者致筑作之物】水昏正而栽【栽才代反　谓今十月定星昏而中于是树板干而兴作】日至而毕【日南】至【微阳始动故土功息左庄公二十九年】　士弥牟营成周计丈数【牟莫侯反计所当城之丈数】揣髙卑【揣初委反度髙曰揣】　度厚薄仞沟洫【度待洛反仞而】
　　【慎反洫况域反度深曰仭】物土方议逺迩【物相也相取土之方面逺近之宜】量事期【知事防时毕】计徒庸【知用防人功】虑材用【知费防材用】书糇粮【糇音侯知用防粮食】以令役于诸侯属役赋丈【属之欲反　付所当城尺丈】书以授帅【帅所类反　帅诸侯之大夫】而效诸刘子【效户孝反效致也】韩简子临之以为成命【临履其事以命诸侯经所以不书魏舒　左昭三十二年】　楚令尹蒍艾猎城沂【蒍于委反沂角依反　艾猎孙叔敖也沂楚邑】使封人虑事【封人其时主筑城者虑事谋虑计功】以授司徒【司徒掌役】量功命日【命作日数】分财用【财用筑作具】平板榦【榦桢也】称畚筑【畚音本　量轻重畚盛土器】程土物【为作程限】议逺迩【均劳逸】略基趾【趾音止　趾城足略行也】具糇粮【糇音侯　糇干食也】度有司【度待洛反谋监主】事三旬而成【十日为旬】不愆于素【愆起防反不过素所虑之期也传言叔敖之能使民　左宣公十一年】　宋灾乐喜为司城以为政【乐喜子罕也为正卿知将有火灾素戒为备火之政】使伯氏司里【伯氏宋大夫司里里宰】火所未至彻小屋涂大屋【彻直列反　大屋难彻就涂之】陈畚挶具绠缶【畚音本挶九録反绠古杏反缶方九反畚篑笼挶上轝绠汲索缶汲器】备水器【盆罍之属】量轻重【计人力所任】蓄水潦积土涂巡丈城缮守备【蓄勅六反潦音老守手又反巡行也丈度也缮治也行度守备之处恐因灾有乱】表火道【火起则从其所趋标表之】使华臣具正徒【华户化反　华臣华元子为司徒正徒役徒也司徒之所主也】令隧正纳郊保奔火所【隧音遂　隧正官名也五县为隧纳聚郊野保守之民使随火所起往救之】使华阅讨右官官庀其司【阅音恱庀芳婢反下同　亦华元子代元为右帅讨治也庀具也使具其官属】向戍讨左亦如之【向式亮反向戍左师】　使乐遄庀刑器亦如之【遄市专反　乐遄司冦刑器刑书】使皇郧命校正出马工正出车备甲兵庀武守【郧音云校户教反守手又反下同　皇郧皇父充石之后校正主马工正主车使各备其官】使西鉏吾庀府守【鉏牀鱼反吾音鱼　鉏吾大宰也府六官之典】令司宫巷伯儆宫【儆音景　司宫奄臣巷伯寺人皆掌宫内之事】二师令四乡正敬享【二师左右师也乡正乡大夫享祀也】祝宗用马于四墉祀盘庚于西门之外【墉音容　祝大祝宗宗人墉城也用马祭于四城以禳火盘庚殷王宋之逺祖城积隂之气故祀之凡天灾有币无牲用马祀盘庚皆非礼　左襄九年】　鲁司铎火【铎徒各反司铎官名】　火逾公宫桓僖灾【桓公僖公庙】救火者皆曰顾府【言常人爱财】南宫敬叔至命周人出御书俟于宫【敬叔孔子弟子南宫阅周人司周书典籍之官御书进于君者也使待命于宫】曰庀女而不在死【庀匹婢反女音汝　庀具也】子服景伯至命宰人出礼书【景伯子服何也宰人宰之属】以待命命不共有常刑【共音恭　待求之命】校人乗马巾车脂辖【校户教反乗绳证反下同辖户瞎反　校人掌马巾车掌车乗马使四四相从为驾之易】百官官备府库慎守官人肃给【国有火灾恐有变难故慎为备】济濡帷幕郁攸从之【郁攸火气也濡物于水出用为济】蒙葺公屋【葺七入反　以濡物冒覆公屋】自大庙始外内以悛【大音泰悛七全反　悛次也先尊后卑以次救之】助所不给有不用命则有常刑无赦公父文伯至命校人驾乗车【父音甫下同乗车公车】季桓子至御公立于象魏之外【象魏门阙】命救火者伤人则止财可为也命藏象魏【周礼正月县教令之法于象魏使万民观之故谓其书为象魏】曰旧章不可忘也富父槐至曰无备而官办者犹拾沈也【沈尸审反槐富父终生之后沈汁也言不备而责办不可得】于是乎去表之槀【去起吕反槀古老反表表火道风所向者去其槀积】道还公宫【开除道周匝公宫使火无相连　左哀三年】
　　郑火作子产辞晋公子公孙于东门【晋人新来未入故辞不使前也】使司冦出新客【新来聘者】禁旧客勿出于宫【为其知国情不欲令去】使子寛子上巡羣屏摄至于大宫【大音泰　二子郑大夫屏摄祭祀之位大宫郑祖庙巡行宗庙不得使火及之】使公孙登徙大【登开卜大夫】使祝史徙主祏于周庙告于先君【祏音石　祏庙主石函周庙厉王庙也有火灾故合羣主于祖庙易救防】使府人库人各儆其事【儆音景下同儆备火也】商成公儆司宫【商成公郑大夫司宫巷伯寺人之官】出旧宫人寘诸火所不及【寘之豉反旧宫人先公宫女】司马司冦列居火道【备非常也】行火所焮【焮许靳反焮炙也】城下之人伍列登城【为部伍登城备奸也】明日使野司冦各保其徴【野司冦县士也火之明日四方乃闻灾故戒保所徴役之人】郊人助祝史除于国北【为祭处于国北者就大隂禳火】禳火于防囘禄【防水神囘禄火神】祈于四墉【墉音容　墉城也城积土隂气所聚故祈祭之以禳火之余灾】书焚室而寛其征与之材【征赋税也】三日哭国不市【示忧戚不防市】使行人告于诸侯【左昭十八年】










　　仪礼集传集注巻三十六
　　钦定四库全书
　　仪礼集传集注卷三十七
　　宋　朱子　撰
　　王朝礼十四
　　王制之癸【刑辟】
　　舜曰皋陶蛮夷猾夏冦贼奸宄【陶音遥猾户八反宄音轨　猾乱也夏华夏羣行攻劫曰冦杀人曰贼在外曰奸在内曰宄言无教所致】汝作士五刑有服【士理官也五刑墨劓剕宫大辟服从也言得轻重之中正】五服三就【既从五刑谓服罪也】五流有宅五宅三居【谓不忍加刑则流放之若四凶者五刑之流各有所居五居之差有三等之居大罪四裔次九州之外次千里之外】惟明克允　象以典刑【象法也法用常刑用不越法】流宥五刑【宥音又　宥寛也以流放之法寛五刑】鞭作官刑【以鞭为治官府之刑】扑作教刑【扑普卜反　扑夏楚也不勤道业则挞之】金作赎刑【赎古欲反　金黄金误而入刑出金以赎罪】灾肆赦怙终贼刑【所景反怙音户　过灾害肆缓贼杀也过而有害当缓赦之怙奸自终当刑杀之】钦哉钦哉惟刑之恤哉【舜陈典刑之义勑天下使敬之忧欲得中】　周礼大司徒以乡八刑紏万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑【婣音因　紏犹割察也不弟不敬师长造言讹言惑众乱民乱名改作执左道以乱政也郑司农云任谓朋友相任恤谓相忧】　大司冦掌建邦之三典以佐王刑邦国诘四方【诘起吉反　典法也诘谨也书曰王耄荒度作祥刑以诘四方】一曰刑新国用轻典【新国者新辟地立君之国用轻法者为其民未习于教】二曰刑平国用中典【平国承平守成之国也用中典者常行之法】三曰刑乱国用重典【乱国簒弑叛逆之国用重典者以其化恶伐灭之】以五刑纠万民【刑亦法也紏犹察异之】一曰野刑上功紏力【功农功力勤力】二曰军刑上命紏守【守手又反　命将命也守不失部伍】三曰乡刑上徳紏孝【徳六徳也善父母为孝】四曰官刑上能紏职【能能其事也职职事修理】五曰国刑上愿紏暴【愿慤慎也暴当为恭字之误也】以圜土聚教罢民【罢音皮　圜土狱城也聚罢民其中困苦以教之为善也民不愍作劳有似于罢】凡害人者寘之圜土而施职事焉以明刑耻之【害人谓为邪恶已有过失丽于法者以其无故犯法寘之圜土系教之庶其困悔而能改也寘置也施职事以所能役使之明刑书其罪恶于大方版着其背】其能改者反于中国不齿三年【反于中国谓舎之还于故乡里也司圜职曰上罪三年而舎中罪二年而舎下罪一年而舎不齿者不得以年次列于平民】其不能改而出圜土者杀【出谓逸去】以两造禁民讼入束矢于朝然后听之【造七报反朝直遥反　讼谓以财货相告者造至也使讼者两至既两至使入束矢乃治之也不至不入束矢则是自服不直者也必入矢者取其直也诗曰其直如矢古者一弓百矢束矢其百个与】以两剂禁民狱入钧金三日乃致于朝然后听之【剂子随反朝直遥反　狱谓相告以罪名者剂今劵书也使狱者各赍劵书既两劵书使入钧金又三日乃治之重刑也不劵书不入金则是亦自服不直者也必入金者取其坚也三十斤曰钧】以嘉石平罢民【罢音皮　嘉石文石也树之外朝门左平成也成之使善】凡万民之有罪过而未丽于灋而害于州里者桎梏而坐诸嘉石役诸司空重罪旬有三日坐朞役其次九日坐九月役其次七日坐七月役其次五日坐五月役其下罪三日坐三月役使州里任之则宥而舎之【桎音质梏古毒反朞音基宥音又舎音舍　有罪过谓邪恶之人所罪过者也丽附也未附于法未着于法也木在足曰桎在手曰梏役诸司空坐日讫使给百工之役也役月讫使其州里之人任之乃赦之宥寛也】以肺石达穷民【肺石赤石也穷民天民之穷而无告者】凡逺近惸独老幼之欲有复于上而其长弗达者立于肺石三日士听其辞以告于上而罪其长【惸其营反长丁丈反　无兄弟曰惸无子孙曰独复犹报也上谓王与六卿也报之者若上书诣公府言事矣长谓诸侯若乡遂大夫】小司冦以五声听狱讼求民情一曰辞听【观其出言不直则烦】二曰色听【观其顔色不直则赧然】三曰气听【观其气息不直则喘】四曰耳听【观其听聆不直则惑】五曰目听【观其眸子视不直则眊然】以八辟丽邦灋附刑罚【辟法也杜子春读丽为罗谓丽附也易曰日月丽乎天故书附作付附犹着也】一曰议亲之辟【郑司农云若今时宗室有罪先请是也】二曰议故之辟【故谓旧知也】三曰议贤之辟【郑司农云若今时亷吏有罪先请是也谓贤有徳行者】四曰议能之辟【能谓有道艺者春秋传曰夫谋而鲜过惠训不倦者叔向有焉社稷之固也犹将十世宥之以劝能者今壹不免其身以弃社稷不亦惑乎】五曰议功之辟【谓有大勲劳立功者】六曰议贵之辟【郑司农云若今时吏墨绶有罪先请是也】七曰议勤之辟【谓憔悴以事国】八曰议宾之辟【谓所不臣者三恪二代之后与】　士师掌五禁以左右刑罚一曰宫禁二曰官禁三曰国禁四曰野禁五曰军禁皆以木铎狥之于朝书而县于门闾【左音佐右音佑铎大各反朝直遥反县音　左右助也助刑罚者助其禁民为非也宫王宫也官官府也国城中也古之禁书亡矣今宫门有符籍官府有无故擅入城门有离载下帷野有田律军有嚻讙夜行之禁其觕可言者】以五戒先后刑罚母使罪丽于民一曰誓用之于军旅二曰诰用之于防同三曰禁用诸田役四曰紏用诸国中五曰宪用诸都鄙【先后犹左右也誓诰于书则甘誓汤誓大诰康诰之属禁则军礼曰无干车无自后射此其类也紏宪未有闻焉】掌士之八成一曰邦汋【汋上灼反　郑司农云汋读如酌酒尊中之酌国汋者斟汋盗取国家密事若今时刺探尚书事】二曰邦贼【为逆乱者】三曰邦谍【谍音牒为异国反间】四曰犯邦令【干冒王教令者】五曰挢邦令【挢音矫　称诈以有为者】六曰为邦盗【窃取国之宝藏者】七曰为邦朋【朋党相阿使政不平者故书朋作傰郑司农云傰读为朋友之朋】八曰为邦诬【诬罔君臣使事失实】　乡士掌国中各掌其乡之民数而紏戒之【乡士八人言各者四人而分主三乡】听其狱讼察其辞【察审也】辨其狱讼异其死刑之罪而要之旬而职听于朝【要一遥反朝直遥反下同　辨异谓殊其文书也要之为其罪法之要辞如今劾矣十日乃以职事治之于外朝容其自反覆】司冦听之断其狱弊其讼于朝羣士司刑皆在各丽其法以议狱讼【丽附也各附致其法以成议也】狱讼成士师受中恊日刑杀肆之三日【受中谓受狱讼之成也郑司农云士师受中若今二千石受其狱也中者刑罚之中也故论语曰刑罚不中则民无所措手足恊日刑杀恊合也和也和合支干善日若今时望后利日也肆之三日故春秋传曰三日弃疾请尸论语曰肆诸市朝谓士师既受狱讼之成乡士则择可刑杀之日至其时而往涖之尸之三日乃反也】若欲免之则王防其期【免犹赦也期谓乡士职听于朝司冦听之日王欲赦之则用此时亲往议之】　遂士掌四郊异其死刑之罪而要之二旬就郊而刑杀各于其遂肆之三日【就郊而刑杀者遂士也遂士择刑杀日至其时往涖之如乡士为之矣言各于其遂者四郊六遂遂处不同】若欲免之则王令三公防其期【令犹命也王欲赦之则用遂士职听之时命三公往议之】　县士掌野异其死刑之罪而要之三旬刑杀各就其县肆之三日【亦谓县士】若欲免之则王命六卿防其期【期亦谓县士职听之时　余并如乡士】　司刑掌五刑之灋以丽万民之罪墨罪五百劓罪五百宫罪五百刖罪五百杀罪五百【劓鱼器反刖音月　墨黥也先刻其面以墨窒之劓截其鼻也今东西夷或以墨劓为俗古刑人亡逃者之世类与宫者大夫则割其势女子闭于宫中若今宦男女也刖断足也周改膑作刖杀死刑也书传曰决闗梁逾城郭而略盗者其刑膑男女不以义交者其刑宫触易君命革舆服制度奸宄盗攘伤人者其刑劓非事而事之出入不以道义而诵不详之辞者其刑墨降畔冦贼刼略夺让挢防者其刑死此二千五百罪之目略也其刑书则亡夏刑大辟二百膑辟三百宫辟五百劓墨各千周则变焉所谓刑罚世轻世重者也郑司农云汉孝文帝十三年除肉刑】　司刺掌三刺三宥三赦之灋以賛司冦听狱讼【刺杀也讯而有罪则杀之宥寛也赦舎也】壹刺曰讯羣臣再刺曰讯羣吏三刺曰讯万民【讯言】壹宥曰不识再宥曰过失三宥曰遗忘【忘音妄　郑司农云不识谓愚民无所识则宥之过失若今律过失杀人不坐死谓识审也不审若今仇雠当报甲见乙诚以为甲而杀之者过失若举刃欲砍伐而轶中人者遗忘若间帷薄防有在焉而以兵矢投射之】壹赦曰幼弱再赦曰老旄三赦曰惷愚【旄亡报反惷勑江反　惷愚生而痴騃童昏者郑司农云幼弱老旄若今时律令年未满八嵗八十以上非手杀人他皆不坐】　吕刑曰墨辟疑赦其罚百锾阅实其罪【辟婢亦反锾户闗反阅音恱下并同　刻其颡而湼之曰墨刑疑则赦从罚六两曰锾锾黄铁也阅实其罪使与罚各相当】劓辟疑赦其罚惟倍阅实其罪【劓鱼器反　截鼻曰劓刑倍百为二百锾】剕辟疑赦其罚倍差阅实其罪【剕扶谓反　刖足曰剕倍差谓倍之又半为五百锾】宫辟疑赦其罚六百锾阅实其罪【宫滛刑也男子割势妇人幽闭次死之刑序五刑先轻转至重者事之宜】大辟疑赦其罚千锾阅实其罪【死刑也五刑疑各入罚不降相因古之制也】墨罚之属千劓罚之属千剕罚之属五百宫罚之属三百大辟之罚其属二百五刑之属三千【别言罚属合言刑属明刑罚同属互见其义以相备】　臧文仲言于僖公曰刑五而已无有隠者隠乃讳也【隠谓鸩也】大刑用甲兵【贾侍中云谓诸夏不式王命以六师移之昭谓甲兵谓臣有大逆则被甲聚兵而诛之若今队军也】其次用斧钺【钺音越　斧钺军戮也书曰后至者斩】中刑用刀锯【铭音据　割劓用刀断截用锯亦有大辟故周语曰兵在其颈】其次用鑚笮【鑚子端反笮疾各反鑚膑刑也笮黥刑也】　薄刑用鞭扑以威民也【扑普卜反　鞭官刑也扑教刑也】故大者陈之原野【谓甲兵斧钺也】小者致之市朝【朝直遥反　刀锯以下也其死刑大夫以上尸诸朝士以下尸诸市】五刑三次是无隠也【五刑甲兵斧钺刀锯鑚笮鞭扑也次处也三处朝野市也】妇人无刑【无黥刖之刑】虽有刑不在市朝【朝直遥反　谓犯死刑者犹不暴尸　鲁语】冉有问于孔子曰古者三皇五帝不用五刑信乎孔子曰圣人之设防贵其不犯也制五刑而不用所以为至治也凡民之所以为奸邪窃盗靡法妄行者生于不足不足生于无度无度则小者偷惰大者侈靡各不知节是以上有制度则民知所止民知所止则不犯故虽有奸邪贼盗靡法妄行之狱而无防刑之民不孝者生于不仁不仁者生于丧祭之礼不明丧祭之礼所以教仁爱也能致仁爱则服丧思慕祭祀不懈人子馈养之道【懈户买反养以尚反　言孝子奉祭祀不敢懈与生时馈养之道同之也】丧祭之礼明则民孝矣故虽有不孝之狱而无防刑之民杀上者生于不义义所以别贵贱明尊卑也【别彼列反下同】贵贱有别尊卑有序则民莫不尊上而敬长【长丁丈反下同】朝聘之礼者所以明义也【朝直遥反】义必明则民不犯故虽有杀上之狱而无防刑之民鬭变者生于相陵相陵者生于长幼无序而遗敬让【遗忘也】乡饮酒之礼者所以明长幼之序而崇敬让也长幼必序民懐敬让故虽有变鬭之狱而无防刑之民淫乱者生于男女无别男女无别则夫妇失义婚礼聘享者所以别男女明夫妇之义也男女既别夫妇既明故虽有淫乱之狱而无防刑之民此五者刑罚之所从生各有源焉不豫塞其源而辄绳之以刑是谓为民设穽而防之也【穽疾正反】刑罚之源生于嗜欲不节夫礼度者所以御民之嗜欲而明好恶顺天道【夫音扶好恶并去声】礼度既陈五教毕修而民犹或未化尚必明其法典以申固之【尚犹也申令固其教也】其犯奸邪靡法妄行之狱者则饬制量之度【量音亮】有犯不孝之狱者则饬丧祭之礼有犯杀上之狱者则饬朝觐之礼【朝直遥反】有犯鬭变之狱者则饬乡饮酒之礼有犯淫乱之狱者则饬婚聘之礼三皇五帝之所以化民者如此虽有五刑之用不亦可乎孔子曰大罪有五而杀人为下逆天地者罪及五世诬文武者罪及四世逆人伦者罪及三世诬鬼神者罪及二世手杀人者罪止其身故曰大罪有五而杀人为下矣　冉有问于孔子曰先王制法使刑不上于大夫礼不下于庶人然则大夫犯罪不可以加刑庶人之行事不可以治于礼乎孔子曰不然凡治君子以礼御其心所以厉之以亷耻之节也故古之大夫其有坐不亷污秽而退放之者不谓之不亷污秽而退放则曰簠簋不饬【饬整齐也】有坐淫乱男女无别者【别彼列反下同】不谓之淫乱男女无别则曰帷幕不修也有坐罔上不忠者不谓之罔上不忠则曰臣节未着有坐罢软不胜任者不谓之罢软不胜任则曰下官不职【罢音皮胜音升　言其下官不称于其职不斤其身也】有坐干国之纪者不谓之干国之纪则曰行事不请【言不请而擅行】此五者大夫既自定有罪名矣而犹不忍斥然正以呼之也既而为之讳【为于伪反】所以媿耻之是故大夫之罪其在五刑之域者闻而谴发【谴诘战反　谴谴让也发始发露】则白冠缨盘水加劒造乎阙而自请罪君不使有司执防牵掣而加之也其有大罪者闻命则北面再拜跪而自裁君不使人捽引而刑杀之也【捽昨没反】曰子大夫自取之耳吾遇子有礼矣以刑不上大夫而大夫亦不失其罪者教使然也凡所谓礼不下庶人者以庶人遽其事而不能充礼故不责之以备礼也冉有跪然免席曰言则美矣求未之闻退而记之【家语五刑】　仲弓问于孔子曰雍闻至刑无所用政至政无所用刑至刑无所用政桀纣之世是也至政无所用刑成康之世是也信乎孔子曰圣人之治化也必刑政相参焉太上以徳教民而以礼齐之其次以政言导民以刑禁之刑不刑也化之弗变导之弗从伤义以败俗于是乎用刑矣颛五刑必即天伦【即就也就天伦谓合天意】行刑罚则轻无赦【行刑罚之官虽轻犹不得作威作福】刑侀也侀成也壹成而不可更故君子尽心焉仲弓曰古之听讼尤罚丽于事不以其心可得闻乎【侀音刑更古行反尤过也丽附也恠过人罚之必以事相当而不与其心也】孔子曰凡听五刑之讼必原父子之情立君臣之义以权之意论轻重之序慎测浅深之量以别之悉其聪明致其忠爱以尽之大司冦正刑明辟以察狱讼必三讯焉【量音亮别彼列反辟婢亦反　一曰讯羣臣二曰讯羣吏三曰讯万民也】有指无简则不听也【简诚也有意无其诚者不论以为罪也】附从轻赦从重【附人之罪以轻为比赦人之罪以重为比】疑狱则泛与众共之疑则赦之皆以大小之比成之是故爵人必于朝与众共之刑人必于市与众弃之古者公家不畜刑人大夫弗养也士遇之涂弗与之言屏诸四方唯其所之弗及与政弗欲生之也仲弓曰听狱狱之成成何官孔子曰成狱成于吏史以狱之成告于正【比毗志反朝直遥反吏狱官吏正狱官长】　正既听之乃告大司冦听之乃奉于王王命三公卿士参听棘木之下【参七南反　外朝法左九棘孤卿大夫位焉右九棘公侯伯子男位焉面三槐三公位焉】然后乃以狱之成疑于王王三宥之以听命【君王尚寛宥罪虽已定犹三宥之不可得轻然后刑之者也】而制刑焉所以重之也仲弓曰其禁何禁孔子曰巧言破律【巧卖法令者也】遁名改作【变言与物名也】执左道以乱政者杀【左道乱也】作淫声【淫逸也惑乱人之声】造异服【非所常见】设竒伎竒器以荡上心者杀【恠异之伎可以矅人心之器荡动】行伪而坚【行下孟反　行诈伪而中之坚也】言诈而辨学非而慱顺非而泽【顺其非而滑泽】以惑众者杀假于鬼神时日卜筮以疑众者杀此四诛者不以听【不听棘木之下】仲弓曰其禁尽于此而已孔子曰此其急者其余禁者十有四焉命服命车不粥于市【粥音育下同　粥卖】珪璋璧琮不粥于市宗庙之器不粥于市兵车旍旗不粥于市牺牲秬鬯不粥于市戎器兵车不粥于市用器不中度不粥于市布帛精麤不中数广狭不中量不粥于市奸色乱正色不粥于市文锦珠玉之器雕饰靡丽不粥于市衣服饮食不粥于市【璋音章琮才宗反旍子盈反牺许宜反秬音巨鬯勑亮反中丁仲反下同量音亮卖成衣服非侈必伪故禁之禁卖熟食所以厉耻也】菓实不时不粥于市五木不中伐不粥于市鸟兽鱼鼈不中杀不粥于市凡执此禁以齐众者不赦过也【家语】孔子为鲁司冦有父子讼者孔子拘之【家语作同狴执之】三月不别其父请止孔子舎之季孙闻之不恱曰是老也欺予【别彼列反舎音舍　老大夫之尊称家语是老作司冦】曩告余曰【曩乃党反】国家必先以孝余今戮一不孝以教民孝不亦可乎又舎之冉子以告孔子慨然叹曰【慨苦代反】呜呼上失其道而杀其下非理也不教其民而听其讼杀不辜也三军大败不可斩也狱犴不治不可刑也【犴音岸】何者上教之不行罪不在民故也夫慢令谨诛贼也【夫音扶】徴敛无时暴也不教而责成功虐也政无此三者然后刑可即也书云义刑义杀勿庸以即汝心惟曰未有顺事言必教而后刑也既陈道徳以先服之【荀子作既陈之以道上先服之】而犹不可尚贤以劝之又不可即废之又不可而后以威惮之【荀子作若不可废不能以惮之】若是三年而百姓正矣邪民不从然后俟之以刑则民知罪矣诗云天子是毗俾民不迷是以威厉而不试刑错而不用【错七数反】今世则不然乱其教烦其刑使民迷惑而防焉又从而制之故刑弥烦而盗不胜也【胜音升】夫三尺之限【夫音扶】空车不能登者何哉峻故也百仞之山重载陟焉何哉陵迟故也今世俗之陵迟久矣虽有刑法民能勿逾乎诗曰周道如砥【砥音纸】其直如矢君子所履小人所视眷焉顾之【眷音卷】澘焉出涕【澘所奸反涕音体】岂不哀哉【家语荀子】　温之防晋人执卫成公归之于周【温晋之河阳成公卫文公之子成公郑也晋文公讨不服卫成公恃楚而不从闻楚师败于城濮卫侯惧出奔使元咺奉弟叔武以受盟于践土或愬元咺曰立叔武矣卫侯杀其子角咺不废命奉叔武以守国晋人复卫侯先期入叔武将沭闻君至喜捉发走出前驱射而杀之元咺出奔晋防于温讨不服卫侯与元咺讼不胜故晋侯执之归之于京师在鲁僖公二十八年】晋侯请杀之王言不可夫政自上下者也【夫音扶下同当从王出也】　上作政而下行之不逆故上下无怨【言君臣不相怨】今叔父作政而不行无乃不可乎【不行谓不顺也言晋侯不行徳政而听元咺之愬欲杀卫侯也】夫君臣无狱【狱讼也无是非曲直之义也】今元咺虽直而不可听也君臣皆狱父子将狱是无上下也而叔父听之一逆矣又为臣杀其君其安庸刑【咺况逺反为于伪反庸何用也刑法也】布刑而不庸再逆矣一合诸侯而有再逆政
　　余惧其无后【无后无以复合诸侯也】不然余何私于卫侯晋人乃归卫侯【在鲁僖三十年也晋侯使医衍酖卫侯不死鲁僖为请于王及晋侯皆纳五十防于是归之也周语】　仲弓问古之刑教与今之刑教孔子曰古之刑
　　省今之刑繁其为教古有礼然后有刑是以刑省今无礼以教而齐之以刑刑是以繁书曰伯夷降典折民惟刑【折之设反下同　书吕刑之文言尧命伯夷下礼典以教民而断折以法】谓下礼以教之然后维以刑折之也夫无礼则民无耻而正之以刑故民苟免【夫音扶】　孔子适卫卫将军文子问曰【文子卫卿名弥牟】吾闻鲁公父氏【父音甫　公父氏鲁大夫季氏】不能听狱信乎孔子荅曰不知其不能也夫公父氏之听狱有罪者惧无罪者耻【夫音扶】文子曰有罪者惧是听之察刑之当也【当丁浪反】无罪者耻何乎孔子曰齐之以礼则民耻矣刑以止刑则民惧矣文子曰今齐之以刑刑犹弗胜【胜音升】何礼之齐孔子曰以礼齐民譬之于御则辔也【辔音秘下同】以刑齐民譬之于御则鞭也执辔于此而动于彼御之良也无辔而用防则马失道矣【舍辔而用防则马失道去礼而任刑则民忘生】文子曰以御言之左手执辔右手运防不亦速乎若徒辔无防马何惧哉孔子曰吾闻古之善御者执辔如组两骖如舞非防之助也【组音祖骖七南反　郑风太叔于田篇言骖服和谐中节如组者如织组之为】是以先王盛于礼而薄于刑故民从命今也废礼而尚刑故民弥暴文子曰呉越之俗无礼而亦治何也孔子曰夫呉越之俗男女无别同川而洛民轻相犯故其刑重而不胜由无礼也【夫音扶别彼列反胜音升并下同】中国之教为外内以别男女异器服以殊等类故其民笃而法其刑轻而胜由有礼也　孔子曰民之所以生者衣食也上不教民民匮其生饥寒切于身而不为非者寡矣故古之于盗恶之而不杀也【恶乌路反】今不先其教而一杀之是以罚行而善不反刑张而罪不省夫赤子知慕其父母由审故也【夫音扶】况为政兴其贤者而废其不贤以化民乎知审此二者则上盗先息【上盗犹大盗】书曰兹殷罚有伦【周书康诰之文言此殷家刑罚有伦理者亦当兼用之】子张问曰何谓也孔子曰不失其理之谓也今诸侯不同徳每君异法折狱无伦以意为限是故知法之难也子张曰古之知法者与今之知法者异乎孔子曰古之知法者能逺【逺谓能止其源以礼教先之也】今之知法者不失有罪不失有罪其于恕寡矣【既不先礼复不以情惟法为得】能逺则于狱其防深矣寡恕近乎滥【滥卢瞰反】防深治乎本书曰维敬五刑以成三徳言敬刑所以为徳矣【周书吕刑之文言教以惟敬五刑所以成刚柔正直之三徳】　书曰非从惟从【周书吕刑云察辞于差非从惟从言察囚辞当差错不可从其伪辞必审从所本之意】孔子曰君子之于人也有不语也无不听也【有不语则已语则无不听在审其真伪焉】况听讼乎必尽其辞矣夫听讼者或从其情或从其辞【夫音扶】辞不可从必断以情【断丁乱反】书曰人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀【眚所景反　周书康诰之文眚过也灾也典常也式用也适从也既尽也言人有小罪过误乃惟终自作不常用犯汝厥罪虽小乃不可不杀也乃有大罪非终乃惟过误虽有其害从汝尽听讼之道以极其罪是亦不可杀必以罚有伦焉】　曽子问听狱之术孔子曰其大法有三焉治必以寛寛之之术归于察【大寛则民慢慢则奸伪生焉故明之以察】察之之术归于义【夫察甚则或过乎暴故以义为质】是故听而不寛是乱也【夫听太亟则失于详故事之是否乱焉】寛而不察是慢也察而不中义是私也【中丁仲反私谓刑失其正若私曲然】私则民怨故善听者虽不越辞辞不越情情不越义【夫善听者得辞则审之以情得情则断之以义】书曰上下比罚无僭乱辞【比毗志反　周书吕刑之文言上下比方其罪无听僭乱之辞以自疑】　书曰哀敬折狱【周书吕刑之文言当哀人之所犯而敬断其狱】仲弓问曰何谓也孔子曰古之听讼者察贫穷哀孤独及鳏寡老弱不肖而无告者虽得其情必哀矜之死者不可生断者不可属【鳏古顽反属之欲反属续也】若先而刑之谓之悖弱而刑之谓之克不赦过谓
</div>
    <div class="pagination">
<a href="仪礼经传通解_page18.html">上一页</a><span>...</span><a href="仪礼经传通解_page14.html">14</a><a href="仪礼经传通解_page15.html">15</a><a href="仪礼经传通解_page16.html">16</a><a href="仪礼经传通解_page17.html">17</a><a href="仪礼经传通解_page18.html">18</a><span class="current-page">19</span><a href="仪礼经传通解_page20.html">20</a><a href="仪礼经传通解_page21.html">21</a><a href="仪礼经传通解_page22.html">22</a><a href="仪礼经传通解_page23.html">23</a><a href="仪礼经传通解_page24.html">24</a><span>...</span><a href="仪礼经传通解_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
