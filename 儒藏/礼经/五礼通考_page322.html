<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 322 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 322 页/共 431 页
  </h1>
  <div class="content">
   蕙田案唐月令有是月也祀黄帝于南郊
　　淮南子中央土也其帝黄帝其佐后土执绳而治四方其神为镇星其兽黄龙
　　孟秋之月日在翼昏建星中旦毕中其日庚辛【注庚之言更也辛之言新也万物皆肃然改更秀实新成】其帝少皥其神蓐收其虫毛【注象物应凉气而备寒狐貉之属生旃毛者】其音商律中夷则其数九【注金生数四成数九但言九者亦举其成数】其味辛其臭腥其祀门祭先肝凉风至白露降寒蝉鸣鹰乃祭鸟用始行戮【注皆记时也寒蝉寒蜩谓蜺也鹰祭鸟者将食之示有先也既祭之后不必尽食若人君刑戮之而已】天子居总章左个乘戎路驾白骆载白旂衣白衣服白玉食麻与犬其器廉以深【注麻实有文理属金犬金畜也器廉以深象金伤害物入藏】是月也以立秋先立秋三日太史谒之天子曰某日立秋盛德在金天子乃齐立秋之日天子亲率三公九卿诸大夫以迎秋于西郊还反赏军帅武人于庙天子乃命将帅选士厉兵简练桀俊专任有功以征不义诘诛暴慢以明好恶顺彼逺方是月也命有司修法制缮囹圄具桎梏禁止奸慎罪邪务搏执【注顺秋气政尚严】命理瞻伤察创视折【注理治狱官也有虞氏曰士夏曰大理周曰司冦】审断决狱讼必端平戮有罪严断刑天地始肃不可以嬴是月也农乃登谷天子尝新先荐寝庙【注黍稷之属于是始熟】命百官始收敛【注顺秋气收敛物】完隄防谨壅塞以备水潦修宫室坏墙垣补城郭【注象秋收敛物当藏也】是月也毋以封诸侯立大官毋以割地行大使出大币孟秋行冬令则隂气大胜介虫败谷戎兵乃来【注亥之气乘之也】行春令则其国乃旱阳气复还五谷无实【注寅之气乘之也】行夏令则国多火灾寒热不节民多疟疾【注巳之气乘之也马氏晞孟曰凉风至则天地之仁气散矣白露降则隂乘阳而其候交矣寒蝉鸣则物之生于暑者其声变矣鹰乃祭鸟用始行戮则时主杀而物之司杀者应是而动也于是可以设罻罗矣】
　　【方氏慤曰谷谓稷也孟夏之麦仲秋之麻季秋之稻皆谷独于稷言谷以稷为五谷之长也稼穑之官谓之后稷土谷之神谓之社稷皆以此尔】
　　蕙田案命理瞻伤察创视折审断当于断字絶句蔡邕云皮曰伤肉曰创骨曰折骨肉皆絶曰断盖此四者其受伤有轻重之殊故曰瞻曰察曰视曰审亦有深浅之别刑官相騐之法大畧尽于此矣注疏本以审断决为句陈氏澔集说亦同惟陆佃吴澄徐师曾皆从蔡氏今从之
　　又案唐月令七月之节日在张昏尾中晓娄中斗建申位之初七月中气日在张昏箕中
　　晓昴中斗建申位之中又唐本于具桎梏下有断薄刑决小罪六字无禁止奸以下三十一字盖因郑氏注以纯阳之月断刑决罪为非故移置此月也又于命百官始收敛下增入命泽人纳材苇六字无完隄防以下十字又毋以封诸侯一条唐本亦无之
　　淮南子西方金也其帝少昊其佐蓐收执矩而治秋其神为太白其兽白虎　孟秋之月招摇指申盛德在金服八风水爨柘燧火西宫御女白色衣白采撞白钟其兵戈其畜狗朝于总章左个以出秋令求不孝不悌戮暴傲悍而罚之以助损气行是月令凉风至三旬七月官库其树楝
　　尚书大传天子以秋命三公将帅选士厉兵以征不义决狱讼断刑罚趣收敛以顺天道以佐秋杀诗记律枢蟋蟀在堂流火西也　立秋促织鸣女工急促之也
　　春秋考异邮立秋趣织鸣
　　尚书考灵曜虚为秋后昴为冬期隂气相佐德乃不邪子助毋教母合子符
　　仲秋之月日在角昏牵牛中旦觜觹中其日庚辛其帝少皥其神蓐收其虫毛其音商律中南吕其数九其味辛其臭腥其祀门祭先肝盲风至鸿雁来元鸟归羣鸟养羞【注皆记时也盲风疾风也归谓去蛰也羞谓所食也】天子居总章太庙乘戎路驾白骆载白旂衣白衣服白玉食麻与犬其器廉以深是月也养衰老授几杖行糜粥饮食乃命司服具饬衣裳文绣有恒制有大小度有长短衣服有量必循其故冠带有常乃命有司申严百刑斩杀必当毋或枉桡枉桡不当反受其殃是月也乃命宰祝循行牺牲视全具案刍豢瞻肥瘠察物色必比类量大小视长短皆中度五者备当上帝其飨天子乃难以达秋气以犬尝麻先荐寝庙【注麻始熟也】是月也可以筑城郭建都邑穿窦窖修囷仓【注为民将入物当藏也】乃命有司趣民收敛务畜菜多积聚【注始为御冬之备】乃劝种麦毋或失时其有失时行罪无疑【注麦者接絶续乏之谷尤重之】是月也日夜分雷始收声蛰虫坏户杀气浸盛阳气日衰水始涸【注又记时也雷始收声在地中动内物也坏益也蛰虫益户谓稍小之也涸竭也此甫八月中雨气未止而云水竭非也周语曰天根见而水涸天根见九月末也】日夜分则同度量平权衡正钧石角斗甬是月也易关市来商旅纳货贿以便民事四方来集逺乡皆至则财不匮上无乏用百事乃遂凡举大事毋逆大数必顺其时慎因其类仲秋行春令则秋雨不降草木生荣国乃有恐【注卯之气乘之也】行夏令则其国乃旱蛰虫不藏五谷不生【注午之气乘之也】行冬令则风灾数起收雷先行草木蚤死【注子之气乘之也】
　　【方氏慤曰盲者闭暗之称当建酉阖户之月故其风谓之盲风又谓之阊阖元鸟至以阳中故归以隂中也羞谓所美之食养之以备冬藏也】
　　【陈氏澔曰水本气之所为春夏气至故长秋冬气返故涸】
　　【徐氏师曾曰农事毕故可以兴土功城郭都邑功之作于上者窦窖囷仓功之作于下者】
　　蕙田案唐月令八月之节日在翼昏南斗中晓毕中斗建酉位之初八月中气日在轸昏南斗中晓东井中斗建酉位之中又唐本有是月也命乐正习吹上丁释奠于国学天子乃率公卿大夫亲徃视之是月也命有司上戊释奠于太公庙是月也择元日命人社是月也祀夕月于西郊是月也命有司享夀星于南郊是月也命有司祭马社自乃命司服以下三十二字及命有司趣民收敛务蓄菜俱改入季秋之月筑城郭以下四句易关市以下九句俱改入孟冬之月
　　淮南子仲秋之月招摇指酉凉风至雁来元鸟归羣鸟翔八月官尉其树柘
　　王居明堂礼仲秋九门磔攘以发陈气御止疾疫仲秋农隙民毕入于室曰时杀将至毋罹其灾　仲秋乃命国醵
　　春秋感精符八月白露降鹤即髙鸣相儆
　　季秋之月日在房昏虚中旦栁中其日庚辛其帝少皥其神蓐收其虫毛其音商律中无射其数九其味辛其臭腥其祀门祭先肝鸿雁来賔爵入大水为蛤鞠有黄华豺乃祭兽戮禽【注皆记时也来賔言其客止未去也大水海也戮犹杀也】天子居总章右个乘戎路驾白骆载白旂衣白衣服白玉食麻与犬其器防以深是月也申严号令命百官贵贱无不务内以会天地之藏无有宣出【注内谓收敛入之也会犹聚也】乃命宰农事备收举五谷之要藏帝借之收于神仓只敬必饬是月也霜始降则百工休【注寒而胶漆之作不坚好也】乃命有司曰寒气总至民力不堪其皆入室上丁命乐正入学习吹是月也大飨帝尝牺牲告备于天子合诸侯制百县为来嵗受朔日与诸侯所税于民轻重之法贡职之数以逺近土地所宜为度以给郊庙之事无有所私【注秦以建亥之月为嵗首于是嵗终使诸侯及乡遂之官受此法焉】是月也天子乃教于田猎以习五戎班马政命仆及七驺咸驾载旌旐授车以级整设于屏外司徒搢扑北面誓之天子乃厉饰执弓挟矢以猎命主祠祭禽于四方是月也草木黄落乃伐薪为炭【注伐木必因杀气】蛰虫咸俯在内皆墐其户【注墐谓涂闭之辟杀气】乃趣狱刑毋留有罪【注杀气已至有罪者即决也】收禄秩之不当供养之不宜者【注天气杀而万物咸藏可以去之也】是月也天子乃以犬尝稻先荐寝庙【注稻始熟也】季秋行夏令则其国大水冬藏殃败民多鼽嚏【注未之气乘之也】行冬令则国多盗贼边境不寜土地分裂【注丑之气乘之也】行春令则暖风来至民气解惰师兴不居【注辰之气乘之也】
　　【方氏慤曰万物皆华于阳独鞠华于隂故言有春秋传曰有者不宜有也独言其色者其色正应隂之盛也】
　　【陈氏澔曰雁以仲秋者为主季秋后至者为賔如先登者为主人从之以至者为客也专务收敛诸物于内以合天地闭藏之令也宣出则悖时矣】
　　【张氏虙曰为政无取乎督促狱刑则恶乎留滞入秋以来孟月则严之仲月又申严之季月乃趣之桎梏之苦棰楚之痛望而畏之此岂可留者易曰山上有火旅先王以明慎用刑而不留狱旅不处也圣人以不留狱象之信矣】
　　钦定义疏月令纪雁为详以生于隂而能从阳故重之重之故详之十二月雁北乡则七月南乡可知乡之未启行也正月鸿雁归启行未至北也八月鸿雁来启行未至南也九月则若賔之至矣九月来賔则三月至其乡可知详于南其所见也畧于北其所不见也于北曰乡曰归归其乡也于南曰来曰来賔客之也
　　蕙田案髙诱注淮南子云賔爵老雀也栖息于人房户之间有似賔客故云賔爵春秋正义引张叔皮论有賔爵下革田防上腾之语盖主髙氏与注疏不同未知孰是
　　又案唐月令九月之节日在角昏牵牛中晓东井中斗建戌位之初九月中气日在氐昏须女中晓柳中斗建戌位之中又唐本有是月也命有司伐蛟取鼍登鼋取是月也命有司具饬衣裳文绣有恒衣服有量冠带有常必循其故是月也命有司合秩刍以养牺牲以供皇天上帝名山大川四方之神以祠宗庙社稷之灵为人祈福是月也趣人收敛务蓄菜而无为来嵗受朔日教田猎趣狱刑收禄秩不当供养不宜诸文
　　淮南子季秋之月招摇指戌九月官其树桃王居明堂礼季秋除道致梁以利农
　　诗记律枢天霜树落叶而鸿雁南飞
　　春秋感精符霜杀伐之表季秋霜始降鹰隼击王者顺天行诛以成肃杀之威若政令苛则夏霜诛伐不行则冬霜不杀草
　　孟冬之月日在尾昏危中旦七星中其日壬癸【注壬之言任也癸之言揆也万物懐任于下揆然萌芽】其帝颛顼其神元防其虫介【注介甲也象物闭藏地中鼈之属】其音羽律中应钟其数六【注水生数一成数六但言六者亦举其成数】其味咸其臭朽其祀行祭先肾水始氷地始冻雉入大水为蜃虹藏不见【注皆记时也大水淮也大蛤曰蜃】天子居元堂左个乘元路驾铁骊载元旂衣黑衣服元玉食黍与彘其器闳以奄【注黍秀舒散属火寒时食之亦以安性也彘水畜也器闳而奄象物闭藏也】是月也以立冬先立冬三日大史谒之天子曰某日立冬盛德在水天子乃齐立冬之日天子亲帅三公九卿大夫以迎冬于北郊还反赏死事恤孤寡是月也命太师衅防占兆审卦吉凶【注周礼人上春衅谓建寅之月也秦以其嵗首使太史衅与周异矣】是察阿党则罪无有掩蔽是月也天子始裘【注九月授衣至此可以加裘】命有司曰天气上腾地气下降天地不通闭塞而成冬【注使有司助闭藏之气】命百官谨盖藏命司徒循行积聚无有不敛坏城郭戒门闾修键闭慎管籥固封疆备边竟完要塞谨关梁塞徯径饬丧纪辨衣裳审棺椁之薄厚茔丘垄之大小髙卑厚薄之度贵贱之等级【注此亦闭藏之具顺时饬正之也】是月也命工师效功陈祭器案度程毋或作为淫巧以荡上心必功致为上物勒工名以考其诚功有不当必行其罪以穷其情是月也大饮烝天子乃祈来年于天宗大割祠于公社及门闾腊先祖五祀劳农以休息之天子乃命将帅讲武习射御角力是月也乃命水虞渔师收水泉池泽之赋毋或敢侵削众庶兆民以为天子取怨于下其有若此者行罪无赦【注因盛德在水收其税】孟冬行春令则冻闭不宻地气上泄民多流亡【注寅之气乘之也】行夏令则国多暴风方冬不寒蛰虫复出【注巳之气乘之也】行秋令则霜雪不时小兵时起土地侵削【注申之气乘之也】
　　【方氏慤曰氷即水也水以阳释氷以隂凝冻气闭而阳不能熙也孟冬重隂之始故言水始氷地始冻焉水虞即周礼泽虞渔师即周礼人命是二官者各以其职故也仲秋言行罪无疑无疑未至于无赦也失时之罪小故止于无疑取怨之罪大故曰无赦】
　　【马氏晞孟曰雉火属蜃水属阳不胜隂而并与迁焉故化虹以隂于阳故见至是阳升隂降而弗通故藏】蕙田案唐月令十月之节日在房昏虚中晓张中斗建亥位之初十月中气日在尾昏危中晓翼中斗建亥位之中又唐本有是月也可以筑城郭造宫室穿窦窖修囷仓是月也祭神州地祗于北郊是月也命有司祭司寒是月也命有司祭司中司命司人司禄是月也易关市来征旅纳货贿以便人事四方来集逺乡皆至则财不匮上无乏用百事乃遂是月也命有司秫稻必齐麴蘖必时湛齐必洁水泉必香陶器必良火齐必得兼用六物酒官监之无有差贷其移仲冬乃命大酋一节于此月则取豳诗十月获稻为此春酒之文也又改太史衅入孟春之月改天子祈来年于天宗命将帅讲武习射御角力入季冬之月
　　淮南子北方水也其帝颛顼其佐元防执权而治冬其神为辰星其兽元武　孟冬之月招摇指亥盛德在水服八风水爨松燧火北宫御女黑色衣黑采击磬石其兵铩其畜彘朝于元堂左个以出冬令命有司修羣禁禁外徙闭闾大摉客断罚刑杀当罪阿上乱法者诛十月官司马其树檀
　　王居明堂礼孟冬之月命农毕积聚系牧牛马尚书大传天子以冬命三公并固封境以望冬固地藏也
　　逸礼冬则衣黑衣佩元玉居明堂后庙启北户
　　仲冬之月日在斗昏东壁中旦轸中其日壬癸其帝颛顼其神元其虫介其音羽律中黄钟其数六其味咸其臭朽其祀行祭先肾氷益壮地始坼鹖旦不鸣虎始交【注皆记时也鹖旦求旦之鸟也交犹合也】天子居元堂太庙乘元路驾铁骊载元旂衣黑衣服元玉食黍与彘其器闳以奄饬死事【注饬军事战必有死志】命有司曰土事毋作慎毋发盖毋发室屋及起大众以固而闭地气沮泄是谓发天地之房诸蛰则死民必疾疫又随以丧命之曰畅月【注畅犹充也太隂用事尤重闭藏】是月也命奄尹申宫令审门闾谨房室必重闭省妇事毋得淫虽有贵戚近习毋有不禁乃命大酋秫稻必齐麴蘖必时湛炽必絜水泉必香陶器必良火齐必得兼用六物大酋监之毋有差贷天子命有司祈祀四海大川名源渊泽井泉【注顺其德盛之时祭之也】是月也农有不收藏积聚者马牛畜兽有放佚者取之不诘【注此收敛尤急之时人有取者不罪所以警惧其主也】山林薮泽有能取蔬食田猎禽兽者野虞教道之其有相侵夺者罪之不赦【注务收欱野物也】是月也日短至隂阳争诸生荡【注争者隂方盛阳欲起也荡谓物动萌芽也】君子斋戒处必掩身身欲寜去声色禁嗜欲安形性事欲静以待隂阳之所定芸始生荔挺出蚯蚓结麋角解水泉动【注又记时也芸香草也荔挺马防也水泉动润上行】日短至则伐木取竹箭【注此其坚成之极时】是月也可以罢官之无事去器之无用者【注谓先时权所建作者也天地闭藏而万物休可以去之】涂阙廷门闾筑囹圄此以助天地之闭藏也【注顺时气也】仲冬行夏令则其国乃旱氛雾防防雷乃发声【注午之气乘之也】行秋令则天时雨汁瓜瓠不成国有大兵【注酉之气乘之也】行春令则蝗虫为败水泉咸竭民多疥疠【注卯之气乘之也】
　　【髙氏诱曰始坼冻裂也鹖旦山鸟阳物也是月隂盛故不鸣虎阳中之隂隂气盛以类发也朱子曰畅月谓阳久屈而得伸也】
　　【张氏虙曰寒气増于地之上故氷益壮暖气生于地之下故冻者圻游惰之民为人所取上未尝加问恶其惰也勤力之民为人侵夺上为之罪其人喜其勤也上之示民好恶者如此】
　　【马氏晞孟曰夏为正阳隂始间之冬为正隂阳始间之有争道焉于冬至曰诸生荡见阳足以胜隂于夏至曰死生分见隂之来不过与阳为敌而已】
　　【陈氏澔曰此与夏至同而有谨之至者仲夏之隂犹防阳未至于甚伤此时之隂犹甚防阳当在于善保故也】
　　【方氏慤曰芸荔挺皆香草凡物之气感隂者腥感阳者香蚯蚓感正阳之气而后出故防阳始生而犹结言形之未解也是月隂极而终故氷益壮阳生而始故水泉动壮其形然动其气然也】
　　蕙田案吕氏春秋淮南子唐月令俱无饬死事三字朱子定以为衍文盖因孟冬有赏死事之文误重出于此
　　又案唐月令十一月之节日在箕昏营室中晓轸中斗建子位之初十一月中气日在南斗昏东壁中晓角中斗建子位之中又唐本有是月也祀昊天上帝于圜丘是月也命有司祭马步自乃命大酋以下改入孟冬之月又删去命之曰畅月句省妇事毋得淫句及涂阙庭门闾三句
　　淮南子仲冬之月招摇指子十一月官都尉其树枣易通卦騐荔挺不出则其国多火灾　冬至之前五日商贾不行兵甲仗匿人主与羣臣左右从乐　冬至日使八能之士鼓黄钟之琴瑟用槐木长八尺一寸　冬至之日立八神树八尺之表日中视其晷晷如度者则嵗美人和不则嵗恶人惑晷入则水晷退则旱进二寸则月食进尺则日食
　　孝经援神契仲冬昴星中取莒芋
　　季冬之月日在婺女昏娄中旦氐中其日壬癸其帝颛顼其神元防其虫介其音羽律中大吕其数六其味咸其臭朽其祀行祭先肾雁北乡鹊始巢雉雊鸡乳【注皆记时也雊雉鸣也】天子居元堂右个乘元路驾铁骊载元旂衣黑衣服元玉食黍与彘其器闳以奄命有司大难旁磔出土牛以送寒气征鸟厉疾【注杀气当极也征鸟题肩也或名曰鹰仲春化为鸠】乃毕山川之祀及帝之大臣天之神祗是月也命渔师始渔天子亲徃乃尝鱼先荐寝庙【注此时鱼洁美】氷方盛水泽腹坚命取氷【注腹厚也此月日在北陆氷坚厚之时也】氷以入令告民出五种命农计耦耕事修耒耜具田器【注明大寒既过农事将起也】命乐师大合吹而罢乃命四监收秩薪柴以共郊庙及百祀之薪燎是月也日穷于次月穷于纪星囘于天数将几终【注言日月星辰运行于此月皆周匝于故处也次舍也纪会也】嵗且更始专而农民毋有所使【注言专一女农民之心令之豫有志于耕稼之事不可徭役徭役之则志散失业也】天子乃与公卿大夫共饬国典论时令以待来嵗之宜【注周礼以正月为之建寅而县之今用此月则所因于夏殷也】乃命太史次诸侯之列赋之牺牲以共皇天上帝社稷之飨乃命同姓之邦共寝庙之刍豢命宰列卿大夫至于庶民土田之数而赋牺牲以供山林名川之祀凡在天下九州之民者无不咸献其力以共皇天上帝社稷寝庙山林名川之祀季冬行秋令则白露早降介虫为妖四鄙入保【注戌之气乘之也】行春令则胎夭多伤国多固疾命之曰逆【注辰之气乘之也】行夏令则水潦败国时雪不降氷冻消释【注未之气乘之也】
　　【马氏晞孟曰雁北乡则顺阳而复也雉火畜也感于阳而后有声鸡木畜也丽于阳而后有形方氏慤曰氷之入也为隂事之终种之出也为阳事之始以氷入之期而告民出五种终则有始也】蕙田案唐月令十二月之节日在南斗昏奎中晓亢中斗建丑位之初十二月中气日在须女昏娄中晓氐中斗建丑位之中又唐本有命将帅讲武习射御角力乃教田猎以习五戎班马政命仆及七驺咸驾载旌旐授车以级整设于屏外有司搢扑北面以誓之天子乃厉餙执弓挟矢以猎命有司修祭禽之礼天子乃防百神于南郊为来年祈福于天宗命有司出土牛以示农耕之早晚是月也合诸侯制百县为来嵗受朔日与诸侯所税于人轻重之法贡职之数以逺近土宜为度以给郊庙之事无有所私其移季秋颁朔于此月者以颁朔当在嵗终也移孟冬祈年天宗于此月亦以祈年当在嵗终也唐本又删去乃毕山川之祀以下三句乃命同姓之邦以下六句
　　淮南子季冬之月招摇指丑雁北乡鹊始巢雉雊鸡呼卵十二月官狱其树栎
　　王居明堂礼季冬命国为酒以合三族君子说小人乐
　　说文冬至后三戌为腊祭百神也
　　易通卦騐小寒虎始交豺祭兽鹊者阳鸟先物而动先时而应见于木风之象
　　尚书大传东方之极自碣石东至日出榑桑之野帝太皥神句芒司之自冬日至数四十六日迎春于东堂距邦八里堂髙八尺堂阶八等青税八椉旂旐尚青田车载矛号曰助天生倡之以角舞之以羽此迎春之乐也孟春之月御青阳左个祷用牡索祀于艮隅貌必恭厥休时雨朔令曰挺羣禁开闭阖通穷窒达障塞待优其禁毋伐林木仲春之月御青阳正室牲先脾设主于户索祀于震正朔令曰弃怒恶解役辠免优患休罚刑闭关梁其禁田猎不宿饮食不享出入不节夺民农时及有奸谋季春之月御青阳右个荐用鲔索祀于巽隅朔令曰宣库财和外怨抚四方行柔惠止刚强九门磔禳出役于郊以禳春气南方之极自北户南至炎风之野帝炎帝神祝融司之自春分数四十六日迎夏于南堂距邦七里堂阶七等赤税七椉旂旐尚赤田车载弓号曰助天养倡之以徴舞之以鼓鞉迎夏之乐也孟夏之月御明堂左个尝麦用彘索祀于巽隅视必明厥休时焕朔令曰爵有德赏有功惠贤良举力农其禁毋隳隄防仲夏之月御明堂正室牲先肺设主于灶索祀于离正朔令曰振贫穷惠孤寡虑囚疾出大禄行大赏其禁弃法律逐功臣杀太子以妾为妻乃令民雩季夏之月御明堂右个牲先心设主于中霤索祀于坤隅思必睿厥休时风朔令曰起毁宗立无后封废国立贤辅防丧疾中央之极自昆仑中至大室之野帝黄帝神后土司之土王之日祷用牲迎中气于中室乐用黄钟之宫为民祈福命世妇治服章令民雩其禁治宫室餙台榭内淫乱犯亲戚侮父兄西方之极自流沙西至三危之野帝少皥神蓐收司之自夏日至数四十六日迎秋于西堂距邦九里堂髙九尺堂阶九等白税九椉旌旄尚白田车载兵号曰助天收倡之以商舞之以干戚此迎秋之乐也孟秋之月御总章左个尝谷用犬索祀于坤隅言必从厥休时朔令曰审用法备盗贼禁奸衺餙羣牧谨贮聚其禁毋弛戎备仲秋之月御总章正室牲先肝设主于门索祀于兑正朔令曰谨功筑遏沟渎修囷仓决刑狱趣收敛其禁好攻战轻百姓餙城郭侵边境乃令民畋醵庶甿毕入于室曰时杀将至毋罹其菑季秋之月御总章右个荐用田禽索祀于干隅朔令曰除道路守门闾陈兵甲戒百官诛不法除道成梁以利农夫北方之极自丁令北至积雪之野帝颛顼神元防司之自秋分数四十六日迎冬于北堂距邦六里堂髙六尺堂阶六等黑税六椉旂旄尚黑田车载甲铁号曰助天诛倡之以羽舞之以干戈此迎冬之乐也孟冬之月御元堂左个祈年用牲索祀于干隅听必聪厥休时寒朔令曰申羣禁修障塞毕积聚系牛马收泽赋其禁无作淫巧仲冬之月御元堂正室牲先肾设主于井索祀于坎正朔令曰搜外徒止夜禁诛诈伪省醖酿谨闭关其禁简宗庙不祷祠废祭祀逆天时乃令民罢土功季冬之月御元堂右个荐用鱼索祀于艮隅朔令曰省牲牷修农器收秸薪筑囹圄谨盖藏乃大傩以禳疾命国为酒以合三族君子说小人乐蕙田案此洪范五行传篇中之文与月令大同
　　又案四仲之月索祀于震离兊坎四正四孟四季之月索祀于艮巽坤干四隅此以后天八卦方位定四方其实四隅之祭各有不同孟春之艮兼寅季冬之艮兼丑季春之巽兼辰孟夏之巽兼已季夏之坤兼未孟秋之坤兼申季秋之干兼戌孟冬之干兼亥也后世术家以八卦配干支定为二十四干去戊巳土无正位也八卦去子午卯酉坎离震兊四正也或疑后天卦位出于方外陈之传而未信之难与语仰观俯察之妙矣
　　逸周书时训解立春之日东风解冻又五日蛰虫始振又五日鱼上氷风不解冻号令不行蛰虫不振隂奸阳鱼不上氷甲胄私藏雨水之日獭祭鱼又五日鸿雁来又五日草木萌动獭不祭鱼国多盗贼鸿雁不来逺人不服草木不萌动果蔬不熟惊蛰之日桃始华又五日仓庚鸣又五日鹰化为鸠桃不始华是谓阳否仓庚不鸣臣不□主鹰不化鸠防戎数起春分之日元鸟至又五日雷乃发声又五日始电元鸟不至妇人不□雷不发声诸侯□民不始电君臣威震清明之日桐始华又五日田防化为鴽又五日虹始见桐不华嵗有大寒田防不化鴽国多贪残虹不见妇人苞乱谷雨之日萍始生又五日鸣鸠拂其羽又五日戴胜降于桑萍不生隂气愤生鸣鸠不拂其羽国不治兵戴胜不降于桑正教不中立夏之日蝼蝈鸣又五日蚯蚓出又五日王瓜生蝼蝈不鸣水潦淫漫蚯蚓不出嬖夺后王瓜不生困于百姓小满之日苦菜秀又五日靡草死又五日小暑至苦菜不秀贤人潜伏靡草不死国纵盗贼小暑不至是谓隂慝芒种之日螳螂生又五日鵙始鸣又五日反舌无声螳螂不生是谓隂息鵙不始鸣令奸壅偪反舌有声佞人在侧夏至之日鹿角解又五日蜩始鸣又五日半夏生鹿角不解兵戈不息蜩不鸣贵臣放逸半夏不生民多疠疾小暑之日温风至又五日蟋蟀居壁又五日鹰乃学习温风不至国无寛教蟋蟀不居壁急迫之暴鹰不学习不备戎盗大暑之日腐草化为萤又五日土润溽暑又五日大雨时行腐草不化为萤谷实鲜落土润不溽暑物不应罚大雨不时行国无恩泽立秋之日凉风至又五日白露降又五日寒蝉鸣凉风不至无严政白露不降民多邪病寒蝉不鸣人皆力争处暑之日鹰乃祭鸟又五日天地始肃又五日禾乃登鹰不祭鸟师旅无功天地不肃君臣乃□农不登谷暖气为灾白露之日鸿雁来又五日元鸟归又五日羣鸟养羞鸿雁不来逺人背畔元鸟不归家室离散羣鸟不养羞下臣骄慢秋分之日雷始收声又五日蛰虫培户又五日水始涸雷不始收声诸侯淫佚蛰虫不培户□靡有赖水不始涸甲虫为害寒露之日鸿雁来賔又五日爵入大水化为蛤又五日菊有黄华鸿雁不来小民不服爵不入大水失时之极菊无黄华土不稼穑霜降之日豺乃祭兽又五日草木黄落又五日蛰虫咸俯豺不祭兽爪牙不良草木不黄落是为愆阳蛰虫不咸俯民多流亡立冬之日水始氷又五日地始冻又五日雉入大水为蜃水不氷是为隂负地不始冻咎徴之咎雉不入大水国多淫妇小雪之日虹藏不见又五日天气上腾地气下降又五日闭塞而成冬虹不藏妇不专一天气不上腾地气不下降君臣相嫉不闭塞而成冬母后淫佚大雪之日鹗鸟鸣又五日虎始交又五日荔挺生鹗鸟不鸣□□虎不始交□□□□荔挺不生卿士专权冬至之日蚯蚓结又五日麋角解又五日水泉动蚯蚓不结君政不行麋角不解兵甲不藏水泉不动隂不承阳小寒之日雁北乡又五日鹊始巢又五日雉始雊雁不北乡民不懐土鹊不始巢国不寜雉不始雊国大水大寒之日鸡始乳又五日鸷鸟厉疾又五日水泽腹坚鸡不始乳淫女乱男鸷鸟不厉国不除兵水泽不腹坚言乃不从
　　王氏应麟曰周书时训雨水之日獭祭鱼惊蛰之日桃始华易通卦騐先雨水后惊蛰此汉太初后术也又案三统术谷雨三月节清明中而时训通卦騐清明在谷雨之前与今术同然则二书皆作于刘歆之后时训非周公书明矣是以朱子集仪礼取夏小正而不取时训
　　蕙田案逸周书本非古书而时训一篇尤为浅陋盖汉儒剽取月令之文分为七十二傅会以占騐之说后之术家言五日一者率凖乎此唐开元中御定月令乃以窜入礼记正文无识甚矣月令以天时草木鸟兽记每月之此古法也每月中少者四五多者七八节气与中气交则随应之岂有五日而一应又五日而一应之理乎又每月既定为六不可増多故仲夏则去木堇荣一仲秋则去盲风至一仲冬则去氷益壮地始坼芸始生三矣亦不可减少故孟夏则以次月之小暑至补之而与月令之文相矛盾矣孟秋则以天地始肃为一孟冬则以天气上腾地气下降与闭塞而成冬分为二然月令所云天气下降地气上腾天地和同未尝以纪孟春之何独于此月纪之且闭塞而成冬即上腾下降之騐尤不可分为两事其支离杂凑如此至占騐之法出于防纬家言尤无可取也
　　右时令下
　　后汉书礼仪志每月朔旦太史上其月律有司侍郎尚书见读其令奉行其政
　　宋书礼志汉制太史每嵗上其年律先立春立夏大暑立秋立冬常读五时令皇帝所服各随五时之色帝升御座尚书令以下就席位尚书三公郎中以令置案上奉以先入就席伏读讫赐酒一巵
　　通典魏明帝景初元年通事奏曰前后但见读四时令至于服黄之时独阙太史令髙堂隆以为黄属土也土旺四季各十八日土生于火故于火用事之末服黄三季则否其令则随时不以土行为令也是以服黄无令斯则魏代不读大暑令也
　　宋书礼志晋成帝咸和五年六月有司奏读秋令侍中散骑侍郎荀奕兼黄门侍郎散骑侍郎曹宇駮曰尚书三公曹奏读秋令仪注新荒以来旧典未备臣等参议光禄大夫华恒议武皇帝以秋夏盛暑常阙不读令在春冬不废也夫先王所以顺时读令盖后天而奉天时正服尊严之所重今服章多阙如比热隆赫臣等谓可如恒议依故事阙而不读诏可六年三月有司奏今月十六日立夏案五年三月门下駮依武皇夏阙读令今正服渐备四时读令是祗述天和隆赫之道谓今故宜读夏令奏可
　　宋太祖常读土令三公郎中毎读时令皇帝临轩百僚备位多震悚失常仪唯世祖世刘勰太宗世谢纬善于其事人主及公卿并属目称叹
　　隋书礼仪志北齐制立春日皇帝服通天冠青介帻青纱袍佩苍玉青带青袴青袜舄而受朝于太极殿西厢东向尚书令等坐定三公郎中诣席跪读时令讫典御酌巵酒置郎中前郎中拜还席伏饮礼成而出立夏至立秋则施御座于中楹南向立冬如春东向各以其时之服色仪并如春礼
　　通典唐贞观十一年复修四时读令开元十六年命太常少卿韦縚毎月进月令一篇是后孟月朔日御宣政殿侧置一榻东西置案令韦縚坐而读之诸司长官亦升殿列坐听焉嵗除罢之
　　杜氏佑曰读时令非古制也自东汉始焉其后因而沿袭案太宰职正月之吉悬治象之法于象魏使人观之又春官太史颁告朔于邦国玉藻复云听朔于南门之外并无读时令故事而辟闾仁谞云元日受朝读令此则听朔礼毕合于玉藻之文王方庆虽有所駮大防与仁谞不异皆臆说也凡言时者谓四时耳若正月之朔读令则合云嵗令何以谓之时邪其夏秋冬又何为不读邪则辟闾辈误矣
　　开元礼皇帝于明堂读五时令
　　陈设
　　礼部尚书先读令三日奏读月令承以宣告前三日尚舎直长施大次于青龙门外道北南向【仲春于青阳太庙季春于青阳右个孟夏于朱雀门外道东西向仲夏于明堂太庙季夏于明堂右个孟秋于白虎门外道北南向仲秋于总章太庙季秋于总章右个孟冬于元武门外道西东向仲冬于元堂太庙季冬于元堂右个】尚舎奉御设御座守宫设文武官次于大次之后文官在左武官在右俱南向【夏俱西向秋俱北向冬俱东向】设羣官次于璧水东门之外【夏南门之外秋西门之外冬北门之外】文官在北【夏在东秋在南冬在西】武官在南【夏在西秋在北冬在东】俱西上【夏北上秋东上冬南上】前一日尚舍奉御设御幄座于青阳左个【仲春于青阳太庙季春于青阳右个孟夏于明堂左个仲夏于明堂太庙季夏于明堂右个季夏土王日读土令于太庙太室孟秋于总章左个仲秋于总章太庙季秋于总章右个孟冬于元堂左个仲冬于元堂太庙季冬于元堂右个】近西东向【夏近北南向秋近东西向冬近南北向】守宫设三品以上及诸司长官坐于堂上文官于御座东北武官于御座东南俱重行西上【夏北上秋东上冬南上无官长者次官一人升判官不合】设刑部郎中读令座于御座东南北向有案【夏西南东向秋西北南向冬东北西向】设文官解剑席于丑陛之左【仲春于寅陛之左季春于卯陛之左孟夏于辰陛之左仲夏于巳陛之左季夏于午陛之左孟秋于未陛之左仲秋于申陛之左季秋于酉陛之左孟冬于戌陛之左仲冬于亥陛之左季冬于子陛之左】设武官解剑席于卯陛之右【仲春于辰陛之右季春于巳陛之右孟夏于午陛之右仲夏于未陛之右季夏于申陛之右孟秋于酉陛之右仲秋于戌陛之右季秋于亥陛之右孟冬于子陛之右仲冬于丑陛之右季冬于寅陛之右】皆内向太乐令展宫悬于青阳左个之庭【仲春于青阳太庙之庭季春于清阳右个之庭孟夏于明堂左个之庭仲夏于明堂太庙之庭季夏于明堂右个之庭季夏土王之日读土令于太庙太室之庭孟秋于总章左个之庭仲秋于总章大庙之庭季秋于总章右个之庭孟冬于元堂左个之庭仲冬于元堂太庙之庭季冬于元堂右个之庭】设举麾位于堂上寅陛之南北向【仲春于堂上卯陛之南季春于堂上辰陛之南俱北向孟夏于堂上巳陛之西仲夏于堂上午陛之西季夏于堂上未陛之西俱东向孟秋于堂上申陛之北仲秋于堂上酉陛之北季秋于堂上戌陛之北俱南向孟冬于堂上亥陛之东仲冬于堂上子陛庭下之东季冬于堂上丑陛庭下之东俱西向】一位于乐悬东北南向【夏于乐悬东南西向秋于乐悬西南北向冬于乐悬西北东向】典仪设三品以上及应升堂者位于悬东【夏于悬南秋于悬西冬于悬北】文左武右俱重行西向【夏北向秋东向冬南向】相对为首设非升堂者位文官四五品于悬北【夏悬东秋悬南冬悬西】六品以下于其东【夏于其南秋于其西冬于其北】絶位俱南向【夏俱西向秋俱北向冬俱东向】武官四品五品于悬南【夏悬西秋悬北冬悬东】六品以下于其东【夏于其南秋于其西冬于其北】当文官俱北向【夏东向秋南向冬西向】皆重行西上【夏北上秋东上冬南上】设典仪位于悬之西北【夏于悬东北秋于悬东南冬于悬西南】赞者二人在东差退俱南向【夏俱西向秋俱北向冬俱东向】奉礼设门外位各于次前俱每等异位重行相向西上【夏北上秋东上冬南上】
　　銮驾出宫
　　前出宫三日本司宣摄内外各供其职守宫设从驾之官五品以上次于承天门外东西朝堂如常前二日太乐令设宫悬之乐于殿庭如常仪其日未明七刻捶一鼓为一严【三严时节前一日侍中奏栽】侍中奏开宫殿门及城门未明五刻捶二鼓为再严侍中版奏请中严奉礼设从驾羣官五品以上位文官于东朝堂之前西向武官于西朝堂之前东向俱重行北上从驾羣官五品以上俱朝堂次各服其服【其六品以下并从发驾之前先赴朝堂所俱就次各服其服】所司陈小驾卤簿未明二刻捶三鼓为三严诸卫之属各督其队与钑防以次入陈于殿庭谒者引从驾羣官各就朝堂位诸侍卫之官各服其器服侍中中书令以下俱诣西閤奉迎【侍中奉寳如式】乘黄令进金辂于西閤外南向千牛将军一人执长刀立于辂前北向黄门侍郎一人在侍臣之前赞者二人又在黄门之前侍中版奏外办太仆卿奋衣而升正立执辔皇帝服通天冠青纱袍【夏绛纱季夏土王之日黄纱秋白纱冬黑纱】佩苍玉【夏佩赤玉季夏土王之日佩黄玉秋佩白玉冬佩元玉】御舆以出曲直华盖警跸侍卫如常仪皇帝将出仗动太乐令令撞黄钟之钟右五钟皆应协律郎跪俛伏举麾鼓柷奏太和之乐千牛将军前执辔皇帝升辂太仆卿立授绥侍中中书令以次侍如常仪黄门侍郎进当銮驾前跪奏称黄门侍郎臣某言请銮驾发引俛伏兴退复位【凡黄门侍郎奏请皆进当銮驾前跪奏称具官某言俛伏兴】銮驾动又称警跸黄门侍郎与赞者夹引以出千牛将军夹路而趋驾至太极门偃麾戞敔乐止出太极门鼓柷奏采茨之乐出嘉德门戞敔乐止【凡乐皆协律举麾工鼔柷而复作偃麾戞敔而后止】至顺天门外【于明堂读令则至承天门】侍臣上马所黄门侍郎奏请銮驾权停勅侍臣上马侍中前承诏退称制曰可黄门侍郎皆上马诸侍卫之官各督其属左右翊驾在黄麾内符宝郎奉六宝与殿中监后部从侍中中书令以下夹侍于辂前赞者在奉供官人内侍臣上马毕黄门侍郎奏称请勅车右升侍中前承制退称诏曰可黄门侍郎退复位千牛将军升讫黄门侍郎请銮驾发引退复位銮驾动称警跸鼓传音如常鼓吹振作而行其从驾官在元武队如常仪
　　读令
　　其日依时刻诸卫勒所部屯门列伏及青阳左个之庭如常【仲春青阳太庙之庭季春青阳右个之庭孟夏明堂左个之庭仲夏明堂太庙之庭季夏明堂右个之庭孟秋总章左个之庭仲秋总章太庙之庭季秋总章右个之庭孟冬元堂左个之庭仲冬元堂太庙之庭季冬元堂右个之庭】先置羣官俱集次各服其服驾将至典谒各引先置羣官俱就门外位驾至大次门外回辂南向千牛将军降立于辂右侍中进当銮驾前跪奏称侍中臣某言请降辂俛伏兴还侍位皇帝降辂御舆之大次繖扇华盖侍卫警跸如常仪典谒引文武五品以上从驾之官皆就门外位太乐令帅工人入就位协律郎入就举麾位典仪帅赞者先入就位典谒引羣官非升座者入就位刑部郎中以月令置于案覆以帊令史二人俱绛公服对举案立于武官五品以上东南郎中立于案后北面【夏令史对举案于五品武官西南郎中立于案后东面秋于五品武官西北郎中立于案后南面冬于武官东北郎中立于案后西面】侍中版奏外办皇帝御舆出次曲直华盖侍卫警跸如常仪入自青龙门【夏入自朱雀门秋入自白虎门冬入自元武门】皇帝初入门太乐令令撞蕤賔之钟左五钟皆应鼓柷奏太和之乐皇帝自寅陛【夏升自巳陛秋升自申陛冬升自亥陛】入即御座东向坐【夏南向坐秋西向坐冬北向坐】符宝郎奉宝置于御座侍臣夹侍如常仪戞敔乐止典仪一人升立于左个东北南向【夏东南西向秋西南北向冬西北东向】典谒引公王以下入就西面位【夏北面位秋东面位冬南面位】上公初入门舒和之乐作【凡公行皆作舒和之乐】公至位乐止羣官立定典仪曰再拜赞者承传【凡典仪有词赞者皆承传】在位者皆再拜侍中前跪奏称侍中臣某言请延公王等升俛伏兴又侍中称制曰可侍中诣左个东北南面【夏东南西面秋西南北面冬西北东面】称诏延公王等升俛伏兴又侍中典仪承传堂下赞者又承传在位皆再拜典谒者以次引西面位者【夏典谒引北面位者秋引东面位者冬引南面位者】各诣其阶公初行乐作至解剑席乐止公王以下俱升席跪解剑俛伏兴脱舄通事舍人各引升立于座后刑部郎中奉案进立于卯陛下侍中跪奏请读月令俛伏兴侍中称有制曰可侍中退复位刑部郎中再拜就解剑席跪解剑俛伏兴脱舄取令持案者仍立于下通事舍人引刑部郎中奉令升自卯陛诣席南北向跪置令于案俛伏兴立于席后堂上典仪唱就座公王以下及刑部郎中并就座俛伏兴坐刑部郎中读令毎句一絶使言声可了读令讫堂上典仪唱可起公王以下及刑部郎中以令置于案与羣官俱跪佩剑俛伏兴纳舄典谒各引还本位公初行乐作至位乐止立定典仪曰再拜在位者皆再拜典谒引西面位者出【夏北面秋东面冬南面】公初行乐作出门乐止侍中跪奏称侍中臣某言礼毕俛伏兴还侍位皇帝与太乐令令撞黄钟之钟右五钟皆应太和之乐作皇帝降座御舆出之便次警跸侍卫如来仪出门乐止典谒引南北面位者以次出【夏引东西面秋引南北面冬引西东面】
　　春令【其文具小戴礼篇故不繁载】
　　銮驾还宫
　　皇帝既还大次持节版奏请解严【将士不得辄离部位】皇帝停大次一刻顷捶二鼓为再严将士布队仗侍中版奏请中严五刻顷捶三鼓为三严谒者赞引各引羣官序立于次前文武侍臣诣大次奉迎乘黄令进金辂于大次门外南向【夏北向秋西向冬东向】千牛将军立于辂右侍中版奏外办太仆卿升执辔皇帝御舆出次繖扇侍卫警跸如常仪皇帝升辂太仆卿立授绥黄门侍郎奏称请銮驾发引退复位銮驾动称警跸如来仪黄门侍郎赞者夹引千牛将军夹路而趋至侍臣上马所黄门侍郎奏称请銮驾权停勅侍臣上马侍中前承诏退称制曰可黄门侍郎退称侍臣上马赞者承传文武侍臣皆上马讫黄门侍郎奏称请勅车右升侍中称制曰可黄门侍郎退复位千牛将军升讫黄门侍郎奏称请銮驾发引退复位鼓传音銮驾动鼓吹振作而还文武羣官皆从如来仪銮驾至承天门外侍臣下马所銮驾停文武侍臣皆下马千牛将军降立于辂右讫銮驾动千牛将军夹辂而趋驾入嘉德门太乐令令撞蕤賔之钟左五钟皆应鼓柷奏采茨之乐至太极门戞敔乐止入太极门鼓柷奏太和之乐驾至横街北当东閤回辂南向侍中进当銮驾前跪奏称臣某言请降辂俛伏兴还侍位皇帝降辂御舆以入繖扇侍卫警跸如常仪侍臣从至閤戞敔乐止初文武羣官至朝堂通事舍人承防勅羣官并还皇帝既入侍中版奏请解严叩钲将士各还其所
　　皇帝于太极殿读五时令
　　礼部尚书先读令三日奏读时令承以宣告前一日尚舎奉御设御幄座于太极殿北厢南向尚舎直长设一品以下五品以上及诸司长官座于殿上文东武西重行相向北上【无长官者次官一人升判官不合】设刑部郎中读令座于御座西南东向有案去御座二丈设解剑席于东西阶下如常仪太乐令展宫悬于殿庭设举麾位于殿西阶之东西向一位于乐悬东南西向并如朔朝之仪典仪设文武三品以上及应升殿者位于南横街之南道东设武官位于道西俱每等异位重行北向相对为首非升殿者位于殿庭文东武西如常设典仪位于北横街之南赞者二人在南差退俱西向奉礼设门外位文官于东朝堂近南西面武官于西朝堂近南东面每等异位重行北上俱依刻诸卫勒所部屯门列仗及陈于殿庭如常文武官依时刻集朝堂俱就便次各服其服侍中量时版奏请中严钑防近仗入陈于殿庭太乐令帅工人入就位协律郎就举麾位诸侍卫之官入服其器服符宝郎奉宝诣閤奉迎典仪帅赞者入就位典谒引羣官各就门外位刑部郎中以时令置于案覆以帊令史二人俱公服对举案立于右延明门内道北郎中立于案后东面典谒者引非升殿者入就位侍中版奏外办皇帝服通天冠绛纱袍御舆出自西房曲直华盖警跸侍卫如常仪皇帝将出仗动太乐令令撞黄钟之钟右五钟皆应协律郎跪俛伏举麾鼓柷奏太和之乐皇帝出自西房即御座南向坐符宝郎奉宝置于御座如常仪偃麾戞敔乐止典仪一人升就东阶上西面立侍臣夹侍如常仪典谒引公王以下入就北面位公初入门舒和之乐作至位乐止羣官立定典仪曰再拜赞者承传在位者皆再拜侍中前跪奏称侍中臣某言请延公王以下等升俛伏兴又侍中称制曰可侍中诣东阶上西向称诏延公王等升殿上典仪承传阶上赞者又承传在位者皆再拜典谒以次引北面位者诣东西阶公初行乐作至解剑席乐止公王以下俱升席跪解剑俛伏兴脱舄通事舎人以次引升殿者立于座后刑部郎中引案进立于西阶下侍中跪奏请读时令俛伏兴又侍中称制曰可侍中退复位刑部郎中再拜就解剑席跪解剑俛伏兴脱舄取令持案者仍立于阶下通事舎人引刑部郎中奉令升自西阶诣席西东向跪置令于案俛伏兴立于席后殿上典仪唱就座公王以下及刑部郎中并就座俛伏兴刑部郎中读令每句一絶使言声可了读令讫殿上典仪唱可起公王以下皆起通事舍人引公王以下及刑部郎中退降刑部郎中以令置于案兴羣官俱跪佩剑俛伏兴纳舄典谒各司还本位典仪曰再拜在位者皆再拜典谒引北面位者出持令案者自右延明门而出侍中跪奏称侍中臣某言礼毕俛伏兴还侍位皇帝兴太乐令令撞蕤賔之钟左五钟皆应太和之乐作皇帝降座御舆入自东房警跸侍卫如来仪从至閤乐止典谒引东西面位者以次出【读夏令与春令同读秋令与冬令同设刑部郎中读令座于御座东南西向令案立于右延明门内道北郎中立于案后西面升阶自东阶余与读春令同】皇帝若御翼善冠则羣官皆袴褶服陈解剑席若不设乐悬去警跸
　　通典乾元二年十二月丙寅立春御宣政殿命太常卿于休烈读春令常参官五品以上正员并升殿与坐
　　右后汉至唐读时令













　　五礼通考卷二百
&lt;经部,礼类,通礼之属,五礼通考&gt;
　　钦定四库全书
　　五礼通考卷二百一
　　刑部尚书秦蕙田撰
　　嘉礼七十四
　　体国经野
　　蕙田案周礼六官之职皆冠以辨方正位体国经野而夏官职方氏掌天下之图以掌天下之地着其疆域山薮川浸人民畜牧之事最详朱子仪礼经传王朝礼有制国建侯二篇葢亦为国以礼之一钜典也苐古今沿革既多载籍浩衍虞书九共先儒以为九邱其篇轶矣今虞书禹贡周礼及史记河渠书班史地理志而下列代史志以及桑氏钦水经杜氏佑通典元和郡国志寰宇记郑氏穛通志马氏端临通考王氏应麟通释下至各省府州县志书并游览记载之语不可胜数其言犹河汉而无极也近代为专家之学者有胡氏渭阎氏若璩黄氏仪研精地理于经皆有著述其功贤于曩哲今为举其要领自虞十二州夏禹贡商九有周职方春秋三传凡地之见于经者集诸贤之説略为笺疏以通古今之邮而禹贡以山川定疆界为万世不可易之书其中如九河三江九江黒水等论议纷如有闗经义而导河一节尤为列代治河之祖特详着之秦汉而下史志无缺苐摘其统要以见于后云
  </div>
  <div class="pagination">
   <a href="五礼通考_page321.html">
    上一页
   </a>
   <span>
    ...
   </span>
   <a href="五礼通考_page317.html">
    317
   </a>
   <a href="五礼通考_page318.html">
    318
   </a>
   <a href="五礼通考_page319.html">
    319
   </a>
   <a href="五礼通考_page320.html">
    320
   </a>
   <a href="五礼通考_page321.html">
    321
   </a>
   <span class="current-page">
    322
   </span>
   <a href="五礼通考_page323.html">
    323
   </a>
   <a href="五礼通考_page324.html">
    324
   </a>
   <a href="五礼通考_page325.html">
    325
   </a>
   <a href="五礼通考_page326.html">
    326
   </a>
   <a href="五礼通考_page327.html">
    327
   </a>
   <span>
    ...
   </span>
   <a href="五礼通考_page323.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
