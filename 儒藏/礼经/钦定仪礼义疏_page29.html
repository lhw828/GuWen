<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 29 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 29 页/共 169 页</h1>
    <div class="content">　　释获者坐取中之八算改实八算于中兴执而俟正义贾氏公彦曰改实八算拟后来用之　郑氏康成曰执所取算　敖氏继公曰右取算以予左手乃改实之俟谓俟射中乃释算
　　乃射若中则释获者坐而释获每一个释一算上射于右下射于左若有余算则反委之【中竹用反】
　　正义敖氏继公曰乃射谓堂上拾发矢也若中则获者言中此则释之释谓置算扵地获则用此算故名算曰获坐而释获既释则兴每一个释一算覆言释获之法也一个谓一矢中也扵右扵左象其堂上南面之位也下言数获谓竒者缩之然则每释一算亦缩之与盖中西之算横则释者缩亦冝也余算释之不尽者也扵一耦射乃反委之既则兴共而俟贾氏公彦曰扵右扵左以释算者东面为正　郑氏康成曰委余算礼尚异也委之合扵中西
　　又取中之八算改实八算于中兴执而俟
　　正义敖氏继公曰此节在扵次耦升而将射之时后皆如之
　　三耦卒射
　　正义敖氏继公曰言此者着继射之节也
　　賔主人大夫揖皆由其阶降揖主人堂东袒决遂执弓搢三挟一个賔于堂西亦如之皆由其阶阶下揖升堂揖主人为下射皆当其物北面揖及物揖乃射卒南面揖皆由其阶阶上揖降阶揖賔序西主人序东皆释弓説决拾袭反位升及阶揖升堂揖皆就席【説吐活反】
　　正义郑氏康成曰賔主人射大夫止扵堂西【贾疏记云大夫降立于堂西以俟射】　杨氏复曰賔主人射降阶升阶凡四节敖氏继公曰皆由其阶谓主人东阶賔大夫西阶
　　也堂东东堂之下也堂西亦然賔主之弓各倚扵其序矢在其下而乃扵堂下执弓挟矢盖有司取以授之大夫亦降者别扵不与射者也复言皆由其阶者嫌主人从賔而升降扵西阶也主人为下射尊賔且不失其位也不言履物及射仪者如三耦可知凡耦之升降皆上射先下射后此賔主分阶而行不别见其升降之序则是主人先而賔后如常礼亦与他为耦者不同也賔序西主人序东自释弓扵故防也反位升谓反位而后升也位者主人阶东賔阶西当序之位反立扵此相待而升也升堂揖揖就席也案三耦卒射第一番射讫司射告賔之辞也此不言告文省耳实则亦当以告既告然后賔主人大夫降射而司射因摈賔主人之升降焉始之皆由其阶皆賔主人大夫也大夫盖继賔而降矣次又両言皆由其阶皆賔主人而已袭反位下亦当皆由其阶不言者可知也先言主人搢挟之仪而扵賔曰如之者亦导賔也賔主惟堂上备三揖堂下则止一揖者以不位扵司射之西南其取径近故也进射之三揖经备见之至卒射惟见其出物与及阶之揖者以揖如升射前文已明也
　　大夫袒决遂执弓搢三挟一个由堂西出于司射之西就其耦大夫为下射揖进耦少退揖如三耦及阶耦先升卒射揖如升射耦先降降阶耦少退皆释弓于堂西袭耦遂止于堂西大夫升就席
　　正义敖氏继公曰大夫与賔同降止扵堂西至是乃袒决遂执弓矢亦尊者事至而后为之也大夫执弓亦有司授之扵堂西就其耦亦由其西而立扵其南也大夫为下射者以贵下贱之义也耦于庭少退冝尊大夫且变扵大射也揖如三耦谓当阶及阶二揖也及阶耦先升升三等而大夫从之上射之礼也揖如升射谓堂上三揖也言如升射明升时亦有堂上三揖矣耦先降其仪与先升同降阶耦少退者耦既降少左俟大夫先行乃行也降阶不言揖如三耦与上文互见也皆释弓于堂西亦过司马之南而后为之为与耦俱行故也释弓亦先説决拾大夫释弓亦扵堂西者统扵上射不敢异之也既则有司为倚之扵序西此言士与大夫为耦之仪其异扵三耦者惟扵庭少退耳其他皆同可知　郑氏康成曰耦扵庭下不并行尊大夫也在堂如上射之仪近其事得申案出扵司射之西从其背后出也三耦之自堂西进就位也亦然大夫而就其耦不敢自尊别也众耦就射位时大夫之耦已继三耦而立矣此云大夫由堂西出于司射之西就其耦其升射也必就其耦而后揖进则其既射而降也焉得不与耦俱行而由其故道乎耦虽与大夫同行岂可舍其故歩而自阶下直适堂西乎故大夫虽尊必过司马之南而后释弓扵堂西也
　　众賔继射释获皆如初
　　正义郝氏敬曰众賔继射不言仪者与三耦同也释获皆如初如三耦也皆者通上賔主人大夫言也案继者继大夫也故曰大夫之耦为上如无大夫则继賔主人
　　司射所作唯上耦
　　正义郑氏康成曰扵是言唯上耦者嫌賔主人射亦作之【贾疏明賔主人射不作】大射三耦卒射司射请扵公及賔【贾疏公尊与賔射不作直请记云賔主人射则司射摈升降此虽不作犹为摈相之但不请也】　敖氏继公曰嫌作射亦在如初中故以明之　郝氏敬曰自二三耦至賔主众耦皆以次进不更作也
　　卒射释获者遂以所执余获升自西阶尽阶不升堂告于賔曰左右卒射降反位坐委余获于中西兴共而俟【共九勇反】
　　正义郑氏康成曰司射不告卒射者释获者于是有事宜终之也【贾疏决前番司射告卒射】余获余算也无余算则空手耳俟俟数也　敖氏继公曰后射者既由司马之南而适堂西释获者乃告卒射也执获以告已所有事也不升堂降扵司射也左右犹言上下射也下文放此
　　右再射
　　司马袒决执弓升命取矢如初获者许诺以旌负侯如初司马降释弓反位【决当从敖作衍文】
　　正义敖氏继公曰礼无决而不遂者此决字当为衍文上经云司马适堂西不决遂袒执弓此冝如之司马降亦由司射之南释弓于堂西袭乃反位
　　弟子委矢如初大夫之矢则兼束之以茅上握焉司马乗矢如初【注今文上作尚】
　　正义郑氏康成曰兼束大夫矢优之也握谓中央也不束主人矢不可以殊于賔也言大夫之矢则矢有题识也肃慎氏贡楛矢铭其括【贾疏国语文】　敖氏继公曰乗矢唯言如初则是不进束矢异于大射礼也存疑郑氏康成曰束于握上则兼取之顺羽便也辨正朱子曰注上握之説未明疑束之之防当在中央手握处之下使握在上则去镞近而去羽逺取之便易也　敖氏继公曰上握谓上于手握之防也矢以镞为上括为下下经云面镞是也
　　案下经言大夫进坐説矢束兴反位而后耦揖进坐兼取乗矢顺羽而兴反位盖束未説则不便于取矢也然则束者特以异之于取矢顺羽之故固自无与
　　右再取矢
　　司射遂适西阶西释弓去扑袭进由中东立于中南北面视算【去起吕反】
　　正义郑氏康成曰释弓去扑射事已算获算也　敖氏继公曰云遂者由释获者之西而北行也释弓并矢去之去扑而视算为算中有尊者之获不敢佩刑噐以视之敬也必释弓矢者射事已矣因去扑并去之也不执弓则不冝袒故袭不言説决拾文省云由中东明于阶西直进也
　　案言由中东则其进时必取道于中北乃折而南又折而西而后北面盖亦围中也言立于中南比视设中时所立处为益南而稍西矣必北面者亦面賔以视与北面而命设中者同义
　　释获者东面于中西坐先数右获二算为纯一纯以取实于左手十纯则缩而委之每委异之有余纯则横于下一算为竒竒则又缩诸纯下【数疏羽反竒居冝反下并同注古文缩皆为蹙】正义郑氏康成曰固东面矣复言之者为其少南就右获纯犹全也耦隂阳缩从也于数者东面为从每委异之易校数也横于下又异之也【贾疏以南北为横】自近为下竒犹亏也又从之　孔氏颖逹曰就地上之算每一纯以右手别而取之实于左手至十双则东西缩为一委每有十双更别委之有余纯谓或八双九双以下则横于十纯之西南北置之若唯有一算则于零纯之西东西置之此数右算之法　敖氏继公曰先数右获尊上射也取谓以右手数即取之委之当在所释右获之南异之者又在其南有余纯不成十者也下谓委之西横之者变于上纯也此横者亦南末其缩者东末与
　　兴自前适左东面坐兼敛算实于左手一纯以委十则异之其余如右获
　　正义郑氏康成曰起由中东就左获少北于故东面乡之兼敛算实于左手变于右其余谓所缩所横杨氏复曰右获算在地以右手取之于地二算则实于左手及数左获总敛其算于左手以右手取之二算即委之于地　孔氏颖逹曰十则异之谓满十纯则总为一委也　敖氏继公曰异之则次而北与案左右算获异法者非故为变也右获以右手算则左获冝以左手算以左手不任算故先实于左而仍以右手算之也
　　司射复位释获者遂进取贤获执以升自西阶尽阶不升堂告于賔
　　正义敖氏继公曰司射视算事毕乃不执弓搢扑者以命设丰之事与此相接故也复位以俟释获者之反释获者既数左获少退当中之正西校其算之多寡卒进取其余者二手共执之以升　郑氏康成曰贤获胜党之算也齐之而取其余【贾疏左右数齐有余则贤获】
　　若右胜则曰右贤于左若左胜则曰左贤于右以纯数告若有竒者亦曰竒若左右钧则左右皆执一算以告曰左右钧
　　正义郑氏康成曰贤犹胜也言贤者射以中为隽也假如右胜告曰右贤于左若干纯若干竒　孔氏颖逹曰胜者若有双数则云若干纯假令十算则云五纯也竒则曰竒者假令九算则曰九竒也钧犹等也等则左右各执一算以告
　　案释获之法皆就一耦以分左右是各自为胜负也至算获而告于賔则皆左右总计而不逐耦以数将毋中多者以不中者而掩其贤不中者又囙中多者而藏其拙乎曰此圣人隐动不获者以羞恶之心使之自勉于徳也夫射者志必正体必直容必比于礼节必比于乐而后射得中中得多其射而不中中而不多者必反于是吾中多而为人所掩吾自安也吾射不中中不多而因以掩人之贤能无自歉乎吾射不中中不多纵因人之中多而得与于贤能无自媿乎媿歉交并而反求正己之心不自知其何以兴也逮胜饮不胜乃仍比耦行之以分其劣斯以叹先王制礼其示激于人者固非一术也
　　降复位坐兼敛算实八算于中委其余于中西兴共而俟【共九勇反】
　　正义贾氏公彦曰此将为第三番射豫设之或实或委一如前法　敖氏继公曰兼敛算者兼敛左右之算及横于中西者而执之也
　　右告获
　　司射适堂西命弟子设丰弟子奉丰升设于西楹之西乃降【奉芳勇反】
　　正义郑氏康成曰将饮不胜者设丰所以承其爵也丰形盖似豆而卑【贾疏燕礼君尊有丰注曰似豆卑而大彼承尊故言大此承爵不言大或小耳】　敖氏继公曰命设丰不搢扑者以尊者亦当饮此丰上之觯故也弟子降反于堂西
　　胜者之弟子洗觯升酌南面坐奠于丰上降袒执弓反位【敖云袒执弓三字衍】
　　正义郑氏康成曰胜者之弟子其少者也　敖氏继公曰弟子不待司射命之而升酌者设丰实觯事相因也此不命之而弟子知其为胜党者盖于释获者升告时与闻之矣胜党之弟子酌者主于饮不胜者也然亦惟发端以见其意耳故后有执爵者为之酌者不授爵辟饮尊者之礼也此时袒执弓于礼无所当三字疑衍大射仪无之反位反堂西之位
　　存疑郑氏康成曰耦不酌下无能也酌者不授爵略之也执弓反射位不俟其党已酌有事
　　案此所谓胜者总计之胜负也如右贤于左则此为右党之弟子如左贤于右则此为左党之弟子盖縂计之而见其胜负因使胜党之弟子一人举觯以为罚爵始耳实则虽名胜党而其负者莫适主名故此胜者之弟子莫与为耦也反位当从敖氏説注以为射位者亦误
　　司射遂袒执弓挟一个搢扑北面于三耦之南命三耦及众賔胜者皆袒决遂执张弓不胜者皆袭説决拾郤左手右加弛弓于其上遂以执弣【説吐活反弛陕倚反弣音付】正义敖氏继公曰司射以是命之也司射袒亦决遂文省耳不胜者固袭説决拾矣复言之者承命胜者之后嫌亦袒决遂与之同也弛弓而又横执之变于常以示辱也左手却执弣则右手其覆执箫与　郑氏康成曰执张弓言能用之也右手执如卒射执弛弓言不能用之也
　　案下司射献释获后云袒决遂取弓于阶西此亦当然
　　余论陈氏祥道曰弓以木为身以角为面筋所以为深丝所以为固张则筋外而角内弛则角外而筋内
　　司射先反位三耦及众射者皆与其耦进立于射位北上
　　正义郑氏康成曰居前俟所命来　敖氏继公曰三耦以下皆如司射所命而后进也大夫之耦亦当进立于三耦之南
　　司射作升饮者如作射一耦进揖如升射及阶胜者先升堂少右
　　正义郑氏康成曰先升尊贤也少右辟饮者也【朱子曰右自北面而言则东也所以辟当饮者使得升取觯也】亦相饮之位【朱子曰谓饮之者立于饮者之右】　敖氏继公曰上下射在庭如初仪至阶乃以胜负分先后先升道之胜者升三等而不胜者从之也耦不酌不授乃同升而并立者示相饮之意也案言如作射则亦还当上耦西面而作之所作亦唯上耦
　　不胜者进北面坐取丰上之觯兴少退立卒觯进坐奠于丰下与揖不胜者先降
　　正义敖氏继公曰进固北面矣经言之者嫌南面奠觯亦当南面取觯也少退者欲与胜者并乃饮也丰下丰之南后升者先降亦变于射时也此礼以胜者为主故胜者先升不胜者先降胜者后降亦中等不胜者若下射也则既降而少右上射则少左庭中之行如射时　贾氏公彦曰丰在西楹之西正当西阶相饮者皆北面于西阶授者在东饮者在西　郑氏康成曰立卒觯不祭不拜受罚爵不备礼也右手执觯左手执弓后升先降略之不由次
　　余论陈氏祥道曰投壶礼命酌曰请行觞酌者曰诺此与弟子洗觯升酌者类也当饮者皆跪奉觞此与不胜者取觯少退立卒觯者类也
　　案投壶礼当饮者皆跪奉觞曰赐灌胜者跪曰敬养是逐耦以校胜负而饮其不胜之耦也至三投已毕以一马从二马而庆其多马者则通党以校胜负而饮其胜者之党也前之三饮为罚爵后之一饮为庆爵罚必逐耦而核之以课其技之精庆乃通党而衡之以荣其遇之幸此投壶礼之意也若射礼则初番不释算不得有一马从二马之事而终又不行庆礼故投壶之饮四行而射礼止二番饮也
　　与升饮者相左交于阶前相揖出于司马之南遂适堂西释弓袭而俟
　　正义敖氏继公曰不胜者释弓而已胜者又説决拾而袭也俟谓南面东上以俟司射之后命　郑氏康成曰俟复射
　　有执爵者
　　正义郑氏康成曰主人使赞者代弟子酌也【贾疏初使胜党弟子酌以发首今使赞者代酌以次至终】于既升饮而升自西阶立于序端【贾疏于上耦饮讫赞者乃升酌讫即立于序端】
　　案注知执爵者立于序端者以大射仪仆人师俟于序端者决之也
　　执爵者坐取觯实之反奠于丰上升饮者如初三耦卒饮
　　正义敖氏继公曰取觯北面奠之亦南面　郑氏康成曰毎者辄酌以至于徧
　　案敖氏知取觯北面者以上不胜者北面取觯决之也知奠亦南面者以上胜党之弟子南面坐奠者决之也以尊在房户之闲故也
　　賔主人大夫不胜则不执弓执爵者取觯降洗升实之以授于席前
　　正义郑氏康成曰优尊也　敖氏继公曰上射胜则酌主人大夫下射胜则酌賔授于席前賔主人则于其右大夫则于其左皆邪乡之
　　案不执弓者以不降就射位故也觯必降洗者敖氏于大射仪解云承贱者后新之是也
　　受觯以适西阶上北面立饮卒觯授执爵者反就席正义郑氏康成曰受罚爵者不冝自尊别　敖氏继公曰西阶上亦楹西少南此饮罚爵者之正位也是礼主于罚爵故虽尊亦就此饮
　　案言授执爵者则不奠于丰下矣亦与众耦异也
　　大夫饮则耦不升
　　正义郑氏康成曰尊者可以孤无能对以賔主人饮耦在上嫌其升　敖氏继公曰不升谓立于射位也大夫既饮则耦径适堂西而释弓与
　　案注意谓大夫尊故独饮于上可以孤也耦不能与之为对故不升正释此句之义　又案以大夫饮而耦不升者例之则賔饮主人必不降席而立于賔东主人饮賔亦必不降席而立于主人之东
　　若大夫之耦不胜则亦执弛弓特升饮
　　正义敖氏继公曰言特升饮明大夫在席自若也大夫饮而耦不升则耦饮而大夫不与亦冝耳执弛弓而升饮众賔之不胜者其礼然故不得以所与为耦者之异而变也
　　众賔继饮射爵者辩乃彻丰与觯
　　正义郑氏康成曰彻犹除也设丰者反丰于堂西执爵者反觯于篚
　　右饮不胜者
　　司马洗爵升实之以降献获者于侯
　　正义郑氏康成曰获者贱明其主以侯为功得献也敖氏继公曰获者受命于司马故司马主献之是
　　时获者负侯未退就而献之辟君礼也献时盖西南面大射献获者于侯西北三步　贾氏公彦曰大射司马正献服不服不侯西北三步拜受爵此获者贱故献于侯
　　荐脯醢设折俎俎与荐皆三祭
　　正义郑氏康成曰皆三祭为其将祭侯也祭侯三防也【贾疏下文右与左中是也】　敖氏继公曰先设荐俎乃受爵亦变于君礼也荐有三祭谓脯之半膱者三也俎祭谓刌肺也
　　存疑郑氏康成曰其设荐爼西面错【贾疏获者东面云西面错据设人而言】以南为上【贾疏特牲少牢东面笾豆皆以南方为上】为受爵于侯【贾疏下经云获者负侯北面拜受爵】荐之于位【贾疏下经云左个之西北三歩东面设荐不荐于侯者以荐设之于地若与酒俱在侯所则正祭侯何名献获也】
　　辨正敖氏继公曰其设之亦当侯中在获者之前荐俎皆北面设之俎在荐南
　　案侯西北三步者获者受献之正位也故此礼之获者与大射之服不皆于是乎既爵焉然服不之献即于其位而此获者之献则于侯者大射张三侯若献服不于大侯之中则蔽于参侯豻侯之外堂上下皆不见也此礼唯张一侯而已故献之于侯以是为变于君也至服不之荐亦于其位故注疏以此获者之荐为与彼同然据经文荐爼之设直继于献是与献相从矣故敖氏之説与注疏异
　　获者负侯北面拜受爵司马西面拜送爵【注古文曰再拜受爵】正义郑氏康成曰负侯负侯中也【贾疏下云适右个又适左个后言中明先居中可知】拜送爵不同面者辟正主也【贾疏正主献賔与受献者同面】敖氏继公曰固负侯北面矣复言之者明其还而
　　倚旌乃拜且嫌受献或异面也此拜送爵不同面者明其异于常礼也
　　案司马西面拜不言其防据大射礼尊侯于服不之东北司马正既实爵献服不乃西面拜送爵则其拜防冝在服不之东北此礼虽不为侯设尊司马拜处自当在获者之东北大射仪司马正拜送之后即言反位此不言者大射服不卒爵其受虗爵者司马师也则拜送之后司马正无事故得反位此止一司马获者卒爵尚应受爵故与彼异又大射仪既拜受拜送而后设荐俎此则先设荐俎而后拜受拜送亦其异者也
　　获者执爵使人执其荐与俎从之适右个设荐俎【个如字旧读作干非】
　　正义郑氏康成曰获者以侯为功是以献焉【贾疏获者因侯有功乃得献今还以得献之酒献侯】人谓主人赞者上设荐俎者也言使设新之【贾疏嫌更使人设之其实仍前人示新之而已】　敖氏继公曰获者因侯得献故就侯而祭其荐俎焉示不防本也下言获者南面坐祭荐乃祭俎则是俎在侯北荐在俎北获者又在荐北其设荐亦脯西而醢东盖上右也荐俎不统于侯者此献主于获者非为侯故耳存疑郑氏康成曰为设笾在东豆在西爼当其北【贾疏侯以北面为正依特牲少牢皆笾在右】
　　案下经云获者南面荐俎皆顺获者之面而设之无改也虽以祭侯面位则从人此祭与他祭异也
　　获者南面坐左执爵祭脯醢执爵兴取肺坐祭遂祭酒正义郑氏康成曰为侯祭也　敖氏继公曰云执爵兴者见其所取者非离肺也取离肺者必奠爵乃兴存疑郑氏康成曰亦二手祭酒反注如大射【贾疏大射二手祭酒注云南面于爼之北当为侯祭于豆闲爵反注为一手不能正也此荐俎之设如于北面人焉此祭亦然】
　　案大射献侯所用者下篚之散也故二手祭之此则堂上之觚耳似无须此虽为侯祭亦与他饮食之祭同他饮食之祭亦祭神也
　　兴适左个中亦如之
　　正义郑氏康成曰先左个后中者以外即之至中若神在中也　敖氏继公曰先右次左后中礼之序然耳士防礼主人扱米实于右三实一贝左中亦如之序与此同　林氏希逸曰明堂左个右个即两边也此两个只是两边
　　案大射仪适左个下云祭如右个
　　左个之西北三步东面设荐俎获者荐右东面立饮不拜既爵
　　正义郑氏康成曰不就乏者明其享侯之余也立饮荐右近司马于是司马北面　敖氏继公曰左个之西北三步获者受献之正位也向以有为而受于侯今卒爵冝居正位故执爵先立于此东面执荐俎者又从之而西面设于其东也荐右脯南也饮于荐右亦变于大射也以违其位而南故复言东面　贾氏公彦曰下释获者北面立饮此获者不北面饮者大射注云嫌为侯卒爵此亦然
　　案经至此始着荐俎之设在左个之西北三歩则前此为设于侯中明矣注知于是司马北面者以是时获者东面司马必北面乃得受爵于获者之右也受爵必于其右者以送爵时由其右故也
　　司马受爵奠于篚复位获者执其荐使人执俎从之辟设于乏南获者负侯而俟【辟音辟】
</div>
    <div class="pagination">
<a href="钦定仪礼义疏_page28.html">上一页</a><span>...</span><a href="钦定仪礼义疏_page24.html">24</a><a href="钦定仪礼义疏_page25.html">25</a><a href="钦定仪礼义疏_page26.html">26</a><a href="钦定仪礼义疏_page27.html">27</a><a href="钦定仪礼义疏_page28.html">28</a><span class="current-page">29</span><a href="钦定仪礼义疏_page30.html">30</a><a href="钦定仪礼义疏_page31.html">31</a><a href="钦定仪礼义疏_page32.html">32</a><a href="钦定仪礼义疏_page33.html">33</a><a href="钦定仪礼义疏_page34.html">34</a><span>...</span><a href="钦定仪礼义疏_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
