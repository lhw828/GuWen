<!DOCTYPE html>
<html>
<head>
    <meta charset="UTF-8">
    <title>仪礼集释 - 第 42 页/共 84 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集释 - 第 42 页/共 84 页</h1>
    <div class="content">　　释曰更自遭丧不上夫人世子之文知主国君薨亦使大夫受也长衣制如深衣皆用布连衣裳为之深衣縁以采长衣縁以素且继袂一尺为异耳练冠练布为冠也杂记大夫筮宅史练冠长衣以筮则长衣练冠以凶接吉之服也臣为君斩为夫人世子期今权制此服畧为一等耳
　　聘君若薨于后入竟则遂
　　郑注旣接于主国君也
　　赴者未至则哭于巷衰于馆
　　郑注未至谓赴告主国君者也哭于巷者哭于巷门未可为位也衰于馆未可以凶服出见人其聘享之事自若吉也今文赴作讣
　　释曰君讣未至主国不敢专馆为位而哭故哭于巷也曽子与客立于门侧其徒之父死将出哭于巷
　　受礼
　　郑注受饔饩也
　　不受飨食
　　郑注亦不受加
　　赴者至则衰而出
　　郑注礼为邻国阙于是可以凶服将事也
　　惟稍受之
　　郑注稍禀食也
　　释曰掌客职曰宾客有丧惟刍稍之受
　　归执圭复命于殡升自西阶不升堂
　　郑注复命于殡者臣子之于君父存亡同
　　释曰春秋传吴子僚使季子聘于上国公子光弑僚季子至复命哭墓复命皆如字
　　子即位不哭
　　郑注将有告请之事宜清静也不言世子者君薨也诸臣待之亦皆如朝夕哭位
　　辩复命如聘
　　郑注自陈币至于上介以公赐告无劳
　　子臣皆哭
　　郑注使者旣复命子与羣臣皆哭
　　与介入北乡哭
　　郑注北乡哭新至别于朝夕
　　出袒括发
　　郑注悲哀变于外臣也
　　入门右即位踊
　　郑注从臣位自哭至踊如奔丧礼
　　释曰奔丧曰至于家入门左升自西阶殡东西面坐哭尽哀括发袒降堂东即位西乡哭成踊春秋传鲁公孙归父聘于晋还至笙闻君薨家遣坛帷复命于介旣复命袒括发即位哭三踊而出遂奔齐君子善之
　　若有私丧则哭于馆衰而居不飨食
　　郑注私丧谓其父母也【案今注疏本脱也字】哭于馆衰而居不敢以私丧自闻于主国凶服干君之吉使【案于今注疏本讹作于】春秋传曰大夫以君命出闻丧徐行而不反释曰使所吏反
　　归使众介先衰而从之
　　郑注已有齐斩之服不忍显然趋于徃来其在道路使介居前归又请反命己犹徐行随之君纳之乃朝服既反命出公门释服哭而归其他如奔丧之礼吉时道路深衣
　　宾入竟而死遂也主人为之具而殡
　　郑注具谓始死至殡所当用
　　介摄其命
　　郑注为致聘享之礼也初时上介接闻命
　　君吊介为主人
　　郑注虽有臣子亲姻犹不为主人以介与宾竝命于君尊也
　　主人归礼币必以用
　　郑注当中奠赠诸丧具之用不必如宾礼
　　释曰周礼掌客凡宾客死致礼以丧用
　　介受宾礼无辞也
　　郑注介受主国宾己之礼无所辞也以其当陈之以反命也有宾丧嫌其辞之
　　不飨食归介复命柩止于门外
　　郑注门外大门外也必以柩造朝达其忠心
　　介卒复命出奉柩送之君吊卒殡
　　郑注卒殡成节乃至
　　若大夫介卒亦如之
　　郑注不言上介者小聘上介士也
　　士介死为之棺敛之
　　郑注不具他衣物也自以时服也
　　君不吊焉
　　郑注主国君使人吊不亲徃
　　释曰士丧礼君有赐则视敛常礼君不亲吊士
　　若宾死未将命则旣敛于棺造于朝介将命
　　郑注未将命谓俟闲之后也【案谓今注疏本讹作请】以柩造朝以已至朝志在达君命
　　释曰春秋传楚伐吴陈侯使公孙贞子吊焉及良而卒将以尸入吴子使大宰嚭劳且辞上介对曰君曰无以尸造于门是我寡君之命委于草莽也且臣闻之事死如事生礼也于是有朝聘而终以尸将事之礼又有朝聘而遭丧之礼若不以尸将事是遭丧而还也无乃不可乎吴人内之据此传则宾入竟而死者皆以柩造朝
　　若介死归复命惟上介造于朝若介死虽士介宾旣复命徃卒殡乃归
　　郑注徃谓送柩
　　小聘曰问不享有献不及夫人主人不筵几不礼面不升不郊劳
　　郑注记贬于聘所以为小也献私献也面犹觌也今文礼作醴【案各本脱此五字据集説正误补】
　　释曰周礼曰诸侯之交岁相问殷相聘殷中也聘义曰比年小聘五年大聘不礼者不礼宾面不升者私觌庭中受之不升堂
　　其礼如为介三介
　　郑注如为介如为大聘上介
　　释曰其礼谓得主国之礼也三介者大夫降于卿二等然则公之卿聘七介者小聘使大夫五介子男之卿聘三介者小聘使大夫一介
　　记久无事则聘焉
　　郑注事谓盟防之属
　　若有故则卒聘束帛加书将命百名以上书于策不及百名书于方
　　郑注故谓灾患及时事相告请也将犹致也名书文也今谓之字策简也方板也
　　主人使人与客读诸门外
　　郑注受其意旣聘享宾出则读之读之不于内者【案今注疏本不重读之二字系讹脱】人稠处严不得审悉主人国君也人内史也书必玺之
　　释曰周礼凡四方之事书内【案此下原本缺】
　　客将归使大夫以其束帛反命于馆
　　郑注为书报也
　　明日君馆之
　　郑注旣报馆之书问尚疾也
　　旣受行出遂见宰问几月之资
　　郑注资行用也古者君臣谋宻草创未知所之逺近问行用当知多少而已古文资作赍
　　使者受行日【案使者下原本及今注疏本皆有旣字据唐石经刚正】朝同位郑注谓前夕币之间同位者使者北面介立于左少退别处臣也【案原本作别其处臣也今注疏本作别于其处臣也据释文举别处二字张淳仪礼识误辨证甚明今刚正】
　　出祖释軷祭酒脯乃饮酒于其侧
　　郑注祖始也旣受聘享之礼出行国门止陈车释酒脯之奠于軷为行始也诗传曰軷道祭也谓祭道路之神春秋传曰軷涉山川然则軷山行之名也道路以险阻为难是以委土为山或伏牲其上【案今注疏本脱或字】使者为軷祭酒脯祈告也卿大夫处者于是饯之饮酒于其侧礼毕乗车轹之而遂行舍于近郊矣其牲犬羊可也古文軷作祓
　　所以朝天子圭与缫皆九寸剡上寸半厚半寸博三寸缫三采六等朱白仓【案今注疏本作苍唐石经亦作仓古通用】
　　郑注圭所执以为瑞节也剡上象天圆地方也杂采曰缫以韦衣木板饰以三色再就所以荐玉重愼也九寸上公之圭也【案上今注疏本讹作三】古文缫或作藻今文作璪
　　释曰剡鋭也等犹行也每采画之再行三采故六等一等为一就是为三采三就此注云再就者一行为一就每色再就也杂记曰圭公九寸侯伯七寸博三寸厚半寸剡上左右各寸半玉也藻三就六等子男则璧径五寸缫二采四等缫文象水草故字或作藻孔颖达杂记正义引此记文朱白仓下重有朱白仓三字
　　问诸侯朱緑缫八寸
　　郑注二采再就降于天子也于天子曰朝于诸侯曰问记之于聘文互相备
　　释曰于朝举天子则自相朝亦然于聘举诸侯则聘天子亦如之此聘圭之缫采为一行二采共为再行与朝圭缫异周礼典瑞曰王晋大圭执镇圭缫借五采五就以朝日公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇防同于王诸侯相见亦如之瑑圭璋璧琮缫皆二采一就以頫聘八寸亦谓上公之聘圭也考工记曰瑑圭璋八寸璧琮八寸以頫聘侯伯聘圭当六寸子男则四寸各降其君之瑞一等考工记又曰璧琮九寸诸侯以享天子瑑琮八寸诸侯以享夫人亦据上公礼互言之则五等侯享天子及后之璧琮大小各如其瑞诸侯自相享见降其瑞一等
　　皆纁系长尺绚组
　　郑注采成文曰绚系无事则以系玉因以为饰皆用五采组上以下以绛为地今文绚作□
　　释曰纁浅绛也曰纁矣而又曰绚知以纁为地而加五采组也下谓垂之在下者
　　问大夫之币俟于郊为肆又赍皮马
　　郑注肆犹陈列也赍犹付也使者旣受命宰夫载问大夫之礼待于郊陈之为行列至则以付之也使者初行舍于近郊币云肆马云赍因其宜亦互文也不于朝付之者辟君礼也必陈列之者不夕也古文肆为肄
　　释曰不言宾介私觌之币则私觌币宾介自赍以行也
　　辞无常孙而説
　　郑注孙顺也大夫使受命不受辞辞必顺且説释曰春秋公羊传曰聘礼大夫受命不受辞
　　辞多则史少则不达
　　郑注史谓策祝
</div>
    <div class="pagination">
<a href="仪礼集释_page41.html">上一页</a><span>...</span><a href="仪礼集释_page37.html">37</a><a href="仪礼集释_page38.html">38</a><a href="仪礼集释_page39.html">39</a><a href="仪礼集释_page40.html">40</a><a href="仪礼集释_page41.html">41</a><span class="current-page">42</span><a href="仪礼集释_page43.html">43</a><a href="仪礼集释_page44.html">44</a><a href="仪礼集释_page45.html">45</a><a href="仪礼集释_page46.html">46</a><a href="仪礼集释_page47.html">47</a><span>...</span><a href="仪礼集释_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
