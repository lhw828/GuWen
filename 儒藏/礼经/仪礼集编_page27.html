<!DOCTYPE html>
<html>
<head>
    <meta charset="UTF-8">
    <title>仪礼集编 - 第 27 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 27 页/共 159 页</h1>
    <div class="content">　　注曰不由北方由便
　　张氏曰此下言旅酬之仪立司正以监酒司正安宾表位于是宾酬主人主人酬介介酬众宾众宾以次皆徧焉
　　侧降
　　注曰宾介不从
　　疏曰侧特也宾介不从故言侧以方燕礼杀故也
　　作相为司正司正礼辞许诺主人拜司正答拜
　　注曰作使也礼乐之正旣成将留宾为有懈惰立司正以监之拜拜其许
　　疏曰上经云一相迎于门外今将燕使为司正监察宾主之事也
　　敖氏曰主人自作之者辟君礼也司正之职亦主于相尔乃更其名者礼异于上宜新之也谓之司正者以其正此饮酒之礼而名之与
　　主人升复席司正洗觯升自西阶阼阶上北面受命于主人主人曰请安于賔司正告于宾宾礼辞许
　　注曰告宾于西阶
　　司正告于主人主人阼阶上再拜宾西阶上答拜司正立于楹间以相拜皆揖复席
　　注曰再拜拜宾许也司正既以宾许吿主人遂立楹间以相拜宾主人旣拜揖就席
　　敖氏曰楹间东西节也宜于楹为少南凡相拜皆有相之者经不悉见之
　　司正实觯降自西阶阶间北靣坐奠觯退共少立注曰阶间北靣东西节也其南北当中庭共拱手也少立自正愼其位也已帅以【本或作而误】正孰敢不正敖氏曰奠觯不拜者独行礼则不象受觯之仪也不南靣奠觯亦变于君礼退而少立以其位在是也燕与大射则其位少进亦异者也
　　郝氏曰介不得自实觯司正得自实觯者介不敢同于宾而司正不妨同于主司正得专罚也
　　坐取觯不祭遂饮卒觯兴坐奠觯遂拜执觯兴洗北面坐奠觯于其所退立于觯南
　　注曰洗觯奠之示洁敬立于其南以察众
　　疏曰执觯兴洗乡射大射礼皆不云盥此俗本有盥者误
　　敖氏曰坐取觯亦进坐取觯而反坐也不祭者变于献酬也卒觯拜者宜谢主人也酒主人之物也主人不答拜者不与为礼则不敢当也主人请立司正而司正乃实觯自饮者所以为识又欲因以虚觯识其位也世佐案唐时石经洗上尚有盥字即贾氏所谓俗本也监本无之盖从朱子通解本删
　　右立司正
　　賔北面坐取俎西之觯阼阶上北面酬主人主人降席立于賔东
　　注曰初起旅酬也凡旅酬者少长以齿终于沃盥者皆弟长而无遗矣
　　疏曰云取俎西之觯者谓前一人举觯奠于荐右今为旅酬而举之主人酬賔奠于荐东者不举故言俎西以别之主人降席不云自南方北方者下记云主人介凡升席自北方降席自南方指此文也又曰下记云主人之赞者西面北上不与无算爵然后与若然此旅酬得终于沃洗者郑解酬之大法欲见堂上賔主人之党无不与故连引无算爵而言其实此时未及沃洗也敖氏曰俎西于荐西为少南上经惟云奠觯于其所故此明之賔于一人所举之觯亦取而迁之者以其代主人行礼也
　　賔坐奠觯遂拜执觯兴主人答拜不祭立饮不拜卒觯不洗实觯东南面授主人
　　注曰賔立饮卒觯因更酌以鄊主人将授
　　敖氏曰不拜卒觯犹言不拜既爵也东南面于阼阶上
　　主人阼阶上拜賔少退主人受觯賔拜送于主人之西注曰旅酬同阶礼杀
　　賔揖复席
　　注曰酬主人讫
　　主人西阶上酬介介降席自南方立于主人之西如賔酬主人之礼主人揖复席
　　注曰其酌实觯西南面授介自此以下旅酬酌者亦如之朱子曰賔主介相酬初皆北面但实觯之后授觯之时賔介【介字疑衍】则东南面授主人主人则西南面授介已受之后即授者又还北面之位賔介【介字亦疑衍】则拜送于主人之西主人则拜送于介之东皆北面也故下文受介酬者得由其东亦既受乃还北面拜送也敖氏曰惟既实觯则西南面酬介异于賔礼也张氏曰主人以所受于賔之觯往酬介亦先拜介自饮实觯授介拜送于其东注自此以下旅酬酌者亦如之谓皆西南面授之也
　　司正升相旅曰某子受酬受酬者降席
　　注曰旅序也于是介酬众賔众賔又以次序相酬某者众賔姓也同姓则以伯仲别之又同则以其字别之敖氏曰于賔酬主人主人酬介司正不升则唯相之于下耳尊之也若有遵者则先众賔酬之既则司正乃升也顾氏炎武曰鄊射礼某酬某子注某子者氏也古人男子无称姓者从乡射礼注为得如左传叔孙穆子言叔仲子子服子之类
　　司正退立于序端东面
　　注曰辟受酬者又便其赞上赞下也始升相西阶西北面疏曰司正初时左堂上西阶西北面命受酬者讫退立于西序端东面者一则案此下文众受酬者受自左即是司正立处故须辟之二则东面时赞上赞下便也敖氏曰序端东面惟退而俟事之时则然自是以后于凡作受酬者则皆少违此位堂上者北面作之堂下者南面作之既则皆复此位也
　　世佐案堂上者北面作之唯相介酬众賔则然其他则司正东面自若也鄊射礼在下者皆升受酬于西阶上司正安得南面作之乎敖记非也
　　受酬者自介若
　　注曰由介东也尊介使不失故位
　　疏曰北面以东为右凡授受之法授由其右受由其左此受介酬者应自介左而自介右者介位在西故云尊介使不失故位也
　　杨氏曰主人酬介介立于主人之西是主人在介右也及介酬某子某子受酬亦在介右葢尊介使不失故位也敖氏曰受介酬者独居其右与他受酬者不同明介尊不与众賔序也若遵者受介酬亦然自介右则介当东南面酬之
　　世佐案自介右则介之酬众賔也当东北面敖云东南面非注疏谓自主人酬介以下皆西南面授之亦不尽然也
　　众受酬者受自左
　　注曰后将受酬者皆由西变于介也
　　疏曰众受酬者谓堂上众賔自第二以下并堂下众賔也言变于介者即是授受之常法也
　　杨氏曰自介酬某子之后众受酬者皆立于酬者之左亦如賔酬主人立于主人之左
　　郝氏曰受介酬者自介右尊介在左也众人转相酬则受酬者在左酬者尊受者如賔也
　　拜兴饮皆如賔酬主人之礼
　　注曰嫌賔以下异也
　　敖氏曰亦惟受酬者立于酬者之西及酬者既实觯进西南面为异耳
　　世佐案堂上众賔相酬当西北面葢酬者之于受酬者必向其位所以通指也賔酬主人东南面主人酬介西南面皆以是三賔之位在賔西南面则其自相酬亦必西北面之可知唯堂下众賔则当西南面酬之耳受酬者皆北面
　　辩卒受者以觯降坐奠于篚
　　注曰辩辩众賔之在下者乡射礼曰辩遂酬在下者皆升受酬于西阶上
　　疏曰引乡射者彼礼与此同经直言辩文不具故引以证也敖氏曰卒受者无所旅自饮于上乃降
　　司正降复位
　　注曰觯南之位
　　右旅酬【张氏曰此饮酒礼之第三段】
　　使二人举觯于賔介洗升实觯于西阶上皆坐奠觯遂拜执觯兴賔介席末答拜皆坐祭遂饮卒觯兴坐奠觯遂拜执觯兴賔介席末答拜
　　注曰二人亦主人之吏若有大夫则举觯于賔与大夫燕礼曰媵爵者立于洗南西面北上序进盥洗疏曰云賔介席末答拜者賔于席西南面介于席南东面云若有大夫则举觯于賔与大夫者以大夫尊于介故也引燕礼者证此二人举觯将洗【俗本作盥】时亦以次盥手也【世佐】【案上一人举觯洗而不盥此亦同辟君礼也注引燕礼者证此举觯者之位面序进与彼同耳非谓盥亦同也疏误】敖氏曰至是乃并举觯于介者异之也正言賔介者明虽有大夫犹及介后于字亦衍
　　郝氏曰使司正以主人意使也
　　张氏曰此下言无算爵初使二人举觯次彻俎次坐燕饮酒之终礼也
　　世佐案乡饮酒礼本以尊贤非为贵贵大夫虽尊不当先介且乡饮酒义云坐僎于东北以辅主人则遵者亦有主义焉方主人举觯留賔岂得舍介而之大夫乎注非当以敖説为正席末答拜説见上
　　逆降洗升实觯皆立于西阶上賔介皆拜
　　注曰于席末拜
　　敖氏曰乡射礼曰立于西阶上北面东上
　　郝氏曰逆降洗升者后降立于西阶上避賔介拜也
　　皆进荐西奠之賔辞坐取觯以兴介则荐南奠之介坐受以兴退皆拜送降賔介奠于其所
　　注曰賔言取介言受尊卑异文
　　敖氏曰賔云取介云受经文错综以见其同也介亦辞文不具耳乡射礼曰賔与大夫辞介宜与彼大夫同也张氏曰此二人所举之觯待升坐后賔介各举以酬为无算爵者即此二觯
　　世佐案取受二字经往往互用如上文一人举觯之时云賔辞坐受以兴而乡射礼则云取乡射礼二人举觯之时云賔与大夫辞坐受觯以兴而此则于賔言取介言受盖取者指其实而受者原其意也注因取受异文遂生尊卑之解殊为牵率敖氏改之是也而谓经有意错综以见其同则亦非也经所以复言介坐受以兴者正以见介之不辞与賔为异其义初不在此一字也介何以不辞葢辞者辞其坐奠卑于尊者不敢亲授故有坐奠之仪賔与大夫尊嫌以尊者自居故辞之介卑无所嫌故不辞也
　　右二人举觯
　　司正升自西阶受命于主人主人曰请坐于賔賔辞以俎注曰至此盛礼俱成酒清肴干賔主百拜强有力犹倦焉张而不弛弛而不张非文武之道请坐者将以賔燕也俎者肴之贵者辞之者不敢以礼杀当贵者疏曰案乡射司正升自西阶阼阶上受命于主人适西阶上北面请坐于賔此亦同又曰自此以上皆立行礼人皆劳倦故请坐于賔也
　　敖氏曰辞以俎者以俎辞其请坐之命谓俎在此不敢坐也司正于是又反命于主人
　　郝氏曰俎礼之盛也少仪云有折爼则不坐当俎而坐是轻之也故賔以俎辞
　　主人请彻俎賔许
　　注曰亦司正传请告之
　　司正降阶前命弟子俟彻俎
　　注曰西阶前也弟子賔之少者俎者主人之吏设之使弟子俟彻者明彻俎賔之义
　　疏曰西阶前命之故知賔弟子
　　敖氏曰俟彻俎者俟尊者彻俎乃受之也
　　姜氏曰以降自西阶决其为賔党弟子恐未然司正凡升降皆西阶一以辅賔一以监众安得以西阶二字臆揣之耶味下文弟子当是主党葢彻俎是賔所命而受俎非司正一人所办故司正首受俎主党弟子辅之而賔介大夫之从者受于外也本记賔介大夫之俎皆出授从者而主俎则弟子以东明司正与弟子皆主党而从者则賔大夫之从者可见也世佐案姜説近是
　　司正升立于序端
　　注曰待事
　　賔降席北面主人降席阼阶上北面介降席西阶上北面遵者降席席东南面
　　注曰皆立相须彻俎也遵者谓此乡之人仕至大夫者也今来助主人乐賔主人所荥而遵法者也因以为名或有无来不来用时事耳
　　疏曰遵不北面者以其尊故席东南面向主人敖氏曰遵者席西上降席而立于席东便也
　　賔取俎还授司正司正以降賔从之
　　敖氏曰北面取俎还南面授司正賔降立于西阶西
　　主人取俎还授弟子弟子以降自西阶主人降自阼阶介取俎还授弟子弟子以降介从之若有诸公大夫则使人受俎如賔礼众賔皆降
　　注曰取俎者皆乡其席既授弟子皆降复初入之位敖氏曰主人之俎乃以降自西阶者辟君礼也人亦谓弟子乡射礼曰大夫取俎还授弟子是也主人降立于阼阶东介在賔南大夫在介南众賔又在大夫南少退张氏曰注云复初入之位者东西阶相让之位也
　　右彻俎
　　説屦揖让如初升坐
　　注曰説屦者为安燕当坐也必説于下者屦贱不空居堂説屦主人先左賔先右
　　敖氏曰説屦者各于其阶侧北面坐于堂而説屦于上者惟尊长则然此賔主人其尊相敌故皆説于下賔党之屦亦北上也揖让谓主人与賔一揖一让也賔则厌介介厌大夫大夫厌众賔亦以次而升郝氏曰揖让如初谓三揖三让升如初迎賔时也坐主賔皆坐席上跪而以股帖足也
　　世佐案揖让如初当如敖説
　　乃羞
　　注曰羞进也所进者狗胾醢也乡设骨体所以致敬也今进羞所以尽爱也敬之爱之所以厚贤也敖氏曰案注云所进者狗胾醢也少牢特牲馈食之庶羞皆以其牲肉为胾又有醢故知此礼当放之也
　　无算爵
　　注曰算数也賔主燕饮爵行无数醉而止也乡射礼曰使二人举觯于賔与大夫又曰执觯者洗升实觯反奠于賔与大夫皆是
　　疏曰引乡射礼者证此无算爵从首至末更从上至下惟醉乃止
</div>
    <div class="pagination">
<a href="仪礼集编_page26.html">上一页</a><span>...</span><a href="仪礼集编_page22.html">22</a><a href="仪礼集编_page23.html">23</a><a href="仪礼集编_page24.html">24</a><a href="仪礼集编_page25.html">25</a><a href="仪礼集编_page26.html">26</a><span class="current-page">27</span><a href="仪礼集编_page28.html">28</a><a href="仪礼集编_page29.html">29</a><a href="仪礼集编_page30.html">30</a><a href="仪礼集编_page31.html">31</a><a href="仪礼集编_page32.html">32</a><span>...</span><a href="仪礼集编_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
