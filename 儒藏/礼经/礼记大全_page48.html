<!DOCTYPE html>
<html>
 <head>
  <meta charset="utf-8"/>
  <title>
   礼记大全 - 第 48 页/共 56 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记大全 - 第 48 页/共 56 页
  </h1>
  <div class="content">
   二端既立报以二礼建设朝【如字】事燔燎羶【如字】芗见【涧】以萧光以报气也此教众反始也荐黍稷羞肝肺首心见间【见间二字合为覸】以侠甒【武】加以郁鬯以报魄也教民相爱上下用情礼之至也
　　二端谓气者神之盛魄者鬼之盛也二礼谓朝践之礼与馈熟之礼也朝事谓祭之日早朝所行之事也燔燎羶芗谓取膟膋燎于炉炭使羶芗之气上腾也见读为覸杂也以萧蒿杂膟膋而烧之故曰覸以萧光光者烟上则有照映之光采也此是报气之礼所以教民反古复始也至馈熟之时则以黍稷为荐而羞进肝肺首心四者之馔焉见间即覸字误分也侠甒两甒也当此荐与羞而杂以两甒醴酒故曰覸以侠甒也加以郁鬯者魄降在地用郁鬯之酒以灌地本在祭初而言于荐羞之下者谓非独荐羞二者为报魄初加郁鬯亦是报魄也此言报魄之礼教民相爱上下用情者馈熟之时以酬酢为礼祭之酒食徧及上下情义无间所以为礼之极至也【严陵方氏曰二端既立谓立鬼神之名也报以二礼谓报气报魄之礼也建言立其礼设言陈其物羶天产之臭也芗地产之臭也染萧以膟膋故有羶合萧以黍稷故有芗燔燎羶芗则萧与膟膋黍稷并合而见矣故曰见以萧光凡此皆以臭为主臭为阳故曰以报气也气以阳生而有所始故曰教众反始也甒盖瓦器有两甒故曰侠即司尊彛所谓间祀用大尊是矣言瓦甒之大尊则郁鬯之为虎彞可知不及时祭则举大以该小尔以诸物见于夹甒之间故曰覸以侠甒又副之以郁鬯之彞故曰加以郁鬯宗庙之祭灌而后献此于鬯言加者以尊尊而彞卑故也凡此皆以味为主而味为隂故曰以报魄也隂聚而有所爱故曰教民相爱至于祭毕而燕酒食徧及于上下其情义之笃无以复加此所以为上下用情而为礼之极至也】
　　君子反古复始不忘其所由生也是以致其敬发其情竭力从事以报其亲不敢弗尽也是故昔者天子为借【在亦反】千亩冕而朱纮【宏】躬秉耒诸侯为借百畒冕而青纮躬秉耒以事天地山川社稷先古以为醴酪【洛】齐【咨】盛【成】于是乎取之敬之至也
　　借借田也纮冠冕之繋所以为固也先古先祖也于是乎取之言皆于此借田中取之也【严陵方氏曰敬欲有所至故曰致情欲有所爱故曰发力之用欲无遗故曰竭事之来欲无拒故曰従致敬发情于内故能竭力従事于外凡此则所以报其亲不敢弗尽故也如上所言报气报魄皆报亲之事也尽谓内尽志外尽物也又曰借即借田也月令所谓躬耕帝借是矣耕必冕服则所以敬其事也躬耒则所以躬耕也天地则指天子言之山川社稷先古则兼诸侯言之以后之所事故曰先以今之所承故曰古醴足以为礼酪足以为酸以天子诸侯之尊而躬为之故曰敬之至○毗陵慕容氏曰慎终追逺君子之所以致其厚身致其诚信不敢弗尽所以致其厚之道也有天下有一国可以取安佚可以役民力而必躬秉耒者以为祭不自致非所以事神明以此率民而民孝敬矣王畿千里而借亦千畒封疆百里而为借亦百畒首服莫尊于冕而冕以躬耕贵而自致莫勤于用力而躬秉耒凡此皆自尽之道也】
　　古者天子诸侯必有养兽之官及嵗时齐戒沐浴而躬朝之牺牷祭牲必于是取之敬之至也君召牛纳而视之择其毛而卜之吉然后养之君皮弁素积朔月月半君巡牲所以致力孝之至也
　　色纯曰牺体完曰牷牛羊豕曰牲周礼牧人掌牧六牲牛马羊豕犬鸡也然后养之谓在涤三月也皮弁素积见前【严陵方氏曰自养兽之官而下所云即牧人阜蕃其物之时也自君召牛而下所云即充人系于牢之时也系于牢则刍之三月而已故朔望巡之阜蕃其物则不止三月也故嵗时朝之以其纯而不杂故谓之牺以其完而无伤故谓之牷牺言其色也牷言莫体也牺牷所以为祭之牲故曰牺牷祭牲也君召牛纳而视之所谓展牲是也卜之吉然后养之所谓帝牛不吉以为稷牛是也未卜止谓之牛既卜乃谓之牲召之则未卜故曰牛巡之则卜之矣故曰牲齐戒沐浴者臣见君之礼也臣以见君之礼而朝之所以致其敬也皮弁素积者君视朝之服也君以视朝之服而巡之所以极其辨也先王父天母地则以子道自处焉推而及于山川社稷亦由是也故凡所以事鬼神之道皆称孝焉论语曰菲饮食而致孝乎鬼神嵗时谓比嵗比时也】
　　古者天子诸侯必有公桑蚕室近川而为之筑宫仞有三尺棘墙而外闭之及大昕【欣】之朝君皮弁素积卜三宫之夫人世妇之吉者使入蚕于蚕室奉【上声】种浴于川桑于公桑风戾以食【嗣】之
　　公桑公家之桑也蚕室飬蚕之室也近川便于浴种也棘墙置棘于墙上也外闭户扇在外而闭则向内也大昕之朝季春朔之旦也三宫在天子则谓三夫人在诸侯之夫人则立三宫半后之六宫也桑采桑也戾干也蚕恶湿故叶干乃以食也○方氏曰戾至也风至则干矣
　　嵗既单【丹】矣世妇卒蚕奉【上声】茧【古典反】以示于君遂献茧于夫人夫人曰此所以为君服与【平声】遂副袆【挥】而受之因少牢以礼之古之献茧者其率【如字】用此与
　　单尽也副之为言覆也妇人首饰所以覆首者袆祎衣也礼之礼待献茧之妇人也率旧读为类今如字方氏曰三月之尽非嵗单之时然蚕成之时也自
　　去嵗蚕成之后迄今嵗蚕成之时期嵗矣故谓之嵗单若孟夏称麦秋者亦此之意【延平周氏曰蚕与缫妇功也以妇功而贵于夫人世妇则无不可者而必用卜以择其夫人世妇之吉者盖先王以为躬桑所以为祭服而又将以劝于天下则不可不决于神明者也示于君告其功之成也献茧不于君而于夫人者别内事也夫人受之以副祎所以敬其将为祭服也礼之以少牢所以劳其还也○长乐陈氏曰躬桑不过鞠衣而受茧必以副袆者重茧之成也】
　　及良日夫人缫【苏刀反】三盆手遂布于三宫夫人世妇之吉者使缫遂朱绿之黄之以为黼黻文章服既成君服以祀先王先公敬之至也
　　良日吉日也三盆手者置茧于盆中而以手三次淹之每淹则以手振出其绪故云三盆手也○方氏曰夫人之缫止于三盆犹天子之耕止于三推【毗陵慕容氏曰夫躬耕亲蚕一则以教民致力于农桑而丰衣食之原一则以为齐盛祭服而尽事神之敬故先王以所事者教民故民之聼命也速以所率民者奉神故神飨之也易夫民神之主也成民然后可以致力于神民和而神降之福耕以足食蚕以足衣生民之道于是乎在所以成民而致其和莫先于斯二者故齐盛以告冤服以祀而成民之道尽焉故可以陈信于鬼神若夫民则弃本饥寒是忧和气不应灾害日至则是矫举以祭虽防齐丰盛致美乎冕服神亦弗飨矣】
　　君子曰礼乐不可斯须去身致乐以治心则易直子【慈】谅【良】之心油然生矣易直子谅之心生则乐乐则安安则乆乆则天天则神天则不言而信神则不怒而威致乐以治心者也致礼以治躬则庄敬庄敬则严威心中斯须不和不乐而鄙诈之心入之矣外貌斯须不庄不敬而慢易之心入之矣故乐也者动于内者也礼也者动于外者也乐极和礼极顺内和而外顺则民瞻其顔色而不与争也望其容貌而众不生慢易焉故徳辉动乎内而民莫不承聼理发乎外而众莫不承顺故曰致礼乐之道而天下塞焉举而措之无难矣乐也者动于内者也礼也者动于外者也故礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也
　　説见乐记
　　曾子曰孝有三大孝尊亲其次弗辱其下能养【上声】公明仪问于曾子曰夫子可以为孝乎曾子曰是何言与是何言与君子之所谓孝者先【去声】意承志谕父母于道参直养者也安能为孝乎
　　大孝尊亲严父配天也公明仪曾子弟子【马氏曰先意所以闲其邪承志所以成其美此所以谕父母于道○西山真氏曰父母之意未形而能逆之于其先父母之志已形而能承之于其后非深于孝爱以父母之心为心者不能谕者开説晓譬之谓为人子者平时能以理开晓其亲置之无过之地犹臣之事君格其非心而引之当道也其视有过而后谏者功相百矣故君子犹难之】
　　曾子曰身也者父母之遗体也行父母之遗体敢不敬乎居处不庄非孝也事君不忠非孝也涖官不敬非孝也朋友不信非孝也战陈【去声】无勇非孝也五者不遂烖及于亲敢不敬乎
　　承上文弗辱与养而言此五者皆足以辱亲故曰烖及于亲【延平周氏曰居处庄礼也事君忠涖官敬义也朋友信信也战陈勇强也凡此五者皆遂则烖不及其身烖不及身则是不及其亲盖吾之身即父母之身也居处庄者慎其独者也能慎其独故以之在上则事君忠涖官敬以之在下则友信战陈者非君子之先务故其序如此】
　　亨【烹】孰羶芗尝而荐之非孝也养也君子之所谓孝也者国人称愿然曰幸哉有子如此所谓孝也已众之本教曰孝其行曰养【去声】养可能也敬为难敬可能也安为难安可能也卒为难父母既没慎行其身不遗【去声】父母恶名可谓能终矣仁者仁此者也礼者履此者也义者冝此者也信者信此者也强者强此者也乐自顺此生刑自反此作
　　愿犹羡也称愿称扬羡慕也然犹而也孝经曰夫孝徳之本也教之所由生也众之本教曰孝亦此意言孝为教众之本也其行曰养行犹用也言用之于奉养之间也安为难者谓非勉强矫拂之敬也卒为难者谓不特终父母之身孝子亦自终其身也能终即説上文卒字仁者仁此者也以下凡七此字皆指孝而言也【严陵方氏曰亨言天产故其臭为羶孰言地产故其臭为芗尝防否而后荐之是孝之一端而已称者口称其所为愿者志愿其如此此则子之之词也幸哉有子如此言其有子如此乃父母之幸也孝者尽子道而已人言如此故曰所谓孝也已已则言其尽于此也教亦多术矣特为之本者孝也故曰众之本教曰孝孝经云夫孝德之本也教之所由生也正谓是矣论语曰至于犬马皆能有养不敬何以别乎故曰敬为难扬子曰孝莫大于寜亲故曰安为难孝经曰立身行道扬名于后世以显父母孝之终也故曰卒为难哀公问曰君子也者人之成名也百姓归之名谓君子之子是使其亲为君子也是成其亲之名也已故曰父母既没慎行其身不遗父母恶名可谓能终己夫孝既为徳之本故仁非仁于孝不足以为仁之徳礼非履于孝不足以为礼之徳以至义也信也强也亦若此而已○石林叶氏曰孟子曰不得乎亲不可以为人不顺乎亲不可以为子盖诚身则能有得乎亲是在我者也故为人道唯有义诚身未能顺亲足非在我者也故为子道唯有命以舜为圣人犹以瞽瞍防豫为难则国人称愿然曰辛哉有子如此君子亦不谓性也庄慎忠信灾不及其亲所谓能敬也不能安之则无以安其亲先意承志谕父母于道所谓能安也不能卒之则无以尽大事慎终追逺所谓能卒之也一人之身物所为备其先得者爱亲此孝所以为本也故仁以仁之则曰仁此者也礼以体之则曰履此者也义有理则曰冝此者也信不欺则曰信此者也强者不息则曰强此者也五者备矣强而不变已忘其倦则乐矣乐所以顺此而生者也小人反是则入于刑刑由于反此而作也】
　　曾子曰夫孝置之而塞乎天地溥【如字】之而横乎四海施诸后世而无朝夕推而放【上声】诸东海而凖推而放诸西海而凖推而放诸南海而凖推而放诸北海而凖诗云自西自东自南自北无思不服此之谓也
　　溥旧读为敷今如字诗大雅文王有声之篇○方氏曰置者直而立之溥者敷而散之施言其出无穷推言其进不已放与孟子放乎四海之放同凖言人以是为凖【石林叶氏曰塞乎天地所谓穷髙厚也横乎四海所谓极深逺也施诸后世而无朝夕所谓悠久无疆也○山隂陆氏曰夫孝出于同然故推而放诸四海如此即有不凖是背类反伦者也○庆源辅氏曰曾子推言孝之为道至此所谓诚则形形则着着则明明则动动则变变则化是矣】
　　曾子曰树木以时伐焉禽兽以时杀焉夫子曰断【短】一树杀一兽不以其时非孝也
　　上言仁者仁此者也此二者亦为恶其不仁故言非孝曾子又引夫子之言以为证【严陵方氏曰王制曰草木零落然后入山林所谓树木以时伐也又曰豺祭兽然后田猎鸠化为鹰然后设罻罗所谓禽兽以时杀也孟子曰君子亲亲而仁民仁民而爱物故断一树杀一兽不以其时非孝也】
　　孝有三小孝用力中孝用劳大孝不匮思慈爱忘劳可谓用力矣尊仁安义可谓用劳矣博施【去声】备物可谓不匮矣父母爱之喜而弗忘父母恶之惧而无怨父母有过諌而不逆父母既没必求仁者之粟以祀之此之谓礼终
　　庶人思父母之慈爱而忘己躬耕之劳可谓用力矣此其下能养之事也诸侯卿大夫士尊重于仁安行于义功劳足以及物可谓用劳矣此其次弗辱之事也匮乏也博施谓徳教加于百姓刑于四海也备物谓四海之内各以其职来助祭可谓不匮矣此即大孝尊亲之事也【庆源辅氏曰孝子之心兢兢业业无一息或违无一物不体岂有非时害理之事博施则用劳不足言矣备物则用力不足言矣此圣人达孝之事也喜故不忘惧故无怨柔行巽入期父母之顺于理而不期父母之从乎我至于此则其诚至矣○庐陵胡氏曰用力所谓竭力耕田共为子职也惧而无怨孟子言舜怨慕何也曰小弁亲之过大者也凯风亲之过小者也亲之过大而不怨是愈疏也亲之过小而怨是不可矶也舜之怨慕孝也不逆所谓又敬不违父母既没虽贫困犹不取恶人物以祀亲然则孟子之受御可以祀与曰其交也以道君子受之矣受之而以祀可也然孝子之心有所不安故必仁者之栗为孝】
　　乐正子春下堂而伤其足数【上声】月不出犹有忧色门弟子曰夫子之足瘳【抽】矣数月不出犹有忧色何也乐正子春曰善如尔之问也善如尔之问也吾闻诸曾子曾子闻诸夫子曰天之所生地之所养无人为大父母全而生之子全而归之可谓孝矣不亏其体不辱其身可谓全矣故君子顷【跬】步而弗敢忘孝也今予忘孝之道予是以有忧色也壹举足而不敢忘父母壹出言而不敢忘父母壹举足而不敢忘父母是故道而不径舟而不游不敢以先父母之遗体行殆壹出言而不敢忘父母是故恶言不出于口忿言不反于身不辱其身不羞其亲可谓孝矣
　　无人为大言无如人最为大也天地之性人为贵也道正路也径防出邪径也游徒涉也恶言不出于口己不以恶言加人也忿言不反于身则人自不以忿言复我也如此则不辱身不羞亲矣【长乐刘氏曰乐正子春可谓能改过者也失之于初而戒之于终焉唯人之身气以体全徳以性全者也体具而弗伤则气无不全者也性存而弗拂则徳无不备者也非礼不视聼言动不曰内全其徳性而外全其气体之道欤是可谓之弗忘其父母者也然则舍坦涂以由径缓舟渡以游渊不慎其言不羞其辱者小人之事岂足以孝其亲○严陵方氏曰天之所生地之所养无人为大者生养乎天地之间者人道最为大孝经言天地之性人为贵泰誓言惟人万物之灵盖大以言其道贵以言其性灵以言其徳互相明耳父母全而生之谓生其形也子全而归之谓归于土也不亏其体所以全其形不辱其身所以全其徳故曰可谓全矣壹举足而不敢忘父母则念其亲于动止之问也壹出言而不敢忘父母则念其亲于语黙之际也道大而径小故道而不径舟安而游危故舟而不游则不敢以先父母之遗体行殆故也殆亦危也恶言不出于口者己之言也忿言不反于身者人之言也唯己之恶言不出于口故人之忿言不反于身也以忿言不反于身故不辱其身而身者亲之枝也不辱其身故不羞其亲○马氏曰身体发肤不敢毁伤所以不亏其体立身扬名于后世所以不辱其身昔曾子启手足之际然后释渊冰之惧乐正子春门人也安得而不忧乎】
　　昔者有虞氏贵徳而尚齿夏后氏贵爵而尚齿殷人贵富而尚齿周人贵亲而尚齿虞夏殷周天下之盛王也未有遗年者年之贵乎天下久矣次乎事亲也
　　刘氏曰大舜贵以徳化民有天下如不与而民化之几于不知爵之为贵乎故禹承之以爵为贵而使民知贵贵之道也然贵爵之弊其终也在上者过于亢而泽不及下故汤承之以务富其民为贵然富民之弊终也民各私其财而不知亲亲之道故武王承之以亲亲为贵所谓周之宗盟异姓为后是也四代之治随时救弊所贵虽不同而尚齿则同也未有遗年齿而不尚者齿居天下之达尊久矣老吾老以及人之老故尊髙年次于事亲也然四者之所贵亦四代之所同记者但主自古尚齿为言耳读者不以辞害意可也【严陵方氏曰四代之所贵不同由救弊之政异也贵徳之弊有至于忘君故夏后氏救之以贵爵盖爵所以明贵贱故也贵爵之弊有至于忘功故殷人救之以贵富盖富者所以务富其民也三者之弊有至于忘亲故周人救之以贵亲至于尚齿则未尝易者以年之贵乎天下久矣次乎事亲万世而无弊故也○庆源辅氏曰有徳者必有爵有爵者必有富此虞夏殷之所贵如此至于周则又厚亲以反本焉此其世变使然圣人因时定制有不得不然者也若夫年齿之尚行乎万世而不可变者盖敬老慈防人之性也四代之王不失其性而已即四王之事而反求诸一心则知年之果不可遗次乎事亲之义明矣】
　　是故朝廷同爵则尚齿七十杖于朝君问则席八十不俟朝君问则就之而弟达乎朝廷矣
　　古者视朝之礼君臣皆立七十杖于朝据杖而立也君问则席谓君若有问则为之布席于堂而使之坐也不俟朝谓见君而揖之即退不待朝事毕也就之即其家也【严陵方氏曰爵同故以齿为上尔爵异则以爵为上也孟子曰朝廷莫如爵乡党莫如齿盖朝廷虽以爵为上然未尝废齿此所言者是也乡党虽以齿为上然亦未尝废爵则后言三命而不齿者是也要之朝廷以爵为主乡党以齿为主故孟子以为莫如也就谓就其家而不敢召也凡此皆朝廷礼敬之事故曰弟达乎朝廷矣】
　　行肩而不并【步顶反】不错则随见老者则车徒辟【避】斑白者不以其任行乎道路而弟达乎道路矣
　　此言少者与长者同行之礼并并也肩而不并谓少者不可以肩齐并长者之肩当差退在后也不错则随谓此长者若是兄之辈则为雁行之差错稍偏而后之若是父之辈则直随从其后矣车徒辟言或乗车或徒行皆当避之也任所负戴之物也不以任行道路即孟子颁白者不负戴于道路矣【严陵方氏曰车以言其贵徒以言其贱言见老者则贵贱无不避也班白者不以任行道路所谓斑白者不提挈也凡此皆道路礼顺之事故曰弟违乎道路】
　　居乡以齿而老穷不遗强不犯弱众不暴寡而弟逹乎州巷矣
　　遗弃也○郑氏曰一乡者五州巷犹闾也【严陵方氏曰若耆耋艾耄之类所谓老若鳏寡孤独之类所谓穷不遗谓养之有政也强弱以力言众寡以数言凡此皆州巷礼顺之事故曰弟达乎州巷○石林叶氏曰先之则不错不错则随敬之则车徒避爱之则斑白不以任此弟所以达乎道路强以力言众以人言老而穷者犹所不弃则寡弱者固不患于无告此弟所以逹乎州巷】
　　古之道五十不为甸徒颁禽隆诸长者而弟逹乎獀【搜】狩矣
　　四井为邑四邑为丘四丘为甸君田猎则起其民为卒徒故曰甸徒五十始衰故不供此役也颁犹分也隆犹多也田毕分禽则长者受赐多于少者春猎为獀冬猎为狩举此则夏秋可知
　　军旅什五同爵则尚齿而弟逹乎军旅矣
　　五人为伍二伍为什【石林叶氏曰军旅什伍所致者勇而爵同者犹尚以齿所谓军旅有礼则武功成也】
　　孝弟发诸朝廷行乎道路至乎州巷放【上声】乎獀狩修乎军旅众以义死之而弗敢犯也
　　自朝廷至军旅其人可谓众矣然皆以通达孝弟之义死于孝弟而不敢干犯也【严陵方氏曰先朝延而后道路自内而之外也先道路而后州巷行乎大又尽乎小也獀狩军旅则又以有事之时言之朝廷者政之所出故言发道路者人之所由故言行州巷则委曲而有所尽故曰至獀狩则驰聘而有所从故曰放军旅则严饬而有所治故曰修合而言之皆所以达之而已众死乎孝弟之义而弗敢犯之也】
　　祀乎明堂所以教诸侯之孝也食【嗣】三老五更于大【泰】学所以教诸侯之弟也祀先贤于西学所以教诸侯之徳也耕借所以教诸侯之养【去声】也朝觐所以教诸侯之臣也五者天下之大教也
　　西学西郊之学周之小学也王制云虞庠在国之西郊是也○方氏曰先贤则乐祖是也西学则瞽宗是也乐祖有道徳者故曰教诸侯之徳耕借所以事神致养之道故曰教诸侯之养朝觐所以尊天子故曰教诸侯之臣乐记先朝觐而后耕借者武王初有天下君臣之分辨之不可不早也【延平周氏曰先王之于教岂必谆谆而命之也哉盖行礼于此而人得于彼而不知者乃教之至也故五者天下之大教而其所以为教者如此而已矣五者以徳为主养者孝之属臣者弟之属故其序如此】
　　食三老五更于大学天子袒而割牲执酱而馈执爵而酳【以刃反】冕而总干所以教诸侯之弟也是故乡里有齿而老穷不遗强不犯弱众不暴寡此由大学来者也袒而割牲者袒衣而割制牲体为爼实也馈进食也酳食毕而以酒虚口也总干总持干盾以立于舞位也乡里有齿言人皆知长少之序也
　　天子设四学当入学而大【泰】子齿
　　四学虞夏殷周四代之学也大子齿谓大子与同学者序长防之位不以贵加人也【严陵方氏曰由大学来者言教化之原出自大学也四学谓周设四代之学即有虞氏之庠夏后氏之序殷之瞽宗周之辟雍是矣】
　　天子廵守【去声】诸侯待于竟【境】天子先见百年者八十九十者东行西行者弗敢过西行东行者弗敢过欲言政者君就之可也
　　应氏曰彼向东此向西彼西行此趋东是相违而不相值然必驻行反迂谒而见之不敢超越径过也
　　壹命齿于乡里再命齿于族三命不齿族有七十者弗敢先七十者不有大故不入朝若有大故而入君必与之揖让而后及爵者
　　方氏曰一命齿于乡里非其乡里则以爵而不以齿可知再命齿于族非其族则以爵而不以齿亦可知三命不齿虽于其族亦不得而齿之矣则乡里又可知矣此特贵贵之义耳至于老老之仁又不可得而废焉故族有七十者弗敢先也先谓乡饮之席待七十者先入而后入也君与之揖让而后及爵者岂族之三命得以先之乎五州为乡五邻为里于逺举乡则近至于五比之闾可知于近举里则逺达于五县之遂可知六乡六遂足以互见也此言族周官所谓父族也盖有天下者谓之王族有国者谓之公族有家者则谓之官族以传世言之则曰世族以主祭言之则言宗族【石林叶氏曰三命不齿贵贵也七十者不敢先长长也先王之道并行而不相悖者如此】
　　天子有善让徳于天诸侯有善归诸天子卿大夫有善荐于诸侯士庶人有善本诸父母存诸长老禄爵庆赏成诸宗庙所以示顺也
　　成诸宗庙言于宗庙中命之也详在祭统十伦章【严陵方氏曰善者人之所欲恶者人之所恶于人之所欲而能推原于彼此善所以日进于人之所恶而能自及于此此恶所以日消古之君子能全其徳用此道而已天子受命于天者也故有善则让徳于天诸侯受命于天子者也故有善则归诸天子卿大夫受命于诸侯者也故有善则荐于诸侯士庶人既卑且贱故有善焉内则本诸父母外则存诸长老而已禄则施之及贱爵则制之以贵庆所以为礼赏所以为利成诸宗庙者谓必即诸宗庙中然后得以成其事也祭统曰古者明君爵有徳而禄有功必赐爵禄于太庙示不敢専也其曰所以示顺则示顺之义尽于此矣○延平周氏曰天子有善让于天则诸侯有善归诸天子诸侯有善归诸天子则卿大夫有善荐于诸侯有是天子诸侯则士庶人有善所以本诸父母存诸长老盖上之人不有于我故其化然也】
　　昔者圣人建隂阳天地之情立以为易易抱南面天子卷【袲】冕北面虽有明知【去声】之心必进断其志焉示不敢専以尊天也善则称人过则称己教不伐以尊贤也方氏曰明吉凶之象者莫如易示吉凶之象者莫如南则明而有所示之方也故易抱南面焉天子北面则以臣礼自处而致其尊也南面内也北面外也自外至内谓之进故曰进断其志○应氏曰易书也抱者人也不曰掌易之人而直以为易者盖明以示天下者易也易之道不可屈故不于北而于南明此以北面者臣也臣之位不可逾故不曰人而曰易盖有深意焉○石梁王氏曰此説卜者之位与仪礼不合亦近于张大之辞○刘氏曰易代天地鬼神以吉凶告天子故南面如祭祀之尸代神之尊也天子北面问卜以断其志盖尊天事神之礼也【严陵方氏曰隂阳天地莫不有情必待圣人建之然后能有所立焉然易无体也体之于言则其书谓之易体之于人则其官谓之易故曰立以为易明吉凶之象者莫如易示吉凶之象者莫如有自知之明而又有知人之知则其事固可以无疑矣然犹断之以者以吉凶悔吝生乎动故也前言建隂阳天地之情而后止言尊天有盖一隂一阳之谓道而道则出于天而已故后言尊天以该之称己之过所以教不伐称人之善所以教尊贤伐与矜伐之伐同字有其善而矜之只所以自伤其善故也○延平周氏曰圣人无非事亦无非教以天子之尊卷冕北面而聼于卜非时断其一时之事而已又将示人之不敢専而且以尊乎天也○石林叶氏曰隂阳天地之情不可见其可见者易与也故曰物生而后有象象而后有滋滋而后有数则象而易则数也断其志则谋于己进而诏以吉凶则谋于鬼神而天道所以尊也过者人所畏善称人则能尊人过称己则能卑己非有志于仁者不能及之此其教不伐以尊贤也伐者自有其善以害于己则不足以为贤舜称禹之贤亦曰不矜不伐】
　　孝子将祭祀必有齐庄之心以虑事以具服物以修宫室以治百事及祭之日顔色必温行必恐如惧不及爱然其奠之也容貌必温身必诎【屈】如语焉而未之然宿者皆出其立卑静以正如将弗见然及祭之后陶陶【如字】遂遂如将复入然是故慤善不违身耳目不违心思【去声】虑不违亲结诸心形诸色而术省【息井反】之孝子之志也慤善不违身周旋升降无非敬也耳目不违心所闻所见不得以乱其心之所存也结者不可解之意术与述同述省犹循省也谓每事思省○方氏曰于其来也如惧不及爱然及既来也又如语而未之然于其往也如将弗见然及既往也又如将复入然则是孝子之思其亲无物足以慊其心无时可以絶其念如惧不及爱然即前经所谓致爱则存是矣如语而而未之然即所谓如亲聼命是己如将弗见然即所谓如将失之是矣如将复入然即所谓又从而思之是矣爱者爱其亲也惧不及爱者惧爱亲之心有所未至也语者亲之语也语而未之然如亲欲有所语而未发也陶陶言思亲之心存乎内遂遂言思亲之心达乎外祭后犹如此者以其如将复入故也【石林叶氏曰顔色温者有愉色也容貌温者有婉容也卑静以正者有深思也盖有愉色则若将及之故行必恐有婉容则若将聼之故身必诎有深思则若将见之故立必正陶陶者其气和也遂遂者其志得也慤善于内而言不违身者以其有应于外耳目在外而言不违心者以其有主于内内外定而后为爱亲之至此其序所以与前相反也谨是三者而固守之则曰结发是三者于色则曰形察是三者不失其行则曰术此先王所谓孝也】
　　建国之神位右社稷而左宗庙
　　方氏曰神无方也无方则无位所谓神位者亦人位之耳故以建言之建之斯有矣王氏谓右阴也地道所尊故右社稷左阳也人道之所乡故左宗庙位宗庙于人道所乡亦不死其亲之意【长乐陈氏曰周官小宗伯礼记祭义皆曰建国之神位右社稷左宗庙考工记匠人营国左社右社盖宗庙阳也故居左社稷隂也故居右隂故社稷皆北向阳故宗庙皆南向君祭社南向于北墉下而薄社亦北墉则社稷北向可知庙所以象王之朝而朝必南面则庙皆南向可知庙皆南向而昭南面穆北面者禘祫之位也】









　　礼记大全卷二十二
&lt;经部,礼类,礼记之属,礼记大全&gt;
　　钦定四库全书
　　礼记大全卷二十三
　　明　胡广等　撰
　　祭统第二十五
　　郑氏曰统犹本也
　　凡治人之道莫急于礼礼有五经莫重于祭夫祭者非物自外至者也自中出生于心也心怵【黜】而奉之以礼是故唯贤者能尽祭之义
　　五经吉凶军宾嘉之五礼也心怵即前篇君子履之必有怵惕之心谓心有感动也○方氏曰尽其心者祭之本尽其物者祭之末有本然后末从之故祭非物自外至自中出生于心也心怵而奉之以礼者心有所感于内故以礼奉之于外而已盖以其自中出非外至者也奉之以礼者见乎物尽之以义者存乎心徇其物而忘其心者众人也发于心而形于物者君子也故曰唯贤者能尽祭之义【庆源辅氏曰祭吾之诚敬耳故曰自中出生于心也凡在外之物所以将之而已故曰非物自外至者也心怵而奉之以礼外徇于物而内忘其心者有之矣故曰唯贤者能尽祭之义礼义固由贤者出也故下文言贤者之祭致其诚敬明荐之而已不求其为者此所谓能尽此祭之义也】
　　贤者之祭也必受其福非世所谓福也福者备也备者百顺之名也无所不顺者之谓备言内尽于己而外顺于道也忠臣以事其君孝子以事其亲其本一也上则顺于鬼神外则顺于君长内则以孝于亲如此之谓备唯贤者能备能备然后能祭是故贤者之祭也致其诚信与其忠敬奉之以物道之以礼安之以乐参之以时明荐之而已矣不求其为【去声】此孝子之心也
　　方氏曰诚信忠敬四者祭之本所谓物者奉乎此而已所谓礼者道乎此而已所谓乐者安乎此而已所谓时者参乎此而已○应氏曰不求其为无求福之心也所谓祭祀不祈也【庆源辅氏曰必受其福以理必之也世所谓福则不可必也郑谓孝子受大顺之显名非是名犹名言之名犹言备者百顺之谓而已内尽于己外顺于道则仰不愧天俯不愧人内不愧心心安体胖是贤者之所谓福也不言外顺于物物有不可顺者也能备然后能祭则祭之必受福可知也经之所谓福具于未祭之前世之所谓福应于己祭之后前言心怵而奉之以礼者福寓于物也此云奉之以物道之以礼者物必将之以礼也不求其如此然后能尽祭之义一有所求义不尽矣奉之以物以物将其诚敬也道之以礼以礼行其诚敬也安之以乐以乐安其诚敬也参之以时以时参其诚敬也奉之以物则不为虚拘行之以礼则辅以威仪安之以乐则不为勉强参之以时则发必中节如此然后能尽其心】
　　祭者所以追养【去声】继孝也孝者畜【敕六反】也顺于道不逆于伦是之谓畜
　　应氏曰追其不及之养而继其未尽之孝也畜固为畜养之义而亦有止而畜聚之意焉○刘氏曰追养其亲于旣远继续其孝而不忘畜者藏也中心藏之而不忘是顺乎率性之道而不逆天叙之伦焉诗曰心乎爱矣遐不谓矣中心藏之何日忘之此畜之意也【严陵方氏曰追养继孝养为事亲之事孝为事亲之道追言追其往继言继其絶孝子之事其亲也上则顺于天道下则不逆于人伦是之谓畜孔子曰父子之道天性也则孝之顺于天道可知孟子曰内则父子人之大伦也则孝之不逆于人伦可知】
　　是故孝子之事亲也有三道焉生则养【去声】没则丧丧毕则祭养则观其顺也丧则观其哀也祭则观其敬而时也尽此三道者孝子之行【去声】也
　　生事之以礼死葬之以礼祭之以礼养以顺为主丧以哀为主祭以敬为主时者以时思之礼时为大也【严陵方氏曰以养志为上以养口体为下此养之顺也发于声音而见于衣服此丧之哀也所以交于神明者祭之敬也所以节其疏数者祭之时也孔子曰养则致其乐丧则致其哀祭则致其严又曰春秋祭祀以时思之其言正与此合是三者皆孝子之所常行故曰道行而有可见之迹故曰孝子之行也观者上下见之之谓观其顺则不顺者亦可见矣观其哀则不哀者亦可见矣以至敬与时皆然也○石林叶氏曰养则致其乐而此观其顺者顺为乐之形也丧则致其哀而此观其哀者哀为丧之本也祭则致其严而此观其敬者敬为严之体也盖孝子之行不过此三者而其诚信忠顺皆在内者故曰孝子之心也】
　　旣内自尽又外求助昏礼是也故国君取【去声】夫人之辞曰请君之玉女与寡人共有敝邑事宗庙社稷此求助之本也夫祭也者必夫妇亲之所以备外内之官也官备则具备水草之菹陆产之醢小物备矣三牲之爼八簋之实美物备矣昆虫之异草木之实隂阳之物备矣凡天之所生地之所长苟可荐者莫不咸在示尽物也外则尽物内则尽志此祭之心也
　　按内则可食之物有蜩范者蝉与蜂也又如蚳醢是蚁子所为此言昆虫之异亦此类乎【严陵方氏曰旣内自尽于己也又外求助于人求助之道莫大乎夫妇之际以夫妇而行祭祀之道则足以尽隂阳之义以夫妇而共祭祀之事则足以备外内之官故国君取夫人之辞以事宗庙社稷为言也必曰玉女者言其有贞洁之徳也所以事宗庙社稷亦在乎有贞防之徳而已观卷耳之诗后妃则辅佐君子求贤审官鸡鸣之诗则夫人夙夜警戒有相成之道然妇之助夫固不特在乎祭祀之时也此之所言亦以祭祀为本故曰此求助之本也夫妇亲之若君制祭夫人荐盎君割牲夫人荐酒卿大夫相君命妇相夫人此外内之官也官所以执事事所以具物故曰官备则具备菹以醢类也故周官属醢人然以植物为之则曰菹以动物为之则曰醢水草之菹即七菹所谓茆菹芹菹之类陆产之醢即七醢所谓兔醢鴈醢之类然七菹又有葵菹之类不必皆水草七醢又有虫醢鱼醢之类不必皆陆产爼者三牲则八簋者五谷也言八簋则爼为三爼矣言实则菹亦非虚矣爼所荐者天产故其数用三之奇簋所盛者地产故其数用八之耦于昆虫草木言隂阳之物者盖昆虫以隂蛰以阳出草木以隂枯以阳荣救也然草木亦隂物也陆产亦阳物也三牲以阳物也八簋以隂物也止谓昆虫草木为隂阳之物者以用至于昆虫之异草木之实而隂阳之物于是为备故也以隂阳之物于是为备故曰凡天之所生地之所长苟可荐者莫不咸在示尽物也徒尽物于外而不能尽志于内亦不足以尽祭之心矣故曰外则尽物内则尽志祭之心也】
　　是故天子亲耕于南郊以共齐盛王后蚕于北郊以共纯【缁】服诸侯耕于东郊亦以共齐盛夫人蚕于北郊以共冕服天子诸侯非莫耕也王后夫人非莫蚕也身致其诚信诚信之谓尽尽之谓敬敬尽然后可以事神明此祭之道也
　　祭服皆上下纁天子言缁服诸侯言冕服缁服亦冕服也缁以色言冕服则显其为祭服耳非莫耕非莫蚕言非无可耕之人非无可蚕之人也【严陵方氏曰东南阳地而耕为阳事故于之以耕北者隂地而蚕为隂事故于之以蚕而南又盛阳之地故天子耕于南郊冕用朱纮者亦以此东者少阳之地故诸侯耕于东郊冕用青纮者亦以此此又隆杀之别也夫有天下者四海之内皆臣妾耳有一国者百里之内皆臣妾耳则天子诸侯非莫与之耕王后夫人非莫与之蚕然且亲耕亲蚕焉则以身致其诚信而已以神明之所飨者在诚不在物故也】
　　及时将祭君子乃齐齐之为言齐也齐不齐以致齐者也是故君子非有大事也非有恭敬也则不齐不齐则于物无防也耆【嗜】欲无止也及其将齐也防其邪物讫其耆欲耳不听乐故记曰齐者不乐言不敢散其志也心不苟虑必依于道手足不苟动必依于礼是故君子之齐也专致其精明之徳也故散【上声】齐七日以定之致齐三日以齐之定之之谓齐齐者精明之至也然后可以交于神明也
　　于物无防物犹事也不苟虑不苟动皆所谓防也【严陵方氏曰夫齐所以致一致一则不齐者齐矣大事即祀事也恭敬则人事也指人言之故曰恭敬耳防以防其外之来也止以止其内之出也物自外入故曰防嗜欲由中故曰止前言止而后言讫者止之而后讫故也后言邪物则前所言物者亦邪物而已齐固不止于耳不听乐然乐者人之所乐也则所以散其志尤在于乐故也故又引记以为言焉此与学记引蛾子时术之所言同不为物所贰故其徳精不为物所蔽故其徳明致者致其至而已故先言致其精明之徳而后言精明之至也精之至矣故于祭之心则为精意精志明之至矣故于祭之道则为明禋明享焉散齐即祭义所谓散齐于外是也致齐即祭义所谓致齐于内是也此以时之先后为序彼以事之内外为序也解亦见彼以齐于内故又谓之宿以其宿于内也礼器所谓三口宿者以此以齐于外故又谓之戒言戒于外也礼器所谓七日戒者以此若心不苟虑与讫其嗜欲之类则所以齐其内也若手足不苟动与防其邪物之类则所以齐其外也夫散者集之则一归乎定故散齐七日以定之致其至焉则未始不齐故致齐三日以齐之定言定于外齐言齐其内】
　　是故先【去声】期旬有一日宫宰宿夫人夫人亦散齐七日致齐三日君致齐于外夫人致齐于内然后会于大庙君纯【缁】冕立于阼夫人副袆立于东房君执圭瓒祼尸大宗执璋瓒亚祼及迎牲君执纼【赤轸反】卿大夫从【去声】士执刍宗妇执盎从【句】夫人荐涗【诗畏反】水君执鸾刀羞哜【才乂反】夫人荐豆此之谓夫妇亲之
　　宿读为肃犹戒也○郑氏曰大庙始祖庙也圭瓒璋瓒祼器也以圭璋为柄酌郁鬯曰祼大宗亚祼容夫人有故摄焉纼所以牵牲刍藁也杀牲用以荐借○疏曰宗妇执盎从者谓同宗之妇执盎齐以从夫人也夫人荐涗水者涗即盎齐盎齐由自浊用清酒以涗泲之也涗水是明水宗妇执盎齐从夫人而来奠盎齐于位夫人乃就盎齐之尊酌此涗齐而荐之因盎齐有明水连言水耳君执鸾刀羞哜者哜肝肺也哜有二时一是朝践之时取肝以膋贯之入室燎于炉炭而出荐之主前二是馈熟之时君以鸾刀割制所羞哜肺横切之不使絶亦奠于爼上尸并哜之故云羞哜一云羞进也夫人荐豆者君羞哜时夫人荐此馈食之豆也又曰郊特牲云祭齐加明水天子诸侯祭礼先有祼尸之事【严陵方氏曰散齐七日致齐三日则及祭凡十日矣故先期旬有一日宫宰宿夫人而诏之齐也大宰言前期十日帅执事而卜日遂戒则于是日而遂散齐也听外治者君也故致齐于外听内职者夫人也故致齐于内与祭义所谓内外者异矣彼谓一身之内外齐于内外所以辨其位会于大庙所以聨其事君纯冕立于阼夫人副袆立于东房与明堂所言同义于夫人言副袆则君纯冕者衮冕也周官大宗伯凡大祭祀王后不与则摄而荐豆笾彻则大宗固有摄夫人亚祼之理矣大宗即宗伯也君执纼则亲牵之故也宗妇宗子之妇也齐有五而宗妇止执盎者据君牵牲之时也祭义言夫人奠盎正与此合然彼言夫人奠盎此言宗妇执盎者宗妇执之夫人奠之故也荐涗水则郊特牲所谓明水涗齐贵新是也酌齐则必用涗矣祭义不言者略也哜者尸所哜之肺也哜则甞之也以尸之所哜故君执鸾刀而羞之也尸必哜之君必羞之者以周人所贵故也夫人荐豆则与祭义所言同义以上题言夫祭也者必夫妇亲之故此结言此之谓夫妇亲之也○马氏曰言士执刍则后于君言宗妇执盎则先于夫人者盖刍所以用于迎牲之后而执盎必居于荐之前也】
　　及入舞君执干戚就舞位君为东上冕而总干率其羣臣以乐皇尸是故天子之祭也与天下乐之诸侯之祭也与竟【境】内乐之冕而总干率其羣臣以乐皇尸此与竟内乐之之义也
　　东上近主位也此明祭时天子诸侯亲在舞位【长乐陈氏曰天子诸侯之于尸非特备礼物以荐之抑又就舞位以乐之盖庙中在天子则天下之象也在诸侯则竟内之象也故天子冕而总干以乐皇尸非徒乐之所以与天下乐之也诸侯冕而总干亦与竟内乐之古者人君之于庙飨借则亲耕牲则亲杀酒则亲献尸则亲迎然则乐则亲舞不为过矣○严陵方氏曰舞位则缀兆也君于东上则以君为祭主故也干戚武舞所执也羽籥文舞所执也止言干主武宿夜言之明堂位曰朱干玉戚冕而舞大武正谓是矣上言执干戚而不言冕下言总干而不言戚互相备也言总干固知其为不特执干矣祭义乐记所言同与天下乐之与竟内乐之言与天下竟内共乐皇尸也扬子曰宁神莫大于得四表之欢心是矣称皇尸与诗楚茨所称同义然诗于鳬鹥又称公尸何也鳬鹥兼神示祖考而言之也故曰公尸公言众之所共也楚茨指宗庙之祖考言之而已诸侯之尸亦称皇者尊神而已】
　　夫祭有三重焉献之属莫重于祼声莫重于升歌舞莫重于武宿夜此周道也凡三道者所以假于外而以増君子之志也故与志进退志轻则亦轻志重则亦重轻其志而求外之重也虽圣人弗能得也是故君子之祭也必身自尽也所以明重也道之以礼以奉三重而荐诸皇尸此圣人之道也
　　祼以降神于礼为重歌者在上贵人声也武宿夜武舞之曲名也其义未闻假于外者祼则假于郁鬯歌则假于声音舞则假于干戚也诚敬者物之未将者也诚敬之志存于内而假外物以将之故其轻重随志进退若内志轻而求外物之重虽圣人不可得也圣人固无内轻而求外重之事此特以明役志为本耳【严陵方氏曰三者盖周庙之所重故始言三重而终言周道也祼所以求隂而贵气臭周人则先求诸隂而尚臭也故重祼经言升歌清庙清庙者文王之诗故重升歌大武者武王之舞也故重武宿夜象成而为乐故谓之大武献有九而祼其一也故以属言之于献言属则声与舞可知矣君子之祭也内则尽志外则尽物然其轻重亦在志而已必自尽者所以明重也三重之本在志礼则达之于外以承其志于内故曰道之以礼以奉三重内旣尽志外又尽礼则圣人所以事皇尸之道如斯而已故曰此圣人之道也】
　　夫祭有馂【俊】馂者祭之末也不可不知也是故古之人有言曰善终者如始馂其是已是故古之君子曰尸亦馂鬼神之余也惠术也可以观政矣
　　方氏曰牲旣杀则荐血腥于鬼神及熟之于爼而尸始食之是尸馂鬼神之余也○刘氏曰祭毕而馂余是祭之终事也必谨夫馂之礼者慎终如始也故引古人曰善终者如其始之善今馂余之礼其是此意矣所以古之君子有言尸之饮食亦是馂鬼神之余也此即施惠之法也观乎馂之礼则可以观为政之道矣
　　是故尸谡【缩】君与卿四人馂君起大夫六人馂臣馂君之余也大夫起士八人馂贱馂贵之余也士起各执其具以出陈于堂下百官进【读为馂】彻之下馂上之余也凡馂之道每变以众所以别贵贱之等而兴施【去声】惠之象也是故以四簋黍见【现】其修于庙中也庙中者竟内之象也
　　谡起也天子之祭八簋诸侯六簋此言四簋者留二簋为阳厌之祭故以四簋馂也簋以盛黍稷举黍则稷可知矣自君卿至百官每变而人益众所以别贵贱象施惠也施惠之礼修举于庙中则施惠之政必徧及于境内此可以观政之谓也【严陵方氏曰尸犹受惠于鬼神人固当受惠于其君馂每变以众故始则君与三卿共四人变而加以两故大夫六人又变而加以两故士八人又变则又加以百官盖以示其惠之愈广然非实数也百官谓中下之士以及于百执事者也祭法以官师为中下之士则此以百官称之亦宜矣尔雅曰谡兴起也由君而下皆言起独于尸言谡者盖不疾而速者神也尸神象也故特以谡言之特牲馈食少牢馈食士虞礼有司篇皆言尸谡者以此夫施恵之道不止于馂特由馂见之而已故曰象见乃谓之象也四簋之黍未为多也特取其修于庙中故尔庙中之患未为大也特取其象于竟内故尔诸侯庙中为竟内之象则天子庙中为天下之象可知】
　　祭者泽之大者也是故上有大泽则惠必及下顾上先下后耳非上积重【平声】而下有冻馁之民也是故上有大泽则民夫人待于下流知惠之必将至也由馂见之矣故曰可以观政矣夫祭之为物大矣其兴物备矣顺以备者也其教之本与是故君子之教也外则教之以尊其君长内则教之以孝于其亲是故明君在上则诸臣服从崇事宗庙社稷则子孙顺孝尽其道端其义而教生焉
　　为物以事言也兴物以具言也兴举牲羞之具凡以顺于礼而致其备焉耳圣人立教其本在此【严陵方氏曰祭之为泽幽足以及乎神明足以及乎人非泽之大者乎泽者徳之所惠也上有大泽则惠及下则主人言之也由其先后有序上下有等顾上先下后耳非上重积之而不施使下有冻馁之民也由馂而见惠故曰可以观政矣为物大者祭之体也兴物备者祭之用也非体之为大不足以致用之备非用之为备不足以成体之大然则备者岂徒备其用而已哉亦在乎无所不顺然后为备尔故曰顺以备其教之本与以上言顺故此言外教以尊其君长内教以孝其亲教以尊其君长由其君之明而已故曰则诸臣服从教以孝其亲在乎崇重宗庙社稷而已故曰则子孙顺孝且祭所以严上固足以教之尊其君长祭所以追养固足以教之孝其亲尽其道者尽祭之道而无所遗也端其义者端祭之义而有所立也有道有义教之所由生也】
  </div>
  <div class="pagination">
   <a href="礼记大全_page47.html">
    上一页
   </a>
   <span>
    ...
   </span>
   <a href="礼记大全_page43.html">
    43
   </a>
   <a href="礼记大全_page44.html">
    44
   </a>
   <a href="礼记大全_page45.html">
    45
   </a>
   <a href="礼记大全_page46.html">
    46
   </a>
   <a href="礼记大全_page47.html">
    47
   </a>
   <span class="current-page">
    48
   </span>
   <a href="礼记大全_page49.html">
    49
   </a>
   <a href="礼记大全_page50.html">
    50
   </a>
   <a href="礼记大全_page51.html">
    51
   </a>
   <a href="礼记大全_page52.html">
    52
   </a>
   <a href="礼记大全_page53.html">
    53
   </a>
   <span>
    ...
   </span>
   <a href="礼记大全_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
