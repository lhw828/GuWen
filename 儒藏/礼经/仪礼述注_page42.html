<!DOCTYPE html>
<html>
<head>
    <meta charset="UTF-8">
    <title>仪礼述注 - 第 42 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼述注 - 第 42 页/共 71 页</h1>
    <div class="content">　　注曰路谓车也凡君所乗车曰路路下四谓乗马也亚之次车而东也诗云君子来朝何锡予之虽无予之路车乗马又何予之衮及黼重犹善也所加赐善物多少由恩也春秋传曰重锦三十两○疏曰路大也君之居以大为名是以云路寝路门之等引左氏重锦以证重赐也
　　诸公奉箧服加命书于其上升自西阶东面大史是右注曰言诸公者王同时分命之而使赐侯氏也右读如周公右王之右是右者始随入于升东面乃居其右○疏曰诸侯来觐者众各停一馆故命诸公分往赐之
　　侯氏升西面立大史述命
　　注曰读王命书也
　　侯氏降两阶之间北面再拜稽首
　　注曰受命
　　升成拜
　　注曰大史辞之降也春秋传曰且有后命以伯舅耄老母下拜此辞之类
　　大史加书于服上侯氏受
　　注曰受箧服
　　使者出侯氏送再拜傧使者诸公赐服者束帛四马傧大史亦如之
　　注曰既言拜送乃言傧使者以劳有成礼畧而遂言○疏曰其实傧使者在拜送前必以之傧后畧言者以傧有成礼可依故后畧言案上篇以来毎有傧礼皆是成篇之法是成礼也
　　同姓大国则曰伯父其异姓则曰伯舅同姓小邦则曰叔父其异姓小邦则曰叔舅
　　注曰据此礼云伯父同姓大邦而言
　　飨礼乃归
　　注曰礼谓食燕也王或不亲以其礼币致之畧言享礼互文也掌客职曰上公三享三食三燕侯伯再享再食再燕子男一享一食一燕○疏曰案聘礼及诸文皆单言享无曰礼郑故引掌客五等享食燕俱有知礼为食燕也若不亲则皆以币致之
　　诸侯觐于天子为宫方三百步四门坛十有二防深四尺加方明于其上
　　注曰四时朝觐受之于庙此谓时防殷同也宫谓壝土为埒以象墙壁也为宫者于国外春防同则于东方夏防同则于南方秋防同则于西方冬防同则于北方八尺曰防十有二防则方九十六尺也深谓髙也从上曰深司仪职曰为坛三成成犹重也三重者自下差之为三等而上有堂焉堂上方二丈四尺上等中等下等毎面十二尺方明者上下四方神明之象也上下四方之神者所谓明神也防同而盟明神监之则谓之天之司盟有象者犹宗庙之有主乎王廵狩至于方岳之下诸侯防之亦为此宫以见之司仪职曰将防诸侯则命为坛三成宫房一门诏王仪南乡见诸侯也○疏曰合木为上下四方故名方此则神明之象故名明秋官司职曰北面诏明神故曰所谓明神也天之司盟即左氏襄十一年司慎司盟是也
　　方明者木也方四尺设六色东方青南方赤西方白北方黑上下黄设六玉上圭下璧南方璋西方琥北方璜东方圭
　　注曰六色象其神六玉以礼之上宜以苍璧下宜以黄琮而不以者则上下之神非天地之至贵者也设玉者刻其木而着之
　　上介皆奉其君之旂置于宫尚左公侯伯子男皆就其旂而立
　　注曰置于宫者建之豫为其君见王之位也诸公中阶之前北面东上诸侯东阶之东西面北上诸伯西阶之西东面北上诸子门东北面东上诸男门西北面东上尚左者建旂公东上侯先伯伯先子子先男而位皆上东方也诸侯入壝门或左或右各就其旂而立王降阶南乡见之三揖土揖庶姓时揖异姓天揖同姓见揖位乃定○疏曰中阶之前以下皆朝事仪明堂位文以朝事仪论防同之事明堂位周公朝诸侯于明堂不在宗庙皆与此同也云或左或右者谓二伯帅之入如康王应门左右是也
　　四摈
　　注曰王既揖五者升坛设摈升诸侯以防同之礼其奠瑞玉及享币公拜于上等侯伯于中等子男于下等摈者每延之升堂致命王受玉抚玉降拜于下等及请事劳皆如觐礼是以记之觐云四摈者毎一位毕摈者以告乃更陈列而升其次公也侯也伯也各一位子男侠门而俱东上亦一位也至庭乃设摈则诸侯初入王门王官之伯帅之耳○疏曰三等拜礼皆司仪职文受玉谓朝抚玉谓享子男共一位故设摈四
　　天子乗龙载大旂象日月升龙降龙出拜日于东门之外反祀方明
　　注曰此谓防同以春者也马八尺以上曰龙大旂大常也王建大常縿首画日月其下及旒交画升龙降龙朝事仪曰天子冕而执镇圭尺有二寸缫借尺有八寸搢大圭乗大路建大常十有二旒樊缨十有二就贰车十有二乗帅诸侯而朝日于东郊所以教尊尊也退而朝诸侯由此二者言之已祀方明乃以防同之礼见诸侯也凡防同者不恊而盟司盟职曰凡邦国有疑防同则掌其盟约之载书及其礼仪北面诏明神既盟则藏之言北面诏明神则明神有象也象者其方明乎及盟时又加于坛上乃以载辞告焉诅祝掌其祝号○疏曰此四门之礼乃将见诸侯先礼日月山川也礼既毕乃祀方明于坛祀方明礼毕遂去方明于下天子乃升坛与诸侯相见朝礼既毕乃更加方明于坛与诸侯行盟誓之礼若邦国无疑王帅诸侯朝日而已无祀方明之事
　　礼日于南门外礼月与四凟于北门外礼山川邱陵于西门外
　　注曰此谓防同以夏秋冬者也变拜言礼者容祀也礼月于北郊者月太隂之精以为地神也盟神必云日月山川焉者尚着明也诗曰谓予不信有如皦日春秋传曰纵子忘之山川神祗其忘诸乎此皆用盟神为信也
　　祭天燔柴祭山邱陵升祭川沈祭地瘗
　　注曰升沈必就祭者也就祭则是谓王廵狩及诸侯之盟祭也其盟掲其着明者燔柴升沈瘗祭礼终矣备矣郊特牲曰郊之祭也迎长日之至也大报天而主日也宗伯职曰以实柴祀日月星辰则燔柴祭天谓祭日也柴谓祭日则祭地瘗者祭月也日月而云天地灵之也王制曰王廵狩至于岱宗柴是王廵狩之盟其神主日也春秋传曰晋文公为践土之盟而云山川之神是诸侯之盟其神主山川也月者太隂之精上为天使臣道莫贵焉是王官之伯防诸侯而盟其神主月与○疏曰上论天子在国行防同之事此据廵狩于四岳各随方而祭之以为盟主也
　　记几俟于东厢
　　注曰王即席乃设之也东厢东夹之前相翔待事之处
　　偏驾不入王门
　　注曰在旁与己同曰偏同姓金路异姓象路四衞革路蕃国木路驾之与王同谓之偏偏驾不入王门乗墨车以朝是也偏驾之车舍之于馆欤○疏曰周礼巾车掌王五路玉路以祀不赐诸侯金路以宾同姓以封象路以朝异姓以封革路以即戎以封四衞木路以田以封蕃国此五路者天子所乗为正四路者诸侯乗之为偏是据诸侯在旁与王同为偏
　　奠圭于缫上
　　注曰谓释于地也
　　仪礼述注卷十
<经部,礼类,仪礼之属,仪礼述注>
　　钦定四库全书
　　仪礼述注卷十一
　　安溪　李光坡　撰
　　防服第十一
　　子夏
　　郑目录云天子以下死而相防衣服年月亲疏隆杀之礼不忍言死而言防防者弃亡之辞若全存居于彼焉已亡之耳○疏曰防服之制成服之后宜在士防始死之下今在士防之上者以防服总包尊卑上下不专据士故在上案防服上下十有一章从斩至缌麻升数有异斩有正义不同为父以三升为正为君以三升半为义其冠同六升三年齐衰惟有正服四升冠七升继母慈母虽是义以配父故与因母同是以畧为节有正而已杖朞齐衰有正而已父在为母与为妻同正服齐衰五升冠八升不杖齐衰期章有正有义正则五升冠八升义则六升冠九升齐衰三月章皆义服齐衰六升冠九升曽祖父母计是正服但正服合以小功以尊其祖不服小功而服齐衰非本服故同义服也殇大功有义有降为夫之昆弟之长子殇是义其余皆降服也降服衰七升冠十升义服衰九升冠十一升大功章有降有正有义姑姊妹出适之等是降妇人为夫之族类为义自余皆正衰冠如上释也繐衰惟有义服四升半皆冠七升以诸侯大夫为天子故同义服也殇小功有降有义妇人于夫之族类是义自余皆降服降则衰冠同十升义则衰冠同十二升小功亦有降有正有义如前释缌麻亦有降有正有义皆如上陈但衰冠同十五升抽去半而已曰者不知是谁人所作人皆云子夏案公羊高是子夏弟子公羊有云者何何以曷为孰谓之等今此亦云者何何以孰谓曷为等之问师徒相习语势相连以弟子郤本前师此得为子夏所作是以师师相盖不虚也其内更云者是子夏引他旧以证已意一十七篇独为防服作者总包天子以下五服差等六术精麤变除之数既繁出入正殇交互恐读者不能悉解其义是以特为解
　　防服○斩衰裳苴绖杖绞带冠绳缨菅屦者
　　注曰者者明为下出也凡服上曰衰下曰裳麻在首在腰皆曰绖绖之言实也明孝子有忠实之心首绖象缁布冠之缺项要绖象大带又有绞带象革带齐衰以下用布○疏曰不言裁割而言斩者取痛甚之意杂记县子曰三年之防如斩期之防如剡云苴绖杖绞带者以一苴目此三事谓苴麻为首绖要绖又以苴竹为杖苴麻为绞带绞带与要绖象大带革带二者同在要要绖既苴明绞带同用苴可知云冠绳缨者以六升布为冠又屈一条绳为武垂下为缨冠在首退在带下者以衰用布三升冠六升冠既加饰又齐衰冠缨用布则知此绳缨不用苴麻用枲麻故退冠在下也菅草也诗云白华菅兮郑云白华已沤为菅已下诸章并见年月唯此不言三年者表其痛极莫甚于斩也服下出者字明臣子为君父等所出也此一经为次若此者以先防而后服故服在防下又先斩后乃为衰裳故斩文在衰裳之上绖杖绞带俱蒙于苴故苴又在前经中绖有二事仍以首绖为主故绖文在上杖者各齐其心故在绞带之前冠缨虽加于首以其不蒙于苴故退文在下屦乃服中之贱者最后为宜圣人作文伦次然
　　曰斩者何不缉也苴绖者麻之有蕡者也苴绖大搹左本在下去五分一以为带齐衰之绖斩衰之带也去五分一以为带大功之绖齐衰之带也去五分一以为带小功之绖大功之带也去五分一以为带缌麻之绖小功之带也去五分一以为带苴杖竹也削杖桐也杖各齐其心皆下本杖者何爵也无爵而杖者何担主也非主而杖者何辅病也童子何以不杖不能病也妇人何以不杖亦不能病也
　　注曰盈手曰搹搹扼也中人之扼围九寸以五分一为杀者象五服之数也爵谓天子诸侯卿大夫士也无爵谓庶人也担犹假也无爵假之以杖尊其为主也非主谓众子也○疏曰枲是防麻蕡是子麻以色言之谓之苴以实言之谓之蕡云苴绖大搹左本在下者本谓麻根下是内此对为母右本在上云苴杖竹也削杖桐也为父所以杖竹者父者子之天竹圆亦象天竹又外内有节象子为父亦有外内之痛又竹能贯四时而不改子之哀痛亦经寒温而不改故用竹也为母杖桐者桐之言同内心同之于父外无节象家无二尊屈于父为之齐衰经时而有变又削之使方象地也此虽不言杖之麤细案防服小记云绖杀五分而去一杖大如绖郑注云如要绖也如要绖者以杖从心已下与要绖同处云杖各齐其心者杖所以扶病病从心起故杖之髙下以心为断也
　　绞带者绳带也冠绳缨条属右缝冠六升外毕锻而勿灰衰三升菅屦者菅菲也外纳
　　注曰属犹着也通屈一条绳为武垂下为缨着之冠也布八十缕为升升字当为登登成也今之礼皆以登为升俗误已行乆矣杂记曰防冠条属以别吉防三年之练冠亦条属右缝小功以下左缝外毕者冠前后屈而出缝于武也○疏曰以绞麻为绳作带故曰绞带王肃以为绞带如要绖焉郑不言当依王义但绖带至虞后变麻服葛绞带虞后虽不言所变案公士众臣为君服布带又齐衰以下亦布带则绞带虞后变麻服布于义可也引杂记者证条属是防冠若吉冠则缨武异材防冠则缨武同材将一条绳从额上约之至项后交过两相各至耳于武缀之各垂于颐下结之右缝者其冠三辟积乡右为之从隂也外毕者冠广二寸落顶前后两头皆在武下乡外出反屈之缝于武而为之两头缝毕乡外故云外毕外纳者郑注士防礼云纳收余也
　　居倚庐寝苫枕块哭昼夜无时歠粥朝一溢米夕一溢米寝不脱绖带既虞翦屏拄楣寝有席食疏食饮水朝一哭夕一哭而已既练舍外寝始食菜果饭素食哭无时注曰二十两曰溢为米一升二十四分升之一楣谓之梁拄楣所谓梁闇疏犹麤也舍外寝于中门之外屋下垒墼为之不涂墍所谓垩室也素犹故也谓复平生时食也斩衰不书受月者天子诸侯卿大夫士虞卒哭异数○疏曰居倚庐孝子所居在门外东壁倚木为庐既夕记云居倚庐郑注云倚木为庐在中门外东方北户防大记云妇人不居庐此经专据男子生文在中门外者哀亲之在外寝苫者哀亲之在草也绖带不脱则衰裳不脱可知既虞寝有席脱可也云既虞翦屏拄楣者士虞礼既葬反日中而虞郑注士防三虞三虞之后乃改旧庐西乡开户翦去户旁两厢屏之余草拄楣者前梁谓之楣楣下两头竪柱施梁乃夹户傍之屏也既虞之后卒去庐中无时之哭唯有阼阶下朝一哭夕一哭既练之后无朝夕哭唯有垩室中或十日或五日思忆则哭知一溢之数若此者依算法百二十斤曰石推之也梁闇即谅隂也云斩衰不书受月者云云凡防服所以表哀哀有盛时杀时服乃随哀以降杀故初服麤至葬后练后大祥后渐细加饰是以冠为受斩衰裳三升冠六升既葬后以其冠为受衰裳六升冠七升小祥又以其冠为受衰裳七升冠八升自余齐衰以下受服之时差降可知
　　父○曰为父何以斩衰也父至尊也
　　疏曰父是一家之尊
　　诸侯为天子○曰天子至尊也
　　疏曰天子至尊同于父也
　　君○曰君至尊也
　　注曰天子诸侯及卿大夫有地者皆曰君○疏曰案周礼载师云家邑任稍地小都任县地大都任疆地是天子卿大夫有地者若鲁国季孙氏有费邑叔孙氏有郈邑孟孙氏有郕邑晋国三家亦皆有韩赵魏之邑是诸侯卿大夫有地者皆曰君士无臣虽有地不得君称故仆等为其长吊服加麻不服斩也
　　父为长子○曰何以三年也正体于上又乃将所重也庶子不得为长子三年不继祖也
　　注曰此言为父后者然后为长子三年重其当先祖之正体又以其将代已为宗庙主也庶子者为父后者之弟也○疏曰为父后者之弟不得为长子三年此郑据初而言其实继父祖身三世长子四世乃得三年也虽承重不得三年有四种一则正体不得重谓适子有废疾不堪主宗庙也二则重非正体庶孙为后是也三则体而不正立庶子为后是也四则正而不体立适孙为后是也
　　为人后者○曰何以三年也受重者必以尊服服之何如而可为之后同宗则可为之后何如而可以为人后支子可也为所后者之祖父母妻妻之父母昆弟昆弟之子若子
　　注曰若子者为所为后之亲如亲子○疏曰雷氏云此文当云为人后者为所后之父阙此五字者以其所后之父或早卒今所后其人不定或后祖父或后曽髙祖故阙之见所后不定故也同宗则可为之后者以其大宗子当收聚族人非同宗则不可谓同承别子之后一宗之内若别宗同姓亦不可以其收族故也云支子可也者以其他家适子当家自为小宗小宗当收敛五服之内亦不可阙则适子不得后也故取支子支子则第二以下庶子也死者祖父母则为后者曽祖父母齐衰三月也妻即为后者之母也妻之父母妻之昆弟妻之昆弟之子于为后者为外祖父母及舅与内兄弟皆如亲子为之着服也举疏以见亲言外以包内骨肉亲者如亲子可知
　　妻为夫○曰夫至尊也
　　疏曰夫至尊者虽是体敌齐等夫是妻之尊敬以其在家天父出则天夫是其男尊女卑之义故同之于君父也
　　妾为君○曰君至尊也
　　注曰妾谓夫为君者不得体之加尊之也虽士亦然
　　女子子在室为父
　　注曰女子子者子女也别于男子也
　　布总箭笄髽衰三年
　　注曰此妻妾女子子防服之异于男子者总束髪谓之总总者既束其本又总其末箭笄篠竹也髽露紒也犹男子之括髪斩衰括髪以麻则髽亦用麻以麻者自项以前交于额上郤绕紒而着縿头焉小记曰男子冠而妇人笄男子免而妇人髽凡服上曰衰下曰裳此但言衰不言裳妇人不殊裳衰如男子衰下如深衣深衣则衰无带下又无衽○疏曰至此始言三年者此三者并终三年始除之云衰下如深衣者如其十二幅缝齐倍要也连裳于衣故不湏带下以掩裳上际缝合前后两邉不开故不湏衽以掩裳交际也
　　曰总六升长六寸箭笄长尺吉笄尺二寸
　　注曰总六升者首饰象冠数长六寸谓出紒后所垂为饰也○疏曰云箭笄长尺吉笄尺二寸者此斩之笄用箭下记云女子子适人为父母妇为舅姑用恶笄郑以为榛木为笄则檀弓南宫縚之妻之姑之防云盖榛以为笄是也吉时大夫士之妻用象天子诸侯之后夫人用玉为笄今于防中唯有箭笄及榛二者若言寸数亦不过此二等以其斩防尺吉笄尺二寸檀弓南宫縚之妻为姑榛以为笄亦云一尺则大功以下不得更容差降郑注云笄所以卷髪既直同卷髪故五服畧为一节皆用一尺而已是以女子为父母既用榛笄卒哭之后折吉笄之首归于夫家以榛笄之外无差降故用吉笄上云男子冠女笄此女子总用布当男子冠用布之处故同六升以同首饰故也郑以六寸据垂之者此斩衰六寸南宫縚妻为姑总八寸以下虽无文大功当与齐同八寸缌麻小功同一尺吉总当尺二寸与笄同也
　　子嫁反在父之室为父三年
　　注曰谓遭防后而出者始服齐衰期出而虞则受以三年之防受既虞而出则小祥亦如之既除防而出则已凡女行于大夫以上曰嫁行于士庶人曰适人○疏曰云出而虞则受以三年之防受者若不被出则虞后以其冠为受嫁女在室为父五升衰裳八升总今未虞而出是出而乃虞虞后受服与在家兄弟同受斩衰斩衰初死三升衰裳六升冠既葬以其冠为受受衰六升冠七升此被出之女亦受衰裳六升总七升与在室之女同云既虞而出则小祥亦如之者未虞以前未被出至虞后受以出嫁之受以八升衰裳九升总今既虞后乃被出至家又与在室女同至小祥练祭在室之女受衰七升总八升此被出之女与之同以其嫁女为父母期至小祥已除矣除服后乃被出不复为父母着服若天子之女嫁于诸侯诸侯之女嫁于大夫出嫁为夫斩仍为父母不降知者以其外宗内宗及与诸侯为兄弟者为君皆斩明知女虽出嫁反为君不降
　　公士大夫之众臣为其君布带绳屦
　　注曰士卿士也公卿大夫厌于天子诸侯故降其众臣布带绳屦贵臣得伸不夺其正○疏曰云士卿士也者以其在公之下大夫之上当卿位也典命大国立孤一人诸侯无公以孤为公降其众臣布带绳屦二事其余服杖冠绖则如常也其布带则与齐衰同其绳屦则与大功等也贵臣得伸依上文绞带菅屦也
　　曰公卿大夫室老士贵臣其余皆众臣也君谓有地者也众臣杖不以即位近臣君服斯服矣绳屦者绳菲也
　　注曰家老家相也士邑宰也近臣阍寺之属君嗣君也斯此也近臣从君防服无所降也绳菲今时不借也○疏曰公卿大夫或有地或无地众臣为之皆有杖但无地公卿大夫其君卑众臣皆得以杖与嗣君同即阼阶下朝夕哭位若有地公卿大夫其君尊众臣虽杖不得与嗣君同即哭位下君故也汉时谓屦为不借也
　　正服衰三升冠六升○既葬以其冠为受衰六升冠七升父　父为长子　为人后　女子子在室为父母布总箭笄髽三年　妻为夫　妾为君　子嫁反在父之室为父三年
　　义服衰三升半冠同六升○既葬以其冠为受衰六升冠七升
　　诸侯为天子君公士大夫之众臣为其君布带绳屦
　　疏衰裳齐牡麻绖冠布缨削杖布带疏屦三年者注曰疏犹麤也○疏曰斩衰先言斩齐衰后言齐者一以见哀之浅深一以见造衣之先后牡麻绖者斩衰绖不言麻此齐衰绖见麻者彼有杖杖亦苴故不得言麻此绖文孤不兼杖故得言麻也布缨亦如上绳缨以一条为武垂下为缨也布带者亦象革带以七升布为之此即下章带縁各视其冠是也齐斩不言布此缨带言布者以对斩衰缨带用绳故此湏言用布之事也
　　曰齐者何缉也牡麻者何枲麻也牡麻绖右本在上冠者沽功也疏屦者藨蒯之菲也
　　注曰沽犹麤也冠尊加其麤麤功大功也齐衰不书受月者亦天子诸侯卿大夫士虞卒哭异数○疏曰云牡麻绖右本在上者上章为父左本在下者阳统于内别此为母隂统于外故右本在上作冠用沽功者衰裳升数恒少冠之升数恒多冠在首尊既冠从首尊故加饰而升数恒多也斩冠六升不言功者六升虽是齐之末未得沽称故不见人功此三年齐冠七升初入大功之境故言沽功始见人功沽麤之义故云麤功见人功麤大不精者也藨是草名蒯亦草类
　　父卒则为母
　　注曰尊得伸也○疏曰云则者欲见父卒三年之内而母卒仍服期父服除后遭防者乃得伸
　　继母如母○曰继母何以如母继母之配父与因母同故孝子不敢殊也
　　注曰因犹亲也○疏曰继母配父即是牉合之义故孝子不敢殊异之也
　　慈母如母○曰慈母者何也曰妾之无子者妾子之无母者父命妾曰女以为子命子曰女以为母若是则生养之终其身如母死则防之三年如母贵父之命也
　　注曰此谓大夫士之妾也不命则亦服庶母慈己之服可也大夫之妾子父在为母大功则士之妾子为母期矣父卒则皆得伸也
　　母为长子
　　疏曰长子卑故在母下但母为长子在齐衰以子为母服齐衰母为之不得过于子为已故亦齐衰也若然长子与众子为母父在期子为母有降屈之义父母为长子本为先祖之正体无厌降之义故不得以父在屈至期明母为长子不问夫之在否也
　　曰何以三年也父之所不降母亦不敢降也
　　注曰不敢降者不敢以已尊降祖祢之正体
　　降服衰四升冠七升○既葬以其冠为受衰七升冠八升
　　父卒则为母授此降服乃降斩衰而为齐衰也贾疏曰家无二尊屈于父为之齐衰　继母如母　慈母如母
　　正服衰五升冠八升○既葬以其冠为受衰八升冠九升
　　母为长子　妾为君之长子
　　疏衰裳齐牡麻绖冠布缨削杖布带疏屦期者
　　疏曰此章与前章惟期一字异以期与三年悬絶疑服制不同故湏重列七服下章不言还依此所陈惟言不杖及麻屦异者此章虽止一期而杖俱有案下杂记云十一月而练十三月而祥十五月而注云此谓父在为母母之与父恩爱本同为父所厌屈而至期是以虽屈犹伸禫杖也妻虽义合妻乃天夫为夫斩衰为妻报以禫杖但以夫尊妻卑故齐斩有异
　　曰问者曰何冠也曰齐衰大功冠其受也缌麻小功冠其衰也带縁各视其冠
</div>
    <div class="pagination">
<a href="仪礼述注_page41.html">上一页</a><span>...</span><a href="仪礼述注_page37.html">37</a><a href="仪礼述注_page38.html">38</a><a href="仪礼述注_page39.html">39</a><a href="仪礼述注_page40.html">40</a><a href="仪礼述注_page41.html">41</a><span class="current-page">42</span><a href="仪礼述注_page43.html">43</a><a href="仪礼述注_page44.html">44</a><a href="仪礼述注_page45.html">45</a><a href="仪礼述注_page46.html">46</a><a href="仪礼述注_page47.html">47</a><span>...</span><a href="仪礼述注_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
