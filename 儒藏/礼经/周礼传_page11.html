<!DOCTYPE html>
<html>
<head>
    <meta charset="UTF-8">
    <title>周礼传 - 第 11 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼传 - 第 11 页/共 46 页</h1>
    <div class="content">　　周礼传巻三上　　　　明　王应电　撰
　　春官【上】
　　惟王建国辨方正位体国经野设官分职以为民极乃立春官宗伯使帅其属而掌邦礼以佐王和邦国【书周官曰宗伯掌邦礼治神人和上下太宰礼典曰以和邦国以统百官以谐万民小宰礼职曰以和邦国以谐万民以事鬼神宗伯兼掌礼乐天下事必有序而后和礼先而乐后故曰掌邦礼治神人事鬼神者指其以礼乐治人事鬼也曰统百官与宰统治之意稍异百官有礼而心有统摄也曰和邦国曰谐万民者分定而后和谐者恊物之意也】
　　礼官之属大宗伯卿一人小宗伯中大夫二人肆师下大夫四人上士八人中士十有六人旅下士三十有二人府六人史十有二人胥十有二人徒百有二十人郁人　鬯人【郁人之属】　鸡人　司尊彛　司几筵　天府典瑞　典命　司服　典祀　守祧【音挑○典祀之属】　世妇内宗　外宗【已上属世妇】　人　墓大夫　职丧【已上人之类】大司乐　大胥　小胥　大师　小师　瞽蒙　眡了典同　磬师　钟师　笙师　镈师【音愽】　韎师【音妺】旄人　籥师　籥章　鞮鞻氏【鞮音堤鞻读若屦】　典庸器司干【已上属大司乐】　大卜　卜师　人　菙氏【日髓反】占人　簭人【古筮字】　占梦　眡祲【已上属大卜】　大祝小祝　丧祝　甸祝　诅祝【音昼○已上属大祝】　司巫男巫　女巫【已上属司巫】　大史　小史　冯相氏【冯音平相去声】保章氏　内史　外史　御史【已上属大史】　巾车　典路车防　司常【已上属巾车】　都宗人　家宗人
　　【已上春官之属凡六十六官春主和宗伯掌邦礼皆谐和之事故取象于春礼之秩序皆天所命天府奉若天道也礼莫大乎奉天大卜簭人占梦眡祲冯相保章听命于天和同天人之际也典命典瑞司服巾车司常礼之秩叙也郁人司尊彛司几筵行礼之器也巫祝致礼之词也诸史守礼之官也礼必有乐大司乐所以和礼兼敎王世子及国子以礼乐也世妇内外宗敎六宫之人以礼也送死大事故人职丧专掌其礼也鸡人春畜也不言木者木生于土掌于地官之虞衡也虞廷命伯夷典礼防典乐龙纳言周礼则合于宗伯六十属合敬同爱春生象也】
　　大宗伯之职掌建邦之天神人鬼地示之礼以佐王建保邦国【示音期俗书借祈此乃祷祈字也惟周礼单用示为当但示乃天垂象之意音视古文别作更善】
　　【圣人系易于涣曰先王以享于帝立庙于萃曰王假有庙致孝享也祭祀之报本于人心故涣散而萃聚之者莫有大且急于天地人之祀者盖有此国则有此祀典人心以之系属国祚以之永頼与国同其存亡故系之建国而宗伯掌之以建保邦国也且五礼皆宗伯所掌而吉祭为先幽能格于鬼神而况于人乎故孔子云知其説者之于天下也其如示诸掌乎正此意也】
　　以吉礼事邦国之鬼神示【祗通○古人大祭祀日尸牲皆用卜吉故祭礼称吉】以禋祀祀昊天上帝以实柴祀日月星辰以槱燎祀司中司命飌师雨师【禋音因槱音酉飌风通】
　　【天之灵曰神天神之祭莫尊于昊天上帝其次祀曰日月星辰星谓木火土金水之五星辰谓日月五星所防之十二次也小祀曰司中而下旧解文昌第四星为司命第五星为司中愚谓虚宿下有司命星主人之夀夭名义甚正司中无攷岂天枢北极主天之中气故祀之欤若文昌六星自主天子文德不当与此混也飌师雨师旧説以为箕星好风毕星好雨理或然也大抵祀天神皆主精意以享而以牲体燔燎上逹其诚故自牲体实于柴中言曰实柴自其焚之而言曰槱燎槱即薪也自其烟气之升记所谓见以萧光假此以上达其诚即书之明禋故曰禋祀三祀互相备天神独尊故专以禋名也】
　　以血祭祭社稷五祀五岳以貍沈祭山林川泽以疈辜祭四方百物【貍音埋疈音壁辜音孤】
　　【地之灵曰示地示之祭莫尊于社稷社土神即地也观古人言社则不言地言地则不言社可见有社必有稷土爰稼穑也其次祀有五祀五岳山川五祀谓春户夏灶夏季中霤秋门冬行也以其切于民用故祀之或谓五祀者即木火土金水之神其功甚大岂可舎之而祀门户等然观五帝之祀正主五行流行之主宰配以五人帝而从以五人神其礼为至隆其余祀典若山林于木川泽于水司爟于火与夫乡州之社无非五行之祀故此之五祀当从月令为善也五岳岱华嵩衡恒举四望之大者山林川泽者畿内之名山大川也小祀有四方百物者亦谓境内四方百物之神若八蜡九门磔禳之类也大抵祀地示皆杀牲而沉埋之以下达其诚有牲即为血祭貍埋于土沉没于水也境内山川皆即其地而祭故以貍沉言疈刀判之辜磔而陈之四方百物其神卑多磔牲体而解之各以其体而祀其方故以疈辜言社稷四望为尊故独以血祭名也○蜡音乍别作防善祫音狎磔音责】
　　以肆献祼享先王以馈食享先王以祠春享先王以禴夏享先王以尝秋享先王以烝冬享先王
　　【人死而魂灵之防变曰鬼宗庙之祭四时一举主祭夫髙曾祖祢之四亲庙与夫祖之始受命宗之有功德而不毁者祭必于四时取夫疏数之中也三年一祫主陈夫毁庙之主而合祀之也五年一禘主追祭夫祖之所自出而以祖配之也肆陈牲也肆献者肆解牲体以献也祼用郁鬯之酒祼地以降神也馈食用黍稷以荐也春物初生祭时品物少主以词达诚故曰祠夏阳盛主用盛乐故曰禴字从龠或从勺皆乐噐名也秋物初成主以荐新为事故曰尝冬物大备主合众物以享故曰烝祠禴尝烝宗庙中四时常祭之名所以享祖宗及四亲庙故皆曰享先王祭必用牲礼莫重于祼郑氏谓此主禘言祭以追飬亦莫重于馈食郑氏谓此主祫言故亦曰享先王其实肆献祼馈食凡祭皆有之以禘祫尊故特举以为名耳○按立人之道莫大于报本万物本乎天人本乎祖故天地宗庙之祭国家莫大之事其余有功于人者必食其报此中祀小祀之所由设也】
　　以凶礼哀邦国之忧【哀谓悲伤而思拯之】以丧礼哀死亡【人死在殡曰死既葬曰亡】以荒礼哀凶札【饥馑曰凶疫疠曰札】以吊礼哀祸烖【水火为害之类】以禬礼哀围败【禬防通○城郭被围曰围兵衂曰败】以恤礼哀冦乱【兵作于外曰冦作于内曰乱】
　　【人情嘉生成而恶死亡大君者以天下为体痒疴疾痛举切吾身凶礼五以哀邦国之忧者救患分烖以忧其忧所谓忧以天下也丧礼者含禭赙赗之礼及为之服也荒礼者司徒移民通财小行人国凶荒则令赒委之膳夫大荒大札则不举曲礼君膳不祭肺马不食谷驰道不除祭祀不县也吊礼者小行人国有祸烖则令哀吊之宋大水鲁庄公使人吊焉曰天作滛雨害于齍盛若之何不吊也禬礼者防聚财货更其所丧若齐桓公城楚丘也恤礼者同难相恤或救兵或犒师使不困于强暴也○含去声赙音附风去衂宁六反】
　　以賔礼亲邦国春见曰朝夏见曰宗秋见曰觐冬见曰遇【郑氏云朝犹朝也取其来之早宗尊也取其尊王觐之言勤也取其勤王事遇偶也若不期而遇按朝宗觐遇王朝定名诸侯来者随所值之时即用其礼汉书呉王不朝使人为秋请是也若拘以四方之说岂东方无觐而西方无朝乎○朝犹朝也下朝字音招】时见曰防殷见曰同【时事也王将有征讨之事为坛于国外合诸侯而命事焉春秋传所谓有事而防也殷众也即职方氏之殷国大行人之殷同十二嵗王不廵守则六服尽朝王亦为坛合诸侯而命政也郑氏曰殷国所在无常或在城之外或徃诸侯之国四方四时分来终嵗则徧愚谓周公为东都以为防诸侯之所取其道里之中盖即殷同之事也其后穆王廵逰无度昭王廵守不反遂废廵守之礼而亦不殷同矣六者诸侯见天子之礼所谓大賔也】○时聘曰问殷頫曰视【頫天敎反○诸侯非朝嵗以时而使其臣存问于天子为时聘王制所谓比年一小聘三年一大聘也天子有事诸侯各使其臣頫于天子列国皆至故曰殷頫二者皆诸臣之事所谓大客也易曰先王以建万国亲诸侯賔礼者侯国君臣有事于王国待以賔客之礼使之亲附也虞书五载一廵守羣后四朝故元年廵守四方二年已后每嵗一方诸侯来朝四年而遍至六年而复廵守周制详宻自一嵗一见至六嵗一见二匝而王乃时廵朝觐防同者诸侯见天子之至大礼此与廵守相对者也王之所以抚诸侯者有徧頫徧存之礼则诸侯于不朝之嵗其能恝然乎于是乎有时聘之礼也王于诸侯有贺庆忧恤之礼则诸侯于天子之善与烖可但已乎于是乎冇殷頫之礼也详见大行人】
　　以军礼同邦国【军字以包车为文古人用众必以兵车也同者威其不恊僣乱而定于一之意】大师之礼用众也大均之礼恤众也大田之礼简众也大役之礼任众也大封之礼合众也
　　【天下之事有运筹于尊爼之间而举之者有必动大众于原野而后可以集事者此军礼之所由设也大师伐国也战事非杀敌则杀于敌若以贪生为心唯知畏敌斯败亡无日矣故犯军法者必诛率其众致身从事死中求生故曰用众大均者司空度地居民移狭土之民实土圹之处将大众而舎旧即新者也老弱转徙道路易至失所新适异乡未得所安非曲尽夫忧恤者不能故曰恤众大田者四时畋猎寓讲武之灋所以简阅大众使可战可守故曰简众大役者筑凿营建其用众多其劳民久苟事无统纪则人得以偷惰必赋之丈尺分之以事然后可以攷其勤惰而责其成故曰任众大封者或卿大夫出封或侯国移封正其疆域则四邻咸在均其职守则同盟毕至主合诸侯而命之故曰合众大师大田皆司马主其事大均大役大封皆司空主其事然司空亦掌田灋者以敎大阅在仲冬也司马亦与大役者以将大众必以军灋从事也若司徒主民故率民而至并属之司徒然其民又分属六官故将其民者不出于六官之吏此小宰所以有军旅田役之聨事也欤】
　　以嘉礼亲万民【嘉美善也宴乐喜庆之事人情之所美善者也】以饮食之礼亲宗族兄弟以昏冠之礼亲成男女以賔射之礼亲故旧朋友【故旧王之旧相识及共学者朋友天子亦有友臣也】以飨燕之礼亲四方之賔客【朝防聘问而至及诸侯诸臣贡士之賔王者】以脤膰之礼亲兄弟之国【脤日轸反社稷肉膰音烦宗庙肉】以贺庆之礼亲异姓之国
　　【人与人自为同类而相亲君臣上下势分县絶苟无防合之礼则情意宁无乖离乎同姓贵于亲睦先王有时燕焉国语时燕不淫记族食世降一等是也有因祭而燕焉诗曰诸父兄弟备言燕私唯其有此所以同姓之亲情自浃洽也冠者成人之道归妹人之终皆人事之成也昏姻冠笄之礼使同姓异姓相亲以乐成之则自王族以及于百姓无怨旷之苦也故旧朋友有礼以礼賔之有射以习礼乐四方賔客有飨以训恭敬有燕以示慈恵然四方賔客有贡士之賔射有诸侯之大射故旧朋友有耆老之飨无事之燕此分属者各举一事言之耳诸侯入天子之国既有賔射飨燕以礼之矣至于在其国内复有相亲之礼焉兄弟之国祭则归胙欲其共霑神惠异姓之国冇嘉事则贺庆以乐其乐然大行人云贺庆以赞诸侯之喜则贺庆通于同姓春秋天王使宰孔赐齐侯胙宋先代之后有事膰焉则脤膰及于异姓此亦各举其重者也夫吉礼主严凶礼主哀军礼主威賔礼主庄故复因人情可嘉美之事制为五礼以亲之则上下交而王泽之流沛然矣】
　　以九仪之命正邦国之位【九仪之命者九命之仪不同也王朝诸臣五等侯国之君臣其相聚虽至赜皆秩然不乱故曰正邦国之位赜音责】一命受职【王朝下士公侯伯之上士子男之大夫】再命受服【王朝中士公侯伯之大夫子男之卿】三命受位【王朝上士公侯伯之卿】四命受器【王朝下大夫公之孤附庸之君】五命赐则【王朝中大夫畿外子男】六命赐官【王朝六卿】七命赐国【侯伯之国或王朝卿大夫出封或子男加封也】八命作牧九命作伯
　　【人之类聚羣分有尊卑上下之等天所以命有德也王者代天制为命数一视其德以为予夺进退虽匹夫之贱命之则得以有列虽诸侯之贵不命则不得以嗣爵有功者进之有罪者黜之凡天下之有爵者皆出于上之命而其国家宫室车旗衣服礼仪一视其命之数不敢有毫髪之干此所以定民志而使人争务于功德也受职者始受命于王为正吏府史胥徒非无职也皆官长所自辟除与夫子男之士皆非受命于王也受服者得服冕之服一命而下则皮弁而已受位者列位于王朝而为王臣再命虽得聘于王不得有列于王朝也受器者王命之得具祭器礼运云大夫具官祭器不假非礼也故未四命不得具祭器赐则者畿内之臣赐之八则以治都鄙畿外子男亦如之也赐官者六卿在王朝则有六十属在其国都则有灋则以驭其官也赐国者有百里之国也或疑子男已有国矣至七命而后云赐国何也观夫诸侯未逾年曰子蛮夷虽大曰子故子者未成国之名男之名则犹夫子耳是故三公未有国而执璧子男执璧而不执圭其例可见故必七命而后可以为侯国也作牧者王朝三公及畿外侯伯有功德者加为九州牧在舜典为十二牧即大宰大司马所建之牧诗所谓赐之弓矢得专征伐也作伯者畿外先代之后为上公之国及王朝三公加为东西二伯领畿外诸侯公羊传所谓自陜以东周公主之自陜以西大公主之是也自一至四始无而有故曰受自五至七因有而加故曰赐自八至九不可以轻授必有大功德者然后可以充是任书所谓官不必备惟其人故曰作也】
　　以玉作六瑞以等邦国王执镇圭公执桓圭侯执信圭伯执躬圭子执谷璧男执蒲璧【镇大行人作瑱二字通用信如字瑞者征祥符应之称字从玉从耑言美在其中而发耑于外也天子诸侯所执之玉而以瑞名者玉纯阳之精气备天地之全德故执以为守为信而名曰瑞言德蕴于内而征于外也以其世守之以为寳故曰守圭诸侯之圭皆王所命故曰命圭其来朝也必辑而合之以为騐故天子之冐圭则邪刻其下诸侯瑞圭则邪鋭其首上下相合所以立天下之信也攷工记玉人之事鎭圭尺有二寸天子守之命圭九寸谓之桓圭公守之命圭七寸谓之信圭侯守之命圭七寸谓之躬圭伯守之镇安也镇圭者以四镇之山为瑑饰所以安四方也双植谓之桓宫室在上湏桓楹乃安桓圭者圭两旁如桓楹象其上承王室也夫君国皆曰侯所执皆为信唯二等之国得侯之称故圭独以信名信圭之形直隆之为双植之桓公执之杀之为曲身之躬伯执之也子执糓璧男执蒲璧者谷所以养人蒲所以安人故子男取其义镇圭尺有二寸灋天数也其余九七五皆阳数凡南面之君其命数皆从阳桓圭九寸下于天子信圭躬圭七寸下于公谷璧蒲璧五寸下于侯伯也夫圭直方止而不变者也公侯伯位已定故用之璧圎通流行而未定者也子男德方进故用之又此公执桓圭者上公之国射人三公执璧者谓王朝三公近于王而屈又不可同于孤之皮帛故亦视于子男也○按聘礼圭剡上寸半厚半寸愽三寸天子之制未闻然过于愽厚则重而不胜疑亦不过此其等差在髙卑与玉质之不同而已○耑音端杀去声剡月检反削也】
　　以禽作六贽以等诸臣【人臣之贽以禽所以别于邦君也】孤执皮帛卿执羔大夫执雁士执雉庶人执鹜【鹜音木】工商执鸡【贽之言致也所执以自致其诚也天子无客礼无所用贽唯适诸侯之祖庙及吊临有介鬯亦贽之意也诸侯之五瑞天子所命以为信辑而复颁之旧以为贽非也虞有五玉之贽其大各如其瑞周礼复合以六币之享此乃谓之贽也孤卿以下何以致其诚乎人道莫大于相养不过服食而已此司士所以掌摈士者之贽而膳夫以贽见者必膳而献之也然其物非泛常而可混用咸象其德以自致而尊卑隆杀之等于是寓焉故曰等诸臣也射人三公执璧此不言者三公官不必备故亦不着其贽也帛即虞书黄纁之三帛天地与纯干之色古人衣服所常用也合之以虎豹之皮取其震服百兽三孤在朝若无所事而其德能服逺之义也羔羊子羊之性达生跪乳近于孝外柔内刚近于勇非羣不处近于和千百维羣进止定于一有君道焉观字书义善祥美等字皆从羊建首者以此故卿执之不用羊而用羔贵其轻暖也雁进以渐飞以序从阳而不忒一偶而不再大夫执之者道合则服从临大节而不可夺之象也雉文明而不生获士执之者有文德而以死服事之象也羔雁雉三者虞书所谓二生一死也鹜之性有翼而不能飞有卵而不能乳鸟之至愚者也但能和其丑以依于人而已庶人无他事唯羣居乐业以从上之命故以为贽焉鸡之性能知时之早暮又知雨旸祸福鸟之知者也及其得食相呼大能字小又有仁德焉工之灋象制器商之趋时逐利非知不能使去其自私自利之心以资世之所不及亦何贱之有故以鸡为贽也】
　　以玉作六器以礼天地四方【上天下地天地各有四方玉器因之】以苍璧礼天以黄琮礼地以青圭礼东方以赤璋礼南方以白琥礼西方以瓉礼北方皆有牲币各放其器之色【琮音崇琥音虎璜音黄放上声】
　　【典瑞言四圭两圭为祀天地之玉而此复有苍璧璜等玉以礼天地四方何也书金縢曰植璧秉圭盖周之礼有所以祀神者植于所祀之处若其主然书所谓植璧即典瑞之四圭两圭也有所以礼神者执之以致礼若其所享然书所谓秉圭即此之六器礼天者专指冬至祀天所执冬至一阳生天之全体具焉璧圆中虚一元统天之象苍者日月之光烁天而为苍人所见天宇之色必苍也故以苍璧礼地者专指夏至祀地所执夏至一隂生地之全体具焉琮射为八方地体四正四隅之象从日照地为黄人所见大地之色皆黄也故以黄琮东方者迎春东郊青帝大皥东岳泰山之类青东方之色圭锐其首象出震生物也南方者迎夏南郊赤帝神农南岳衡山之类赤南方之色半圭曰璋章明也象物之相见乎离也西方者迎秋西郊白帝少皥西岳华山之类白西方之色琥者以义推之当为半琮形西方属虎故以为名象秋气之肃也北方者迎冬北郊黒帝颛顼北岳恒山之类北方之色半璧曰璜冬初伏藏象天之半见地上也王作六器以放神示之德牲币又放其器之色因其类以致其飨也】
　　【又按天地四方祀玉二而礼玉六盖祀玉者神之所主也天之四时主宰不同而同出于天地之四方方向不同而同归于地神示之精一而已故止以天地为别若礼玉者人之所各致其诚者也故天地各有四方而以六合为别也】
　　以天产作隂德以中礼防之以地产作阳德以和乐防之以礼乐合天地之化百物之产以事鬼神以谐万民以致百物
　　【天下之声色气味数位皆从天地而降凡阳皆属天故曰天产凡隂皆属地故曰地产人之耳目口鼻之所接衣服居处之所寓不出乎二者隂德者人之沉静持守之体揖让退巽之节皆是也减而不已则苦节而过中则伪而礼不可行矣故以物之产乎天者以作起隂德使鼓舞进前由于礼之中则其行不偏而不至于伪所谓礼主其减以进为文也阳德者人之流动盈满之气懽忻发越之情皆是也盈而不反则放乐而不节则滛而乐不可行矣故以物之产乎地者以作起阳德使优柔平中由于乐之和则其心不乖而不至于滛所谓乐主其盈以反为文也夫礼乐者合天地中和之化百物隂阳之产作之防之使无过不及故幽而鬼神有以事之则天神格而人鬼享众而黎庶有以谐之则庶尹允谐而黎民于变时雍逺而百物有以致之则百兽率舞四灵毕至记所谓和故百物皆化序故羣物皆别也宗伯叙礼之为用而总结之以此以着礼乐之功用也】
　　凡祀大神享大鬼祭大示【大神天帝大鬼宗庙大社稷也】帅执事而卜日宿眡涤濯涖玉鬯省牲镬奉玉齍【镬月郭反齍音咨】　诏大号治其大礼诏相王之大礼
　　【凡大祀恐有天地灾变国家大故以卜日为先虽大卜所掌宗伯必帅之祭以洁诚为主器之濯漑嫔妇女宫等所掌而必宿眡之礼神祀神之玉灌地之鬯皆交神大节虽典瑞鬯人之事而必亲临之六牲六官所奉齍盛六宫所共祭物莫有重于是者故牲镬必躬省之王齍则亲奉之大礼若祭主迎尸祼献割牲饮福交神之大节小礼又其中之节目盖若后世之通赞分赞大小宗伯所掌及诏相王并絜其大纲○此祭祀所掌之事】
　　若王不与祭祀则摄位
　　【凡次祀小祀王不能遍行或王有疾病及谅隂虽大祭祀而不与者并摄王位而行礼此与王居忧则宰摄政王不亲将则大司马将六军同意皆代王行事者也】
　　凡大祭祀王后不与则摄而荐豆笾彻大賔客则摄而载果【与去声载再通果祼通载果即亚祼也】
　　【大祭祀王后主豆笾之荐彻大賔客王后有再祼之礼有故而不与大宗伯代以行礼后佐王守国大礼不可缺也○已上祭祀摄行之事】
　　朝觐防同则为上相【朝觐防同大行人摈者五人出接賔曰摈入相礼曰相】大丧亦如之【先王之丧嗣王有拜賔之礼或后世子之丧王亦有拜賔之礼】王哭诸侯亦如之【诸侯薨于其国为位哭之檀弓曰天子哭诸侯爵弁绖防衣或来朝而薨于王国王为之缌麻并宗伯为上相○防缁同】王命诸侯则傧【傧作摈非○命诸侯者诸侯丧毕受命天子始得为诸侯也按郑氏云王将出命假祖庙立依前南乡傧者进当命者延之使豋内史由王右以策命之降再拜稽首登受册以出此其大畧若赐卿大夫士爵则于祭焉皆尊祖不敢自专之意诸侯虽子男必特命而大宗伯傧之待以客礼也诸臣虽公卿赐于祭而小宗伯傧之待以臣道也右傧相事宗伯掌礼故为上相六官莫敢先之】
　　国有大故则旅上帝及四望
　　【大故谓冦戎侵叛也旅者祭不一之名上帝者五帝也上帝与四望祭之不一故云旅夫国有大故大宰赞王戒于百官天子必亲总六师于是司马掌其灋治其政令司徒致其民颁其守司空治其功司冦涖其戮何虞夫冦难之不平而为此求媚之事乎盖宗伯者平日寅清其德以佐王则天明事地察故于此则率其有司各致其精诚相与告于神祗大宗伯主上帝山川之祭大祝主社稷之祭肆师令国人祭则自州长而下凡有民社之忧者靡不竭其诚以感动于鬼神使效其英灵黙相于幽防之中为不道者必遭险逆有道者常获顺易是一弭灾兵之一端也夫岂遇灾而惧缓急失措不事夫堂堂正正之典而徒祈祷于不见不闻之地则与遇围逼而讲老子谈苦空者何异周公之志不以荒乎】
　　王大封则先告后土【卿大夫出封或畿外诸侯加封也】
　　【后土即大社总大地之示大封先告者割其方之土而赐之俾立社于其国以为土之主也】
　　乃颁祀于邦国都家乡邑【邦国诸侯之国都家乡邑乡遂公邑县都也并颁以应祀神祗】
　　【愚按颁祀上有阙文观天地夏秋四官皆有和布县灋此独缺典颁祀者正嵗首之事乃者继前事之辞也】
　　小宗伯之职掌建国之神位【天神人鬼地示大宗伯掌其礼此则掌其位精粗之异建邦之神位者建此邦则立此神位也】右社稷左宗庙【社稷者王畿土谷之神祭灋所谓王自为立社也宗庙者天子祖庙也二者皆王所数行礼者故在王宫左右地道右为尊左为阳故右社稷而左宗庙也】○兆五帝于四郊【帝即易帝出乎震之帝所以主乎元气革而为五春青夏赤夏季黄秋白冬黒是为五天帝月令云其帝大皥炎帝黄帝少皥颛顼是为五人帝而用以配享者也兆于四郊者青帝东郊赤帝黄帝南郊白帝西郊黒帝北郊即月令迎春于东郊等之地也】四望四类亦如之【四望者虞书云望于山川不得至其地故望而祀之五岳四凟四海皆在所望大宗伯但言五岳举其大者也四类者祭天神皆主燔燎以达其诚其礼类于祭天故曰类即大宗伯日月星辰司中司命飌师雨师等神也四望四类亦如之者如五帝之兆于四郊也】○兆山川丘陵坟衍各因其方【畿内山林川泽丘陵坟衍原隰五地随其方之所有以为之兆】
　　【按冬日至祀天圜丘则天神皆降夏日至祀地方泽则地示皆出而此复有四郊之兆者盖冬至乃祀天之正祭因而总祀夫天神夏至乃祀地之正祭因而总祀夫地示此则各因夫气之流行与夫天神地示之所居分方而特祀之也又郑氏云兆日于东郊兆月与风师于西郊兆司中司命于南郊兆雨师于北郊其说无据而有得失愚按四望之兆若五岳四凟四海皆原有定方四类之兆则日于东月于西已无可疑其余飌师当于东雨师当于西观大司徒所云日东多飌日西多雨盖可騐矣唯夫星辰等兆无可攷愚观五星流行及七政交错之次舎皆在天之南司中司命实居紫防垣之北然则星辰其兆于南郊而司中司命其兆于北郊欤】
　　掌五礼之禁令与其用等【五礼吉凶军賔嘉也大宗伯掌其礼小宗伯掌其禁令谓禁其不当犯令其所当行及所当用之物与夫降杀之等】
　　辨庙祧之昭穆【庙始祖及髙曾祖祢四亲庙也祧谓始祖而下髙祖而上既毁之庙也自始祖为主其后一世为昭二世为穆三世为昭四世为穆以及于百世皆然也】辨吉凶之五服车旗宫室之禁【吉谓祭祀凶谓丧纪五服斩衰齐衰大功小功缌麻也五服之人其车旗有贵贱之等宫室若贵宫贵室下宫下室椅庐垩室皆冇贵贱之别也】掌三族之别以辨亲疎【三族者父族已族子族也掌三族之别者自父而上皆为尊属自子而下皆为卑属自已之行皆为兄弟之属辨其亲疎者谓有一从再从三从自五世以及于无穷也】其正室皆谓之门子【正室嫡子也门子者言代父而当门之子也】掌其政令
　　【王者之道莫大乎亲亲亲亲之道莫要于辨昭穆别贵贱分族属明宗灋庙祧之昭穆既辨则间一世而行辈同虽族属疎逺祖父子孙尊卑之序秩然而不乱五服既辨则章服有等而贵贱之义昭然而不紊三族既别则上下及旁各及四世而亲疎之序不可得而混门子既立则宗灋正在祭祀则登馂受爵必以上嗣亲疎各以其次在丧纪则有衰麻之等其居室亦有亲疎之异其守于公宫则有父兄子孙之别与凡居守之八次八舍凡此政令皆小宗伯掌之也】
　　庙祧昭穆赐爵图
　　毛六牲辨其名物而颁之于五官使共奉之【六牲之名如牛曰一元大武鸡曰翰音物如阳祀用骍隂祀用黝颁于五官者地官牛春官鸡夏官马及羊秋官犬冬官豕大宰总赞王牲事故不奉牲也】辨六齍之名物与其用使六宫之人共奉之【六齍名物如黍曰香合而冬食其物稷曰明粢而季夏食其物○六牲天产故王割牲而共奉于六官六齍地产故后荐玉齍而共奉于六宫隂阳之义也】辨六彞之名物以待果将辨六尊之名物以待祭祀賔客【六彞之名若鸡鸟物即郁鬯六尊之名若牺象物谓五齐三酒皆所以待祭祀賔客者将奉也酌于圭瓒璋瓒而奉于鬼神賔客六彞言祼将知六尊以备酌献也】掌衣服车旗宫室之赏赐【赐衣服车旗者即命服命车书所谓车服以庸也赐宫室者犹后世之治第盖特恩也并小宗伯掌其礼】掌四时祭祀之序事与其礼【周人祀神之事至赜天地人之大祀以至于百物之羣小祀皆有次序使无废坠不举及每祭其礼甚繁若卜日省牲视涤濯等礼又皆有秩序使无僣差○已上祭祀賔客赏赐之物○赜音责】
　　若国大贞奉玉帛以诏号【贞正也古人谓卜为贞洛诰曰我二人共贞谓卜而质正其吉凶也大贞者谓大祭祀大丧大师大封大迁立君也玉帛所以礼先卜号即祭卜神与币之号小宗伯奉而诏之○此下叙其随事所当掌之礼卜为始故居首】
　　大祭祀省牲眡涤濯祭之日逆齍省镬【牲者校人牛人等所共省其有无损伤涤濯者世妇率女宫之事视其洁否齍盛者饎人世妇所共逆而受之共于大宗伯镬者烹人之所有事省其火齌之得否大宗伯主视涤濯省牲镬奉玉齍此皆所以佐之也】告时于王告备于王【告时者应荐陈之时告备者言祭物备具】凡祭祀賔客以时将瓒果【瓉果者天子用圭瓉及祼时奉之】诏相祭祀之小礼凡大礼佐大宗伯【小礼大礼解见前大礼佐大宗伯以诏相王小礼直诏相之】赐卿大夫士爵则傧【祭统云祭之日一献君降立于阼阶之南南鄕所命北靣史由君右执册命之再拜稽首受书以归此赐爵之礼也王之赐卿大夫士爵亦当如此命诸侯见大宗伯】小祭祀掌事如大宗伯之礼【大小各有所司】○大賔客受其将币之赍【诸侯朝觐礼毕以玉币致三享之礼复有庭实所谓赍也圭璋大宗伯受之庭实小宗伯受之○已上祭祀賔客之礼】
　　若大师则帅有司而立军社奉主车【军社春秋传曰军行祓社衅鼓祝奉以从诗曰乃立土戎丑攸行也郑氏曰社主用石必有所据主车者曽子问曰天子廵狩以迁庙主行载于齐车言必有尊也盖古之行军者用命赏于祖不用命戮于社威福咸不敢自专故营军垒舎左祖右社亦依在国为之但庙主不可以虚故以迁庙主行也有司谓大祝设军社司马奉主军并小宗伯帅之也】若军将有事则与祭有司将事于四望【军将有事即有事于主及社肆师所谓用牲于社宗也将事于四望即大祝职国将有事于四望也与祭有司文有脱误盖帅有司而与祭之意此乃用师常礼旧説以谓将与敌合战而祈之则类于愚夫之所为而非祭祀之正也】○若大甸则帅有司而馌兽于郊遂颁禽【甸畋通馌月刼反○馌兽于郊者即司马职仲冬敎大阅遂以狩田致禽馌兽于郊也馌馈也仲冬有四方百物之祭以报成功故于狩毕即于此郊外帅司马之属以禽而祭四方百物之神故曰馌兽于郊大甸属司马而其礼掌于宗伯故帅之遂颁禽者诗传曰禽虽多择取三十焉其余以与大夫士以射于泽宫而颁之】
　　【按此及肆师大祝凡大师大防同皆言社而不及稷者以稷司稼穑无与于杀伐之事也○已上师田之事】
　　大烖及执事祷祠于上下神示【大烖王有疾也至尊不安豫臣子致其忧烖莫大焉故曰大烖若国有祸烖则以水火凶札言也祷者迁善悔过以祈神之佑上下谓天神地祗论语云祷尔于上下神祗举此而宗庙在其中矣执事巫祝之属】○王崩大肆以秬鬯渳【渳音米○肆始死而陈尸于牀也尊之曰大犹死曰大渐浴曰大渳也渳浴尸也鬯滑可以去垢郁香草和鬯则其芬芳之气旁达故郁人鬯人并共之此则省之也】及执事涖大敛小敛帅异族而佐【敛者尸以掩藏为善故以绞衾衣服敛束之先小敛而后大敛丧大记曰小敛衣十九称君大夫士一也大敛君百称大夫五十称士三十称郑氏曰天子盖百二十称大约小敛亲身之衣不可得而加损故尊卑同大敛可以有加故以尊卑命数为降杀也执事大祝大防之属异族异姓也送死大事恐其失礼凡熟于丧礼者可以帅而賛助之以尽礼为贵也】县衰冠之式于路门之外【衰丧服冠丧冠精粗斩缉亲疎贵贱各有式灋县于路门之外俾百族之服皆以为凖至于男女之首服不同故大防又县首服于宫门专为女人设也】○及执事眡葬献器遂哭之【天子七月而葬殡毕即当营其事眡葬者眡其地也器谓明器檀弓曰既殡旬而布材先献素后献成执事梓人匠人之属小宗伯因而哭之哀其死生之异也】卜葬兆甫竁亦如之【竁昌绢昌鋭二反○先王体魄所藏不可以犯五患凶然之地然必卜其宅兆而安厝之甫竁者谓初徃穿圹之时当告于殡故亦哭之也】既葬诏相丧祭之礼【丧祭虞祭也天子九诸侯七大夫五士二檀弓曰葬日虞弗忍一日离也是日也以虞易奠卒哭曰成事是日也以吉祭易丧祭盖初丧冇奠无祭自虞而有祭礼故曰丧祭也】成葬而祭墓为位【成葬者邱封已毕也先人形体托于此故祀其墓之土神位者为之兆位也二者皆在墓之事小宗伯掌之其在庙中则大宗伯掌之也○已上丧葬之礼】
　　凡王之防同军旅田役之祷祠肄仪为位国有祸烖则亦如之【求福曰祷得所求曰祠凡王防同军旅大甸大役出而在途卒然有星日山川厉鬼之变故有祷祠之礼与其国内有水火凶札之祸烖并小宗伯肄习其仪及为之位也】凡天地之大烖类社稷宗庙则为位【天地大烖日月食山崩地震也当安社稷宗庙之神类正礼行之亦小宗伯为之位】
　　【按大师大防同若大祝职宜于社造于祖类于上帝以至大军社奉主车所过山川此正礼也此条主祗祷之事非常礼也】
　　凡国之大礼佐大宗伯凡小礼掌事如大宗伯之仪【大小宗伯及肆师其掌礼以次相承国之大事凡七礼之大者大宗伯掌之小宗伯佐之肆师则兼佐夫大小宗伯国之小礼小宗伯掌事如大宗伯肆师亦如小宗伯之佐其正此正所谓大事从其长小事则专达也】
　　肆师之职掌立国祀之礼以佐大宗伯【肆师宗伯之攷也肆之为言陈也掌陈其礼】立大祀用玉帛牲牷立次祀用牲币立小祀用牲【刘氏曰天神地示人鬼皆国祀也即其祀中皆有三等之差故以玉帛牲牷明其大小则祀典立矣玉有植玉以为主执玉以为礼币专以礼神牲所以享神色纯者谓之牺体全者谓之牷大祀用玉帛牲则毛而用之中祀无玉小祀无币牲亦用厖可也】○以嵗时序其祭祀及其祈珥【王祀既立然后祭之各有其时以时序为先后之次不必先大后小也祈珥盟诅而杀牲也详见夏官小子】大祭祀展牺牲系于牢颁于职人【充人职云祀五帝系一牢刍之三月故于牧人共牲之时肆师展视其牲必体全色纯然后颁付于充人而系之也】○凡祭祀之卜日宿为期诏相其礼【每祭之前十日卜吉而后齐宿为期者肆师于卜之前夕与卜者及诸执事以明旦为期并诏告相助其卜之礼】眡涤濯亦如之【祭之前夕大宗伯眡涤濯肆师亦诏相其事】○祭之日表齍盛告洁展器陈告备【粢六谷也簠以盛稻梁簋以盛黍稷有盖不知其实故有徽识以表其名器鼎爼尊彞笾豆也实而陈之故曰器陈肆师展省其完备与否告洁告备盖告于小宗伯而后小宗伯告备于王也】○及果筑防【果祼通防古煑字○杂记筑郁臼以掬杵以梧煑之以和秬鬯之酒泲之而灌地以降神也此夲郁人之职而肆师与焉】○相治小礼诛其慢怠者【祭祀之小礼小宗伯所掌而肆师相治之执事之人有惰慢懈怠者则诛责之】○掌兆中庙中之禁令【兆天神地示及墓兆也庙谓庙祧也平时不可不蠲当祭不可不肃故掌其政令也】○凡祭祀礼成则告事毕【告洁告备相终始也○已上祭祀之礼】
　　大賔客涖筵几筑防赞果将【大賔客若诸侯免丧之见也筵几司几筵所设肆师临之郁鬯郁人所共肆师筑而防之大宗伯载祼肆师赞之】大朝觐佐傧共设匪罋之礼【匪古篚字○佐傧者为承傧也匪以实币罋以实醯醢公食大夫礼若不亲食使大夫以侑币致之设者设于其馆也掌客笾人所共而肆师主设之】飨食授祭【飨食之祭食膳夫授王肆师授于賔凡祼将匪罋等礼大賔客大朝觐并同各举之者互文也○已上賔礼】
　　与祝候禳于畺及郊【候主迎善祥禳者却烖异逺自五百里之畺近在百里之郊小祝掌其祝号而肆师与之同事然岂无故而为此徼福之事乎此盖为王疾也观小宗伯大烖祷祠于上下神祗王躬千里元气之所萃且畿内百神之主其安否实相关故其候禳之逺与复之于四郊同义也】○大丧大渳以鬯则筑防【浴尸之郁鬯亦郁人所共肆师筑之】令外内命妇序哭【始死哭不絶声故外内命妇相代而哭序之者使尊卑有先后次序也】禁外内命男女之衰不中灋者且授之杖【衰天王斩王后齐不中灋违升数与裁制之灋也杖王竹后桐丧大记君之丧三日子夫人杖五日既嫔授大夫世妇杖又檀弓云天子崩三日祝先服五日官长服盖杖即服也○已上丧礼○齐音咨】
　　凡师甸【甸字误文师甸当作大师盖大甸无立军社奉主车等礼也】用牲于社宗则为位类造上帝封于大神祭兵于山川亦如之【用牲于社宗者祭军社与迁庙主也类造皆祭名其礼类详而造畧盖或类或造即诗之是类也封于大神即小宗伯将事于四望也祭兵于山川所过名山大川也】○凡师不功则助牵主车【师不功大司马厌而奉主车恐为敌人所得臣子卫君父如手足之捍头目不敢以祧主忽之故肆师助牵之】○凡四时之大甸猎祭表貉则为位【貉师祭记所谓祃于所征之地盖祭古之始为兵灋者大阅礼有司表貉于陈前有司者大司马之属立表于陈前而祀之肆师为之位也○已上师田之礼】尝之日涖卜来嵗之芟狝之日涖卜来嵗之戒社之日涖卜来嵗之稼【尝主谷当卜稼社主土当卜芟稼芟二字误】
　　【古人每事皆豫卜其休咎书大诰明王遗我大寳绍天明即命曰有大艰于西土春秋传曰先王卜征五年嵗习其祥祥习则行不习则增修德而改卜盖古之卜者吉凶不忒故能前知之以自戒备也尝有二月令孟秋农乃豋谷天子尝新先荐寝庙又仲秋狝毕而为尝祭此尝之日盖尝新也尝者稼穑始成因而卜来嵗之稼髙黍下稻何者为宜也秋田曰狝狝主治兵以备不虞故于狝之日因而卜来嵗之戒谓有无冦戎侵叛有戒心与否也社有二仲春为土功之始仲秋为土功之成此盖谓秋社也社之日因而卜来嵗之芟谓芟除草莱易其田畴雨旸时若与否人功难与易也三者皆卜师之事肆师涖之】
　　若国有大故则令国人祭【解见大宗伯】嵗时之祭祀亦如之【嵗时祭祀如州祭社党祭禜族祭酺之类】○凡卿大夫之丧相其礼
　　凡国之大事治其礼仪以佐宗伯凡国之小事治其礼仪而掌其事如宗伯之礼【解见小宗伯】
　　【按天地之道春始之王者之政礼基之礼孰为大鬼神示为大昔伯夷为秩宗所典者不过此而已至于乐以导天地之和史以弥纶天地之文与夫羲和卜筮廸知天道巫祝知鬼神之情状皆理之至精而事之神妙苟非洁清精防有以通神明之德者不足以知其道非清明正直纯一不贰者不足以致其礼周礼所以并属之宗伯也欤故舜命伯夷曰夙夜唯寅直哉惟清盖不庄不敬则慢易之心入之而自反不直灵台昏塞其何以感假于鬼神示易曰圣人以此洗心退藏于宻又曰齐戒以神明其德夫宗伯之道斯其至矣】
　　郁人下士二人府二人史一人徒八人【郁字从鬯鬯字从米仄于器中泛溢之意从匕取之从彡指郁金草叶冂者先事幂之从缶从臼以两手实于缶也今从林乃木茂郁字○仄音呉匕音妣取食器】
　　鬯人下士二人府一人史一人徒八人
　　郁人掌祼器【彞以盛匕以酌圭瓒璋瓒以祼也】凡祭祀賔客之祼事和郁鬯以实彞而陈之【郁郑氏云每十叶为贯百二十贯为筑以煑之】○凡祼玉濯之陈之以赞祼事【祼玉即圭瓒璋瓒】诏祼将之仪与其节○凡祼事沃盥
　　【祭祀之祼达诸隂以降神也賔客之祼庙中之享也至馆而造赠也郁人和之而调其齐实之而陈其处凡祼玉谓不止賔祭若封国之命鬯廵守之介鬯等并郁人洗涤之以致其洁陈于用处赞而酌之及夫王与后奉玉瓉酌鬯以授尸尸受而祭之哜之仪若执玉奉盈夫人执校尸执足之类节谓时之早晚凡祼事必先盥郁人掌祼器故主沃盥其事相因也○已上祼事始终节目并郁人掌之】
　　大丧之渳共其肆器【渳音米浴尸也○鬯滑可以去垢故齐之浴丧之渳并用之然浴尸更欲其香故掌于郁人浴体恐其色黄故但共于鬯人而已肆陈尸也肆器若凌人之夷盘及牀笫之类郁人主浴故拜共之枕柶则共于玉府】及葬共其祼器遂貍之【明器中之祼器圭瓒璋瓒也故遂貍之】
　　【右浴尸之郁鬯明器之祼器皆郁人所有事故并掌之】
　　大祭祀与量人受举斝之卒爵而饮之【斝音稼○斝与爵器同名异殷曰斝周曰爵少牢馈食礼主人受嘏诗怀之卒爵执爵以兴出宰夫以笾受啬黍主人尝之乃还献祝此则尸嘏王王饮不尽故与量人受王举斝之卒爵而饮之二人通职者郁人赞祼量人制从献脯膰其事相成故共终其事也○诗承也】
　　【书曰祀兹酒唯元祀鬼神无形与声圣人制为祭祀之礼以报本追逺而无以自致其诚故制为酒醴以气而感格之因择夫植物之至美者以为之秬黍之一稃二米得天地至和之气者也郁芳草色黄馨香而有中德者也以秬为酒合之以郁取其和气之发条畅中德之芬芳散越以是而幽达于渊泉庶或享之故古人之祭莫重于祼而秩宗之属以郁人为首也鬯即酒以黒黍为之故名曰即笾人所称之黒也旧以酒为水非也盖既谓之酒则非水可知以其味方淡故为酒之至贵犹羮之不和者称为大羮耳鬯人但主共鬯犹酒人之类郁人则掌其共奉之礼故列职居先】
　　鬯人掌共秬鬯而饰之【凡祭祀賔客丧纪齐事当用鬯者皆鬯人共之饰谓设巾】凡祭祀社壝用大罍【社壝当作社稷罍音雷○大罍土罍社稷用之以其合土为之也】禜门用瓢赍【禜音咏赍音咨○禜穰灾害之祭也左传鲁庄公二十五年秋大水鼔用牲于门门人所出入且以御暴禜所以即门也瓢中虚故取其象赍字未详】庙用脩【即司尊彞之六彞鸡鸟虎蜼之类皆有文饰故曰脩】凡山川四方用蜃【山川四方为国阻固屏翰蜃外坚以捍内故用蜃】凡祼事用概【概槩通○祼事谓享赠于賔客者概平斗斛之器此则尊以朱带络腹取平施适中之意】凡疈事用散【疈音壁○疈辜以祭四方百物散罍之无饰者蜡以送终故无饰○已上祭祀祼器】
　　【按旧说谓祭天无鬯夫天神在上似不当求之于地然地亦天也何嫌于隂阳上下以求之观大宗伯祀神鬼示之下緫之云涖玉鬯司尊彞职云大旅存尊彞表记云天子亲耕粢盛秬鬯以事上帝则事天有鬯明矣但此叙鬯器不言祭天与典瑞灌器止于宗庙何也盖祭天用陶匏贵其自然此特文有不备耳若因此而遂以为无鬯则司尊彞但言宗庙而不及地示岂祭地无酒乎】
　　大丧之大渳设斗共其衅鬯【衅涂也衅鬯以浴尸斗以沃鬯共于郁人合而用之】凡王之齐事共其秬鬯【齐齐同○齐事不合郁鬯人自共之】凡王吊临共介鬯【吊临有辅行者执鬯而致之盖天子适诸侯有贽鬯以礼于鬼神此亦礼臣之贽欤○已上丧斋吊事之鬯】
　　鸡人下士一人史一人徒四人
　　鸡人掌共鸡牲辨其物【物谓毛色辨之者阳祀用骍隂祀用黝及各以其方各以其时也】
　　大祭祀夜嘑旦以嘂百官凡国之大賔客防同军旅丧纪亦如之【嘑嘂呼叫通○旦者夜漏未尽鸡鸣时也大事嘑旦警百官使夙兴】
　　凡国事为期则告之时【有司请行事之期则鸡人告之时】
　　凡祭祀靣禳衅共其鸡牲【面禳者古者禳于郊及畺四面禳之以却灾变也衅者始作宫室器物杀牲取血以涂其衅隙或坏而新之也衅庙以羊衅门夹室以鸡】
　　【凡祭祀及面禳衅共其鸡牲此鸡人専职嘑旦告时以其养鸡知时故兼之】
　　司尊彞下士二人府四人史二人胥二人徒二十人【尊彞罍皆宗庙承酒器郊持牲曰黄目者郁气之上尊也是彞亦曰尊明堂位曰山罍夏后氏之尊是尊亦曰罍然彞为常为灋故承郁鬯者曰彞以其为酒之至贵在室中而先陈其后五齐三酒皆以是为灋故以彞名尊之为言尊也古文作□从艸执之恭敬之意唯尸与王及后献酢用之以其尊者所用故以尊名若诸臣所酢则曰罍其字从缶言其为瓦器而已】
　　司尊彞掌六尊六彞之位诏其酌辨其用与其实【位室中户间堂上堂下之位酌王及后诸臣所酌为祼献者用谓四时之祭器各有所用实谓郁鬯齐酒凡酒器各有所实盖每祭则以所当用之器实以合用之酒于是设于所当陈之处而诏相其酌也】
　　春祠夏禴祼用鸡彞鸟彞皆有舟其朝践用两献尊其再献用两象尊皆有罍诸臣之所昨也秋尝冬烝祼用斝彞黄彞皆有舟其朝献用两着尊其馈献用两壶尊皆有罍诸臣之所昨也凡四时之间祀追享朝享祼用虎彞蜼彞皆有舟其朝践用两大尊其再献用两山尊皆有罍诸臣之所昨也【献尊郑氏云当作牺斝音稼着丞畧反蜼月鬼反昨当作酢下同○祠禴尝烝解见大宗伯间祀有二曰追享者五年一禘祭其祖之所自出追而享之也曰朝享者三年一祫合祭其毁庙之主盖自除丧朝庙后始行祫礼故曰朝享也】
　　【凡宗庙之祭一献王祼二献后祼即此之祼也三献王荐腥四献后荐豆笾笾人所谓朝事即此之朝践朝献也五献王荐熟六献后荐豆笾笾人所谓馈食即此之再献馈献也其谓之再献者对朝践言盖一二献但主降神既祼然后迎牲始行祭事献以朝践为初故谓馈食为再也七献王酳尸八献后酳尸笾人所谓加事九献诸臣酳尸笾人之修笾修豆于此时进也彞以承郁鬯唯祼用之每祭止一彞礼运所谓酒在室也鸡春畜为春祠之鸟朱鸟南方宿为夏禴之斝画为禾稼秋成象为秋尝之黄者郊特牲曰黄目者郁气之上尊也黄者中也目者清明之气言酌于中而清明于外也用为冬蒸之盖取黄钟之义也虎取其慈孝蜼禺属天将雨自县于木以尾塞鼻取其知用为追享朝享之此六灋象之意也舟下承盘取名于舟者以承载意且以沉溺为酒戒也尊以承五齐三酒毎祭有八尊礼运云醴醆在戸则泛齐醴齐陈于房戸间即此朝践朝献之两尊也曰粢醍在堂则盎齐缇齐陈于堂上即此再献馈献之两尊也曰澄酒在下则五齐之沉齐与夫三酒之事酒则亦同夫再献之尊而在西阶之下三酒之昔酒清酒则皆用夫罍尊而在阼阶之下为诸臣之所酢记所谓牺尊在西罍尊在阼君西酌牺象夫人东酌罍尊皆指澄酒言牺尊象尊铸为牺象之形以实酒古遗器犹有存者着尊郑氏曰尊无足着地者壶尊以壶为尊也大尊大古之尊山尊即山罍画为山云之形者此六尊灋象之意也愚观夫周公于噐数皆取于六代尊之用亦不出此意宗之画虎蜼自舜已然是虎蜼者虞之也明堂位曰夏后氏以蜼尊殷以斝尊周以黄目而鸡鸟则周之制是之兼用乎四代也明堂位又曰秦有虞氏之尊山罍夏后氏之尊着殷尊也春秋传曰尊以鲁壶而牺象皆周制是尊之兼用乎四代也大抵追享朝享以虞夏尝蒸兼殷周而祠禴则皆周制也罍尊画为云雷之形诸臣之所昨谓诸臣献者酌罍以自酢不敢与王神共尊也○醆音盏醍缇并音体】
　　凡六六尊之酌郁齐献酌醴齐缩酌盎齐涗酌凡酒脩酌【此总序酌酒之灋也郁齐主于灌地不嫌其浊酌即献之故云献酌醴齐质浊缩者泲去其滓而酌之然后清明可用郊特牲所谓缩酌用茅也盎齐差清然亦不可饮涗者以旧酒和调取其清者而酌之郊特牲所谓饯酒涗于清也凡酒谓三酒修巾幂以饰之也凡酒其气已定恐其泄味盖藏贵宻故特举修言涗音税】
　　大丧存奠【明噐中曰奠存省视也】大旅亦如之【宗伯国有大故旅于上帝及四望亦存其此言自宗庙之外凡用者皆司尊之职也观大旅用则天神地示之用可知也】司几筵下士二人府二人史二人徒八人【阮氏圗几长五尺髙尺有二寸博二尺攷工记筵之度九尺古者席地而坐铺廹地者为筵加筵上者为席诗所谓肆筵设席也筵之为言延也所以延神与賔故宫室之度皆起于筵席之为言籍也措之于地籍以致慎也】
　　司几筵掌五几五席之名物辨其用与其位
　　【吉几玉雕彤甸几漆丧几素此五几之名物吉席次缫莞甸席熊噐席萑苇此五席之名物掌之必当完善吉凶所合用之几席与所当设之处辨之无得僣差】
　　凡大朝觐大飨射凡封国命诸侯【大飨若大行人上公三飨之属大射王与诸侯射于泽宫封国谓诸臣出封为诸侯命诸侯谓丧毕而见命之袭爵】王位设黼依依前南乡【黼音斧依上声书作扆善○王位者路寝及庙牖户之间王所立也依卽扆也状如屛风广八尺设于后而立其前依之以为安故曰依也画斧其上取其威断不施柄以示神武不杀之意凡设色白黒相间为黼斧近刄白近銎黑故又曰黼扆依前南乡者向明而治也】设莞筵纷纯加缫席画纯加次席黼纯【纯音凖○筵席旁縁曰纯莞即今灯心草今人亦用为席布地可以容湿故以为筵纷纯白绣也缫席剖蒲蒻展之编以五采如藻文画纯谓云气书所谓丰席画纯也次席郑氏云桃枝竹次第之自然成文黼纯即白黒斧形书所谓篾席黼纯也礼噐云天子席五重而此不然者观书敷重篾席席皆有重盖兼缫次而五也】左右玉几【即书华玉几左右设之以优至尊】○祀先王昨席亦如之【昨当作酢○祀先王安主及尸也昨尸酢王也二者筵席之设皆同上已上天子賔祭几筵】
　　黼扆图
　　诸侯祭祀席【谓祀先公安主及尸也】蒲筵缋纯加莞席纷纯右雕几【缋音胃○蒲粗蒻细故以蒲为筵青白赤黒相次画之为缋莞席重设与蒲筵而为三雕几疑即书雕玉几神道尚右故右设之】昨席莞筵纷纯加缫席画纯【昨席者尸酢王君也缫席亦重设与莞筵而为三】筵国賔于牖前亦如之【国賔养国老于大学也亦如诸侯昨席】左彤几【诸侯昨席及国賔之几并以朱饰人道尚左故左设之已上诸侯祭祀礼賔几筵按天子之筵无蒲诸侯之席无次是蒲卑次尊也天子之纯无缋诸侯之纯无黼是缋卑黼尊也又天子酢席与鬼神同而诸侯则否亦犹天子之酢爵与鬼神同而诸臣则异天子左右几而诸侯单设并贵贱之等也】
　　甸役则设熊席右漆几【畋役属军礼席用熊皮以示威漆几设于右兵事尚右也】凡丧事设苇席右素几【苇席即今芦席剖而织之者天子居庐故用此粗恶之席素几者以丧主素设于右者凶事亦尚右也】其柏席用萑黼纯【柏迫通萑音丸○柏席谓籍棺迫地之席也萑似苇而细实故以为籍棺之用丧席用黼纯施于死者不嫌于文也】诸侯则纷纯【此亦谓柏席不敢用黼纯以避天子其萑席素几则同三年之丧自天子达也】每敦一几【敦音对○敦盛黍稷噐朝夕奠所用不知神之在此乎在彼乎故每敦一几唯神所居顾命陈几之灋亦此意也已上天子诸侯丧事几席】
　　凡吉事变几凶事仍几
　　【宗庙之祭祼于室馈食于堂绎于房亾者既逺而追之每事更易其几各致其诚以求之庻或享之也丧事始死而防未亡朝夕之奠相续每敦之几皆仍其旧不当更易使神有所依而不致散也按此经所陈几席与书顾命稍异者盖顾命乃路寝中所设王平日所御此所载乃有事所设故不同也】
　　天府上士一人中士二人府四人史二人胥二人徒二十人
　　天府掌祖庙之守藏与其禁令【守藏谓自始祖而下累世传守而寳藏之者禁令谓不得妄入妄移及陈之藏之之灋也】
　　凡国之玉镇大寳噐藏焉【如顾命所陈大玉华山之球夷玉东北之璞天球雍州之玉色如天玉未琢治可以救水火却疠疫镇抚其社稷故以镇名赤刀武王伐纣所用一代之庸噐之舞衣兊之戈和之弓垂之竹矢皆自古相传之灋器又如大训河图虽非器物为帝王之大寳者皆藏之天府】若有大祭祀大丧则出而陈之既事藏之
　　【祭而追飬继孝丧而告终易代皆陈之以示其能守此与典瑞异者彼所藏乃时王之器以为国之用此所藏非一代之物以为国之寳也】
</div>
    <div class="pagination">
<a href="周礼传_page10.html">上一页</a><span>...</span><a href="周礼传_page6.html">6</a><a href="周礼传_page7.html">7</a><a href="周礼传_page8.html">8</a><a href="周礼传_page9.html">9</a><a href="周礼传_page10.html">10</a><span class="current-page">11</span><a href="周礼传_page12.html">12</a><a href="周礼传_page13.html">13</a><a href="周礼传_page14.html">14</a><a href="周礼传_page15.html">15</a><a href="周礼传_page16.html">16</a><span>...</span><a href="周礼传_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
