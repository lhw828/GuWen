<!DOCTYPE html>
<html>
<head>
    <meta charset="UTF-8">
    <title>仪礼图 - 第 19 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼图 - 第 19 页/共 42 页</h1>
    <div class="content">





　　公当楣北郷至再拜賔降也公再拜【楣谓之梁至再拜者兴礼俟賔嘉其来也公再拜賔降矣○疏曰至再拜者公方一拜賔即降公再拜者賔降后又一拜本当再拜故皆以再拜言之】賔西阶东北面荅拜【西阶东少就主君敬也】摈者辞【辞拜于下】拜也公降一等辞曰寡君从子虽将拜兴也【賔降再拜公降摈者释辞矣賔犹降终其再拜稽首兴起也】賔粟阶升不拜【自以已拜也粟实栗也不拾级连歩趋主国君之命不拾级而下曰辵○辵勑略反】命之成拜阶上北面再拜稽首【賔降拜主君辞之賔虽终拜于主君之意犹为不成○疏曰賔终拜于下尽臣之礼为成拜而主君之意犹以为不成故命之升成拜賔遂主君之意故升更拜也】○记卿摈由下【不升堂也○疏曰此谓上摈摈诏賔主升降周旋之事】
　　右拜至
　　士举鼎去鼏于外次入陈鼎于碑南南面西上右人抽扄坐奠于西南顺出自西左人待载【入由东出由西明为賔也○疏曰次入谓序入也】雍人以俎入陈于南旅人南面加匕于退【旅人雍人之属旅食者也雍人言入旅人言退文互相备也出入之由亦如举者匕俎每器一人诸侯官多也】大夫长盥洗东南西面北上序进盥退者与进者交于前卒盥序进南面匕【长以长防也序犹更也前洗南】载者西面【载者左人亦序自东西面于其前大夫匕则载之○疏曰待载时在东南面今大夫北面南匕之左人当载故序自东西面俎当南则载者在南稍东】鱼腊饪【饪熟也食礼宜熟飨有腥者】载体进奏【体谓牲与腊也奏谓皮肤之理也进其理本在前下大夫体七个○疏曰进其理本在前者此谓生人食法故进本本谓近上者若祭祀则进末故少牢云进末郑云变于食生是也】鱼七缩俎寝右【右首也寝右进鬐也干鱼进腴多骨鲠○疏曰缩纵也鱼在俎为纵于人亦横賔在户牖之间南面俎则东西陈之鱼在俎首在右腹腴乡南鬐脊也进脊在北乡賔是取脊少骨鲠者以优賔也若祭祀则进腴以鬼神尚气腴者气之所聚故少牢进腴是也】肠胃七同俎【以其同也不异其牛羊腴贱也此俎实凡二十八○疏曰牛羊同是畜又其股腴贱故略之同俎也牛羊各有肠胃各七四七二十八也】伦肤七【伦理也谓精理滑脆者○疏曰伦肤谓豕之皮革为之】肠胃肤皆横诸俎垂之【顺其在牲之性也肠胃垂及俎拒】大夫既匕匕奠于逆退复位【事异宜由便也士匕载者又待设俎】













　　公降盥【将设醤】賔降公辞【辞其从已】卒盥公壹揖壹让公升賔升【揖让皆壹杀于】宰夫自东房授醯酱【授授公也醯醤以醯和酱】公设之【以其为馔本】賔辞北面坐迁而东迁所【东迁所奠之东侧其故处○疏曰君设当席中故东迁之辟君设处侧近也近其故处】公立于序内西郷【不立阼阶上示亲馔】賔立于阶西疑立【不立阶上以主君离阼也疑正立也自定之貌】宰夫自东房荐豆六设于酱东西上韭菹以东醓醢昌本昌本南麋臡【臡奴兮反○醓醢醢有醓昌本昌蒲本菹也醢有骨谓之臡菁蓂菁菹也】士设俎于豆南西上牛羊豕鱼在牛南腊肠胃亚之【亚次也不言防错俎尊】肤以为特【直豕与肠胃东也特肤者出下牲贱】旅人取匕甸人举顺出奠于其所【以其空也其所谓当门】宰夫设黍稷六簋于俎西二以并东北上黍当牛俎其西稷错以终南陈【并并也】○记賛者盥从俎升【疏曰豆亦从下升不言从者賛者不佐祭豆直佐祭俎也】上賛下大夫也【上谓堂上摈賛者事相近以佐上下为名】
　　右公设醯酱遂荐豆设俎簋
　　大羮湆不和实于镫宰右执镫左执盖由门入升自阼阶尽阶不升堂授公以盖降出入反位【镫音登○大羹湆煮肉汁也大古之羹不和无盐菜瓦豆谓之镫宰谓大宰宰夫之长也有盖者馔自外入为风尘】公设之于酱西賔辞坐迁之【亦东迁所】宰夫设铏四于豆西东上牛以西羊羊南豕豕以东牛【铏音刑○铏菜和羹之器○疏曰羹在铏言之谓之铏羹据器言之谓之铏正之后设之谓之陪入庶羞言之谓之羞其实一也】饮酒实于觯加于丰【丰所以承觯者也如豆而卑】宰夫右执觯左执丰进设于豆东【食有酒者优賔也设于豆东不举也燕礼记曰凡奠者于左○疏曰案下文宰夫执浆饮賔兴受唯用浆酳口不用酒今主人犹设之是优賔也此酒不用故奠于豆东○今案上文饮酒浆饮俟于东房疏云酒浆皆以酳口此又云浆以酳口不用酒今主人犹设之所以优賔两説抵牾不同又按下文祭饮酒于上豆之间鱼腊酱湆不祭夫鱼腊酱湆不祭而祭饮酒则知酒以优賔但賔不举尔岂酳口之物哉当以优賔之义为正】宰夫东面坐啓簋防各郤于其西【食簋盖也亦一一合郤之各当其簋之西】○记铏芼牛藿羊苦豕薇皆有滑【藿豆叶也苦苦茶也滑堇荁之属】
　　右公设大羹遂设铏实觯
　　賛者负东房南面告具于公【负东房负房户而立也南面者欲得郷公与賔也】公再拜揖食【再拜拜賔馔具】賔降拜【荅公拜】公辞賔升再拜稽首【不言成拜降未拜】賔升席坐取韭菹以辩擩于醢上豆之间祭【擩犹染也】賛者东面坐取黍实于左手辩又取稷辩反于右手兴以授賔賔祭之【取授以右手便也賔亦兴受坐祭之于豆祭也独云賛兴优賔也少仪曰受立授立不坐○疏曰此所授者皆谓逺賔者近虽不授亦祭之】三牲之肺不离賛者辩取之壹以授賔【肺不离者之也不言则祭肺也此举肺不离而之便賔祭也祭离肺者絶肺祭也壹犹稍也】賔兴受坐祭【于是云賔兴受坐祭重牲也賔亦每肺兴受祭于豆祭】捝手扱上铏以柶辩擩之上铏之间祭【扱以柶扱其铏菜也捝拭也拭以巾】祭饮酒于上豆之间鱼腊酱湆不祭【不祭者非食物之盛者】
　　右賔祭正馔
　　宰夫授公饭粱公设之于湆西賔北面辞坐迁之【既告具矣而又设此殷勤之加也迁而西之以其东上也】公与賔皆复初位【位序内阶西】宰夫膳稻于粱西【膳犹进也进稻粱者以簠】士羞庶羞皆有大盖执豆如宰【羞进也庶众也进众珍味可进者大以肥美者特为脔所以祭也鱼或谓之膴膴大也唯醢酱无大如宰如其进大羮湆右执豆左执盖】先者反之由门入升自西阶【庶羞多羞人不足则相授于阶上复出取也】先者一人升设于稻南簋西间容人【簋西黍稷西也必言稻南者明庶羞加不与正豆并也闲容人者賔当从闲往来也】旁四列西北上【不统于正馔者虽加自是一礼是所谓羹胾中别○疏曰曲礼曰左殽右胾殽此谓之羹一也为正馔谓切肉即庶羞正馔东庶羞西间容人是中别】膷以东臐膮牛炙【膷音香臐许云反膮呼尧反炙章夜反○膷臐膮今时也牛曰膷羊曰臐豕曰膮皆香美之名也○火各反】炙南醢以西牛胾醢牛鮨【鮨臣之反○先设醢防之以次也内则谓鮨为脍然则脍用鮨】鮨南羊炙以东羊胾醢豕炙炙南醢以西豕胾芥酱鱼脍【芥酱芥实酱也内则曰脍春用葱秋用芥】众人腾羞者尽阶不升堂授以盖降出【腾当作媵媵送也授授先者一人】○记簠有盖幂【稻粱将食乃设去防于房盖以幂幂巾也】凡炙无酱【疏曰言凡者欲解仪礼一部之内牛羊豕炙皆无酱已有咸和若今之人食炙然】
　　右公设饭粱为加馔先
　　賛者负东房告备于公【复告庶羞具者以其异馔】賛升賔【以公命命实升席】賔坐席末取梁即稻祭于酱湆间【即就也祭稻粱不于豆祭祭加宜于加】賛者北面坐辩取庶羞之大兴一以授賔賔受兼壹祭之【壹壹受之而兼一祭之庶羞轻也自祭之于膷臐之间以异馔也】賔降拜【拜庶羞】公辞賔升再拜稽首公荅再拜
　　右賔祭加馔
　　賔北面自闲坐左拥簋粱右执湆以降【自闲坐由两馔之闲也拥抱也必取粱者公所设也以之降者堂尊处欲食于阶下然也】公辞賔西面坐奠于阶西东面对西面坐取之栗阶升北面反奠于其所降辞公【奠而后对成其意也降辞公敬也必辞公者为其尊而亲临已食侍食賛者之事】公许賔升公揖退于箱【箱东夹之前俟事之处】摈者退负东塾而立【无事】賔坐遂卷加席公不辞【賛者以告公公听之重来优賔○疏曰公既在序外賔食在户西若不告公公何以知之明知賛者告公也公来则劳賔不来则賔不劳故不来者所以优饶賔也】賔三饭以湆酱【每饭歠湆以肴擩酱食正馔也三饭而止君子食不求饱不言其肴优賔○疏曰特牲少牢尸食时举殽皆言次第此不言者任賔取之是优賔也】宰夫执觯浆饮与其丰以进【此进潄也非为卒食为将有事缘賔意欲自洁清】
　　賔捝手兴受【受觯】宰夫设其丰于稻西【酒在东酱在西是所谓左酒右酱】庭实设【乗皮】賔坐祭遂饮奠于丰上【饮潄】
　　右賔食正馔





<经部,礼类,仪礼之属,仪礼图,卷九>
　　公受宰夫束帛以侑西郷立【束帛十端帛也侑犹劝也主国君以为食賔殷勤之意未至复发币以劝之欲用深安賔也西郷立序内位也受束帛于序端】賔降筵北面【以君将有命也北面于西阶上】摈者进相币【为君释币辞于賔】賔降辞币升听命【降辞币主国君又命之升听命释许辞】降拜【当拜受币】公辞賔升再拜稽首受币当东楹北面【主国君南面授之当东楹者欲得君行一臣行二也】退西楹西东面立【俟主国君送币也退不负序以将降】公壹拜賔降也公再拜【賔不敢俟成拜】介逆出【以賔事毕】賔北面揖执庭实以出【揖执者示亲受】公降立【俟賔反】上介受賔币从者讶受皮【从者府史之属讶迎也】
　　右侑币
　　賔入门左没霤北面再拜稽首【便退则食礼未卒不退则嫌更入行拜若欲从此退】公辞【止其拜使之卒食】揖让如初升賔再拜稽首公荅再拜【賔拜拜主国君之厚意賔揖介入复位】賔降辞公如初【将复食】賔升公揖退于箱賔卒食防饭三饮【卒己也已食防饭三潄浆也防饭谓黍稷也此食黍稷则初将食稻粱○疏曰知防饭是黍稷者上文云宰夫东面坐啓簋防各郤于其西此云食者饭知是黍稷】不以酱湆【不复用正馔也初时食加饭用正馔此食正饭用庶羞互相成也后言湆者湆或时后用○今案注云初时食加饭谓食稻粱用正馔谓以肴擩酱食正馔也此食正饭谓食黍稷也但用庶羞则经无其文若可疑者据下文上大夫庶羞酒饮浆饮庶羞可已注云于食庶羞宰夫又设酒浆以之食庶羞可也以彼证此恐此食防饭有三饮亦食庶羞此注所以有互相成之义也】
　　右卒食
　　捝手兴北面坐取粱与酱以降西面坐奠于阶西【示亲彻也不以出者非所当得又以已得侑币】东面再拜稽首【卒食拜也不北面者异于辞】公降再拜【荅之也不辞之使升堂明礼有终】
　　右賔降
　　介逆出賔出公送于大门内再拜賔不顾【初来揖让而退不顾退礼略也示难进易退之义】有司卷三牲之俎归于賔馆【巻犹收也无遗之辞也归俎者实于篚】鱼腊不与【不言肠胃肤不与可知】明日賔朝服拜赐于朝【朝谓大门外】拜食与侑币皆再拜稽首讶听之【受其言入告出报也此下大夫有士讶】
　　右归賔俎及賔拜赐











　　上大夫八豆八簋六铏九俎鱼腊皆二俎【记公食上大夫异于下大夫之数豆加葵菹蜗醢四四为列俎加鲜鱼鲜腊三三为列无特○疏曰虽无特肤亦为下】鱼肠胃伦肤若九若十有一下大夫则若七若九【此以命数为差也九谓再命者也十一谓三命者也十谓一命者也九或上或下者再命谓小国之卿次国之大夫也卿则曰上夫夫则曰下大国之孤视子男】庶羞西东母过四列【谓上下大夫也○疏曰言西东则上大夫南北五行矣】上大夫庶羞二十加于下大夫以雉兔鹑鴽【鹑音淳鴽音如○鴽无母○疏曰尔雅作□母庄子云田鼠化为鹑月令曰田鼠化为鴽然则一物也】○记上大夫蒲筵加萑席其纯皆如下大夫纯【谓三命大夫也孤为賔则莞筵纷纯加缫席画纯也○疏曰周礼司几筵云筵国宾于牖前莞筵纷纯加缫席画纯与此记三命已下席不同故知彼国宾谓孤也公侯伯之卿三命公之孤四命】上大夫庶羞酒饮浆饮庶羞可也【于食庶羞宰夫又设酒浆以之食庶羞可也】拜食与侑币皆再拜稽首【嫌上大夫不稽首】
　　右食上大夫礼
　　若不亲食【谓主国君有疾病若他故】使大夫各以其爵朝服以侑币致之【执币以将命】豆实实于罋陈于楹外二以并北陈簋实实于篚陈于楹内两楹间二以并南陈【陈罋筐于楹间者象授受于堂中也南北相当以食馔同列耳罋北陈者变于食罋数如豆醢芥酱从焉筐米四】庶羞陈于碑内【生鱼也鱼腊从焉上大夫加鲜鱼鲜腊雉兔鹑鴽不陈于堂辟正馔】庭实陈于碑外【执乘皮者也不参分庭一在南者以言归宜近内○疏曰庭实正法皆参分庭一在南而陈之故昬礼记云纳徴执皮者参分庭一在南今云碑外继碑而言近北矣彼参分庭一在南陈之谓在主人之庭参分庭陈之拟与宾向外故近南此陈于客舘拟与宾入内故郑云以言归宜近内】牛羊豕陈于门内西方东上【为其践污舘庭使近外】宾朝服以受如受饔礼【朝服食礼轻也】无傧【以己本宜往】明日宾朝服以拜赐于朝讶听命【赐亦谓食侑币】
　　右不亲食
　　大夫相食亲戒速【记异于君者也速召也先就告之归具旣具复自召之】迎宾于门外拜至皆如飨拜【飨大夫相飨之礼也】降盥受酱湆侑币束锦也皆自阼阶降堂受授者升一等【皆者谓受酱受湆受币也侑用束锦大夫文也降堂谓止阶上】賔止也【主人三降宾不从○疏曰主人降堂不至地故宾止不降也】宾执粱与湆之西序端【不敢食于尊处】主人辞宾反之卷加席主人辞宾反之辞币降一等主人从【从辞宾降】受侑币再拜稽首主人送币亦然【敌也○疏曰左氏哀十七年孟武伯曰非天子寡君无所稽首若然臣于君乃稽首平敌相施当顿首今言敌而稽首者以食礼相尊敬虽敌亦稽首与臣拜君同故也】辞于主人降一等主人从【辞谓辞其临己食】卒食彻于西序端【亦亲彻】东面再拜降出【拜亦拜卒食】其他皆如公食大夫之礼【疏曰其他谓豆数俎体陈设皆不异上陈】○若不亲食则公作大夫朝服以侑币致之【作使也大夫有故君必使其同爵者为之致礼列国之宾来荣辱之事君臣同】宾受于堂无傧【与受君礼同】


















　　仪礼图卷九
　　钦定四库全书
　　仪礼图卷十　　　　　　宋　杨复　撰
　　觐礼第十【郑目録云觐见也诸侯秋见天子之礼春见曰朝夏见曰宗秋见曰觐冬见曰遇朝宗礼备觐遇礼省○疏曰案曲礼下云天子当扆而立诸侯北面而见天子曰觐天子当宁而立诸公东面诸侯西面曰朝郑注诸侯春见曰朝受挚于朝受享于庙生气文也秋见曰觐一受之于庙杀气质也朝者位于内朝而序进觐者位于庙门外而序入王南面立于扆宁而受焉夏宗依春冬遇依秋春秋时齐侯唁鲁昭公以遇礼相见取易略也觐礼今存朝宗遇礼今亡】
　　觐礼○至于郊【郊谓近郊去王城五十里】
　　右至郊
　　王使人皮弁用璧劳侯氏亦皮弁迎于帷门之外再拜【劳力到反○小行人职曰凡诸侯入王则逆劳于畿则郊劳者大行人也皮弁者天子之朝朝服也璧无束帛者天子之玉尊也不言诸侯言侯氏者明国殊舍异礼不凡之也郊舍狭寡为帷宫以受劳掌舍职曰为帷宫设旌门○疏曰案大行人上公三劳侯伯再劳子男一劳盖五等同有畿劳侯伯又加逺郊劳上公又加近郊劳此据上公而言五十里有市市有馆或来者多馆舍狭寡故为帷宫】使者不荅拜遂执玉三揖至于阶使者不让先升侯氏升听命降再拜稽首遂升受玉【不荅拜者为人使不当其礼也不让先升奉王命尊也升者升坛使者东面致命侯氏东阶上西面听之】使者左还而立侯氏还璧使者受侯氏降再拜稽首使者乃出【左还还南面示将去也立者见侯氏将有事于己俟之也还玉重礼】○侯氏乃止使者使者乃入侯氏与之让升侯氏先升授几侯氏拜送几使者设几荅拜【侯氏先升賔礼统焉几者安賔所以崇优厚也上介出止使者则已布席也】侯氏用束帛乗马傧使者使者再拜受侯氏再拜送币【傧使者所以致尊敬也拜者各于其阶】使者降以左骖出侯氏送于门外再拜侯氏遂从之【騑马曰骖左骖设在西者其余三马侯氏之士遂以出授使者之从者于外从之者遂随使者以至朝】
　　右郊劳
　　【今案几布席设几皆在西北位此帷宫恐亦当然帷宫无堂可升升者坛也左氏传子产相郑伯以如楚舍不为坛注云至敌国郊除地封土为坛以受郊劳是也又宣十八年子家坛帷复命于介谓之坛帷是坛亦帷其旁非特为帷宫而已设几则必有席盖凡席相将无席何以设几故郑注云上介出止使者则已布席太宰賛玉几注云立而设几优尊者此使者亦不坐而设几故注云几者安賔所以崇优厚】








</div>
    <div class="pagination">
<a href="仪礼图_page18.html">上一页</a><span>...</span><a href="仪礼图_page14.html">14</a><a href="仪礼图_page15.html">15</a><a href="仪礼图_page16.html">16</a><a href="仪礼图_page17.html">17</a><a href="仪礼图_page18.html">18</a><span class="current-page">19</span><a href="仪礼图_page20.html">20</a><a href="仪礼图_page21.html">21</a><a href="仪礼图_page22.html">22</a><a href="仪礼图_page23.html">23</a><a href="仪礼图_page24.html">24</a><span>...</span><a href="仪礼图_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
