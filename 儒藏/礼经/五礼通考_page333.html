<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 333 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 333 页/共 431 页
  </h1>
  <div class="content">
   田案夏之官名见于甘誓者曰六卿见于允征者曰遒人曰官师曰工曰瞽曰啬夫见于立政者曰事曰牧曰凖见于夏小正者曰主夫曰鹿人曰啬人见于春秋者曰豢龙氏曰御龙氏曰陶正曰车正
　　曲礼天子建天官先六大曰大宰大宗大史大祝大士大卜典司六典【注典法也此盖殷时制也周则太宰为天官大宗曰宗伯宗伯为春官大史以下属焉大士以神仕者】天子之五官曰司徒司马司空司士司冦典司五众【注此亦殷时制也周则司士属司马大宰司徒宗伯司马司冦司空为六官】天子之六府曰司土司木司水司草司器司货典司六职【注府主藏六物之税者此亦殷时制也周则皆属司徒司土土均也司木山虞也司水川衡也司草稻人也司器角人也司货丱人也】天子之六工曰土工金工石工木工兽工草工典制六材【注此亦殷时制也周则皆属司空土工陶瓬也金工筑冶鳬防叚桃也石工玉人磬人也木工轮舆弓庐匠车梓也兽工函鲍韗韦裘也唯□工职亡盖谓作萑苇之器】五官致贡曰享【注贡功也享献也致其嵗终之功于王谓之献也周礼大宰嵗终则令百官府各正其治受其防聼其致事而诏王废置　疏此以下是殷礼案甘誓云六事之人郑云周礼六军皆命卿则三代同矣案甘誓及郑注则三王同有六卿又郑注大夏书云所谓六卿者后稷司徒秩宗司马作士共工也而不说殷家六卿之名今此记所言上非夏法下异周典郑唯指为殷礼也殷家六卿太宰司徒司马司空司士司冦是也但周立六卿象天地四时而殷六卿所法则有异以大宰为一卿以象天时司徒以下五卿法于地事故郑志崇精问焦氏云郑云三王同六卿殷应六卿此云五官何也焦氏答曰殷立天官与五行其取象异耳是司徒以下法五行并大宰为六官也但大宰既尊故先列大宰并显大宰之下属大宰之官既法于天故同受大名故云先六大也天子之五官者向立六官以法天之六气此又置五官以象地之五行也天官尊阳故一卿以摄众地官卑隂故五卿俱陈也天子之六府者殷六卿外复别立此六官也府者藏物之处既法天地立官天地应生万物故为万物立府也天子之六工者工能也言能作器物者也前既有六府之物宜立六工以作之为器物故为次也亦有六者依府以用事也嵗终则五官各考其属一年之功以献于天子故云致贡曰享也五官谓天子五官司徒以下】
　　【吕氏大临曰殷人尊神率民以事神先鬼而后礼大宗以下皆事鬼神奉天时之官故总谓之天官太宰者佐王代天工以治者也大宗掌事鬼神者也大史掌正嵗年及颁朔则奉天时者也大祝所以接神者也士者即周司巫巫所以降神者也大卜主问所以求神者也六者皆天事也人事也人事可变天事不可变者也周官司士则夏官之属此别出司士为一官者司士掌羣臣之版及卿大夫士庶子之数则所统有众与司马司徒司空司冦畧等矣所以并立为五官也司徒之众则六卿六遂是也司马之众六军是也司空之众百工是也司冦之众士师司之属是也故曰典司五众六府者主藏之官敛藏六者之入以待国用者也农以耕事贡九谷则司土受之山虞以山事贡材木则司木受之泽虞以泽事贡水物则司水受之圃以树事贡薪刍疏材则司草受之工以饬材事贡器物则司器受之商以市事贡货贿则司货受之周官司土则廪人仓人之职司木则山虞林衡之职司水则泽虞川衡之职司草则委人之职司器司货则玉府内府之职所入者乃农圃虞衡工商之民所贡故曰典司六职六工者饬材为器以待国用者也草工以萑苇莞蒲菅蒯之类为器用者六工所治之材各有不同故曰典制六材终嵗则司徒以下五官各致其功以献于王故谓之享王得以行其诛赏太宰不贡者周官大宰诏王废置则殷制亦然也】
　　【陆氏佃曰司徒教官也司马政官也故五官一曰司徒次二曰司马有教有政而后事可立故次司空事立矣则以礼文之可也故次司士礼之所去刑之所取也故次司冦以司士代宗伯者以司士所掌与礼相通也六典书也五众则其人焉五众谓若大司徒大司马典司小司徒小司马之类不言大宰大宰典司六卿五众有位者六职则其职而已考工记曰凡攻木之工七攻金之工六攻皮之工五设色之工五刮摩之工五抟埴之工二土工盖埴之工金工盖攻金之工石工盖刮摩之工木工盖攻木之工兽工盖攻皮之工草工盖设色之工若以蓝为青以防为紫以蒨为红以菉为黄之类是也或曰草读如字今俗作皂非正也殷人尚质故设色之工谓之草工】
　　【吴氏华曰以郯子所言官名攷之其言少昊氏之官名则曰祝鸠氏司徒也鵈鸠氏司马也鸤鸠氏司空也爽鸠氏司冦也鹘鸠氏司事也五鸠鸠民者也五官之名实与曲礼郑注周制同】
　　【齐氏召南曰郑氏谓五官是殷制亦非凿空史记周本纪古公作五官有司民皆歌乐之此即本大雅乃召司空乃召司徒之文以为説耳若左传言职官五正则殷制之眀騐也】
　　明堂位殷二百【注以夏周推前后之差殷宜二百四十】
　　田案商之官名其别见于诗书者曰阿衡亦曰保衡曰相曰卿士曰父师曰少师曰防士又春秋传称仲虺为汤左相则殷有左右二相矣箕子陈洪范称司徒司空司冦卿士师尹之属皆殷制之可考者
　　王制王者之制禄爵公侯伯子男凡五等诸侯之上大夫卿下大夫上士中士下士凡五等【注二五象五行刚柔十日禄所受食爵秩次也上大夫曰卿　疏上大夫卿者见下文云下大夫倍上士卿四大夫禄是下大夫之上则有卿故知上大夫即卿也此上大夫卿外惟有下大夫所以下文除卿之外更有上大夫下大夫者谓就下大夫之中更分为上下耳卿者白虎通云卿之言向也为人所归向大夫者逹人谓扶逹于人士者事也皇氏熊氏皆为任职事其大夫之称亦得兼三公故诗云三事大夫谓三公也上大夫卿亦兼孤也故春秋阳处父为太傅经云晋杀其大夫阳处父是也孤亦称公故乡饮酒礼云公三重是孤也卿亦得称公故春秋襄三十年云郑伯有之臣称伯有曰吾公在壑谷士既命同而分为三等者言士职卑徳薄义取渐进故细分为三卿与大夫徳髙位显各有别命不复细分其诸侯以下及三公至士总而言之皆谓之官官者管也以管领为名若指其所主则谓之职故周礼云设官分职通卿大夫士也知诸侯亦为官者尚书周官云唐虞稽古建官惟百下云外有州牧侯伯是州牧侯伯亦为官也若细而言之诸侯非偏有所主则非官也故学记云大徳不官注云天子诸侯是也诸侯亦称职故左传云小有述职大有廵功述职谓诸侯朝天子是诸侯称职也其爵则殷以前大夫以上有爵故士冠礼云古者生无爵死无諡谓士也周则士亦有爵故郑注周制以士为爵死犹不为諡耳是也】
　　陈氏祥道曰周官凡言爵禄皆先爵而后禄此先禄而后爵者盖田不分不可以制禄禄不制不可以定爵先王量财以制用视禄以制爵然后无有余不足之患矣然则爵禄者班爵禄之序也禄爵者制爵禄之序也君之徳纯故公侯伯子男无上中下之辨臣之徳不必皆纯故大夫士有上中下之差然皆止五等者五者天地之中数也孟子以天子至子男凡五等君至下士凡六等与此不同者此言制爵之法孟子言班爵之法制之出于天子故不必言天子班之首于天子与君故兼天子与君也
　　蕙田案周礼序官有卿有中大夫有下大夫而无上大夫王制云诸侯之上大夫卿注云上大夫曰卿春秋书列国之卿皆曰大夫然则天子诸侯之上大夫皆曰卿三代皆然也孟子云卿一位大夫一位卿即上大夫也大夫则兼中下大夫而言此云下大夫盖亦兼中大夫言之或云诸侯之国无中大夫
　　天子之三公之田视公侯天子之卿视伯天子之大夫视子男天子之元士视附庸【注皆象星辰之大小也不合谓不朝防也小城曰附庸附庸者以国事附于大国未能以其名通也视犹比也元善也善士谓命士也】
　　【陆氏佃曰此与孟子所言各差一等非不同也孟子言受地尔盖天子之卿之田视伯即受地视侯他仿此】
　　【徐氏自明曰先王设官制禄寰外诸侯自公侯至于附庸王朝之臣自三公至于元士受田相视内外齐一所以制天下偏重之患而使逺近若一也夫分田之法所以内必视夫外者盖先王之制出为列国之君则入为王朝之臣所以一内外也内为三公称公外而诸侯亦称公故毕公以父师保厘东土卫侯以列国入相于周周公居东复相成王山甫徂齐式遄其归或以三公居外复入为内诸侯所以出入均劳而内外之轻重不分也春秋以来郑武公入为周司徒郑庄公为平王卿士而滕侯亦曰我周之卜正盖畿外诸侯入备王官先王所以一内外此所以内诸侯之禄视外诸侯而为之制也是故三公则受百里之地六卿则受七十里之地二十七大夫则受五十里之地而元士三等亦视附庸而受田夫田者禄之所自出而居官之禄即田也古者内诸侯自公卿大夫皆有采邑之地其田自官给之其耕之者固自有人也大夫之食采地盖任官之有功者始食之其子孙之继世者得世其禄不世其官所谓大夫有采以处其子孙也其大夫之无功者则无采地亦与士皆食禄于上以圭田为祭祀耳夫自三公至于元士大者受邑小者受田所谓分田制禄可坐而定于此畧可攷矣自天子三公之田至天子之元士此畿内诸侯公卿大夫士制禄之法自诸侯之下士至君十卿禄此畿外诸侯以下卿大夫士制禄之法然畿内卿大夫则有采地至诸侯之卿大夫皆量禄分田与之畿内公卿大夫元士皆世禄至诸侯之卿大夫则量禄分田而不世禄矣】
　　田案王制所载畿内公卿大夫受田又与孟子不同盖王制述夏商之法孟子述周初之法周初之列爵分土固多因于二代而亦小有异同如此类是也陆农师谓受地与受田有别孟子言受地王制言受田其实则一沈氏彤駮之曰王制又云方百里者为田九十亿亩则未去三之一而已称田矣以为皆实田者非也
　　制农田百亩百亩之分上农夫食九人其次食八人其次食七人其次食六人下农夫食五人庶人在官者其禄以是为差也【注农夫皆受田于公田肥墽有五收入不同也庶人在官谓府火之属官长所除不命于天子国君者分或为粪】
　　诸侯之下士视上农夫禄足以代其耕也中士倍下士上士倍中士下大夫倍上士卿四大夫禄君十卿禄次国之卿三大夫禄君十卿禄小国之卿倍大夫禄君十卿禄【注此班禄尊卑之差　疏此班禄尊卑之差者经云下士视上农夫禄足以代其耕也则庶人在官者虽食八人以下不得代耕故载师有官田谓庶人在官之田大夫以下位卑禄少故大小国不殊卿与君禄重位尊故禄随国之大小为节案周礼天子卿大夫士与诸侯之臣执贽同则禄亦同也此自下士至小国之卿倍大夫禄皆据无采地者言之故郑答林硕云王畿方千里者凡九百万夫之地三分去一定受田者三百万夫出都家之田以其余地之税禄无田者下士食九人中士食十八人上士三十六人下大夫七十二人中大夫百四十四人卿二百八十八人】
　　陈氏祥道曰周官载师有官田则庶人之在官者有田矣春秋传曰唯卿备百邑国语曰大国之卿一旅之田上大夫一卒之田则诸侯之卿大夫盖无田者禄出于廪有田者禄出于田下士视上农夫则食九人中士倍下士则食十有八人由是积之上士则食三十六人下大夫则食七十二人三等之国士大夫之禄不以国之大小为差而惟卿君不同者士大夫则分治其职之事则必以禄称职君卿则兼治一国之事则必以禄视国故也
　　田案此卿大夫士班禄之差与孟子正同盖周初因于夏殷者
　　次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫【注此诸侯使卿大夫頫聘并防之序也其爵位同小国在下爵异固在上耳】
　　【方氏慤曰三等之国其地与君互降一等故其卿大夫位之所当亦各降一等焉上大夫即卿矣有上中下卿又有上大夫者盖下大夫之上者也】
　　钦定义疏命数则大国次国之卿分二等小国一等位序则各分二等大夫对卿言之皆为下而于此又分上下者崔氏灵恩曰小宰小司徒为上小司马小司冦小司空为下也或云天官秋官无正卿故吴宋宰称大鲁司冦称大孔子为鲁大司冦是小宰小司冦为上
　　田案班爵之制卿为一等大夫为一等此复分卿为三等大夫为二等则主頫聘之位序言之也大国之中卿当次国之上卿等而上之则大国之上卿可当次国之君故春秋传叔孙云列国之卿当小国之君也
　　其有中士下士者数各居其上之三分【注谓其为介若特行而并防也居犹当也此据大国而言大国之士为上次国之士为中小国之士为下士之数国皆二十七人各三分之上九中九下九以位相当则次国之上士当大国之中中当其下小国之上士当大国之下凡非命士亦无出防之事春秋传谓士为微】
　　田案此云中士下士谓于上士之内又分为三等乃上士之中者下者非班爵之中士下士也中士以下无出防之事故止据上士分之而不及其余也郑注甚明无可疑者后儒不得其指以为错简盖失之
　　天子三公九卿二十七大夫八十一元士【注此夏制也明堂位曰夏后氏之官百举成数也　疏此一经论夏天子设公卿大夫元士之数周礼官三百六十此官百二十故云夏制以夏制不明更引明堂位夏后氏之官百以证之直云百不云百二十故云举成数也王制之文郑皆以为殷法此独云夏制者以明堂殷官二百与此百二十数不相当故不得云殷制也记者故杂记而言之或举夏或举殷也】
　　田案九卿之名始见于此周礼考工记外有九室九卿朝焉九分其国以为九分九卿治之郑氏以六卿三孤为九卿则三孤亦卿也此经康成以为夏制是夏有九卿周官立三孤六卿则周亦有九卿
　　讲义官之因革不概见于世孔子闻郯子言谓天子失官学在四夷孟子荅北宫锜谓其详不可得闻诸侯恶其害已皆去其籍然则此记所载及书之周官与明堂位所载建官之数其不同者亦各举其畧不必切切然求合也或者遂谓戴记王制皆杂述前代之法未别时世如此处郑注据明堂位以为夏制亦一端耳朱子仪礼经传芟去注语而统以夏商之制者盖以卿大夫士官名唐虞未有三九二十七八十一官数又与周礼不合既录尚书周官篇首述唐虞下及夏商之文遂以记文通属二代以概着其制并不审计其数以为徴也大抵三代各厯年数百厯世数十即一代中先后不无损益作传记者各述传闻文虽有异非抵牾也后人拘牵参合纷纷失之
　　大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人【注命于天子者天子选用之如今诏书除吏是矣小国亦三卿一卿命于天子二卿命于】【其君此文似误脱耳或者欲见畿内之国二卿与　疏此一节论夏家天子命诸侯之国卿大夫及士之数前】【既云夏官此亦夏礼卿大夫士数五等之国悉同但大国三卿并受命于天子也夏之大国谓公与侯也殷周】【大国并公也崔氏云三卿者依周制而言谓立司徒兼冡宰之事立司马兼宗伯之事立司空兼司冦之事故】【春秋左传云季孙为司徒叔孙为司马孟孙为司空此是三卿也以此推之故知诸侯不立冡宰宗伯司冦之】【官也下大夫五人者崔氏云三卿命于天子则大夫以下皆其君自命之也三卿则上中下三品而含上下今】【云下大夫五人者取卿为言耳知大夫有上下者案前云次国之下卿位当大国之上大夫是也何以五人者】【谓司徒之下置小卿二人一是小宰一是小司徒司空之下亦置二小卿一是小司冦一是小司空也司马之】【下惟置一小卿小司马也故公羊襄十一年作三军三军者何三卿也古者上卿下卿上士下士何休云古者】【诸侯有司徒司空上卿各一下卿各二司马事省上下卿各一若有军事上士相上卿下士相下卿足以为治】【今襄公乃益司马故云作三军逾王制故讥之下卿即大夫也故此云下大夫五人上士二十七人云上士者】【对府史之属也周礼五等国悉三卿五大夫二十七士皆与此同但公国长有四命孤一人故典命云公之孤】【四命以皮帛眡小国之君其卿三命其大夫再命其士一命侯伯之卿大夫士亦如之子男之卿再命其大夫】【一命其士不命而郑注再引王制以成彼义当恐周之人数与王制同也且曽子问是眀当时周法而云国家】【五官则五大夫大夫若五则知余亦不异也且冡宰云施典于邦国设其参传其伍郑云参谓卿三人伍谓大】【夫五人次国三卿二卿命于天子一卿命于其君下大夫五人上士二十七人者次国者夏则伯殷则侯也周】【则侯伯也而卿大夫士之命及人之数与大国同但一卿其君自命为异也下文备也小国二卿皆命于其君下大夫五人上士二十七人者小国者殷谓伯夏周同子男也案郑注言小国亦三卿差次而言应一卿命于天子二卿命于其君此惟言二卿则似误也郑何以得知应三卿案前云小国又有上中下三卿位当大国之下大夫若无三卿何上中下之有乎故知有三卿也案周礼三命受位郑云谓此列国之卿始有列位于王则子男之卿再命不应得一卿命于王而郑今云一卿命于王者谓子男之卿亦得王命而彼注三命下云列国卿三命者此自据侯伯为言以防彼三命受防者耳郑又为一説畿内之国惟置二卿并是其君自命之今记者或欲因此又以见畿内之法故舍去子男一卿命于王者而不言也】
　　陈氏祥道曰周官子男之卿再命国语曰诸侯有卿伯子男有大夫无卿者以其无天子之命卿也王制亦曰小国之卿皆命于其君
　　李氏曰司马职云凡制军大国三军次国二军小国一军军将皆命卿为之则知虽畿外之小国犹一卿命于天子也二卿皆命于君者畿内之国也畿外举大国次国以见小国畿内举公卿以见大夫
　　顾氏栋髙曰王制大国三卿皆命于天子明大夫以下皆其君自命案僖十二年管仲辞飨礼曰有天子之二守国髙在宣十六年晋侯请于王命士防为太傅是卿命于天子之证也晋巩朔以上军大夫献捷于周而王曰巩伯未有职司于王室是大夫不命于天子之证也
　　天子使其大夫为三监监于方伯之国国三人【注使佐方伯领诸侯　疏此一节论天子遣大夫往监方伯之国州别各置三人之事天子使其大夫者谓使在朝之大夫往监于方伯每一州辄三人三八二十四人崔氏云此谓殷之方伯皆有三人以辅之佐其伯谓监所领之诸侯也周则于牧下置二伯亦或因殷使大夫为三监故燕礼云设诸公之坐郑云公孤也大国孤公一人而云诸公者容牧有三监然则天子于州牧之国别置三大夫以辅之其尊卑之差则下文其禄视诸侯之卿其爵视次国之君其禄视诸侯之卿者谓公之孤也故燕礼谓之诸公与公孤同也尚书使管叔蔡叔霍叔为三监者为武庚与此别也】
　　马氏曰周官乃施典于邦国而建其牧立其监牧之下又立监所谓三监者是也
　　大国之卿不过三命下卿再命小国之卿与下大夫一命【注不着次国之卿者以大国之下互明之此卿命则异大夫皆同周礼公侯伯之卿三命其大夫再命子男之卿再命其大夫一命　疏此一节论大国小国卿大夫命数多少不同之事经直云大国之卿及小国之卿不云次国故云不着次国之卿云以大国之下互明之者以大国之卿不过三命则知次国之卿不过再命大国下卿再命则知次国下卿一命故云互明之云此卿命则异者以大国上卿三命下卿再命次国上卿再命下卿一命小国上下卿并皆一命故云卿命则异云大夫皆同者谓大国次国小国大夫皆同一命今经云小国之卿与下大夫一命既与小国连文知非直据小国下大夫一命者以经云大国下卿再命以次差之眀大夫一命自然次国大夫亦一命故云大夫皆同此夏殷制也案周礼云公国之孤四命与余卿不同则知此大国之卿不过三命亦谓孤也大国下卿再命者谓除孤以外之卿就再命之中分为中卿下卿也故前文云次国之上卿位当大国之中是也次国之卿再命亦谓上卿执政者若鲁之季孙下卿一命亦分为中下二等故前文云中当其下下当其上大夫是也小国之卿虽同一命亦分为三等故前文云小国之上卿位当大国之下卿中当其上大夫下当其下大夫其大国次国小国大夫虽同一命当皆分为上下二等文已具于上今总云下大夫者对卿言之云周礼公侯伯之卿三命以下者皆周礼典命文以经云大国之卿不过三命故引公侯伯之卿三命以对之周礼公之孤四命不与三命相当故不引之也】
　　田案诸侯之国皆三卿大国则有三命之卿再命之卿次国则有再命之卿一命之卿小国惟一命之卿皆以命于天子者言之若其君加命则大国之卿皆得三命次国之卿皆得再命小国卿之未命于天子者亦得一命所谓命于其君也周官典命掌五等诸臣之命数与此不同故注疏以夏殷解之
　　诸侯之下士禄食九人中士食十八人上士食三十六人下大夫食七十二人卿食二百八十八人君食二千八百八十人次国之卿食二百一十六人君食二千一百六十人小国之卿食百四十四人君食千四百四十人次国之卿命于其君者如小国之卿天子之大夫为三监监于诸侯之国者其禄视诸侯之卿其爵视次国之君其禄取之于方伯之地【疏前以有诸侯之下士以上及大夫卿君故此依前而释也诸侯之士既眀则天子士同之可知故此文发畿外之卿也诸侯下士视上农夫故九人也上士倍中士故三十六也下大夫倍上士则食七十二人卿四大夫禄则三百八十八人君食二千八百八十人者君谓大国之君也君十卿禄故二千八百八十人次国之卿食二百一十六人者谓夏伯殷侯周则侯伯国也此大夫以下亦如大国大夫而卿惟得三大夫禄耳故特言卿也君食二千一百六十人者君亦十卿禄也小国之卿食百四十四人者小国谓夏周男子殷之伯国也大夫以下亦如大国大夫而卿则二大夫禄耳故君食千四百四十人者君亦十卿禄也次国之卿命于其君者大国三卿皆命于天子则其禄各食二百八十八人若次国三卿二卿命于天子禄各食二百一十六人而一卿命于其君为贱则禄不可等命天子者故视小国卿小国卿食一百四十四人也其若子男一卿命于天子二卿命于其君则禄犹如此其命天子卿无以异也其国小故不复差降也或云视大夫也其天子之士卿大夫无文宜凖大夫之卿大夫士也】
　　诸侯世子世国大夫不世爵使以徳爵以功【注谓县内及列国诸侯为天子大夫者不世爵而世禄辟贤也】诸侯之大夫不世爵禄【疏诸侯降于天子故大夫不世爵禄若有大功徳亦得世之故隠八年官有世功则有官族邑亦如之是据诸侯卿大夫也】昏义天子立六官三公九卿二十七大夫八十一元士以聼天下之外治以明章天下之男教故外和而国治【注三公以下百二十人似夏时也】
　　田案郑注王制及昏义俱以三公以下百二十人为夏制据明堂位夏后氏官百之文也然于他书无可攷
　　又案王制一篇其述官制上与虞书百揆四岳九官十二牧不同下与周礼官数亦异故先儒并目为夏殷之制而孟子答北官锜周室班爵禄之问与王制大畧多同説者或又据王制孟子之文以駮周礼谓非周公所作由今考之孟子言班爵禄与武成列爵惟五分土惟三相合盖周初沿夏商二代之旧故有百里七十里五十里之国至周公制礼乃定五等诸侯之封为五百里四百里三百里二百里百里然后因田以制赋因赋以出军不然则子男五十里之国岂能出万二千五百人之一军而论语所云千乗之国亦岂方百里者所能给乎官制之沿革正与封建相表里知周初之建国不同于周礼则知周初之官制必不合于周礼矣至王制之文又与孟子少异则所谓周因夏殷而损益可知者今依朱子通解以王制官制为夏商之法而孟子所述班爵则定为周初之制云
　　书立政古之人廸惟有夏乃有室大竞吁俊尊上帝廸知忱恂于九徳之行乃敢告教厥后曰拜手稽首后矣曰宅乃事宅乃牧宅乃准兹惟后矣【禹之臣蹈知诚信于九徳之行谓贤智大臣乃敢告教其君以立政宅居也居汝事六卿掌事者牧牧民九州之伯居内外之官及平法者皆得其人则此惟君矣】谋面用丕训徳则乃宅人兹乃三宅无义民【谋所面见之事无疑则能大用顺徳乃能居贤人于众官若此则乃能三居无义民大罪宥之四裔次九州之外次中国之外】
　　【蘓氏轼曰事所谓常任也牧所谓常伯也准所谓准人也】
　　【吕氏祖谦曰自臯陶以九徳告禹夏后盖世守以为知人之法焉方夏之盛任三宅者如此及其衰也并至于曽无义民言所任者皆不义之人无一君子也兹乃云者此乃三宅之法非他位也犹无义民则他可知矣】
　　【蔡氏沈曰言非廸知忱恂于九徳之行而徒谋之面貌用以为大顺于徳而任之如此则三宅之人岂复有贤者乎】
　　田案三宅指上事牧凖三者经文甚明孔传因舜典有五宅三居之文遂解宅为流宥不可从
　　亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊
　　【蔡氏沈曰三宅谓居常伯常任凖人之位者三俊谓有常伯常任凖人之才者克即者言汤所用三宅实能就是位而不旷其职所称三俊实能就是徳而不浮其名也三俊説者谓他日次补三宅者详宅以位言俊以徳言意其储养待用或如説者所云也】
　　右夏商官制
　　诗大雅緜乃召司空乃召司徒【传司空司徒卿官也司空掌营国邑司徒掌徒役之事　疏后稷封邰为上公文王以百里而王则太王之时以殷之大国当立三卿其一盖司马乎时不召者司马于营国之事无所掌故也】
　　书牧誓王曰嗟我友邦冡君御事司徒司马司空【治事三卿司徒主民司马主兵司空主土指誓战者　疏孔以时已称王而有六师亦应已置六卿今呼三卿是指誓战者故不及太宰大宗司冦】亚旅师氏【亚次旅众也众大夫其位次卿师大夫官以兵守门者】千夫长百夫长【师帅卒帅　疏周礼二千五百人为师师帅皆中大夫百人为卒卒长皆上士孔以师虽二千五百人举全数亦得为千夫长长与帅其义同故以千夫长为师帅百夫长为卒帅】田案武王未克商以前尚用诸侯之制故有司徒司马司空三卿注疏以为时已置六卿者非也泰誓云王乃大廵六师是史官追述之词不得为六卿之证
　　立政周公若曰拜手稽首告嗣天子王矣用咸戒于王曰玉左右常伯常任凖人缀衣虎贲【常所长事常所委任谓三公九卿凖人平法谓士官缀衣掌衣服虎贲以武力事王皆左右近臣宜得其人】周公曰呜呼休兹知恤鲜哉【叹此五者立政之本知忧得其人者少】
　　吕氏祖谦曰常伯等即三宅三代之书他无所见意者公卿辅相之别名欤官有别名如相曰阿衡保衡三卿曰圻父农父宏父此亦三代辅相大臣别名耳缀衣虎贲特于侍御仆从中错举二者以见其余耳职重者有安危之寄职亲者有习染之移其系天下之本一也
　　蔡氏沈曰牧民之长曰常伯任事之公卿曰常任守法之有司曰凖人三事之外掌服器者曰缀衣执射御者曰虎贲皆任用之所当谨者
　　亦越文王武王克知三有宅心灼见三有俊心以敬事上帝立民长伯立政任人凖夫牧作三事【文武亦法禹汤以立政常任凖人及牧治为天地人之三事】虎贲缀衣趣马小尹【趣马掌马之官言此三者虽小官长必慎择其人】左右擕仆百司庶府【虽左右擕持器物之仆及百官有司主劵契藏吏亦皆择人】大都小伯艺人表臣百司【小臣犹皆慎择其人况大都邑之小长以道艺为表干之臣及百官有司之职可以非其任乎】太史尹伯庶常吉士【太史下大夫掌邦六典之贰尹伯长官大夫及众掌常事之善士皆得其人】司徒司马司空亚旅【此有三卿及次卿众大夫则是文武未伐纣时举文武之初以为法则】夷微卢烝三亳阪尹【蛮夷微卢之众帅及亳人之归文王者三所为之立监及阪地之尹长皆用贤】文王惟克厥宅心乃克立兹常事司牧人以克俊有徳
　　蔡氏沈曰任人常任也凖夫凖人也牧常伯也以职言故曰事虎贲缀衣趣马小尹左右擕仆百司庶府此侍御之官也趣马掌马之官小尹小官之长擕仆擕持仆御之人百司若司裘司服庶府若内府太府之属也大都小伯艺人表臣百司太史尹伯此都邑之官也吕氏曰大都小伯谓大都之伯小都之伯也大都言都不言伯小伯言伯不言都互见之也艺人者卜祝巫匠执技以事上者表臣百司表外也表对里之词上文百司盖内百司若内府内司服之属所谓里臣也此百司盖外百司若外府外司服之属所谓表臣也太史者史官也尹伯者有司之长如庖人内饔膳夫则是数尹之伯也钟师尹钟磬师尹磬大师司乐则是数尹之伯也凡所谓官吏莫不在内外百司之中至于特见其名者则皆有意焉虎贲缀衣趣马小尹左右擕仆以扈卫亲近而见庶府以冗贱人所易忽而见艺人恐其或兴淫巧机诈以荡上心而见太史以奉讳恶公天下后世之是非而见尹伯以大小相维体统所系而见若大都小伯则分治郊畿不预百司之数者既条陈厯数文武之众职而总结之曰庶常吉士庶众也言在文武之廷无非常徳吉士也司徒司马司空亚旅此诸侯之官也司徒主邦教司马主邦政司空主邦土余见牧誓言诸侯之官莫不得人也诸侯之官独举此者以其名位通于天子欤夷微卢烝三亳阪尹此王官之监于诸侯四夷者也微卢见经亳见史三亳防为北亳谷熟为南亳偃师为西亳烝或以为众或以为夷名阪未详古者险危之地封疆之守或不以封而使王官治之参错于五服之间是谓之尹地志载王官所治非一此特举其重者耳自诸侯三卿以降惟列官名而无他语承上庶常吉士之文以内见外也夫上自王朝内而都邑外而诸侯逺而夷狄莫不皆得人以为官使何其盛欤
　　孟子北宫锜问曰周室班爵禄也如之何孟子曰其详不可得闻也诸侯恶其害己也而皆去其籍然而轲也尝闻其畧也【注诸侯欲恣行憎恶其法度妨害己之所为故灭去典籍今周礼司禄之官无其职是则诸侯皆去之故使不复存也轲孟子名也言尝间其大纲如此矣今考之礼记王制则合也】天子一位公一位侯一位伯一位子男同一位凡五等也【注公谓上公九命及二王后也自天子以下列尊卑之位凡五等】君一位卿一位大夫一位上士一位中士一位下士一位凡六等【注诸侯法天子臣名亦有此六等从君下至于士】天子之制地方千里公侯皆方百里伯七十里子男五十里凡四等不能五十里不逹于天子附于诸侯曰附庸【注凡此四等土地之等差也】天子之卿受地视侯大夫受地视伯元士受地视子男【注视比也天子之卿大夫士所受采地之制】大国地方百里君十卿禄卿禄四大夫大夫倍上士上士倍中士中士倍下士下士与庶人在官者同禄禄足以代其耕也【注公侯之国为大国卿禄居于君禄十分之一也大夫禄居于卿禄四分之一也上士之禄居大夫禄二分之一也中士下士转相倍庶人在官者未命为士者也其禄比上农夫士不得耕以禄代耕也】次国地方七十里君十卿禄卿禄三大夫大夫倍上士上士倍中士中士倍下士下士与庶人在官者同禄禄足以代其耕也【注伯为次国大夫禄居卿禄三分之一也】小国地方五十里君十卿禄卿禄二大夫大夫倍上士上士倍中士中士倍下士下士与庶人在官者同禄禄足以代其耕也【注子男为小国大夫禄居卿禄二分之一也】耕者之所获一夫百亩百亩之粪上农夫食九人上次食八人中食七人中次食六人下食五人庶人在官者其禄以是为差【注获得也一夫一妇佃田百亩百亩之田加之以粪是为上农夫其所得谷足以食九口庶人在官者食禄之等差由农夫有上中下之次亦有此五等若今之斗食佐史除吏也　疏王制云王者之制禄爵公侯伯子男凡五等诸侯之上大夫卿下大夫上士中士下士凡五等其不及天子又无六等与孟子不合者盖以孟子所言则周制而王制所言则夏商之制也王制云公侯田方百里伯七十里子男五十里孟子不言田而言地者盖禄以田为主王制主于分田以制禄孟子主于制地以分国国以地为主所以有田地之异也王制云天子之三公田视公侯天子之卿视伯天子之大夫视子男天子之元士视附庸与孟子不同亦以周制与夏商之制不同也】
　　沈氏彤曰孟子因籍去而闻其畧此所云并周所沿夏商之制耳考诸周官畿内外皆无七十里之国王制有七十里之国注疏以为夏殷之制而汤国七十里即见孟子书由是以观而其他之沿于夏商亦明矣
　　田案周礼一书藏于大史非世掌国史莫得见之故韩宣子观书于大史氏始知周礼在鲁而孔子学周礼必于周之柱下史战国时诸侯所去之籍即周礼也诸侯之籍既失孟子又未适周故所闻者皆周初之法与周礼不合
　　右周初官制
　　五礼通考卷二百十三
&lt;经部,礼类,通礼之属,五礼通考&gt;
　　钦定四库全书
　　五礼通考卷二百十四
　　刑部尚书秦田撰
　　嘉礼八十七
　　设官分职
　　书周官立太师太傅太保兹惟三公论道经邦爕理隂阳【师天子所师法傅傅相天子保保安天子于徳义者此惟三公之任佐王论道以经纬国事和理隂阳言有徳乃堪之】官不必备惟其人【三公之官不必备员惟其人有徳乃处之】少师少傅少保曰三孤【此三官名曰三孤孤特也言卑于公尊于卿特置此三者】贰公宏化寅亮天地弼予一人【副贰三公宏大道化敬信天地之教以辅我一人之治】
　　朱子曰三公三孤本无职事亦无官属但以道义辅佐天子而已三公三少只是加官
　　陈氏傅良曰周召以师保为冡宰是卿兼三公也顾命自太保奭以下皆卿也是时召公为保兼冡宰芮伯为司徒彤伯为宗伯毕公为司马皆是以三公兼之卫侯康叔为司冦毛公为司空审如是则三公多是六卿兼之但其人足以兼公则加其公之职位无其人则止为卿而已三公三孤皆无其人则阙焉而已而六卿自若也要之成周以三公三孤待非常之徳故曰官不必备惟其人
　　蔡氏沈曰此篇与今周礼不同如三公三孤周礼皆不载或谓公孤兼官无正职故不载然三公论道经邦三孤贰公宏化非职乎职任之大无逾此矣或又谓师氏即太师保氏即太保然以师保之尊而反属司徒之职亦无是理也然周礼非圣人不能作也意周公方条治事之官而未及师保之职所谓未及者郑重而未及言之也书未成而公亡其间法制有未施用故与此不合而冬官亦阙要之周礼首末未备周公未成之书也读书者参互而考之则周公经制可得而论矣
　　陈氏师凯曰周礼未尝不言公孤但不载其専职耳如云王之三公八命出封加一等则九命为伯是举朝无尊于此者而外朝之位三公在前孤卿大夫在左公侯伯子男在右是惟三公可以面天子孤则亚于三公故其位与诸侯之公相对六卿莫敢先也其防孤执皮帛卿执羔则卿亚于孤又可见矣
　　田案周礼地官之序官云乡老二乡则公一人郑氏注云王置六乡则公有三人也三公者内与王论道中参六官之事外与六乡之教其要为民是以属之乡焉贾疏引曲礼三公于诸侯曰天子之老以证之其説极确然序官虽列乡老之名而不及其职者以三公位居六卿之右其职主于论道经邦燮理隂阳佐天子以出治其分六乡使领之者如周召分陜东西为二伯但遥领其政教而已以三公非地官之属故阙其职掌所以尊之也然六乡之官惟乡老为最尊故特序于乡大夫之前不没其实也惟三年大比献贤能之书乡老亦与其事则附见于乡大夫职葢举贤任官固大臣职也后儒或谓乡老公孤之致仕在乡者然致仕之臣无常额安得云每二乡置一人乎
　　观承案六乡之官乡老最尊故六卿则每乡一人乡老以公为之则每二乡一人然此乃三公之兼职而非其本职也其本职自在论道燮理用心于根本之地而不在职业之地课勤惰也今周礼止有六卿分职而缺三公之位故先儒谓周礼乃周公属稿而未能尽行之书者良非无据后人乃据乡老有二乡则公一人之文以为周礼原有三公之职是以兼职而冒为本职逐末而忘其本已
　　冡宰掌邦治统百官均四海【天官卿称太宰主国政治统理百官均平四海之内邦国言任大】司徒掌邦教敷五典扰兆民【地官卿司徒主国教化布五常之教以安天下众民使小大皆协睦】宗伯掌邦礼治神人和上下【春官卿宗庙官长主国礼治天神地祗人鬼之事及国之吉凶宾军嘉五礼以和上下尊卑等列】司马掌邦政统六师平邦国【夏官卿主戎马之事掌国征伐统正六军平治王邦四方国之乱者】司冦掌邦禁诘奸慝刑暴乱【秋官卿主冦贼法禁治奸恶刑强暴作乱者夏司马讨恶助长物秋司冦刑奸顺时杀】司空掌邦土居四民时地利【冬官卿主国空土以居民士农工商四民使顺天时分地利授之土能吐生百谷故曰土】六卿分职各率其属以倡九牧阜成兆民【六卿各率其属官大夫士治其所分之职以倡道九州牧伯为政大成兆民之性命皆能其官则政治　疏周礼冬官亡小宰职云六曰冬官掌邦事又云六曰事职以富邦国以养万民马融云事职掌百工器用耒耜弓车之属与此主土居民全不相当冬官既亡不知其本礼记王制记司空之事云量地以制邑度地以居民是明冬官本有主土居民之事也齐语云管仲制法令士农工商四民不杂即此居民使顺天时分地利授之土也土则地利为之名以其吐生百谷故曰土也周礼云事此云土者为下有居四民故云土以居民为急故也】
　　【吕氏祖谦曰冢宰相天子统百官则司徒以下无非宰所统乃均列一职而并数之为六者纲在网中也乾坤之与六子并列于八方宰之于五卿并列于六职也】
　　周礼天官冡宰第一【注象天所立之官冢大也宰者官也天者统理万物天子立宰使掌邦治亦所以总御众官使不失职不言司者大宰总御众官不主一官之事也　疏周天有三百六十余度天官亦总摄三百六十官故云象天也】
　　乃立天官冡宰使帅其属而掌邦治以佐王均邦国【注掌主也邦治王所以治邦国也佐犹助也郑司农云邦治谓总六官之职也故大宰职曰掌建邦之六典以佐王治邦国六官皆总属于宰故论语曰君薨百官总已以聼于宰言宰于百官无所不主尔雅曰大也宰大宰也】
　　【魏氏校曰冡长也众官之有宰犹众子之有冡嫡也】
　　【髙氏愈曰政之均也始于心之均心之均者恶上无以使下恶前无以先后此絜矩之道也后世宰臣浊乱朝政其恶非一要皆始于其心之不平故诗人刺太师尹氏之恶而一言以蔽之曰不平其心呜呼尽矣故宰相佐天子理天下自平其政始平其政自平其心始】
　　【蔡氏徳晋曰宰之官以天名夫统地与四时而成天合教礼兵刑事而成治则宰之任诚重也先王将使四海之治归王畿王畿之治归六官六官之治归冢宰故天官冢宰立而万事之枢机握四方之根抵定矣掌邦治言帅其属者先有司之义均邦国言佐王者地道无成之义也】
　　地官司徒第二【注象地所立之官司徒主众徒地者载养万物天子立司徒掌邦教亦所以安扰万民】
　　乃立地官司徒使帅其属而掌邦教以佐王安扰邦国【注教所以亲百姓训五品有虞氏五而周十有二焉扰亦安也言饶衍之】
　　【陈氏傅良曰先王教民自经界始为井邑邱甸以正其赋比闾族党以居其民伍两卒旅以寓其兵无非习民于正而遇之以道徳之意俾之分定而心一生厚而徳优以服从上令是曰教典豳风述风化之由孟子言王道之本无非田圃之事诚知本者后世大臣不问疆理之务但以设学博置弟子员为修教化何以纳民于善也】
　　【方氏苞曰以地官掌教者礼官所教秀民而已土地人民皆于地官而亲民之吏属焉必地官掌教乃能尽天下之人无一不教古之圣人所以务明明徳于天下而非汉唐之治所及也】
　　【蔡氏徳晋曰宰佐王奉若天道统驭百官司徒佐王祖识地徳养教万民故二官相次又宰之属多上正君徳之职司徒之属多下安民生之职而师保之官亦所以正君徳也二官立而邦之根本固矣】
　　春官宗伯第三【注象春所立之官也宗尊也伯长也春者出生万物天子立宗伯使掌邦礼典礼以事神为上亦所以使天下报本反始不言司者鬼神示人之所尊不敢主之故也】
　　乃立春官宗伯使帅其属而掌邦礼以佐王和邦国【注礼谓曲礼五吉凶賔军嘉其别三十有六郑司农云宗伯主礼之官故书尧典曰帝曰咨四岳有能典朕三礼佥曰伯夷帝曰俞咨伯女作秩宗宗官又主鬼神故国语曰使名姓之后能知四时之生牺牲之物玉帛之类采服之宜彛器之量次主之度屏摄之位坛之所上下之神祗氏姓之所出而率旧典者为之宗春秋禘于大庙跻僖公而曰夏父弗忌为宗人又曰使宗人衅夏献其礼礼特牲曰宗人升自西阶视壶濯及豆笾然则唐虞厯三代以宗官典国之礼与其祭祀汉之大常是也】
　　【郝氏敬曰地官称司春官不称司何也地后天而春先时天首六官春首四时故天称宰春称宗伯所以尊礼而配天也】
　　【蔡氏德晋曰天地之化始于春治教之端在于礼春于天为元于人则为仁而礼以仁为体者也吉礼以仁鬼神凶礼以仁死防賔礼以仁賔客军礼嘉礼以仁邦国万民凡礼仪三百威仪三千无一事而非仁也此春官所以掌礼而賛治教也司徒司马司冦司空皆言司以各主一事也冢宰兼统六官故不言司宗伯亦不言司者礼无乎不用治非礼不制教非礼不行政非礼不立刑无礼则淫事无礼则乱故亦不言司也】
　　夏官司马第四【注象夏所立之官马者武也言为武者也夏整齐万物天子立司马共掌邦政政可以平诸侯正天下故曰统六师平邦国】
　　乃立夏官司马使帅其属而掌邦政以佐王平邦国【注政正也政所以正不正者也孝经説曰政者正也正徳名以行道】
　　【郑氏锷曰太宰平邦国平之以道平于顺治之前司马平邦国平之以政平于叛违之后】
　　【髙氏愈曰兵威雄猛象夏火之炎烈故称夏官然非马则徒兵不可以战而贵储之有素故以司马名蔡氏徳晋曰司马主兵系之夏官夏为火令古人有言兵犹火也弗戢将自焚也先王其有垂戒之意乎】
　　秋官司冦第五【注象秋所立之官冦害也秋者遒也如秋义杀害收聚敛藏于万物也天子立司冦使掌邦刑刑者所以驱耻恶纳人于善道也】
　　乃立秋官司冦使帅其属而掌邦禁以佐王刑邦国【注禁所以防奸者也刑正人之法孝经説曰刑者侀也过出罪施】
　　周子曰天以春生万物止之以秋圣人以仁育万物肃之以刑
　　华氏泉曰周书云伯夷降典折民惟刑盖出乎礼则入乎刑是礼与刑相表里也虞书眀于五刑以弼五教盖教之所弃即刑之所取是教与刑相表里也【髙氏愈曰刑官名司冦以除盗贼为主也盗贼特饥寒之民草窃无知至微末耳而刑官所掌以是为主者何也观汉之乱倡于黄巾唐之社屋于黄巢明之鼎迁于逆闯则知盗贼之兴真足以亡天下而刑官以司冦名其位即次于司马圣人之虑深逺矣】
　　冬官考工记第六【注象冬所立之官也是官名司空者冬闭藏万物天子立司空使掌邦事亦所以富充国家使民无空者也司空之篇亡汉兴购求千金不得此前世识其事者记录以备大数王氏与之曰书言司空居四民时地利则所谓事者非止如汉人考工记之补亡止言百工之事也民各有职职各有事邦国之富实基于此如卫文公务材训农通商恵工驯致国家殷富盖得事典之遗意】辨诸儒以冬官未亡错见五官之説
　　【俞氏廷椿曰司空之篇实杂出于五官之厉】
　　【朱氏彛尊经义考俞氏复古编以天官之属兽人献人鳖人兽医司裘染人追师屦人掌皮典丝典枲改入冬官以地官之属鼓人舞师改入春官封人载师闾师县师均人遂人遂师遂大夫土均草人稻人土训山虞林衡川衡泽虞丱人角人羽人掌葛掌染草囿人人改入冬官以春官之属天府世妇内宗外宗太史小史内史外史御史改入天官典瑞典同巾车司常冡人墓大夫改入冬官以夏官之属弁师司弓矢槀人职方氏土方氏形方氏山师川师邍师改入冬官以秋官之属大行人小行人司仪行夫掌客掌讶掌交环人改入春官】
  </div>
  <div class="pagination">
   <a href="五礼通考_page332.html">
    上一页
   </a>
   <span>
    ...
   </span>
   <a href="五礼通考_page328.html">
    328
   </a>
   <a href="五礼通考_page329.html">
    329
   </a>
   <a href="五礼通考_page330.html">
    330
   </a>
   <a href="五礼通考_page331.html">
    331
   </a>
   <a href="五礼通考_page332.html">
    332
   </a>
   <span class="current-page">
    333
   </span>
   <a href="五礼通考_page334.html">
    334
   </a>
   <a href="五礼通考_page335.html">
    335
   </a>
   <a href="五礼通考_page336.html">
    336
   </a>
   <a href="五礼通考_page337.html">
    337
   </a>
   <a href="五礼通考_page338.html">
    338
   </a>
   <span>
    ...
   </span>
   <a href="五礼通考_page334.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
