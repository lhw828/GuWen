<!DOCTYPE html>
<html>
<head>
    <meta charset="UTF-8">
    <title>仪礼经传通解 - 第 4 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼经传通解 - 第 4 页/共 47 页</h1>
    <div class="content">　　易曰正其本万物理失之毫厘差之千里故君子慎始也春秋之元诗之关雎礼之冠婚易之干巛皆慎始敬终云尔素诚繁成【今按四字未详恐有阙误贾谊新书无诚繁二字】谨为子孙娶妇【贾谊新书作婚娶嫁女】必择孝悌世世有行义者如是则其子孙慈孝不敢婬暴党无不善三族辅之故曰凤皇生而有仁义之意虎狼生而有贪戾之心两者不等各以其母呜呼戒之哉无养乳虎将伤天下故曰素成胎教之道书之玉板藏之金匮置之宗庙以为后世戒【大戴礼记】右谨始　传周襄王将以翟女为后富辰谏曰不可夫婚姻祸福之阶也【阶梯也】利内则福由之利外则取祸今王外利矣【树利于翟】其无乃阶祸乎昔挚畴之国也由大任【挚畴二国任姓奚仲仲虺之后大任之家也大任王季之妃文王之母诗云挚仲氏任又曰思齐大任文王之母】杞缯由大姒【杞缯二国姒姓夏禹之后大姒之家也大姒文王之妃武王之母也】齐许申吕由大姜【四国皆姜姓四岳之后大姜之家也大姜大王之妃王季之母】陈由大姬【陈妫姓舜后大姬周武王之女成王之姊传曰以元女大姬配虞胡公而封诸陈】是皆能内利亲亲者也【内利内行七徳亲亲以申固其家】昔鄢之亡也由仲任【鄢妘姓之国仲任民之女为鄢夫人唐尚书云鄢为郑武公所灭非取任氏而亡也昭谓幽王为西戎所杀而诗言褒姒灭之明祸有所由也】宻须由伯姞【伯姞宻须之女也传曰宻须之鼔阙巩之甲此则文王所灭而获鼔甲也大雅云宻人不恭敢拒大邦不由嫁女而亡世本云宻须姞姓】郐由叔妘【郐妘姓之国叔妘同姓之女为鄫夫人昭谓公羊传曰先郑伯有善乎鄫公者通于夫人以取其国此之谓也】聃由郑姬【聃姬姓文王之子聃季之国郑女为聃夫人同姓相娶犹鲁公娶于吴亦其渎姓所以亡也】息由陈妫【息姬姓之国陈妫陈女为息侯夫人蔡哀侯亦娶于陈息妫将归过蔡蔡哀侯止而见之弗賔妫以告息侯导楚伐蔡蔡侯怨因称息妫之美于楚子楚子遂灭息以息妫归】邓由楚曼【邓曼姓楚曼邓女为楚武王夫人生文王过邓而利其国遂灭邓而兼之】罗由季姬【罗熊姓之国季姬姬氏之女为罗夫人】庐由荆妫【庐妫姓之国荆妫庐女为荆夫人荆楚也】是皆外利离亲者也【外利行淫辟求利于外不能亲亲以亡其国】夫翟隗姓也无列于王室【列位次也】豺狼之徳不可厌也礼新不间旧【间去声间代也】　王以翟女间姜任非礼且弃旧也【姜氏任氏之女世为王妃嫔今以翟女代之为弃旧也】其无乃祸阶乎王弗听【国语周语】　孔子侍坐于哀公哀公曰敢问人道谁为大孔子愀然作色而对曰君之及此言也百姓之徳也固臣敢无辞而对人道政为大【愀然变动貌也作犹变也徳犹福也辞让也】公曰敢问何谓为政孔子对曰政者正也君为正则百姓从政矣君之所为百姓之所从也君所不为百姓何从【言君当务于正】公曰敢问为政如之何孔子对曰夫妇别父子亲君臣严三者正则庶物从之矣【别彼列反　庶物犹众事也】公曰寡人虽无似也愿闻所以行三言之道可得闻乎【无似犹言不肖】孔子对曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏既至冕而亲迎亲之也亲之也者亲之也是故君子兴敬为亲舍敬是遗亲也弗爱不亲弗敬不正爱与敬其政之本与【迎逆敬反下同为于伪反舍音舍与音余下同　大昏国君娶礼也至矣言至大也兴敬为亲言相敬则亲　疏曰人为国本是以为政之道爱人为大人有礼则生而所以治理爱人非礼不可故礼为大礼以敬为主故治礼者敬为大也敬有大小若敬至极大昏为大上亲犹自也下亲亲爱也冕服自迎者欲亲此妇也故云亲之也兴起敬心为欲相亲也若舍去敬心是遗弃相亲之道也】孔子遂言曰内以治宗庙之礼足以配天地之神明出以治直言之礼足以立上下之敬物耻则足以振之国耻足以兴之故为政先乎礼礼其政之本与【宗庙之礼祭宗庙也夫妇配天地有日月之象焉礼器曰君在阼夫人在房大明生于东月生于西此隂阳之分夫妇之位也直犹正也正言谓出政教也记曰天子听外治后听内职是也物犹事也事耻臣耻也振犹救也国耻君耻也君臣之行有可耻者礼足以救之足以兴复之　分扶问反行下孟反】公曰寡人愿有言然冕而亲迎不已重乎【已犹大也怪亲迎乃服祭服　大音泰】孔子愀然作色而对曰合二姓之好以继先圣之后以为天地宗庙社稷之主君何谓已重乎【好呼报反　今按天地盖通天子言之】公曰寡人固【王肃云絶句】不固安得闻此言乎寡人欲问不得其辞请少进【今按固鄙固也言由其鄙固故有不已重乎之间然向使不固则不发此问而不得闻此言矣请少进欲其详言以晓己】孔子曰天地不合万物不生大昏万世之嗣也君何谓已重焉孔子遂言曰昔三代明王必敬妻子也盖有道焉妻也者亲之主也敢不敬与子也者亲之后也敢不敬与【与音舆　疏曰妻所以供粢盛奉祭祀与亲为主者也】是故君子无不敬也敬身为大身也者亲之枝也敢不敬与不敬其身是伤其亲伤其亲是伤其本伤其本枝从而亡三者百姓之象也【王肃云言百姓所法而行】身以及身子以及子妃以及妃君修此三者则大化忾乎天下矣【妃芳非反忾许乞反又许气反郑无大化二字王肃云忾满】昔大王之道也如此国家顺矣【大音泰注同郑曰大王居豳为狄所伐乃曰土地所以养人也君子不以其所养害所养乃去之岐是言百姓之身犹吾身也百姓之妻子犹吾妻子也不忍以土地之故而害之去之岐而王迹兴焉王肃云大王出亦姜女入亦姜女国无鳏民爱其身以及人之身爱其子以及人之子爱其妃以及人之妃故曰大王之道　今按二説皆通今两存之　豳彼贫反】公曰敢问何谓敬身孔子对曰君子过言则民作辞过动则民作则君子言不过辞动不过则百姓不命而敬防若是则可谓能敬其身能敬其身则能成其亲矣【则法也民者化君者也君之言虽过民犹称其辞君之行虽过民犹以为去故不可不谨】公曰敢问何谓成亲孔子对曰君子者人之成名也百姓归之名谓之君子之子则是成其亲为君子也是为成其亲之名也己【疏曰言己若能敬身则百姓归己善名谓己为君子所生之子是己之修身使其亲有君子之名也】孔子遂言曰古之为政爱人为大不能爱人则不能有其身不能有其身则不能安土不能安土则不能乐天不能乐天则不能成其身【乐音洛　王肃曰天道也　今按不能有其身谓不能持守其身而陷于非僻安土谓安其所处之位而无外求乐天谓乐循天理王说近之】公曰敢问何谓成身孔子对曰夫其行已不过乎物谓之成身不过乎物合天道也【此依家语戴记唯有不过乎物四字以下句推之家语为是　郑曰物犹事也】公曰君子何贵乎天道也孔子对曰贵其不已也如日月东西相从而不已也是天道也不闭而能久是天道也无为而物成是天道也已成而明之是天道也【此亦依家语而能二字戴记作其非是　王肃云不闭常通而能久言无极　今按戴本郑説皆误今不取】公曰寡人惷愚冥烦子志之心也【惷始容反冥莫亭反志依注音识徐音试　烦字王肃读属下句今从郑志读为识识知也冥烦者言不能明理此事子之心所知也欲其要言使易行　易以防反】孔子蹴然辟席而对曰仁人不过乎物孝子不过乎物是故仁人之事亲也如事天事天如事亲此谓孝子成身【蹴子六反又在育反蹴然敬貌物犹事也事亲事天孝敬同也孝经曰事父孝故事天明举无过事以孝事亲是所以成身】公曰寡人既闻此言也无如后罪何【既闻此言也者欲勤行之也无奈后日过于事之罪何为谦辞】孔子对曰君之及此言是臣之福也【善哀公及此言此言善言也　哀公问　今按此一章与家语小异今从其长者】
　　古者后夫人将侍君前息烛后举烛至于房中释朝服袭燕服然后入御于君【朝服展衣君在堂】鸡鸣太师奏鸡鸣于陛下【奏白也陛阶也】然后夫人鸣佩玉于房中告去也然后应门击柝告辟也【应门朝门辟啓也】然后少师奏质明于陛下【质正也】然后夫人入廷立君出朝【尚书大传】
　　右后夫人侍君传曰自古圣王必正妃匹妃匹正则兴不正则乱昔夏之兴也以涂山其亡也以末喜殷之兴也以有防其亡也以妲己周之兴也以大姒其亡也以褒姒此其著者也诗云关关雎鸠在河之洲窈窕淑女君子好逑言后妃説乐君子之徳无不和谐又不淫其色慎固幽深若雎鸠之有别焉然后可以风化天下也夫雎鸠之鸟犹未尝见其乗居而匹处也鸟兽尚然而况于人君乎故夫妇有别则父子亲父子亲则君臣敬君臣敬则朝廷正朝廷正则王化成君臣父子夫妇三者天下之大纲纪也三者治则治三者乱则乱此关雎以为诗首重人道之始于此也　周宣姜后贤而有徳事非礼不言行非礼不动宣王尝早卧而晏起后夫人不出于房姜后既出乃脱簮珥待罪于永巷使其傅母通言于王曰妾不才妾之淫心见矣至使君王失礼而晏朝以见君王之乐色而忘徳也夫苟乐色必好奢好奢必穷乐穷乐者乱之所兴也原乱之兴从婢子起婢子生乱当服其辜敢请婢子之罪唯君王之命王曰寡人不徳实自生过从寡人起非夫人之罪也遂复姜后而勤于政事早朝晏退继文武之迹兴周室之业卒成中兴之名为周世宗【列女传】　匡衡曰妃匹之际生民之始万福之原婚姻之礼正然后品物遂而天命全【遂成也】孔子论诗以关雎为始言太上者民之父母【太上居尊上之位者】后夫人之行不侔乎天地则无以奉神灵之统而理万物之宜【侔等也】故诗曰窈窕淑女君子好仇【窕幽闲也仇匹也】言能致其贞淑不贰其操情欲之感无介乎容仪【介繋也言不以情欲系心而着于容仪也】宴私之意不形乎动静【形见也】夫然后可以配至尊而为宗庙主此纲纪之首王教之端也自上世以来三代兴废未有不由此者也【匡衡传】　宋伯姬者鲁宣公之女成公之妹也既嫁于恭公十年恭公卒伯姬寡三十五年至景公时伯姬之宫夜失火左右曰夫人少避火伯姬曰妇人之义保傅不俱夜不下堂待保傅来也保母至矣傅母未至也左右又曰夫人少避火伯姬曰妇人之义傅母不至夜不可下堂越义求生不如守义而死遂逮于火而死　楚昭贞姜者齐侯之女楚昭王之夫人也王出游留夫人渐台之上而去王闻江水大至使使者迎夫人曰王与宫人约令召宫人必以符今使者不持符妾不敢行使者曰水方大至还而取符则恐后矣夫人曰妾闻之贞女之义不犯约勇者不畏死守一节而已妾知从使者必生留必死也然弃约越义而求生不若留而死耳于是使者反取符未还则水大至台崩夫人流而死　齐孝孟姬者华氏之长女齐孝公之夫人也公游取琅邪华孟姬从车奔姬堕车碎孝公使驷马立车载姬以归姬使侍御者舒帷以自障蔽而使傅母应使者曰妾闻妃后逾阈必乗安车辎軿下堂必从傅母保阿进退则鸣玉环佩内饰则结纽绸缪野处则帷裳壅蔽所以正心壹意自敛制也今立车无軿非所敢受命也野处无卫非所敢久居也二者失礼多矣夫无礼而生不若早死使者驰以告公更安车及则已自经矣【以上列女传】
　　青史氏之记曰古者胎教之道王后腹之七月而就宴室【宴室夹室次宴寝也亦曰侧室自王后已下有子曰震女史皆以金环上御王后比七月就宴室夫人妇嫔即以三月就其侧室皆闭房而处也王后以七月为节者后听天下之内政自诸侯以下同之也　贾谊新书七月作十月宴室作蒌室】太师持铜而御户左太宰持升而御戸右太卜持着而御堂下诸官皆以其职御于门内比三月者王后所求声音非礼乐则太师抚乐而称不习所求滋味者非正味则太宰荷升不敢煎调而曰不敢以待王太子【新书升作斗荷作倚待作侍　大戴记】
　　右胎教
　　太子生而泣太师吹铜曰声中某律太宰曰滋味上某太卜曰命云某然后为王太子【贾谊新书】　国君世子生告于君接以大牢宰掌具【接读为捷　注疏并见前篇】三日卜士负之吉者宿斋朝服寝门外诗负之射人以桑弧蓬矢六射天地四方【射天地之射食亦反　诗之言承也桑弧蓬矢本大古也天地四方男子所有事也　承如字徐音拯救之拯大音泰　疏曰诗持也承也谓以手承下抱负之蓬者御乱之草桑者众木之本天地四方男子所有事者谓上事天下事地旁御四方之难也】保受乃负之【代士也保保母】宰醴负子赐之束帛【醴当为礼声之误也礼以一献之礼酬之以币也　疏曰还用士礼也】卜士之妻大夫之妾使食子【食子不使君妾适妾有敌义不相防以劳辱事也士妻大夫之妾谓时自有子适本亦作嫡丁匿反】　　凡接子择日【注见前篇】冡子则大牢【天子世子也冡大也冡子犹言长子通于下也】国君世子亦太牢【皆谓长子】其非冡子则皆降一等【谓冡子之弟及众妾之子生也天子诸侯少牢大夫特豕士特豚庶人犹特豚也　疏曰庶人犹特豚者盖以礼穷而与士同也】异为孺子室于宫中【特埽一处以处之】择于诸母与可者必求其寛慈恵温良恭敬慎而寡言者使为子师其次为慈母其次为保母皆居子室【此人君养子之礼也诸母众妾也可者傅御之属也子师教示以善道者慈母知其嗜欲者保母安其居处者士妻食乳之而已　食音嗣　疏曰此文虽据诸侯其实兼大夫士也　今按列女传可作阿即所谓阿保也后汉书有阿母详此经文郑作注时字犹未误也】他人无事不徃【注已具前篇】三月之末择日剪髪为鬌男角女覊否则男左女右【音注已具前篇】世子则君沐浴朝服夫人亦如之皆立于阼阶西乡世妇抱子升自西阶君名之乃降【子升自西阶则人君见世子于路寝也见妾子就侧室凡子生皆就侧室诸侯夫人朝于君次而禒衣也　禒通乱反　疏曰既着朝服又东西阶相对故知路寝也卿大夫妻将生子居侧室此经云世妇抱子升自西阶不出自房而自外入是夫人将生子亦就侧室也盖内寝是君之常居之处夫人不可于此生子故也内司服注云展衣后以礼见王及賔客之服禒衣御于王之服诸侯夫人亦如之此既在路寝合服展衣云禒衣者此谓见子若讫则当御故服进御之服异于寻常以礼见君也次者首饰次第髪为之少牢礼髪鬄是也　今按人君见世子之时其名子入食之礼应亦略与大夫士同但记文不具也】适子庶子见于外寝抚其首咳而名之礼帅初无辞【适丁歴反注及下同　此适子谓世子弟也庶子妾子也外寝君燕寝也无辞辞谓钦有帅记有成也　疏曰大子之弟见于外寝庶子侧室但抚首咳名无辞之事与世子之弟同故与适子连文同云见于外寝其实庶子见于侧室也燕寝当在内而云外寝者对侧室而为外耳礼帅初谓礼仪与前文见世子同也　今按下文方説庶子此庶子字宜为衍字或是适子之次者名为适子庶子也】公庶子生就侧室三月之末其母沐浴朝服见于君摈者以其子见君所有赐君名之众子则使有司名之【摈者傅姆之属也人君尊虽妾不抱子有赐于君有恩也有司臣有事者也鲁桓公名子问于申繻也】　食子者三年而出见于公宫则劬【食音嗣　劬劳也士妻大夫之妾食国君之子三年出归其家君有以劳阅之】
　　右生子　传周太姜者王季之母有吕氏之女也太王娶以为妃生太伯仲雍王季至于成童靡有过失太王谋事必于太姜迁徙必与太姜君子谓太姜广于徳教太任者文王之母挚任氏之中女也王季娶以为妃太任之性孰一诚庄惟徳之行及其有娠目不视恶色耳不听淫声口不出敖言生文王而明圣太任教之以一而识百卒为周宗君子谓太任能胎教太姒者武王之母禹后有莘姒氏之女也在郃之阳在渭之涘仁而明道文王嘉之亲迎于渭造舟为梁及入太姒思媚太姜太任旦夕勤劳以进妇道太姒号曰文母文王治外文母治内太姒生十男长曰伯邑考次曰武王发次周公旦次管叔鲜次蔡叔度次曹叔振铎次霍叔武次成叔处次康叔封次聃季载太姒之所以教诲扶持十子者自少及长未尝见邪僻之事常以正道检柙之及其长文王继而教之卒成武王周公之徳武王后曰邑姜太公之女也妊成王于身立而不跛坐而不差笑而不諠独处而不倨虽恕而不詈胎教之谓也
　　古之圣帝将立世子则帝自朝服升自阼阶上西乡妃抱世子自房出东乡太史奉书而上堂当两阶之间北面立曰世子名曰某者三帝执礼称辞命世子曰授太祖太宗与社稷于子者三其命也妃曰不敢者再于三命曰谨受命拜而退太史以告太祝太祝以告太祖太宗与社稷太史出以告太宰太宰以告州伯州伯命藏之州府凡诸贵以下至于百姓男女无敢与世子同者【贾谊新书】
　　右立世子　传曰势明则民定而出于一道故人皆争为宰相而不奸为世子非宰相尊而世子卑也不可以智求不可以力争也今以为知子莫如父故疾死置后者恣父之所以此使亲戚不相亲兄弟不相爱乱天下之纪使天下之俗失开尊敬而不让其道莫经于此疾死置后复以嫡长子如此则亲戚相爱而兄弟不争此天下之至义也以此防民百姓犹有争为君者【贾谊新书】　周王子朝曰先王之命王后无适则檡立长年钧以徳徳钧则卜王不立爱公卿无私古之制也【昭二十六年春秋左氏传】　穆公问于子思曰立太子有常乎答曰有之在周公之典【言周典有之】公曰昔文王舍适而立其次【文王舍其嫡长伯邑考而立次子武王发】防子舍孙而立其弟【防子舍其孙腯而立其弟衍防仲】是何法也子思曰殷人质而尊其尊故立弟周人文而亲其亲故立子亦各其礼也文质不同其礼则异文王舍适立次权也【以武王贤故用权而立之】公曰苟得行权岂唯圣人唯贤与爱立也子思曰圣人不以权教【权者见机而作非可为常教】故立制垂法顺之为贵若必欲犯何有于异【脱不顺其法违而犯之亦何有异于用权】公曰舍贤立圣舍愚立贤何如【言或舍其贤子而立其圣子舍其愚子而立其贤子如何】子思曰唯圣立圣其文王乎不及文王者则各贤其所爱不殊于适何以限之【言有不及文王者能推其所爱之贤者而立之亦无殊于立嫡矣】必不能审贤愚之分请父兄羣臣卜于祖庙亦权之可也【脱不能审其贤愚则于庙卜其吉而立之亦权之义也　孔丛子】晋里克曰太子奉冡祀社稷之粢盛【粢音咨盛音成　冡大也】以朝夕视君膳者也【朝如字又张遥反膳市战反　膳厨膳　疏曰膳之言善也礼记曰文王之为世子食上必在视寒暖之节食下问所膳命膳宰然后退】故曰冡子君行则守有守则从从曰抚军守曰监国古之制也【守手又反从才用反　闵公二年春秋左氏传】
　　世子之记曰朝夕至于大寝之门外问于内竖曰今日安否何如【朝直遥反旧如字下朝夕同竖上主反　朝夕朝朝暮夕也世子之礼曰此存其记　朝朝下直遥反】内竖曰今日安世子乃有喜色其有不安节则内竖以告世子世子色忧不满容内竖言复初然后亦复初朝夕之食上世子必在视寒暖之节食下问所膳羞必知所进以命膳宰然后退【上时掌反　羞必知所进必知亲所食】若内竖言疾则世子亲齐而养【齐侧皆反养羊尚反亲犹自也养疾者齐冠端也】膳宰之馔必敬视之【疾者之食齐和所欲或异齐才细反和胡卧反】疾之药必亲尝之【试毒味也】尝馔善则世子亦能食【善谓多于前】尝馔寡世子亦不能饱以至于复初然后亦复初右世子之记　传曰文王之为世子朝于王季日三【朝直遥反三如字又息暂反　三皆曰朝以其礼同】鸡初鸣而衣服至于寝门外问内竖之御者曰今日安否何如【衣徐于既反又如字　内竖小臣之属掌外内之通命者御如今小史直日矣】内竖曰安文王乃喜【孝子恒兢兢】及日中又至亦如之【又复也　今按此文王之为非礼之制　复扶又反】及莫又至亦如之【莫音暮莫夕也】　其有不安节则内竖以告文王文王色忧行不能正履【节谓居处故事履蹈地也言不但不满容而已　蹈徒报反】王季复膳【饮食安也】然后亦复初【忧解　解胡买反】食上必在视寒暖之节【上时掌反暖乃管反　在察也】食下问所膳【问所食者】命膳宰曰末有原应曰诺然后退【未亡曷反　未犹勿也原再也勿有所再进为其失饪臭味恶也退反其寝　为于伪反饪而审反　疏曰食上谓献馔食下谓食毕彻馔而下文王问进食之人其父所膳何食膳宰答毕文王又命戒膳宰云言在后进食之时皆湏新好无得使前进之物而有再进失饪谓孰烂过节其寝私寝也】武王帅而行之不敢有加焉【庶几程式之帅循也】文王有疾武王不说冠带而养【说他活反养羊尚反言常在侧】文王一饭亦一饭文王再饭亦再饭【饭扶晚反　欲】
　　【知气力箴药所胜亦言非但能食不能饱而已箴本亦作鍼之林反胜音升　文王世子】
　　齐桓公防诸侯于葵丘初命曰诛不孝毋易树子毋以妾为妻【僖公九年葵丘之防陈牲而不杀读书加于牲上明天子之禁树立也已立世子不得擅易初命三事所以修身正家之要也　孟子】
　　右齐家传宋文帝太子劭次子始兴王濬并多过失数为上所诘责因相与共为巫蛊呪诅上事闻上验问得实尚未忍诛但遣使切责之劭濬不悛上乃欲废劭而诛濬议久不决侍中王僧绰言于上曰当断不断反受其乱愿以义割恩略小不忍毋使难生意表取笑千载上不能用劭濬遂共谋逆弑帝于合殿仗主卜天与死之荆州刺史武陵王骏起兵赴难诛劭及濬遂即帝位是为孝武帝【资治通鉴宋文帝元嘉三十年】晋献公获骊戎之女骊姬嬖将以为夫人卜之不吉弗听立之生奚齐其娣生卓子骊姬欲立奚齐乃使大子申生居曲沃既与中大夫成谋乃谓大子曰君梦齐姜必速祭之【大音泰骊力知反卓敕角反　齐姜大子母言求食】大子祭于曲沃归胙于公【胙才故反　胙祭之酒肉】公田姬寘诸宫六日公至毒而献之【寘之防反　毒酒经宿輙败而经六日明公之惑也】公祭之地地坟与犬犬毙与小臣小臣亦毙【坟扶粉反毙婢世反　疏曰晋语云公田骊姬受胙乃寘鸩于酒寘堇于肉公至召申生献公祭地地坟申生恐而出骊姬与犬肉犬毙饮小臣酒亦毙此传既略当知国语也堇乌头也】姬泣曰贼由大子大子奔新城公子重耳谓之曰子盍言子之志于公乎【重直龙反盍户腊反下同　盍何不也重耳申生异母弟欲使言见譛之意】世子曰不可君安骊姬是我伤公之心也【言其意则骊姬必诛也　疏曰左传云大子曰君非姬氏居不安食不饱君老矣吾又不乐谓我若自理骊姬必诛姬死之后公无复欢乐也】曰然则盍行乎【行犹去也】世子曰不可君谓我欲弑君也天下岂有无父之国哉吾何行如之【弑音试　言人有父则皆恶欲弑父者　恶乌路反】使人辞于狐突曰申生有罪不念伯氏之言也以至于死申生不敢爱其死【突徒忽反　辞犹告也狐突申生之傅舅犯之父也前此者献公使申生伐东山臯落氏狐突谓申生欲使之行今言此者谢之伯氏狐突别氏　疏曰狐是摠氏伯仲者是兄弟之字】虽然吾君老矣子少国家多难【少诗召反难乃旦反　子谓奚齐】伯氏不出而图吾君【图犹谋也不出为君谋国家之政然则自臯落氏反后狐突惧乃称疾　为于伪反】伯氏苟出而图吾君申生受赐而死【赐犹也】再拜稽首乃卒【既告狐突乃雉经　经如字徐古定反　疏曰雉牛鼻绳也周礼作絼言申生以牛绳自缢也或谓雉性耿介被人所获必自屈折其头而死】是以为恭世子也【言行如此可以为恭于孝则未之有　疏曰孝子不陷亲于不义而申生不能自理遂陷父有杀子之恶虽心存孝而于理终非故不曰孝但諡为恭諡法曰敬顺事上曰恭　此章兼取左氏传檀弓之语】　汉髙祖欲以赵王如意易太子太子太傅叔孙通谏曰昔者晋献公以骊姬故废太子立奚齐晋国乱者数十年为天下笑秦以不早定扶苏胡亥诈立自使灭祀此陛下所亲见今太子仁孝天下皆闻之吕后与陛下攻苦食啖【啖当作淡谓无味之食也言其攻击勤苦之事而食无味之食也】其可背哉陛下必欲废适而立少臣愿先伏诛以颈血污地髙帝曰公罢矣吾特戱耳通曰太子天下本本壹摇天下震动奈何以天下戱髙帝曰吾听公及上置酒见留侯所招客从太子入见遂无易太子志矣【叔孙通传】　鲁公子荆之母嬖【嬖必计反　荆哀公庶子】将以为夫人使宗人衅夏献其礼【衅许靳反夏户雅反　宗人礼官也】对曰无之公怒曰女为宗司立夫人国之大礼也何故无之对曰周公及武公娶于薛【女音汝　武公敖也】孝恵娶于商【孝公称公弗皇商宋也　称尺证反又如字】自桓以下娶于齐【桓公始娶文姜】此礼也则有若以妾为夫人则固无其礼也【哀公二十四年春秋左氏传】

　　仪礼经传通解卷四
　　钦定四库全书
　　仪礼经传通解卷五
　　宋　朱子　撰
　　家礼五
　　五宗
　　别子为祖【诸侯之庶子别为后世为始祖也谓之别子者公子不得祢先君又若始来在此国者后世亦以为祖也　疏曰别子谓诸侯适子之弟盖诸侯之适子适孙继世为君而第二子以下不得祢先君别于正适故称别子也为祖者谓此别子子孙为卿大夫立此别子为其后世之始祖也又云又若始来在此国者此谓其君之亲或是异姓始来此国者故亦谓之别子以其别于在本国不来者】继别为宗【别子之世长子为其族人为宗所谓百世不迁之宗又曰别子之世适也族人尊之谓之大宗是宗子也　长丁丈反下同为其之为于伪反下为其同　疏曰谓别子之世世长子恒继别子与族人为百世不迁之大宗族人虽五世外与之絶族者皆为之齐衰三月】继祢者为小宗【祢乃礼反　别子庶子之长子为其昆弟为宗也谓之小宗者以其将迁也又曰父之适也兄弟尊之谓之小宗又曰小宗有四或继髙祖或继曽祖或继祖或继祢先言继祢者据别子子弟之子也疏曰祢谓别子之庶子以庶子所生长子继此庶子与兄弟为小宗服之以本亲之服以其五世则迁比大宗为小故云小宗然则小宗所继非一独云继祢者盖小宗虽四初皆继祢为始据初为元故云继祢也】有百世不迁之宗有五世则迁之宗【迁犹变易也　疏曰百世不迁谓大宗也五世则迁谓小宗也　大传】
　　传曰百世不迁者别子之后也宗其继别子之所自出者百世不迁者也五世而迁者继髙祖者也宗其继髙祖者五世则迁者也【继别子别子之世适也继髙祖者亦小宗也小宗有四皆至五世则迁与大宗凡五　今按之所自出四字疑衍注中亦无其文至作疏时方误尔今不取适丁歴反下文及注皆同　疏曰别子之世适谓是别子适子适孙世世继别子者也五世者谓上从髙祖下至孙之子此孙之子则合迁徙不得与族人为宗故云有五世则迁之宗但记文要略唯云继髙祖其实是继髙祖者之子也郑云皆至五世则迁者是皆五世不复与四从兄弟为宗各自随近而相宗也先云继祢者文承上继别为大宗之下则从别子言之别子子者别子之适子弟之子者别子适子之弟所生子也弟则是祢其长子是小宗故云继祢为小宗因别子而言也继髙祖者与三从兄弟为宗或有继曽祖者与再从兄弟为宗或有继祖者与同堂兄弟为宗或有继祢者与亲兄弟为宗族人一身凡事四宗与大宗为五宗也　小记大传互文】是故祖迁于上宗易于下尊祖故敬宗敬宗所以尊祖祢也【宗者祖祢之正体疏曰四世之时尚事髙祖至五世之时谓髙祖之父不为加服是祖迁于上四世之时仍宗三从族人至五世不复宗四从族人各自随近为宗是宗易于下宗是先祖正体尊崇其祖故敬宗子所以敬宗子者尊崇祖祢之义也小记】庶子不祭明其宗也【今按此依大传文直谓非大宗则不得祭别子之为祖者非小宗则各不得祭其四小宗所主之祖祢也其小记则云庶子不祭祢明其宗也又云庶子不祭祖明其宗也文意重复似是衍字而郑氏曲为之説于不祭祢则曰谓宗子庶子俱为下士得立祢庙也虽庶人亦然明其尊宗以为本也于不祭祖则云祢则不祭矣言不祭祖者主谓宗子庶子俱为适士得立祖祢庙者也凡正体在乎上者谓下正犹为庶也族人上不戚君下又辟宗乃后能相序而疏亦从之上条云祢适故得立祢庙故祭祢祢庶故不得立祢庙故不得祭祢明其有所宗也下条云庶子适子俱是人子并宜供养而适子烝甞庶子独不祭者正是推本崇适明有所宗也又云父庶即不得祭父何假言祖而言不祭祖故知是宗子庶子俱为适士适士得立二庙自祢及祖是适宗子得立祖庙祭之而已是祖庶虽俱为适士得自立祢庙而不得立祖庙祭之也正体谓祖之适也下正谓祢之适也虽正为祢适而于祖犹为庶故祢适谓之为庶也五宗悉然今姑存之然恐不如大传语虽简而事反该悉也　张子曰宗子既祭其祖祢支子不得别祭所以严宗庙合族属故曰庶子不祭祖祢明其宗也　大传】庶子不得为长子斩不继祖与祢故也【为于伪反长丁丈反　得字小记无之斩字大传作三年义皆有未尽者今互取之　尊先祖之正体不二其统也言不继祖祢则长子不必五世　疏曰马季长注防服云此为五世之适父乃为之斩也而郑注此云言不继祖祢则长子不必五世矣庾氏云用恩则祢重用义则祖重父之与祖各有一重故至已承二重而为长子斩若不继祖则不为长子斩也如庾氏此言则父适二世承重则为长子三年也郑注防服云此言为父后者然后为长子三年则是父之适子即得为长子三年此经云必为父适祖适乃得为长子斩者因礼有适子者无适孙虽已是祖正若父犹在则己未成适未成适则不得重长重长必是父没后者故云为父后者然后为长子三年也然己身虽是祖庶而是父适则应立庙立庙则己长子传重当祭而不为斩者以是祖庶厌降故不敢服斩且死者其父见在父自供祭　小记大传】庶子不祭殇与无后者殇与无后者从祖祔食【殇音伤祔音附　不祭殇者父之庶也不祭无后者祖之庶也此二者当从祖祔食而已不祭祖无所食之也共其性物而宗子主其礼焉祖庶之殇则自祭之凡所祭殇者唯适子耳无后者谓昆弟诸父也宗子之诸父无后者为墠祭之　所食之食音嗣共音恭墠音善又徒单反　疏曰云不祭殇者父之庶也者谓已是父之庶子及余兄弟亦是父之庶子庶子所生之适子为殇而死者不得自祭之以己是父庶不合立父庙故不得自祭其子殇也殇尚不祭成人无后不祭可知云不祭无后者祖之庶也者已是祖庶不合立祖庙故兄弟无后者不得祭之己若是曽祖之庶亦不得祭诸父无后者诸父无后当于曽祖之庙而祭己是曽祖庶不合立曽祖之庙故不祭之此不云曽祖者兼之也此无后者身并是庶若在殇而死则不合祭也殇与无后者当从死者之祖而祔食祖庙在宗子之家故己不得祭祖无处食之故但令殇者之亲共其牲物而宗子掌其礼四时皆随宗子之家而祭但牲牢不同故曽子问注云凡殇特豚也祖庶之殇者谓已于祖为庶故谓已子为祖庶之殇已是父适得立父庙故自祭子殇在于父庙也昆弟谓己之昆弟已是祖庶祭无后昆弟当就祖庙己无祖庙故不祭诸父当于曽祖之庙已无曽祖之庙故亦不祭宗子诸父当于宗子曽祖之庙若宗子是士无曽祖庙故诸父无后者为墠祭之若宗子为大夫得立曽祖庙者则祭之于曽祖庙不于墠也若宗子有大祖者不立曽祖庙亦祭之于墠祭法先坛后墠今祭之于墠者皇氏云以其无后贱之也　小记】有小宗而无大宗者有大宗而无小宗者有无宗亦莫之宗者公子是也【公子有此三事也公子谓先君之子今君昆弟　疏曰有小宗而无大宗者谓君无适昆弟遣庶兄弟一人为宗领公子礼如小宗是也有大宗而无小宗者君有适昆弟使之为宗以领公子更不立庶昆弟为宗是也有无宗亦莫之宗者公子唯一无他公子可为宗是有无宗亦无他公子来宗于己是亦莫之宗也言唯公子有此三事他无之也】公子有宗道公子之公为其士大夫之庶者宗其士大夫之适者公子之宗道也【公子不得宗君君命适昆弟为之宗使之宗之是公子之宗道也所宗者适则如大宗死为之齐衰九月其母则小君也为其妻齐衰三月无适而宗庶则如小宗死为之大功九月其母妻无服公子唯己而已则无所宗亦莫之宗　已音纪　疏曰公子之公公君也是适兄弟为君者也为其士大夫之庶者盖君之庶兄弟为士大夫所谓公子者也宗其士大夫之适者言君为此公子士大夫庶者立此公子士大夫适者为宗也此适者君之同母弟适夫人所生也　大传】　白虎通义曰宗者何谓也宗尊也为先祖主也宗人之所尊也古者所以必有宗何也所以长和睦也大宗能率小宗小宗能率羣弟通其有无所以统理族人者也宗其为始祖后者为大宗此百世不迁之宗也宗其为髙祖后者五世而迁者也髙祖迁于上宗则易于下宗其为曽祖后者为曽祖宗宗其为祖后者为祖宗宗其为父后者为父宗以上至髙祖宗皆为小宗以其转迁别于大宗也别子者自与其子孙为祖继别者各自为宗小宗有四大宗有一凡有五宗人之亲所以备矣
　　支子不祭祭必告于宗子【不敢自专谓宗子有故支子当摄而祭者也五宗皆然疏曰支子庶子也祖祢庙在适子之家而庶子贱不敢輙祭之也若宗子有疾不堪当祭则庶子代摄可也犹宜告宗子然后祭　程子曰古所谓支子不祭者惟使宗子立庙主之而已支子虽不祭至于齐戒致其诚意则与主祭者不异可与则以身执事不可与则以物助但不别立庙为位行事而已后世如欲立宗子当从此义虽不祭情亦可安若不立宗子徒欲废祭适足长惰慢之志不若使之祭犹愈于己也　曲礼下】传曽子问曰宗子为士庶子为大夫其祭也如之何孔子曰以上牲祭于宗子之家【贵禄重宗也上牲大夫少牢　疏曰宗子是士合用特牲今庶子为大夫若祭祖祢当用少牢之牲就宗子之家而祭注云贵禄者谓用大夫之牲也重宗者谓宗庙在宗子之家也若庶子是宗子亲弟则与宗子同祖祢庙当以上牲于宗子之家而祭祖祢也若庶子为大夫得祭曽祖而不合立庙则崔氏云当寄曽祖庙于宗子之家若已是宗子从父庶子兄弟父之适子唯得于家自立祢庙其祖及曽祖亦于宗子之家寄立之若已是宗子从祖庶兄弟父祖之适则立祖祢庙于己家则亦寄立曽祖之庙于宗子之家皆已供上牲宗子为祭此大夫者谓诸侯大夫下文云宗子有罪居于他国则可见也】祝曰孝子某为介子某荐其常事【为于伪反　介副也不言庶使介若可以祭然疏曰宗子祭时祝告神辞云孝子谓宗子也某是宗子之名介子某介子谓庶子为大夫者介副也某是庶子名也荐其歳之常事告神止称宗子而庶子实在祭位也又曰庶子卑贱之称介是副贰之义介副则可祭也】若宗子有罪居于他国庶子为大夫其祭也祝曰孝子某使介子某执其常事【此之谓宗子摄大夫　疏曰记云士不摄大夫士摄大夫惟宗子也】摄主不厌祭不旅不假不绥祭不配【厌本又作懕于艶反注下皆同绥注作堕同许垂反注同　皆辟正主厌厌饫神也厌有隂有阳迎尸之前祝酌奠奠之且飨是隂厌也尸谡之后彻荐俎敦设于西北隅是阳厌此不厌者不阳厌也不旅不旅酬也假读为嘏不嘏不嘏主人也不绥祭谓辟主人也绥周礼作堕不配者祝辞不言以某妃配某氏　辟音避下同饫于去反谡色六反起也敦音对又东论反嘏古雅反　按谓辟主人今本辟皆作今以疏考之当改作辟　疏曰注云厌有隂有阳者约少牢特牲礼文祝酌奠于铏南祝奠讫且复以辞飨告神也是室奥隂静之处故云隂厌尸谡之后佐食彻尸之荐俎设于西北隅谓户明白之处故曰阳厌特牲云旅酬之后无算爵无算爵之后祝告利成尸起主人降佐食彻尸荐俎设于西北隅所谓阳厌今庶子摄主不为此阳厌庶子摄主不敢备礼故于祭末不为阳厌之祭谦退似若神未厌饫然也旅酬特牲礼云受嘏之后嗣子举奠讫賔坐取荐南之爵酬长兄弟长兄弟酬众賔众賔酬众兄弟所谓旅酬也嘏是主人受福绥是将欲受福先为绥祭特牲少牢云祝出迎尸尸入即席坐而执祝前之觯而祝命尸绥祭尸取菹换于醢祭于豆间及祭黍稷肺等是谓尸绥祭也户酢主人主人拜受爵上佐食取黍稷肺授主人此所谓绥祭也又云主人左执爵祝与二佐食取黍以授尸尸执以命祝祝受以东北面嘏于主人曰皇尸命工祝承致多福无疆于女孝孙所谓嘏也不配者少牢礼云司宫筵于奥设馔酌奠主人再拜稽首祝曰孝孙某敢用柔毛刚鬛嘉荐普淖用荐歳事于皇祖伯某以某妃配某氏尚飨此所谓配也摄主不敢备礼略言皇祖而已但据此次第凡祭皆先祝而配次绥祭次嘏次旅末乃厌祭今记文乃从末至初以摄主非正故逆陈之也】布奠于賔賔奠而不举【布奠谓主人酬賔奠觯于荐北賔奠谓取觯奠于荐南也此酬之始也奠之不举止旅　觯之豉反字林音支　疏曰特牲礼云受嘏之后主人献賔賔酢主人主人又献众宾讫主人酌西方之尊以酬賔主人奠爵于賔之荐北賔取爵东面奠于荐西后乃举之以酬兄弟也今摄主故主人布奠賔直奠之而后不复举以酬兄弟此即不旅酬之事而别言者以上文是主人之事此论賔礼有阙也止旅谓止旅酬之事而不为也】不归肉【归如字又其位反　肉俎也诸与祭者留之共燕　与音预　疏曰归馈也正祭诸助祭之賔客各宜归俎今摄主不敢馈俎肉但留之共燕】其辞于賔曰宗兄宗弟宗子在他国使某辞【辞犹告也宿賔之辞与宗子为列则曰宗兄若宗弟昭穆异者曰宗子而已其辞若曰宗兄某在他国使某执其常事使某告　疏曰宿读为肃肃进也　曽子问】　曽子问曰宗子去在他国庶子无爵而居者可以祭乎孔子曰祭哉【有子孙存不可以乏先祖之祀　疏曰孔子既许其祭以无正文得祭故云祭哉哉者疑而量度之辞】请问其祭如何孔子曰望墓而为坛以时祭【不祭于庙无爵者贱逺辟正主　逺于万反　疏曰宗子虽有庙在宗子之家庶子无爵逺辟正主不得就宗子之庙而祭唯可望所祭者之墓而为坛以四时致祭也据郑此言宗子去在他国谓有爵者以经云庶子无爵而居明宗子是有爵其去他国谓有罪者若其无罪则以庙从本国不得有庙故防服小记注云宗子去国乃以庙从谓无罪也】若宗子死告于墓而后祭于家【言祭于家容无庙也　疏曰宗子既死庶子无所可辟当云告于墓而后祭于宗子之家今直云祭于家是容宗子无爵其家无庙而祭于庶子之家或云祭于宗子之家一是庶子无爵不合立庙二是宗子无罪居他国以庙从本家不复有庙也】宗子死称名不称孝【孝宗子之称不敢与之同其辞但言子某荐其常事　疏曰不言介者盖宗子在得言介子某今宗子既死身又无爵故不得称介也】身没而已【至子可以称孝疏曰其不称孝者唯庶子之身终没而已其庶子死则其适子祭庶子之时可以称孝也　吕大钧曰此宗子死庶子尚在虽有宗子之适子未得主祭故庶子主之祝辞止曰子某荐其常事而已不言介明无所助也若庶子皆死则宗子之子乃主之故曰身没而已今之无宗子者宜亦仿此】子游之徒有庶子祭者以此【以用也用此礼祭也】若义也【若顺】今之祭者不首其义故诬于祭也【首本也诬犹妄也】　孔子曰有隂厌有阳厌【言祭殇之礼有于隂厌之者有于阳厌之者　疏曰有于隂厌之者谓适殇也有于阳厌之者谓庶殇也】曽子问曰殇不祔祭何谓隂厌阳厌【祔依注音备本或作附同　祔当为备声之误也言殇乃不成人祭之不备礼而云隂厌阳厌乎此失孔子指也祭成人始设奠于奥迎尸之前谓之隂厌尸谡之后改馔于西北隅谓之阳厌殇则不备　奥乌报反　疏曰曽子既闻孔子云有隂厌有阳厌不解孔子之防谓祭殇者一祭之中有此两厌故问也注以祔当为备者小记云殇与无后者从祖祔食今云不祔与记文乖又备祔声相近故云误也】孔子曰宗子为殇而死庶子弗为后也【族人以其伦代之明不序昭穆立之庙其祭之就其祖而已代之者主其礼　疏曰注以经云庶子既不为后宗子理不可阙故知族人以其伦代之伦谓辈也谓与宗子昭穆同者则代之又以殇死无为人父之道故不序昭穆不得与代之者为父也但宗子存时族人凡殇死者宗子主其祭祀今宗子殇死明代为宗子者主其礼也此宗子是大宗族人但是宗子兄弟行无限亲疏皆得代之】其吉祭特牲【尊宗子从成人也凡殇则特豚自卒哭成事之后为吉祭　疏曰士祭成人特牲今尊宗子故从成人之礼也凡殇则降宗子之殇故用特豚记曰卒哭曰成事以吉祭易防祭熊氏云殇与无后者唯祔与除服二祭则止此言吉祭者唯据二祭也庾云吉祭通四时常祭然不知何时当止未有闻焉经云吉祭特牲则防祭之时降用特豚也】祭殇不举无肵俎无酒不告利成【肵音其　此其无尸及所降也其他如成人举肺脊肵俎利成礼之施于尸者　疏曰特牲少牢之尸将食举肺脊今此无尸故不举肺脊也特牲少牢之上佐食设肵俎初载心舌肵者敬也主人敬尸之俎盖肵是尸所食归余之俎以其无尸故无肵俎也若祭成人则有酒今祭殇既略故无酒是降也特牲少牢之无算爵祝东面告利成利犹养也谓供养之礼成也今无所可告故不告也】是谓隂厌【是宗子而殇祭之于奥之礼小宗为殇其祭礼亦如之　疏曰注知此指大宗者以何休云小宗无子则絶大宗无子则不絶重适之本也唯在殇而死乃不得为后若成人而死则得立子孙为后若立兄弟为后则不可故公羊讥仲婴齐是公孙归父之弟当云公孙婴齐而云仲婴齐者为归父之后讥其乱昭穆故云仲也】凡殇与无后者祭于宗子之家当室之白尊于东房是谓阳厌【凡殇谓庶子之适也或昆弟之子或从父昆弟无后者如有昆弟及诸父此则今死者皆宗子大功之内亲共祖祢者言祭于宗子之家者为有异居之道也无庙者为墠祭之亲者共其牲物宗子皆主其礼当室之白尊于东房异于宗子之为殇当室之白谓西北隅得户助者也明者曰阳凡祖庙在小宗之家小宗祭之亦然宗子之适亦为凡殇过此以徃则不祭也祭适者天子下祭五诸侯下祭三大夫下祭二士以下祭子而止　疏曰凡殇谓非宗子之殇无后者谓庶子之身无子孙为后者不敢在成人之处故于室之明处而设尊于东房以明是阳故为阳厌也又注云庶子之适一句与下文昆弟之子从父昆弟二句为总云昆弟之子者谓宗子亲昆弟所生之适子也其昆弟是庶子昆弟所生者是适也云或从父昆弟者谓宗子之从父兄弟也宗子之父是适诸父是庶诸父所生之适子亦是庶子之适也如而也而有昆弟谓宗子之亲庶兄弟与宗子同祖今既无后祭之当于宗子祖庙诸父谓宗子诸父并是庶子与宗子同曽祖祭之当于宗子曽祖之庙也兄殇有二一是昆弟之子祭之当于宗子父庙二是从父昆弟祭之当于宗子祖庙其无后者亦有二一是昆弟无后祭之当于宗子祖庙二是诸父无后祭之当于宗子曽祖之庙凡殇得祭者以其身是适故也无后者成人无后则祭若在殇而死则不祭以其身是庶故也从父兄弟是宗子大功亲也昆弟诸父是宗子期亲诸父及从兄弟共祖者也昆弟之子共祢者也据士礼适士二庙有祖有祢下士祖祢共庙故郑限以祖祢同者唯大功之内亲也礼太功以上同居命士以上则父子异宫故云有异居之道若祭诸父当于曽祖之庙宗之是士无曽祖庙故为墠祭子推此而言大夫立三庙无大祖者其祭诸父得于曽祖庙也其立大祖庙者其祭诸父当于曽祖庙曽祖无庙亦为墠祭之大功有同财之义其经营祭事牲牢之属亲者主为之又牲牢视亲者之品命故云亲者共其牲物就宗子之家故宗子皆主其礼以宗子之殇祭于室奥今祭凡殇乃于西北隅又特牲成人之礼尊于室戸东上文宗子之殇除不举肺等四事其余皆与祭成人同则其尊亦设于室戸东今祭凡殇乃尊于东房皆异于宗子之殇也宗子之适子父虽是适其子殇死亦为凡殇以其更无别文故知与凡殇同也此谓宗子身殇及宗子昆弟之子及从父昆弟并宗子适子等唯此等殇死祭之过此以外皆不祭也祭适以下并祭法文义具彼注　曽子问】
　　适子庶子祗事宗子宗妇【适丁歴反　祗敬也宗子大宗　疏曰适子谓父及祖之适子是小宗也庶子谓适子之弟宗子谓大宗子宗妇谓大宗子之妻】虽贵富不敢以贵富入宗子之家虽众车徒舍于外以寡约入【入谓入宗子家】子弟犹归器衣服裘衾车马则必献其上而后敢服用其次也【犹若也子弟若有功徳以物见馈赐当以善者与宗子也　疏曰归谓归遗也】若非所献则不敢以入于宗子之门【谓非宗子之爵所当服也】不敢以贵富加于父兄宗族【加犹髙也】若富则具二牲献其贤者于宗子【贤犹善也　疏曰善者献宗子使祭之不善者私用自祭也】夫妇皆齐而宗敬焉【齐侧皆反当助祭于宗子之家】终事而后敢私祭【祭其祖祢　疏曰此文虽主事大宗子其大宗】
　　【之外事小宗子者亦然　吕大临曰宗子既祭其祖祢则支子不得别祭所以严宗庙合族属故曰庶子不祭祖与祢明其宗也若己为宗子而弟有子其弟既死其子欲祭其父必从祖祔食祭于宗子之家乎将就其宫而祭使其子自主之乎从祖祔食祭于宗子之家止谓殇与无后盖殇与无后必宗子主之为可若有后者亦使宗子主之则是子有不得事其父矣传曰子不私其父则不成为子故兄弟生而异宫所以尽子之私养及其没也反不得主其祭于义可乎盖异宫者必祭于其宫使其子主祭其祭也必告于宗子而后行不得而专所以明其宗也宗子有祭必先与焉卒祭而后祭其父故曰支子不祭祭必告于宗子又曰终事而后敢私祭若非异宫则礼有所不得申礼不得申则虽祔食于祖庙亦可以安所谓不得已焉者也　内则】传孔子曰宗子虽七十无无主妇【族人之妇不可无统】非宗子虽无主妇可也【疏曰宗子大宗子也凡人年六十无妻者不复娶以阳道絶故也而宗子领宗男于外宗妇领宗女于内昭穆事重不可废阙故虽年七十亦犹娶也然此谓无子孙及有子而防者若有子孙则传家事于子孙故曰七十老而传也　曽子问】　宗室有事族人皆侍终日大宗已侍于賔奠然后燕私【谓卿大夫以下宗室大宗子之家也礼志云别子为祖继别为大宗继祢为小宗賔僚友助祭也】燕私者何也祭己而与族人饮不醉而出是不亲也醉而不出是渫宗也【出犹去也】出而不止是不忠也【忠厚也】亲而甚敬忠而不倦若是则兄弟之道备备者成也成者成于宗室也故曰饮而醉者宗室之意也徳将无醉族人之志也是故祀礼有让徳施有复义之至也【复反也书大传】　　　上治祖祢尊尊也下治子孙亲亲也旁治昆弟合族以食序以昭缪别之以礼义人道竭矣【缪音木　治犹正也缪读为穆声之误也竭尽也　缪莫侯反　疏曰上主尊敬故云尊尊下主恩爱故云亲亲旁治昆弟之时合防族人以食之礼又次序族人以昭穆之事也言此三事皆分别之以礼义使人之道理竭尽于此矣　大传】四世而缌服之穷也五世免杀同姓也六世亲属竭矣【免音问杀色界反　四世共髙祖五世髙祖昆弟六世以外亲尽无属名　疏曰四世谓上至髙祖下至己兄弟同承髙祖之后为族兄弟也为亲兄弟期一从兄弟大功再从兄弟小功三从兄弟缌麻而服尽也五世谓共承髙祖之父者也服袒免而无正服减杀同姓也六世谓共承髙祖之祖者也不复免同姓而已故云亲属竭矣　大传】亲亲以三为五以五为九上杀下杀旁杀而亲毕矣【杀色界反　己上亲父下亲子三也以父亲祖以子亲孙五也以祖亲髙祖以孙亲孙九也杀谓亲益疏者服之则轻疏曰上杀者服父三年服祖期曽祖宜大功髙祖宜小功以逺而恩疏故略从三月一等又不可以大功小功旁亲之服加至尊故为齐衰也下杀者谓父服子宜报以三年而首足不宜一等故降服期而孙九月曽孙孙一等三月也旁杀者世父叔父宜九月以加而为期也从世父叔父小功五月族世父叔父缌麻三月也祖期而祖之兄弟小功五月族祖缌麻三月也又曽祖本应五月其兄弟为族曽祖故三月也又兄弟期同堂兄弟九月从祖兄弟小功五月族之昆弟缌麻三月此外无服是发兄弟而旁杀也又父为子期而兄弟之子以报而加为期同堂兄弟之子五月也族兄弟之子缌也又为孙大功兄弟之孙小功同堂兄弟之孙缌麻其外无服矣曽祖为曽孙三月为兄弟曽孙亦为三月皆旁杀也自此以外悉无服矣故云亲毕且五属之亲若同父则期同祖则大功同曽祖则小功同髙祖则缌麻髙祖外无服亦是毕也　小记】自仁率亲等而上之至于祖自义率祖顺而下之至于祢是故人道亲亲也【言先有恩　疏曰自用也仁恩也率循也亲谓父母也等差也义主断割也】亲亲故尊祖尊祖故敬宗敬宗故收族收族故宗庙严宗庙严故重社稷重社稷故爱百姓爱百姓故刑罚中刑罚中故庶民安庶民安故财用足财用足故百志成百志成故礼俗刑礼俗刑然后乐【中丁仲反乐音洛　收族序以昭穆也严犹尊也孝经曰孝莫大于严父百志人之志意所欲也刑犹成也　疏曰亲亲故尊祖者以己上亲于亲亲亦上亲于祖以次相亲去已髙逺故云尊祖而祖既髙逺无由可尊宗是祖之正故敬宗族人既敬宗子故宗子亦收族人若族人散乱骨肉乖离则宗庙祭享不严若收之则亲族不散昭穆有伦则宗庙之所以尊严也宗庙严故重社稷此以下并立宗之功也始于家邦终于四海若能先严宗庙则后乃社稷保重也百姓百官也百官当职更相匡辅则刑罚皆得中也上无滛刑滥罚故庶民安也庶民各安其业故财用得足也财用既足所以君及民人百志悉成是谓仓廪实知礼节衣食足知荣辱也刑亦成也天下既足百志又成则礼节风俗于是而成所以长为民庶所乐而不厌也】诗云不显不承无斁于人斯此之谓也【斁音亦　斁厌也言文王之徳不显乎不承成先人之业乎言其显且承之人乐之无厌也厌于艶反下同　疏曰此周颂清庙之篇言今尊祖敬宗人皆愿乐亦无厌倦故云此之谓也　今按承尊奉也斯语辞言文王之徳岂不显乎岂不承乎信乎其无有厌斁于人也　大传】
　　庶子之正于公族者教之以孝悌睦友子爱明父子之义长防之序【弟大计反又作悌下孝弟同长丁丈反正者政也庶子司马之属掌国子之倅为政于公族者　倅七对反　疏曰政谓主其政令也周礼诸子下大夫二人属夏官司马诸侯谓之庶子职掌与诸子同故周礼注云或曰庶子倅副也国子是公卿大夫士之副贰也言副贰于父也】其朝于公内朝则东面北上臣有贵者以齿【朝直遥反　内朝路寝庭　疏曰以下文司士所掌为外朝则知此内朝是路寝庭也】其在外朝则以官司士为之【外朝路寝门之外庭司士亦司马之属也掌羣臣之班正朝仪之位也　疏曰公族在于外朝与异姓同处位次之时则以官之上下不复以年齿也司士为之者谓司士之官主为朝位之次外朝位既司士主之则内朝庶子主之也】其在宗庙之中则如外朝之位宗人授事以爵以官【宗人掌礼及宗庙也以爵贵贱异位也以官官各有所掌也若司徒奉牛司马奉羊司空奉豕】其登馂献受爵则以上嗣【馂音俊　上嗣君之适长子以特牲馈食礼言之受爵谓上嗣举奠也献谓举奠洗爵酌入也馂谓宗人遣举奠盥祝命之馂也大夫之嗣无此礼辟君也　盥音管　疏曰以特牲言之则先受爵而后献献而后馂今此经先云馂者以馂为重举重者从后以向先逆言之也登谓登堂无事之时嗣子在堂下馂时登堂献时亦登堂受爵之时亦登堂此一登之文包此三事又曰注言举奠谓嗣子也名此嗣子为举奠也】庶子治之虽有三命不逾父兄【治之治公族之礼也唯于内朝则然其余防聚之事则与庶姓同一命齿于乡里再命齿于父族三命不齿不齿者特为位不在父兄行列中　行户刚反　疏曰庶子治之谓治此公族朝于内朝之时也既不计官之大小故虽有三命之贵而列位不得逾越在无爵父兄之上也然此句应承前文臣有贵者以齿之下其外朝既云司士为之则内朝自然庶子治之也所以在此者当是简札遗脱郑不言者略耳】其公大事则以其防服之精麤为序虽于公族之防亦如之以次主人【大事谓死防也其为君虽皆斩衰序之必以本亲也主人主防者次主人者主人恒在上主人虽有父兄犹不得下齿　为于伪反衰七雷反　疏曰精麤谓衰服布缕精麤也衰麤者在前精者在后非但公防如此虽于公族之内有死防之事相为亦如之以次主人者谓虽有庶长父兄尊于主人亦必位于主人之下使主人在上居防主虽族人父兄尊然主人亦不得下而与之序齿列焉】若公与族燕则异姓为賔【同宗无相賔客之道】膳宰为主人【君尊不献酒】公与父兄齿【亲亲也】族食世降一等【亲者稠疏者稀　稠直由反　疏曰族食谓与族人燕食也族人既有亲疏燕食亦随世降杀也假令本是齐衰一年四防食若大功则一年三防食小功则一年二防食缌麻则一年一防食是世降一等也】其在军则守于公祢【谓从军者公祢行主也行以迁主言祢在外亲也　疏曰公祢】
　　【谓迁主载在齐车随公行者也庶子官既从在军故守于公齐车之行主也迁主而呼为祢者既在国外欲依亲亲之辞】公若有出疆之政【疆居良反　谓朝觐防同也】庶子以公族之无事者守于公宫正室守太庙【守如字又手又反　正室适子也太庙太祖之庙　疏曰无事谓不从行及无职事者适子谓公卿大夫之适子也公羊传云周公称太庙周公是鲁之始祖故知余国皆然也】诸父守贵宫贵室【谓守路寝　疏曰以下云下宫上云太庙此贵宫贵室既非太庙又非下宫下室唯当路寝也指其院宇谓之宫指其所居处谓之室】诸子诸孙守下宫下室【下宫亲庙也下室燕寝或言宫或言庙通异语　疏曰亲庙谓髙祖以下云或言宫则下宫也或言庙则太庙也故春秋云立武宫传曰羣公称宫明堂位云武公之庙武世室也是通异语也又解正室适子不云世子则是卿大夫之适子而此诸父子孙亦谓卿大夫之诸父子孙矣不云诸兄诸弟者盖诸兄从诸父诸弟从子孙也】　五庙之孙祖庙未毁虽为庶人冠取妻必告死必赴练祥则告【冠古乱反取七喻反　赴告于君也实四庙孙而言五庙者容显考为始封子也】族之相为也宜吊不吊宜免不免有司罚之【为于伪反免音问注及下同吊谓六世以徃免谓五世】至于赗赙承含皆有正焉【赗方凤反赙音附承依注音赠含胡暗反　承读为赠声之误也正正礼也　疏曰赗赙含禭皆赠防之物赗车马赙财帛含珠玉禭衣服总谓之赠赠送也】公族其有死罪则磬于甸人【甸大遍反　不于市朝者隐之也甸人掌郊野之官县缢杀之曰磬　县音缢一智反】其刑罪则纤剸亦告于甸人【纤音鍼之林反徐音歼剸之免反告依注作鞠久六反　纤读为歼刺也剸割也官割膑墨劓刖皆以刀锯刺割人体也告读为鞠读书用法曰鞠　刺七亦反下同膑频忍反劓鱼器反锯音据　疏曰谓族人犯刑罪者欲纤刺剸割之时亦鞠读刑法之书于甸人之官也】公族无宫刑【宫割滛刑】狱成有司谳于公其死罪则曰某之罪在大辟其刑罪则曰某之罪在小辟【谳鱼列反辟婢亦反　成平也谳之言白也辟亦罪也】公曰宥之【宥音又　宥寛也欲寛其罪出于刑也】有司又曰在辟公又曰宥之【又复也】有司又曰在辟及三宥不对走出致刑于甸人【对答也先者君毎言宥则答之以将更寛之至于三罪定不复答走往刑之为君之恩无已】公又使人追之曰虽然必赦之有司对曰无及也【罪既正不可宥乃欲赦之重刑杀其类也】反命于公【白已刑杀】公素服不举为之变如其伦之防无服【为于伪反　素服于凶事为吉于吉事为凶非防服也君虽不服臣卿大夫死则皮弁锡衰以居徃吊当事则弁绖于士盖疑衰同姓则缌衰以吊之今无服者不徃吊也伦谓亲疎之比也素服亦皮弁矣　比必利反　今按传文此素服下脱居外不聴乐五字　疏曰谯周曰此素服着素冠非郑义也】亲哭之【不徃吊为位哭之而已君于臣使有司哭之　今按传文此亦脱于异姓之庙五字当补之　以上并文王世子】
　　传曰公族朝于内朝内亲也【谓以宗族事防　疏曰此言公族所以朝于内朝者欲使亲在其内也】虽有贵者以齿明父子也【疏曰欲明父子昭穆之本恩】外朝以官体异姓也【体犹连结也　疏曰外朝主尊别不得以私恩为异是欲与异姓相连结以为体也】宗庙之中以爵为位崇徳也【崇髙也疏曰爵以徳序而庙中行礼时是先祖尊严之所所主在徳不可私恩故列爵为位也】宗人授事以官尊贤也【官各有能】登馂受爵以上嗣尊祖之道也【上嗣祖之正统】防纪以服之轻重为序不夺人亲也【纪犹事也不夺人本亲之恩故轻重为序也】公与族燕则以齿而孝弟之道达矣【以至尊不自异于亲之列　疏曰君上存亲而与族人燕防则民有亲属者岂得相遗弃此孝弟之道达于下也】其族食世降一等亲亲之杀也【杀色界反　杀差也　差初佳反】战则守于公祢孝爱之深也【行主君父之象　疏曰载主将行示不自专是孝也使守而尊之是爱也乃是孝爱之深也】正室守太庙尊宗室而君臣之道着矣【以其不敢以庶守君所重　疏曰用适子守太庙是尊于宗及庙之室故也臣下不敢以庶贼之人守君所重是君臣之道着明也】诸父诸兄守贵室子弟守下室而让道达矣【以其贵者守贵贱者守贱上言父子孙此言兄弟互相备也　疏曰贵者守贵贱者守贱贱者让于贵贵者不相陵犯是让道达也】五庙之孙祖庙未毁虽及庶人冠取妻必告死必赴不忘亲也【疏曰君不以贵仍统于亲故族人有事告赴是不忘亲也】亲未絶而列于庶人贱无能也【疏曰既与君有亲而有为庶人者贱其无能也】敬吊临赙赗睦友之道也【临如字又力鸩反疏曰言君敬重吊临赗赙不使阙失者是君亲睦和友之道也】古者庶子之官治而邦国有伦邦国有伦而众乡方矣【治直计反乡许亮反　乡方言知所乡　疏曰此结庶子官义也不待第九条而先在此结者第九是罪恶之事不宜与相连也伦理也】公族之罪虽亲不以犯有司正术也所以体百姓也【犯犹干也术法也　疏曰有司狱官也术法也公族之亲有罪公宜赦之而犹在五刑者国立有司之官以法齐治一切今不可以私亲之罪而干壊有司之正法也】刑于隐者不与国人虑兄弟也【疏曰隐隐僻之处谓甸师也】弗吊弗为服哭于异姓之庙为忝祖逺之也【为于伪反逺于万反　疏曰为其犯罪忝辱先祖于公法合疏逺之也】素服居外不听乐私防之也骨肉之亲无絶也【疏曰骨肉之亲虽犯刑戮无断絶之理也】公族无宫刑不翦其类也【翦割截也文王世子】　鲁人有同姓死而弗吊者人曰在礼当免不免当吊不吊有司罚之如之何子之无吊也荅曰吾以其疏逺也子思闻之曰无恩之甚也昔者季孙问于夫子曰【季孙季康子肥】百世之宗有絶道乎子曰继之以姓义无絶也故同姓为宗合族为属虽国子之尊【国子诸侯卿大夫之子】不废其亲所以崇爱也是以缀之以食序列昭穆万世婚姻不通忠笃之道然也【孔丛子杂训】
　　君有合族之道族人不得以其戚戚君位也【君恩可以下施而族人皆臣也不得以父兄子弟之亲自戚于君位谓齿列也所以尊君别嫌也　别彼列反　疏曰合族者言设族食燕饮有合防族人之道也　大传】
　　传有若问于孔子曰国君之于同姓如之何孔子曰皆有宗道焉故虽国君之尊犹百世不废其亲所以崇爱也虽于族人之亲而不敢戚君所以谦也【戚亲也尊敬君不敢如其亲也　家语】　宣王欲得国子之能导训诸侯者【贾侍中云国子诸侯之嗣子或云国子诸侯之子欲使训导诸侯子也昭谓国子同姓诸姬也凡王子弟谓之国子导训诸侯谓为州伯者也】樊穆仲曰鲁侯孝【穆仲仲山父之谥犹鲁叔孙穆子谓之穆叔】王曰何以知之对曰肃恭明神而敬事耉老【耉冻梨也】赋事行刑必问于遗训【遗训先王之教也】而咨于故实【咨谋也故实故事之是者】不干所问不犯所咨王曰然则能训治其民矣乃命鲁孝公于夷宫【命为侯伯也夷宫宣王祖父夷王之庙古者爵命必于祖庙国语周语】　周襄王将以狄伐郑富辰谏曰不可【富辰周大夫】大上以徳抚民【大音泰　庶亲疏也】其次亲亲以相及也【先亲以及疏推恩以成义】昔周公吊二叔之不咸故封建亲戚以藩屏周【籓方元反　吊伤也咸同也周公伤夏殷之叔世疏其亲戚以至灭亡故广封其兄弟　疏曰郑众贾逵皆以二叔为管叔蔡叔伤其不和睦而流言作乱故封建亲戚郑诗笺亦然独马融杜预以为夏殷叔世今按郑众贾逵义是】管蔡郕霍鲁卫毛耼郜雍曹滕毕原酆郇文之昭也【郕音成耼乃甘反雍于用反注同酆音风郇音荀　十六国皆文王子也管国在荥阳京县东北蔡在今汝南上蔡县郕国东平刚父县西南有郕乡霍国今在永安县东北有霍太山鲁在兖州曲阜县卫国在汲郡朝歌县郜国济隂城武县东南有北郜城雍国在河内山阳县西曹国今在济隂定陶县滕国在沛国公丘县东南毕国在长安县西北原国在沁水县西国在始平鄠县东郇国解县西北有郇城毛耼阙　沁七鸩反】邘晋应韩武之穆也【邘音于　四国皆武王子河内野王县西北有邘城晋国在太原晋阳县河东闻喜县应国在襄阳城父县西南韩国在河东郡界】凡蒋邢茅胙祭周公之也【蒋将丈反茅亡交反胙才故反祭则界反　嗣也凡汲郡共县东南有凡城蒋在弋阳期思县邢国在东平襄国县髙平昌邑县西有茅乡东郡燕县西南有胙亭祭阙】召穆公思周徳之不类故纠合宗族于成周而作诗【召上照反注同纠居黝反类善也纠收也召穆公周卿士名虎召采地扶风雍县东南有召亭周厉王之时周徳衰防兄弟道缺召穆公于东都收防宗族特作此周公之乐歌常棣诗属小雅　按诗家言正雅为周公所作富辰亦尝引之以为周公之诗今此说乃不同必有一误杜氏盖强说也】曰常棣之华鄂不韡韩凡今之人莫如兄弟【棣大计反鄂五各反不方九反韡韦鬼反常棣棣也不岂不也鄂鄂然华外发韡韡光明貎此燕兄弟之乐歌故言常棣之华则其鄂然而外见者岂不韡韡乎凡今之人则岂有如兄弟者乎】其四章曰兄弟防于墙外御其侮【防呼歴反御鱼吕反下同侮亡甫反诗作务　防讼争貎言内虽不和若外有异族之侵则必同心之御矣】如是则兄弟虽有小忿不废懿亲【懿美也】今天子不忍小忿以弃郑亲其若之何庸勲亲亲昵近尊贤徳之大者也【昵女乙反　庸用也昵亲也】即聋从昧与顽用嚚奸之大者也弃徳崇奸祸之大者也【聋鹿工反嚚鱼巾反　崇聚也】郑有平恵之勲【平王东迁晋郑是依恵王出奔虢郑纳之是其勲也】又有厉宣之亲【郑始封之祖桓公友周厉王之子宣王之母弟】弃嬖宠而用三良【七年杀嬖臣申侯十六年杀宠子子华也三良叔詹堵叔师叔所谓尊贤　堵丁古反又音者】于诸姬为近【道近当昵之】四徳具矣耳不聼五声之和为聋目不别五色之章为昧心不则徳义之经为顽口不道忠信之言为嚚狄皆则之四奸具矣周之有懿徳也犹曰莫如兄弟故封建之【当周公时故言周之有懿徳】其懐柔天下也犹惧有外侮扞御侮者莫如亲亲故以亲屏周召穆公亦云今周徳既衰于是乎又渝周召以从诸奸无乃不可乎【渝羊朱反变周召亲兄弟之道】民未忘祸王又兴之【前有子頽之乱中有叔带召狄故曰民未忘祸】其若文武何【言将废文武之功业　僖公二十四年春秋左氏传】　晋丽姬之乱诅无畜羣公子【丽力知反诅则虑反　诅盟誓　疏曰服防云丽姬与献公及诸大夫诅无畜羣公子欲令其二子专国杜虽不注义似不然若丽姬为此姬死即应复常何得比至于今国无公族盖为奚齐卓子以庶簒适晋国创其为乱不用复畜公子案检传文及国语文公之子雍在秦乐在陈黒臀在周襄公之孙谈在周则是晋之公子悉皆出在他国是其因行而不改也】自是晋无公族【无公子故废公族之官　疏曰公族之官掌教公之子弟孔晁注国语云公族大夫掌公族及卿大夫子弟之官是卿之适子属公族也】及成公即位乃宦卿之适而为之田以为公族【适丁歴反本又作嫡　宦仕也为置田邑以为公族大夫　为于伪反】又宦其余子亦为余子【余子适子之母弟也亦治余子之政　疏曰庶子为妾子知余子则是适子之母弟也言亦为余子则知余子之官亦治余子之政令主教卿大夫适妻之次子也下云庶子为公行不云教庶子然则卿大夫之妾子亦是余子之官教之矣】其庶子为公行【行户郎反注及下同　庶子妾子也掌率公戎行疏曰下文赵盾自以庶为旄车之族即公行也】晋于是有公族余子公行【皆官名　春秋宣公二年左氏传】　栾伯请公族大夫【栾伯栾武子公族大夫掌公族与卿之子弟】公曰荀家惇【荀家晋大夫】荀防文敏【荀防荀家之族】黡也果敢【黡栾书之子桓子】无忌镇静【无忌韩厥之子公族穆子镇重也静安也】使兹四人者为之【兹此也】夫膏粱之性难正也【膏肉之肥者粱食之精者言食肥美者率多骄放其性难正】故使惇者教之【教之道艺】使文敏者导之【导其志行】使果敢者谂之【谂告也告得失】使镇静者修之【修治其气性】惇者教之则徧而不倦【倦懈也】文敏者导之则婉而入【婉顺也】果敢者谂之则过不隐镇静者修之则壹【壹均一也】使兹四人者为公族大夫【国语晋语】　宋昭公将去羣公子乐豫曰不可公族公室之枝叶也若去之则本根无所庇廕矣葛藟犹能庇其本根【去起吕反下及注同庇必利反又悲位反下同廕本又作防于鸩反藟本又作蔂力反　葛之能藟蔓繁滋以本枝防庇之多　蔓音万】故君子以为比【比必尔反　谓诗人取以喻九族兄弟】况国君乎此谚所谓庇焉而纵寻斧焉者也【纵放也】必不可君其图之亲之以徳皆股肱也谁敢携贰若之何去之不听穆襄之族率国人以攻公【穆公襄公之子孙昭公所欲去者　文公七年左氏传】
　　天子建徳【立有徳以为诸侯】因生以赐姓【因其所由生以赐姓谓若舜由妫汭故陈为妫姓　妫九危反　疏曰陈世家云陈胡公满者虞帝舜之后也昔舜为庶人时田于妫汭其后因为氏姓姓妫氏武王克殷得妫满封之于陈案世本帝舜姚姓传称虞思妻少康以二姚及胡公不淫故周赐之姓是胡公始姓妫耳史记以为胡公之前已姓妫非也】胙之土而命之氏【报之以土而命氏曰陈　疏曰胙训报也有徳之人必有美报报之以土谓封之以国名以为之氏则国名是也周语曰帝嘉禹徳赐姓曰姒氏曰有夏胙四岳国赐姓曰姜氏曰有吕亦与赐姓曰妫命氏曰陈其事同也】诸侯以字为谥因以为族【诸侯位卑不得赐姓故其臣因氏其王父字　疏曰以字为族者谓公之曽孙以王父之字为族也诸侯之子称公子公子之子称公孙公子公孙系公之常言非族也公孙之子不复得称公曽孙如无骇之辈直以名行及其死也则赐之族而以其王父之字为族无骇公子展之孙故为展氏也】官有世功则有官族邑亦如之【谓取其旧官旧邑之称以为族皆禀之时君疏曰旧官谓若晋之士氏旧邑若韩魏赵氏　隐公八年春秋左氏传】
　　传曰黄帝之子二十五人其同姓者二人而已唯青阳与夷鼔皆为已姓【已居里反　此二人相与同徳故俱为已姓青阳金天氏帝少皥也】青阳方雷氏之甥也夷鼔彤鱼氏之甥也【方雷西陵氏之姓彤鱼国名帝繋曰黄帝娶于西陵氏之子曰嫘祖实生青阳姊妹之子曰甥雷嫘同声嫘或作累】其同生而异姓者四母之子别为十二姓凡黄帝之子二十五宗【唐尚书曰继别为小宗非也继别为大宗别子之庶孙乃为小宗耳】其得姓者十四人为十二姓【得姓以徳居官而赐之姓也谓十四人而二人为姬二人为己故十二姓】姬酉祁已滕葴任荀僖姞儇依是也唯青阳与苍林氏同于黄帝故皆为姬姓【二十五宗唯青阳与苍林徳及黄帝同姓为姬也　国语晋语　今按上言青阳与夷鼔皆为己姓后又言青阳与苍林皆为姬姓青阳一人而二姓殊不可晓疑苍林即夷鼔已盖指黄帝言与黄帝同为姬姓非下文十二姓中之已氏也然与其后十四人之数又不同不知何故抵牾如此要之此等传记之言皆难尽信今存于此聊广异闻耳】　卫公使其大夫求婚于季氏桓子问礼于孔子子曰同姓为宗有合族之义故系之以姓而弗别缀之以食而弗殊【君有食族人之礼虽亲尽不异之殊食多少也】虽百世婚姻不得通周道然也桓子曰鲁卫之先虽寡兄弟今已絶逺矣可乎孔子曰固非礼也夫上治祖祢以尊尊也下治子孙以亲亲也旁治昆弟所以敦睦也此先王不易之教也【家语】　白虎通义曰族所以九何九之为言究也亲疎恩爱究竟也人所以有姓者何所以崇恩爱厚亲亲逺禽兽别婚姻也故世别类使生相爱死相哀同姓不得相娶者皆为重人伦也姓生也人所禀天气所以生者也所以有氏者何所以贵功徳贱伎力或氏其官或氏其事问其氏即可知其徳所以勉人为善也或氏王父字何所以别诸侯之后为兴灭国继絶世也诸侯之子称公子公子之子称公孙公孙之子各以其王父字为氏故鲁有仲孙季孙叔孙楚有昭屈景齐有髙国崔也人必有名何所以吐情自纪尊事人者也子生三月则父名之于祖庙于祖庙者谓子之亲庙也明当为宗庙主也一说名之于燕寝名者幼少卑贱之称也寡略故于燕寝人所以有字何冠徳明功敬成人也所以五十乃称伯仲者长防之序也称号所以有四何法四时用事先后长防兄弟之象也故以时长防号曰伯仲叔季也适长称伯伯禽是也庶长称孟鲁大夫孟氏是也男女异长各自有伯仲法隂阳各自有终始也妇姓以配字何明不娶同姓也
　　家礼六
　　亲属记
　　杂补经一
　　父为考母为妣【郭璞曰礼记云生曰父母妻死曰考妣嫔今世学者从之按书曰大伤厥考心事厥考厥长聪听祖考之彛训苍颉篇曰考妣延年书曰嫔于虞诗曰聿嫔于京周礼有九嫔之官明此非死生之异称矣其义犹今谓兄为晜妹为媦即是此例】父之考为王父父之妣为王母【如王者尊之】王父之考为曾祖王父王父之妣为曾祖王母【曾犹重也】曾祖王父之考为髙祖王父曾祖王父之妣为髙祖王母【髙者言最在上】父之世父叔父为从祖祖父父之世母叔母为从祖祖母【从祖而别世统异故】父之晜弟先生为世父后生为叔父【晜公浑反　世有为嫡者嗣世统故也疏曰继世以嫡长先生于父则继世者也故曰世父説文叔作尗许慎曰从上小言尊行之小也】男子先生为兄后生为弟男子谓女子先生为姊后生为妹父之姊妹为姑【此脱一句在下文】父之从父晜弟为从祖父父之从祖晜弟为族父从祖父之子相谓为从祖晜弟【今本皆脱此句】族父之子相谓为族晜弟族晜弟之子相谓为亲同姓【从才用反下同同姓之亲无服属　疏曰记云亲者属也郑注云有亲者服各以其属亲疏此经言亲同姓者谓五世之外比诸同姓犹亲但无服属尔】兄之子弟之子相谓为从父晜弟【从父而别此句合在姑之下从祖父之上】子之子为孙【孙犹后也　疏曰言继后嗣也广雅云孙顺也许慎云从子从系系续也言顺续先祖之后也】孙之子为曾孙【曾犹重也】曾孙之子为孙【者言亲属防昧也】孙之子为来孙【言有徃来之亲】来孙之子为晜孙【晜后也汲冡竹书曰不窋之晜孙　疏曰释言文束晳传曰太康元年汲郡民盗发魏安厘王冡得竹书漆字科斗之文不窋后稷之子也】晜孙之子为仍孙【仍亦重也】仍孙之子为云孙【言轻逺如浮云】王父之姊妹为王姑曾祖王父之姊妹为曾祖王姑髙祖王父之姊妹为髙祖王姑父之从父姊妹为从祖姑父之从祖姊妹为族祖姑父之从父晜弟之母为从祖王母父之从祖晜弟之母为族祖王母父之兄妻为世母父之弟妻为叔母父之从父晜弟之妻为从祖母父之从祖晜弟之妻为族祖母父之从祖祖父为族曾王父父之从祖祖母为族曾王母父之妾为庶母祖王父也晜弟也【今江东人通言晜　尔雅】
　　右宗族
　　母之考为外王父母之妣为外王母母之王考为外曾王父母之王妣为外曾王母【异姓故言外】母之晜弟为舅母之从父晜弟为从舅母之姊妹为从母从母之男子为从母晜弟其女子子为从母姊妹【尔雅】
　　右母党
　　妻之父为外舅妻之母为外姑【谓我舅者吾谓之甥然则亦宜呼壻为甥孟子曰帝馆甥于二室是】姑之子为甥舅之子为甥妻之晜弟为甥姊妹之夫为甥【四人体敌故更相为甥甥犹生也今人相呼盖依此】妻之姊妹同出为姨【同出谓俱已嫁诗曰邢侯之姨】女子谓姊妹之夫为私【诗卫风硕人篇曰谭公维私　疏曰孙炎云私无正亲之言】男子谓姊妹之子为出【春秋公羊传曰盖舅出】女子谓晜弟之子为侄【春秋左氏传曰侄其从姑】谓出之子为离孙谓侄之子为归孙女子子之子为外孙女子同出谓先生为姒后生为娣【同出谓俱嫁事一夫公羊传曰诸侯娶一国二国徃媵之以侄娣从娣者何弟也此即其义也　娣义已详见昏礼】女子谓兄之妻为嫂弟之妻为妇【犹今言新妇也　疏曰嫂犹叟也老人之称】长妇谓稚妇为娣妇娣妇谓长妇为姒妇【今相呼先后或云妯娌　疏曰广雅云娣姒妯娌娣姒先后也世人多疑娣姒之名皆以为兄妻呼弟妻为娣弟妻呼兄妻为姒防服娣姒妇报传曰娣姒妇者弟长也以弟长解娣姒言娣是弟姒是长也公羊传亦云娣者何弟也是其以弟解娣自然以长解姒长谓身之年长非夫之年长也此篇乃谓妇之长稚不言夫之大小左传穆姜谓声伯之母为姒叔向之嫂谓叔向之妻为姒二者皆呼夫弟之妻为姒岂计夫之长防乎故贾逵郑及杜预皆云兄弟之妻相谓谓长者为姒知娣姒之名不计夫之长防也　今按此篇所指皆姒娣相对之定名同事一夫则以生之先后为长少各事一夫则以夫之长防为先后所谓从夫之爵坐以夫齿者是也单举则可通谓之姒盖相推让之意耳疏説恐非是　尔雅】
　　右妻党
　　妇称夫之父曰舅称夫之母曰姑姑舅在则曰君舅君姑没则曰先舅先姑【国语鲁语曰吾闻之先姑】谓夫之庶母为少姑夫之兄为兄公【今俗呼兄钟语之误耳】夫之弟为叔夫之姊为女公夫之女弟为女妹【今谓之女妹是也】子之妻为妇长妇为嫡妇众妇为庶妇女子子之夫为壻壻之父为姻妇之父为婚父之党为宗族母与妻之党为兄弟【母妻之党为兄弟疏已详见昏义】妇之父母壻之父母相谓为婚姻两壻相谓为亚【诗曰琐琐姻亚今江东人呼为僚壻】妇之党为婚兄弟壻之党为姻兄弟【古者皆谓婚姻为兄弟】嫔妇也【书曰嫔于虞】谓我舅者吾谓之甥也【尔雅】右婚姻　传白虎通义曰三纲者何谓也谓君臣父子夫妇也六纪者何谓也谓诸父兄弟族人诸舅师长朋友也故君为臣纲父为子纲夫为妻纲又曰敬诸父兄六纪道行诸舅有义族人有序昆弟有亲师长有尊朋友有旧何谓纲纪纲者张也纪者理也大者为纲小者为纪所以张理上下整齐人道也人皆懐五常之性有亲爱之心是以纲纪为化若罗网之有纲纪而万目张也君臣父子夫妇六人也所以称三纲何一隂一阳谓之道阳得隂而成隂得阳而序刚柔相配故六人为三纲六纪者为三纲之纪者也师长君臣之纪也以其皆成已也诸父兄弟父子之纪也以其有亲恩连也诸舅朋友夫妇之纪也以其皆有同志为纪助也　谓之舅姑何舅者旧也姑者故也旧故之者老人之称也谓之姊妹何姊者恣也妹者末也谓之兄弟何兄者况也况父法也弟者悌也心顺行笃也称夫之父母谓之舅姑何尊如父而非父者舅也亲如母而非母者姑也故称夫之父母为舅姑也


　　仪礼经传通解卷五
<经部,礼类,通礼之属,仪礼经传通解>
　　钦定四库全书
　　仪礼经传通解卷六
　　宋　朱子　撰
　　乡礼一之上
　　士相见礼
　　士相见之礼贽冬用雉夏用腒左头奉之曰某也愿见无由达某子以命命某见【贽本又作挚音同腒其居反奉芳勇反下同见贤遍反凡卑于尊曰见敌而曰见谦敬之辞也下以意求之他皆仿此　贽所执以至者君子见于所尊敬必执贽以将其厚意也士贽用雉者取其耿介交有时别有伦也雉必用死者为其不可生服也夏用腒备腐臭也左头头阳也无由达言久无因缘以自达也某子今所因缘之姓名也以命者称述主人之意今文头为脰　耿古幸反介音界别彼列反为于伪反脰音豆　疏曰伦类也交接有时至于别后则雌雄不杂谓春交秋别也士之义亦然又云雉必用死者尚书云一死郑云士执雉也义取耿介为君致死也腒干雉也周礼庖人云夏行腒鱐是也左头以从阳也曲礼云执禽者左首是也云无由达者谓久无绍介中间之人达彼此之意虽愿见无由得与主人通达相见也某子是绍介中间之人姓名命某是宾之名命某来见主人也案少仪始见君子者辞曰某固愿闻名于将命者谓以卑见尊云某固愿见于将命者谓敌者此两士相见亦是敌者之辞也又曰凡执贽之礼唯有新升为臣及聘朝及他国君来主国之臣见皆执贽相见常朝及余防聚皆执笏无】
　　【执贽之礼又执贽者或平敌或以卑见尊皆用贽尊无执贽见卑之法檀弓云哀公执贽见已臣周丰者彼谓下贤非正法也　今按古者笏以记事指画而搢之腰间故汉魏以前不见有言执笏者至晋始言执手版今疏云朝防执笏未知何所考也】二人对曰某子命某见吾子有辱请吾子之就家也某将走见【有又也某子命某徃见今吾子又自辱来序其意也走犹往也今文无走　疏曰走取急往之意非走骤也】宾对曰某不足以辱命请终赐见【命谓请吾子之就家】主人对曰某不敢为仪固请吾子之就家也某将走见【不敢为仪言不敢外貌为威仪忠诚欲徃也固如故也今文不为非古文云固以请也　疏曰固为坚固坚固则如故】宾对曰某不敢为仪固以请【言如故请终赐见也今文不为非】主人对曰某也固辞不得命将走见闻吾子称贽敢辞贽【不得命者不得见许之命也走犹出也称举也辞其贽为其大崇也古文曰某将走见　大音泰下同　疏曰凡宾主相见唯此新升为士有挚又本不相识故有挚为重对重相见则无挚为轻是以辞之也】宾对曰某不以贽不敢见【见于所尊敬而无贽嫌大简　疏曰此士相见虽是平敌然不问爵之大小唯以相尊敬为先后故虽两士亦须以贽相见若无贽相见是则大简略也】主人对曰某不足以习礼敢固辞【言不足习礼者不敢当其崇礼来见已】宾对曰某也不依于贽不敢见固以请【言依于贽谦自卑也今文无也】主人对曰某也固辞不得命敢不敬从出迎于门外再拜宾答再拜主人揖入门右宾奉贽入门左主人再拜受宾再拜送贽出【右就右也左就左也受贽于庭既拜受送则出矣不受贽于堂下人君也今文无也　下遐嫁反　疏曰凡门出则以西为右以东为左入则以东为右以西为左依宾西主东之位也以不言升故知在庭也】主人请见宾反见退主人送于门外再拜【请见者为宾崇礼来相接以矜庄欢心未交也宾反见则燕矣下云凡燕见于君至凡侍坐于君子博记反见之燕义臣初见于君再拜奠贽而出　疏曰云宾反见则燕矣者士冠礼宾士昏纳采之等皆有礼宾飨宾之事明此行礼主人留必不虚宜有欢燕故云则燕矣诸文留宾多是礼宾之事此不行礼宾而云燕者以其事重故为礼宾此直当身相见其事轻故直有燕矣凡燕见于君者或反见或本来侍坐非反见下注云此请特见图事非立宾主之燕是也侍坐于君子是侍坐法非燕见之礼也郑欲见自燕见于君以下皆反见燕法其中仍有臣见于君奠挚而出君亦当遣人留之燕也若然下有他邦之人则还挚虽不见反燕臣尚燕他邦有燕可知但文不具也　今按注云广説反燕义者凡四章本皆在此篇后一燕见于君今入臣礼篇二凡言三凡视今在本处侍坐于君子今入少仪篇】
　　右请见　记凡执币者不趋容弥蹙以为仪【不趋主慎也以进而益恭为威仪耳今文无容　疏曰案小行人合六币玉马皮圭璧帛皆称币下文别云执玉则此币谓皮马享币及禽贽皆是凡趋有二种有疾趋行而张足曰趋是也有徐趋则下文舒武举前曳踵是也此云不趋者不为疾趋又不为徐趋但徐疾之间为之故以进而益恭为威仪也】执玉者则唯舒武举前曳踵【踵诸勇反　唯舒者重玉器尤慎也武迹也举前曳踵备跲也今文无者古文曳作抴　音致跲其业反抴以制反疏曰唯舒者案玉藻云执龟玉不趋为重玉器尤慎也此篇直见以禽贽相见之礼无执玉朝聘之事而云执玉者因执贽兼见之也　今按注疏以舒字絶句陆佃曰容弥蹙同唯武则舒然则读武字絶句矣其説近是此以上本记以下补记】　闻始见君子者辞曰某固愿闻名于将命者【见贤徧反下文注除注二相见并同闻如字徐音问注皆同　君子卿大夫若有异徳者固如故也将犹奉也即君子之门而云愿以名闻于奉命者嗛逺之也重则云固奉命传辞出入　嗛音谦本又作谦逺于万反重直用反传文专反　疏曰将命谓传辞出入通客主之言语者也若初辞则不云固】不得阶主【阶上进者言宾之辞不得指斥主人　疏曰阶是等级升阶必上进故以阶为上进】敌者曰某固愿见【敌当也愿见愿见于将命者谦也　疏曰虽云愿见亦应云愿见于将命者因上已有故此略之固字义如前】罕见曰闻名【罕希也希相见虽于敌者犹为尊主之辞如于君子　疏曰始来礼隆故尊卑宜异重来礼杀故宜同也盖尊而希相见宜同于始来敌而希相见其辞重于始来也】亟见曰朝夕【亟去冀反　亟数也于君子则曰某愿朝夕闻名于将命者于敌者则曰某愿朝夕见于将命者】瞽曰闻名【瞽无目也以无目辞不称见　少仪】　凡与客入者每门让于客【下宾也敌者迎于大门外聘礼曰君迎宾于大门内　下遐嫁反　疏曰凡者通贵贱之辞谓天子五门诸侯三门大夫二门每门让于客自谦下敬于宾也】客至于寝门则主人请入为席【为犹敷也虽君亦然　疏曰寝门最内门也主人向已应正席今客至门方请先入敷席者一则自谦不敢逆设席以招贤一则重慎宜更视之】然后出迎客客固辞【又让先入　疏曰铺席竟然后出迎客礼有三辞一曰礼辞再曰固辞三曰终辞固辞者客再辞不先入也】主人肃客而入【肃进也进客谓道之　道音导　疏曰客以再辞故主人进导客也公食大夫礼曰公揖入宾从是也】主人入门而右客入门而左【右就其右左就其左】主人就东阶客就西阶客若降等则就主人之阶【降下也谓大夫于君士于大夫也不敢辄由其阶卑统于尊不敢自专　疏曰降等则不敢亢礼故就主人阶是继属于主人案聘礼云公迎宾宾不就主人阶以已奉君命不可苟下主人也若见主国大夫则入门右郑注云见私事虽敌犹谦为若降等然也】主人固辞然后客复就西阶【复音服复其正】　主人与客让登主人先登客从之拾级聚足【拾依注音涉级音急　拾当为涉声之误也级等也涉等聚足谓前足蹑一等后足从之并　蹑女摄反并步顶反　疏曰宾主至阶各让不先登也让必以三三竟而客不从故主人先登客从之者言主人先升至第二级客乃升中较一级故云从之公食礼云公升二等宾升是也】连步以上【上时掌反下皆同　重蹉跌也连步谓足相随不相过也　蹉本亦作差同七河反跌大结反过古卧反　疏曰拾级聚足连步以上此上阶法也谓每阶先举一足而后足并之不得后过前也上上堂也在级未在堂后足不相过故云连步而上堂也】上于东阶则先右足上于西阶则先左足【近于相乡敬乡许亮反】　席南乡北乡以西方为上东乡西乡以南方为上【乡许亮反　布席无常此其顺之也上谓席端也坐在阳则上左坐在隂则上右　疏曰东西设席南乡北乡则以西方为上头也南北设席东向西向则以南方为上头也盖坐在阳则贵左坐在隂则贵右南坐是阳其左在西北坐是隂其右亦在西东坐是阳其左在南西坐是隂其右亦在南也然此乃据平常布席如此若礼席则或不然也】若非饮食之客则布席席闲函丈【函胡南反丈如字丈尺之丈　谓讲问之客也函犹容也讲问宜相对容丈足以指画也饮食之客布席于牖前文或为杖　画胡麦反牖羊九反　疏曰函容也既来讲説则所布两席中闲相去使容一丈之地足以指画也记云侍坐于大司成逺近闲三席席之制三尺三寸三分寸之一则三席是一丈故郑云容丈也丈或为杖者王肃以为古人讲説用杖指画故使容杖也】主人跪正席【虽来讲问犹以客礼待之异于弟子】客跪抚席而辞【抚之者答主人之亲正席　疏曰抚谓以手按止之也辞不听主人之正席也】客彻重席主人固辞【重直龙反　彻去也去重席谦也再辞曰固　疏曰礼器云席诸侯三重大夫再重又乡饮酒之礼公三重大夫再重是尊者多卑者少故主人为客设多重席客谦而自彻也尊卑有数而客必彻之者既言讲説本以德义相接不以尊卑为用也】客践席乃坐【客安主人乃敢安也讲问宜坐　疏曰客起彻重席主人止之故客还履席将坐主人乃坐也】主人不问客不先举【客自外来主人宜问其安否无恙及所为来故　曲礼】凡进食之礼左殽右胾食居人之左羮居人之右【殽户交反胾侧吏反食音嗣　皆便食也殽骨体也胾切肉也食饭属也居人左右明其近也殽在俎胾在豆　便婢面反近如字　疏曰熟肉带骨而脔曰殽纯肉切之曰胾骨是阳故在左肉是隂故在右食饭燥为阳故居左羮湿是隂故居右】脍炙处外醯酱处内【脍古外反炙章夜反临呼兮反本又作醢音海　殽胾之外内也近醯酱者食之主脍炙皆在豆　疏曰此馔之设羮食最近人羹食之外乃有殽胾今云外内明不得在羮食之内故知在殽胾之外内也醯徐音作海则醢之与酱两物各别依昬礼及公食礼酱在右醢在左此醯酱处内亦当酱在右醢在左也案公食礼有醯酱郑注云以醯和酱也又周礼醯人共齐菹醯物皆以醯酱共为一物也二义皆通未知孰是】葱渫处末【渫以利反　渫烝葱也处醯酱之左言末者殊加也渫在豆　烝之承反　疏曰地道尊右言处未则在醯酱之左矣正馔唯有菹醢无葱渫故知葱渫为殊加也以其菹类故知在豆也】酒浆处右【浆子羊反字亦作将　处羮之右此言若酒若浆耳两有之则左酒右浆此大夫士与宾客燕食之礼其礼食则宜放公食大夫礼云　燕于徧反本亦作宴放方两反食音嗣　疏曰卑客则或酒或浆若尊客则有酒有浆案公食礼云设酒于豆东设浆饮于稻西郑注云酒在东浆在西也】以脯脩置者左胊右末【朐其俱反亦便食也屈中曰朐　疏曰脩亦脯也郑注腊人云薄析曰脯捶而施姜桂曰锻脩胊屈脯朐朐然也】
　　【左朐胊置左也右末末边际置右右手取际擘之便也　曲礼】　羞濡鱼者进尾【濡音儒　擗之由后鲠肉易离也干鱼进首擗之由前理易析也　擗补麦反下同鲠格猛反易以防反下同析星歴反　疏曰濡湿也鲠脇也】冬右腴【腴以朱反　阳气在下腴腹下也】夏右鳍【鳍音祁　阳气在上鳍脊也　脊子昔反　疏曰此进尾进首右腴右鳍之属皆谓寻常燕食也若祭祀飨食正礼则少牢公食鱼在俎皆缩载俎既横设鱼则随俎而从于人为横无进首进尾之理】祭膴【膴旧火吴反依注音冔况甫反徐况纡反　膴大脔谓刳鱼腹读如冔　脔力转反刳口胡反　疏曰食鱼则取此肥美处以祭先也】凡齐执之以右居之于左【齐才细反下同　齐谓食羮酱饮有齐和者也居于左手之上右手执而正之由便也　食音嗣和户卧反　少仪】　客若降等执食兴辞【食音嗣　辞者辞主人之临已食若欲食于堂下然　疏曰降等谓若大夫为卿之客也食饭也兴起也客既卑故未食必执饭以辞谢饭为食主故也若欲往堂下食者公食礼云宾左拥簠梁右执湆以降郑云辞主人临已食若欲食于堂下然是也此降等谓大夫于卿故欲降而不降也若敌者则公食礼云大夫相食宾执梁与湆之西序端无降法也】主人兴辞于客然后客坐【复坐　复扶又反　疏曰主人起辞止之则客从辞而止】主人延客祭【延道也祭祭先也君子有事不忘本也客不降等则先祭　道音导　疏曰祭者谓种种出少许置在豆间之地以报先代造食之人也延客祭谓主人先祭客乃从之祭也若敌客则得自祭不须主人之延道矣】祭食祭所先进【主人所先进先祭之所后进后祭之如其次】殽之序徧祭之【徧音遍下注同　谓胾炙脍也以其本出于牲体也公食礼鱼腊湆酱不祭也　腊音昔湆音泣　疏曰序次序也谓炙胾之属同出于牲疑若不必徧匝而祭故特明之　曲礼】　凡羞有俎者则于俎内祭【疏曰若羞在豆则祭于豆间今俎于人则横在前不得祭于俎外及两俎间也　少仪】　唯水浆不祭若祭为已偞卑【偞虚涉反厌也　水浆非盛馔也已犹大也祭之为大有所畏迫臣于君则祭之　大音泰　疏曰案公食礼宰夫执觯浆以进宾受坐祭遂饮故知于君祭之也　玉藻】　三饭主人延客食胾然后辩殽【饭符晚反依字书食旁作卞扶万反食旁作反符晚反二字不同今则混之故随俗而音此字辩音遍　先食胾后食殽殽尊也凡食殽辩于肩食肩则饱也　疏曰三饭谓三飱而告饱须劝乃更食故三饭竟主人乃道客食胾也三飱后乃食胾者案公食礼亦以胾为加故客三飱前未食之也辩遍也谓先食胾乃徧殽特牲少牢云初食殽次食脊次食骼后食肩是辩于肩也】主人未辩客不虚口【俟主人也虚口谓酳也客自敌以上其酳不待主人饱主人不先饱也　酳音又士觐反　疏曰酳谓食竟荡口也以酒曰酳以水曰漱主人常让客故客待主人辩乃得酳也】侍食于长者主人亲馈则拜而食【馈其类反　劝长者食耳虽贱不得执食兴辞拜而已示敬也　疏曰此明侍从尊长为客礼也馈谓进馔也已虽侍尊长而主人若自亲馈与已己则拜谢之而后食也】主人不亲馈则不拜而食【以其礼于已不隆】共食不饱【谦也谓共羮饭之大器也】共饭不泽手【饭符晚反　泽谓捼莎也礼饭以手　疏曰临食捼莎恐为人秽　捼乃禾反莎息禾反】毋抟饭【抟徒端反饭扶万反后不音者同　为欲致饱不谦　为于伪反　疏曰共器若取饭作抟是欲争饱非谦也】毋放饭【今按放饭大饭也】毋流歠【歠姝悦反　今按流歠长歠也】毋咤食【咤陟嫁反　嫌薄之防曰咤谓以舌在口中作声若嫌主人之食】毋齧骨【齧五结反　为有声响不敬】毋反鱼肉【为已歴口人所秽　疏曰同器而食不可反还器中少牢礼尸所食余肉皆别致于肵俎】毋投与狗骨【为其贱饮食之物】毋固获【今按所有不获不可固也】毋扬饭饭黍毋以箸毋嚃羮【饭黍之饭扶晚反箸直虑反嚃它荅反　嫌欲疾也　疏曰扬去热气也饭黍当用匕嚃谓不嚼菜　嚼疾略反】毋絮羮【絮敕虑反　为其详于味也絮犹调也　疏曰絮谓就食器中加以盐梅】毋刺齿【刺七亦反　为其弄口不敬】毋歠醢【醢音海　亦嫌详于味也　疏曰临肉酱也酱宜咸歠者为其淡故】客絮羮主人辞不能亨客歠醢主人辞以窭【亨普彭反窭其禹反　主人优宾之辞亨煑也窭贫也】濡肉齿决【疏曰濡湿也决犹断也断音短】干肉不齿决【坚宜用手】毋嘬炙【嘬初怪反炙章夜反　为其贪也一举尽脔曰嘬　脔力转反】羮之有菜者用挟其无菜者不用挟【挟古协反　挟犹箸也今人或谓箸为挟提　疏曰有菜者为铏羮是也以其有菜交横非挟不可无菜者谓大羮湆也直歠之而已其有肉调者犬羮兔羮之属或当用匕也】卒食客自前跪彻饭齐以授相者【卒子恤反齐将兮反本又作齑相息亮反　谦也自从也齐酱属也相者主人赞馔者公食礼宾卒食北面取梁与酱以降也　疏曰食坐在前南向客食竟加于俎起从坐前北面当已坐而跪自彻已所食饭与齐饭齐食主故答主人初所亲馈者也此是卑者侍食之客耳若敌者则否相者谓佐助进食者】主人兴辞于客然后客坐【不听亲彻　疏曰主人起辞不听自彻则客亦止而坐也　曲礼】　客祭主人辞曰不足祭也【祭者盛主人之馔也】客飱主人辞以疏【飱音孙　飱者美主人之食也疏之言麤也】主人自置其酱则客自彻之【敬主人也彻奠于序端　玉藻】
　　主人复见之以其贽曰向者吾子辱使某见请还贽于将命者【复扶又反又音服向许亮反还音旋　复见之者礼尚往来也以其贽谓向时所执来者也向曩也将犹传也传命者谓摈相者　曩乃荡反传大专反摈必忍反相息亮反　疏曰五等诸侯身自出朝及遣臣出聘圭璋重不可遥复朝聘讫即还之璧琮财轻故不还彼朝聘用玉自为一礼有不还之义其在国之臣自执挚相见虽禽挚皆还之臣见于君则不还义与朝聘异不可相决也出接宾曰摈入诏礼曰相一也故聘礼与冠义皆云每一门止一相是谓摈介为相也】主人对曰某也既得见矣敢辞【让其来答已也　疏曰上言主人者据前为主人而言此云主人者谓前宾令在其家而説也】宾对曰某也非敢求见请还贽于将命者【言不敢求见嫌防主人不敢当也今文无也　防息列反　疏曰宾主频见是防故不敢当相见之法直云还贽而已】主人对曰某也既得见矣敢固辞【固如故也】宾对曰某不敢以闻固以请于将命者【言不敢以闻又益不敢当　疏曰上云非敢求见此云不敢以闻耳闻疏于目见故云又益不敢当也】主人对曰某也固辞不得命敢不从【许受之也异日则出迎同日则否　疏曰宾奉挚入不言主人出迎又不言厥明是与前相见同日知异日出迎者乡饮酒礼云明日乃息司正主人出迎之司正犹迎之况同僚乎是知异日出迎也若然聘礼公迎于大门内至礼宾又出迎者彼是公迎彼君之命至醴宾乃为宾身故虽同日亦出迎之郑注云已之礼更端是也昬礼宾为使时及醴宾时有司彻前为尸时后为宾时虽同日亦出迎此亦更端之义也】宾奉贽入主人再拜受宾再拜送贽出主人送于门外再拜
　　右复见
　　士见于大夫终辞其贽于其入也一拜其辱也宾退送再拜【终辞其贽以将不亲答也凡不答而受其贽唯君于臣耳大夫于士不出迎入一拜正礼也送再拜尊宾　疏曰事未至谓之将如士相见后将亲答则辞而受其贽此将不亲答故终不受也】
　　右士见大夫
　　若常为臣者则礼辞其贽曰某也辞不得命不敢固辞【礼辞一辞其贽而许也将不答而听其以贽入有臣道也】宾入奠贽再拜主人答壹拜【奠贽尊卑异不亲授也古文壹为一】宾出使摈者还其贽于门外曰某也使某还贽【还其贽者辟正君也　辟音避】宾对曰某也既得见矣敢辞【辞君还其贽也今文无也】摈者对曰某也命某某非敢为仪也敢以请【还贽者请使受之　今按某也盖主人之名】宾对曰某也夫子之贱私不足以践礼敢固辞【家臣称私践行也言某臣也不足以行宾客礼宾客所不答者不受贽】摈者对曰某也使某不敢为仪也固以请【言使某尊君也或言命某传言耳】宾对曰某固辞不得命敢不从再拜受【受其贽而去之疏曰以其尝为臣为轻既不受其挚又相见无飨燕之礼故郑云去之以絶之也】
　　右尝为臣
　　下大夫相见以鴈饰之以布维之以索如执雉【索悉各反注同鴈取知时飞翔有行列也饰之以布谓裁缝衣其身也维谓系联其足　行户郎反衣于既反联音连　疏】
　　【曰言下大夫者国皆有三卿五大夫言上大夫据三卿则此下是五大夫也二十七士与五大夫转相副贰则三卿宜有六大夫而五者何休云司马事省阙一大夫】上大夫相见以羔饰之以布四维之结于面左头如麛执之【麛莫兮反　上夫夫卿也羔取其从帅羣而不党也面前也击联四足交出背上于胸前结之也如麛执之者秋献麛有成礼如之或曰麛孤之挚也其礼盖谓左执前足右执后足今文头为脰　疏曰卿也者即三卿也庖人云秋行犊麛则献当在秋时也】如士相见之礼【大夫虽贽异其仪犹如士】
　　右大夫相见【本文此下有始见于君庶人见于君若他邦之人及燕见于君四条今　并入臣礼篇】
　　凡言非对也妥而后传言【妥他果反　凡言谓已为君言事也妥安坐也传言犹出言也若君问可对则对不待安坐也古文妥为绥　为于伪反】与君言言使臣与大人言言事君与老者言言使弟子与幼者言言孝弟于父兄与众言言忠信慈祥与居官者言言忠信【孝弟之弟音悌　博陈燕见言语之仪也言使臣者使臣之礼也大人卿大夫也言事君者臣事君以忠也祥善也居官谓士以下】右言　记士于君所言大夫没矣则称谥若字名士与大夫言名士字大夫【君所大夫存亦名】于大夫所有公讳无私讳【公讳若言语所辟先君之名　玉藻】
　　凡与大人言始视面中视抱卒视面毋改众皆若是【中如字抱薄报反毋音无下同　始视面谓观其顔色可传言未也中视抱容其思之且为敬也卒视面察其纳已言否也毋改谓传言见答应之间当正容体以待之毋自变动为嫌解惰不虚心也众谓诸卿大夫同在此者皆若是其视之仪无异也古文毋作无今文众为终解古卖反惰他卧反　疏曰毋不从古文者说文云毋禁辞故不从无字也众不从今文者盖有上卒从终也】若父则逰目毋上于面毋下于带【上时掌反　子于父主孝不主敬所视广也因观安否何如也今文父为甫古文毋为无】若不言立则视足坐则视膝【不言则伺其行起而已】
　　右视
　　凡侍坐于君子君子欠伸问日之早晏以食具告改居则请退可也【坐才卧反又如字欠起劒反伸音申　君子谓卿大夫及国中贤者也志倦则欠体倦则伸问日宴近于久也具犹辩也改居谓自变动也古文伸作信早作蚤　辩释文作办皮苋反蚤音早】夜侍坐问夜膳荤请退可也【荤香云反　问夜问其时数也膳荤谓食之荤辛物葱薤之属食之以止卧古文荤作薰　薤户界反　疏曰问其时数者谓若钟鼔刻漏之数也】
　　右请退【本文此下有君赐之食一条今入臣礼篇】
　　若先生异爵者请见之则辞辞不得命则曰某无以见辞不得命将走见先见之【先生致仕者也异爵谓卿大夫也辞辞其自降而来走犹出也先见之者出先拜也曲礼曰主人敬宾则先拜宾疏曰先生即乡饮酒云就先生而谋宾介也异爵谓卿大夫也者此士相见本文是士故以卿大夫为异爵也】
　　右长者请见　记大夫士相见虽贵贱不敌主人敬客则先拜客客敬主人则先拜主人【尊贤　疏曰此谓使臣行礼受劳已竟次见彼国卿大夫而德劣亦先拜有德之士也谓异国则尔同国则否　今按此未有以见同国异国之辨更详之下放此】凡非吊防非见国君无不答拜者【礼尚往来防宾不答拜不自宾客也国君见士不答其拜士贱疏曰吊所以宾不答拜者已本来为助执于防事非行宾主之礼故主人虽拜已已不答也故士防礼有宾则拜之宾不答拜是也君不答士者谓士见已君君尊不答也】大夫见于国君国君拜其辱【自外来而拜拜见也自内来而拜拜辱也　疏曰君谓见他国君也故聘礼云公在门左拜是拜其辱也熊氏曰同国大夫见己君拜其辱者以其初为大夫敬之也】士见于大夫大夫拜其辱【疏曰谓平常相答拜非加敬也故聘礼宾问卿卿迎再拜士相见礼士见大夫于其入也主人一拜宾退送又再拜】同国始相见主人拜其辱【疏曰主人必先拜辱不论有德也】君于士不答拜也非其臣则答拜之【不臣人之臣】大夫于其臣虽贱必答拜之【辟正君　疏曰大夫为君宜辟正君故不辨已臣贵贱皆答拜也　曲礼下】　士于大夫不敢拜迎而拜送【礼不敌始来拜则士辟也疏曰此谓大夫诣士礼既不敌故士不敢迎而先拜大夫虽拜士则辟之而拜送者案仪礼乡射乡饮酒公食聘礼但是主人送宾者皆主人再拜宾不答拜郑注云不答拜者礼有终故也】士于尊者先拜进面答之拜则走【士往见卿大夫卿大夫出迎答拜亦辟也　疏曰谓士往诣卿大夫即先于门外拜之拜竟乃进面亲相见若大夫出迎而答其门外之拜则士走辟之也　玉藻】　男女相答拜也【嫌逺别不相答拜故以答拜明之别彼列反防曰男女宜别或嫌其不相答故明虽别必宜答也俗本云男女不相答拜礼男女拜悉相答拜则有不字为非　曲礼】
　　乡礼一之下
　　士相见义
　　自天子至于庶人皆有挚挚者致也所以致其志也天子之挚鬯诸侯玉卿羔大夫鴈士雉鬯也者言德之逺闻也玉也者言一度不易也羔也者言柔而有礼也鴈也者言进退知时也雉也者言死其节也故天子以逺德为志诸侯以一度为志卿以有礼为志大夫以进退为志士以死节为志明乎志之义而天下治矣故执斯挚者致志者也君之挚以事神臣之挚以养人唯君受挚者唯君受养也非其君则辞挚不敢当养也古者非其君不仕非其师不学非其人不友非其大夫不见士相见之礼必依于介绍以言其不苟合者也必依于挚以言其道可亲也苟而合唯小人无耻者能之君子可见也不可屈也可亲也不可狎也可逺也不可疎也宾至门主人三辞见宾称挚主人三辞挚所以致尊严也大夫以礼相接士以礼相谕庶人以礼相同然而争夺兴于末者未之有也人苟悦而相若者末必争苟简而相亲者末必怨是故士相见礼者人道之大也所以使人重其身而毋迩于辱也所以使人慎其交而毋迩于祸也唯仕于君者召而往未仕而见于君者冠而奠挚在邦曰市井之臣在野曰草莽之臣君虽召不往也是故虽有南面之贵千乗之富士之所以结者礼义而已矣利不足称焉刑罚行于国所诛者好利之人未有好利而其俗不乱者也无介而相见君以为谄故诸侯大国九介次国七介小国五介【刘敞补亡】　私相见有挚何所以相尊敬长和睦也朋友之际五常之道有通财之义赈穷救急之意中心好之欲饮食之故财币者所以副至意也【白虎通义】
　　乡礼二
　　投壶礼
　　投壶之礼主人奉矢司射奉中使人执壶【奉音捧芳勇反下及注皆同　矢所以投者也中士则鹿中也射人奉之者投壶射之类也其奉之西阶上北面　疏曰所以皆在西阶上者欲就宾处也士鹿中乡射记文此篇乃大夫士之礼以经主人请宾是平敌之辞也其诸侯相燕亦有投壶故左传云晋侯与齐侯燕投壶然则天子亦有之但古礼亡无以知也其中之形刻木为之状如兕鹿而伏背上立圆圈以盛算司射奉中在西阶上北面其执壶之人贱于司射故在司射之西以凡行礼统于主人虽俱在西阶而当尊东故燕礼大射宰夫代公为主人与宾俱升西阶而主人在东也】主人请曰某有枉矢哨壶请以乐宾宾曰子有防酒嘉肴某既赐矣又重以乐敢辞【哨七笑反乐音洛肴户交反重直用反燕饮酒既脱屦升坐主人乃请投壶也否则或射所谓燕射也枉哨不正貌为谦辞　脱吐活反本亦作税　疏曰枉曲也哨谓哨唆不正既赐言既受赐也】主人曰枉矢哨壶不足辞也敢固以请宾曰某既赐矣又重以乐敢固辞【固之言如故也言如故辞者重辞也】主人曰枉矢哨壶不足辞也敢固以请宾曰某周辞不得命敢不敬从【不得命不以命见许】宾再拜受主人般还曰辟【般步干反还音旋　宾再拜受拜受矢也主人既辟进授矢两楹之间也】主人阼阶上拜送宾般还曰辟【拜送送矢也辟亦于其阶上　疏曰乡饮酒乡射拜受爵送爵皆北面此亦当北面也】
　　右请投　记司射庭长及冠士立者皆属宾党乐人及使者童子皆属主党【长丁丈反冠古乱反　庭长司正也使者主人所使荐羞者乐人国子能为乐者此皆与于投壶　与音预司正见二篇　疏曰冠士谓成人来观礼者尊之故令属宾党若童子贱则属主党也国子能为乐者明非瞽人也】　降揖其阼阶及乐事皆与射同节【大戴记】　筹室中五扶堂上七扶庭下九扶【筹直由反扶方于反　筹矢也铺四指曰扶一指案寸春秋传曰肤寸而合投壶者或于室或于堂或于庭其礼防随晏早之宜无常处　铺普乌反又芳夫反防息列反处昌虑反　疏曰矢有长短随地广狭室中狭矢长五扶堂上稍广矢长七扶庭中广矢长九扶四指曰扶扶广四寸五扶者则二尺也七扶者则二尺八寸也九扶者则三尺六寸也】算长尺二寸【长直亮反其节三扶可也或曰算长尺有握握素也】壶颈脩七寸腹脩五寸口径二寸半容斗五升壶中实小豆焉为其矢之跃而出也壶去席二矢半【颈吉井反为于伪反　脩长也腹容斗五升三分益一则为二斗得圜囷之象积三百二十四寸也以腹脩五寸约之所得求其圜周二尺七寸有竒是为腹径九寸有余也实以小豆取其滑且坚　圜音圆囷去伦反竒纪宜反滑平八反今详经文不言壶之围径而但言其髙之度容之量以为相求互见之巧且经言其所容止于斗有五升而注乃以二斗释之则经之所言者圆壶之实数而注之所言乃借以方体言之而算法所谓虚加之数也盖壶为圜形斗五升为竒数皆繁曲而难计故算家之术必先借方形虚加整数以定其法然后四分去一以得圆形之实此郑氏所以舍斗五升之经文而直以二斗为説也然其言知借而不知还知加而不知减乃于下文遂并方体之所虚加以为实数又皆必取全寸不计分厘定为圆壶腹径九寸而围二尺七寸则为失之疏家虽知其失而不知其所以失顾乃依违其间讫无定説是以读者不能无疑今以算法求之凡此言二十丈量者计其积实当为三百二十四寸而以其髙五寸者分之则每髙一寸为广六十四寸八分此六十四寸者自为正方又取其八分者割裂而加于正方之外则四面各得二厘五毫之数乃复合此六十四寸八分者五为一方壶则其髙五寸其广八寸五厘而外方三尺二寸二分中受二斗如注之初説矣然此方形者算术所借以为虚加之数尔若欲得圆壶之实数则当就此方形规而圆之去其四角虚加之数四分之一使六十四寸八分者但为四十八寸六分三百二十四寸者但为二百四十三寸则壶腹之髙虽不减于五寸其广虽不减于八寸五厘而其外围则仅为二尺四寸一分五厘其中所受仅为十有五升如经之云无不谐防矣】矢以柘若棘毋去其皮【柘止夜反毋音无去起吕反皮下大戴有大七分三字取其坚且重也旧説云矢大七分或言去其皮节】
　　已拜受矢进即两楹间退反位揖宾就筵【主人既拜送矢又自受矢进即两楹间者言将有事于此也退乃揖宾即席欲与皆进明为偶也宾席主人席皆南乡间相去如射物乡许亮反　疏曰主人受矢者主人之赞者持矢授主人主人受之也】司射进度壶间以二矢半反位设中东面执八算兴【度徒洛反一本无以二矢半四字　度壶度其所设之处也壶去坐二矢半则堂上去宾席主人席邪行各七尺也反位西阶上位也设中东面既设中亦实八算于中横委其余于中西执算而立以请宾俟投　处昌虑反坐才卧反邪似嗟反　疏曰司射于执壶之人处受壶乃东向来宾主筵前进所量度其壶置于宾主筵南间以二矢半者投壶有三处室中堂上及庭中也日中则于室日晚则于堂太晚则于庭是各随光明故也虽矢有长短而度壶皆使去宾主之席各二矢半也室中去席五尺堂上则去席七尺庭中则去席九尺东面执八算兴者既设中之后于中西东面手执八算而兴起其中里亦实八算】
　　右就筵　记算多少视其坐【坐如字又才卧反　算用当视坐投壶者之众寡为数也投壶者人四矢亦人四算】
　　请宾曰顺投为入比投不释胜饮不胜者正爵既行请为胜者立马一马从二马三马既立请庆多马请主人亦如之【比毗志反胜尸证反饮于鸩反为于伪反请为胜者立马之下俗本有一马从二马五字者误请犹告也顺投矢本入也比投不拾也胜饮不胜言以能养不能也正爵所以正礼之爵也或以罚或以庆】
　　【马胜算也谓之马者若云技艺如此任为将帅乗马也射投壶皆所以习武因为乐　拾其劫反技其绮反任而林反将子匠反帅色类反乐音洛　疏曰此司射告宾党为投壶之法也顺本也言矢有本末投矢于壶以矢本入者乃名为入则为之释算也若矢以末入则不名为入亦不为之释算也比投不释者比频也又宾主投壶法要更递而投若不待后人投之而已频投则其投虽入亦不为之释算也立马谓取算以为马表胜数也一马从二马者谓每一胜辄立一马礼以三马为成若专三马则为一成但胜偶未必得三若胜偶得二劣偶得一一既劣于二故彻取劣偶之一以足胜偶之二为三故云一马从二马然定本无此一句三马既立请庆多马者若频得三成或取彼足为三马是其胜已成又酌酒庆贺于多马之偶也云亦如之者谓司射请宾之党每事必应曰诺既竟则司射又悉以告宾者告诸主人主人应诺亦悉如宾也】
　　右请宾　记鲁令弟子辞曰毋幠毋敖毋偝立毋逾言偝立逾言有常爵薛令弟子辞曰毋幠毋敖毋偝立毋逾言若是者浮【幠好吾反下同敖五报反旧五羔反注同偝音佩浮缚谋反弟子宾党主党年穉者也为其立堂下相防慢司射戒令之记鲁薛者礼衰乖异不知孰是也幠敖慢也偝立不正乡前也逾言逺谈语也常爵常所以罚人之爵也浮亦谓罚也晏子春秋曰酌者奉觞而进曰君令浮晏子时以罚梁丘据浮或作匏或作符逾或为遥　穉直吏反为于伪反乡许亮反匏薄交反】
　　命者曰请奏貍首闲若一大师曰诺【貍吏持反闲闲厠之闲大音泰鼔瑟者也貍首诗篇名也今逸射义所云诗曰曽孙侯氏是也闲若一者投壶当以为志取节焉　疏曰】
　　【闲若一者谓前后乐节中闲疏数如似一也诺承领之辞也】
　　右作乐○记鼓○□○○□□○□○○□半○□○□○○○□□○□○鲁鼔○□○○○□□○□○○□□○□○○□□○半○□○○○□□○薛鼓【此鲁薛击鼓之节也圜者击鼙方者击鼔古者举事鼔各有节闻其节则知其事矣　圜音圆鼙也鼙薄迷反其声下其音榻榻然榻音吐腊反□鼔也其声髙其音镗镗然镗音吐郎反　疏曰每一圜防则一击鼙每一方防则一击鼔频有圜防则频击鼙频有方防则频击鼔也】取半以下为投壶礼尽用之为射礼【投壶之鼔半射节者投壶射之细也射谓燕射疏曰射与投壶相对用半鼔节为投壶用全鼔节为射礼又投壶在室在堂是燕乐之事故知此射亦】
　　【谓燕射非大射及乡射也】鲁鼔○○○□□○○半○□○□○○○○□○□○□○薛鼔○□○○○○□○□○□○○○□○□○○□○半○□○□○○○○□○【此二者记两家之异故兼列之】
　　左右告矢具请拾投有入者则司射坐而释一算焉宾党于右主党于左【拾更也告矢具请更投者司射也司射东面立释算则室以南为右北为左也已投者退各反其位　更古衡反　疏曰左谓主人右谓宾客释算者释于地于右谓司射之前稍南于左谓司射之前稍北也】卒投司射执余算曰左右卒投请数二算为纯一纯以取一算为竒遂以竒算告曰某党贤于某党若干纯竒则曰竒钧则曰左右钧【大戴有余字数色主反纯音全竒纪宜反遂以竒算告一本此句上更有有胜者司射五字误钧居句反　卒巳也宾主之党毕已投司射又请数其所释左右算如数射算一纯以取实于左手十纯则缩而委之每委异之有余则横诸纯下一算为竒竒则缩诸纯下兼敛左算实于左手一纯以委十则异之其他如右获毕则司射执竒算以告于宾与主人也若告云某贤于某者未斥主党胜与宾党胜与以胜为贤尚技艺也钧犹等也等则左右手各执一算以告　缩色六反它音他胜与之与音余　疏曰投壶卒司射于壶西东面执算请曰宾主之党投壶卒请数算纯全也二算合为一全地上取算之时一纯则别而取之一算谓不满纯者故云竒遂以竒算告谓左右数钧等之余算手执以告曰某贤于某若干胜者若双数则曰若干纯只数则曰若干竒犹十算则云五纯九算则云九竒也钧等也等则左右各执一算以告曰左右钧　今按此説差胜乡射贾疏然恐或是九算则曰四纯一竒也】右请投视算　记侍投则拥矢【注见少仪仪节章】
　　命酌曰请行觞酌者曰诺【觞失羊反本或作大戴无命酌至行觞六字别云举手曰请诸胜者之弟子为不胜者酌　司射又请于宾与主人以行正爵酌者胜党之弟子　疏曰当酌者许酌乃于西阶上南面设丰洗觯升酌坐奠于丰上也】当饮者皆跪奉觞曰赐灌胜者跪曰敬养【大戴此上有以酌皆请举酒六字跪其委反奉芳勇反灌古乱反养羊尚反　酌者升酌奠于丰上不胜者坐取乃退而跪饮之灌犹饮也言赐灌者服而为尊敬辞也周礼曰以灌宾客赐灌敬养各与其偶于西阶上如饮射爵　犹饮之饮于鸩反】
　　右卒投饮不胜者　记胜则洗而以请客亦如之不角【注见少仪】
　　正爵既行请立马马各直其算一马从二马以庆庆礼曰三马既备请庆多马宾主人皆曰诺【大戴正上有司正曰三字请下有为胜者三字直如字又持吏反　饮不胜者毕司射又请为胜者立马当其所释算之前三立马者投壶如射亦三而止也三者一党不必三胜其一胜者并其马于再胜者以庆之明一胜不得庆也饮庆爵者偶亲酌不使弟子无丰　为于伪反　疏曰正爵谓正礼罚酒之爵立马树标也直当也投壶与射礼同亦三番而止每番胜者则立一马假令宾党三番俱胜则立三马或宾党两胜而立二马主党一胜但立一马即以主党从就宾党二马以少足益于多以助胜者为荣乃以庆贺多马但此经上云请立马者是司射请辞马各直其算一马从二马以庆是礼家陈事之言也庆礼曰三马既备请庆多马者此还是司射请辞】正爵既行请彻马【投壶礼毕可以去其胜算也既彻马无算爵乃行　去起吕反】
　　右三投庆多马　记不擢马【注见少仪】








</div>
    <div class="pagination">
<a href="仪礼经传通解_page3.html">上一页</a><a href="仪礼经传通解.html">1</a><a href="仪礼经传通解_page2.html">2</a><a href="仪礼经传通解_page3.html">3</a><span class="current-page">4</span><a href="仪礼经传通解_page5.html">5</a><a href="仪礼经传通解_page6.html">6</a><a href="仪礼经传通解_page7.html">7</a><a href="仪礼经传通解_page8.html">8</a><a href="仪礼经传通解_page9.html">9</a><span>...</span><a href="仪礼经传通解_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
