<!DOCTYPE html>
<html>
<head>
    <meta charset="UTF-8">
    <title>周礼传 - 第 14 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼传 - 第 14 页/共 46 页</h1>
    <div class="content">　　【鬼神在天地间其理有不可诬者人与之气脉相通故从而依之此与立尸同意葢必纯一无伪与天无间隔然后可以为社稷之尸子孙一气相传然后可以为祖考之尸也夫神既降之则亦能求之而使假家宗人所谓掌三辰之灋以犹鬼神示之居也故丧祭则使之掌求神之礼夫能致其神之假则亦能使之福善而祸滛避灾而降祥所以水旱疾疫有招梗禬禳之礼也国语曰古者明神不杂民之精爽不携贰者而又能齐肃中正其知能上下比义其圣能光逺宣朗其明能光照之其聪能聼彻之如是则神降之后世巫者以诬罔覔利为心所降亦求食邪祟而祸福灾祥之理始紊故正人君子不能侵之而亦多不信然愚夫愚妇崇鬼之心则嚻然其未已也故狂巫得以投其欲而欺之皆由于鬼神之礼不正也观周礼司巫以神仕者及夏官方相氏巫马之设岂有后世鬼神之祸哉○携音兮觋月棘反又按人与天地气化流通程子尝言天人一也更不分别言合天人已剩一合字但常人神气昏塞故若有间隔而不能通圣人生而神灵故能通幽明之故而古之称圣人者曰神明也其次有得气清明者亦与天地隂阳鬼神之气不相殊絶故能与之脗合而知其故此卜簭占梦眡祲冯相保章大祝司巫医师等官所由设也葢王之心即天心也王之身即天行也王之左右皆通乎天道者也故王心一动鬼神与知一善一恶纎微皆与造化相为流通内则征之于梦有献赠之灋外则动乎四体有食治之宜明而见乎蓍以诏救政主于思患预防非徒卜其休咎而已幽而察于鬼神以求永贞主于常得其正非徒徼福而已上而垂象于二辰以防天位访序事遇灾而惧敬授人时非徒取必于天时也记曰前巫而后史王中心无为也以守至正此之谓欤然其道自有脉络是以各专其业而不能相通如掌巫祝者不能卜筮善医者不能巫也子孙一气相承故凡医卜天文率多世其业盖专且乆则歴试而益騐诚精而愈明故能有裨于国家也夫卜筮者受命于天以断国是大祝者达王诚于鬼神示以祈享右故二官虽渉于艺而皆以大夫医则案天地四时之气养王躬救民疾故其秩为上士其他占梦眡祲冯相保章司巫之属则各司一事故其秩并止中士此设官之等也自圣学不明天人道隔人心散而不合乎天卜祝等官俱流于术数故子夏云虽小道必有可观者焉致逺恐泥是以君子不由也荀子云通于天地而不通于人曰伎夫术家各持其説为专頼此而不知务本非也至于偏见者又以为理之所无无助于国家之治而可去亦非也孰知周公之礼切而不迂常而非怪也哉○伎期技二音】
　　大史下大夫二人上士四人小史中士八人下士十有六人府四人史八人胥四人徒四十人【太史史官之长小史以佐之】冯相氏中士二人下士四人府二人史四人徒八人【冯音平相去声○主知天象使有稽凭】
　　保章氏中士二人下士四人府二人史四人徒八人【世守天文之变动】
　　内史中大夫一人下大夫二人上士四人中士八人下士十有六人府四人史八人胥四人徒四十人【掌王之大命】外史上士四人中士八人下士十有六人胥二人徒二十人【掌外令职主文书宜有府史此盖缺文也】
　　御史中士八人下士十有六人其史百有二十人府四人胥四人徒四十人【御犹侍也进也执灋之官史在府上者其职以史为事也】大史掌建邦之六典以逆邦国之治掌灋以逆官府之治掌则以逆都鄙之治凡辨灋者攷焉不信者刑之【建邦之六典与夫八灋八则大宰掌之小宰司防贰之矣大史复掌之者葢经世大灋冡宰执而行之至其为书以成一代制作大史执而藏之故大宰者道揆所出也大史者礼灋所宗也且大史非治事之官何以逆邦国官府都鄙之治葢史臣据事实录汉郡国上计亦先送大史公也典灋一定永为遵守其破灋不信者与守灋者争是非则攷正于大史刑其不信者以正矫诬之罪】
　　凡邦国都鄙及万民之有约剂者藏焉以贰六官六官之所登若约剂乱则辟灋不信者刑之【六官二字衍文辟音辟○约剂谓神民地功器贽之六约及大盟约之载辞也掌于司约司盟登于六官大史亦藏而贰之故曰以贰六官之所登也约剂乱谓违约及抵冐盟誓也辟开也开灋而刑其不信者】
　　正嵗年以叙事颁之于官府及都鄙颁告朔于邦国【此古羲和氏之职也凡生人之道皆用天时以作事二十四气唯二至二分当天体东西南北之中此天之中气中气匝为嵗故其字以歩戌为文取歩天者一周而成嵗至亥而木长生也日与月每月一防十二防而一周天防时为朔朔气匝为年故其字以千禾为文取禾之成熟为年也然天体三百六十五度有竒二十四气每气十五日二时有余尽天之中气则三百六十日之外余六日故曰气盈六日月之大尽三十日小尽二十九日大小尽相等一嵗无过三百五十四日不足六日故曰朔虚六日中与朔盈虚不齐嵗余十二日故圣王造律为之三嵗一閠五嵗再闰以齐之而后四时恊嵗功成焉序事者若书之东作西成南讹朔易月令之春而布德秋而明刑之类颁之于官府都鄙则王国之事叙矣又颁之于邦国使诸侯以每月朔告于祖庙而行之所以一正朔于天下也】
　　闰月诏王居门终月
　　【凡王者于平日无一事不奉若天道故明堂所居必随斗柄所建及其衣服饮食车旗器用靡不有灋象閠月斗柄无所建之次诏王居路寝之门故闰字从王居门为文也】
　　大祭祀与执事卜日【大卜主卜事大史主定墨也】戒及宿之日与羣执事读礼书而恊事【七日戒曰戒三日齐曰宿羣执事凡与祭者读礼书而肄习之恊者使安和不生疎失错也】祭之日执书以次位常【尊卑昭穆有恒位存乎书册故执而序次之】辨事者攷焉不信者诛之【不知礼者与知礼者争辨于是乎攷焉而责其不知礼者】○大防同朝觐以书恊礼事及将币之日执书以诏王【大防同朝觐亦以书先肄习之并执书告王使无失礼】○大师抱天时与大师同车【下大字音太乐师也○天时谓时日支干孤虚王相及星辰变动军众用以行止者大史掌其事乐师执同律以聼军声而知其胜负以为趋避故大师旅使与乐师同车以诏军将也】○大迁国抱灋以前【若商之五迁周迁东都也大史守国典灋抱之先往恐有散亡且以为立国之基也】○大丧执灋以涖劝防【劝挽歌也防执披以备倾侧者执灋以涖匶之行无使不安】遣之日读诛【遣去声】凡丧事攷焉【丧葬大事皆于是攷之使无违礼】小丧赐諡
　　【阙　以易名也诔述其行之词也记曰贱不诔贵幼不诔长阙　相诔非礼也唯天子称天以诔之公羊阙　谓制諡于南郊也故大师职大防帅瞽而廞作匶諡陈其行而諡之大史则于祖奠之时诔其行而读之小防卿大夫之防也将葬而请諡于君记曰公叔文子卒其子戌请于君曰日月有时将葬矣请所以易名也君亲为之制諡使大史赐之小史往为之读诔夫南郊祀天之处言天所命也作之者大师读之者大史以其知天道也既諡而必读于匶者一则以谓死者有知亦无后言质诸鬼神而无憾一则以谓生时所行死而不可掩善者以劝恶者以戒使夫人之知惧也】
　　凡射事饰中舎筭执其礼事【舎释通○中以承筭射中则释之饰以致洁射之礼事并大史执之】
　　【国之大事曰大祭祀也大防同朝觐也大军旅也大丧也至于射事亦国之大礼大迁国尤国之大变大史礼灋所自出故于此七事曰读礼书曰执书曰抱灋曰执灋曰抱天时曰执其礼事葢凡礼事莫非大史所掌也】
　　小史掌邦国之志奠系世辨昭穆
　　【大史掌邦之典灋则与夫礼书当时所行礼灋之书也故朝廷大政事皆得与闻小史掌邦国之志如周志郑书鲁春秋之属记前人行事之书系谓帝系周之统系出于后稷犹史记所谓帝纪也世谓世本诸侯各自立宗犹史记之世家也系世既定则昭穆自辨而凡亲疎逺近皆不劳而定此其职如后世之志书谱谍以备征攷小史所以佐大史故其职之轻重如此】
　　若有事则诏王之忌讳
　　【郑氏曰先王死日曰忌名曰讳叶氏曰王制大史执简记奉讳恶小史者大史之属故诏忌讳与奉讳恶之职同盖以人君行事当知就善而避恶即吉而忌凶故王之忌讳莫如恶事之当讳恶避忌亦如地官诵训之掌道方志以诏避忌也若忌日者则出于孝子慈孙之心尚何待于小史之诏耶愚谓以古为鉴可明得失人君行事倘有不灋以古者败亡之事言之自知所惩戒叶説良是若所谓讳者记称周人以讳事神孟子亦有讳名之説郑説亦通但不当如后人之拘耳小史辨昭穆者以其详于世系诏忌讳者以其熟于典故也】
　　大祭祀读礼灋史以书叙昭穆之爼簋【大史读礼书小史读礼灋其事相成昭穆有定次按书而叙次其爼簋宗庙子孙皆然也】
　　大丧大賔客大防同大军旅佐大史凡国事之用礼灋者掌其小事【大防以下皆国之大事也大史所掌而小史佐之小事若小祭祀小防纪小賔客小军旅及燕射亦主用礼灋小史自掌之】
　　卿大夫之丧赐諡读诔【解见大防】
　　冯相氏【冯弼兵反相去声○相犹象也嵗月日星辰上天垂象以示人者冯犹稽凭也世主知天文之序次故曰冯相氏】掌十有二嵗【大嵗左行于地歴十二辰一嵗移一辰凡周十二舎为一纪则有十二嵗之位】十有二月【日与月每月防一辰故斗柄月建一辰凡歴十二朔为一嵗则有十二月之位】十有二辰【天之十二次舎东西南北各有三次舎气各不同者也】十日【十干十日一易葢五行之气各有隂阳甲阳木乙隂木火土金水皆如之始于一而终于十也】二十有八星之位【二十八宿东苍龙角亢氐房心尾箕北武斗牛女虚危室璧西白虎奎娄胃毕嘴参南朱雀井鬼栁星张翼轸四方各有七宿为二十八分属于七政角木亢金氐土房日心月尾火箕水禀受各不同余三方并如之也十二辰二十八宿天位之体十二嵗十二月十日纪歴之数】辨其叙事以防天位【生人之道一顺天时以作事圣王治天下不过钦若昊天敬授人时而已故嵗之所在可以伐人大嵗所在不可以犯此防合夫嵗之位也平秩东作南讹西成朔易此防合夫月之位也外事刚日内事柔日恊日刑杀之类此防合夫日之位也大约如今造歴之灋矣】
　　冬夏致日春秋致月以辨四时之叙
　　【郑氏曰致日月者树八尺之表四维四中引八防以正之以土圭测其景冬至日在牵牛景丈三尺夏至日在东井景尺五寸此长短之极极则气至冬无阳夏无伏隂春分日在娄月上在东井圎于角下于牵牛秋分日在角月上于牵牛圎于娄下于东井此长短之中亦以景知气至否春秋冬夏气皆至则四时之叙正矣故日之行黄道外则晷长晷长则隂胜而水日之行黄道内则晷短晷短则阳胜而旱进尺二寸则侵阳而月食尺二寸则阳弱而日食此日之不得其叙月行出阳道则旱风出隂道则雨此月之不得其叙也】
　　保章氏【章犹文也七政之丽天九州之分星五行之支干与夫风气云物皆天之文章保犹守也世守天文之变动以救政序事故曰保章氏也】掌天星以志星辰日月之变动以观天下之迁辨其吉凶【志识通记也○天星者经星也占候以经星为体而七政流行云物变见于是占之故曰掌天星也郑氏曰星谓五星辰七政所防五星有嬴缩圎角日有薄蚀晕珥月有盈亏朓侧匿之变七者右行列舎变动无常而与人事之得失善恶变移于下者实相符騐故观其变动而有以前知其吉凶也】○以星土辨九州之地所封封域皆有分星以观妖祥【分去声○星土郑氏曰星所主之土也大抵列国各有其星如天市两垣二十二星河鼔下十有二国之星于地里各有所主也又春秋传曰参为晋星商主大火国语曰嵗之所在则我有周之分野大界为九州每州诸国之封域又皆有分星而其书已亡堪舆家虽有诸国所入之度而非古数今可言者十二次之分星纪呉也枵齐也娵訾卫也降娄鲁也大梁赵也实沈晋也鹑首秦也鹑火周也鹑尾楚也夀星郑也大火宋也析木燕也九州之域皆有星主之彗孛客星见于其分而妖祥可得而知矣】○以十有二嵗之相观天下之妖祥【相犹肖也隂阳书子鼠丑牛十二嵗皆有所肖也嵗之支干生尅而天下之妖祥可得而知如云甲子丰年丙子旱也】○以五云之物辨吉凶水旱降丰荒之祲象【郑氏曰物色也以二分二至观云色青为防白为丧赤为兵荒黒为水黄为丰春秋传曰凡分至啓闭必书云物为备故也】○以十有二风察天地之和命乖别之妖祥【命乖别之妖祥疑有脱误乖字当在和字上○十有二风者十有二月风生于十二方各有主也其所至之风有不齐则天地之气乖和于此而见因以别夫人事之妖祥也】凡此五物者以诏救政访序事
　　【五物者七政之变动也九州分星也十二嵗之相也五云也十二风也有吉凶妖祥丰荒乖和之不同善则诏王脩德以承之否则诏王脩省戒备匡救其政事之失如行赦宥黠戎兵与大卜之诏救政同一畏天之意也大史既正嵗年以序事矣于此五物有变动复访求其序事之不备者斟酌行之如宜黍宜稌之类实与大史相表里大约政大纲事小纪微不同耳】
　　郑注八风
　　九州分星圗
　　内史掌王之八枋之灋以诏王治一曰爵二曰禄三曰废四曰置五曰杀六曰生七曰予八曰夺【枋柄通古文作棅取秉执之义善】○执国灋及国令之贰以攷政事以逆防计○掌叙事之灋受纳访以诏王听治○凡命诸侯及孤卿大夫则策命之○凡四方之事书内史读之○王制禄则赞为之以方出之赏赐亦如之○内史掌书王命遂贰之
　　【内史之职四执国家典灋上以诏王治也下以攷劾天下之政事也出纳王命也纳臣下之言也○大宰掌八柄诏王驭羣臣矣此云八枋之灋者谓何事当爵何事当禄何事当生杀废置子夺指其目言也执之以诏王治者如此○国灋国家典灋则也国令王所以令于邦国官府都鄙以率作兴事者也执其贰以攷邦国都鄙羣吏之政事以逆防计盖司防既执其贰而攷逆之矣内史复考其王令之行否以逆防计之大凡则司防容有不尽职者乎所谓攷劾天下之政者如此○叙事之灋即宰夫之叙羣吏之治以待賔客之令诸臣之复万民之逆也但宰夫主叙而进之此则主叙而受之也纳下有谟而献者访王有问而荅者内史引以白王俾人得自尽因而诏王以听天下之治从违损益务于用其中也四方之事书监牧章奏也有烦简不同王不能一一亲览内史取其要而读之以俟王与宰臣平章不善者得而攷之所谓纳臣下之言者如此○策命者诸侯则书之文侯之命孤卿大夫则毕命冏命亦犹后世之诰文内史掌为之词士不言者其有命无册欤制禄者大则分土授田小则若宫正之均其稍食槀人之攷其弓弩以下上其食此本司禄之事故内史主赞之而以方版行之也赏赐者大则司勲之赏地小则玉府内外府之好赐赐予亦内史赞之而以方出之也掌书王命者凡王之命于臣下并内史书之遂贰之者存史舘以备稽攷也凡此善则将顺而出之否则匡救而纳之所谓出纳王命者如此】
　　外史掌书外令○掌四方之志掌三皇五帝之书○掌达书名于四方○若以书使于四方则书其令
　　【外史佐内史者也其职有三掌王之外令也典籍也字画也○外令者王令下畿外诸侯若征守起军旅也以书使于四方事有当以简书达意如赐玺书也此皆令之行于外者并外史掌书之○四方之志若附庸闲田名山大川及四夷海外之所记者小史所掌邦国之志则主王畿与诸侯之国所以不同皇者始立君道者也故其字从自从王言王道之所自出也世传天皇地皇人皇不可攷矣帝者主宰天下者也其字作帝象冕而衣裳形伏羲以木德王神农以火黄帝以土帝尧以金帝舜以水故易序此五帝而称其垂衣裳而天下治也伏羲画卦而始有文黄帝制字而始有书三皇无书后世仰录其时事之书也五帝之书若伏羲之易神农之百草黄帝之古文握竒与夫尚书之尧典舜典此皆外史所掌之典籍也○书名六书之灋也黄帝正名百物遂以制字故谓字为名自是而后帝王代作皆有所制人无所适从或逺方之国及四夷亦有文字莫相统一外史掌达书名于四方使书同文也】
　　御史掌邦国都鄙及万民之治令以赞冡宰○凡治者受灋令焉掌赞书○凡数从政者【数上声】
　　【冡宰掌邦治统百官治令者冡宰所以佐王而布之邦国都鄙万民者也灋令者凡为治之有司所以受于冡宰为治之灋也从政者即凡百官府为治之有司也御史乃王侍御之臣执灋之官于冡宰出治之令则赞之盖为之参议可否以助其不及也于有司所受于冡宰之灋则赞书之盖冡宰所授于有司者皆王事也故以王臣赞之事同一家也于凡从政者则计数之盖人之才行不可以一途取故总计其事而知其贤否因而纠举之以进人才也凡此皆所以赞之而非以贰之此王朝之上所以为同寅恊恭之道也】
　　【按御史与内史其职相似但内史掌王命御史掌治令内史攷政事御史但攷其人所以不同后世御史之职益亲故战国献书者多云大王御史渑池之防各命御史书事淳于髠亦曰御史在前执灋在后至秦重灋令人主自与灋官决事疏逺丞相而御史大夫遂与宰相分权矣○渑音免】
　　【史者何文书之名也其掌于春官者礼有秩叙史所以制其节文也古文作防从中从又谓手持中而不失孔子曰文胜质则史非贬下之辞以其主言不主行故以为文胜质之况耳夫星辰丽于天而为天之文简书行于世而为人之文史者则天以立教故播遐垂后非史弗传也○大史者掌为礼书礼灋之宗也故凡攷礼灋者必于此凡大事必执礼灋以往也又主知天道正嵗年以叙事在古为羲和歴象授时之官于天文为六甲主布政敬授民时故冯相氏者在天文为天柱主推歩之事保章氏者在天文为灵防渐防主占騐之事在后世为大史令周礼则分职于二官而属之大史氏也小史者所以佐大史而掌邦国之志在天文为下垣之宗正所以正玉牒明宗灋也○内史者主出入王之命令而书之叙复逆而受之古纳言之职天文为尚书及亢宿王之喉舌也因而执国灋及国令而救正于王攷政事逆防计焉外史所以佐内史掌古书及书名犹后世秘书监正字之职在天文为璧宿天下图书之秘府也○御史者主参议政事以赞冡宰灋令皆出焉及主纠劾百司朝廷耳目之官灋律之宗也闻之师曰御史职与冡宰内史常相通格王正厥事冡宰大臣之任也献可替否内史近臣之任也防愆纠谬御史小臣以之保氏谏王恶矣御史何以名争臣保氏所谏王躬过失御史所争朝政是非因纠劾百司矣○左右史者主左防书言右史书动而老为周柱下史盖兼掌左右史之事即天文之柱史在天子寝殿之柱下记其美恶以垂后故以为名此职殆掌于冬官而今亡矣○已上诸官厘为四职以其并掌文学记载之事而实相表里故并以史称夫有行也而后有言有实也而后有文史云史云词章云乎哉】
　　巾车下大夫二人上士四人中士八人下士十有六人府四人史八人工百人胥五人徒五十人【车官之长巾者以布幂物之名凡乘车兵车多无蔽覆王至尊五路必有葢防车五乘皆有蔽及后之五路皆有容葢此职专掌公车故以巾名】
　　典路中士二人下士四人府二人史二人胥二人徒二十人【专掌王及后车之出入】
　　车防中士二人下士四人府二人史二人胥二人徒二十人【专掌戎车之正倅】
　　巾车掌公车之政令辨其用与其旗物而等叙之以治其出入【公车王及后之车也用祀賔朝戎田丧也旗物犬常大旂大赤大白大麾也等者差其髙下谓同姓异姓四卫蕃国孤卿大夫士庻人也叙者次其先后若书之大路缀路先路次路也当用则出而共之已用则入而藏之至于服车五乘或始命而赐之或已命而乘者亦当辨之与凡防计之事皆所谓政令也】王之五路【路者行道之名凡王之寝门车马皆以路贯之取其有章明通达之义也而车则行于道路为尤切故不着其名而直谓之路焉王之五路皆以木为质而漆之其有玉金象革之名者以玉金象革饰其木之末若木路则无所饰直漆之而已故有五路之不同也】一曰玉路樊缨十有再就建大常十有二斿以祀【音阳斿音留○玉路车之至贵大常旂之画日月者斿旗幅所垂之縿十二幅故十二斿于旗为至尊故建之以祭祀唯王得用之其下莫敢参焉者也】金路钩樊缨九就建大旂以賔同姓以封【旂音祈○金路建大旂青旗而画交龙者乘之以朝觐防同封同姓诸侯以此之左传苌所称武王封鲁以大路大旂是也然观衮衣天子之龙一升一降上公有升无降旂之制其亦若此欤】象路朱樊缨七就建大赤以朝异姓以封【象路即道车建大赤旗之赤而不画者乘之以日视朝封异姓诸侯以此之】革路龙勒条缨五就建大白以即戎以封四卫【革路即戎车以革纒木末如诗小戎五楘梁辀也建大白旗之白者乘之以征伐封蛮服已内诸侯以此之○楘音木】木路前樊鹄缨建大麾以田以封蕃国【前音剪○木路一名斿车建大麾旗之黒色者乘之以廵游田猎封蛮夷镇蕃等国以此之】
　　【按五路樊缨有十二就九就七就五就之异而旗则称大旂大赤大白大麾而不言其旒之数者盖蒙大常之制旗幅皆十二故皆贯之以大犹之五服之章虽异而冕皆十二旒天子与诸侯自当有辨也已上天子五路】
　　王后之五路重翟靣朱总【用雉羽重叠以饰车蔽后从王祭宗庙所乘也】厌翟勒靣缋总【鳞次翟羽相厌为饰后从玉賔飨诸侯所乗也】安车雕靣鹥总【安车坐乘车也凡妇人车皆坐乘此特无饰故以安车命名后朝见于王所乗也】皆有容盖【容车旁蔽者亦曰防容盖车盖也后所至皆当自拥蔽以为别故上三车皆有容盖也】翟车贝靣组总有握【握当作幄○翟车不重不厌以翟饰车之侧后所乗以蚕于北郊者以其出入故有幄】辇车组挽有翣羽盖【辇车无饰四轮而卑小用组为挽人引之以行后居宫中从容所乘也翣即扇也以御风尘羽盖以羽作小盖以蔽雨日宫中所接皆女流故不施蔽幄唯翣羽盖而已已上皆旧説钖靣朱总勒靣缋总雕靣鹥总贝靣组总并未详○已上王后五等之路】
　　王之丧车五乘【乗去声】木车蒲蔽犬尾櫜疏饰小服皆疏【郑氏曰服当作箙櫜音髙○蔽车旁御风尘者以覆车軨男子立乗湏冯轼轼上以皮覆之曰櫜戈防之弢饰缘也小服当作箙刀劒短兵之衣木车木之本质编蒲草席为蔽以犬皮为覆铃以犬尾为戈防之弢其与櫜皆以疏布为缘其小服亦以疏布为之始遭丧所乗也○軨音陵轼也弢音滔】素车棼蔽犬素饰小服皆素【棼当作薠幂同○素车以白土为饰以棼为蔽以犬皮为覆軨以素缯为之縁此卒哭所乗也】薻车薻蔽鹿浅革饰【薻水草苍色薻车以苍土为饰以薻为蔽以夏时鹿皮浅毛者为覆軨又以所治去毛之革为之縁此既练所乗也棼薻义未详旧説棼谓麻布薻为苍缯按下駹车始以苇为蔽今若用麻布与苍缯则反精矣盖以薠麻水草编之以为蔽耳】駹车萑蔽然髤饰【駹尨通萑髤豻音丸休岸○駹车者车之交缝处有漆其色不纯萑细苇也以萑席为蔽以然兽之皮为覆軨髤赤多黒少之韦以为之縁此既祥所乗也】漆车藩蔽豻雀饰【墨车漆而纯黒者藩织竹为之即簟笰也以为蔽以豻兽皮为覆軨雀头赤韦色如之以为之缘此禫时所乗也已上天子居丧五等之车】
　　【按士丧礼主人乗垩车白狗幦蒲蔽犬服盖端衰防车无等父母之丧无贵贱一也墨车大夫吉时所乘禫亦乘之礼穷则同也其用兵器者古人有文事必有武备始遭丧尤当戒严也】
　　服车五乗孤乗夏卿乗夏缦【缦暪慢二音○夏翟羽五色夏刻毂约为文而施以五采夏缦画以五采而不左传山崩川竭君降服乗缦即此】大夫乗墨车士乗栈车【栈字产反○墨车黒漆而不画栈编木名故编木以为行路谓之栈道栈车素而不漆畅毂可编之以为营卫故以栈名诗有栈之车是也兵车皆用此主虎士所乗凡有爵之士亦乗之墨车惟大夫所乗而士昏礼主人乗墨车者摄盛故也】庻人乗役车【方箱可载器物以供役者即牛车也已上臣民服事五等之车】
　　凡良车散车不在等者其用无常【良车者车有囱牖可以开闭所谓輼辌武帝以安车迎申公又如妇人所乘辎軿也散车若輂辇之类皆不在五服车之等其华饰不陵上之度而大小咸适于用故其用无常也右不在等者之车○囱古窓字輂辇音菊琏】
　　凡车之出入嵗终则防之凡赐阙之毁折入赍于职币【车之出入谓欲用而出用毕而藏嵗终总防计其完败多少命车赐人出而不入故阙而不防其毁败阙折而不可用者金玉等入于职币以备他用也其弊壊而材料尚可用者则存之凡出赐毁折不足于常数嵗时更造而补续其数则以此共之工费省而良材不至于沦弃也○右防计更续车之灋○赍音韲】
　　大丧饰遣车遂廞之行之及执盖从车持旌及墓嘑啓关陈车【遣去声○遣车即明器之鸾车用以从葬者故将葬则廞之于宫行之于道及葬则嘑冡人开墓门而陈之也王生时车有盖建大常蜃车无盖故执盖从不建大常故持旌也】小丧共匶路与其饰【匶古柩字○小丧并共其载匶之车与帷翣之属○右共丧车之事】
　　嵗时更续共其弊车【解见上】
　　大祭祀鸣铃以应鸡人【鸡人主夜嘑旦以嘂百官车者王之所资以行故此则鸣铃以应之答以王将啓行之意亦所以警王无得宴安也】
　　【易曰服牛乘马引重致逺以利天下盖以数牛马而可以胜百人之任载多而力不竭所以为利于是以为乘车而代徒歩之劳以为兵车而格戎马之冲人有贵贱则等威不可以不辨战为危事则倅贰不可以不备车乃为器之至急而重者矣是故呈象于天下垣天市则有车肆主制造贸易阁道下则有车府主天子五路所藏毕上五车主兵车所藏氐下天辐为士大夫之车天之垂象其详如此周礼特设巾车一职掌公车之政令典路者辨车之等而驾脱之也车防者掌兵车而用之也冬官轮人舆人则造车之肆也造车与驾车者各司其事王车与兵车各分其职所以志专而事辨巾车兼统之故其秩为下大夫凡公车所驾之马即校人所掌者专以供王五路及王臣之所乘其卿大夫之车马各出于其采地士卒之兵车大车出于司马灋之田赋以人治田以田出车马兵之与农人之与车马常相连而不离故国无养兵之费民无养马之武备常修而易集所以为善也○又按造车之费其用邦财甚广故天文谓之车府盖即九府之一也故巾车职云毁折入赍于职与九府相通可见详见司空义器府下】
　　典路掌王及后之五路辨其名物与其用说【说脱通下通○王之五路玉路已下五者后之五路重翟已下五者车欲用则出而驾之不用则脱而入之传曰日出而驾日入而脱此驾脱之辨也】
　　若有大祭祀则出路赞驾说大丧大賔客亦如之凡防同军旅吊于四方以路从
　　【大祭祀出路出玉路也大丧出路如顾命所陈也大賔客谓朝觐则出金路也防同出金路以革路从合众亦用兵车也军旅出革路以金路从有武事者必有文备也吊于四方王弁绖衰服当用木路以路从者以金路革路从行吊毕而归不用木路也○已上大事出路之灋】
　　车仆掌戎路之萃广车之萃阙车之萃苹车之萃轻车之萃【萃倅通贰也广平声苹音平】
　　【戎路王之革路也革路以即戎故曰戎路若卒伍之车直曰兵车而已广车者横布战车在古战灋为龙虎之阵更迭而战犹楚之两广也轻车者用以驰敌致师即夏官之驱逆使车在古战灋为风云之阵主于翼击犹后世之跳荡竒军也游车曰阙车阵后逰军所乘左传邲之战帅逰阙四十乘也苹蔽也苹车者或军行在前或对敌自蔽或安营为卫元戎十乘以先啓行之类凡此五戎车必有倅以备毁折并车仆掌之】
　　凡师共革车各以其萃防同亦如之【凡师谓军旅之事王亲将也上文五等革车及其倅并车仆共之防同用金路犹以革路从故曰亦如之也】
　　大丧廞革车【典路廞五路其革车亦车仆陈之】
　　大射共三乏【凡营陈之灋皆以车为苹蔽乏亦苹蔽之事故以其类兼掌之】
　　车制说【二】
　　司常中士二人下士四人府二人史二人胥四人徒四十人
　　【主王旌旗及诸侯诸臣命数之旗者王建大常旗莫尊焉故以为名即天文坐旗也旗鼓为军中耳目军事之旗尤重故参旗九斿丽于参毕之下夫车服以庸天所以命有德也车旗聮事故次于巾车】
　　司常掌九旗之物名各有属以待国事【物旗色及所画也名大常旂旗旐旟旞旜旌物等名也各有属谓自王已下建旗于此而各有所统国事谓师田祭祀防同賔客之事也】日月为常交龙为旂通帛为旜杂帛为物熊虎为旗鸟隼为旟蛇为旐全羽为旞析羽为旌【旜哲言反隼恤允反旟音余旐音兆旞音遂】
　　【画日月星于旗者则天之眀王者示人典常之象故曰常也交龙龙一升一降取其变化鸟隼取其挚疾莫敢撄熊虎取其威猛不可犯蛇取其捍卫而不犯难凡旗物皆因统众而用以表尊者故皆取其威武之义若以之辨方位则取象于二十八宿左青龙右白虎前朱雀后武也其无所统众则用色而已通帛犹纯白即大白也杂帛杂幅为之以例推之青色也道车载旞即大赤斿车载旌即大麾色黒全羽析羽皆以五采羽注于千首诗孑孑干旌是也又诗建旐设旄则凡旗旐皆有旄此独于旞旌言之互文也详见九旗图释】
　　及国之大阅赞司马颁旗物【司常于平日掌九旗之物名以待国事故大阅则司马为主以颁旗物而司常赞之大司马职仲秋教治兵辨旗物之用而此言大阅颁旗物者大阅之礼兼乎三时也】王建大常【巾车大常以祀旗之至尊不以他用大白乃以即戎今大阅而建大常者即记之招摇亦名大常也详见九旗圗说】诸侯建旂【觐礼曰公侯伯子男各就其旂而立巾车诸侯有同姓异姓四卫蕃国之不同而此言载旂者谓自旂而下也】孤卿建旜大夫士建物【孤卿大夫士从王而屈故孤卿建旜大夫士建物】师都建旗州里建旟县鄙建旐【师都三公采地大都兵将县鄙卿大夫采地小都家邑公邑兵将州里乡遂兵将皆统众而尊故其旗皆有象而建旗旟旐旧説凡有军旅则画异物无者帛而已】道车载旞斿车载旌【斿音由○道车象路也王以朝夕燕出入斿车木路也王以田以鄙旞大赤也旌大麾也】皆画其象焉【总结言之】官府各象其事州里各象其名家各象其号【孤卿大夫师都县鄙州里虽各有所建然犹恐其相混官府即孤卿而下各书其六官所执事如大师大史州里即乡遂大夫各书其地之名如云某州某里家则总师都县鄙各书其主之号如云祭公凡伯则物色各有识别而不相混矣○已上司常所掌旗之名物】
　　凡祭祀各建其旗防同賔客亦如之【王之旗大常以祀大旂以賔大赤以朝兵车之防亦以大白云各建其旗者诸侯之旗各不同又各有所止之地司常盖叙次之】置旌门【掌舎职曰为帷宫设旌门司常共之而掌舎设之也】○大防共铭旌建廞车之旌及葬亦如之【铭旌设于殡士丧礼曰为铭各以其物廞车之旌朝祖时设于遣车及葬明器中所用并司常共之】○凡军事建旌旗及致民置旗弊之甸亦如之【军旅田猎王车所设之旌司常建之及大司马建大常乡遂大旗致民亦司常植之弊之】○凡射共获旌【服不氏以旌居乏而待获司常共之○已上司常所共旗之用事】
　　嵗时共更旌【有司用旌有弊坏而欲更易也并司常共与】
　　司常九旗图说
　　都宗人上士二人中士四人府二人史四人胥四人徒四十人【都司马云每都朝大夫云每国则此亦当云每都缺文也】
　　家宗人如都宗人之数
　　都宗人掌都祭祀之礼凡都祭祀致福于国○正都礼与其服○若有冦戎之事则保羣神之壝○国有大故则令祷祠既祭反命于国
　　家宗人掌家祭祀之礼凡祭祀致福○国有大故则令祷祠反命祭亦如之○掌家礼与其衣服宫室车旗之禁令
　　【二官掌都家之礼礼莫重于祭故以之为首都家祭祀致福于国者王命所使为祭若都鄙内山川社稷古帝王与凡有功德者之在其地或王五服之亲祭则归胙于王祭仆展而受之膳夫受而膳之也　国有大故则令祷祠于前所应祀之神令之者宗伯也反命于国者反命于王也家宗人复言反命祭亦如之者有祈而効报祭也○冦戎之事则令其有司保其所应祀之坛域家宗人不言互文也○此官专掌其礼事与其衣服宫室车旗之禁令都宗人但云正其礼与其服文有详畧耳】
　　凡以神士者无数以其艺为贵贱之等【士据下文称仕则此亦当作仕神士者谓明神理而仕者巫祝之类也此亦天地间气所生世不常有故有即入之不为定员艺即事神之术其能不同上等则命爵为贵下等则不命如庻人在官者为贱也】
　　凡以神仕者掌三辰之灋以犹鬼神示之居辨其名物【示祗通○犹圗谋也】
　　【天神地示人鬼在天文有常居若五帝座及北辰为太乙常居鬼宿下天社天稷则地示之居天庙则人鬼祖庙也三辰日月星所至之次舎也凡祀神各有其时与其日月此以神仕者能按其三辰所临之时日谋犹其鬼神示之居而祀之犹隂阳家祀神之日有宜有不宜也郑氏曰居谓坐也郊之布席象五帝座祭天圆丘象北极祭地方泽象后妃及社稷之席祭宗庙序昭穆似虚危即国语所谓居以天灋也愚谓居字当合此二义为备名谓鬼神之名及处位次舎之类物谓鬼神物色及祀物国语神降于莘内史过所谓以其物享焉其至之日亦其物也凡名物亦以三辰之灋而辨之若月令所载孟春之月日在营室其帝大皡其神勾芒其祀戸祭先脾是其灋也】
　　以冬日至致天神人鬼以夏日至致地示物鬽以禬国之凶荒民之札丧【鬽魅通明闭反禬音胃】
　　【冬至一阳生祭天于圜丘凡天神属阳故皆于是而致之夏至一隂生祭地于方泽凡地示属隂故皆于是而致之人鬼祭于宗庙四时有常祭此专属之冬至者盖泰厉国厉之属人与天合故从天神物鬽百物之精也若八蜡之属致之于坛墠物鬽作于地故从地示夫于祭天地祖宗大报之后而必祭此天地人物之百神者盖宇宙内有是物必有是神故用之而有功则有报赛之礼焉将用而欲求吉祥则有祈祷之礼焉或不得其所而有烖则有禳禬之礼焉盖以国之凶荒民之札丧故祭百神以禬之吉凶与民同患也】





　　周礼传巻三下
<经部,礼类,周礼之属,周礼传>
　　钦定四库全书
　　周礼传卷四上　　　　明　王应电　撰
　　夏官上
　　惟王建国辨方正位体国经野设官分职以为民极乃立夏官司马使帅其属而掌邦政以佐王平邦国【书周官曰司马掌邦政统六师平邦国太宰政典曰以平邦国以正百官以均万民小宰政职曰以服邦国以正万民以聚百物司马王执邦灋之大者以正天下故曰掌邦政统六师者司马之所有事聚百物者主令贡赋也正百官正万民者以正率之莫敢不正也服邦国者僭乱无不从也曰平邦国曰均万民者服而正之自然均平也】
　　政官之属大司马卿一人小司马中大夫二人军司马下大夫四人舆司马上士八人行司马中士十有六人旅下士三十有二人府六人史十有六人胥三十有二人徒三百有二十人
　　凡制军万有二千五百人为军王六军大国三军次国二军小国一军军将皆命卿二千有五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长一军则二府六史胥十人徒百人
　　【儒先之説曰六乡七万五千家六军七万五千人居则为比闾族防州乡行则为伍两卒旅师军是故人服习而政便安上易事而民易使此周人之灋所以为善也夫兵不外乎民将不出乎吏此说是矣惜乎知其一而未尝防其全也夫使王之所以守国者止此六军苟事变纷防如天子廵守于方岳夷狄交侵奸宄窃发王城要害之守逺近征讨之迭用将何以为备耶盖乡遂近郊逺郊二百里之地为田六十四同当有一百六十万余家以丘甸出车之灋计之当为五十余军矣苟谓一家出一人而有十二军之众则二百里内岂止十五万家而已乎故以乡而言约二十五军遂亦如之此犹后世之京军以居守为重而不可废弛者也每都鄙各有乡遂之兵视夫侯国之制而在野则有井邑丘甸出车之赋此犹后世之畿辅军各守卫其国都而拱护王畿者也故凡有大故致万民于王门大丧用役凡事致野役此惟乡遂之民有之也大事致民用之军旅田役大故致余子令各守其闾由乡遂至都鄙定灋皆然也至于大司马所握之六军通王畿千里之内相更休而调遣之每以十分有余而用其一观四时教阅之旗物号名必兼州里野家都鄙而陈之可以见矣其在王国则用之以为防同军旅田役丧纪其出畿外则用之以为廵狩征讨此皆公卿大夫各师其乡遂都鄙采地之民在后世犹更畨上直郡国调遣之兵故乡遂之征止十一与二十而三用一而休九而七甸稍县都则其征十二用一而休四大较天子之役民近数而逺防故大司马之用众近轻而逺重岂有专以六乡为六军之理苟比即为伍人人尽用嵗岁无更休岂自古制军之灋且六乡尽用而千里则居然无事何其劳逸不均况六军每出则天子之近郊旷然无人胡以居守此皆悖理之大者昔人何不察至此耶以此观之则五等之国其三军二军一军皆通于四畺可以类推矣学礼者尚详之】
　　司勲　马质　量人　小子　羊人【小子之属】司爟　掌固司险　掌疆　人　环人【已上掌固之类】　挈壶氏　射人服不氏　射鸟氏　罗氏　掌畜【已上属射人】司士　诸子【司士之类】　司右　虎贲氏　旅贲氏　节服氏　方相氏【方放通相去声○已上司右之类】大仆　小臣　祭仆　御仆　隶仆【已上属大仆】　弁师　司甲　司兵　司戈盾【已上司甲之类】　司弓矢　缮人　槀人【音考○已上属司弓矢】　戎右　齐右【斋通】道右【已上皆戎右之类】　大驭　戎仆　齐仆【斋通】道仆　田仆　驭夫【已上皆大驭之类】　校人　趣马【趣清斗反】　巫马　牧师　廋人【音叟】　圉师　圉人【圉音语○已上属校人】　职方氏土方氏　怀方氏　合方氏　训方氏　形方氏　山师　川师　邍师【音原】　匡人　撢人【探同○已上属职方氏】　都司马　家司马
　　【已上夏官之属凡六十三官夏万物盛长大司马掌邦政主天下之大事故取象于夏量人邍师制畿封国也职方氏施贡分职也都司马家司马简稽乡民也司勲司士诸子进贤兴功也四者皆政事之大者也政者正也大仆节服氏格王正厥事也司士正朝仪之位正朝廷以正百官也九伐之灋正万国也服不氏而下正及禽兽也兵司马之用器则有司甲司兵司弓矢马司马之乘畜则有马质校人战司马之事戎仆主军之御司右主军之右射人主军之左环人挈壶皆有事于战者也兵莫大于自卫守险虎贲旅贲备辇毂以卫王掌固司险掌疆设险以守其国也兵莫大于防徴杜渐怀方合方训方制治于未乱匡人撢人消患于未萌也司爟主火夏气也小子羊人主共羊火畜也弁师首服夏象也六十属使万物各正品物咸亨之象也】
　　大司马之职掌建邦国之九灋以佐王平邦国【九灋脩明天下邦国自是平治非此无以立国故曰建邦国之九灋也】制畿封国以正邦国【制以九等之畿封以五等之国逺近大小各有封疆界限故曰以正邦国此职方量人之事也】设仪辨位以等邦国【以九仪之命正邦国之位使有隆杀等级故曰以等邦国此宗伯大行人之事司马与之通职共掌者也】进贤兴功以作邦国【贤而有徳者进而用之能而有功者赏以兴之则人莫不作起于事功司士邦国三歳稽士任司勲掌赏地之事也】建牧立监以维邦国【监平声○诸侯各自为守建以九州之牧立以要害之监然后邦国有所维系大宰所谓建牧立监也】制军诘禁以纠邦国【诘音乞○为三军二军一军之制诘察奸慝而禁之所以纠率邦国凡环人匡人撢人皆其事也】施贡分职以任邦国【制其连帅等职各以其所能施以服食等贡各以其所有为王国所任此亦职方氏之事也】简稽乡民以用邦国【列国乡邑皆有简册以稽其人民车马器械之数然后得以用之邍师掌四方地名小司徒受邦国比要之事也】均守平则以安邦国【要害之地量其逺近均而守之与夫器械财用人民守之之灋务得其平所以使邦国安宁而无外患之侵此掌固司险之事也】比小事大以和邦国【制地犬牙相入使大国比小国小国事大国而邦国大小相和此形方氏之事也】
　　【犬畿封先定天下之政如纲之举而可施故为九灋之首邦国立矣乱之所生则仪位以为阶故正名分为先异贤能而后人心作起于事功故进贤兴功次之有王官而后天下之政出于一故建牧立监次之足兵而后奸雄不获逞故制军诘禁次之夫四海之财孰非天子之富天下之险孰非天子之守方域乂安然后得任用而使之故施贡分职简稽乡民均守平则又次之然不能治其相凌虐岂恊和万邦之道哉故比小事大终焉此九灋者皆天下之大政邦国所以均平而大司马所以佐王者如此】
　　以九伐之灋正邦国冯弱犯寡则之【冯音平本马歩冫声也因借为乘陵之义本目病音与省同因借为省削之义冫古作仌音兵今俗用冰乃凝字○以彊而陵践乎弱以众而侵犯乎小故削其四面使彊大不获逞】贼贤害民则伐之【贼贤如遗老失贤贼虐諌辅害民谓掊尅在位重赋多徭有钟鼓曰伐声其罪而责之】暴内陵外则坛之【兼前二恶坛者除地之义谓分北其恶党变置其君而更立之】野荒民散则削之【土地荒芜百姓流离削其地以示不能有】负固不服则侵之【恃其险阻不服王朝政役无钟鼓曰侵掩其不备既服即止】贼杀其亲则正之【若晋杀其世子申生卫侯杀其弟叔武正治其煽乱者骊姫优施之属也】放弑其君则残之【放逐也若季孙逐昭公崔杼弑齐君残戕也如秋官掌戮辜之焚之罪不容于死也】犯令陵政则杜之【如变礼易乐或僭王号于犯陵越王朝政令此皆夷狄恃彊所致先治其与国使不得交通然后从而讨之若桓公伐楚而先江黄也】外内乱鸟兽行则灭之【行去声○若陈灵齐诸儿此鸟兽之行也既诛其人复灭之使其后不得嗣爵九伐之序首三节并诸侯恃其崇高富贵之势因而不谨侯度陷于刚恶者也第四节荒滛怠惰不恤国事防于柔恶者也贼杀以上杀下放弑则覆载不容之恶二者皆其国内之乱也不服但不供政役陵犯则至于僭拟二者皆有于王纪之恶也至于鸟兽行者则无复有人道大约恶有大小灋有轻重此九伐之防也】
　　正月之吉始和布政于邦国都鄙乃县政象之灋于象魏使万民观政象挟日而敛之【义见大宰】
　　乃以九畿之籍施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰卫畿又其外方五百里曰蛮畿又其外方五百里曰夷畿又其外方五百里曰镇畿又其外方五百里曰蕃畿【畿音鸡蕃音凡】
　　【郑氏曰畿犹限也九畿四面五千里皆有典籍大司马以此籍施其政职于诸侯国畿者据王畿内千里而言以此为本向外每五百里加为一畿侯者言为天子伺候非常甸者为天子治田以出贡男者任也任王之职事采者择也量择所出以供天子卫者为天子守卫蛮者縻系之以政教大行人变蛮云要亦要束以文教也自此已上六服每服五百里通王畿千里四面各为三千五百里为中国之九州自此已外三服为夷狄之诸侯云夷者以夷狄而得夷称镇者去中国稍逺理须镇守蕃者以其最逺故得蕃屏之称夷镇蕃三服大行人总云九州之外谓之蕃国】
　　凡令赋以地与民制之上地食者三之二其民可用者家三人中地食者半其民可用者二家五人下地食者三之一其民可用者家二人
</div>
    <div class="pagination">
<a href="周礼传_page13.html">上一页</a><span>...</span><a href="周礼传_page9.html">9</a><a href="周礼传_page10.html">10</a><a href="周礼传_page11.html">11</a><a href="周礼传_page12.html">12</a><a href="周礼传_page13.html">13</a><span class="current-page">14</span><a href="周礼传_page15.html">15</a><a href="周礼传_page16.html">16</a><a href="周礼传_page17.html">17</a><a href="周礼传_page18.html">18</a><a href="周礼传_page19.html">19</a><span>...</span><a href="周礼传_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
