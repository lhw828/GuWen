<!DOCTYPE html>
<html>
 <head>
  <meta charset="utf-8"/>
  <title>
   礼记大全 - 第 55 页/共 56 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记大全 - 第 55 页/共 56 页
  </h1>
  <div class="content">
   儒有博学而不穷笃行而不倦幽居而不滛上通而不困礼之以和为贵忠信之美优游之法慕贤而容众毁方而瓦合其寛有如此者
　　博学不穷温故知新之益也笃行不倦贤人可久之徳也幽居不滛穷不失义也上通不困逹不离道也礼之体严而用贵于和忠信礼之质也故以忠信为美优游用之和也故以优游为法贤虽在所当慕众亦不可不容泛爱众而亲仁亦是意也毁方而瓦合者陶瓦之事其初则圆剖而为四其形则方毁其圆以为方合其方而复圆葢于涵容之中未尝无分辨之意也故曰其寛有如此者【石林叶氏曰博学有以贯之故不穷笃行有以至之故不倦幽居而能乐天故不滛上通而能知命故不困忠信之美充实于内优游之法逊接于外充实于内故尊贤而慕之优游于外故爱众而容之慕贤则能毁方而为圆也容众则能瓦合而为同也自博学不穷以至上通不困皆所以为寛寛言其畜徳也自礼之以和为贵以至毁方而瓦合皆所以为言其容徳也】
　　儒有内称不辟亲外举不辟怨程功积事推贤而进达之不望其报君得其志苟利国家不求富贵其举贤援能有如此者
　　防曰君得其志谓此贤者辅助其君使君得遂其志也○应氏曰程筭其功积累其事不轻荐也下不求报于人上不求报于国【蓝田吕氏曰儒者之志以天下为度者也寛之志既足以有容则物我之间无所别也天下有事而不治天下有贤而未逹吾任其责矣故知其贤也犹有亲怨之避谓之公而实私葢过计于一己之私不同乎天下之公也传称祁奚称其讐不为谄立其子不为比忘乎亲讐者也公叔文子之臣大夫僎与文子同升诸公忘其君臣者也赵文子所举于晋国筦库之士七十有余家忘乎贵贱者也管仲遇盗取二人焉上以为公臣曰其所与逰辟也可人也忘乎其素者也能忘乎是而唯天下国家之利然后举贤援能尽其公矣夫望报于人求富贵于己小人之道也又何足道哉】
　　儒有闻善以相告也见善以相示也爵位相先也患难相死也久相待也逺相致也其任举有如此者
　　吕氏曰举贤援能儒者所以待天下之士也任举者所以待其朋友而已必同其好恶也故闻善相告见善相示必同其忧乐也故爵位相先患难相死彼虽居下不待之同升则不升彼虽踈逺不致之同进则不进此任举朋友加重于天下之士者义有厚薄故也【严陵方氏曰闻善者闻善言也见善者见善行也所受之命谓之爵所居之官谓之位任举谓相任以事相举以职上言彼贤而我举之彼能而我援之此则更相任举而已此其所以为异也】
　　儒有澡身而浴徳陈言而伏静而正之上弗知也麤而翘之又不急为也不临深而为高不加少而为多世治不轻世乱不沮同弗与异弗非也其特立独行有如此者
　　翘与招其君之过招字同举也举其过而諌之也○吕氏曰惟大人能格君心之非在我者未正未有能正人者也故澡身浴徳者所以正己也陈言而伏者入告嘉谋而顺之于外也静而正之者将顺其美匡救其恶常在于未形也故曰上弗知也○方氏曰静而正之者隠进之也麤而翘之者明告之也静而正之既不见知然后麤而翘之然亦缓而不失节故曰不急为也其行之髙皆自然而已不必临深以相形然后显其为髙其文之多皆素有而已不必加少以相益然后成其为多世治而徳常见重故曰不轻世乱而志常自若故曰不沮与其所可与不必同乎已也非其所可非不必异乎已也○应氏曰治不轻进若伯夷不仕于武王乱不退沮若孔子厯聘于诸国非但处而特立于一身亦出而独行于一世【石林叶氏曰澡身浴徳不自污也陈言而伏不显谏也静而正之上弗知者諌不显而君未悟也麤而翘之又不急为者谏己显而事不迫也虽能其事不临深而为髙恶自髙也虽有其功不加少而为多恶自大也世治而士贵矣其行不轻世乱而士贱矣其志不沮同于己者或乡原也公而弗与异于己者或行怪也恶而弗非儒之特立独行葢如此也】
　　儒有上不臣天子下不事诸侯慎静而尚寛强毅以与人博学以知服近文章砥厉廉隅虽分国如锱铢不臣不仕其规为有如此者
　　慎静者谨饬而不妄动守身之道也尚寛者寛以有容待人之道也强毅以与人不苟诡随于人也知服知力行之要也博学知服即博文约礼之谓也逺于文则质胜而野近文章则亦不使文揜其质也砥厉廉隅者求切磋琢磨之益不刓方以为圆也筭法十黍为絫十絫为铢二十四铢为両八両为锱言人君好贤虽分其国以禄贤者视之如锱铢之轻犹不臣不仕也其所谋度其所作为有如此者【晏氏曰上不臣天子下不事诸侯者易所谓不事王侯高尚其事也慎静而寛者以仁而尽性强毅以与人者以义而制事博学以知服者以智而穷理近文章者外有备成之文砥厉廉隅者内有脩洁之行此所以虽分国如锱铢不肯委质而为臣诎道而入仕矣质为本文为末君子务本不务未故于文章则近之而已不敢以文胜质也砥厉者以石治金之事也于廉隅而言砥厉者欲磨礲而成君子之器尔○西山真氏曰文章二字非止于言语词章而已圣人盛徳蕴于中而辉光发于外如威仪之中度语言之当理皆文也尧之文思舜之文明孔子称尧曰焕乎其有文章子贡曰夫子之文章皆此之谓也至于二字之义则五色错而成文黑白合而成章文者灿然有文之谓章者蔚然有章之谓章犹条也六经论语之言文章皆取其自然形见者后世始以笔墨著述为文与圣贤之所谓文者异矣】
　　儒有合志同方营道同术并立则乐相下不厌久不相见闻流言不信其行本方立义同而进不同而退其交友有如此者
　　合志以所向言营道以所习言方即术也并立爵位相等也相下以尊位相让而已处其下也流言恶声之传播也闻之不信不以为实也其行本方立义谓所本者必方正所立者必得其宜也同于为义则进而从之不同则退而避之故曰同而进不同而退【严陵方氏曰并立则乐以其无忌心相下不厌以其有逊志久不相见闻流言不信以其久要不忘而相信之笃本方者以方为本也道同则进而与之交不同则退而与之辨夫道不同不相为谋而况交友乎子贡问友子曰忠告而善道之不可则止毋自辱焉以是而已】
　　温良者仁之本也敬慎者仁之地也寛者仁之作也孙接者仁之能也礼节者仁之貌也言谈者仁之文也歌乐者仁之和也分散者仁之施也儒皆兼此而有之犹且不敢言仁也其尊让有如此者
　　仁之本谓根本于仁也地犹践履也作充广也能能事也八者皆仁之发见哀公问儒行夫子既厯数以告之矣仁包四徳百行之原故于其终也以仁为説焉兼有此仁之行而不敢自以为仁是尊仁而让善也故曰尊让有如此者【严陵方氏曰温良则得于中故以为本敬慎则发于外故以为地寛则不迫裕则有余夫仁无本不立故首以仁之本有本然后可以有行故继以仁之地有行则有所事故继以仁之作仁之作则见其所能故继以仁之能有所能则形之于外故继之以仁之貌形于貌则必有所饬故继之以仁之文有其文则无乖于物故继之以仁之和有所和则其余足以利物故继之以仁之施】
　　儒有不陨获于贫贱不充诎于富贵不慁君王不累长上不闵有司故曰儒今众人之命儒也妄常以儒相诟病孔子至舍哀公馆之闻此言也言加信行加义终没吾世不敢以儒为戏
　　陨者如有所坠失获者如有所割刈充者骄气之盈诎者吝气之歉○郑氏曰陨获困迫失志之貌充诎喜失节之貌慁犹辱也累犹系也闵病也言不为天子诸侯卿大夫羣吏所困迫而违道孔子自谓也○方氏曰无儒者之行而为儒者之服无儒者之实而盗儒者之名故曰今众人之命儒也妄以其妄故常为人所诟病既至舍矣又曰馆之者具食以致其养具官以致其事也言加信则不以儒相诟矣行加义则不以儒相病矣○李氏曰儒行非孔子之言也葢战国时豪士所以髙世之节耳其条十有五然防意重复要其归不过三数涂而已一篇之内虽时与圣人合而称说多过或曰哀公轻儒孔子有为而言故多自夸大以摇其君此岂所谓孔子者哉【晏子曰陨如箨之陨而飘零如禾之获而枯槁不陨获于贫贱是贫则不能移也充则以满而必溢诎则以高而必危不充诎于富贵是富贵不能滛也事父孝故忠可移于君所以不慁君王事兄弟故顺可移于长所以不累长上居家理故治可移于官所以不闵有司不慁君王者不为污吏以取辱于君王也不累长上者不为过行以连及于上也不闵有司者不被明刑以见病于有司也众人之命儒也妄为其非真儒也故或慢詈而相耻或深疾而相病矣杨子谓或问鲁用儒而削何也曰鲁不用真儒也○蓝田吕氏曰此篇总言儒行其别十有五自浅而至深而卒归于仁以至于圣人不敢居仁之志几于尽矣犹继之以不陨获于贫贱不充诎于富贵不慁君王不累长上不闵有司者葢众人之命儒也妄常以为相诟病所以待儒之意常轻以利心量君子见其居富贵而有为则谓滛于富贵不知逹则兼善天下也见其居贫贱而有守则谓移于贫贱不知穷则独善其身也见其危行言逊则谓屈于威武不知身可杀而志不可夺也葢儒者之行出于徳性之所安无是众物之可累也有是之累则陨获充诎不能免谓之有徳可乎此卒章所以申言之】
　　大学第四十二　　朱子章句
　　冠义第四十三
　　防曰冠礼起早晚书传无正文世本云黄帝造旃冕是冕起于黄帝也黄帝以前以羽皮为冠以后乃用布帛其冠之年天子诸侯皆十二○吕氏曰冠昏射乡燕聘天下之达礼也仪礼所载谓之礼者礼之经也礼记所载谓之义者皆举其经之节文以述其制作之义也【长乐陈氏曰二十而冠始学礼葢男子者阳之类也而二十则为隂之数矣二十而冠者以隂而成乎阳女隂类也而十五则阳之数矣十有五年而笄者以阳而成乎隂隂阳之相成性命之相通也】
　　凡人之所以为人者礼义也礼义之始在于正容体齐顔色顺辞令容体正顔色齐辞令顺而后礼义备以正君臣亲父子和长幼君臣正父子亲长幼和而后礼义立故冠而后服备服备而后容体正顔色齐辞令顺故曰冠者礼之始也是故古者圣王重冠
　　方氏曰容体欲其可度故曰正顔色欲其可观故曰齐辞令欲其可从故曰顺【石林叶氏曰义以为质礼以行之人之道也修人道者亦必有渐故男子二十而冠冠之始也欲其容体正顔色齐辞令顺而已及夫礼正而不失足于人色齐而不失色于人辞顺而不失口于人则人道备故言礼义备及夫君臣正而朝廷肃父子亲而闺门定长幼和而宗族有礼则人道正矣故言礼义立】
　　古者冠礼筮日筮賔所以敬冠事敬冠事所以重礼重礼所以为国本也
　　吕氏曰礼重则人道立此国之所以为国也故曰为国本○方氏曰筮日所以求夫天之吉筮賔所以择夫人之贤然筮而不卜何哉葢古者大事用卜小事用筮天下之事始为小终为大冠为礼之始圣王之所重者重其始而已非大事也故止用筮焉至于丧祭之慎终则所谓大事也故于是乎用卜【石林叶氏曰所以为国本者何也葢冠而成之则责其为子为子将至于为父子则有臣道也父则有君道也为国之本莫大于是】
　　故冠于阼以着代也醮于客位三加弥尊加有成也己冠而字之成人之道也
　　吕氏曰主人升立于序端西面賛者筵于东序少北西面将冠者即筵而冠是位与主人同在阼也父老则传之子所以着其传付之意也酌而无酬酢曰醮醮于户西南面賔位也以礼賔之礼礼其子所以为成人敬也始加缁布冠再加皮弁次加爵弁三加而服弥尊亦所以为成人敬也冠于阼醮于客位者适子也若庶子则冠于房外南面遂醮焉所以异者不着代也古者童子虽贵名之而已冠而后賔字之以成人之道故敬其名也【马氏曰初加之辞曰令月吉日始加元服弃尔幼志顺尔成徳夀考维祺介尔景福再加曰吉日令辰乃申尔服敬尔威仪淑慎尔徳眉夀万年永受嘏福三加曰以嵗之正以月之令威加尔服兄弟具在以成厥徳黄耉无疆受天之庆弃尔幼志顺尔成徳脩其内而已敬尔威义淑慎尔徳内外脩也以成厥徳徳之成也夀考维祺末有数也故次之以眉寿万年眉寿万年犹有数也故终之以黄耉无疆不唯服之加也而其徳亦有加不唯徳之加也而其寿亦有加故曰三加弥尊加有成也郊特牲曰醮于客位加有成也三加弥尊喻其志也志言其始成言其终己冠而字之尊其名也】
　　见于母母拜之见于兄弟兄弟拜之成人而与为礼也冠端奠挚于君遂以挚见于乡大夫乡先生以成人见也
　　母之拜子先儒疑焉防以为脯自庙中来故拜受非拜子也吕氏以为母有从子之义故屈其庸敬以伸斯须之敬方氏从防义皆非也此因成人而与为礼一句似乎凡冠者皆然故啓读者之疑惟石梁王氏云记者不知此礼为适长子代父承祖者与祖为正体故礼之异于众子也斯言尽之矣冠齐冠也端服天子燕居之服诸侯及卿大夫士之齐服也挚用雉乡先生乡之年徳俱髙者或致仕之人也【石林叶氏曰母兄弟虽在所亲而比于父则有所屈故于其为礼则拜之而不及父则是父不可屈也天道始于此故冠与衣皆用乡大夫也先生也虽在所尊而比于君则在所后故其奠挚则先于君是不可后也孔子曰入则事父兄出则事公卿于冠可以见之矣】
　　成人之者将责成人礼焉责成人礼焉也者将责为人子为人弟为人臣为人少者之礼行焉将责四者之行于人其礼可不重与故孝弟忠顺之行立而后可以为人可以为人而后可以治人也故圣王重礼故曰冠者礼之始也嘉事之重者也是故古者重冠重冠故行之于庙行之于庙者尊重事尊重事而不敢擅重事不敢擅重事所以自卑而尊先祖也
　　吕氏曰所谓成人者非谓四体肤革异于童稚也必知人伦之备焉亲亲贵贵长长不失其序之谓备此所以为人子为人弟为人臣为人少者之礼行孝弟忠顺之行立也有诸已然后可以责诸人故成人然后可以治人也古者重事必行之庙中昏礼纳采至亲迎皆主人筵几于庙聘礼君亲拜迎于大门之外而庙受爵有徳禄有功君亲防命于庙丧礼既啓则朝庙皆所以示有所尊而不敢专也冠礼者人道之始所不可后也孝子之事亲也有大事必告而后行没则行诸庙犹是义也故大孝终身慕父母者非终父母之身终其身之谓也【马氏曰成人礼者为人子则孝为人弟则弟为人臣则忠为人少则顺责之以四者之行此礼之所以重也尊重事者不忘其先也不敢擅重事者事不专于己也不专于己所以自卑不忘其本所以尊先祖也○庐林胡氏曰前责以三行者责成人之渐此责以四行者责成人之备孟子曰不得乎亲不可以为人故必四行立而后可以为人也曰可以者亦犹所谓事亲若曽子者可也葢臣子之身所能为者皆所当为也故但曰可而已不以曽子之孝为有余也嘉事谓嘉会足以合礼传曰嘉事不体何以能久】
　　昏义第四十四
　　防曰谓之昏者娶妻之礼以昏为期因名焉必以昏者取阳往隂求之义○吕氏曰物不可以苟合而已故受之以贲天下之情不合则不成而其所以合也敬则克终苟则易离必受之以致饰者所以敬而不苟也昏礼者其受贲之义乎
　　昏礼者将合二姓之好上以事宗庙而下以继后世也故君子重之是以昏礼纳采问名纳吉纳徴请期皆主人筵几于庙而拜迎于门外入揖让而升听命于庙所以敬慎重正昏礼也
　　方氏曰纳采者纳雁以为采择之礼也问名者问女生之母名氏曰纳吉者得吉卜而纳之也纳徴者纳币以为昏姻之证也请期者请昏姻之期日也夫采择自我而名氏在彼故首之以纳采而次之以问名此资人谋以达之也谋既达矣则宜贵鬼谋以决之故又次之以纳吉焉人谋鬼谋皆恊从矣然后纳币以徴之请日以期之故其序如此【蓝田吕氏曰有夫妇后后有父子故天地不合万物不生大昏万世之嗣也此昏礼所以不可不敬也故曰将合二姓之好上以事宗庙下以继后世也昏礼之节纳采问名纳吉纳徴请期亲迎其别有六必至于六者敬则不苟别则致详也纳采者昏礼下达男先下女媒妁之言既达则女先许之矣男不敢必也故纳采择之礼以求之故曰纳采其礼用雁五礼皆用之雁大夫之挚也士昏礼而用大夫之挚摄盛也犹乘墨车而迎也其辞曰吾子有惠赐室某也某有先人之礼使某也请纳采言有惠贶室则知女氏之前许也既纳采遂问名者不敢必主人之女问名将卜之也故其辞曰某既受命将加诸卜敢请女为谁氏对曰吾子有命且以备数而择之某不敢辞则告之矣纳吉者既问名而男氏以吉卜告女氏也其辞曰吾子有贶命某加诸占曰吉使某也敢告纳徴者纳币以聘之也古之聘士聘女皆以币交恭敬不可以虚拘也正防之女非礼则不行犹正防之士非其招则不往也故以聘士之礼聘之是以有俪皮束帛以挚见之礼见之是以用雁敬之如此其至则夫妇之不正未之有也徴成也证也所以成其信而不渝也聘礼皆以束帛故无过五两诸侯天子至于用玉则又所以重其礼也请期者男氏请昏期于女氐也昏期主于男氏而必请于女氏女氏固辞然后告期者賔主之义不敢先也此五者行乎亲迎之前又皆男女受命于庙女氏听命于庙筵凡以敬神拜迎揖让以敬賔至繁缛也至重慎也皆所以敬而不苟也】
　　父亲醮子而命之迎男先于女也子承命以迎主人筵几于庙而拜迎于门外壻执雁入揖让升堂再拜奠雁葢亲受之于父母也降出御妇车而壻授绥御轮三周先俟于门外妇至壻揖妇以入共牢而食合而酳所以合体同尊卑以亲之也
　　防曰共牢而食者同食一牲也异牲也合而酳者以一分为两瓢谓之壻与妇各执一片以酳酳演也谓食毕饮酒演安其气也○程子曰奠雁取其不再偶○朱子曰取其顺隂阳往来之义也○方氏曰筵几于庙者交神以筵之奉神以安之也父必亲醮非重子也重礼而已御其妇车所以尊之也授之绥所以安之也以轮三周为节者取隂阳竒偶之数成也既三周则御者代之矣共牢则不异牲合则不异爵合有合体之义共牢有同尊卑之义体合则尊卑同同尊则相亲而不相离矣【朱子曰用雁亦摄盛之意葢既亦摄盛则虽庻人不得用匹又昏礼挚不用死故不得不越雉而用防也○钱塘于氏曰上一叚发明其所以重故总之曰所以敬谨重正昏礼也此一叚发明其所以亲故总之曰所以合体同尊卑以亲之也推所以而言之则圣人两致其意于昏礼者始昭然义见矣况夫妇之义本于判合故当始进之初于敬谨重正之中尤尽其绸缪委曲之诚父亲醮而命迎则降尊以示其防也壻再拜而奠防则屈体以尚其恭也御轮以俟则春容以须之而不敢遽也揖妇以入则卑抑以延之而不敢慢也共牢合又凝宻浃洽而相与周旋也】
　　敬慎重正而后亲之礼之大体而所以成男女之别而立夫妇之义也男女有别而后夫妇有义夫妇有义而后父子有亲父子有亲而后君臣有正故曰昏礼者礼之本也夫礼始于冠本于昏重于丧祭尊于朝聘和于射乡此礼之大体也
　　父子亲而后君臣正者资于事父以事君而敬同也【马氏曰男女者夫妇之始夫妇者男女之终始则成男女之别终则能立夫妇之义也由男女有别以至君臣有正其序如易所谓有男女然后有夫妇有夫妇然后有父子以至于有君臣然后礼义有所错同○蓝田吕氏曰礼始于冠者童子所以成人也本于昏者有夫妇然后有父子有父子然后有君臣也重于丧祭者人道之所终也尊于朝聘者所以明君臣之义也和于乡射者所以合人情之懽也八者备然后礼备故曰礼之体也】
　　夙兴妇沭浴以俟见质明赞见妇于舅姑妇执笄枣栗叚脩以见赞醴妇妇祭脯醢祭醴成妇礼也舅姑入室妇以特豚馈明妇顺也
　　质明昏礼之次日正明之时也賛相礼之人也笄之为噐似筥以竹或为之衣以青缯以盛此栗叚脩之贽修脯也加姜桂治之曰叚脩賛醴妇席于户牖间賛者酌醴置席前妇于席西东面拜受賛者西阶上北面拜送又拜荐脯醖妇升席左执觯右祭脯醢讫以柶祭醴三是祭脯醢祭醴者所以成其为妇之礼也舅姑入于至妇盥馈特豚合升而分载之左胖载之舅爼右胖载之姑俎无鱼腊无稷舅姑并席于奥东面南上馔亦如之此明其为妇之孝顺也【蓝田吕氏曰妇入从夫与夫同体者也夫之所事妇亦事之夫之所养妇亦养之故妇之于舅姑犹子之于父母也夙兴沐浴执笄以见舅姑醴妇妇祭脯醢祭醴明敬事自此始矣故曰成妇礼也舅姑入于室妇以特豚馈賛成祭卒食一酳彻席妇馂明共养自此始矣故曰明妇顺也】
　　厥明舅姑共飨妇以一献之礼奠酬舅姑先降自西阶妇降自阼阶以着代也
　　厥明昏礼之又明日也昏礼注云舅姑共飨妇者舅献爵姑荐脯醢又云舅洗于南洗洗爵以献妇也洗于北洗洗爵以酬妇也贾防云舅献姑酬共成一献仍无妨姑荐脯醢此説是也但妇酢舅更爵自荐又云奠酬酬酢皆不言处所以例推之舅姑之位当如妇见舅席于阼姑席于房外而妇行更爵自荐及奠献之礼欤○防曰舅酌酒于阼阶献妇妇西阶上拜受即席祭荐祭酒毕于西阶上北面卒爵妇酢舅舅于阼阶上受酢饮毕乃酬妇更爵先自饮毕更酌酒以酬姑姑受爵奠于荐左不举爵正礼毕也降阶各还燕寝也○方氏曰阼者主人之阶子之代父将以为主于外妇之代姑将以为主于内故此与冠礼并言着代也○石梁王氏曰此皆为冡妇也今按此一节难暁仪礼图亦不详明阙之以俟知者【蓝田吕氏曰父老则传之子姑老则传之妇故冠礼子始冠着其代父之意焉昏礼妇始见着其代姑之意也明所以冠所以昏者其责在是也故曰以着代】
　　成妇礼明妇顺又申之以着代所以重责妇顺焉也妇顺者顺于舅姑和于室人而后当于夫以成丝麻布帛之事以审守委积盖藏是故妇顺备而后内和理内和理而后家可长久也故圣王重之
　　方氏曰于舅姑言顺于室人言和者葢上下相从谓之顺顺则不逆可否相济谓之和和则不同舅姑之礼至隆也故可顺而不可逆室人之礼相敌也故虽和而不必同兹其别欤【马氏曰责妇顺以顺舅姑为至重顺舅姑而不能和于室人则不顺乎舅姑矣和于室人而不能当于夫则不和于室人矣当于夫而不能审积葢藏则不当于夫矣数者无不备然后可以尽妇顺之道也和于室人如诗所谓宜其家人者是也当于夫者如孟子所谓无违夫子是也以成丝麻布帛可以无寒也以审守委积葢藏则在中馈可以无饥也不惟可以不饥不寒也大可以供祭祀之羞服矣妇顺备而后内和理和则有礼理则有义有礼义则家可长久圣人重之者重其有礼义也】
　　是以古者妇人先嫁三月祖庙未毁教于公宫祖庙既毁教于宗室教以妇徳妇言妇容妇功教成祭之牲用鱼芼之以苹藻所以成妇顺也
　　祖庙未毁者言此女犹于此祖有服也则于君为亲故使女师教之于公宫公宫祖庙也既毁谓无服也则于君为防故教之于宗子之家徳贞顺也言辞令也容则婉娩功则丝麻祭之者祭所出之祖也鱼与苹藻皆水物隂类也芼之为也【张子曰古者妇人亦须有教教于公宫宗室是也故知夙兴夜寐临祭祀事賔客承尊长又曰祖庙未毁教于公宫则知诸侯于有服族人亦引而亲之如家人焉】
　　古者天子后立六宫三夫人九嫔二十七世妇八十一御妻以听天下之内治以明章妇顺故天下内和而家理天子立六官三公九卿二十七大夫八十一元士以听天下之外治以明章天下之男教故外和而国治故曰天子听男教后听女顺天子理阳道后治隂徳天子听外治后听内职教顺成俗外内和顺国家理治此之谓盛徳
　　方氏曰六官天地四时之官也有六卿而又有九卿者兼三公数之则谓之九卿由公至士其数三而倍之止于九者阳成于三而穷于九以其理阳道故其数如此后治隂徳而其数亦如之者妇人从夫故也六宫谓大寝一小寝五也先言六宫而后言六宫者欲治其国先齐其家之意也【蓝田吕氏曰此章因讲明昏礼之义推而上之至于天子后听天下之外治内治则男女之义尽矣立六官之职公卿大夫元士分治之以佐天子听天下之外治立六宫之职夫人嫔世妇御妻分治之以佐后听天下之内治男正位乎外女正乎内男女正天下之大义也有家者夫听家之外治妻听家之内治天子与后有天下者也则不得不聴天下之内外治也外治者明章男教也司徒之所教皆是也内治者明章妇顺也妇顺之法徳言容功皆是也阳道者男所以正其室也隂徳者妇人所以宜其家也刑于寡妻至于兄弟则正室之道天子所理也嘒彼小星三五在东肃肃宵征夙夜在公实命不同则宜家之道后所治也郑氏谓内治之道妇道之法隂徳谓主隂事隂令其义然也凡天子所听皆外治后所听皆内治至于教顺成俗外内和顺国家理治必如周南召南盛徳之化然后可致也】
　　是故男教不脩阳事不得适见于天日为之食妇顺不脩隂事不得适见于天月为之食是故日食则天子素服而脩六官之职荡天下之阳事月食则后素服而修六宫之职荡天下之隂事故天子之与后犹日之与月隂之与阳相须而后成者也天子脩男教父道也后脩女顺母道也故曰天子之与后犹父之与母也故为天王服斩衰服父之义也为后服齐衰服母之义也郑氏曰适之言责也荡荡涤其秽恶也○朱子曰王者修徳行政用贤去奸能使阳盛足以胜隂隂衰不能侵阳则日月之行虽或当食不食也若国无政臣子背君父妾妇乘其夫小人陵君子夷狄侵中国则隂盛阳微当食必食虽曰行有常度实为非常之变矣○叶氏曰日月之食理所常有也反之隂阳之事者躬自厚之道也天子以男教勉天下之为子者其道犹父也故其卒也天下为之服斩衰后以女顺化天下之为妇者其道犹母也故其亡也天下为之服齐衰父母为之服者报其恩也王与后为之服者报其义也【蓝田吕氏曰男教阳事上应乎日妇顺隂事上应乎月有不得则谪见于天为之薄食日食则天子为之变月食则后为之变素服自责各正厥事以答天变明后与天子日月隂阳相须而后成之义也以人伦推之天子脩男教天下之父也后脩女顺天下之母也其徳之盛必能以天下为一家为天下父母然后天下以父服服天子以母服服后也○西山真氏曰家人之卦曰女正位乎内男正位乎外男女正天地之大义也易言其理而礼述其法盖相表里云】
　　乡饮酒义第四十五
　　吕氏曰乡饮酒者乡人以时防聚饮酒之礼也因饮酒而射则谓之乡射郑氏谓三年大比兴贤者能者乡老及大夫率其吏与其众以礼賔之则是礼也三年乃一行诸侯之卿大夫贡士于其君葢亦如此党正每嵗国索鬼神而祭祀则以礼属民而饮酒于序但此礼略而不载则党正因蜡饮酒亦此礼也先儒谓乡饮有四一则三年賔贤能二则卿大夫饮国中贤者三则州长习射四则党正蜡祭然郷人凡有防聚当行此礼恐不特四事也论语乡人饮酒杖者出斯出矣亦指乡人而言之
　　乡饮酒之义主人拜迎賔于庠门之外入三揖而后至阶三让而后升所以致尊让也洗觯所以致絜也拜至拜洗拜受拜送拜既所以致敬也尊让絜敬也者君子之所以相接也君子尊让则不争絜敬则不慢不慢不争则逺于闘辨矣不闘辨则无暴乱之祸矣斯君子所以免于人祸也
　　郑氏曰庠乡学也州党曰序扬举也○防曰此谓卿大夫故迎賔于庠门外若州长党正则于序门外也盥洗扬觯者主人将献賔以水盥手而洗爵扬觯也拜至者賔主升堂主人于阼阶上北面再拜也拜洗者主人拜至讫洗爵而升賔于西阶上北面再拜拜主人之洗也拜受者賔于西阶上拜受爵也拜送者主人于阼阶上拜送爵也拜既者既尽也賔饮酒既尽而拜也【蓝田吕氏曰乡饮之礼以谨逊之道尊賔始见于拜迎庠门之外三揖三让而后升以洁清之道接賔则见于盥洗扬觯之际盥手洗爵始献賔之节也既献之后举觯酬賔亦盥洗而扬觯不敢慢也极其所以賔主之敬则见于拜洗拜受拜送拜既之节也拜洗者賔拜主人洗主人复拜賔洗是也拜受拜送者賔受献主人受酢賔受酬献酢酬者拜送受者拜受也拜既者賔主献酬卒爵皆拜也君子之相接尊让防敬如此其至虽有争慢之心亦无从生矣尊让洁敬之礼行则尊让洁敬之俗成礼行而至于成俗则天下之人皆将逺于闘辨而免于人祸是则先王制礼也有道非苟为繁文饰貌升降之末也】
　　故圣人制之以道乡人士君子尊于房户之间賔主共之也尊有酒贵其质也羞出自东房主人共之也洗当东荣主人之所以自絜而以事賔也
　　防曰乡人谓乡大夫也士谓州长党正也君子谓卿大夫也尊于房户之间賔主共之者设酒尊于东房之西室户之东在賔主之间酒虽主人之设而賔亦以之酢主人故云賔主共之也北面设尊酒在左是在酒尊之西也地道尊有设酒在西者贵其质素故也共之者供于賔也荣屋翼也设洗于庭当屋之翼必在东者示主人以此自洁而事賔也从冠义以来皆记者叠出仪礼经文于上而陈其义于下以释之他皆仿此【严陵方氏曰乡人士君子则举四例之礼皆同固兼言之也酒者以水为之其为色则幽为味则淡贵其质也东房者主人所在故曰主人共之洗者承盥洗之噐东荣亦主人所在故曰主人所以自洁】
　　賔主象天地也介僎象隂阳也三賔象三光也
　　賛皇浩斋曰立賔以象天所以尊之也立主以象地所以养之也介以辅賔僎以辅主人象隂阳之辅天地也三賔众賔之长也其以辅賔犹三光之辅于天也三光星之大者有三其名不可得而考先儒谓三大辰心为大辰伐为大辰北辰亦为大辰理或然也
　　让之三也象月之三日而成魄也
　　刘氏曰以月魄思之望后为生魄然人未尝见其魄葢以明盛则魄不可见月魄之可见惟晦前三日之朝月自东出明将灭而魄可见朔后三日之夕月自西将随明始生而魄可见过此则明渐盛而魄不复可见矣葢明让魄则魄现明不让魄则魄隠魄隂象賔明阳象主主人让賔至于三象明之让魄在前后三日故曰让之三也象月之三日而成魄也
　　四面之坐象四时也
　　浩斋曰谓賔主介僎之坐象春夏秋冬也或曰介有刚辨之义僎有巽入之义各从其类理或然欤【严陵方氏曰天地者隂阳之体隂阳者天地之用故賔主象天地介僎象隂阳也三賔又众賔之所观法而瞻仰者故象三光后言介僎象日月则此言隂阳葢主日月耳既象日月又象三光者葢介僎两而三賔三固以象三两之数介僎之辅賔主犹日月之运隂阳以成天地之光也故取象于日月隂阳之义三让而后成礼犹月三日而后成魄也夫魄隂也而礼由隂作故以况之且阳道饶而主进隂道乏而主退则让亦隂事也四面之坐则賔主介僎各坐于一方之面也夫有天地以为之体必资隂阳以为之用有隂阳以为之用然后三光之象垂三光之象垂后后有盈亏之理月有盈亏之理然后四时之序成故取象之序如此】
　　天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地之盛徳气也此天地之仁气也主人者尊賔故坐賔于西北而坐介于西南以辅賔賔者接人以义者也故坐于西北主人者接人以仁以徳厚者也故坐于东南而坐僎于东北以辅主人也仁义接賔主有事俎豆有数曰圣圣立而将之以敬曰礼礼以体长幼曰徳徳也者得于身也故曰古之学术道者以得身也是故圣人务焉
　　主人者厚其饮食之礼仁之道也为賔者谨其进退之节义之道也求诸天地之气以定其主賔之位至于俎豆亦莫不有当然之数焉圣通明也谓礼义所在通贯而显明也敬其天理之节体夫人伦之序所得者皆吾身之实理也孔子观于乡而知王道之易易谓其足以正身而安国也圣人务焉岂无意哉○浩斋曰天下之礼义无所不通而器数皆有合于自然者圣之谓也无所不通无所不敬礼之所由制也礼之行不在乎他在吾长幼之分而已性之徳也礼得于身之谓徳由学而后得于身则与先得于人心之同然者亦无异矣故曰古之学术道者将以得身也【严陵方氏曰二气运于五行而五行以水为本以隂而凝凝则为严以阳而温温则为厚则严凝者隂之气也隂生于午而终于子故严凝之气始于西南而盛于西北温厚者阳之气也阳生于子而终于午故温厚之气始于东北而盛于东南秋敛冬藏之义也故严凝为义春作夏长仁也故温厚为仁介僎者所以辅賔主而接人者也接人则为賔主之先故坐于隂阳所始之地賔主则坐于隂阳之盛地焉坐賔党于隂之地以賔者接人以义故也坐主党于阳之地以主人者接人以仁故也主人必三揖仁之至也賔必三让义之尽也既曰接人以仁又曰以徳厚者葢谓盛徳温厚也以接人以仁为盛徳温厚则接人以义为严凝尊严可知矣賔主之际其精至于仁义相接其粗见于俎豆有数非夫知礼之情者莫之能与故曰圣也圣之事既立然非将之以敬则亦怠而废礼矣故曰圣立而将之敬曰礼礼者天地有序长幼有序然后各得其体故曰礼以体长幼曰徳各得其体岂他求哉故曰徳也者得于身也然礼之所体固不止乎长幼而此止以是为言者以乡饮酒之礼主于序齿故也道在于我故学术道者以得身以乡饮酒制之以道故必以道言之也】
　　祭荐祭酒敬礼也哜肺尝礼也啐酒成礼也于席末言是席之正非专为饮食也为行礼也此所以贵礼而贱财也卒觯致实于西阶上言是席之上非专为饮食也此先礼而后财之义也先礼而后财则民作敬让而不争矣
　　防曰祭荐者主人献賔賔即席祭所荐脯醢也祭酒者賔既祭荐又祭酒也此是賔敬重主人之礼也賔既祭酒之后兴取俎上之肺哜齿之所以尝主人之礼也啐谓饮主人酒而入口所以成主人之礼也席末席西头也按仪礼祭荐祭酒哜肺皆在席之中惟啐酒在席末又哜肺在前祭酒在后此先云祭酒者哜是尝哜之名祭酒是未饮之称故祭酒与酒荐相连表其敬礼之事敬主人之物故祭荐祭酒哜肺皆在席中碎酒入于己故在席末于席上者是贵礼于席末碎酒是贱财也啐才始入口犹在席末卒觯则尽爵故逺在西阶上云卒觯者论其将欲卒觯之事致实则论其尽酒之体酒为觞中之实今致尽此实也○吕氏曰敬礼也食财也人之所以争者无礼而志于财也如知贵礼而贱财先礼而后财之义则敬让行矣【石林叶氏曰碎酒于席末既为贱财则祭脯醢以敬礼哜肺以尝礼皆居席之正是为贵礼也賔辞于西堦上既为后财则羞出东房洗当东荣虽非席之上犹为先礼也葢乡饮酒之礼非专为饮食而已其啐爵也其卒觯也皆避其席亦所以防酒祸也贵礼而先之则民敬顺贱财而后之则无酒祸而民不争圣人所务葢如此也】
　　乡饮酒之礼六十者坐五十者立侍以听政役所以明尊长也六十者三豆七十者四豆八十者五豆九十者六豆所以明养老也民知尊长养老而后乃能入孝弟民入孝弟出尊长养老而后成教成教而后国可安也君子之所谓孝者非家至而日见之也合诸乡射教之乡饮酒之礼而孝弟之行立矣
　　坐者坐于堂上立者立于堂下豆当从偶数此但十年而加一豆非正礼也旧説此是党正属民饮酒正齿位之礼非賔兴贤能之礼也【严陵方氏曰六十者坐则七十以上亦坐可知五十者立则四十以下亦立可知听政者听上之人有所正也听役者听上之人有所使也必五十以下则立六十以上则坐葢五十曰艾艾则服官政之时固宜立侍以听政役六十曰耆耆则指使之时固宜坐以加政役于人也尊卑在仪养老在物故坐立之不同所以明尊长豆数之不一所以明养老也唯六十非肉不饱故六十以上始有豆数也前言爼豆有数而此不及爼者以爼大而豆小由其礼之小故止举器之小者以明之也民知尊长则能入弟矣知养老则能入孝矣民入而孝弟于其家出而尊长养老于其国则其教岂有亏乎故曰而后成教教既成矣而国岂有危疑之祸乎故曰而后国可安也之礼也特行之于一学而已固非家至也然教之所及乃与家至不异特行之于一时而已固非日见也然教之所形乃与日见不殊亦由制之以道而已射义曰卿大夫士之射也必先行饮酒之礼故言合诸乡射也】
　　孔子曰吾观于乡而知王道之易易也主人亲速賔及介而众賔自从之至于门外主人拜賔及介而众賔自入贵贱之义别矣三揖至于阶三让以賔升拜至献酬辞让之节繁及介省矣至于众賔升受坐祭立饮不酢而降隆杀之义辨矣
　　疏曰主人既拜其来至又酌酒献賔賔酢主人主人又酌而自饮以酬賔介酢主人则止主人不酢介是及介省矣主人献众賔于西阶二受爵坐祭立饮不酢主人而降于賔礼隆众賔礼杀是隆杀之义别矣○方氏曰主酌賔为献賔答主主又答賔为酬是礼也三賔则备之至于介则省酬焉至于众賔则又省酢矣升受坐祭立饮者其升而受爵者惟祭酒则坐饮酒则立也葢饮酒所以养老以其卑不敢坐而当其养故也此所以杀于三賔【蓝田吕氏曰礼之所尊尊其义也其文则摈相习之其义则君子知之脩其文达其义然后可以化民成俗也贵贱明降杀辨和乐而不流弟长而无遗安燕而不乱此五者皆见于饮酒之礼而可以化民成俗也故曰吾观于乡而知王道之易易也易谓易行易易者甚言其易也礼主乎别节文虽繁而不可乱也因亲疎长幼贵贱之等差以为屈伸隆杀之节文明辨宻察然后尽乎制礼之意矣尊无二上非独为君臣言之国之所尊君也虽诸父不能抗之家之所尊父也虽母不能抗之羣居五人长者必异席则羣居亦有尊也丧祭燕饮皆有賔有众賔矣则賔亦有尊也故饮酒之礼賔介与众賔送迎之节有等此所以别贵贱也賔介与众賔异矣三揖三让拜至献酬辞让之节则賔与介又有等矣故介之升也不三揖三让不拜洗主人不之阼阶拜送不哜肺不啐酒不告防不自酌酢授主人爵主人不举酬省于賔可知矣及众賔则升受坐祭立饮不酢其拜受者众賔之长三人余则不拜省于介可知矣于一等之中寝又省焉此所以辨隆杀也】
　　工入升歌三终主人献之笙入三终主人献之间歌三终合乐三终工告乐备遂出一人扬觯乃立司正焉知其能和乐而不流也
　　工入而升堂歌鹿鸣四牡皇皇者华每一篇而一终三篇终则主人酌以献工焉吹笙者入于堂下奏南陔白华华黍亦每一篇而一终三篇终则主人亦酌以献之也间者代也笙与歌皆毕则堂上与堂下更代而作堂上先歌鱼丽则堂下笙由庚此为一终次则堂上歌南有嘉鱼则堂下笙崇丘此为二终又其次堂上歌南山有台则堂下笙由仪为三终也合乐三终者谓堂上下歌笙及笙并作也工歌闗雎则笙吹鹊巢合之工歌葛覃则笙吹采蘩合之工歌卷耳则笙吹采苹合之如此皆竟工以乐备告乐正乐正告于賔而遂出葢乐正自此不复升堂矣故云遂出也一人者主人之吏也此人举觯之后主人使相礼者一人为司正恐旅酬时有懈惰失节者以董正之也如此则虽和乐而不至于流放矣【朱子曰今按鹿鸣即谓今日燕饮之事所以导达主人之诚意而美嘉賔之德也四牡言其去家而仕于朝辞亲而从王事于此乎始也皇皇者华言其将为君使而赋政于外也学记曰宵雅肄三官其始也正谓此也葢此三诗先王所制以为燕饮之乐用之乡人用之邦国各取其象而歌之也合乐谓歌乐众声俱作堂上有歌瑟堂下有笙磬合奏此诗也】
　　賔酬主人主人酬介介酬众賔少长以齿终于沃洗者焉知其能弟长而无遗矣
　　浩斋曰前言介之无酬众賔之无酢者葢未歌之时也此言賔酬主人主人酬介介酬众賔者既歌之后行旅酬之时也沃洗者涤濯之人也虽至贱旅酬之际犹言齿焉则贵者可知矣自贵及贱无不序齿此所以知其能弟长而无遗矣【朱子曰弟长而无遗弟悌也敬顺之意言能使少者皆承顺以事长者而无所遗弃也】
　　降説屦升坐脩爵无数饮酒之节朝不废朝莫不废夕賔出主人拜送节文终遂焉知其能安燕而不乱也浩斋曰前此皆立而行礼未彻爼故未説屦至此彻爼之后乃説屦升坐而坐燕也脩举也脩爵无数无算爵是也凡治事者朝以听政而乡饮听政罢方行是朝不废朝也夕以脩令而乡饮礼毕犹可以治私事是莫不废夕也若党正饮酒一国若狂则无不醉矣节文终遂者终竟也遂犹申也言虽礼毕主人犹送以拜賔节文之礼终申遂而无所缺则知其安于燕乐而不至于乱矣【马氏曰降説屦升坐脩爵无数宜其醉矣然犹不废朝夕之听事賔出主人拜送如拜至礼焉葢自始以至终皆有节文终遂焉此之谓安燕而不乱也】
　　贵贱明隆杀辨和乐而不流弟长而无遗安燕而不乱此五行者足以正身安国矣彼国安而天下安故曰吾观于乡而知王道之易易也
　　总结上文五事之目【严陵方氏曰五行行之于一身则身正而无邪施之于一国则国安而无危故曰足以正身安国以天下之本在国故曰彼国安而天下安天下安则王道成矣】
　　乡饮酒之义立賔以象天立主以象地设介僎以象日月立三賔以象三光古之制礼也经之以天地纪之以日月参之以三光政教之本也
　　浩斋曰饮酒之礼莫先于賔主立賔象天立主象地礼之经也其次立介僎以辅之者纪也其次立三賔以陪之者参也政教之立必有经有纪有参然后可行故饮酒之礼必有賔主介僎三賔然后可行故曰政教之本也前言介僎隂阳此言象日月者前章言气故以隂阳象之此章言体故以日月象之也僎在东北象日出也介在西南象月出也以三光为三大辰正义按昭公十七年有星孛于大辰公羊曰大辰者大火也伐为大辰北辰亦为大辰尔雅房心尾大火谓之大辰北极谓之北辰大火与伐天所以示民时早晚天下之所取正是亦政教所出也【马氏曰上极乎性命之妙下尽乎物理之防然后能制礼也言古之制礼者必古之圣人也经之以天地经大而纬小纪之以日月纪小而纲大经之以天地则知日月为纬纪之以日月则知天地为纲有经有纬有纪有纲天地之道备矣参之以三光言参于经纪之间○蓝田吕氏曰此至篇末申言乡饮酒之礼又有所法象前文有所未尽者皆再明之】
　　烹狗于东方祖阳气之发于东方也洗之在阼其水在洗东祖天地之左海也
　　方氏曰海有四正言东者取夫水之所归也水位居坎而其流归东者由其生于天一行于地中故也天倾西北而不足故水之源自此而生地缺东南而不满故水之流顺此而行天之所倾地之所缺则其形下矣而善下者水之性也故其理如此然则水位居北者本天位也其流归东者因地势也南与北合水位居北而流不归南者盖东方之徳木木则水之所生南方之德火火则水之所胜生之为利胜之为害而善利者水之德也故趋其所生焉○浩斋曰烹狗以养賔阳气以养万物故祖而法之烹于东方焉海水之委也天地之间海居于东东则左也故洗之在阼其水在洗东有左海之义焉　天地之位南前而北后故后东为左【严陵方氏曰凡植物皆地产足以养人之隂凡动物皆天产足以养人之阳天产不特狗也而特烹狗以祖阳气者葢阳之辰穷于戌而为阳之至故辰在戌而属狗则狗者至阳之畜也东方者得阳之中烹至阳之畜于阳中之方又得其宜矣水则盛之于罍者葢酌之于罍而涤之于洗故其水在洗东洗既在东水又在洗之东者凡以祖天地之左海也左亦东也以方言之则曰东以体言之则曰左】
　　尊有酒教民不忘本也
　　古之世无酒以水行礼故后世因谓水为酒不忘本者思礼之所由起也
　　賔必南乡东方者春春之为言蠢也产万物者圣也南方者夏夏之为言假也养之长之假之仁也西方者秋秋之为言愁也愁之以时察守义者也北方者冬冬之为言中也中者藏也是以天子之立也左圣乡仁右义偕藏也
　　蠢者物生动之貌天地大徳曰生圣人徳合天地故曰产万物者圣也假大也揫敛缩之貌察犹察察严肃之意揫之以时察言揫敛之以秋时严肃之气也物之藏必自外而入内故曰中者藏也天子南面而立则左东右西南前北后也【长乐陈氏曰万物之于春莫不生此春所以为蠢也然则物之生也其来固有自焉易曰帝出乎震则帝者天之神也震者圣神之妙也此产万物所以为圣也万物相见于离则物于是乎茂矣假者盛大之意盖万物之于夏莫不茂盛也故生之以为养増之以为长养则盛长则多此夏之时所以为假也万物之于四时也生于春长于夏衰于秋老于冬而至于秋则惨而不舒者物之情也诗曰秋日萋萋百卉具腓此秋之所以为揫也中在内能隠而不能显此中之所以为藏也天子之立也将以向时而接天下者也而以四时言之以左为仁右为义向左仁背右义非以夫用天之理者足以治人故耶】
　　介必东乡介賔主也主人必居东方东方者春春之为言蠢也产万物者也主人者造之产万物者也月者三日则成魄三月则成时是以礼有三让建国必立三卿三賔者政教之本礼之大参也
　　张子曰坐有四位者礼不主于敬主欲以尊贤若賔主相对则是礼主于敬主矣故其位賔主不相对坐介僎于其间以见賔贤之义因而説四时之坐皆有义其实欲明其尊贤○吕氏曰天子南靣而立而坐賔亦南乡者尊賔之至也介间也坐賔主之间所以间之也○方氏曰饮食之养则主人之所造也而有产万物之象所以居东【严陵方氏曰介必东乡介賔主也据此则靣东北明矣然则主人靣西北賔靣东南撰靣西南皆可知主人者造之若客受成而已以月三日而成魄是以礼有三让以三月而成时是以建国必立三卿书曰卿士惟月此之谓也再言三賔者政教之本嫌三賔独非政教之本也】




　　礼记大全卷二十九
　　钦定四库全书
　　礼记大全卷三十
　　明　胡广等　撰
　　射义第四十六
　　疏曰系辞云木为弧剡木为矢又世本云挥作弓夷牟作矢注云二人黄帝臣书云侯以明之夏殷无文周则具矣【蓝田吕氏曰射义言射者男子之所有事者也天下无事则用之于礼义故有大射郷射之礼所以习容习艺观徳而选士天下有事则用之于战胜故主皮呈力所以御侮克敌也】
　　古者诸侯之射也必先行燕礼卿大夫士之射也必先行郷饮酒之礼故燕礼者所以明君臣之义也郷饮酒之礼者所以明长防之序也
　　吕氏曰诸侯之射大射也卿大夫士之射郷射也射者男子之事必饰之以礼乐者所以养人之徳使之周旋中礼也葢燕与郷饮因燕以娱賔不可以无礼故有大射郷射之礼礼不可以无义故明君臣之义与长防之序焉【严陵方氏曰必先行礼而后习射者则射非主皮以礼为先尔○马氏曰燕与郷饮则有恩明君臣与长防则有义有恩有义然后以射而观其徳行此人所以乐为之也】
　　故射者进退周还必中礼内志正外体直然后持弓矢审固持弓矢审固然后可以言中【去声】此可以观徳行矣吕氏曰礼射者必先比耦故一耦皆有上射下射皆执弓而挟矢其进也当阶及阶当物及物皆揖其退也亦如之其行有左右其升降有先后其射皆拾发其取矢于福也始进揖当楅揖取矢揖既搢挟揖退与将进者揖其取矢也有横弓郤手兼弣顺羽拾取之节焉卒射而饮胜者决遂执张弓不胜者袭説决拾加弛弓升饮相揖如初则进退周旋必中礼可见矣夫先王制礼岂苟为繁文末节使人难行哉亦曰以善养人而已葢君子之于天下必无所不中节然后成徳必力行而后有功其四肢欲安佚也苟恭敬之心不胜则怠惰傲慢之气生动容周旋不能中乎节体虽佚而心亦为之不安安其所不安则手足不知其所措故放辟邪侈逾分犯上将无所不至天下之乱自此始矣圣人忧之故常谨于繁文末节以养人于无所事之时使其习之而不惮烦则不逊之行亦无自而作至于久而安之则非礼不行无所往而非义矣君子敬以直内义以方外所存乎内者敬则所以形乎外者庄矣内外交修则发乎事者中矣射一艺也容比于礼节比于乐发而不失正鹄是必有乐于义理久于敬恭用志不分之心然后可以得之则其所以得之者其为徳可知矣【严陵方氏曰进退者升降之节周还者揖让之容能中礼者以其先行礼故也内志正然后持弓矢审外体直然后持弓矢固唯固也故其力能至唯审也故其巧能中义内也貌外也合内志外体言之故止曰观徳行而已及其下文合天子诸侯言之故必曰观盛徳焉】
　　其节天子以驺虞为节诸侯以貍首为节卿大夫以采苹为节士以采蘩为节驺虞者乐官备也貍首者乐会时也采苹者乐循法也采蘩者乐不失职也是故天子以备官为节诸侯以时会天子为节卿大夫以循法为节士以不失职为节故明乎其节之志以不失其事则功成而徳行立徳行立则无乱之祸矣功成则国安故曰射者所以观盛徳也
　　节者歌诗以为矢之节度也一终为一节周礼射人云驺虞九节貍首七节采苹采蘩皆五节尊卑之节虽多少不同而四节以尽乘矢则同如驺虞九节则先歌五节以聴余四节则发四矢也七节者三节先以聴五节者一节先以聴也四诗惟貍首亡驺廐官虞山泽之官此二职皆不乏人则官备可知○吕氏曰彼茁者葭则草木遂其生矣一发五豝则鸟兽蕃息矣吁嗟乎驺虞者所以归功于二官也天子之射以是为节者言天子继天当推天地好生之徳以育万物此所以乐官备也貍首诗亡记有原壤所歌及此篇所引曽孙侯氏疑皆貍首诗也貍首田之所获物之至薄者也君子相防不以微薄废礼诸侯以燕射防其士大夫物薄诚至君臣相与习礼而结欢奉天子而修朝事故诸侯之射以是为节所以乐防时也采苹之诗言大夫之妻能循在家姆教之法度乃可承先祖共祭祀犹卿大夫已命能循其未仕所学先王之法乃可以与国政矣故卿大夫之射以是为节所以乐循法也采蘩之诗言夫人不失职葢夫人无外事祭祀乃其职也惟敬以从事是为不失职士之事君何以异此故士之射以此为节者所以乐不失职也【马氏曰驺虞为节以至不失职为节所谓其节比于乐也葢天子所贵者徳教而已官备则徳教有以行故以驺虞之九为节以其朝廷既正而官备也诸侯乐其时会之事则功成于一国至于大夫明乎此则功成于其家士明乎此则功成于其身此所以徳行立而无乱之祸矣然驺虞一国之风而为节于天子采蘩诸侯夫人之诗而为节于士何也孟子曰説诗者不以文害辞不以辞害意则取诗者不以迹害理矣】
  </div>
  <div class="pagination">
   <a href="礼记大全_page54.html">
    上一页
   </a>
   <span>
    ...
   </span>
   <a href="礼记大全_page50.html">
    50
   </a>
   <a href="礼记大全_page51.html">
    51
   </a>
   <a href="礼记大全_page52.html">
    52
   </a>
   <a href="礼记大全_page53.html">
    53
   </a>
   <a href="礼记大全_page54.html">
    54
   </a>
   <span class="current-page">
    55
   </span>
   <a href="礼记大全_page56.html">
    56
   </a>
   <a href="礼记大全_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
