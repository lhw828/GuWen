<!DOCTYPE html>
<html>
<head>
    <meta charset="UTF-8">
    <title>五礼通考 - 第 318 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 318 页/共 431 页</h1>
    <div class="content">　　又曰析因夷隩乃是騐之于人以审气之寒温与下句騐之于物以审时物之变迁语意相似若谓此句为定农事之早晚则下句为欲定何事耶大抵命此四官皆考天时以作律之事律正则可以授民时治百官而农桑田役之务饮食居处之宜无不得其序不必于此遽指一事而言也
　　【林氏之竒曰鸟兽孳尾希革毛毨氄毛盖万物之防感天地至和之气而动作应时故作律者观此以候天特之早晚如礼记月令云鱼上氷獭祭鱼仓庚鸣鸿雁来之类是尧典之遗法也】
　　【蔡氏沈曰东作春月嵗功方兴所当作起之事也盖以律之节气早晚均次其先后之宜以授有司也讹化也谓夏月时物长盛所当变化之事也西成秋月物成之时所当成就之事也朔易冬月嵗事已毕除旧更新所当改易之事也】
　　尚书大传主春者张昏中可以种稷主夏者火昏中可以种黍主秋者虚昏中可以种麦主冬者昴昏中可以收敛盖藏田猎断伐当告于天子而天子赋之民故天子南面而视四方星之中知民之缓急急则不赋籍则不举力役故曰敬授民时此之谓也
　　夏小正正月启蛰【传言始发蛰也】
　　【金氏履祥曰今二月始惊蛰而汉始以惊蛰为正月中月令孟春蛰虫始振岂古者阳气特盛启蛰独早与国语谓阳瘅愤盈土气震发则蛰虫之动固宜然启者始震之谓非出蛰也】
　　【蔡氏德晋曰冬时蛰虫皆塞其户至春时始开之】
　　雁北乡【传先言雁而后言乡者何也见雁而后数其乡也乡者何也乡其居也雁以北方为居何以谓之为居生且长焉尔九月遰鸿雁先言遰而后言鸿雁何也见遰而后数之则鸿雁也何不谓南乡也曰非其居也故不谓南乡记鸿雁之遰也如不记其乡何也曰鸿不必当小正之遰者也】
　　【蔡氏德晋曰月令季冬雁北乡孟春鸿雁来此合而记之也】
　　【方氏矩曰数之犹言详视之也】
　　蕙田案月令孟春鸿雁来吕氏春秋淮南子俱作雁北与小正合
　　雉震呴【传震也者鸣也呴也者鼔其翼也正月必雷雷不必闻惟雉为必闻之何以谓之雷则雉震呴相识以雷】
　　【金氏履祥曰震振也呴鸣也书曰越有呴雉盖其音云】
　　【蔡氏德晋曰震声之髙也小寒雉始呴至此则其声髙矣】
　　【方氏矩曰雉震呴者言雉于雷始发声之时而呴也呴雊通】
　　鱼陟负氷【传陟升也负氷云者言解蛰也】
　　【孔氏颖达曰谓鱼从水下升于水上而负氷】
　　【金氏履祥曰月令鱼上氷是也鱼冬则气在腹故降春则气在背故升负氷者春氷薄鱼既升背若负之也】
　　【蔡氏德晋曰鱼冬则降而伏于水底春则升而游于水上】
　　农纬厥耒【传纬束也束其耒云尔者用是见君之亦有耒也】
　　【金氏履祥曰古者立春先时命农大夫咸劝农用注田器也】
　　初嵗祭耒始用畅【传畅也者终嵗之用祭也其曰初云尔者言是月之始用之也初者始也或曰祭韭也】
　　蕙田案其曰初云尔者句本在畅也者之上作其用初云尔今从朱子本
　　【傅氏崧卿曰关本作畼案畼不生也畅训达作畅者为是】
　　【金氏履祥曰祭始为耒耜之人也古者先立春王将耕借则郁人荐鬯王祼鬯鬯之言畅也祭耒而用鬯也】
　　囿有见韭【传囿也者圉之燕者也】
　　【金氏履祥曰韭阳菜春有之见露也】
　　【蔡氏德晋曰囿有籓曰园有墙曰囿见始生也案豳风四之日献羔祭韭祭礼庶人春荐韭而祀号韭曰丰本则韭为祀礼所重故特志其见也】
　　时有俊风【传俊者大也大风南风也何大乎南风也曰合氷必于南风解氷必于南风生必于南风收必于南风故大之也】
　　【蔡氏德晋曰大风谓东风也东风居八风之首能转严冬而为阳春故以大言之月令东风解冻是也】
　　寒日涤冻涂【传涤也者变也变而暖也冻涂者冻下而泽上多也】
　　【金氏履祥曰日涤冻解而为涂泥也】
　　【王氏廷相曰涤除也如豳风十月涤之涤冬时雨雪着地皆氷故涂冻春时日暖则冻释而为涂泥矣故及寒日而除之】
　　蕙田案寒日涤三字为句冻涂二字为句日之寒者变而暄土之冻者融而释二者皆阳和之应也
　　田防出【传田防者嗛防也记时也】
　　【徐氏巨源曰万物之理有盈则耗有羸则绌绌伏于未嬴之前而耗兆于为盈之日故有木则有蠧有田则有防孟春伊始农方相率均田而田防已出焉先言防出而后言均田以着消息之理明未兆之谋也戴氏震曰嗛防尔雅作鼸防郭注以颊裹藏食】
　　农率均田【传率者循也均田者始除田也言农夫急除田也】
　　【金氏履祥曰率相率也均月令所谓皆修封疆审端径遂也夏后氏一夫受田五十亩均田所以修其疆畔分其遂畎不相侵越同赖利泽也】
　　【张氏直清曰仁政之行在正经界而经界不能久而不乱此夏先王所以每嵗孟春必令农大夫率农夫以均理其田也夫然后豪强不能兼并贪暴不得多取而民实受恒产之利矣】
　　【蔡氏德晋曰农农大夫也率率农夫也】
　　獭兽祭鱼【传其必与之兽何也曰非其类也祭也者得多也善其祭而后食之十月豺祭兽谓之祭獭祭鱼谓之兽祭何也豺祭其类獭祭非其类故谓之兽大之也】
　　蕙田案传其必与与字朱子曰疑作谓又诸本正文作獭祭鱼无兽字其传文俱作谓之献或疑祭鱼当为献鱼之误考月令吕氏春秋淮南子汲冡书俱无作献鱼者且祭与献其义无别今从傅崧卿本增兽字则经传上下文义俱可通矣
　　鹰则为鸠【传鹰也者其杀之时也鸠也者非其杀之时也善变而之仁也故具言之也曰则尽其辞也鸠为鹰变而为不仁也故不尽其辞也】
　　【蔡氏德晋曰月令仲春鹰化为鸠举其晚者此正月鹰则为鸠举其早者谓之则者明变化之速也】
　　农及雪泽【传言雪泽之无髙下也】
　　【金氏履祥曰雪泽犹冻解也及传所谓汲汲也及此冻解便徃治也】
　　【王氏廷相曰积雪之泽未消则土田膏润可及时服农也】
　　【蔡氏德晋曰雪泽雪化而为水也及此时徃治田不敢缓也】
　　初服于公田【传古有公田焉者古言先服公田而后服其田也】
　　【金氏履祥曰孟子曰诗云雨我公田遂及我私由此观之虽周亦助也夏小正曰初服于公田由此观之虽夏亦助也】
　　【蔡氏德晋曰夏用贡法而亦有公田者传言井田始于黄帝尧遭洪水井田制度废壊禹时水土初平不得不行贡法以阡陌沟洫未尽治也然苟有可井之处则固已画之为井但贡处多助处少耳】
　　采芸【传为庙采也】
　　【傅氏崧卿曰旧注云似邪蒿可食】
　　【蔡氏德晋曰芸香草也生熟皆可食故吕氏春秋云菜之美者阳华之芸十一月芸始生至此月采之以荐寝庙也】
　　鞠则见【传鞠者何也星名也鞠则见者嵗再见尔】
　　【金氏履祥曰案天文书不见鞠星是时初昏参中则晨见也危室诸星耳古鞠菊通用盖谓菊始苗故九月云荣鞠则菊华也】
　　蕙田案以四月昴则见五月参则见之例推之则鞠为星名无疑若云荣鞠之鞠当云始生不当云鞠则见也
　　初昏参中斗柄县在下【传盖记时也言斗柄者所以着参之中也】
　　【王氏廷相曰斗魁枕参首参中则斗柄在下矣言斗柄在下所以着参中也】
　　蕙田案夏小正所记星象与尧典多合说见论嵗差条后俱放此
　　栁稊【传稊也者发孚也】
　　【王氏廷相曰稊芽也】
　　梅杏杝桃则华【传杝桃山桃也】
　　【傅氏崧卿曰关本杝作柂非是杝音移木名也】
　　缇缟【传缟也者莎随也缇也者其实也先言缇而后言缟者何也缇先见者也何以谓之小正以著名也金氏履祥曰尔雅薃侯莎其实缇薃即莎又广雅莎随地毛也】
　　【王氏廷相曰缟乃香附子之苗也此时成实】
　　蕙田案缇缟尔雅缇作媞缟作薃莎随尔雅作莎防传文缇先见者也之下有云何以谓之小正以著名也凡十字殊不可解朱子仪礼经传移在夏小正篇名之下戴氏震考正以为北宋大戴礼本无之乃尔雅疏之文校书者误编入于此未知是否今仍载之以俟考
　　鸡桴粥【传粥也者相粥之时也或曰桴妪伏也粥养也】
　　【王氏廷相曰案说文孚卵孚也从爪从子鸟抱卵恒以爪反覆其卵也桴粥者鸡抱卵以粥子也蔡氏德晋曰大寒鸡始乳至此则皆桴粥也】
　　二月徃耰黍禅【传禅单也】
　　【金氏履祥曰二月渐暖耰黍者可单衣也】
　　【蔡氏德晋曰耰覆种也黍有早晚早者二月可耰五月可熟晚者五月而种七月始熟禅衣之无里者也戴氏震曰耰黍徃耰其种黍之地也先言耰黍而后言禅何也见农之力于田春燠而先解褐也】
　　初俊羔助厥母粥【传俊也者大也粥也者养也言大羔能食草木而不食其毋也羊羔非其子而后养之善养而记之也或曰夏有煮祭祭也者用羔是时也不足喜乐喜羔之为生也而记之与羊牛腹时也】
　　【蔡氏德晋曰大羔能食草木而不食母乳则羔母得自养矣故曰助厥母粥】
　　绥多女士【传绥安也冠子取妇之时也】
　　【金氏履祥曰周礼仲春会男女即此也女有家士有室所以安之也】
　　丁亥万用入学【传丁亥者吉日也万也者干戚舞也入学也者大学也谓今时大舎采也金氏履祥曰月令所谓上丁命乐正习舞释菜也二月不必皆有丁亥岂以是月释菜卜日以于取丁或以支取亥与】
　　【蔡氏德晋曰六丁以亥为末举丁亥以例其余】
　　蕙田案蔡氏之说较长古者择日以干不以支月令云上丁固不必拘丁亥日也
　　祭鲔【传祭不必记记鲔何也鲔之至有时美物也鲔者鱼之先至者也而其至有时谨记其时蔡氏德晋曰周礼渔人所谓春献王鲔者也月令季春荐鲔于寝庙盖鲔于仲春季春皆可取以祭也】
　　荣堇【传堇菜也】
　　【金氏履祥曰郭璞尔雅注云堇葵叶似柳子如米汋食之滑本草唐本注云此菜野生非人所种俗谓之堇菜荣华也】
　　采蘩【传蘩由胡由胡者蘩毋也蘩方勃也皆豆实也故记之】
　　【金氏履祥曰尔雅蘩皤蒿即白蒿也或曰蘩所以生蚕】
　　【王氏廷相曰蘩白蒿春初最先诸草而生可以为爼实】
　　蕙田案尔雅蘩由胡郭注云未详盖偶不检小正之文耳春秋疏引小正由胡作游胡方勃作旁勃
　　昆小虫抵蚳【传昆者众也由魂魂也者动也小虫动也其先言动而后言虫者何也万物至是动而始着抵犹推也蚳螘卵也为祭醢也取之则必推之推之不必取取必推而不言取】
　　【金氏履祥曰案尔雅注疏螘子在卵者为蚳然此云昆及小虫之防大抵皆卵粥也】
　　来降燕乃睇【传燕乙也降者下也言来者何也莫能见其始出也故曰来降言乃睇何也睇者眄也眄者视可为室者也百鸟皆曰巢突穴取与之室何也操泥而就家入人内也】
　　【蔡氏德晋曰燕髙飞而来降睇视人之堂宇欲营巢而粥子也即月令元鸟至也】
　　剥鱓【传以为皷也】
　　【顾氏起经曰鼍状如守宫而大长一二丈灰五色背尾皆有鳞甲其声如鼓其肉白如鸡其皮坚厚宜以冒鼔诗云鼍鼓逄逄李斯亦云树灵鼍之鼓是周秦皆以冒鼓也考工记韗人云凡冒鼓必以启蛰之日正此时也】
　　有鸣仓庚【传仓庚者商庚也商庚者长股也】
　　【金氏履祥曰黄鹂也】
　　荣芸
　　【金氏履祥曰芸至是华也】
　　时有见稊始收【传有见稊而后始收是小正序也小正之序时也皆若是也稊者所为豆实蔡氏德晋曰稊者草木始生之芽可食者收之以为豆实】
　　三月参则伏【传伏者非亡之辞也星无时而不见我有不见之时故曰伏云】
　　摄桑【传桑摄而记之急桑也】
　　【王氏廷相曰摄取也取桑以饲蚕也】
</div>
    <div class="pagination">
<a href="五礼通考_page317.html">上一页</a><span>...</span><a href="五礼通考_page313.html">313</a><a href="五礼通考_page314.html">314</a><a href="五礼通考_page315.html">315</a><a href="五礼通考_page316.html">316</a><a href="五礼通考_page317.html">317</a><span class="current-page">318</span><a href="五礼通考_page319.html">319</a><a href="五礼通考_page320.html">320</a><a href="五礼通考_page321.html">321</a><a href="五礼通考_page322.html">322</a><a href="五礼通考_page323.html">323</a><span>...</span><a href="五礼通考_page319.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
