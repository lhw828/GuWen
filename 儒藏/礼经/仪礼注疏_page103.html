<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 103 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 103 页/共 117 页</h1>
    <div class="content">　　○释曰：云“如初者，如宰赞命筮尸之辞”者，案筮尸时，虽不见宰赞命，以其云“筮尸如求日之仪”，筮日时有宰赞命，则筮尸时亦有宰赞命可知，故此得如之也。云“卒曰者，著其辞所易也”者，前筮尸辞云“筮某之某为尸，尚飨”，易已上之辞也。
　　祝许诺，致命。（受宗人辞，许之，传命於尸。始宗人祝北面，至於传命，皆西面受命，东面释之。）
　　[疏]“祝许诺致命”。
　　○注“受宗”至“释之”。
　　○释曰：云“始宗人祝北面，至於传命，皆西面受命，东面释之”者，以其上文始时，主人与子姓、兄弟立于尸门外，北面，重行则宗人与祝相随，亦皆北面，故云始宗人祝北面。至於尸出门左西面，主人避之门西东面，定位讫，宗人进主人之前，西面乡之受命，受命讫，尸既西面，明宗人旋乡东面释之可知。
　　尸许诺，主人再拜稽首。（其许，亦宗人受於祝，而告主人。）
　　[疏]“尸许”至“稽首”。
　　○注“其许”至“主人”。
　　○释曰：云“其许，亦宗人受於祝，而告主人”者，谓祝受，尸许诺辞，旋西面告宗人，宗人告主人，尸许诺，主人乃再拜稽首。
　　尸入，主人退。（相揖而去，尸不拜送，尸尊。）
　　[疏]注“相揖”至“尸尊”。
　　○释曰：郑知有“相揖而去”者，约下篇《少牢》云“主人退，尸送，揖不拜”是也。但彼有送文，此经尸入後，乃言“主人退”，则尸不送可知。此尸不送者，士卑，故尸被宿之後不送也。大夫尊，故尸虽受宿，犹送大夫也。
　　宿宾。宾如主人服，出门左，西面再拜。主人东面答再拜。宗人摈曰：“某荐岁事，吾子将莅之，敢宿。”（荐，进也。莅，临也。言吾子将临之，知宾在有司中，今特肃之，尊宾耳。）
　　[疏]“宿宾”至“敢宿”。
　　○注“荐进”至“宾耳”。
　　○释曰：自此尽“宾拜送”，论士将祭，宿属吏内一人为备三献宾之事也。云“言吾子将临之，知宾在有司中”者，以其云将临之，明前筮尸在其中可知。以上无戒文，今宿之，云“吾子将莅之”，明知宾在有司内可知。案前文“有司群执事如兄弟服，东面北上”，郑云：“士之属吏。”此云宾在有司内，则宾是士之属吏可知。下记云：“公有司门西，北面东上，献次众宾。私臣门东，北面西上，献次兄弟。”宾及众宾行事在西阶之下，复似宾不在有司中者，但宾是士之属吏。内言私臣，据已自辟除者。言公有司者，亦是士之属吏命於其君者。言宾在有司中者，诸士此献者之中选以为宾，又选为众宾以下，若在门外时，同在门西，东面北上。及其入为宾及众宾者，西阶以俟行事。公有司不选为宾者，门西北面；私臣不选为宾，门东北面。门外不列者，以其未有事；入门而列者，为将行事。公有司门西，私臣门东，二者皆无事，故经不见，记人乃辨之，见其与於献也。云“今特肃之，尊宾耳”者，宾有司之内不嫌不助祭，今特宿之者，将使为宾也。
　　宾曰：“某敢不敬从。”主人再拜，宾答拜。主人退，宾拜送。
　　厥明夕，陈鼎于门外，北面北上，有。（厥，其也，宿宾之明日夕。门外北面，当门也。古文为密。）
　　[疏]注“厥其”至“为密”。
　　○释曰：自此尽“主人拜送”，论祭前一日之夕视濯与视牲之事。云“门外北面，当门也”者，以其经直云“门外”，不言门之东西，故知当门。下篇《少牢》陈鼎在门东，此当门者，士卑，避大夫故也。
　　於在其南，南顺，实兽于其上，东首。（顺犹从也。於之制，如今大木舆矣。上有四周，下无足。兽，腊也。）
　　[疏]“於在”至“东首”。
　　○注“顺犹”至“腊也”。
　　○释曰：下篇云《少牢》：“牲北首东上，司马羊，司士击豕，宗人告备，方退。”不言兽，《少牢》五鼎，明有兽可知。不言之者，已有二牲，略其小者，故不言之也。案《士虞》记：“陈牲于庙门外，北首西上。”郑注云：“言牲，腊在其中。西上，变吉。”此亦其西，北首东足，与彼文同。彼云变吉者，彼牲云北首西上，明腊亦北首可知。此实兽於上东首，不与牲相统，故云变吉。云“於之制，如今大木舆矣，上有四周，下无足”者，郑举汉法，以晓古诸礼。《礼记》及此《仪礼》而言於者，以无足解之。云“兽，腊也”者，特牲鼎有豕、鱼、腊，案《周礼腊人》郑注云：“小物全乾为腊。”故知豕云牲，鱼，水物，云兽是腊可知。
　　牲在其西，北首，东足。（其西，於西也。东足者，尚右也。牲不用於，以其生。）
　　[疏]注“其西”至“其生”。
　　○释曰：豕不可牵之，缚其足，陈於门外，首北，出於东，其足寝其左。以其周人尚右，将祭故也。云“牲不用於，以其生”者，对腊死用於而言之。
　　设洗于阼阶东南，壶禁在西序，豆、笾、在东房，南上。几、席、两敦在西堂。（东房，房中之东，当夹北。西堂，西夹室之前近南耳。）
　　[疏]注“东房”至“南耳”。
　　○释曰：大夫士直有东房、西室，若言房则东房矣。故《士冠礼》：“陈服于房中西墉下，东领北上。”不言东。又《昏礼》“侧尊С醴于房中”，亦不言东。如此之类，皆不言东。以其直有一房，不嫌非东房，故不言东。今此经特言“东房”，明房内近东边，故云东房也。夹室半以南为之，以壁外相望，则当夹北也。又与《少牢》笾豆所陈相反，《少牢》近於西方，此经则房中之东也。言“当夹北”者，以其夹室在房近南东，故云“房中之东当夹北”也。云“西堂，西夹之前近南耳”者，案《尔雅》注：“夹室，前堂谓之相。”此在西堂，在西相，故云西夹之前近南也。
　　主人及子姓、兄弟即位于门东，如初。（初，筮位也。）
　　宾及众宾即位于门西，东面北上。（不象如初者，以宰在而宗人祝不在。）
　　[疏]注“不象”至“不在”。
　　○释曰：云“不象如初”者，此决上经主人及子姓兄弟即位于门东，如初筮位。今宾及众宾者即是前者有司群吏执事，当言如初，不言者，以宰前筮时在门东，赞主人辞。今宰在门西，同行，又宗人祝离位，宾西北，东面南上，异於筮位时，故不言如初也。
　　宗人、祝立于宾西北，东面南上。（事弥至，位弥异。宗人祝，於祭宜近庙。）
　　[疏]注“事弥”至“位弥异”。
　　○释曰：云“事弥至”者，谓祭事弥至。“位弥异”者，谓宗人祝近门，离本位，故云位弥异。
　　主人再拜，宾答再拜，三拜众宾，众宾答再拜。（众宾再拜者，士贱，旅之得备礼也。）
　　[疏]注“众宾”至“礼也”
　　○释曰：云“旅之得备礼”者，谓众宾无问多少，总三拜之。旅，众也，众宾共得三拜，故云旅之也。众宾再拜者，士贱，众宾得备礼。案《有司彻》：“主人降，南面拜众宾于门东。三拜众宾，门东北面，皆答一拜。”注云：“言三拜者，众宾贱，旅之也。众宾一拜，贱也。卿大夫尊，宾贱，纯臣也。”经云皆答一拜，明人人从上至下，皆一一独答拜，以其纯臣故也。所以不再拜者，避国公故也。此士宾莫问多少，皆得一时再拜者，以其士贱，众宾得备礼故也。
　　主人揖入，兄弟从，宾及众宾从，即位于堂下，如外位。（为视濯也。）
　　宗人升自西阶，视壶濯及豆笾，反降，东北面告濯具。（濯，溉也。不言敦者，省文也。东北面告，缘宾意欲闻也。言濯具不言，以有几席。）
　　[疏]“主人”至“濯具”。
　　○注“濯溉”至“几席”。
　　○释曰：云“不言敦者，省文也”者，决上文初馔时，云“豆笾在东方”，明敦及亦视可知。经不言者，省文故也。上陈时，经有几席，郑注所以不并言几席，省文者，经言“告濯具”，几席不在濯内，故不得云几席，为省文也。云“东北面告，缘宾意欲闻也”者，经云“即位于堂下，如外位”，则主人在东阶之下，宗人降自西阶，宜东面告濯具，以宾在西，亦欲闻之故也。所以不正面告者，为主人告故也。云“言濯具不言，以有几席”者，凡洗濯，当告，不洗者，告具而已。几席不在洗内，故直告濯具，不言，嫌通几席，亦在洗濯之限。此决下经门外举鼎云“告”。
　　宾出，主人出，皆复外位。（为视牲也。今文复为反。）
　　宗人视牲，告充。雍正作豕。（充犹肥也。雍正，官名也。北面以策动作豕，视声气。）
　　[疏]注“充犹”至“声气”。
　　○释曰：云“北面以策动作豕”者，此无正文，经云作是动作之言，故知以策动作豕。云“视声气”者，案《礼记内则》，《周礼庖人》唯云：“豕望视而交睫，腥。”不云豕之声气，而郑云视声气者，但祭祀之牲，当充盛肥，若声气不和，即是疾病不堪祭祀，故云视声气也。
　　宗人举兽尾，告备，举鼎，告。（备，具。）
　　请期，曰“羹饪”。（肉谓之羹。饪，孰也。谓明日质明时，而曰肉孰，重豫劳宾。宗人既得期，西北而告宾有司。）
　　[疏]“请期曰羹饪”。
　　○注“肉谓”至“有司”。
　　○释曰：案《少牢》云：“宗人曰：旦明行事。”此不云旦明行事，而云“羹饪”者，彼大夫尊，有君道，可以豫劳宾，故云时节。此士卑，无君道，故不云旦明，而云羹饪。是以郑云“重豫劳宾”，羹饪乃来也。云“宗人既得期，西北面告宾有司”者，此案《少牢》云：“主人门东南面，宗人朝服北面，曰请祭期。主人曰：比於子。宗人曰：旦明行事。”上文门外，宾位在门西东面，今既得期，乡西，在宾南，北面，告宾与有司，使知祭日当来也。
　　告事毕，宾出，主人拜送。
　　夙兴，主人服如初，立于门外东方，南面，视侧杀。（夙，早也。兴，起也。主人服如初，则其馀有不玄端者。侧杀，杀一牲也。）
　　[疏]“夙兴”至“侧杀”。
　　○注“夙早”至“牲也”。
　　○释曰：自此尽“於中庭”，论祭日夙兴，主人主妇陈设及行位之事。云“主人服如初，则其馀有不玄端”者，案下记云：“特牲馈食，其服皆朝服，玄冠，缁带，缁。”注云“於祭服此也。皆者，谓宾及兄弟，筮日、筮尸、视濯亦玄端，至祭而朝服。朝服者，诸侯之臣与其君日视朝之服。大夫以祭，今宾兄弟缘孝子，欲得嘉宾尊客以事其祖祢，故服之。缁者，下大夫之臣。夙兴，主人服如初，则固玄端”是也。郑云其馀有不玄端者，明亦有著玄端者，是以下记人辨之，云：“唯尸、祝、佐食玄端，玄裳、黄裳、杂裳可也，皆爵。”郑注云：“与主人同服。”是有同服者，有著朝服者，故郑云其馀有不玄端者也。云“侧杀，杀一牲也”者，案《少牢》“主人即位於庙门之外，司马羊，司士击豕”，皆主人不视杀。案《楚语》云诸侯宗庙之事，“必自射其牲，羊，击豕”。又《司弓矢》云：“凡祭祀，共射牲之弓矢。”注云：“射牲，示亲杀也。杀牲非尊者所亲，唯射为可。”又《国语》云：“郊之事，天子必自射其牲。”《玉藻》云“凡有血气之类，君子弗身翦也”者，据凡常，非祭祀，天子尊，于郊射牲，诸侯降天子，故宗庙亦亲杀。大夫士不敢与君同，故视之而不亲杀之。侧杀杀一牲者，案《冠礼》云：“侧尊一С，醴在服北。”郑注云：“侧犹特也，无偶曰侧。”以其无玄酒，是以《少牢》云：“司马羊，司士击豕。”以其二牲，不云侧也。
　　主妇视饣喜爨于西堂下。（炊黍稷曰饣喜，宗妇为之。爨，灶也。西堂下者，堂之西下也，近西壁，南齐于坫。古文饣喜作喜，《周礼》作饣熙。）
　　[疏]注“炊黍”至“作饣熙”。
　　○释曰：知“宗妇为之”者，以经言“主妇视饣喜爨”，明主妇自为也。是以下记云：“宗妇赞荐者，执以坐于户外，授主妇。尸卒食而祭饣喜爨。”郑以祭饣喜爨用黍而已，是宗妇为之可知也。云“爨，灶也”者，周公制礼之时，谓之爨，至孔子时则谓之灶。故《论语》王孙贾云：“与其媚於奥，宁媚於灶。”是孔子时为灶也。云“西堂下者，堂之西下也”者，以其为爨不可正在堂下，当逼西壁为之，故云“堂之西下，近西壁”也。又知“南齐于坫”者，案《既夕》记云：“设於于东堂下南顺，齐于坫。”明在东西堂下，皆齐於坫可知。又郑下注引旧说，云“南北直屋，稷在南”是也。案《少牢》云：“雍人扌既鼎、匕、俎于雍爨，雍爨在门东南，北上。廪人扌既甑、、匕与敦於廪爨，廪爨在雍爨之北。”廪爨既在门外，不见主妇有视文，主妇未知视之以否，主妇视饣喜爨，犹主人视杀牲，故《易归妹》上六云：“女承筐无实。士羊，无血。”郑注宗庙之礼，主妇奉筐米，如饣喜之时，兼视之可知。云“《周礼》作饣熙”者，所谓故书者，或作饣熙也。
　　亨于门外东方，西面北上。（亨，煮也。煮豕、鱼、腊以镬，各一爨。《诗》云：“谁能亨鱼，溉之釜ň。”）
　　[疏]注“亨煮”至“釜ň”。
　　○释曰：知用镬者，下《少牢》云：“羹定，雍人陈鼎五“三鼎在羊镬之西，二鼎在豕镬之西。”故用镬也。
　　羹饪，实鼎，陈于门外，如初。（初，视濯也。）
　　尊于户东，玄酒在西。（户东，室户东。玄酒在西，尚之。凡尊，酌者在左。）
　　[疏]注“户东”至“在左”。
　　○释曰：知户东是“室户东”者，若据房户东西，则举东房而言。今直云户，东故知室户东也。云“玄酒在西，尚之。凡尊，酌者在左”者，左为上尊，今云玄酒在西，故云尚之。是以《乡饮酒》、《乡射》皆玄酒在西，事酒在东。若《燕礼》、《大射》唯君面尊，不从此义也。
　　实豆、笾、，陈于房中，如初。（如初者，取而实之，既而反之。）
　　[疏]注“如初”至“反之”。
　　○释曰：经云“实豆笾”者，（元缺一字）取豆笾实之。又言“陈于房中如初”者，明既而反之可知也。
　　执事之俎，陈于阶间，二列，北上。（执事，谓有司及兄弟。二列者，因其位在东西，祝主人主妇之俎亦存焉。不升鼎者，异於神。）
　　[疏]“执事”至“北上”。
　　○注“执事”至“於神”。
　　○释曰：郑知经“执事之俎”，祝主人主妇亦存焉者，见《士虞》记祝俎“陈於阶，敦东”。彼虞不致爵，故见主人主妇俎，明此吉祭有致爵，主人主妇陈於阶可知，以主妇亦是执事之人也。若然，《少牢》主人主妇无俎者，以三献礼成，别为傧尸，正祭无致爵，故主人主妇无俎。傧尸行三献，致爵乃有俎，下大夫不傧尸者，亦於三献尸爵止，行致爵乃有俎也。云“不升鼎者，异於神”者，前俎升鼎而入，设於阶前，此鼎在门外不入，而言陈於阶二列，故知不升鼎。
　　盛两敦，陈于西堂，藉用萑，几席陈于西堂，如初。（盛黍稷者，宗妇也。萑，细苇。古文用为于。）
　　[疏]注“盛黍稷者宗妇也”。
　　○释曰：知盛黍稷是宗妇者，以其黍稷是宗妇所主，故知也。
　　尸盥水，实于中，箪巾，在门内之右。（设盥水及巾，尸尊，不就洗，又不挥。门内之右，象洗在东，统于门东，西上。凡乡内，以入为左右。乡外，以出为左右。）
　　[疏]“尸盥”至“之右”。
　　○注“设盥”至“左右”。
　　○释曰：云“不挥”者，挥振去水，使手乾。今有巾，故不挥也。是以僖二十三年《左氏传》云，公子重耳在秦，“秦伯纳女五人，怀嬴与焉，奉沃盥，既而挥之”，怀嬴怒是也。云“门内之右象洗在东”者，东谓门东，据向内为右，故郑云“统於门东，西上”。云“凡乡内，以入为左右。乡外，以出为左右”者，欲明门内据乡内以入为右者也。
　　祝几于室中，东面。（为神敷席也，至此使祝接神。）
　　[疏]注“为神”至“接神”。
　　○释曰：案上视濯时，云“宗人、祝立於宾西北，东面南上”，郑注云：“事弥至，位弥异。宗人、祝於祭宜近庙。”至入庙时，宗人独升，视濯及出门外视牲，告充，未有使祝之文，至此临祭使祝，敷神席，故郑云“至此使祝接神”故也。
　　主妇纟丽笄宵衣，立于房中，南面。（主妇，主人之妻。虽姑存，犹使之主祭祀。纟丽笄，首服。宵，绮属也，此衣染之以黑，其缯本名曰宵。《诗》有“素衣朱宵”，记有“玄宵衣”，凡妇人助祭者同服也。《内则》曰：“舅没则姑老，冢妇所祭祀宾客，每事必请於姑。”）
　　[疏]“主妇”至“南面”。
　　○注“主妇”至“於姑”。
　　○释曰：云“虽姑存，犹使之主祭祀”者，谓姑老不堪祭祀，故姑存犹使之主祭祀也。云“纟丽”者，谓若《士冠礼》广终幅，长六尺。“笄”，安发之笄，非冠冕之笄。冠冕之笄，男子有，妇人无。若安发之笄，男子妇人俱有。妇人笄对男子冠，故《内则》云：“男女未冠笄。”又《丧服小记》云“男子冠而妇人笄”是也。云“宵，绮属也，此衣染之以黑，其缯本名曰宵”者，谓此宵衣是绫绮之属。郑注《内司服》云：“男子之衤彖衣黑，则是亦黑也。”以其《士丧礼》有衤彖衣，与《士冠》玄端为一。玄端黑，是男子衤彖衣亦黑，则此妇人宵衣亦黑可知。其玄则黑之类也，故郑引《玉藻》“君子狐青裘，玄宵衣以裼之”，证妇人玄宵衣亦黑也。云“其缯本名宵”者，此字据形声为绡，从丝，肖声，但《诗》及《礼记》、《仪礼》皆作宵字，故郑云其缯本名曰宵，故引《诗》及《礼记》为证。引《诗》者，直取字为证，引记谓《礼记玉藻》，非直取证字为宵，亦以证妇人宵衣为玄也。云“凡妇人助祭者同服也”者，经及记不见主妇及宗妇异服之文，故知同服。对男子助祭，祝佐食等与主人服异也。《少牢》云：“主妇赞者一人，亦{髟皮}{髟易}衣移袂。”与主妇同，其馀虽不移袂，同亦宵衣可知。依《内司服》天子诸侯王后以下，助祭皆不同者，人君尊卑差等，大夫士卑，服穷则同也。引《内则》者，彼舅没时年七十以上，姑虽有，年六十已上，而当传之家事，故子之妻代姑祭。虽代姑，每事必请於姑。引之者，证经主妇而含姑，未老自为主妇，姑老则子妻为主妇也。
　　主人及宾、兄弟、群执事，即位于门外，如初。宗人告有司具。（具犹办也。）主人拜宾如初，揖入，即位，如初。（初，视濯也。）
　　佐食北面立于中庭。（佐食，宾佐尸食者，立于宗人之西。）
　　[疏]“佐食”至“中庭”。
　　○注“佐食”至“之西”。
　　○释曰：案下记云：“佐食当事，则户外南面，无事，则中庭北面。”据此而言，则此经谓无事时也。云“立于宗人之西”者，案《士虞礼》云：“主人及兄弟宾即位于西方，如反哭位。”注引《既夕礼》云：“反哭入门，升自西阶，东面。”经又云“宗人西阶前北面”，注云：“当诏主人。”此《特牲》吉礼，主人行事由阼阶，宗人亦在阼阶，阶南摈主人佐食北面於中庭，明在宗人之西可知。
　　●卷四十五特牲馈食礼第十五
　　主人及祝升，祝先入，主人从，西面于户内。（祝先入，接神宜在前也。《少牢馈食礼》曰：“祝盥于洗，升自西阶，主人盥，升目阼阶，祝先入，南面。”）
　　[疏]“主人”至“户内”。
　　○注“祝先”至“南面”。
　　○释曰：自此尽“稽首”，论主人、主妇及祝与佐食陈设阴厌之事。云“主人从，西面于户内”，注引《少牢》者，证主人户内西面，其时祝北墉下南面之事，以其未有祝行事之法，直监纳祭而已。下文乃云“祝在左”，为孝子释辞，乃有事也。
</div>
    <div class="pagination">
<a href="仪礼注疏_page102.html">上一页</a><span>...</span><a href="仪礼注疏_page98.html">98</a><a href="仪礼注疏_page99.html">99</a><a href="仪礼注疏_page100.html">100</a><a href="仪礼注疏_page101.html">101</a><a href="仪礼注疏_page102.html">102</a><span class="current-page">103</span><a href="仪礼注疏_page104.html">104</a><a href="仪礼注疏_page105.html">105</a><a href="仪礼注疏_page106.html">106</a><a href="仪礼注疏_page107.html">107</a><a href="仪礼注疏_page108.html">108</a><span>...</span><a href="仪礼注疏_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
