<!DOCTYPE html>
<html>
<head>
    <meta charset="UTF-8">
    <title>仪礼析疑 - 第 12 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼析疑 - 第 12 页/共 29 页</h1>
    <div class="content">　　乡射之射事及献荐弟子所共实多国君官备燕与大射献酬射事皆官共之庶子惟设折俎弟子惟洗射爵酌奠而已庶子执事有列而门内无位士旅食者一无所事而位在士南特为设尊继士而献则为升于司马之士司马作之以从防同宾客者无疑矣盖士旅食者及庶子即他日之命士卿大夫也犹乡射之弟子即他日之学士可宾兴者也使之观礼则志气有所感兴使之习事则政法日以练达所以成其德达其材者即于是乎寓焉至于祭祀之有旅酬所以尽主宾之敬又以使族婣乡党情意周洽而潜消其怨争鬭辨之萌燕大射之有旅酬所以溥君公之恩又以使少长尊卑分谊详明而即是为协恭和之本圣人縁情制礼徧布周宻本末兼该而一以贯之如此○燕礼有士旅食而庶子弟子不与焉何也射节礼容威仪辞命莫详于大射乃庶子弟子所未见而宜早知者燕则君臣相乐惟将仕者使观礼可矣
　　宾升再拜稽首公答再拜宾坐祭卒爵再拜稽首公答再拜
　　燕礼公答宾主人媵爵者卿大夫皆再拜大射皆一拜惟答宾前后两再拜于饮射爵见救过之道在自下于宾媵觚见礼贤之仪当厚终也然宾始升及卒爵答再拜而奠爵仍答一拜轻重之衡寓焉外此惟始媵觯者卒觯后答再拜以此觯乃代公饮酬爵也无算爵受赐爵者答再拜以受者非宾则公卿亦礼厚于终之义
　　公坐取宾所媵觚兴惟公所赐
　　士不得升坐献与酬必俟卿大夫升坐之后等威之辨严矣而公为士举旅坐取宾所媵爵兴而授爵酌膳敬礼不殊于公卿大夫此士之报礼所以至于忘身亡家也
　　所赐者兴受爵降席下奠爵再拜稽首公答再拜公为宾举旅再拜稽首公答一拜则为卿大夫举旅皆答一拜可知矣而无算之受赐者独答再拜示君之待臣宜厚于终也犹燕礼公命彻幂公卿大夫皆降拜稽首而不复升拜示臣之事君于终弥谨也









　　仪礼析疑巻七
<经部,礼类,仪礼之属,仪礼析疑>
　　钦定四库全书
　　仪礼析疑巻八
　　翰林院侍讲衔方苞撰
　　聘礼
　　遂命使者
　　疏谓命聘时不言其国以既受行出见宰问防月之资决之非也未有命聘而不及所之之国者盖本事有淹速在途有经过故道赍不可定耳
　　使者再拜稽首辞君不许乃退
　　以此知君臣之礼惟飨食燕射乃答臣之拜其命以事或臣有复逆则再拜稽首而不答也
　　既图事戒上介亦如之
　　复言图事盖君与宰以遣聘之故及所谓之事国势邦交更与使者共图之也非然则前已言君与卿图事戒上介亦如之宜直承乃退下无为复言图事如疏所云以示别命则宜曰更命上介亦如之第曰戒者戒以事而不与图也于众戒曰不辞则上介之辞亦同于使者
　　众介皆逆命不辞
　　逆谓迎而受之与周官太仆闻鼓声则速逆御仆与御庶子同义
　　及期夕币
　　既命既戒而期则无定何也凡在行者各有宜庇之家事也视币必以夕何也陈之即载而舎于朝乃可与使者同时而就道也且在礼已受命君言不宿于家必夕币然后厥明使介告于室神而进受于君事乃顺礼乃安
　　官陈币皮北首西上加其奉于左皮上马则北面奠币于其前
　　圭璋璧琮不陈非独以其宝贵也天质自成雕镂有度无事临期而覆视之纁帛则有精麤马则有驽良皮则辨毛色非有司别择而君卿大夫临展不敢以输所以重邦交达诚悃也
　　宰执书告具备于君授使者使者受书授上介
　　将行宰以书授使者而君不视周官作大事宰賛王命则列国聘使之防书君与宰已详视之矣及夕币君不视宰及使者亦不视盖宰命宰夫官具则宰夫一一审择之陈币之时卿大夫已共见之矣此三代盛时百官得其宜万事得其序君相所以得从容论道以尽其裁成辅相燮理之宜也
　　公揖入
　　周官司士掌朝位射人掌射朝之位惟见王之揖法不见羣臣拜礼观燕射君揖公卿大夫无答者盖不敢答也以此推之惟朔月之朝羣臣小大皆宜稽首其常朝必君以事命或臣有复逆然后再拜稽首明矣
　　上介视载者所受书以行
　　视谓以示之也使者以书授上介故上介以所受书示舎于朝者使与币并载以行若诂监视载者所受书则以行于文为赘觐礼天子赐侯氏车服诸公奉箧服如命书于其上则聘书宜与玉币同载明矣
　　厥明宾朝服释币于祢
　　将告于祢遂称宾为国客自兹始也入庙则称主人对祝史之辞也载旜受命于朝称使者对君之辞也○古者五十为大夫积功累劳以至国卿则年必长矣故出释奠反献荐皆曰于祢道其常也惟至所聘之邦受饔以祭筮一尸上及于祖该其变也盖闲有笃老而父尚存者
　　主人立于户东祝立于牖西
　　此卿大夫士庙制户于室西南之征也下经宾馆有右房又有西夹所馆者乃大夫士之庙则不独天子诸侯有西房西夹矣诸疏之説必以经传折中乃得其实
　　上介及众介俟于使者之门外
　　必备集于使者之门然后序入于朝而无参错众介亦告于祖祢文不具耳
　　贾人西面坐启椟取圭垂缫不起而授宰
　　以此知夕币不陈玉也宰与使介递相授而终以属贾人责有所専也○缫借韦版绚组之説注疏俱未分明依事以测义则周官典瑞所谓天子大圭镇圭缫借五采五就缫谓裹圭之褶帛与繋绳即聘礼所谓绚组借则荐圭之韦版也朿圭又别有组执之则以组末挽指闲以防失坠所谓圭中必也韦版之用则天子祀天朝日诸侯朝天子执圭而有拜事既拜仍坐取兴执之圭为重宝非若爵觯有足有臀可以奠于地也故以韦版荐之至享礼之璧璋加于帛上则必有缫用韦版与否则无考矣
　　宰执圭屈缫自公左授使者使者受圭同面垂缫以受命既述命同面授上介上介受圭屈缫出授贾人众介不从
　　贾人垂缫袒圭以示宰也宰屈缫既视而掩之以授使者也使者垂缫复启视以授上介也上介屈缫既视而掩之以授贾人也正聘时贾人垂缫以授上介上介屈缫以授宾义亦如此宰屈缫以授使者以使者必垂缫袒圭以授上介也上介屈缫以授宾以宾必去缫袒圭而后执之以行事也惟上介之授贾人似不宜屈缫然启椟出圭者本贾人则亦不必复袒圭以授矣皆事理所宜不独以相变为贵○执圭以受命见亲受于君付之瑞节以昭其信又夕币未陈圭使得于君前一展视也虑使者听之未审故使覆述所命以不忘于心又使上介重听之设使者有故可代之传也
　　下大夫取以入告许遂受币
　　曰遂受币者聘礼宾私觌私面皆先入陈币于门内摈者辞以其币出请受然后宾复以币入相授受假道礼畧故大夫取其币以入告而不烦次介入陈及出许遂受其币而不烦相授皆体过宾之心每懐靡及不欲稽留也注疏推説皆未得其理
　　饩之以其礼上宾大牢积唯刍禾介皆有饩
　　饩以牲牵道或回逺中有停止可自为节适也刍禾不可猝具故官致之米薪百物随在可市使者计月而请道赍正用之于此必如此然后主国不困客亦可安春秋时齐桓创霸资粮屝屦皆所至之国供之故陈辕涛涂以为国必甚病而诡辞以误之也
　　士帅没其竟
　　周官讶士邦有宾客则与行人送逆之诛戮暴客者春秋传晋栾盈出奔楚过周周西鄙掠之盈有辞于王乃使候出诸轘辕则官常之废久矣
　　誓于其竟
　　事之序当在次介假道之前而退于士帅没竟之后何也所过非一邦故原始要终以该在途假道之事矣
　　朝服无主无执也介皆与北面西上
　　言介之面位而賔无见何也曰无主无执则宾之面位壹如正聘时不待言矣○玉为瑞节在途不敢轻执慎之至也上经贾人不起而授宰义同
　　宾朝服立于幕东西面
　　展币则使者为主故从主人之位以与肄仪异故特见之
　　贾人告于上介上介告于宾
　　币玉上介亲视贾人告事毕上介则告宾以所视皆完好也聘使自受玉于君前以授上介其后三展皆不复亲盖国卿多老耆不欲烦以事故记曰官盛任使所以劝大臣也
　　有司展羣币以告
　　记曰问大夫之币俟于郊自不得与公币同载同展然其币则受自公家无疑也宾与上介私赍币马义虽未安力或能具士介何从具此周官校人共使者之币马侯国宜同之疏乃谓彼天子之使与诸侯异以曲防其説固也
　　及馆展币于贾人之馆如初
　　聘币有圭璋璧琮故载用任辇恐马牛之车时有防偾入竟而展及郊再展及馆三展虽任辇尚虞仆蹶顿撼又皮帛则燥湿不时宜风日也展于贾人之馆而不于宾馆已造国都不敢复移动直俟将命之日然后以造于朝慎之至也观孔子执圭勃如战色足蹜蹜如有循则知就展于贾人之馆之义
　　宾揖先入受于舎门内
　　周官司仪宾受劳使者受傧皆升堂听命下拜登受此经则授于舎门内而不升堂当以此经为正盖下拜登受惟天子有赐于诸侯则然周衰礼壊臣于君皆不拜下故君有赐皆登受于堂有司莫能正久之且以新仪易故籍而成周之旧典遂失其传惟聘礼则肄习者多故籍尚未改耳
　　劳者再拜稽首受
　　傧币乃友邦之君官授聘使者故如见友邦君而稽首也与宾前后稽首同义奉君命而出劳则如见与国之君
　　宾再拜稽首送币
　　疏引归饔饩宾傧大夫礼谓注受送当作授送证据甚确敖氏仍从注未安
　　夫人使下大夫劳以二竹簠方
　　诸侯之邦交歳相问殷相聘者必兄弟婚姻之国也【若同州之国皆行此则物不能具人不能供记曰若兄弟之国则问夫人明非兄弟之国无问夫人之礼】故有聘享夫人之礼而主国之夫人亦使大夫答礼焉其相朝而大飨主国之夫人亦与焉王后惟二王之后有祼大宾客宫卿诏后礼事九嫔从必后之母家王之近属伯叔父兄弟也内宰掌致后之宾客之礼浆人共夫人致饮于宾客之礼则为王及后夫人之亲戚明矣考之春秋惟齐晋宋卫与鲁交聘入春秋之始陈为望国一聘于鲁春秋之末郑视诸小国为强大一聘于鲁秦楚吴越之聘则以盛强而窥东夏用此推之则周初旧典惟大国物博易具官备能供乃举殷聘若次国小国虽兄弟婚姻庆喜吊忧而外惟问可时通当殷聘之期则小聘耳
　　下大夫劳者遂以宾入至于朝主人曰不腆先君之祧既以俟矣賔曰俟闲
　　致命受聘以至之明日礼有常经而帅以至于朝縁宾之心使事未通不敢就馆也主人曰以俟示聘君有嘉命迫欲受之也宾曰俟闲设主君有疾病事故当择日而行事也受聘于庙而礼辞则曰祧何也几邦交多逺承于上祖或在已祧之列礼行于太庙则凡主皆在祏也
　　公再拜宾辟不答拜
　　再拜重友邦君以好来命也故宾辟而不敢答
　　公揖入每门每曲揖
　　注卑不逾尊者之迹谓主君由门中而宾入不中门偏近闑则不逾君之迹介与摈各拂闑则不逾君与卿之迹士介拂枨则不逾上介之迹疏似未达
　　上介不袭执圭屈缫授宾
　　垂缫者使玉体呈露而不结束故见组未之垂屈缫者周回而结束之也故贾人始启椟授宰及聘授上介皆垂缫使受者目击其完好也宰授使者上介授宾皆屈缫盖结而授之使便于执也注谓屈缫并持之辞未分明其谓并组约圭而两手各持组末与
　　介皆入门左北面西上
　　司仪职及庙门惟君相入本两君相见之礼羣介皆入人臣奉使之礼也周衰大夫强僭不肯循臣礼之常【如卫孙林父聘鲁君登亦登之类】又不能强上介从已以入而显用两君之礼故尽止羣介于庙门外而惟主君之相入耳与受劳受傧之升堂同皆有司失其传
　　宾升西楹西东面
　　旅摈于大门宾北面对君之礼也至升堂则东乡而与主君正相对传己君之命也及至命则公左还北乡而拜凡敌者之礼拜皆北面如亲见聘君也若东面则似答使者矣
　　摈者退中庭
　　公与宾方升阶而致命摈者无事焉堂髙七尺若立阶下转不见楹闲所有事故退立于中庭然后可要节而进以释辞相拜也
　　宾三退负序
　　此经三退即司仪所谓三辟也同有事于楹闲退之外别无辟法注疏强为分别似未当
　　公侧袭受玉于中堂与东楹之间
　　敖氏谓公西面宾东面以授似尚未安凡敌者之礼授受并乡故变其乡而不并然使东西相对则使臣仍过于抗按賔致命主君北面则楹闲拜后进至中栋宜右还西南面宾三退负序后宜进就主君东北面进玉以答其敬义乃尽情乃安○中堂言南北之度东楹之闲言东西之度故曰与
　　宾出当之坐摄之
　　俟宾之出而当之以摄示亲受于宾也
　　公侧授宰币皮如入右首而东
　　前士受皮者自后右客注约私觌牵马者自前西向出敖氏谓与受马之仪相变此注右首变于生敖氏谓右当作左义甚琐细存而不论可也
　　宾奉束锦以请觌
　　疏引春秋传公防晋师于瓦证晋卿乃从君见主君法非也经书防晋师则君不在师中明矣传亦无君在之文未可曲证
　　公出迎宾以入
</div>
    <div class="pagination">
<a href="仪礼析疑_page11.html">上一页</a><span>...</span><a href="仪礼析疑_page7.html">7</a><a href="仪礼析疑_page8.html">8</a><a href="仪礼析疑_page9.html">9</a><a href="仪礼析疑_page10.html">10</a><a href="仪礼析疑_page11.html">11</a><span class="current-page">12</span><a href="仪礼析疑_page13.html">13</a><a href="仪礼析疑_page14.html">14</a><a href="仪礼析疑_page15.html">15</a><a href="仪礼析疑_page16.html">16</a><a href="仪礼析疑_page17.html">17</a><span>...</span><a href="仪礼析疑_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
