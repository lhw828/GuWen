<!DOCTYPE html>
<html>
<head>
    <meta charset="UTF-8">
    <title>仪礼要义 - 第 14 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼要义 - 第 14 页/共 43 页</h1>
    <div class="content">　　簜在建鼓之间　释曰案禹贡云篠簜既敷注云簜竹故知此簜亦竹也其器则管也是以下云乃管新宫注云管谓吹簜故知竹管也按小师职注云管如篴而小并两而吹之今大予乐官有焉尔雅云大笙谓之巢小者谓之和箫大者二十三管长尺四寸小者十六管长尺二寸大笙十九簧小者十三簧若然笙箫与管器异以其皆用竹故云笙箫之属也云倚于堂者管拟吹之不倚在两建鼓间
　　鼗以节乐倚颂磬西纮
　　鼗倚于颂磬西纮　释曰知鼗如鼓而小者按那诗云猗与那与置我鼗鼓传云猗叹辞那多也郑读置为植植鼗鼓者为楹贯而树之美汤受命伐桀定天下而作防乐故叹之多其改夏之制乃始植我殷家之乐鼗与鼓也鼗虽不植贯而揺之亦植之类以其殷人植鼓以木贯之而下有拊鼓亦以木为柄而贯之但手执而不植为异故云亦植之类鼗与鼓同文是鼗如鼓而小也知有柄宾至揺之以奏乐者按眂了职云掌凡乐事播鼗击颂磬笙磬磬言击鼗言播纮若天子诸侯冕而朱纮用组之类磬又编县之用纮故知纮编磬绳也知设鼗于磬西倚于纮者以其钟磬皆靣向东人居其前西靣故知鼗在磬西倚之于纮也引王制者证鼗以节乐之器柷状如漆筩中有椎所以节乐鼗亦节乐柷大于鼗故赐公侯乐则以柷将命赐伯子男乐则以鼗将命自余乐器陈于外也
　　诸侯射先行燕礼故此陈设
　　厥明司宫尊于东楹之西两方壶云云　释曰自此尽羮定论豫设尊洗具馔之事按礼记燕义诸侯射先行燕礼此以下至东陈皆陈设器物与燕礼同但文有详畧耳
　　丰以承膳尊上声下形之字
　　膳尊两甒在南有丰注膳尊君尊丰以承尊云云　云说者以为若井鹿卢者鹿卢之形即塟下棺碑间重鹿卢之軰今见井上坚柱夹之以索绕而挽之是也云其为字从豆声者比为上声下形之字年和谷豆多有故从豆为形也丰者承尊之器象形也是以丰年之字下着豆今诸经皆以承尊爵之丰不用本字之而用丰年之丰故郑还依丰字解之故云其为字从豆为形以为声也云近似豆大而卑矣者既用豆为形还近似笾豆之豆举汉法而知但豆口径尺柄亦长尺口径小而又髙此承尊之物口足径各宜差寛中央亦大共髙尺比常豆而下故云近似豆而卑但斵一大木为之取其安稳此丰若在宗庙或两君燕亦谓之坫致爵在于上故论语云邦君为两君之好有反坫郑注云反坫反爵之坫是也必用丰年之丰为坫者以其时和年丰万物成熟粢盛丰备以供郊庙神歆其祀祝嘏其福至乡饮酒乡射燕礼大射或君与臣下及四方之賔燕家富民足人情优嘏防酒嘉肴盈尊满俎于以讲道论政既献酬侑酢至无筭爵行礼交乐和上下相欢劝饮为乐故也
　　鼏用锡细布即锡衰之锡
　　乡饮尊房户间此君尊得专惠
　　鼏用锡若絺云云皆尊酒在北云云注二者皆有酒之尊重本也酒在北尊统于君南为上也云云　云锡细布也者防服记曰锡者十五升抽其半无事其缕有事其布曰锡故知锡是细布也谓之锡者治其布使之滑易也云唯君靣尊者玉藻文注云靣向也彼谓人君燕臣子专其恩惠此大射亦谓人君燕臣下与彼是同专惠之道故皆尊鼻向君云言专惠者决乡饮酒尊于房户之间賔主夹之不得专惠
　　设尊言鑮南乐以县为主
　　尊士旅食于西鑮之南北靣两圜壶　释曰前设县时鑮南更有一建鼓今设尊不应在鼓北而云鑮南者其实在鼓南门西北靣与燕礼同而云鑮南者遥继鑮而言必继鑮者乐以县为主
　　献酒读为沙泲郁鬯以手摩
　　又尊于大侯之乏东北两壶献酒注献读为沙知沙酒浊者以五齐从下向上差之醍沈清于泛醴郁鬯又在五齐之上故知沙酒浊也云特泲之必摩沙也者此解名沙酒之意云郊特牲曰汁献涗于醆酒者此以五齐中取醆酒盎齐泲郁鬯之事献沙也泲郁鬯之时和盎齐以手摩沙出其香汁涗清也法之使清也此为仆以下卑贱之人而献郁鬯者此所得献皆因祭侯谓侯之神故用郁鬯也云服不之尊俟时而陈于南统于侯皆东靣知此不为大侯服不设者按下文云服不之尊东靣南上
　　賔席公席布之余树之位后
　　小臣设公席于阼阶上西乡云云席工于西阶之东东上云云　知賔及公席布之其余树之于位后者下文更有孤卿大夫席文故知也此实未布而言布之者欲辨尊卑故先言也
　　小卿命于其君诸公谓大国孤卿
　　小卿命云云席于賔西射礼辨贵贱诸公大国有孤卿一人　云小卿命于其君也者按王制云大国三卿皆命于天子次国三卿二卿命于天子一卿命于其君小国亦三卿一卿命于天子二卿命于其君若言小卿据次国以下有之云射礼辨贵贱也者决燕礼大小卿皆在尊东西无小卿位彼主于燕不辨贵贱故也云与君论道亦不典职如公矣者成王周官云立大师大傅大保兹惟三公论道经邦燮理隂阳是三公论道无职此大国立孤一人论道与公同亦无职故云不典职如公也纵郑不见周官于周礼三公亦无职考工记云或坐而论道亦通及三公矣
　　燕礼宰馔此言官馔
　　官馔注百官各馔其所当共之物　释曰燕礼宰馔此不言宰而言官者欲见非独宰
　　以乐纳賔奏肆夏与賔出奏陔异
　　奏肆夏注乐章名周礼曰賔出入奏肆夏　释曰王用肆夏以飨诸侯来朝今引之者证燕时纳賔亦奏之按燕礼记云若以乐纳賔则賔及庭奏肆夏郑云卿大夫有王事之劳则奏此乐焉此亦同彼注也若臣无王事之劳则如常燕无以乐纳賔法也又此纳賔乐故诸侯亦得用若升歌则不可若賔醉而出奏陔夏与此异也
　　乡饮射主人洗北此洗南辟正主
　　主人降洗洗南西北靣　释曰自此至虚爵降论主人献賔之事也云不于洗北辟正主者按乡饮酒乡射主人降洗洗北南面是正主此宰夫代君为主
　　燕朝聘者卒爵而乐阕此燕啐而阙
　　乐阕注止也乐止者尊賔之礼盛于上也　释曰此上经云奠爵拜告防下经云賔卒爵则此经者是賔啐酒节即乐阕燕礼记亦云賔及庭奏肆夏賔拜酒主人答拜而乐阕亦据啐酒时按郊特牲賔入大门而奏肆夏又曰卒爵而乐阕与此啐酒乐阕不同者彼注谓朝聘者故卒爵而乐阕此燕已臣子法故啐酒而乐阕也云尊賔之礼盛于上也者賔及庭奏肆夏乃至升堂饮酒乃乐止是尊賔之礼盛于堂上者也
　　仪礼要义卷十六
　　钦定四库全书
　　仪礼要义卷十七
　　宋　魏了翁　撰
　　大射仪二
　　賔酢主人南靣授爵郷所受者
　　賔以虚爵降云云主人北靣拜受爵賔主人之左拜送爵　释曰自此尽西序东靣论賔酢主人之事以经云主人北靣明凡授爵郷所受者郷饮酒郷射献酢酬皆然故云凡谓南靣授与所受者也
　　賔既受献降立不敢安盛礼
　　賔降立于西阶西东靣注既受献矣不敢安盛　释曰以堂上爲盛故降下下文于酬賔降筵西东南靣立注云不立于序内位弥尊燕礼注云位弥尊礼弥卑是未酬已前礼盛者也
　　燕云实觯射云酌膳燕主于饮
　　主人盥洗象觚升酌膳东北靣献于公　释曰自此尽于篚论主人献公之事云取象觚东靣者郷公为敬故也云不言实之变于燕者燕礼云实之主于饮酒此云酌不云实之主于射略于饮酒
　　人君左右房大夫唯东房
　　宰胥荐脯醢由左房　以人君左右房故云左房对大夫士东房而已故云东房不言左以无右所对
　　将为賔举旅选二大夫媵爵
　　小臣自阼阶下请媵爵者公命长　释曰自此尽反位论将为賔举旅使二大夫媵爵之事命之使选于长防之中知不取卿大夫之年长者以其作下大夫不取年长又知不取臣中位长者以其不取卿故郑云卿则尊士则卑故不取之而取下大夫尊卑处中者
　　臣再拜稽首公答一拜者正礼
　　媵爵者皆退云云公酬賔賔降西阶下再拜稽首　释曰自此已下皆云公答拜不言再拜燕礼皆言公答再拜不同者燕主欢不用尊卑故公拜皆再拜此射礼主辨尊卑故直云答拜答一拜此一拜者正礼也故周礼大祝辨九拜一曰稽首首至地臣拜君法二曰顿首顿首平敌相拜法三曰空首君答臣下拜后不为再拜即七曰竒拜是也
　　燕礼卿无爼射礼尊卿有爼
　　乃荐脯醢卿升席庶子设折爼　云卿折俎未闻者以燕礼卿无俎故云未闻又云盖用脊胁臑折肺者案郷射记云賔俎脊胁肩肺主人俎胁臂肺又获者之俎脊胁肺臑彼注云臑若防胳觳之折以大夫之余体以此言之则此賔俎亦用脊胁肩肺君俎亦脊胁臂肺前体有肩臂臑后体有防胳觳尊卑以次用之故卿冝用臑若有公公用臑卿宜用防也云卿有俎者射礼尊者对燕礼不辨尊卑故公卿等皆无俎
　　大夫卒爵不拜射燕二注异
　　大夫坐祭立卒爵不拜既爵云云　此注云大夫卒爵不拜贱不备礼燕礼注云礼杀者两注相兼乃足对公卿拜既爵此不拜
　　天子视了相工诸侯以仆人相
　　仆人正徒相大师仆人师相少师仆人士相上工　释曰云仆人正仆人之长师其佐也者以正为长师为众故仆人正为长仆人师为佐也云士其吏也者以其在仆人之下故知仆人之吏吏则府史之类
　　献工用爵不用觚工贱
　　主人洗升实爵献工工不兴左瑟　云献不用觚工贱异之也者燕礼大射献賔献卿大夫皆用觚而献工用爵故云异之郷饮酒郷射献同用爵者变于君故也
　　郑引鼓人为臯陶明东西长鼓字误
　　大师及少师上工皆降立于鼓北羣工陪于后　释曰云考工记曰鼓人为臯陶长六尺有六寸者彼云韗人为臯陶先郑云韗书或为谓者以臯陶名官即陶字从革今云鼓人者误当作人人掌皷后人误言鼓鼓人自在地官掌教六鼓矣云为臯陶者鼓木之名其穹隆二十版谓鼓木长六尺六寸贾侍中彼觧为晋鼔引之者证皷东西长工齐前靣于后有余之义也
　　吹簜以播新宫篇亡义未闻
　　乃管新宫三终注管谓吹簜以播新宫之乐云云　释曰以其堂下诗故与由庚之等同亡但上由庚由仪之等有序无诗同云有其义而亡其辞此则辞义皆亡故云其义未闻云笙从工而入者案燕礼云笙入立于县中有笙入之文此上下不是笙入之文故知笙从工而入也上云簜解为竹谓笙箫之属竹即管也今此经云管已解簜为管复云笙从工而入者燕礼记云下管新宫笙入三成则吹管者亦吹笙故兼言笙欲见笙管相将
　　射人即司正大射正一人
　　司射适次决遂执弓挟乘矢于弓外见镞于弣右巨指钩　释曰自此至于次论射事将至誓射者及比三耦之事云司射射人也者案燕礼射人告具注云射人主此礼以其或射又云射人纳賔又云射人请立司正公许射人遂为司正则射人司正一人也又云乃荐司正与射人一人注天子射人司士皆下大夫二人诸侯则上士其人数亦如之又曰若射则大射正为司射注大射正射人之长此篇云射人告具又曰大射正摈自此以后皆止云摈摈者自阼阶下请立司正公许遂为司正则此篇司正与大射正为一人也下云公就物小射正奉决拾以笥大射正执弓注云大射正舍司正亲其职乃荐司正注云司正大射正是也
　　中所以盛筹丰可奠射爵
　　賔之弓矢与中筹丰皆止于西堂下云云　云中闾中筭器也者郷射记云于郊则闾中据此大射故知闾中中所以盛筭丰可奠射爵者
　　今考工有梓人知工人士亦属
　　工人士与梓人升自北阶两楹之间防数容弓知工人士与梓人皆司空之属能正方圜者冬官虽云不知官属之号见今考工记有三十官有梓人之官此工人士又与梓人同事故知冬官未亡时属司空
　　工人士梓人度尺而午谓画物
　　若丹若墨度尺而午射正莅之【连上文】　云一从一横曰午谓画物也者则上文横与距随是也但未知从者横者若为用丹若为用墨或科用其一云午十字谓之先以左足履物右足随而并立也云度尺者即郷射记从如笴三尺横如武尺二寸是也
　　司射誓中非侯不获大史许诺
　　司射西靣誓之曰公射云云射者非其侯中之不获云云大史许诺　释曰卑者与尊者为耦不异侯言此者以其誓云君射大侯夫夫射参侯士射干侯恐与尊为耦亦各射已侯故覆言此賔与君为耦同射大侯士与大夫为耦同射参侯以其既与尊者为耦不可使之别侯别侯者则非耦类故也
　　天子射六耦四侯畿内外有申有屈
　　遂比三耦三耦俟于次北西靣北上　天子大射賔射六耦三侯畿内诸侯则二侯四耦畿外诸侯大射賔射皆三侯三耦但诸侯畿外畿内各有一申一屈故畿外三侯逺尊得申与天子同三耦则屈畿内二侯近尊则屈四耦则申若燕射则天子诸侯例同三耦一侯而已以其燕私屈也若卿大夫士例同一侯三耦略言之数备礼记射义
　　司马师命服不负侯
　　司马师命负侯者云云负侯者皆适侯执旌负侯而俟释曰自此尽而俟论司马师命服不负侯之事也引天子服不氏下士一人徒四人者欲见诸侯亦三侯亦使服不氏与徒为获者也案天子有大司马卿一人小司马中大夫二人此虽诸侯礼亦应有小司马号为司马正也
　　负侯诺以宫商至乏声止
　　负侯许诺以宫趋直西及乏南又诺以商至乏声止释曰云宫为君商为臣乐记文声和相生者宫生徴徴生商而云相生者虽隔徴亦是相生之义也云声和者宫数八十一商数七十二弹宫则商应故云声和也引郷射者彼臣礼直云诺声不絶不言宫商引之证与此不同之意
　　凡射皆袒袒袭皆隠处不在位
　　上射云云适次释弓説决拾袭反位　云凡射皆袒者案乡射命三耦各与其耦让取弓矢拾三耦取弓遂至卒射云脱决拾袭而俟于堂西南靣此则前遂命三耦取弓矢于次不言袒至此亦言袭故湏言凡射皆袒决在此不见袒亦袒可知云出于次也袒时亦适次者以此而言则袒时入次今更出次知不在位上袒而入次取弓者凡袒袭皆隠处郷射无次司马适堂西袒执弓矢不在位此大射有次
　　执弓以为异犹执殳为鞭度
　　小臣师设楅司马正东靣以弓为毕　云毕所以教助执事者以毕是助载鼎实之物故司马执弓为毕以指授若周礼执殳以为鞭度然
　　大夫与士为耦容大夫有不备时
　　若有士与大夫为耦则以大夫之耦为上　释曰云为上居群士之上者若是士与大夫之尊为耦故居羣士之上也郑云羣士之上者既为上射恐在大夫之上故云羣士之上是以下注云士虽为上射其辞犹尊大夫也若然国皆有三卿五大夫三耦六人而已而云使士为耦者卿大夫或有故或出使容其不足使士备耦之法也
　　上射下射俱横弓取背君向南为顺
　　下射进坐横弓覆手自弓上取一个兼诸弣兴顺羽且左还母周反靣揖　云横弓亦南踣弓也者谓南踣弓以左手仰执弓里以覆右手于弓表向下取矢亦便也上射下射俱南踣弓者取背君向南为顺云上以阳为内下以隂为内因其冝可也者上射东靣左还时以左手还取东相阳方为内下射西靣右还时以右手还取西相隂方为内随其隂阳得左右相向是因其宜也
　　大史释获执中执筭各有人
　　大史释获小臣师执中先首坐设之　释曰此不见执筭之人案郷射命释获者释获者执鹿中一人执筭以从之彼臣礼官少释获者自执中设之尚使人执筭况国君官臣多大史不自执中岂得自执筭明亦使人执之云小臣师退返东堂下位者其位已见篇首也引郷射者证筭以南末为顺也
　　侯有上下纲躬舌之角为维以布为绢
　　司射命曰中离维纲触梱复公则释获众则不与释曰中谓中侯注不言可知云离犹过也猎也者谓矢过猎因着维与纲二者云侯有上下纲其邪制躬舌之角者为维者案梓人云上纲与下纲出舌防绢寸焉注纲所系侯于植者也上下皆出舌一防者亦人张手之节也郑司农云绢笼纲者维持侯者若然则纲与维皆用绳为之又以布为绢笼纲然后以上个下个邉缀着绢两头以纲繋着植维者于上个下个上下躬两头皆有角又以小绳缀角系着植故矢或离纲或离维也云或曰维当为绢绢纲耳者郑更为一解绢则维也云绢纲耳者以绢为纲耳离着绢也
　　离维纲触梱复惟公则释获
　　注触谓矢中他物而触侯梱复矢至侯不着而还反　释云中三侯皆释获则离维纲及触梱复亦释之不言者以中为主也公则释获优君众当中鹄而着
　　射不贯者不释谓不中鹄除君而言
　　司射命上射曰不贯不释案上文离维纲公则释获言之则此云不中不释筭者据除君而言


　　仪礼要义卷十七
　　钦定四库全书
　　仪礼要义卷十八
　　宋　魏了翁　撰
　　大射仪三
　　三耦卒射公与卿大夫将射
　　三耦卒射賔降取弓矢于堂西　释曰自此尽共而俟论第二畨射三耦讫次公卿大夫之事但此賔先降取弓矢即升堂者以其不敢与君并俟告故下云司射告射于公小射正取公之决拾并授弓拂弓是君得告乃取弓矢是不敢与君并俟告也云取之以升俟君事毕者案下文云公将射则賔降适堂西袒决遂执弓搢三挟一个升自西阶是君事毕君事毕賔降袒决遂乃更升若然賔于此不即袒决遂者去射时逺故不可即袒大射正与司射各一小射正不止一人
　　小射正授弓拂弓皆以俟于东堂　据此经上下或云大射正或云司射或云小射正不同者今行射礼大射正一人为上司射次之或云小射正若然大射正与司射各一人据其行事小射正不止一人而已此云小射正一人取公之决拾于东坫上下云小射正奉决拾以笥与此一人此又云小射正授弓与取决拾别则小射正二人也云授弓当授大射正者下云大射正执弓以袂以授公明此小射正授弓者当授大射正也
　　大射正司正司射之同异与上注似违
　　大射正执弓皆以从于物注大射正舍司正亲其职前解大射正与司射别人案此注大射正舍司正亲其职则大射正与司正为一人又案上文司射请立司正遂立司射为司正则司射又与大射正为一人与上解似相违者以大射正与射人俱掌射事相当则大射正与司射别若通而言之射人不对大射正射人亦名大射正
　　郑谓既袒乃设拾拾当在襦上
</div>
    <div class="pagination">
<a href="仪礼要义_page13.html">上一页</a><span>...</span><a href="仪礼要义_page9.html">9</a><a href="仪礼要义_page10.html">10</a><a href="仪礼要义_page11.html">11</a><a href="仪礼要义_page12.html">12</a><a href="仪礼要义_page13.html">13</a><span class="current-page">14</span><a href="仪礼要义_page15.html">15</a><a href="仪礼要义_page16.html">16</a><a href="仪礼要义_page17.html">17</a><a href="仪礼要义_page18.html">18</a><a href="仪礼要义_page19.html">19</a><span>...</span><a href="仪礼要义_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
