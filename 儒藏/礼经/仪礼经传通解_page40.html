<!DOCTYPE html>
<html>
 <head>
  <meta charset="utf-8"/>
  <title>
   仪礼经传通解 - 第 40 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   仪礼经传通解 - 第 40 页/共 47 页
  </h1>
  <div class="content">
   为姑姊妹女子子适人者
　　【出母为女适人者无明文开元礼出母为女子子适人者大功女服同今服制令大功兄弟之女孙适人者无明文】
　　【开元礼为兄弟之孙女适人者报缌今服制令兄弟之女孙适人者缌】
　　【从祖祖姑适人者无明文开元礼为从祖祖姑适人者报缌】
　　【今服制令为从祖祖姑适人者缌从父兄弟之女适人者无明文】
　　【开元礼女子子适人者从祖父母报缌今服制令为同堂兄弟之女适人者缌】
　　女子子适人者为本宗服
　　【女适人者为从祖祖父母无明文开元礼为凡弟之孙女适人者报缌】
　　【今服制令女适人者为从祖祖父母缌从祖祖姑适人者为兄弟之孙无明文】
　　【开元礼从祖祖姑适人者报缌今服制令女适人者为兄弟之孙缌】
　　【女适人者为从祖父母无明文开元礼女子子适人者从祖父母报缌】
　　【今服制令女适人者为从祖父母报缌女适人者为兄弟之孙无明文】
　　【今服制令为兄弟之孙缌女适人者为从父兄弟之子无明文】
　　【今服制令为同堂兄弟之子缌女为姊妹子之妇无明文】
　　【今服制令为姊妹子之妇缌女为侄之妻无明文】
　　【今服制令女在室及适人者为侄之妻小功】
　　降服
　　【诸侯絶旁周卿大夫絶缌汉魏故事无五等诸侯之制公卿朝士服丧亲疎各如其亲　魏制县侯比大夫案大夫之庶妹在室大功适人降一等当小功　晋制五公五等诸侯成国置卿者及朝廷公孤之爵皆傍亲絶周而傍亲为之服斩卿校位从大夫者皆絶缌挚虞以为古者诸侯临君之国臣诸父兄今之诸侯不同乎古其尊未全不宜便从絶周之制而令傍亲服斩衰服之重也诸侯既然则公孤之爵亦宜如旧昔魏武帝建安中已曾表上汉朝依古为制事与古异不皆施行宜定新礼皆如旧诏从之　琅琊中尉王哭问国王为太宰武陵服事云太宰降为庶人诸侯贵与庶人不敌为不降耶昆弟俱仕一人为大夫一人为士便降况诸侯而全持庶人服乎徐邈答云案礼以贵降贱王侯絶周以尊降卑余尊所厌则公子服其母妻昆弟不过大功以嫡别庻则父之所降子亦不敢不降也此三者旧典也昔魏武在汉朝为诸侯制而竟不立荀公定新礼亦欲令王公五等皆旁亲絶周而挚仲理駮以为今诸侯与古异遂不施行此则是近代成轨也记又云古者不降故孟皮得全齐衰然则殷周立制已自不同所谓质文异宜不相袭礼晋世所行逺同斯义】

　　仪礼经传通解续卷十六下
&lt;经部,礼类,通礼之属,仪礼经传通解__仪礼经传通解续&gt;
　　钦定四库全书
　　仪礼经传通解续卷十七
　　宋　杨复　撰
　　特牲馈食礼　祭礼一【郑目録云特牲馈食之礼谓诸侯之士祭祖祢非天子之士而于五礼属吉礼　疏曰曲礼云大夫以索牛士以羊豕彼天子大夫士此仪礼特牲少牢故知是诸侯大夫士也且经直云适其皇祖某子不云考郑云祖祢者祭法云适士二庙官师一庙官师谓中下之士祖祢共庙亦兼祭祖故经举祖兼有祢者郑达经意祖祢俱言也若祭无问一庙二庙皆先祭祖后祭祢是以文二年左传云文武不先不窋子不先父是也若祭无问尊卑庙数多少皆同日而祭毕以此及少牢惟筮一日明不别日祭也】
　　经十五
　　特牲馈食之礼不诹日【诹子须反　祭祀自孰始曰馈食馈食者食道也诹谋也士贱职防时至事睱可以祭则筮其日矣不如少牢大大先与冇司于庿门诹丁巳之日　疏曰馈食者食道也者食道是生人饮食之道孝子于亲虽死事之若生故用生人食道馈之也云馈食者士大夫祭祀自孰始也天子诸侯馈孰已前仍冇灌鬯朝践馈献之事但馈食见进黍稷云馈孰见牲体而言天子诸侯堂上朝践馈献后迎尸于堂亦进黍稷牲体不诹日谓不如大夫已上预前十日与臣诹日而筮之如少牢大夫先与有司于庙门诹皆已之日也郑云时至事暇可以祭者若祭时至有事不得暇则不可以私废公故也若大夫已□尊时至唯有防故不祭自余有公事及病使人摄祭】及筮日主人冠端即位于门外西面【冠端冠端不言者冠有不端者门谓庿门　疏曰云冠端谓冠端也下言者冠有不端者不端则朝服下记云助祭者朝服谓缁布衣而素裳然则端一冠冠两服也云门谓庙门见士冠礼】子姓兄弟如主人之服立于主人之南西面北上【所祭者之子孙言子姓者子之所生小宗祭而兄弟皆来与焉宗子祭则族人皆侍　与音预疏曰郑注防大记云姓之言生也云子之所生则孙是也云小宗祭而兄弟皆来与焉者防服小记云继别】
　　【为宗继祢者为小宗郑注云小宗有四或继高祖或继曽祖或继祖或继祢皆至五世则迁若然继祢者长者为小宗亲弟等虽异宫皆来祭继祖者从父昆弟皆来祭继曽祖者从祖昆弟皆来祭继髙祖者族祖昆弟皆来祭是皆举小宗而言也云宗子祭则族人皆侍者礼记别子为祖继别为大宗继祢为小宗若然大宗子祭一族之内皆来助祭引之者证经子姓兄弟据小宗有服者若据大宗兼有絶服者也】有司羣执事如兄弟服东面北上【士之属吏也　疏曰云如兄弟服者如主人冠端左传云士有子弟谓此言为属吏】席于门中闑西阈外【闑鱼列反阈干逼反又况逼反　为筮人设之也古文闑作栔阈作蹙　为于伪反下为神同疏曰案士冠礼云筮与席所卦者具馔于西塾乃言布席于门中筮人执防抽上韇兼执之此不言具馔于西塾而经但言席于门中取筮于西塾又不云抽上韇者皆是互见省文之义】筮人取筮于西塾执之东面受命于主人【筮人官名也筮问也取其所用问神明者谓蓍也　疏曰凡卜筮质问于鬼神谓卜用龟龟知生数一二三四五之神筮用蓍蓍知成数七八九六之神则此郑云神明者也若然神既为生成之神郑云谓著者则蓍亦有神易系辞有蓍之徳圆而神】宰自主人之左赞命命曰孝孙某筮来日某诹此某事适其皇祖某子尚飨【宰羣吏之长自由也赞佐也违也赞命由左者为神求变也士祭曰嵗事此言某事又不言妃者容大祥之后禫月之吉祭皇君也言君祖者尊之也某子者祖字也伯子仲子也尚庶几也　长丁丈反下同妃音配又芳非反　疏曰赞命之事非长不知故知羣吏之长也士冠礼宰自右少退赞命郑注云赞佐也命告也佐主人告所以筮也少仪曰赞币自左诏辞自右此祭祀故宰自左赞命为神求吉故变于常礼也云士祭曰嵗事案下宿宾云荐嵗事据吉祭而言又少牢吉祭云以某妃配即与士虞记云中月而禫是月也吉祭犹未配此与彼文同故知是禫月吉祭非常时吉祭所以不言嵗事而云某事也云言君祖者尊之也者天子诸侯名曽祖为皇考此士亦云皇祖故云尊之也】筮者许诺还即席西面坐卦者在左卒筮写卦筮者执以示主人【还音环　士之筮者坐蓍短由便卦者主画地识爻爻备以方写之　疏曰云士之筮者坐蓍短由便者少牢云史释韇立筮郑注云卿大夫之蓍长五尺立筮由便与士不同知蓍有长短者案三正记云天子蓍长九尺诸侯七尺大夫五尺士三尺是也经云卒筮写卦乃云筮者执以示主人则写卦者非筮人致郑云卦者主画地识爻爻备以方写之也】主人受视反之【反还】筮者还东面长占卒告于主人占曰吉【长占以其年之长幼旅占之疏曰经直云长占知非长者一人而云长幼旅占之者士冠礼云筮人还东面旅占明此亦是长幼旅占经直云长者见从长者为始也】若不吉则筮逺日如初仪【逺日旬之外日　疏曰案曲礼云吉事先近日防事先逺日此尊卑礼同也又云旬之内曰近某日旬之外曰逺某日此尊卑有异云旬之内曰近某日据士礼而言若大夫已上假令孟月祭于前月下旬筮来月之上旬不吉又于孟月之上旬筮中旬中旬不吉又于中旬筮下旬下旬又不吉即止不祭今云逺日旬之外日者谓士礼上旬不吉更于上旬外筮中旬为旬之外日非谓如大夫已上旬之外谓旬前为旬外也】宗人告事毕
　　右筮日
　　前期三日之朝筮尸如求日之仪命筮曰孝孙某诹此某事适其皇祖某子筮某之某为尸尚飨【三日者容宿宾视濯也某之某者字尸父而名尸连言其亲庶几其冯依之也大夫士以孙之伦为尸　冯音凭　疏曰前期二日宿宾一日视濯此经乃祭前三日筮尸故郑云容宿宾视濯言容者为筮尸之后祭日之前有二日容此二事也经直云某之某郑知字尸父而名尸者曲礼云为人子者祭祀不为尸然则尸卜筮无父者又云卒哭乃讳讳则不称名故知尸父云某是字尸既对父故某为名云连言其亲庶几其冯依之也者尸父前世与所祭之父同时同时必相识知今又筮其子为尸尸又与所祭之子相识父子皆同类故连言其亲庶几其神冯依之也云大夫士以孙之伦为尸者案祭统云夫祭之道孙为王父尸所使为尸者于祭者子行也父北面而事之所以明子事父之道也注云祭祖则用孙列皆取于同姓之适孙也天子诸侯之祭朝事筵尸于户外是以有北而事尸礼如是则天子诸侯宗庙之祭亦用孙之伦为尸而云大夫士者但天子诸侯虽用孙之伦取卿大夫有爵者为之故鳬鹥诗祭尸之等皆言公尸又曾子问云卿大夫将为尸于公若大夫士祭尸皆取无爵者无问成人与幼皆得为之故曾子问孔子曰祭成防者必冇尸尸必以孙孙幼则使人抱之是也】
　　右筮尸
　　乃宿尸【宿读为肃肃进也进之者使知祭日当来几宿或作速记作肃周礼亦作宿　疏曰几宿或作速谓一部之内或作速者若公食大夫速賔是也记作肃者曲礼云主人肃客而入是也周礼亦作宿者大宗伯宿眡涤濯是也是以郑泛云或也】主人立于尸外门外子姓兄弟立于主人之后北面东上【不东面者东不为賔客子姓立于圭人之后上当其后　疏曰云不东面者为尸者父象主人有子道故主人北面不为賔客不敢当尊故不东面冠礼宿賔主人东面此北面不同也云上当其后者子姓兄弟北面陪主人后东头为上者不得过主人故为上者当主人之后】尸如主人服出门左西面【不敢南面当尊　疏曰少牢云主人即位于庙门外之东方南面以其大夫尊有君道故南面当尊此士之孙伦为尸虽被宿犹不敢当尊也】主人辟皆东面北上【辟芳益反一音辟　顺尸】主人再拜尸答拜【主人先拜尊尸　疏曰下文宿賔賔先拜主人乃答拜今此尊尸是以主人先拜也案少牢云吉则遂宿尸祝摈主人再拜稽首告曰孝孙某云云尸拜许诺祝先释辞讫尸乃拜此尸答拜后宗人乃摈辞者士尸卑主人拜尸即答拜不得摈辞讫大夫之尸尊尊得释辞讫乃拜】宗人摈辞如初卒曰筮子为某尸占曰吉敢宿【宗人摈者释主人之辞如初者如宰赞命筮尸之辞卒曰者着其辞所易　疏曰云如初者如宰賛命筮尸之辞案筮尸时虽不见宰賛命以其云筮尸如求日之仪筮日时有宰賛命则筮尸时亦有宰賛命可知故此得如之也云卒曰者着其辞所易也者前筮尸辞云筮某之某为尸尚飨易已上之辞也】祝许诺致命【受宗人辞许之传命于尸始宗人祝北面至于传命皆西面受命东面释　疏曰上文始时主人与子姓兄弟立于尸门外北面重行则宗人与祝相随亦皆北面故云始宗人祝北面至于尸出门左西面主人避之门西东面定位讫宗人进主人之前西面乡之受命受命讫尸既西面明宗人旋乡东面释之可知】尸许诺主人再拜稽首【其许亦宗人受于祝而苦主人　疏曰祝受尸许诺辞旋西面告宗人宗人告主人尸许诺主人乃再拜稽首】尸入主人退【相揖而去尸不拜送尸尊　疏曰知相揖而去者约下篇少牢云主人退尸送揖不拜是也此尸不送者士卑故尸被宿之后不送也大夫尊尸虽受宿犹送大夫也】
　　右宿尸
　　宿宾宾如主人服出门左西面再拜主人东面答再拜宗人摈曰某荐嵗事吾子将涖之敢宿【涖音利又音类荐进也涖临也言吾子将临之知宾在有司中今特肃之尊宾耳疏曰以上无戒文今宿之云吾子将涖之眀知宾在有司内可知案前文有司羣执事如兄弟服东面北上郑云士之属吏此云宾在有司内则宾是士之属吏可知下记云公有司门西北面东上献次众宾私臣门东北面西上献次兄弟宾是士之属吏内言私臣据己自辟除者言公有司者是士之属吏命于其君者言賔在有司中者诸士选以为賔以下若在门外时同在门西东面北上及其入为宾及众宾者适西阶以俟行事公有司不选为賔者门西北面私臣不选为賔门东北面门外不列者以其未有事入门而列者为将行事公有司门西私臣门东二者皆无事故经不见记人乃辨之见其与于献也今特肃之尊賔耳者賔有司之内不嫌不助祭今特宿之者将使为宾也】宾曰某敢不敬从主人再拜賔答拜主人退宾拜送
　　右宿宾
　　厥明夕陈鼎于门外北面北上有鼏【亡狄反　厥其也宿賔之明日夕门外北面当门也古文鼏为宻　疏曰经直云门外不言门之东西故知当门下篇少牢陈鼎在门东此当门者士卑避大夫故也】棜在其南南顺实兽于其上东首【棜于庶反顺犹从也棜之制如今大木轝矣上有四周下无足兽腊也轝音预　疏曰下篇少牢牲北首东上司马到羊司士系豕宗人告备乃退不言兽少牢五鼎明有兽可知不言之者已有二牲略其小者故不言也下文牲在西北首东足此实兽棜上东首不与牲相统故云变吉云棜之制如今大木轝者郑举汉法以晓古诸礼礼记及仪礼言棜者以无足解之云兽腊也者特牲三鼎言豕鱼腊案周礼腊人郑注云小物全干为腊故知豕云牲鱼水物云兽是腊可知】牲在其西北首东足【其西棜西也东足者尚右也牲不用棜以其生疏曰豕不可牵之缚其足陈于门外首北出棜东其足寝其左以其周人尚右将祭故也云牲不用棜以其】
　　【生者对腊死用棜而言之】设洗于阼阶东南壶禁在东序豆笾铏在东房南上几席两敦在西堂【铏音刑敦音对又都受反后放此　东房房中之东当夹北西堂西夹室之前近南耳　夹古洽反刘古协反后皆同　疏曰大夫士直有东房西室若言房则东房矣故士冠礼陈服于房中西墉下东领北上不言东又昏礼侧尊甒醴于房中亦不言东如此之类皆不言东以其直有一房不嫌非东房故不言东今此经特言东房明房内近东边故云东房也又与少牢笾豆所陈相反少牢近于西方此经则房中之东也夹室半以南为之以壁外相望则当夹北言当夹北者以其夹室在房近南东故云房中之东当夹北也云西堂西夹之前近南耳者案尔雅注夹室前堂谓之相此在西堂在西相故云西夹之前近南也】主人及子姓兄弟即位于门东如初【初筮位也】宾及众宾即位于门西东面北上【不言如初者以宾在而宗人祝不在　疏曰上经主人及子姓兄弟即位于门东如初筮位今宾及众賔者即是前者有司羣吏执事当言如初不言者以宰前筮时在门东賛主人辞今宰在门西同行又宗人祝离位賔西北东面南上异于筮位时故不言如初也】宗人祝立于宾西北东面南上【事弥至位弥异宗人祝于祭宜近庿　疏曰祭事弥至位弥异者谓宗人祝近门离本位故云位弥异】主人再拜賔答再拜三拜众賔众宾答再拜【众賔再拜者士贱旅之得备礼也疏曰三拜众賔谓众賔无问多少揔三拜之旅众也众賔答再拜者士贱众宾得备礼案有司彻众賔皆答一拜注云人人从上至下皆一一独答拜以卿大夫尊賔贱纯臣故也】主人揖入兄弟从賔及众宾从即位于堂下如外位【从如字又下用反后以意求之　为视濯也】宗人升自西阶视壶濯及豆笾反降东北面告濯具【濯溉也不言敦铏者省文也东北面告縁賔意欲闻也言濯具不言絜以有几席　疏曰上文初馔时云豆笾铏在东房明敦及铏亦视可知不言敦铏者省文故也云东北面告縁賔意欲闻也者经云即位于堂下如外位则主人在东阶之下宗人降自西阶宜东面告濯具以賔在西亦欲闻之故也云言濯具不言絜以有几席者凡洗濯当告絜不洗者告具而已几席不在洗内故直告濯具不言絜嫌通几席亦在洗濯之限】宾出主人出皆复外位【为视牲也】宗人视牲告充雍正作豕【充犹肥也雍正官名也北面以防动作豕视声气　疏曰经云作是动作之言故知以防动作豕云视声气者祭祀之牲当充盛肥若声气不和即是疾病不堪祭祀】宗人举兽尾告备举鼎鼏告絜【备具】请期曰羮饪【而甚反　肉谓之羮饪孰也谓明日质明时而曰肉孰重豫劳賔宗人既得期西北面告賔有司　疏曰案少牢云宗人旦明行事此不云旦明行事而云羮饪者彼大夫尊有君道可以豫劳賔故云时节此士卑无君道故不云旦明而云羮饪是以郑云重豫劳賔羮饪乃来也云宗人既得期西北面告賔有司者门外賔位在门西东面今既得期西北面告賔与有司使知祭日当来也】告事毕宾出主人拜送右陈鼎拜賔视牲告期　记设洗南北以堂深东西当东荣【荣屋翼也】水在洗东【祖天地之左海】篚在洗西南顺实二爵二觚四觯一角一散【顺从也言南从统于堂也二爵者为賔献爵止主妇当致也二觚长兄弟酌众賔长为加爵二人班同迎接并也四觯一酌奠其三长兄弟酬賔卒受者与賔弟子兄弟弟子举觯于其长礼杀事相接礼器曰贵者献以爵贱者献以散尊者举觯卑者举角旧説云爵一升觚二升觯三升角四升散五升　疏曰云二爵者以一爵献尸尸奠之未举又一爵主妇当致者案经主妇致爵于主人妇人不见就堂下洗当于内洗则主妇致爵于主人时不取堂下爵而云主妇当致者谓主妇当受致之时用此爵也云四觯一嗣子举奠啐酒奠于铏南余有三在主人洗一觯酬賔奠于荐北賔举奠于荐南此觯又未举余有二觯在又长兄弟洗觯为加爵众賔长为加爵如初爵止此觯亦未举余有一觯在尸羞之后賔始举奠觯行旅酬辩卒受者以虚觯奠于下篚还有二觯至为加爵者作止爵长兄弟亦坐举其奠觯酬賔如賔酬兄弟之仪以辩卒受者未实觯于篚时賔弟子兄弟弟子洗觯各酌举觯于其长即用其篚二觯是三觯并用也故注云卒受者与賔弟子兄弟弟子举觯于其长也云礼器曰贵者献以爵者谓賔长献尸主人致爵于主妇是也贱者献以散上利洗散是也尊者举觯谓若酌奠之及长兄弟酬宾之等是也卑者举角谓主人献用角郑云不用爵者下大夫也则大夫尊用爵士卑用角是也】壶棜禁馔于东序南顺覆两壶焉葢在南明日卒奠幂用绤即位而彻之加勺【覆壶者盝沥水且为其不宜尘幂用绤以其坚洁禁言棜者祭尚厌饫得与大夫同器不为神戒也　疏曰未奠不设幂卒奠乃设之故曰卒奠幂用绤棜之与禁因物立名大夫尊以厌饫为名士卑以禁戒为称复以有足无足立名故礼记注云无足有似于棜士曰禁由有足以士虞礼云尊于室中两甒醴酒无禁禁由足生名礼记云大夫用棜士用禁及乡饮酒乡射皆非祭礼是以虽大夫去足犹存禁名至祭则去足名为棜禁不为神戒也】
　　夙兴主人服如初立于门外东方南面视侧杀【夙早也兴起也主人服如初则其余有不端者侧杀杀一牲也　疏曰案下记云特牲馈食其服皆朝服冠缁带缁韠注云于祭服此也皆者谓賔及兄弟筮日筮户视濯亦端至祭而朝服朝服者诸侯之臣与其君日视朝之服大夫以祭今賔兄弟縁孝子欲得嘉賔尊客以事其祖祢故服之缁韠者下大夫之臣夙兴主人服如初则固端是也郑云其余有不端者明亦有着端者是以下记人辨之云唯尸祝佐食端裳黄裳杂裳可也皆爵韠郑注云与主人同服是有同服者有着朝服者故郑云其余有不端者也云视侧杀也者国语云禘郊之事天子必自射其牲诸侯降天子故宗庙亦亲杀大夫士不敢与君同故视之而不亲杀之侧杀杀一牲者案冠礼云侧尊一甒醴在服北郑注云侧犹特也无偶曰侧以其无酒是以少牢云司马刲羊司十系豕以其二牲不云侧也】主妇视饎爨于西堂下【饎尺志反　炊黍稷曰饎宗妇为之爨灶也西堂下者堂之西下也近西壁南齐于坫古文饎作糦周礼作　疏曰主妇视饎爨明主妇自为也云爨灶也者周公制礼之时谓之爨至孔子时则谓之灶云西堂下者堂之西下也者以其为爨不可正在堂下当逼西壁为之故云堂之西下近西壁又知南齐于坫可知主妇视饎爨犹主人视杀牲】亨于门外东方西面北上【亨普庚反　亨煮也煮豕鱼腊以镬各一爨诗云谁能亨鱼溉之釡鬵鬵音寻　疏曰少牢云羮定雍人陈鼎五三鼎在羊镬之西二鼎在豕镬之西】羮饪实鼎陈于门外如初【初视濯也】尊于户东酒在西【户东室户东酒在西尚之凡尊酌者在左　疏曰若据房户东西则举东房而言今直云户东故知室户东也云酒在西尚之凡尊酌者在左者左为上尊今云酒在西故云尚之是以乡饮酒乡射皆酒在西尊酒在东若燕礼大射唯君西尊不从此义也】实豆笾铏陈于房中如初【如初者取而实之既而反之　疏曰经云实豆笾者取豆笾实之又言陈于房中如初者明既而反之可知也】执事之俎陈于阶间二列比上【执事谓有司及兄弟二列者因其位在东西祝主人主妇之俎亦存焉不升鼎者异于神　疏曰郑知经执事之俎祝主人主妇亦存焉者见士虞记祝俎陈于阶间敦东彼虞不致爵故不见主人主妇俎明此吉祭有敕爵主人主妇陈于阶间可知以主妇亦是执事之人也少牢主人主妇无俎者以三献礼成为傧尸正祭无致爵故主人主妇无俎傧尸行三献致爵乃有俎下大夫不傧尸者亦于三献尸爵止行致爵乃有俎也云不升鼎者异于神者前俎升鼎而入设于阶前此鼎在门外不入而言陈于阶间二列故知不升鼎】盛两敦陈于西堂借用萑几席陈于西堂如初【借慈夜反萑音完　盛黍稷者宗妇也萑细苇古文用为于　疏曰知盛黍稷是宗妇者以其黍稷是宗妇所主】尸盥匜水实于槃中箪巾在门内之右【设盥水及巾尸尊不就洗又不挥门内之右象洗在东统于门东西上凡乡内以入为左右乡外以出为左右　疏曰云不挥者挥振去水使手干今有巾故不挥也是以僖二十三年左氏传云公子重耳在秦秦伯纳女五人懐嬴与焉奉匜沃盥既而挥之懐嬴怒是也云门内之右象洗在东者东谓门东据向内为右故郑云统于门东西上】祝筵几于室中东面【为神敷席也至此使祝接神　疏曰案上视濯时云宗人祝立于賔西北东面南上郑注云事弥至位弥异宗人祝于祭宜近庙至入庿时宗人独升视濯及出门外视牲告充未有使祝之文至此临祭使祝敷神席故云至此使祝接神】主妇纚笄宵衣立于房中东面【纚所买反又所绮反　主妇主人之妻虽姑存犹使之主祭祀纚笄首服宵绮属也此衣染之以黒其缯本名曰宵诗有素衣朱宵记有宵衣几妇人助祭者同服也内则曰舅没则姑老冡妇所祭祀賔客毎事必请于姑　疏曰云虽姑在犹使之主祭祀者谓姑老不堪祭祀故姑存犹使之主祭祀也云纚者谓若士冠礼广终幅长六尺笄安发之笄非冠冕之笄冠冕之笄男子有妇人无若安发之笄男子妇人俱冇妇人笄对男子冠故内则云男女未冠笄又防服小记云男子冠而妇人笄是也云宵衣是绫绮之属郑注内司服云男子褖衣黒士防礼有褖衣与士冠端为一端黒是男子褖衣亦黒则此妇人宵衣亦黒可知其则黒类也故郑引玉藻君子狐青裘宵衣以裼之证妇人宵衣亦黒也云其缯本名宵者此字据形声为繍但诗及礼记仪礼皆作宵字故郑云其缯本名曰宵故引诗及礼记为证引诗者直取字为证引记谓礼记玉藻非直取证字为宵亦以证妇人宵衣为也云凡妇人助祭者同服也者经及记不见主妇及宗妇异服之文故知同服对男子助祭祀佐食等与主人服异也少牢云主妇賛者一人亦髲鬄衣移袂与主妇同其余虽不移袂同亦宵衣可知内司服天子诸侯王后以下助祭皆不同者人君尊卑差等大夫士卑服穷则同也】主人及宾兄弟羣执事即位于门外如初宗人告有司具【具犹办也】主人拜宾如初揖入即位如初【初视濯也】佐食北面立于中庭【佐食賔佐尸食者立于宗人之西　疏曰案下记云佐食当事则户外南面无事则中庭北面据此而言则此经谓无事时也云立于宗人之西者特牲吉礼主人行事面阼阶宗人亦在阼阶南摈主人佐食北面于中庭明在宗人之西可知】
　　右祭日夙兴主人主妇陈设拜賔即位　记特牲馈食其服皆朝服冠缁带缁韠【于祭服此也皆者谓賔及兄弟筮日筮尸视濯亦端至祭而朝服朝服者诸侯之臣与其君日视朝之服大夫以祭今賔兄弟缘孝子欲得嘉賔尊客以视其祖祢故服之缁韠者下大夫之臣夙兴主人服如初则固端　疏曰上经云筮日主人冠端子姓兄弟如主人之服有司羣执事如兄弟服筮尸云如求日之仪至于视濯又不见异服故知皆端至祭日夙兴云主人服如初初即端明其余不如初是朝服可知是以此注云皆者谓賔及兄弟也云朝服者诸侯之臣与其君日视朝之服大夫以祭者案玉藻云诸侯朝服以日视朝下少牢云主人朝服是也缁韠下大夫之臣者士冠礼云主人冠朝服缁带素韠韠与裳同色大夫之臣朝服素韠此缁韠故云下大夫之臣云夙兴主人服如初则同端引上经者直言皆朝服恐主人亦在其中故引证主人服端与兄弟异也】唯尸祝佐食裳黄裳杂裳可也皆爵韠【与主人同服周礼士之齐服有端素端然则裳上士也黄裳中士杂裳下士　疏曰周礼司服士之齐服有端素端引之者欲见士之齐服有一端而裳则异故郑云然见端一而裳有三也士冠亦有端三等裳而引司服者以特牲祭祀时彼据齐时四命己上齐祭异冠大夫齐祭同冠故就此祭祀引齐时冠服为证也】牲爨在庿门外东南鱼腊爨在其南皆西面饎爨在西壁【饎炊也西壁堂之西墙下旧説云南北直屋梠稷在南　疏曰上经云主妇视饎爨于西堂下虽是西堂下逼西壁为之故以旧説辩之也旧説者案尔雅释宫曰檐谓之樀孙氏云谓屋梠周人谓之梠齐人谓之檐谓承檐行材】　笾巾以绤也纁里枣烝栗择【笾有巾者果实之物多皮核优尊者可以烝裹之也烝择互文旧説云纁里者皆被裹之音果　疏曰言多皮核者栗多皮多核】　铏芼用苦若薇皆有滑夏葵冬荁【苦苦荼也荁菫属干之冬滑于葵诗云周原膴膴菫荼如饴　疏曰荁冬干用之不用葵而用荁明知冬则滑于葵也诗言菫荼即荁之类也】
　　主人及祝升祝先入主人从西面于户内【祝先入接神宜在前也少牢馈食礼曰祝盥于洗升自西阶主人盥升自阼阶祝先入南面　疏曰注引少牢者证主人户内西面其时祝北墉下南面以其未有祝行事之法直监纳祭而已下文乃云祝在左为孝子释辞乃有事也】主妇盥于房中荐两豆葵菹蜗醢醢在北【蜗力禾反　主妇盥盥于内洗昏礼妇洗在北堂直室东隅　直音值】宗人遣佐食及执事盥出【命之盥出当助主人及賔举鼎】主人降及宾盥出主人在右及佐食举牲鼎賔长在右及执事举鱼腊鼎除鼏【长丁丈反下注放此　及与也主人在右统于东主人与佐食者賔尊不载少牢馈食礼鱼用鲋腊用麋士腊用兔　鲋音附　疏曰鼎在门外北上东为右人西为左人右人尊入时在鼎前左人卑入时在鼎后主人升乃以东为主今在堂下主人在右故云统于东也賔尊不载者以宾主当相对为左右以賔尊不载牲以故使佐食对主人使賔为右人而使执事在左而载也】宗人执毕先入当阼阶南面【毕状如叉葢为其似毕星取名焉主人亲举宗人则执毕导之既错又以毕临匕载备失脱也杂记曰朼用桑长三尺毕用桑三尺刋其本与末朼毕同材明矣今此朼用心则毕亦用心　疏曰云葢为其似毕星取名焉者案诗云有捄天毕载施之行无正文故云葢以疑之也云主人亲举宗人则执毕导之以经言宗人执毕先入是导之也又知既错又以毕临匕载备失脱也者以经云当阼阶南面闵郷主人执毕临匕载备失脱可知也云今此朼用心则毕亦用心者案下记云心匕刻是也杂记防祭匕毕同用桑吉祭匕用心则毕亦心也】鼎西面错右人抽扄委于鼎北【右人谓主人及賔既错皆西面俟也】赞者错俎加匕【賛者执俎及匕从鼎入者其错俎东缩加匕东柄既则退而左人北面也　疏曰云其错俎东缩加匕东柄者少牢云俎皆设于鼎西西肆又云匕皆加于鼎东枋则此加匕于鼎东柄可知云既则退而左人北面也者以其俎从于鼎西其人当北面于其南载之便是以昏礼亦云北面载执而佐是也】乃朼【右人也尊者于事指使可也左人载之】佐食升肵俎鼏之设于阼阶西【肵音祈　所谓心舌之俎也郊特牲曰肵之为言敬也言主人之所以敬尸之俎古文鼏皆作宻　疏曰下记云肵俎心舌皆去本末午割之实于牲鼎载心立舌缩俎是也引郊特牲者见敬有肵俎送于尸前】卒载加七于鼎【卒已也已载毕亦加焉　疏曰主人匕牲体宗人以毕助之主人匕事讫加之于鼎则宗人既事亦加于鼎可知】主人升入复位俎入设于豆东鱼次腊特于俎北【入设俎载者腊特馔要方也凡馔必方者明食味人之性所以正　疏曰知载人设俎者以其经卒载下即云入设不见别人明是载者设可知云腊特馔要方也者案经豆在神坐之前豕俎入设于豆东鱼俎又次其东若腊俎复在东则馔不得方故腊俎特于俎北取其方故也】主妇设两敦黍稷于俎南西上及两铏芼设于豆南南陈【芼亡报反　宗妇不賛敦铏者以其少可亲之芼菜也　疏曰案少牢主妇设金敦宗妇賛三敦以其多故使宗妇賛此士祭祀二敦少故不使宗妇賛主妇可亲也】祝洗酌奠奠于铏南遂命佐食啓会佐食啓会却于敦南出立于西南面【会古外反　酌奠奠其爵觯少牢馈食礼啓会乃奠之　疏曰引少牢者案少牢祝酌奠遂命佐食佐食啓会乃奠者彼大夫礼与此士礼相变是以异】主人再拜稽首祝在左【稽首服之甚者祝在左当为主释辞于神也祝祝曰孝孙某敢用刚鬛嘉荐普淖用荐某事于皇祖某子尚飨　祝曰州又反淖女孝反　疏曰引少牢祝祝已下者欲见迎尸之前释孝子之辞也】卒祝主人再拜稽首
　　右主人主妇及祝佐食陈设阴厌　记棘心匕刻【刻若今龙头】　凡祝呼佐食许诺【呼犹命也】　肵俎心舌皆去本末午割之实于牲鼎载心立舌缩俎【午割从横割之亦勿没立缩顺其牲心舌知食味者欲尸之飨此祭是以进之　疏曰云载心立舌缩俎者少牢云舌皆切本末亦午割勿没其载于肵横之此言缩俎者彼言横据俎上为横此言缩据乡人为缩是以少牢云皆进下是也云亦勿没者亦少牢文谓四面皆乡中央割之不絶中央少许谓之勿没也】
　　祝迎尸于门外【尸自外来代主人接之就其次而请不拜不敢与尊者为礼周礼掌次凡祭祝张尸次　疏曰云尸自外来代主人接之者下注云主人不迎尸成尸尊故也云就其次而请不拜不敢与尊者为礼者凡平賔客皆在门西主人出门左西面拜今此经直云迎尸于门外不言祝拜尸答拜是祝出就次尸乃出次迎之而入门是不敢与尊者为礼引周礼者证门外张尸次之事也】主人降立于阼阶东【主人不迎尸成尸尊尸所祭者之孙也祖之尸则主人乃宗子祢之尸则主人乃父道事神之礼庿中而已出迎则为厌　厌一叶反　疏曰祭统云君迎牲而不迎尸别嫌也尸在庿门外则疑于臣在庿中则全于君君在庿门外疑于君入庿门则全于臣全于子郑云不迎尸者欲全其尊也尸神象也鬼神之尊在庿中人君之尊出庿门则伸此士礼虽无君道亦尊尸主人不迎迎之尊不成不迎之则成尸之道尊也云尸所祭者之孙也者礼记云孙为王父尸是也云祖之尸则主人乃宗子者以其祭祖兄弟来助祭大宗五宗皆然书传云宗子将有事族人皆入侍也云祢之尸则主人乃父道者祭统云孙为王父尸所使为尸者于祭者子行也父北面而事之所以明子事父之道也此父子之伦也注云祭祖则用孙列皆取于同姓之嫡孙是其祢之尸则主人乃父道也云事神之礼庿中而己出迎则为厌出庿门主人有君厌臣之义故不迎也】尸入门左北面盥宗人授巾【侍盥者执其器就之执箪者不授巾贱也宗人授巾庭长尊少牢馈食礼曰祝先入门右尸入门左　疏曰引少牢者见上经陈盥在门右今尸入门左尸尊不就盥槃匜巾等乡门右就尸之义也】尸至于阶祝延尸尸升入祝先主人从【延进在后诏侑曰延礼器所谓诏宥武方者也少牢馈食礼曰尸升自西阶入祝从主人升自阼阶祝先入主人从侑音又武音无　疏曰云在后诏侑曰延者案士虞礼尸谡祝前乡尸郑注云前道也祝道尸必先乡之为】
　　【之节彼祝居尸前道之此则在尸后诏之故云延也云礼器所谓诏侑武方者彼注武无也祝诏侑尸无常谓若檀弓子事父母左右就养无方也】尸即席坐主人拜妥尸【妥他果反妥安坐也】尸答拜执奠祝飨主人拜如初【飨劝彊之也其辞取于士虞记则宜云孝孙某圭为孝荐之飨旧説云明荐之　彊其丈反　疏曰防祭称哀吉祭称孝故士虞记卒哭飨尸辞曰哀子某圭为哀荐之飨此既吉祭宜云孝孙某圭为孝荐之飨以其改哀云孝故曰宜云也引旧説者证圭为絜明之义也】祝命挼祭尸左执觯右取菹防于醢祭于豆间【挼依注音堕许恚反刘相恚反后堕祭挼祭皆放此　命诏尸也挼祭祭神食也士虞礼古文曰祝命佐食堕祭周礼曰既祭则蔵其堕堕与挼读同耳防醢者染于醢　防如悦反刘而反又而谁反后同　疏曰乡者设馔未迎尸阴厌厌饫神今尸来升席而挼祭祭讫当食神余引周礼而云堕与挼读同则二字通用】佐食取黍稷肺祭授尸尸祭之祭酒啐酒告旨主人拜尸奠觯答拜【啐七内反　肺祭刌肺也旨美也祭酒谷味之芬芬者齐敬共之唯恐不美告之美达其心明神享之　刌寸本反齐侧皆反共音恭　疏曰知肺祭是刌肺也者下记刌肺三郑注为尸主人主妇此经云肺祭明是刌肺非举肺也】祭铏尝之告旨主人拜尸答拜【铏肉味之有菜和者曲礼曰客絮羮主人辞不能亨　和户卧反下同絮立虑反疏曰云铏肉味之有菜和者此即公食大夫牛藿羊苦豕薇之等是也以其盛之铏器因号羮为铏引曲礼者证铏羮有五味调和絮者调和之义故告旨若大羮则不调以盐菜无絮调之理也】祝命尔敦佐食尔黍稷于席上【尔近也近之便尸之食也】设大羮湆于醢北【湆去及反　大羮湆煮肉汁也不和贵其质设之所以敬尸也不祭不哜大羮不为神非盛者也士虞礼曰大羮湆自门入今文湆皆为汁　疏曰云醢北者为荐左案公食大夫昏礼大羮湆皆在荐右此在左者神礼变于生人士虞礼大羮湆设于铏南在右与生人同云不和贵其质者桓二年左氏传云大羮不和以盐菜是贵其质也云不为神者阴厌时未设尸来始设为尸故士虞记云无尸则礼及荐馔皆如初不挼祭无大羮湆胾从献有尸即有大羮湆从献纵有亦不祭不哜是不为神为尸非盛者也引士虞礼曰大羮湆自门入者证迎尸后乃从献来也】举肺脊以授尸尸受振祭哜之左执之【肺气之主也脊正体之贵者先食啗之所以导食通气　先悉荐反又如字啗七敢反】乃食食举【举言食者明凡解体皆连肉　疏曰乃食谓食肺云食举谓骨体正脊从俎举乡口因名体为举凡牲体或七或二十七皆举骨节而言今言食不可空食骨以体皆连肉也】主人差肵俎于腊北【肵俎主于尸主人亲羞敬也神俎不亲设者贵得宾客以神事其先　疏曰云肵俎主于尸者以其入后乃设之故知主于尸主人亲进者敬尸故也前神俎使载者设之者欲得尊賔嘉客以事其先故也】尸三饭告饱祝侑主人拜【三饭告饱礼一成也侑劝也或曰又劝之使又食少牢馈食礼侑辞曰皇尸未实侑也】佐食举干尸受振祭哜之佐食受加于肵俎举兽干鱼一亦如之【干长胁也兽腊其体数与牲同　疏曰干长胁出下记云兽腊其体数与牲同者亦见下记云腊如牲骨是也】尸实举于菹豆【为将食庶羞举谓肺脊】佐食羞庶羞四豆设于左南上有醢【庶众也众羞以豕肉所以为异味四豆者膮炙胾醢南上者以膮炙为上以有醢不得防也　膮许尧反炙章夜反下同　疏曰案公食大夫云旁四列西北上脚以东臐膮牛炙炙南醢以西牛胾醢注云先设醢防之次也此四豆有醢则不得先设非防之次故也又复一醢不得与胾炙相对相对之法炙在南醢在北胾在北醢在南如此见得防故少牢云韭菹醓醢葵菹蠃醢韭菹在南葵菹在北防又云羞胾两瓦豆有醢亦用瓦豆设于荐豆之北注云四豆亦防羊胾在南豕胾在北皆有醢亦得防者以其四豆胾醢其相对故郑云防也】尸又三饭告饱祝侑之如初【礼再成也】举骼及兽鱼如初尸又三饭告饱祝侑之如初【骼音格又音各后同　礼三成兽鱼如初者兽骼鱼一也】举肩及兽鱼如初【不复饭者三三者士之礼大成也举先正脊后肩自上而却下防而前终始之防也　复扶又反下同三息暂反　疏曰先举正脊自上也次举胁即却也后举骼即下防终举肩即前也前者牲体之始后者牲体之终故云终始之次也】佐食盛肵俎俎释三个【佐食取牲鱼腊之余盛于肵俎将以归尸俎释三个为改馔于西北隅遗之所释者牲腊则正脊一骨长胁一骨及臑也鱼则三头而已个犹枚也今俗言物数有若干个者此读然　盛音成臑乃韨反疏曰云俎释三个为改馔于西北隅遗之所释者牲腊则正脊一骨长胁一骨及臑也知者案下记云尸俎右肩臂臑肫胳正脊二骨横脊长胁二骨短胁今尸举正脊一骨长胁一骨及骼肩则脊胁各有一骨在前脚三节后脚二节各举其一讫前脚举肩讫宜次盛臂后脚举胳讫宜次盛肫前后各一节及横脊以归前脚唯有臑在并脊胁各一骨为三也】举肺脊加于肵俎反黍稷于其所【尸授佐食佐食受而加之反之也肺脊初在菹豆　疏曰经直云肺脊加于肵俎郑知尸不自加而授与佐食佐食受而加之者约少牢云上佐食受尸牢肺正脊加于肵郑注云受者尸授之也云肺脊初在菹豆者上文云尸实举于菹豆是也】主人洗角升酌酳尸【酳以刃反又士刃反　酳犹衍也是献尸也云酳者尸既卒食又欲颐衍养乐之不用爵者下大夫也因父子之道质而用角角加人事略者今文酳皆为酌疏曰经云酳尸知是献尸者下有主妇洗爵献尸并賔长献尸故知此是主人酳尸也云不用爵者下大夫也者少牢云主人降洗爵酌酒乃酳尸用爵不用角也云因父子之道质而用角角加人事略者既辟大夫不用爵次当用觚而用角因无臣助祭父子相养之道而用角者父子是质角加人事畧得用功少故也】尸拜受主人拜送尸祭酒啐酒宾长以肝从　【疏曰此直言肝从亦当如少牢賔长羞牢肝用俎缩执俎肝亦缩进末盐在右此亦不言者文不具也】尸左执角右取肝防于盐振祭哜之加于菹豆卒角祝受尸角曰送爵皇尸卒爵主人拜尸答拜【曰送爵者节主人拜】
　　右迎尸正祭　记沃尸盥者一人奉槃者东面执匜者西面淳沃执巾者在匜北【匜北执匜之北亦西面毎事各一人淳沃稍注之今文淳作激】宗人东面取巾振之三南面授尸卒执巾者受【宗人代授巾庭长尊】　尸入主人及宾皆辟位出亦如之【辟位逡遁】　尸俎右肩臂臑肫胳正脊二骨横脊长胁二骨短胁【尸俎神俎也士之正祭礼九体贬于大夫有并骨二亦得十一之名合少牢之体数此所谓放而不致者凡俎实之数竒脊无中胁无前贬于尊者不贬正脊不夺正也正脊二骨长胁二骨者将举于尸尸食未饱不欲空神俎　疏曰云亦得十一之名合少牢之体数者谓少牢正体之数十一若牢并骨并数则十七郑云此所谓放而不致者致至也所谓礼器彼郑注云谓若诸侯自山龙以下皆有放象诸侯山龙以下至日月星辰卿大夫又不山龙此士并骨二数乃得十一除此唯九而已亦是放而不至也云凡俎实之数竒者有九有七冇五是竒数以其鼎俎竒故实数亦竒而相称也云脊无中胁无前贬于尊者不贬正脊不夺正也者以少牢大夫礼三脊胁具有此但有二体贬于大夫也等贬牲体不贬正脊者不夺其正长胁亦不贬者义与正脊同云正脊二骨长胁二骨者将举于尸尸食未饱不欲空神俎此脊与胁二骨木为馔厌饫所设也】肤三【为用二厌饫一也刘子峻反与馂同】　离肺一【离犹防也小而长午割之亦不提心谓之举肺　疏曰云亦不提心者言亦谓亦少仪云牛羊之肺离而不提心郑注云提犹絶也防离之不絶中夹少许者是也】刌肺三【为尸主人主妇祭今文刌为切】鱼十有五【鱼水物以头枚数阴中之物取数于月十有五日而盈少牢馈食礼亦云十有五而俎尊卑同此所谓经而等也　疏曰云鱼水物以头枚数者对三牲与腊以体数也云取数于月十有五日而盈者案礼运云月三五而盈三五而阙文出于彼也云此所谓经而等者亦所谓礼器彼郑注云谓若天子以下至士庶人为父母三年是也引之者诸鱼数亦尊卑同也】腊如牲骨【不但言体以有一骨二骨者　疏曰云不但言体以有一骨二骨者若但言体体有九有十一则不兼二骨者若言牲骨则一骨二骨兼在其中故直言如牲骨也】
　　祝酌授尸尸以醋主人【醋才各反　醋报也祝酌不洗尸不亲酌尊尸也古文醋作酢疏曰尸当酢主人宜亲洗爵酌酒不亲洗酌尸尊故也】主人拜受角尸拜送主人
　　退佐食授挼祭【退者进受爵反位尸将嘏主人佐食授之挼祭亦使祭尸食也其授祭亦取黍稷肺祭　疏曰云挼祭亦使祭尸食也者前祝命尸挼祭祭神食今命主人祭尸食亦如尸祭神食故云亦也云其授祭亦取黍稷肺祭者亦如上佐食取黍稷肺祭授尸尸祭之相似故云亦也】主人坐左执角受祭祭之祭酒啐酒进听嘏【嘏古雅反　听犹待也受福曰嘏嘏长也大也待尸授之以长大之福也】佐食抟黍授祝祝授尸尸受以菹豆执以亲嘏主人【抟大官反　独用黍者食之主其辞则少牢馈食礼有焉　疏曰案少牢云祝与二佐食皆出盥于洗入二佐食各取黍于一敦上佐食兼受抟之以授尸尸执以命祝卒命祝祝受以东北面于户西以嘏于主人但少牢不亲嘏者大夫尸尊又大夫礼文此亲嘏者士尸卑礼质故也云其辞则少牢馈食礼有焉者案少牢云祝以嘏于主人曰皇尸命工祝承致多福无疆于女孝孙来女孝孙使女受禄于天宜稼于田眉夀万年勿替引之是也云独用黍者食之主者案上文云尔黍于席上不云尔稷者以稷虽五谷之长不如黍之美故云食之主】主人左执角再拜稽首受复位诗懐之实于左袂挂于季指卒角拜尸答拜【挂俱卖反一音卦注同诗犹承也谓奉纳之懐中季小也实于左袂挂袪以小指者便卒角也少牢馈食礼曰兴受黍坐振祭哜之　奉芳勇反　疏曰左手执角右手挂袪以小指不于左手言便卒角者饮酒之时恐其遗落故挂小指故云便卒角也】主人出写啬于房祝以笾受【变黍言啬因事托戒欲其重稼啬啬者农力之成功　疏曰案少牢云主人出宰夫以笾受啬黍主人尝之纳诸内此大夫尊直见大夫出宰夫以笾受此主人写啬于房祝以笾受以其士贱故也云变黍言啬因事托戒欲其重稼啬者以黍者五谷之名非农力成功之称故以黍为啬欲其重稼啬】
　　右尸醋主人
　　筵祝南面【主人自房还时】主人酌献祝祝拜受角主人拜送设菹醢俎【行神恵也先献祝以接神尊之菹醢皆主妇设之佐食设俎　疏曰佐食接尸故后献之祝接神先献之云菹醢皆主妇设之佐食设俎者前献尸时菹醢主妇设之亚献及致爵于主人笾豆亦皆主妇设之则此设菹醢亦主妇可知又知佐食设俎约少牢主人献祝佐食设俎故此亦佐食设俎可知】祝左执角祭豆兴取肺坐祭哜之兴加于俎坐祭酒啐酒以肝从祝左执角右取肝防于盐振祭哜之加于俎卒角拜主人答拜受角酌献佐食佐食北面拜受角主人拜送佐食坐祭卒角拜主人答拜受角降反于篚升入复位【疏曰云主人答拜受角酌献佐食者案上献祝有俎此献佐食不言俎者上经云执事之俎陈于阶间二列北上郑注云执事谓有司以佐食亦在有司内者下记云佐食俎觳折脊胁也又下经賔长献节郑注云凡献佐食皆无从其荐俎献兄弟以齿设之若少牢献佐食俎即设于两阶之间西上大夫将賔尸故即设佐食俎至于賔尸时佐食无俎也】
　　右主人献祝佐食　记祝俎髀脡脊二骨胁二骨【凡接于神及尸者俎不过牲三体以特牲约加其可并者二亦得竒名少牢馈食礼羊豕各三体疏曰云祝俎直云胁二骨谓代胁也以尸俎无脡脊祝则有之尸俎无代胁祝俎有代胁可知云凡接于神及尸者祝佐食賔长长兄弟宗人之等是也接神者谓祝与佐食佐食尸未入为神设俎却防祝酌奠于铏南故曰接神也接尸者賔为三献长兄弟为加爵尸盥宗人授巾皆是与尸相接也知皆三体者下佐食俎觳折脊胁也賔骼长兄弟及宗人折其余如佐食俎故知皆三体也以特牲约加其可并者二骨者是尊祝也佐食也已下卑无加故下注云三体卑者从正是也云少牢馈食礼羊豕各三体者二牲各三体共六体不竒者通腊髀为七则亦竒数也以其腊既两髀属于尻不殊故为一体】肤一离肺一　佐食俎觳折脊胁【三体卑者从正疏曰直云脊胁不定体名欲见得便用之少牢佐食俎设于两阶之间其俎折一肤郑注云折者】
　　【择取牢正体余骨折分用之有脀而无荐亦逺下尸是无定体也】肤一离肺一
　　主妇洗爵于房酌亚献尸【亚次也次犹贰主妇贰献不夹拜者士妻仪简耳　疏曰少牢主妇亚献尸时夹拜此士妻下之故云仪简耳】尸拜受主妇北面拜送【北面拜者辟内子也大夫之妻拜于主人北西面　疏曰案少牢云主妇洗于房中出酌入户西面拜献尸郑注云入户西面拜由便也不北面者辟人君夫人也拜而后献者当夹拜也又云尸拜受主妇主人之北西面拜送爵是也若大夫妻贵辟人君夫人士妻贱不嫌得与人君夫人同也】宗妇执两笾户外坐主妇受设于敦南【两笾栗在西　疏曰下记云笾巾以绤也纁里枣烝栗择是也知在西者依士虞礼云主妇亚献尸时云自反两笾栗设于防南在西郑云尚枣美故知也】祝赞笾祭尸受祭之祭酒啐酒【笾祭栗之祭其祭之亦于豆祭　疏曰上经尸挼祭时云右手取菹防于醢祭于豆间又佐食取黍稷肺祭授尸尸祭之不言其处明亦祭于豆间今此祝賛笾祭亦不言其处亦祭于豆间可知又案有司彻云尸取韭菹防于豆祭于豆间又尸取麷蕡宰夫賛者取白黒以授尸尸受兼祭于豆祭是笾豆同祭于豆间也】兄弟长以燔从尸受振祭哜之反之【燔音烦　燔炙肝也　疏曰云反之者谓反燔于长兄弟】羞燔者受加于肵出【出者俟后事也　疏曰谓主妇献祝之时更当羞燔于祝下文主妇献祝笾燔从如初仪明献祝时亦长兄弟羞燔可知故郑注云俟后事也】尸卒爵祝受爵命送如初【送者送卒爵】
　　右主妇亚献尸
　　酢如主人仪【尸酢主妇如主人仪者自祝酌至尸拜送如酢主人也不易爵辟内子　疏曰云不易爵辟内子者男女不相袭爵今袭爵者辟内子是以少牢云祝受尸爵尸答拜易爵洗酌授尸主妇拜受爵尸答拜是易爵也】主妇适房南面佐食挼祭主妇左执爵右抚祭祭酒啐酒入卒爵如主人仪【抚挼祭示亲祭佐食不授而祭于地亦仪简也入室卒爵于尊者前成礼明受恵也　疏曰云佐食不授而祭于地亦仪简也者少牢大夫妻云上佐食挼祭主妇西面于主人之北受祭此佐食祭于地主妇抚之而已故云亦仪简云赤者亦前不夹拜也】
　　右尸酢主妇
　　献祝笾燔从如初仪及佐食如初卒以爵入于房【及佐食如初如其献佐食则拜主人之北西面也　疏曰此无正文以佐食北面拜受主妇不宜与佐食同面拜送又言如初明与主人同西面拜故郑云拜主人之北西面】
　　右主妇献祝及佐食
　　宾三献如初燔从如初爵止【初亚献也尸止爵者三献礼成欲神恵之均于室中是以奠而待之　疏曰自此尽卒复位论賔长献尸及佐食并主人主妇致爵之事此一科之内乃有十一爵賔献尸一也主妇致爵于主人二也主人酢主妇三也主人致爵于主妇四也主妇酢主人五也尸举奠爵酢賔长六也賔长献祝七也又献佐食八也賔又致爵于主人九也又致爵于主妇十也賔献主人酢十一也云初亚献也者知不初献者以主妇亚献承初献后賔长又承亚献后故知如亚献不得如初献也又而位及燔从皆如亚献也云三献礼成欲神恵之均于室中是以奠而待之者谓尸得三献而礼成言其实饮三爵祝与佐食亦得三献主人主妇各得一酢而已未得献是神恵未均奠而待之者待主人主妇致爵乃均也案下文众賔长为加爵如初爵止郑注云尸止爵者欲神恵之均于在庭止得一献亦言均则不以爵数为均直据得一献则为均也】
　　右賔长献尸爵止
　　席于户内【为主人铺之西面席自房来】主妇洗爵酌致爵于主人主人拜受爵主妇拜送爵【主妇拜拜于北面也今文曰主妇洗酌爵　疏曰云主妇拜拜于北面也者约有司傧尸于堂主妇致爵于主人主人致爵于主妇北面于阼阶上答拜是也】宗妇赞豆如初主妇受设两豆两笾【初賛亚献也主妇荐两豆笾东面也　疏曰上主妇亚献时但云宗妇执两笾又云祝賛笾祭无豆此云賛豆如初明賛豆之时与賛笾同故得言如初知东面者以主人西面故也】俎入设【佐食设之　疏曰有司下大夫不傧尸者主妇致爵于主人时佐食设俎彼室内行事与士礼畧同故郑知佐食设之也】主人左执爵祭荐宗人赞祭奠爵兴取肺坐絶祭哜之兴加于俎坐捝手祭酒啐酒【絶肺祭之者以离肺长也少仪曰牛羊之肺离而不提心豕亦然捝拭也捝手者为絶肺染污也忖肺不捝手古文捝皆作说　疏曰少仪注云提犹絶也不絶中央少许者引之证离肺长而不絶故须絶之云忖肺不捝手者以其先已断絶取祭之不须以手絶之故不捝手也】肝从左执爵取肝防于盐坐振祭哜之宗人受加于俎燔亦如之兴席末坐卒爵拜【于席末坐卒爵敬也一酌而备再从而次之亦均　疏曰此决上主人献尸賔长以肝从主妇献尸兄弟以燔从今一酌而肝燔从则与尸等故云亦均】主妇答拜受爵酌醋左执爵拜主人答拜坐祭立饮卒爵拜主人答拜
　　右主妇致爵于主人受爵酌醋　阼俎臂正脊二骨横脊长胁二骨短胁【主人尊欲其体得祝之加数五体又于加其可并者二亦得竒名臂左体臂　疏曰云臂左体臂者以其尸用右不云折明全升主人右云臂明左臂可知胁骨多不嫌得与尸同用右体犹脊然也】肤一离肺一
　　主妇出反于房主人降洗酌致爵于主妇席于房中南面主妇拜受爵主人西面答拜宗妇荐豆俎从献皆如主人主人更爵酌醋卒爵降实爵于篚入复位【主人更爵自酢男子不承妇人爵也祭统曰夫妇相授受不相袭处酢必易爵明夫妇之别　疏曰案上主妇献尸尸酢主妇不易爵郑注云辟内子致爵于主人则易爵也若然案下记设洗篚在洗西实二爵郑注云二爵者为賔献爵止主妇当致也此賔长所献爵尸奠之未举其篚唯有一爵得云易者上主妇亚献洗爵于房中则房中有爵又主妇献祝及佐食讫以爵入于房后主妇致爵于主人还是房内爵后主人致爵于主妇者是下篚之爵主妇饮讫实于房中之篚主人更取房内之爵以酌酢酢讫奠于下篚云主人更爵者谓酌酢爵与房内爵相更郑注下记云主妇当致者谓主人致爵于主妇则用下篚内之爵也】
　　右主人致爵于主妇更爵酌醋　记主妇俎觳折【觳户角反又苦角反　觳后足折分后右足以为佐食俎不分左臑折辟大夫妻　疏曰云觳后足者案既夕记云明衣裳长及觳郑注云觳足跗也是觳后足也云分后右足以为佐食俎者经不云后右足郑知者以少牢主妇用左臑此士妻辟之不用左臑用后右足不用后左足左足太卑】其余如阼俎【余谓脊胁肤肺】
　　三献作止爵【賔也谓三献者以事命之作起也旧説云賔入尸北面曰皇尸请举爵】尸卒爵酢酌献祝及佐食洗爵酌致于主人主妇燔从皆如初更爵酢于主人卒复位【洗乃致爵为异事新之燔从皆如初者如亚献及主人主妇致爵也凡献佐食皆无从其荐俎献兄弟以齿设之賔更爵自酢亦不承妇人爵　疏曰上文賔献尸献祝及佐食皆不洗今致于主人洗故决之也案下篇不傧尸洗爵致于主人注云以承佐食贱新之此云为异事新之注不同者但异事则是承贱承贱后则事异言虽不同理则一也云燔从皆如初者如上主妇亚献尸及祝皆肝从燔从此皆燔从无肝从故经注云燔从皆如初云凡献佐食皆无从者谓主人主妇及宾长献佐食皆无从故云凡郑言以经献祝及佐食洗爵致于主人主妇燔从皆如初在献佐食下嫌献佐食亦然有燔从故郑辩之若然佐食得献与祝得献同亦得如初但无从为异云其荐俎献兄弟以齿设之者以上佐食得献时不见有设荐俎之文下记云佐食于旅也齿于兄弟故佐食荐俎亦与兄弟同时设也】
　　右賔作尸止爵及献祝佐食主人主妇等
　　主人降阼阶西面拜宾如初洗【拜宾而洗爵为将献之如初视濯时主人再拜宾答拜三拜众賔众賔答再拜】宾辞洗卒洗揖让升酌西阶上献宾宾北面拜受爵主人在右答拜【就宾拜者此礼不主于尊也宾卑则不专阶主人在右统于其位　疏曰案乡饮酒乡射宾主献酢各于其阶至酬乃同阶此因祭如初賔非为尊之所尊者谓尸也又宾是士家有司卑不得专阶故就之使不得专阶对乡饮酒乡射得専阶也云主人在右统于其位者以其賔得在西阶上北面以东为右主人位在阼阶故云统于其位郑言此者主人就西阶异于饮酒主人在右则与饮酒礼同以言主人常居右也】荐脯醢设折俎【凡节解者皆曰折俎不言其体略云折俎非贵体也上宾骼众賔仪公有司设之　疏曰案下记云宾骼郑云骼左骼也賔俎全体尊賔也折骨而曰折俎明凡节解牲体皆曰折升于俎故名折俎与臑折同名其折义则异彼折骨云不言其体略云折俎非贵体也者案下记云宾骼骼是牲体此经云折俎者用骼非贵体故略云折俎若然经尸俎祝佐食及主人主妇俎体皆不言之而郑注独云宾俎不言体者尸祝等经不言牲体亦不言折以其体贵故也此賔俎不言牲体而言折明非贵体也云上宾骼众宾仪者案下记唯云宾骼其众宾已下皆殽脀不言仪郑见有司彻主人献宾仪司士设俎羊骼一又云众宾长拜受爵其脀体仪也注云仪者尊体尽仪度余骨可用而用之尊者用尊体卑者用卑体而已是也云公有司设之者此即有司彻所云司士是也下文云公有司在门西则此设俎者也】宾左执爵祭豆奠爵兴取肺坐絶祭哜之兴加于俎坐捝手祭酒卒爵拜主人答拜受爵酌酢奠爵拜宾答拜【主人酌自酢者賔不敢敌主人主人达其意　疏曰云賔不敢与主人为敌酢之是以主人酌以自酢达賔意故也若乡饮酒乡射賔皆亲酢主人以其賔尊行敌礼故也】主人坐祭卒爵拜賔答拜揖执祭以降西面奠于其位位如初荐俎从设【位如初复其位东面少牢馈食礼宰夫执荐以从设于祭东司士执俎以从设于荐东是则皆公有司为之与　与音余疏曰以宾位在西阶下东面今受献于西阶上经云执祭以降西面奠于其位又言位如初明复西阶下东】
　　【面位可知也】众宾升拜受爵坐祭立饮荐俎设于其位辩主人备答拜焉降实爵于篚【辩音遍后皆同　众賔立饮贱不备礼乡饮酒记曰立卒爵者不拜既爵备尽尽人之答拜】
　　右献宾及众宾　记宾与长兄弟之荐自东房其余在东堂【东堂东夹之前近南　疏曰其余谓众宾兄弟之荐也】　公有司门西北面东上献次众宾私臣门东北面西上献次兄弟升受降饮【献在后者贱也祭祀有上事者贵之亦皆与旅　与音预　疏曰公有司献在众賔后私臣献在兄弟后故献在后者贱也云祭祀有上事者贵之者谓众賔兄弟次賔之卑得献众賔择取公有司可执事者谓前举鼎匕载羞从献众賔择取公有司酬爵之属如此者门外在有司羣执事中入门列在东面为众賔余者在门西位也兄弟虽无上事亦皆在西面位族亲故也私臣献在兄弟后者职贱公有司在众賔后不执事贱于执事者故曰有上事者贵之宗人献与旅齿于众賔则公有司是也佐食于旅齿于兄弟则私臣之中择为宾使为佐食是也是以前文佐食北面立于中庭注云佐食賔佐尸食是也案前賔得献荐脯醢设折俎注云公有司设之及献兄弟荐脀注云私人为之与二者皆使执事云非执事者以受献者不得自设俎暂使二者设之非本执事之人然则公有司私臣荐俎皆使徒为之与云亦皆与旅者上宗人献旅云齿于众宾佐食旅齿于兄弟是但言献次不言旅以宗人佐食约之与旅者亦此二人也若天子诸侯祭祀其位无文此公有司在门西北面东上私臣在门东北面西上天子诸侯祭祀可依此位矣同姓无爵者在阼阶前西面北上卿西阶前东面北上大夫在门东北面士门西北面旅食在其后少牢下篇云众賔位在门东北面既献在西阶西南众宾继上賔西南天子诸侯之賔其位或依此与案祭统云凡赐爵昭为一穆为一昭与昭齿穆与穆齿凡羣有司皆以齿此之谓长幼有序此不见昭穆位者主人众兄弟非昭穆乎故彼注昭穆犹特牲少牢馈食之礼主人之众兄弟也羣有司犹众賔下及执事者君赐之爵谓若酬之是也若其有爵者则以爵序之何故然也案文王世子其在外朝则以官其在宗庙之中则如外朝之位宗人授事以爵以官是不以姓其献之亦以官故祭统云尸饮五君洗玉爵献卿尸饮七以瑶爵献大夫尸饮丸以散爵献士及羣有司皆以齿明尊卑之等是也以此差之知无爵者从昭穆有爵者则以官矣】宗人献与旅齿于众宾【尊庭长齿从其长幼之次】佐食于旅齿于兄弟　宾骼长兄弟及宗人折其余如佐食俎【长丁丈反注及后皆同骼左骼也宾俎全体尊宾不用尊体为其己甚卑而全之其宜可也长兄弟及宗人折不言所分略之　疏曰尸用右骼故知賔所用左骼可知云长兄弟及宗人折不言所分故知略之也】众宾及众兄弟内宾宗妇若有公有司私臣皆殽脀【殽尸交反脀之丞反后同又畧此所折骨直破折余体可殽者升之俎一而已不备三者贱祭礼接神者贵凡骨有肉曰殽】
　　【祭统曰凡为俎者以骨为主贵者取贵骨贼者取贱骨贵者不重贱者不虚示均也俎者所以明恵之必均也善为政者如此故曰见政事之均焉公有司亦士之属命于君者也私臣自已所辟除者疏曰云又畧者上文长兄弟及宗人直言折不言所折骨体己是略此又不言折而言殽脀是又】
　　【畧也言此所折骨值有余体即破之可也云祭礼接神者贵者谓长兄弟及宗人己上俎皆三皆有哜肺以接神及尸贵故三体自众宾己下折体而已不接神及尸贱无献故也宗人虽不献执巾以授尸亦名接也引祭统者见贵贱皆有骨示均之义云己所辟除者则府史之等不命于君者也】肤一离肺一
　　尊两壶于阼阶东加勺南枋西方亦如之【勺时灼反为酬宾及兄弟行神恵不酌上尊卑异之就其位尊之两壶皆酒优之先尊东方示恵由近礼运曰澄酒在下　疏曰上文献宾及兄弟皆酌上尊者献是严正故得与神灵共尊至此旅酬礼防故不敢酌上尊案司尊彝职四时之祭云皆有罍诸臣之所酢少牢上下大夫堂下皆无尊者士卑得与人君同大夫尊辟人君故也云两壶皆酒优之者设尊之法皆有酒今两壶皆酒无酒优之也云先尊东方示恵由近者东方主人位西方宾位今先设东方乃设西方者见酒由主人来故云示恵由近为始引礼运者彼注澄为沈齐酒是三酒酒所以饮诸臣证此壶尊亦饮在下者也】主人洗觯酌于西方之尊西阶前北面酬宾宾在左【先酌西方者尊宾之义】主人奠觯拜宾答拜主人坐祭卒觯拜宾答拜主人洗觯宾辞主人对卒洗酌西面宾北面拜【西面者乡宾位立于西阶之前宾所答拜之东北　乡许亮反　疏曰以经云主人对卒洗酌西面宾北面拜主人西面授宾北面答拜明主人不得南过于宾故郑以义言之云立于西阶之前宾所答拜之东北也】主人奠觯于荐北【奠酬于荐在非为其不举行神恵不可同于饮酒　疏曰以其神恵右不举生人饮酒左不举今行神恵不可同于饮酒故奠于左与生人相变故有司彻云二人举觯酬尸侑侑奠觯于右郑注云奠于右者不举也神恵右不举变于饮酒是也此酬奠于荐左下文宾举为旅酬以其神恵故也言不可同饮酒者谓不可同于乡饮酒故乡饮酒记云将举者于右奠者于左其义与此别此下文奠觯于荐南明将举以初在北饮酒将举奠于荐南便其复举】宾坐取觯还东面拜主人答拜宾奠觯于荐南揖复位【还东面就其位荐西奠觯荐南明将举　疏曰云揖复位者则初奠时少南于位可知云还东面者则初宾坐取觯荐东西面可知故郑注云还东面就其位荐西也】
　　右堂下设尊酬宾宾奠觯
　　主人洗爵献长兄弟于阼阶上如宾仪【酬宾乃献长兄弟者献之礼成于酬先成宾礼此主人之义亦有荐脀设于位私人为之与　与音余　疏曰云酬賔乃献长兄弟者献之礼成于酬者以其献賔之礼以酬副之乃礼成故冠礼云乃礼宾以一献之礼郑注云献酢酬賔主人各两爵而礼成又乡饮酒献及酬宾讫乃献介又此文献賔即酬宾乃献兄弟故郑注献之礼成于酬也云亦有荐脀设于位者以经云献长兄弟于阼阶上如賔仪则长兄弟初受献于阼阶上时亦荐脯醢设折俎于阼阶上祭讫乃执以降设于下位皆当如賔仪郑下注云设荐俎于其位者据执祭以降及其位而言也言亦者亦宾郑必知有荐俎者见于下记云长兄弟及宗人折是也云私人为之与者私人者即私臣下记云私臣门东北面西上是也以賔荐公有私设之则兄弟荐俎私人可知以无正文故言与以疑也】洗献众兄弟如众宾仪【献卑而必为之洗者显神惠此言如众宾仪则如众賔洗明矣　疏曰上献众賔时虽不言洗此云献众兄弟如众賔仪明献众宾洗可知不言者举下以明上省文之义也】
　　右堂下献长兄弟众兄弟　记长兄弟及宗人折其余如佐食俎【详见上文献宾条下并同】众兄弟若有公有司私臣皆殽脀肤一离肺一　賔与长兄弟之荐自东房其余在东堂　私臣门东北面西上献次兄弟
　　洗献内兄弟于房中如献众兄弟之仪【内兄弟内宾宗妇也如众兄弟如其拜受坐祭立饮设荐俎于其位而立内宾位在房中之尊北不殊其长略妇人者也有司彻曰主人洗献内宾于房中南面拜受爵　疏曰云内宾宗妇也者此总云内兄弟下记云内宾宗妇案彼注云内賔姑姊妹宗妇族人之妇若然兄弟者服名故号妇人为兄弟也云其位在房中之尊北者案下记云尊两壶于房中西墉下南上内宾立于其北东面南上宗妇北堂东面北上是也云不殊其长略妇人者决上文献宾于西阶上献兄弟于阼阶上皆殊其长此不殊故云略之引有司彻者欲见此内宾受献时亦南面拜受爵故下注云内宾之长亦南面答拜言亦者亦前受献时前虽无文约有司彻内宾之长亦南面答拜】主人西面答拜更爵酢卒爵降实爵于篚入复位【爵辩乃自酢以初不殊其长也内宾之长亦南面答拜　疏曰云爵辩乃自酢以初不殊其长也者对上宾与长兄弟不待献众宾众兄弟徧主人先自酢也云内賔之长亦南面答拜者献时不殊其长酢时犹如賔及兄弟殊其长与男子同男子妇人众宾以下皆无酢也】
　　右献内宾宗妇于房中　记尊两壶于房中西牖下南上【为妇人旅也其尊之节亚西方　疏曰先尊东方者亦恵由之也西方虽是宾以其男子故在前设尊此处为房内妇人设尊故知亚次西方又经云尊两壶于阼阶东又云西方亦如之明其相亚次此房内妇人之尊上文不见者异之于妇人】内宾立于其北东面南上宗妇北堂东面北上【二者所谓内兄弟内賔姑姊妹也宗妇族人之妇其夫属于所祭为子孙或南上或北上宗妇宜统于主妇主妇南面北堂中房而北　疏曰言所谓者上经云主人洗献内兄弟于房中如献众兄弟之仪是也言宗妇则其夫属于所祭死者之子孙之妻皆称妇也云或南上或北上云内賔姑姊妹賔客之类南上自取曲礼云东乡西乡以南方为上宗妇虽东乡取统于主妇故北上主妇南面故也云北堂中房而北者谓房中半己北为北堂也】　内宾宗妇皆殽脀肤一离肺一【详见上文献众賔条】宗妇赞荐者执以坐于户外授主妇
　　长兄弟洗觚为加爵如初仪不及佐食洗致如初无从【大夫士三献而礼成多之为加也不及佐食无从杀也致致于主人主妇　杀所界反下皆同　疏曰云如初仪者如宾长三献之仪但宾长献十一爵此兄弟之长加献则降唯有六爵以其阙主人主妇致爵并酢四爵及献佐食五唯有六在者洗觚为加献一也尸酢长兄弟二也献祝三也致爵于主人四也致爵于主妇五也受主人酢六也云大夫士三献而礼成者天子大秴十有三献四时与禘唯有九献上公亦九献侯伯七献子男五献卿大夫士略同三献而祭礼成也是以多之者为加若主人饮酒礼卿大夫三献士唯一献而已祭礼士与大夫同者摄盛葬奠亦与大夫同少牢五鼎又乗车建旜亦与卿大夫同也】
　　右长兄弟为加爵
　　众宾长为加爵如初爵止【尸爵止者欲神恵之均于在庭　疏曰庭賔及兄弟虽得一献未得旅酬其已得三献又别受加爵故停之使庭行旅酬是以云尸爵止者欲神惠之均于在庭也】
　　右众宾长为加爵爵止
　　嗣举奠盥入北面再拜稽首【嗣主人将为后者举犹饮也使嗣子饮奠者将传重累之者大夫之嗣子不举奠辟诸侯　传大専反　疏曰云嗣主人将为后者不言适而言将为后者欲见无长适立庶子及同宗为后皆是故泛言将为后也云举犹饮也者非谓训举为饮直是嗣子举而饮之耳云将传重累之者将使为嗣牵累崇敬承重祭祀之事是以使饮之而献也云大夫之嗣子不举奠辟诸侯者案文王世子云其登馂献受爵则以上嗣注云上嗣君之适长子以特牲馈食礼言之受爵谓上嗣举奠也献谓举奠洗爵酌入也馂谓宗人遣举奠盥祝命之馂也大夫之嗣无此礼辟君也今案少牢无嗣子举奠之事故此注云辟诸侯士卑不嫌得与人君同故有嗣子举奠之事也奠者即上文祝酌奠于铏南是也郊特牲云举斚角诏妥尸郑注云始入举奠斝若奠角将祭之祝则诏主人拜安之使之坐尸即至尊之坐或时不自安则以拜安之天子奠斝诸侯奠角彼郑注意亦引此特牲祝酌奠于铏南也】尸执奠进受复位祭酒啐酒尸举肝举奠左执觯再拜稽首进受肝复位坐食肝卒觯拜尸备答拜焉【食肝受尊者赐不敢余也备犹尽也毎拜答之以尊者与卑者为礼略其文耳古文备为复　疏曰直言受肝明有盐是以下记云嗣举奠佐食设豆盐是也云食肝受尊者赐不敢余也者食之当尽以其食若不尽直云哜之而已此经云食肝明不敢余也】举奠洗酌入尸拜受举奠答拜尸祭酒啐酒奠之举奠出复位【啐之者答其欲酢已也奠之者复神之奠觯嗣齿于子姓凡非主人升降自西阶　疏曰云啐之者答其欲酢已也者乡饮酒乡射主人献賔賔皆啐酒洗爵即酢主人此嗣子献尸尸啐之亦欲酌己故啐之其实无酢也云嗣齿于子姓者姓之言生子之所生谓孙行者今嗣亦孙之流故齿之也云凡非主人升降自西阶者案曲礼云为人子者升降不由阼阶是以虽嗣子亦宜升降自西阶适子孙不升阼阶故于此揔言凡也】右嗣举奠　记嗣举奠佐食设豆盐【肝宜盐也】
　　兄弟弟子洗酌于东方之尊阼阶前北面举觯于长兄弟如主人酬宾仪【弟子后生也　疏曰云如主人酬賔仪者谓如上文主人酬宾就其阶同北面并拜乃饮卒爵拜洗酌乃西面宾北面拜位故言如此亦然弟子洗觯酌于东方之尊阼阶前东面献长兄弟长兄弟北面拜受弟子奠于荐南长兄弟坐取觯还西面拜弟子北面答拜长兄弟奠于荐北揖复位若有司彻云兄弟之后生者与觯于其长长在左弟子自饮讫升酌降长拜受于其位举爵者东面答拜郑注云拜受答拜不北面者傧尸礼杀此不傧尸则拜送皆北面可知也弟子后生者此即有司彻云兄弟之后生者是也】
　　右弟子举觯于长兄弟
　　宗人告祭脀【脀俎也所告者众宾兄弟内宾也献时设荐俎于其位至此礼又杀告之祭使成礼也其祭皆离肺不言祭豆可知　疏曰云告祭脀者谓告众賔等知无长宾者以其初得献时即祭肺于阶上此献时乃设荐俎于其位故此无长宾也云献时设荐俎于其位者得献时荐于堂下及房内之位云至此礼又杀告之祭使成礼也者案上文加爵致爵不及佐食无从杀也此告之祭使成礼是再杀故云又杀也众宾言荐俎从设言荐即豆故云不言祭豆可知】乃羞【羞庶羞也下尸胾醢豆而已此所羞者自祝主人至于内宾无内羞　疏曰知羞非荐羞者上文受献时皆设荐俎于其位故知此羞是庶羞非荐也上为尸佐食羞庶羞四豆设于左郑注四豆膮炙胾醢此祝已下荐羞降于尸当去膮炙故云胾醢豆而已云此所羞者自祝主人至于内宾者言自祝下及内宾及众宾兄弟皆在可知又下记云公有司献次众宾私臣献次兄弟则内宾亦及之是以少牢下篇云乃羞庶羞于宾兄弟内宾及私人不傧尸亦云乃羞于宾兄弟内宾及私人辩是也若然少牢与有司彻傧尸与不傧尸庶羞与房中羞皆与尸佐食及祝主人主妇皆同时羞之者彼上下大夫礼尊故得与尸同时羞此士礼卑故不得与尸同也云无内羞者以其尸尊尚无内羞况祝卑故无内羞也】宾坐取觯阼阶前北面酬长兄弟长兄弟在右【荐南奠觯疏曰自此尽实觯于篚论行旅酬之间作止爵之事但此特牲之礼堂下行旅酬无算爵并有室中者不与】
　　【旅酬之事上大夫傧尸与旅酬不与无算爵之事故别使二人举觯于尸侑尸侑得举为旅酬徧及堂下尸与旅酬者以其傧尸在堂礼杀故也若下大夫不傧尸者堂下无旅酬直行无算爵于堂下而已尸则不与之所以下大夫无旅酬直有无算爵者以其礼尸于室中辟国君堂下不设尊故无旅酬直行无算爵而已以其堂下与神灵共尊不得与尸行旅酬故屈之此特牲堂下得旅酬无算爵并行者以其堂下与神灵别尊故为加爵礼尸于室中酌上尊堂下旅酬行神恵酌下尊故上大夫及士之祭礼旅酬行无算爵或行或不皆参差不等也宾酬长兄弟长兄弟在右下文长兄弟酬众宾长自左受旅如初是賔主相酬主人常在东其同在宾中则受酬者在左若乡饮酒宾酬主人主人立于宾东主人酬介介立于主人之西其众宾受介酬者自介右郑注云尊介使不失故位众受酬者受自左异其义也宾主相酬各守其位不以尊卑变同类之中受者于左尊右也】賔奠觯拜长兄弟答拜宾立卒觯酌于其尊东面立长兄弟拜受觯宾北面答拜揖复位【其尊长兄弟尊也此受酬者拜亦北面　疏曰以其旅酬无算爵以饮者酌己尊酬人之时酌彼尊是各自其酒故无算爵宾弟子及兄弟弟子举觯于其长各酌于其尊也云此受酬者拜亦北面者以经长兄弟拜受觯不言面位故郑云受酬者拜亦北面言亦者亦宾北面也】长兄弟西阶前北面众宾长左受旅如初【旅行也受行酬也初宾酬长兄弟】长兄弟卒觯酌于其尊西面立受旅者拜受长兄弟北面答拜揖复位众宾及众兄弟交错以辩皆如初仪【交错犹言东西】为加爵者作止爵如长兄弟之仪【于旅酬之间言作止爵明礼杀并作　疏曰前众賔之长为加爵如初爵止今还使为加爵者作止爵也故云如长兄弟之仪云于旅酬之间言作止爵明礼杀并作者此决上文宾三献爵止郑注云三献礼成欲神惠之均于室中是以奠而待之故有室中主人主妇致爵讫乃三献作止爵此众宾长为加爵如初爵止郑注云尸爵止者欲神惠之均于在庭而堂下庭中行旅酬未讫为加爵者作止爵故郑注云礼杀并作也】长兄弟酬宾如宾酬兄弟之仪以辩卒受者实觯于篚【长兄弟酬宾亦坐取其奠觯此不言交错以辩宾之酬不言卒受者实觯于篚明其相报礼终于此其文省　疏曰云长兄弟酬宾亦坐取其奠觯者亦谓亦上宾坐取荐南奠觯此长兄弟所举奠觯者即上弟子举觯于其长是也云明其相报礼终于此其文省者以其宾举奠觯于长兄弟行旅酬尽皆徧长兄弟举觯于宾行旅酬亦皆徧故云相报礼终言明者嫌其不终所以嫌者宾之酬不言卒受者此不言交错以辩嫌其不卒不辩其实宾之酬亦卒受者实觯于篚此亦交错以辩故郑云文省】宾弟子及兄弟弟子洗各酌于其尊中庭北面西上举觯于其长奠觯拜长皆答拜举觯者祭卒觯拜长皆答拜举觯者洗各酌于其尊复初位长皆拜举觯者皆奠觯于荐右【奠觯进奠之于荐右非神恵也今文曰奠于荐右　疏曰云奠觯进奠之于荐右非神恵也者案上尊两壶于阼阶东加勺南枋西方亦如之郑注云为酬宾及兄弟行神恵至此云非神恵者彼三献止爵欲得神恵均于室中众宾长为加爵止爵者欲神恵均于在庭故止爵行旅酬得为神恵至此别为无算爵在下自相劝故为非神恵故奠于荐右同于生人饮酒举者奠于荐右也】长皆执以兴举觯者皆复位答拜长皆奠觯于其所皆揖其弟子弟子皆复其位【复其位者东西面位弟子举觯于其长所以序长幼教孝弟凡堂下拜亦皆北面　疏曰上既言皆复位答拜此复重云复位则上文复位复在庭初举北面位此重言复位者当复东西面位可知云凡堂下拜亦皆北面者前主人酬宾弟子举于其长行旅酬及无算爵兄弟弟子宾弟子举觯皆北面则知凡堂下虽不见面位者皆北面拜可知】爵皆无算【算数也宾取觯酬兄弟之党长兄弟取觯酬宾之党唯己所欲亦交错以辩无次第之数因令接会使之交恩定好优劝之】
　　右旅酬及无算爵　记宗人献与旅齿于众宾佐食于旅齿于兄弟【详见上文献宾】　主妇及内宾宗妇亦旅西面【西面者异于献也男子献于堂上旅于堂下妇人献于南面旅于西面内賔象众宾宗妇象兄弟其节与其仪依男子也主妇酬内宾之长酌奠于荐左内宾之长坐取奠于右宗妇之娣妇举觯于其姒妇亦如之内宾之长坐取奠觯酬宗妇之姒交错以辩宗妇之姒亦取奠觯酬内宾之长交错以辩内宾之少者宗妇之娣妇各举奠于其长并行交错无算其拜及饮者皆西面主妇之东南　娣大计反姒音似本或作似　疏曰云西面者异于献也者以受献时南而也云男子献于堂上旅于堂下者见上经云妇人献于南面旅于西面者见于有司彻云其节与其仪依男子也者谓依上经旅酬及无算爵早晚行事之节皆依男子也云主妇酬内宾之长酌奠于荐左内宾之长坐取奠于右者此约上经主人洗觯酌于西方之尊西阶前酬賔时主人奠觯于荐北宾坐取觯奠觯于荐南是也云宗妇之娣妇举觯于其姒妇亦如之者此亦约上经兄弟弟子洗酌于东方之尊阼阶前北面举觯于长兄弟如主人酬賔仪是也云内宾之长坐取奠觯酬宗妇之姒交错以辩者此亦上经正行旅酬节宾坐取觯阼阶前北面酬长兄弟云交错以辩皆如初仪是也云宗妇之姒亦取奠觯酬内宾之长交错以辩者此亦约旅酬节云长兄弟酬宾如宾酬兄弟之仪以辩卒受者实觯于篚是也云内宾之少者宗妇之娣妇各举奠于其长者此亦约上经正行无算爵时云宾弟子及兄弟弟子各酌于其尊举觯于其长下云爵皆无算是也云其拜及饮者皆西面主妇之东南者此经云亦旅西面故知其拜受及拜送饮皆西面又亦旅酬之法饮皆西面知在主妇之东南者以其不背主妇又得邪角相向也】
　　利洗散献于尸酢及祝如初仪降实散于篚【散悉但反下皆同利佐食也言利以今进酒也更言献者以利待尸礼将终宜一进酒嫌于加酒亦当三也不致爵礼又杀也疏曰利与佐食乃有二名者以上文设俎啓防尔敦之时以黍稷为食故名佐食今进以酒酒所以供养故名利利即养也故郑云以今进酒也少牢名佐食上利执羊俎下利执豕俎者大夫礼文故即两见其名兄弟长及众宾长为加爵于尸不言献今进酒更言献不言加爵故郑君解其义以利事尸礼将终宜一进酒不似长兄弟助宗子祭祀为加爵众宾之长助主人祭祀设为加爵嫌此佐食同彼二者为加爵故变言献是以郑云嫌亦当三也亦者亦上主人献主妇献宾长为三献也长兄弟为加爵众宾长为加爵通洗散献尸亦三都并尸饮六士祭事尸礼毕也云不致爵礼又杀也者上文云长兄弟洗觚为加爵如初仪不及佐食洗致如初无从注云不及佐食无从杀也此又不致故云又杀也】主人出立于户外西南【事尸礼毕】右尸卒食　记尸卒食而祭饎爨雍爨【雍孰肉以尸享祭灶有功也旧説云宗妇祭饎爨亨者祭雍爨用黍肉而已无笾豆俎礼器曰燔燎于爨夫爨者老妇之祭盛于盆尊于瓶　疏曰云亨者则周礼亨人之官其职主实镬水爨亨之事以供外内饔故使之祭饔爨也云用黍肉而已无笾豆俎者亦约礼器云盆瓶知之引礼器者案彼云孔子曰臧文仲焉知礼燔柴于奥郑注云奥当为爨字之误也或作灶时人以为祭火神乃燔柴又云夫爨老妇之祭也盛于盆尊于甁注云老妇先炊者也盆瓶炊器也明此祭先炊非祭火神燔柴似失之引之者证祭爨之事也】
　　祝东面告利成【利犹养也供养之礼成不言礼毕于尸闲之嫌养羊亮反下同供九用反疏曰少牢云主人出立于阼阶上南面祝出立于西阶上东面祝告曰利成此户外告利成彼阶上告利成以尊者稍逺于尸若天子诸侯礼毕于堂下告利成故诗楚茨云礼仪既备钟鼔既戒孙徂位工祝致告郑注云钟鼔既戒戒诸在庙中者以祭礼毕孙往位堂下西面位也祝于是致孝孙之意告尸以利成也云不言礼毕于尸闲之嫌者礼毕于尸闲暇无事有发遣尸之嫌故直言利成而已也】尸谡祝前主人降【谡所六反　谡起也前犹导也少牢馈食礼曰祝入尸谡主人降立于阼阶东西面祝先尸从遂出于庙门前尸之仪士虞礼备矣　疏曰引少牢者证大夫礼主人立位与士不同又证前尸出庙之事云前尸之仪士虞礼备矣者彼有室中出户降阶出庙前尸之事故云备矣】祝反及主人入复位命佐食彻尸俎俎出于庙门【俎所以载肵俎少牢馈食礼曰有司受归之　疏曰引少牢者是少牢下篇有司彻下大夫不宾尸之礼彼云佐食彻尸俎佐食乃出尸俎于庙门外有司受归之此士礼不傧尸与下大夫同故引以相证也】
　　右事尸礼毕　记宾从尸俎出庙门乃反位【宾从尸送尸也士之助祭终其事也俎尸俎也宾既送尸复入反位者宜与主人为礼乃去之　疏曰云士之助祭终其事也者谓送尸为终其事既送尸为终其事则更无傧尸之礼若上大夫有傧尸者尸出宾不送以其事终于傧尸故也】
  </div>
  <div class="pagination">
   <a href="仪礼经传通解_page39.html">
    上一页
   </a>
   <span>
    ...
   </span>
   <a href="仪礼经传通解_page35.html">
    35
   </a>
   <a href="仪礼经传通解_page36.html">
    36
   </a>
   <a href="仪礼经传通解_page37.html">
    37
   </a>
   <a href="仪礼经传通解_page38.html">
    38
   </a>
   <a href="仪礼经传通解_page39.html">
    39
   </a>
   <span class="current-page">
    40
   </span>
   <a href="仪礼经传通解_page41.html">
    41
   </a>
   <a href="仪礼经传通解_page42.html">
    42
   </a>
   <a href="仪礼经传通解_page43.html">
    43
   </a>
   <a href="仪礼经传通解_page44.html">
    44
   </a>
   <a href="仪礼经传通解_page45.html">
    45
   </a>
   <span>
    ...
   </span>
   <a href="仪礼经传通解_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
