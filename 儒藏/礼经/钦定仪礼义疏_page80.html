<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 80 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 80 页/共 169 页</h1>
    <div class="content">　　握手用纁里长尺二寸广五寸牢中旁寸着组系【牢注音楼当从今文作纋】
　　正义郑氏康成曰牢读为楼楼谓削约握之中央以安手也今文牢为纋　刘氏熈曰握以物着尸手中使握之也　贾氏公彦曰此衣在手故言握手广五寸牢中旁寸则中央广三寸也中央足容四指每指一寸则四寸四寸之外尚有八寸皆广五寸也　敖氏继公曰牢字未详姑从旧注此握手之系与决系惟一而已
　　案注读牢为楼牢楼古音本相通但诂作削约则未知其何所本今文牢为纋鬠笄纋中亦是狭小之意此握手削约旁寸正与纋字意同从今文作纋则义不穿凿而亦与上文鬠笄纋中为类矣敖氏谓握手惟一系盖从记文设握结于而推之也疏云长尺二寸者手之表里各四寸又食指小指之两廉及覆掩处四寸也广五寸者指表之长也指里之长三寸故牢中旁寸
　　存疑郝氏敬曰握手缝帛如筩韬尸两手牢犹笼也空其中旁寛寸着绵以组为系两手交贯于牢案郝氏以牢为牢笼韬尸两手交贯牢中非也广仅五寸岂足以韬两手且无右手设握连于左手之文若両手交胸以一握连之是梏之也古人制礼岂如是之缪乎
　　决用正王棘若檡棘组系纩极二【檡音泽注今文檡为泽】
　　正义郑氏康成曰决犹闿也着右大擘指以钩闿体也诗云决拾既佽正善也王棘与檡棘善理坚刃皆可以为决极犹放也以沓指放令不挈指也生者以朱韦为之而三【贾疏大射君朱极三】死用纩又二明不用也　贾氏公彦曰用王棘与泽棘者科用其一不谓兼此二者　敖氏继公曰决与极皆用于右手象生时所有事者也决着右擘极韬食指将指生以象骨为决韦为极死则以棘与纩为之明不射也士生时所用韦极之数无闻以此推之当亦用二也是其降于君者与然则君之防其用纩极亦三矣存疑贾氏公彦曰以沓指放令不挈指者谓以此二极与决为借令不决挈伤指耳
　　案决着于大擘指极韬于食指中指各不相非以极为决之借也疏盖以后注有以韦为之借之文而误合为一耳　又案射者男子之所有事匪直为武备而已盖礼乐之事系焉古圣人重之男子初生三日射人以桑弧矢六射天地四方死犹着决韬极而明器必备弓矢焉以此始之以此终之也
　　冒缁质长与手齐防杀掩足【冒莫傲反齐如字杀所介反】
　　正义郑氏康成曰冒韬尸者制如直囊上曰质下曰杀质正也其用之先以杀韬足而上后以质韬首而下齐手上下纁象天地也丧大记曰君锦冒黼杀缀旁七大夫冒黼杀缀旁五士缁冒防杀缀旁三凡冒质长与手齐杀三尺　刘氏熙曰以囊韬其形曰冒覆其形使勿恶也　贾氏公彦曰以冒为总目下质与杀相对则在上曰质丧大记皆以冒对杀则冒既总名亦得对杀为在上之称也　孔氏颖达曰冒两囊皆缝合一头又缝连一边余一边不缝其不缝之边上下安带缀以结之而以多少为尊卑之差　刘氏绩曰冒上者方正故曰质冒下身者渐狭故曰杀与手齐掩足准死者之身而为之也　敖氏继公曰杀者杀长于质也
　　案质之长齐手杀又长于质当以其人之长短为度云三尺者谓其下之减杀而渐狭者三尺与　又案杂记云冒者所以掩形也自袭以至小敛不设冒则形是以袭而设冒盖孝子之于亲藏之欲其固故大敛小敛皆有绞以束之袭而设冒亦绞之意也人死斯恶之尸之所在亲者男妇居焉吊者襚者入焉孝子纵不忍恶其亲能保他人之勿恶乎故既袭则亟以冒韬之
　　爵弁服纯衣【纯陆读如缁敖读如字】
　　正义郑氏康成曰古者以冠名服死者不冠【贾疏死者不冠而云爵弁皮弁直以冠名服不用其冠也】此谓生时爵弁所衣之服也纯衣者纁裳　贾氏公彦曰凡袭敛之服无问尊卑皆先上服此爵弁服士之生时服以助祭者也
　　皮弁服
　　正义郑氏康成曰此谓生时皮弁所衣之服也其服白布衣素裳　贾氏公彦曰士冠礼云素积白屦是也
　　案皮弁服之衣以丝为之非布也若以白布则反在朝服端之下矣详见士冠礼
　　褖衣【褖他玩反注古文褖为縁】
　　正义郑氏康成曰黒衣裳赤缘之谓褖【贾疏赤缘谓之褖者尔雅文彼释妇人嫁时褖衣此褖衣虽不赤缘而褖衣之名则同也褖杂记作税】褖之言縁也所以表袍者也【贾疏袍者有着之衣玉藻云纩为茧缊为袍是也】防大记云衣必有裳袍必有表不襌谓之一称　贾氏公彦曰此褖衣即端也士冠礼陈三服有端无褖衣此亦陈三服有褖衣无端故知此褖衣即端也但此端连衣裳与妇人褖衣同故变名褖衣也所以连衣裳者以其用之以表袍袍连衣裳故也但端有三等裳此防礼同裳而已　敖氏继公曰此如端之衣裳而深衣制也　孔氏颖达曰袍是亵衣必须有衣以表之不使襌露乃成一称死者冬夏竝用袍上竝加表也
　　案杂记子羔之袭也茧衣裳与褖衣纁袡为一曽子讥之曰不袭妇服妇服谓纁袡也纁绛色袡裳下缘士昏礼所谓纯衣纁袡士妻嫁时之服即注所云以赤缘之者也士袭所用褖衣则不以赤缘之止是衣裳连之而己此疏所以云不赤缘而敖氏以为深衣制也褖衣以袍为里则褖衣固襌而无里者矣如以襚则杜预所谓襌复具曰称也
　　通论孔氏颖达曰熊氏云亵衣之用尊卑不同士袭用亵衣故士丧礼陈袭事有褖衣注云褖所以表袍者是袭有袍也至小敛有散衣注云散衣褖衣以下袍茧之属是小敛有袍也大敛亦有散衣是大敛有袍也若大夫袭亦有袍子羔之袭茧衣裳是也敛则必用正服不用亵衣檀弓云季康子之母死陈袭衣敬姜曰将有四方之賔来亵衣何为陈于斯命彻之注云亵衣将以敛是大夫不当用亵衣敛也若公则袭及大小敛皆不用亵衣杂记云公袭无袍茧袭尚无大小敛可知矣
　　缁带
　　正义郑氏康成曰黑缯之带【贾疏玉藻士练带缁辟此黑缯之带据辟者而言也】　贾氏公彦曰三服同一带者士唯有此一带而已但生时着服不重各设带此袭时三服俱着则共一带也
　　韎韐【韎音妹韐古答反】
　　正义郑氏康成曰一命缊韨【贾疏玉藻文祭服谓之韨他服谓之韠士一命者服韎韐亦名韫韨不得直名韨也】　贾氏公彦曰士冠礼端服爵韠皮弁服素韠爵弁服韎韐今三服共设韎韐者亦如带也韐者合韦为之以韎草染之取其赤
　　案韎韐系于革带则当有革带焉不言者于韎韐中包之也
　　竹笏【注今文笏作忽】
　　正义郑氏康成曰笏所以书思对命者【贾疏书思对命玉藻文】玉藻曰笏天子以璆玉诸侯以象大夫以鱼须文竹士竹本象可也【庾氏蔚之曰士以竹为本质以象牙饰其边】又曰笏度二尺有六寸其中博三寸其杀六分而去一　孔氏颖达曰大夫士笏既抒其上又抒其下首广二寸半
　　夏葛屦冬白屦皆繶缁絇纯组綦繋于踵【繶于力反纯诸允反綦音其踵诸勇反张氏淳曰陆氏释文无絇字郑注屦人引此亦无絇字郑又云言繶必有絇纯言钩亦有繶纯今有絇字是后人加之也】
　　正义郑氏康成曰冬皮屦变言白者明夏时用葛亦白也此皮弁服之屦士冠礼曰白屦以魁柎之缁絇繶纯纯博寸綦屦繋也所以拘止屦也　贾氏公彦曰士冠礼爵弁纁屦素积白屦端黑屦三服各自用屦屦从裳色今死者重用其服屦惟一而已三服相参带用端韎韐用爵弁屦用皮弁各用其一以配三服也繶在牙底相接之缝中絇在屦头如刀衣鼻纯为缘口皆以绦为之繶在缁上明同用缁也綦繋于踵者綦属于跟后以两端郷前与絇相连于脚跗之上合结之　敖氏继公曰踵屦后也以其当足踵之处故因以名之以綦相繋于此欲其敛也及着之乃系于跗韠用爵弁之韠屦用皮弁之屦以二服尊也
　　庶襚继陈不用
　　正义郑氏康成曰庶众也不用不用以袭也【贾疏至小敛则陈而用之惟君襚至大敛乃用也】多陈之为荣少纳之为贵【贾疏袭时唯用三称】　贾氏公彦曰庶襚即上文亲者襚庶兄弟襚朋友襚皆是也继陈谓继袭衣之下陈之　敖氏继公曰庶襚亲朋所遗故不可以不陈袭事所用有限故此不必用小敛大敛之衣放此
　　案襚者出彻衣者輙执衣以适房是庶襚本在房中故陈袭事于房中即以继陈之也小敛之衾亦陈之不言君襚者君襚尊不敢亵也襚时衣尸之后即彻而另置他所至将大敛乃出而陈之袭讫则陈而不用之衣当另置之他所明日将小敛又陈之故以箧而升降自西阶也
　　右陈袭事
　　贝三实于笲【笲音烦】
　　正义郑氏康成曰贝水物江水产焉古者以为货【贾疏汉书食货志五贝为朋】笲竹器名　班氏固曰所以有饭含何缘生食今死不欲虚其口用寳物何也有益死者形体　贾氏公彦曰士饭含用米贝檀弓云饭用米贝据士礼也大夫以上则兼用珠玉
　　稻米一豆实于筐
　　正义郑氏康成曰豆四升【贾疏昭三年左传晏子辞】
　　通论贾氏公彦曰防大记君沐粱大夫沐稷士沐郑云士防礼沐稻此云沐粱盖天子之士也以差率而上之天子沐黍与饭与沐米同
　　案防大记俱诸侯以下礼所言君皆诸侯也大夫士亦诸侯之大夫士也士不当与君同沐粱士防礼沐用稻彼粱字其稻字之误与郑以为天子之士殊属附防
　　沐巾一浴巾二皆用绤于笲
　　正义郑氏康成曰巾所以拭汗垢浴巾二者上体下体异也绤麤葛　贾氏公彦曰此士礼上下同用绤玉藻云浴用二巾上絺下绤彼据大夫以上也　敖氏继公曰沐巾以晞髪浴巾以去垢于笲不言实文省下放此三巾共一笲
　　栉于箪浴衣于箧【栉荘乙反箪音丹】
　　正义郑氏康成曰箪苇笥【贾疏曲礼注云圎曰箪方曰笥此云箪苇笥者举其类也】浴衣己浴所衣之衣以布为之其制如今通裁【贾疏浴衣用以晞身明以布为之以其无杀即布单衣汉时名为通裁故举汉法为况】
　　皆馔于西序下南上
　　正义郑氏康成曰皆者皆贝以下东西墙谓之序【贾疏尔雅释宫文】中以南谓之堂【贾疏谓于序中半以南乃得堂称以堂上行事非専一所近户即言戸东戸西近房即言房外之东房外之西近楹即言东楹西楹近阶即言东阶西阶近序即言东序下西序下若自半以南无所继属者乃以堂言之下文淅米于堂是也其实室外房外统名为堂也】贾氏公彦曰谓从序半以北陈之　敖氏继公曰
　　必南上者便其取之先后也
　　案西序自西房外之西墙以南至墙尽而止今此所陈自中半以北起而上不尽西房外故疏云从序半以北陈之也
　　右陈沐浴饭含之具





　　钦定仪礼义疏卷二十六
<经部,礼类,仪礼之属,钦定仪礼义疏>
　　钦定四库全书
　　钦定仪礼义疏卷二十七
　　士丧礼上第十二之二
　　管人汲不説繘屈之【説吐活反繘居聿反】
　　正义郑氏康成曰管人有司主馆舍者不説繘将以就祝濯米屈萦也　贾氏公彦曰聘礼记云管人为客三日具沐五日具浴故此亦使之为死者汲水也不説繘屈之者以丧事遽故也吉尚安舒汲宜説之矣　李氏如圭曰易井彖曰繘井　方氏慤曰管人主管钥之人也井灶亦其所司故使之汲水　敖氏继公曰繘瓶之绠也此下当有尽阶不升堂授祝之事不着之者盖文脱耳
　　案不説繘者恐水不足将以备再汲且浴水又须汲也敖氏知尽阶不升堂者以下文推而得之经亦以与下互见故文不具与　又案设客馆所以待四方之宾客而管人则掌之盖即供守舍之役者故宾客至则具沐浴之事焉此令汲水者因其职也
　　祝淅米于堂南面用盆【淅西益反】
　　正义郑氏康成曰祝夏祝也【贾疏夏祝见下记文】淅汏也【许氏慎曰汏淅防也】　杨氏复曰祝淅米者淅筐之稻米以取潘也此米凡三用祝淅米取潘以沐一也祝受宰米并贝以含二也祝以饭米之余煮鬻用二鬲县于重三也案内则面垢燂潘请靧是生时靧沐亦用潘也
　　管人尽阶不升堂受潘煮于垼用重鬲【潘敷湾反音番重直容反】正义郑氏康成曰尽阶三等之上丧大记曰管人受沐乃煮之甸人取所彻庙西北厞薪用防之　李氏如圭曰潘淅米汁也用之以沐故又曰沐　敖氏继公曰受谓受之于祝也其以重鬲受之与　贾氏公彦曰用重鬲者以其先煮潘后煮米为鬻县于重故煮潘用重鬲也取彻庙之西北厞薪用防之者即复人降自西北荣所彻者也
　　祝盛米于敦奠于贝北【盛音成】
　　正义郑氏康成曰复于筐处也　贾氏公彦曰敦即上废敦也稻米向未淅实于筐今淅讫盛于敦置敦之处仍于置筐之处以拟饭之所用也
　　士有氷用夷槃可也
　　正义郑氏康成曰谓夏月而君加赐冰也【贾疏丧大记士无冰用水此有冰明据士得赐者也】夷槃承尸之槃丧大记曰君设大槃造冰焉大夫设夷槃造冰焉士并瓦槃无冰设牀襢笫有枕　贾氏公彦曰丧大记注云礼自仲春之后尸既袭既小敛先内冰槃中乃设牀于其上不施席而迁尸焉秋凉而止是槃以盛冰而承于尸牀之下者也周官凌人职大丧共夷槃冰诸侯称大槃辟天子其大夫言夷槃此士丧君赐冰亦用夷槃卑不嫌但小耳故郑注丧大记云夷槃小焉　敖氏继公曰言此于将沐浴之前盖谓或得以此夷槃为沐浴之用也士若赐冰则有夷槃故因而用之沐浴既则以盛冰而寒尸也是句之上似当更有设槃之文此特其后语耳
　　案细玩经文见敖氏之体防微矣若夷槃止以盛冰则可也二字殊为賸语然则大夫之丧固以夷槃浴者与用夷槃谓置之牀下以承渜濯也
　　外御受沐入
　　正义郑氏康成曰外御小臣侍从者沐管人所煮潘也　贾氏公彦曰外御对内御为名下记云其母之丧则内御者浴则此外御是士之侍御仆从者　敖氏继公曰受沐亦于堂上管人亦尽阶不升堂授之此当更有管人汲而授浴水之事亦文不具也丧大记云管人汲不説繘屈之尽阶不升堂授御者御者入浴受潘与水皆以盆
　　案注云小臣侍从者则士有臣明矣此曰小臣则室老为贵臣又可见矣淅米汁凉者谓之潘煮之则谓之沐沐者以其用名之也
　　主人皆出户外北面
　　正义郑氏康成曰象生时沐浴裸裎子孙不在旁主人出而襢笫【贾疏襢笫丧大记文注云襢袒也袒箦谓去席盝水便是也】　贾氏公彦曰丧大记云御者四人抗衾而浴以浴时裸裎无衣抗衾以蔽之故主人出子孙不在旁也　敖氏继公曰是时妇人亦皆出出则立于房矣经不言者略之
　　乃沐栉挋用巾【挋之印反下同】
　　正义郑氏康成曰挋拭也古文挋皆作振　贾氏公彦曰栉讫以巾拭髪使清浄无潘糷拭讫仍未作紒下文待蚤揃讫乃鬠用组是其次也
　　案振收也依古文作振更明显
　　浴用巾挋用浴衣
　　正义郑氏康成曰用巾用拭之也丧大记曰御者二人浴浴水用盆沃水用枓【贾疏枓酌水器受五升方有柄用之酌盆水以沃尸】案沐讫乃浴先上体后下体也荀子云不沐则濡栉三律而止不浴则濡巾三式而止盖战国时流俗如是古礼不如是之苟简也用枓酌水以沃之则渗漉周徧而致其洁也明矣而或者以为用其意而已岂仁人孝子之心哉
　　渜濯弃于坎【渜奴玩反濯直孝反注古文渜作湪】
　　正义郑氏康成曰沐浴余潘水巾栉浴衣亦并弃之【贾疏潘水既经温煮名之为渜已将沐浴谓之为濯已沐浴讫余潘水弃于坎巾栉浴衣亦弃之者以其已经尸用恐人防之故也】
　　案坎即甸人所掘于阶闲少西者也尸所用之物人每以为不祥而憎恶之则防矣故亟埋之
　　蚤揃如他日【蚤音爪揃子演反】
　　正义郑氏康成曰蚤读为爪断爪揃须也人君则小臣为之他日平生时
　　存异吕氏坤曰断爪揃须何谓也体受归全存之何病　郝氏敬曰剔手足甲曰爪刷须鬓曰揃郑谓揃为断须非也
　　案丧大记小臣爪手翦须又云小臣爪足盖手爪太长则不便于运动足爪太长则不适于步履故阅月逾时必断之使短而脩之使平至于须髯亦薙其丛杂与夫睂闲髪际之局曲不清者此皆生时脩容之事故经云如他日也士虞记沐浴栉蚤翦五字各为一事亦可见矣注原无断须之文然所云蚤揃者固非仅剔之刷之也如谓断爪揃须即不得为体受全归则子生三月何必翦髪为鬌乎夫亦好诋訾前人敢为异论而不自知其固而不通矣
　　鬠用组乃笄设明衣裳
　　正义郑氏康成曰用组以束髪也　贾氏公彦曰鬠紒讫乃设明衣裳以蔽体是其次也
　　主人入即位
　　正义郑氏康成曰已设明衣裳可以入也　敖氏继公曰主人入则众主人及妇人亦皆入即位也
　　案沐浴裸裎主人出至设明衣裳而后入人子之于父母若有所避然者何也古者自命士以上父子异宫明王之政敬其妻子有道必无裸裎以见其子孙者死而沐浴犹此志也
　　右沐浴
　　商祝袭祭服褖衣次
　　正义郑氏康成曰商祝祝习商礼者袭谓布袭衣于牀上也祭服谓爵弁服皮弁服皆从君助祭之服大蜡皮弁素服而祭送终之礼也袭牀次含牀之东衽如初也丧大记曰含一牀袭一牀迁尸于堂又一牀敖氏继公曰袭谓布衣而将袭之也爵弁助祭于
　　君之服也皮弁为君祭蜡之服也士祭于已用端此褖衣虽以当端然非其本制故不在祭服之中先布祭服美者在外也袭敛之属使商祝其义未闻案商祝当袒自此至饭含以讫终袭不袒不可以襄事也经不具耳祭服褖衣次者先爵弁服次皮弁服次褖衣又次袍茧自表而里一一布之于袭牀使周整均齐也不言袍茧者于褖衣中包之矣此时尸浴竟未含含牀即浴牀犹是始死迁尸之牀也郊特牲云皮弁素服而祭素服以送终也此注用之以证皮弁服之为祭服耳
　　余论郝氏敬曰嘉礼文告则大祝小祝凶丧劳役则夏祝商祝乐记曰宗祝辨乎宗庙之事商祝辨乎丧礼商为亡国故凶事用之
　　案三祝皆公有司也周人制礼乃有商祝夏祝之名者一士之丧三祝并用盖丧事需人甚多非一祝所能办故因其所职之事而殊之以名非必以布袭执巾为商礼鬻余用鬲为夏礼也然当周监二代制作明备之时而讲习夏商与昭代所颁并重孔子之丧公西赤为志三代之制皆兼用之又如章甫母追夏殷之冠周人不废其余杂用前代见于经传者不可殚举可见武王周公盛时既损益前代典章以着为周礼而又令学士大夫采掇遗文参用旧典至周之挽季而本朝之礼犹与夏殷并着学者得以择而行之不以为嫌盖即夏祝商祝之名可以知公天下之至意而礼非虚器矣
　　主人出南面左袒扱诸面之右盥于盆上洗贝执以入宰洗柶建于米执以从【扱初洽反注今文宰不言执】
　　正义郑氏康成曰俱入户西乡也【贾疏下云主人与宰牀西东面故知此时西乡也　敖氏继公曰谓俟啇祝既有事乃授贝米也】　贾氏公彦曰扱诸面之右者面前也谓袒左袖扱于右腋之下带之内取便事也洗贝执以入者洗讫还于笲内执之宰洗柶建于米者亦于废敦之内建之　敖氏继公曰左袒为当用左手也盥于盆上以盆承盥水也洗贝洗柶亦如之执执笲执敦也建亦谓以叶乡上也案主人出为盥且取贝也宰亦私臣盖次于室老者含时妇人当稍逺则弥近西壁与　又案主人含尸左袒含毕袭小敛讫袒奉尸侇于堂袭将大敛袒敛于棺卒涂袭将葬啓殡袒朝于祖袭载柩袒卒束袭将祖袒既祖袭柩行袒出宫袭将窆属引袒窆讫袭又君视敛君赗皆袒毕事袭盖有劳事则袒以便其运动有敬事则袒以致其不安其在于丧则于其劳敬之时哀弥甚焉而因以为行礼之节故檀弓云有所袒有所袭哀之节也袒左袖而出臂则左袖及衣之左畔皆垂故必以扱于右但不肉袒耳或以卷袖露臂为袒非也此时深衣则犹缁带也
　　商祝执巾从入当牖北面彻枕设巾彻楔受贝奠于尸西
　　正义郑氏康成曰当牖北面直尸南也【贾疏下记云设牀笫当牖衽下莞上簟设枕迁尸于上是尸当牖今言当牖北面则直尸南可知】如商祝之事位则尸南首明矣【贾疏未葬以前皆南首唯朝庙时北首顺死者之孝心也】　贾氏公彦曰受贝者就尸东主人边受取笲贝从尸南过奠尸西牀上以待主人亲含也　敖氏继公曰商祝北面当尸首者有事于尸故也凡非有事于尸者则不敢当其首也此所彻所设皆为饭事至而然设巾者虑孝子见其亲之形变而哀或不能饭含也楔楔齿之角柶也因其用而别名之以别于扱米之柶也既设巾乃彻楔是巾之所覆不逮于口矣奠贝于尸西盖在主人所坐处之南　郝氏敬曰去其枕使首仰则饭易入
</div>
    <div class="pagination">
<a href="钦定仪礼义疏_page79.html">上一页</a><span>...</span><a href="钦定仪礼义疏_page75.html">75</a><a href="钦定仪礼义疏_page76.html">76</a><a href="钦定仪礼义疏_page77.html">77</a><a href="钦定仪礼义疏_page78.html">78</a><a href="钦定仪礼义疏_page79.html">79</a><span class="current-page">80</span><a href="钦定仪礼义疏_page81.html">81</a><a href="钦定仪礼义疏_page82.html">82</a><a href="钦定仪礼义疏_page83.html">83</a><a href="钦定仪礼义疏_page84.html">84</a><a href="钦定仪礼义疏_page85.html">85</a><span>...</span><a href="钦定仪礼义疏_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
