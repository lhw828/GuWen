<!DOCTYPE html>
<html>
<head>
    <meta charset="UTF-8">
    <title>周礼全经释原 - 第 3 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼全经释原 - 第 3 页/共 27 页</h1>
    <div class="content">　　原曰宫人四官所以掌王之居处亦修身之事也饮食而后居处故次于此
　　大府下大夫二人上士四人下士八人府四人史八人贾十有六人胥八人徒八十人
　　释曰大府为王治藏官之长有贾者邦国都鄙之赋有物必有贾人辨之然后知其美恶贵贱也　叶氏曰周官掌财固非一职而敛散出入之权大府实主之故受而入之大府也分而颁之大府也凡执事者受财用受于大府也凡邦之赋用取具焉取于大府也以大府为府官之长而司货贿出入之权则利权不分敛散得宜而出入得以通知矣向使分掌于诸府而不专掌于一司则出财者惟以给辨为能用财者惟以济事为功后之不继不恤也财如何而不亏
　　玉府上士二人中士四人府二人史二人工八人贾八人胥四人徒四十有八人
　　释曰此官掌王之金玉玩好兵器凡良货贿之藏以玉为主故曰玉府有工者使攻玉也有贾者使辨宝物也此天子之内帑也　郑氏曰玉府内府所掌金玉兵器凡良货贿一也而分为二官何哉盖玉府所掌皆式贡余财之所作及兽人人所入之物专共王玩好赐予耳邦之大用不与焉内府所掌凡九贡九功之货贿及诸侯所献国珍皆公家之用以供邦之大用故不得不分为二也
　　内府中士二人府一人史二人徒十人
　　释曰内府者受藏之府凡九贡九赋九功之良者皆入焉以待邦之大用若出师迁国然后出之盖大府自有九职以待九式之用矣此则贡赋之良者可以经久故择而入是府以备国实所谓万民之贡以充府库是也此与玉府畧同但玉府所藏宝玉故惟王自得用之此所藏凡良货贿故与冢宰得用之不在大府九式之内也
　　外府中士二人府一人史二人徒十人
　　释曰外府掌邦布以时交易者古者交易惟贝而已至太公立九府圜灋始用钱代贝或曰泉或曰布布取宣布之意泉取流行之意其实一也九赋之中亦有以布代者盖九功多以泉代故也凡布皆入于外府者以其外府在外布可以流行交易故设此府以理财备国用也
　　原曰大府总凡货贿之入自置诸府以受之以备九式之用而不敢有一毫之逾越矣其诸侯万民之贡与凡式贡之余则颁其良者于受藏之内府颁其布于受用之外府又择其中可宝之物以入于玉府又以司防总其防司书总其书职内量入职嵗稽出职币敛余与夫司裘掌皮皆隶于冢宰所谓制国用者不出此矣
　　司防中大夫二人下大夫四人上士八人中士十有六人府四人史八人胥五人徒五十人【防古外反】
　　释曰防大计也司防主天下之计为计官之长此官虽主考天下之治然考财用其要也故次于此叶氏曰大府为财官长仅有下大夫二人司防为计官长乃有中大夫二人下大夫四人何也盖分职以受货贿之出入者其事易持灋以较出入之虚实者其事难以防计之官钩考掌财用之吏苟权不足以相制而大府反得以势临之又安敢较其得失奸欺也今临之以中大夫之尊则纠察钩考之势得行于诸府之中而司防又属之于冢宰则九式节财用嵗终制国用司防又不得而欺之
　　司书上士二人中士四人府二人史四人徒八人释曰书簿籍也司书掌记财用之数书之于簿籍实钩考之本
　　职内上士二人中士四人府四人史四人徒二十人释曰职内主防计邦赋之入以稽实在之数司防分属之官也
　　职嵗上士四人中士八人府四人史八人徒二十人释曰职嵗防计邦赋之出而以职嵗名者以制国用必于嵗之杪凡财用必防之于嵗终也
　　职币上士二人中士四人府二人史四人贾四人胥二人徒二十人
　　释曰币者财帛俱谓之币职币主敛官府公用所余之财物不足则取具于大府有余者司防计之出入二官有定数矣有余者又立职币以敛之不然宁免有司之奸欺乎
　　司裘中士二人下士四人府二人史四人徒四十人释曰裘以兽皮为之虽出于山虞然不在九赋之中者以九功是丝麻裘是皮褐皆可御寒故次职币之下
　　掌皮下士四人府二人史四人徒四十人
　　释曰已制者谓之裘未制者谓之皮皮之用广不专为裘也次于司裘以敛财也
　　原曰司裘掌皮二官列于职币之后者盖天下货贿至九贡九赋尽矣而九功则布缕之征所以为衣也皮裘则山虞所赋所以为褐也诗云无衣无褐何以卒嵗此九功之所未有九赋之所不备故特设官而继财官之后欤
　　内宰下大夫二人上士四人中士八人府四人史八人胥八人徒八十人
　　释曰内宰天子所以治内之事对大宰而言之故曰内宰后之相也古者男女不亲故内小臣奄人之职皆内宰所用以通传言语教令者也故内宰施所教于中犹师保教王子于外也
　　原曰内宰之设王者所以立教家之灋者也夫治未有无本而成故教家者治之本也士庶之家女子少时己姆教娩婉听从至长性行和美自是宜家况以天子而统四海之大后妃之尊一念邪正之间所系匪轻安可不汲汲教之耶文王后妃曰言告师氏言告言归师女师也立世妇宫卿于内以为女师属之春官而施内宰之教内有女宫女奚外有内小臣奄寺以通传教令故内宰以下大夫为之外视大宰而内施其职又属于大宰先王所以致重于是官者欲家齐而后国治先其本也后世则以为混男女之别故以奄人为之殊不知奄人内竪止传内宰之令于宫卿者也而宫卿又有女宫皆刑人也以传令于内宰又安有混男女之别乎后世以齐家之本付之奄人又无女宫幽闭之法是以宫府判隔后妃萌预政之端宦官基窃柄之祸何莫不由此也
　　内小臣奄上士四人史四人徒八人
　　释曰内小臣用奄士即继内宰之后可见奄士即为内宰通传教令者而寺人内竪何莫而非内宰所用乎奄位止于上士亦惟四人而止耳
　　阍人王宫毎门四人囿游亦如之
　　释曰阍人司晨昏啓闭者也刑人墨者使守门此也囿苑囿游离宫也
　　寺人王之正内五人
　　释曰寺之言侍也寺人披曰岂惟刑人此盖刑人之奄者为之也正内路寝也
　　内竪倍寺人之数
　　释曰竪童子之称盖奄之小者主通小事阍寺既严其守然后继以内竪
　　原曰秋官掌戮曰墨者使守门劓者使守关宫者使守宫刖者使守囿髠者使守积先王无絶人之心刑人未尝不用也然则阍人寺人其即墨劓与宫者乎天官之属除阍人寺人内竪之外用奄者二十九人皆不命也惟内小臣一职以其掌后服位礼命故择奄之贤者为之四人而已为其下者不过内竪女奚为之给役耳其职卑其数寡而又近役于内宰临之以冢宰虽有倾覆蛊惑之徒又安得骋技于其间哉
　　九嫔
　　释曰嫔妇也昏义曰古者天子后立六宫三夫人九嫔二十七世妇八十一御妻以听天下之内治此其数也不列夫人于周礼者夫人之于后犹三公之于王坐而论妇礼尊于天官也不言其数曰九嫔则止九人而已
　　世妇
　　郑氏曰具其名而不言数君子不苟于色有妇德者充之无则阙按昏义则二十七人春官亦有世妇则每宫卿二人下大夫四人中士八人其职又与此不同者后儒合之则所谓下大夫中士果何人也窃意天官世妇与九嫔女御为列则诚天子之妃嫔也春官世妇则专掌后宫之礼者上自王后下至内外宗皆其所教有大夫士之爵者乃女官设府于内有齿德者为之所谓女傅是也内宰自外而治内世妇自内而达外必如此灋制乃备也观其有属有府史胥奚而内外宗次之可知矣后儒合之非也
　　女御
　　释曰昏义所谓御妻也宜八十一人凡宫中所掌衣服缝线酒浆笾豆蚕绩者恐亦此女御也
　　女祝四人奚八人
　　女祝之善辞令能通神明知祷祠之事者故设之宫中俾无外求焉夫最易惑人莫如巫祝然亦人心之不容己者一切废之则必求之外浊乱宫闱由是始也故先王立之宫中而设其职则神人两得其当矣奚者幽闭之女也男去势为奄女幽闭为奚幽者隂也闭者塞也女子去其生本则幽闭矣凡言奚者仿此
　　女史八人奚十六人
　　释曰女史掌礼者也犹太史之于王执彤笔以书起居故后宫惧而修德
　　李氏曰自九嫔至女史皆属天官先王之意深矣彼女子而当至尊幽居九重则骄蹇自恣无所不至是故使之分职于内而附属于外有职则当奉其灋有属则必考其功奉灋则不敢不谨考功则不敢不勤举宫中之人而知所劝勉者官有其长之效也而况内宰亦用大夫士春官世妇每宫卿二人及大夫士之职皆分命贤者以防预内事与婢妾贱人自相使令而无畏忌者不可同年语矣以天子所御而服官政从官长则天子既无私人羣臣焉得不公庶务焉得不平无偏无党王道荡荡此之谓也
　　典妇功中士二人下士四人府二人史四人工四人贾四人徒二十人
　　释曰典妇功者主宫嫔丝枲功官之长有贾者欲以辨丝枲之美恶贵贱有工者欲先治法式以授嫔妇也　典妇功以下三官设府于外悉用士人先儒以为此人主奢侈之原国家利害所关非士大夫为之则害国政必矣不得不与内官相关通如女祝女史内司服缝人则悉可用内人耳
　　典丝下士二人府二人史二人贾四人徒十有四人释曰丝出于蚕茧所以为缯帛典之欲以授嫔妇也
　　典枲下士二人府二人史二十人徒二十人
　　释曰枲出于种植所以为布典丝枲者授女功而治之典妇功者功既成而献之皆主妇人之事故在此
　　内司服奄一人女御二人奚八人
　　释曰内司服司后服也而九嫔世妇亦必共之焉自此以下皆掌衣服之官惟内司服与缝人近后故用奄士为之女御者以衣服进或当于王广其礼使无色过也
　　缝人奄工八人女御八人女工八十人奚三十人释曰女御统率之而已女工则专为缝线之事故用八十人焉
　　染人下士二人府二人史二人徒二十人
　　追师下士二人府一人史二人工二人徒四人
　　释曰追治玉石之名诗曰追琢其章掌为王后之首服者
　　屦人下士二人府一人史一人工八人徒四人
　　释曰掌造王及后之屦者首服在上尊故追师弁师王与后之服分掌之屦舄在下卑故男子妇人同于屦人掌之
　　夏采下士四人史一人徒四人
　　释曰掌服之官不常置以衣服之类故附于末郑氏曰天子理阳道后治隂德风化并行故賛治之官皆曰宰内宰属大宰者以其治家之道亦多权衡审订于大臣格心之所自出欤今攷内宰下大夫二人命士十二人自内小臣奄宦凡将命洒埽之人自九嫔至女御祝史凡内官自典妇功织絍衣服凡掌内之事皆属焉而隶于大宰盖女宠近习所以移人主之德者大臣总之无敢逾节皇父作相膳夫内史皆不得其人巷伯之雅寺人为之虽奄官亦遴其选晋侯近女感疾医和以为赵孟之过古人致君二南之化其道由此
　　按周礼首惟王建国至民极二十字六官皆有之乃周礼之纲也辨方正位建国事也体国经野乡遂井牧事也自乃立天官至夏采设官事也太宰之职以下分职事也自不可混后儒析设官之事冠于各职之首违大纲矣故依古本正之六官皆然












　　周礼全经释原卷一
　　钦定四库全书
　　周礼全经释原卷二
　　明　柯尚迁　撰
　　天官上
　　大宰之职掌建邦之六典以佐王治邦国
　　释曰大宰天官之长也职所掌之事也建立也邦指王畿言典常也经也六典治教礼刑政事也此六者冡宰秉之以为常经六官守之以为常灋也佐助也治者理之也邦国通言王畿侯国也
　　原曰职也者其所主制以统众官乎故独于大宰小宰宰夫言之也建邦也者国于天地必有与立其王者所恃以立国乎故于六官及司乐大史朝士言之也六典者一分而为六也天下之治浑沦粹盎和气充周者一之为也判以治教礼刑政事纲举目张条而不紊则灿然各有其所矣故天子主一以代天理物太宰佐王建六以为常灋愈分则愈理愈析则愈密在得人而任之故曰治邦国也邦国治则教养孚洽王徳周浃矣
　　一曰治典以经邦国以治官府以纪万民二曰教典以安邦国以教官府以扰万民三曰礼典以和邦国以统百官以谐万民四曰政典以平邦国以正百官以均万民五曰刑典以诘邦国以刑百官以紏万民六曰事典以富邦国以任百官以生万民
　　释曰治者经纪而统理之言治典者立为常灋冡宰掌之经犹治丝而条理其经纬也治谓临制而整齐之百官所居曰府纪理也万民天下庶民也使民皆就吾条理故曰纪是故邦国其主也官府其本也万民其极也三者举而天下尽矣　教者训诲振作之谓立为常灋司徒主之安者上无教则百姓不亲彛伦不叙而国危矣故教者所以安之官府亦言教者百官万务各有自然之道以处之故不可无教扰者驯习之也谓振作兴起使复其常性故治则使之就吾条理而教则使之向慕喜悦以安吾条理也治则如天教则如地　礼者自然之秩序也无序则不和故立为常灋宗伯掌之和邦国者使之各安其分各履其常也统百官者使之尊卑先后秩然有序也变官府为百官者尊治教也谐和也司徒曰以五礼防民伪而教之中以六乐平民情而教之和谐之谓也政者正也所以正人之不正者正则平矣物各当
　　其分之谓平平则均矣均齐方正之谓均故整齐天下脩饬百度使天下截然齐一政之事也立为常灋司马主之　刑者侀也成也所以禁奸慝刑乱也诘问也隐而难知故推问以求其情显而易见则直刑之耳紏犹察也戒也紏戒禁令是也立为常灋司冦主之是故治典以立其本教典以掖其归礼典以齐其分其有不一者则政典以一之背教出礼违政则入刑矣故刑典为后也　事者民事土地田野之事也耕耨不失其时则仓廪充实财用足矣故曰富百官之设以为民故百职皆以此而任之分民九职使之治地以定其业所以生之也以治地之事立为常灋司空主之六典而至于刑尽矣生生之本在农也故以事典终焉民获其养则治教礼刑有所施犹四时之冬所以立三时之本也
　　原曰六典其尽天下之务矣乎故六典立而治道举矣治者理之也主宰纲维百政由出如天之无不覆帱教者成之也涵濡长养万姓仰頼如地之无不持载礼者节文之使神人各安其所政者正也正其不正以振举之也刑者齐一之如天有长养必有肃杀以弼成之也事者生之也立民生之本如天之冬万物萌芽于此也六典举则一徳成矣由邦国而官府而万民三者所以尽天下也以邦国言故曰经曰安曰和曰平曰诘曰富所以统理之以官府言故曰治曰教曰统曰正曰刑曰任所以振举之以万民言故曰纪曰扰曰谐曰均曰紏曰生所以造化之此六者千万世不易之常经邦国之治乱系焉百官之脩废由焉生民之休戚关焉冡宰之任其重如此所以为六卿之纲也
　　以八灋治官府一曰官属以举邦治二曰官职以辨邦治三曰官联以防官治四曰官常以聴官治五曰官成以经邦治六曰官灋以正邦治七曰官刑以紏邦治八曰官计以弊邦治【灋古法字】
　　释曰八者之灋皆朝廷所制之法度与百官守之者也治者经理之府者官所居之处葢官者合卿大夫士而言也府者总府史胥徒而言也属即小宰之六属自宰夫乡师肆师等以下共三百六十人也冡宰八灋举其纲小宰详其目其实官府之灋皆小宰所掌也　六官所治之事则谓之职主也如曰大宰之职大司徒之职六职之外不言之也辨者别而明之使有司存也其目见于小宰　联谓通职联事以合成礼事也官指官府而言邦治则总官民也事有关系众官者则防众聨事而合成之事即三礼之事也故官无属则上下不相统而事不治职不辨则彼此相侵而任不专无官聨以通之则大事五礼皆不举矣故官聨次之　官常者叙官之常灋始则命之位次则授之以职次则考其勤惰次则以事而制食次则考其成功之要防又察之以情而施赏罚此为治官之常灋即小宰之六叙也聴者审察而考其实也官成即小宰之八成有一定之成灋也经谓条理
　　之曰官常者治凡百官也曰官成者治乡遂之官也官灋者百官各有随时斟酌奉行之灋有命令之
　　行使人遵守如太宰正月垂治象之灋司徒垂教象之灋是也百官各循其灋则无侵官离局矣故曰正官治　官刑者治官府之刑即司冦之官刑上能紏职其目见于士师之八成不在小宰者冡宰统六官也有官刑则人知警戒而不敢犯灋度故以此紏察之书曰制官刑儆于有位是也　计犹察也弊犹断也以六者察羣吏之行能断羣吏之治状而赏罚之即小宰之六计也
　　叶氏曰官府所以振举天下之事为治之本源也大宰既溥之以六典均之以八则苟无八灋则庶政不行而治灋不立矣故必以治官府继六典也惟其有官属则治有统而不乱有官职则官有守而不侵有官聨则脉络贯通有官常则百官以治有官成则万民以察有官灋则变通自上而下守不移有官刑则莫敢为非有官计则莫不向善大宰举其纲小宰治其目周公之详于官府如此又安有旷官废事者哉是以小宰正嵗以官刑令于百官府俾各脩职考灋而警之于始月终则以叙受羣吏之要嵗终则令羣吏致事又有以察之于终大宰则令百官各正治受防诏王废置于一嵗之终既而大计羣吏复行诛赏于三年之后是以百官正而朝廷正矣宁不为治天下之大根本哉
　　以八则治都鄙一曰祭祀以驭其神二曰灋则以驭其官三曰废置以驭其吏四曰禄位以驭其士五曰赋贡以驭其用六曰礼俗以驭其民七曰刑赏以驭其威八曰田役以驭其众【驭音御】
　　释曰则亦灋也详曰灋畧曰则都鄙在乡遂之外载师所谓公邑家邑皆鄙也大都百里次都七十里小都五十里载师所谓县畺之地皆都也亲王子母弟与公同处于大都次防者与卿同处于小都次疏者与大夫同处于家邑所以使之朝夕涖事王朝而退食于家收其贡赋立其宗庙社稷故赐则以治之也都鄙之中外有封疆沟树之固内有城郭市朝社
　　稷宗庙之别故三公称诸侯者五庙五祀三社三稷其族酺党禜州社无不与乡遂同大夫士以此杀之驭犹马之在驭操纵之权自其君出也故使之立其祭祀则一方之鬼神皆主之矣　灋即则中之灋也有官府则有八灋以治之天子八灋以治天下官府诸侯八灋以治一国官府故都鄙之君必赐之灋则以驭其长贰之官也　有罪则废之有行则置之吏殷辅之吏不劝则不勉不威则不惩故赐其君以废置之权也　禄田禄也位爵位也士上中下士也吏则能者在职之人士则贤者在位之选也有比闾族党之制则有徳行道艺之书有兴贤能之典则有禄位之命故赐其君以制禄授位之权以驭其士也上敛下为赋下奉上为贡赋者收之于民贡者奉之于王也用国用也既赐之都鄙则令之取其地之所有以操财用出入之权而行经制之灋也　礼俗昏冠丧祭饮射读灋与六俗也使之颁五礼六俗之教以驭其民则教化行而风俗美矣　刑即八刑五刑赏即进爵加禄刑以惩恶赏以劝善使都鄙之君操之则威行而莫敢不服矣　田役则用伍两卒旅师军之灋起之田则大田役则工役皆用众之方也使其君得以卒伍之灋用其民而教其坐作进退之方所以驭其众也
　　原曰则也者治之灋也制于王者也故祭祀而下莫不有一定之制通行天下而不可易矣而都鄙复有八则以治之者盖赐其君以八者操纵之权宗伯曰五命赐则是也六命赐官则得以专此八灋矣七命赐国则亦专此六典矣夫邦国在王畿之外者也故其权专都鄙在畿国之内者也故其权降官府在王朝邦国都鄙之中者也故其权分先王以典灋则等之则逺近轻重之间斟酌损益毫厘不爽苟能通之则天下之大皆具于三者之中矣后世荒逺微职无不除授于冡宰无乃与先王公天下之意殊乎
　　以八柄诏王驭羣臣一曰爵以驭其贵二曰禄以驭其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诛以驭其过【予音与行去声】
　　释曰柄者操持之名犹器之有柄诏告也八柄者天子所以驭羣臣非人臣所可预惟冡宰得以诏于王者也相权在此爵内则公卿三大夫三士外则公侯伯子男爵以授德有爵则贵矣自君出也故命之爵所以驭其贵禄田禄所以酬功也有禄则富矣田邑君所司也故赋之所以驭其富也予赐也特厚之称封爵是也幸者特恩之加觊望所不及也故予与夺对言其不测也置谓进而置之于此出其等也行谓贤能可纪则进而置于其位也故予则不测之赏置则循序之进不测之赏所以待异才异功循序之进所以待常徳常行生与杀对欲杀而不杀之是生之也不死得生福莫大焉是君予之也故曰以驭其福夺者尽取其爵禄则无所有而贫矣是君使其贫也废退也与置对不贤不能以轻重而废退之也与尽夺之者异矣以其有罪也诛杀也内史曰杀与生对过则罪之深也原曰王者以爵土分天下英贤度逺近制为典灋则共治之矣苟非操大权之柄以制其命何以见天王大一统之治哉故典灋则者制治之经上所以布乎下而八柄者制治之权下所以服乎上八柄一失则典灋则皆不行矣故以次其后也夫贵也富也荣幸也夀福也进秩也人之所大欲也惟王得以予之是驭之以不测之赏也夫谁不感戴而愿忠贫也退也诛也人之所深恶也惟王得以夺之是驭之以罪过之罚也夫谁不畏惧而慎饬内史又有八枋以诏王治何也盖八柄必诏之以大宰然后权之施得其当又诏之以内史然后权之用不敢轻是以大宰内史有品量之权而无生杀之柄天子操生杀之柄而必寄二臣以品量之权此所谓天命天讨非人所得而私也
　　以八统诏王驭万民一曰亲亲二曰敬故三曰进贤四曰使能五曰保庸六曰尊贵七曰达吏八曰礼宾释曰统犹统治之统谓振举之也驭羣臣者制其生杀予夺之柄驭万民者振其徳行道艺之权而使之迁善敏徳也必诏王者欲躬行于上以率之也亲亲者使人各亲其亲以行孝弟之道又制为宗灋而使之亲睦九族则亲疎之杀各得其当矣故谓故旧也制为交际问馈之礼使之厚亲旧即六行之睦婣也进贤谓使民兴贤出使长之命司徒行举选之灋賔兴徳行之贤也使能谓使民兴能入使治之命司徒举有道艺之人亦賔兴之使之在职二者兴贤举能之事庸有力于施教立事者功徳在民则益其田禄以保之贵谓卿大夫州长党正之属德行可尊者舍其役益其禄隆养老之礼使人致敬而莫敢慢所以尊之也吏乡遂之吏如闾师县师旅师司稼之类有功则加其禄秩以达之此三者乡吏进秩之事礼賔使讶士遗人委人野庐丰其委积防材以待賔客覊旅也此驭万民而曰兴贤使能尊贵逹吏则王道只在行乡遂之法可见矣
　　原曰民可教也亦可驭也知所驭之道而驭之帝王之功可立致也书曰予临兆民若朽索之驭六马不其难欤夫亲亲敬故驭之以行也进贤使能驭之以徳也保庸达吏驭其功也尊贵礼賔驭以礼也驭以行则人莫敢不兴行而纲常立矣驭以徳则人莫敢不脩饬而徳教行矣驭以功则人莫敢不趋事而功业可兴矣驭以礼则人莫敢不相敬而风俗可美矣此八者上以之维乎下下以之属乎上感之而孚动之而应丝牵绳连惟命是聴此驭民之道欤苟以智巧笼之刑威逼之民始不可驭矣此万世治民之要灋也王道之本在此可不思乎
　　以九职任万民一曰三农生九谷二曰园圃毓草木三曰虞衡作山泽之材四曰薮牧养蕃鸟兽五曰百工饬化八材六曰商贾阜通货贿七曰嫔妇化治丝枲八曰臣妾聚敛防材九曰闲民无常职转移执事
　　释曰职事也任使也民生至繁民事至多不以职分之使各归其业则逰手必多矣故既驭之必有职以任之也三农原隰平地之农天下皆三等之地故列三等之农以为本九糓黍稷稻粱豆麦秫苽麻也生
　　种也惟可种九谷乃为可食之地也以篱樊之曰园可种果蔬曰圃其实一也毓与育同犹生也草木果蔬之属载师所谓圃任园地其实国中四郊皆有之掌山林之官曰虞掌川泽之官曰衡山泽虽非可耕之地凡民有资山林川泽以为生者皆虞衡之官掌之故总言虞衡作材今虞衡之徒众是也薮无水之泽牧即莱也不可为田宜牧畜者故曰牧大抵莱近田者故可以益田之肥硗牧则旷逺之地特可蕃养鸟兽而已工专治之称致力攻治谓之饬因形移易谓之化八材珠曰切象曰磋玉曰琢石曰磨木曰刻金曰镂革曰剥羽曰析此化材也言百工则不止此有是地之所出无百工则不资民用矣故次之行货曰商居货曰贾阜盛也通流行也金玉曰货布帛曰贿有百工作材无商贾以通之则货滞矣故次之嫔妻之贵者妇有姑者曲礼曰生曰妻死曰嫔美称也化治缲练纺绩之属丝蚕丝也枲苎麻也有男职必有女职故次之臣男之贱者妾女之贱者谓奴婢之属聚敛谓畜积之疏材如蕉葛之可布草根木实之可食用者闲民无职事之称葢下户不能任一夫之防里者转移于八职之间执事若今之雇作者故无常职然所入亦不下于耕者故立其职使出夫家之征焉
</div>
    <div class="pagination">
<a href="周礼全经释原_page2.html">上一页</a><a href="周礼全经释原.html">1</a><a href="周礼全经释原_page2.html">2</a><span class="current-page">3</span><a href="周礼全经释原_page4.html">4</a><a href="周礼全经释原_page5.html">5</a><a href="周礼全经释原_page6.html">6</a><a href="周礼全经释原_page7.html">7</a><a href="周礼全经释原_page8.html">8</a><span>...</span><a href="周礼全经释原_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
