<!DOCTYPE html>
<html>
<head>
    <meta charset="UTF-8">
    <title>仪礼集说 - 第 80 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 80 页/共 95 页</h1>
    <div class="content">　　虽无尸此仪则同也主人于每节亦皆再拜稽首记将见主人哭出之节故先言此
　　不绥祭无防羮湇胾从献【绥当音授】
　　绥亦当作授防亦当作大授祭谓佐食授祭也无尸则固无所授矣嫌其当象有尸者之礼故言不以明之无大羮湇胾从献意亦类此从献谓笾及肝燔俎也此记终始也事尸之礼始于授祭终于从献
　　主人哭出复位
　　注曰于祝祝卒
　　祝阖牖户降复位于门西
　　注曰门西北面位也
　　男女拾踊三【拾其劫反下并同】
　　是时妇人亦在堂也不入于房与有尸者异
　　如食闲
　　注曰隐之如尸九饭之顷也
　　继公谓阖牖户如食闲象神食之也此谓阴厌
　　祝升止哭声三启户
　　注曰声者噫歆也将启户警觉神也
　　继公谓注云警觉神者谓欲令知其将启户也
　　主人入祝从启牖郷如初【郷许亮反】
　　注曰牖先阖后启扇在内也
　　继公谓郷犹面也谓祝在主人之左皆西郷
　　主人哭出复位
　　注曰堂上位也
　　卒彻祝佐食降复位
　　注曰祝复门西北面位佐食复西方位
　　继公谓卒彻者言其节也比彻亦改设于西北隅不言之者亦爲其已蒙如初之文也卒彻祝阖牖户乃与佐食俱降佐食于此方云复位则阴厌之时其在中庭北面与士之佐食位在兄弟之列特牲记曰佐食于旅齿于兄弟是也
　　宗人诏降如初
　　此如初但言其与有尸者之节同也上记云尸出祝反入门左北面复位然后宗人诏降
　　右记无尸
　　始虞用柔日
　　柔日乙丁己辛癸也柔日言用则固非葬日矣
　　曰哀子某哀显相夙兴夜处不宁【相息亮反】
　　注曰曰祝祝之辞也丧祭称哀显相助祭者也显明也相助也诗云于穆清庙肃雝显相不宁悲思不安继公谓哀子主人也哀显相众主人以下也夙兴夜处不宁言其以神未祔庙之故日夜爲之悲思不安也此祝祝之辞也云夙兴夜处则始虞与葬不同日明矣
　　敢用洁牲刚鬛
　　注曰豕曰刚鬛
　　香合
　　注曰黍也大夫士于黍稷之号合言普淖而已此言香合盖记者误耳辞次黍又不得在荐上
　　嘉荐普淖【淖女孝反】
　　注曰嘉荐菹醢也普淖黍稷也
　　继公谓普淖未详
　　明齐溲酒【齐才计反溲所求反】
　　明齐盖言醴也郊特牲曰缩酌用茅明酌也又曰明水涗齐贵新也盖用明水涗醴齐故曰明齐也祝祝之时奠用醴而已不用酒也云溲酒似衍文
　　哀荐祫事
　　注曰始虞谓之祫事者主欲其祫先祖也
　　适尔皇祖某甫
　　注曰告之以适皇祖也皇君也某甫皇祖字也若言尼甫
　　继公谓云适尔皇祖某甫所以劝勉之尸柩已去则神宜在庙爲神未欲遽离其室故于三虞皆告之以此
　　飨
　　以袝祭之辞例之当云尚飨盖庶其飨此祭也
　　再虞皆如初曰哀荐虞事
　　注曰其祝辞异者一言耳
　　继公谓旧说谓再虞后于始虞二日理或然也皆如初谓日与祝辞也曰哀荐虞事见其与上文异者惟虞祫二字耳虞之言度也再告之则有使之度其去就之意故曰虞事焉虞祭之名盖取诸此不以祫爲称者以其与大祫之名同且此时犹未果祫也
　　三虞卒哭他用刚日亦如初曰哀荐成事
　　注曰其祝辞异者亦一言耳
　　继公谓三虞卒哭谓旣三虞遂卒朝夕哭也他者变易之辞犹今之言别矣不用柔日而别用刚日故曰他也他用刚日则三虞卒哭后于再虞三日矣所以用刚日者爲祔祭宜用柔日故尔盖三虞与祔日当相接经云明日以其班祔是也亦如初谓祝辞也成事谓见其一言之异者耳三虞云成事者谓神灵适祖之意已定也此三祭之辞皆告之以适其皇祖乃异其某事之云者所以见义也初言祫者象啓尊者以其事也次言虞者象尊者闻言则度其可否也末言成者象其思虑已审将行之也凡此皆所以顺孝子事死如事生之心故其爲辞先后有渐从容不迫盖若此此先王之道所以爲美与
　　右记祭日与祝辞
　　献毕未彻乃饯
　　注曰饯送行者之酒诗云出宿于泲饮饯于祢继公谓此承上文谓三虞之祭旣三献也饯尸于外者象神将适其祖而送之也
　　尊两甒于庿门外之右少南水尊在酒西勺北枋是礼主于尸故惟用酒耳用酒而有水尊尊者之礼也水尊在酒西西上也下文言尸席设于尊之西北是尸席西于尊北也尸席西于尊北而尊西上以是观之则设尊之法愈可得而见矣无幂变于祭
　　洗在尊东南水在洗东篚在西
　　洗取节于尊是犹未离于庙门外之西方也
　　馔笾豆脯四脡【脡大顶反】
　　馔笾豆主于饮也脯四脡犹变于吉也郷饮酒礼曰荐脯五脡横祭于其上此亦有祭记但见其异者耳
　　有干肉折俎二尹缩祭半尹在西塾【干音干】
　　尹正也二尹云缩则祭半尹横矣干肉在俎而缩亦变于牲三者盖馔于外西塾上之南笾豆在俎北也
　　尸出执几从席从
　　注曰祝亦告利成入尸乃出几席素几苇席也以几席从执事也
　　尸出门右南面
　　他时尸出则归此乃南面立者或祝告之以将有事也与
　　席设于尊西北东面几在南
　　此亦右几明其象神
　　宾出复位
　　注曰将入临之位
　　主人出即位于门东少南妇人出即位于主人之北皆西面哭不止
　　主人位少南者宜稍郷尸且爲妇人当位于其北也众主人以下亦在妇人之南如临位而妇人之位则当南上妇人出者宜送神也云哭不止见其哭而出也
　　尸即席坐唯主人不哭洗废爵酌献尸尸拜受主人拜送哭复位
　　是时惟主人不哭爲将行礼也然则亚献三献之时主妇賔长亦不哭特于此见之也主人拜送盖亦北面如室中之仪
　　荐脯醢设俎于荐东朐在南【朐其俱反】
　　注曰朐脯及干肉之屈也屈者在南变于吉
　　尸左执爵取脯擩醢祭之
　　亦祭于笾豆之闲
　　佐食授哜尸受振祭哜反之
　　注曰授哜授干肉之祭也反之反于佐食佐食反之于俎
　　继公谓干肉之祭云哜者亦因事名之
　　祭酒卒爵奠于南方
　　卒爵而主人不拜且奠之而不酢皆略也南方荐右也后奠者又以次而南
　　主人及兄弟踊妇人亦如之
　　亦如之者亦及内兄弟之属皆踊也
　　主妇洗足爵亚献如主人仪无从踊如初宾长洗繶爵三献如亚献踊如初佐食取俎实于篚【长知丈反】
　　如主人仪谓自荐脯醢至反之之外皆如之也从从献者也如燔之类踊如初亦丈夫先妇人后也取俎谓取干俎之实
　　尸谡从者奉篚哭从之祝前哭者皆从及大门内踊如初
　　注曰从尸不出大门者犹庙门外无事尸之礼也防曰云从尸不出大门者犹庙门外无事尸之礼者在庙以庙爲限在寝门外以大门爲限正祭在庙庙门外无事尸之礼今饯尸在寝门外则大门外无事尸之礼故郑举正祭况之
　　继公谓哭者皆从尸者主于饯尸则宜送之亦男先女后不拜者凡主人于尸无拜送之礼惟大夫賔尸乃拜送之
　　尸出门哭者止
　　注曰以饯于外大门犹庙门
　　宾出主人拜送稽颡
　　注曰送于大门外
　　继公谓主人旣复位宗人告事毕宾乃出也
　　主妇亦拜宾
　　注曰女宾也不言出不言送拜之于闱门之内闱门如今东西掖门
　　继公谓拜宾之位未详
　　丈夫说绖带于庿门外
　　注曰当变麻受之以葛也夕日则服葛者爲祔期继公谓三虞事毕即说绖带者盖其节当然也丧服之始绖带先加故于将变之时亦先说之若受服及柱楣之类皆当爲之于旣彻之后此特见其始者耳案注云夕日则服葛者爲袝期是亦以意言之耳
</div>
    <div class="pagination">
<a href="仪礼集说_page79.html">上一页</a><span>...</span><a href="仪礼集说_page75.html">75</a><a href="仪礼集说_page76.html">76</a><a href="仪礼集说_page77.html">77</a><a href="仪礼集说_page78.html">78</a><a href="仪礼集说_page79.html">79</a><span class="current-page">80</span><a href="仪礼集说_page81.html">81</a><a href="仪礼集说_page82.html">82</a><a href="仪礼集说_page83.html">83</a><a href="仪礼集说_page84.html">84</a><a href="仪礼集说_page85.html">85</a><span>...</span><a href="仪礼集说_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
