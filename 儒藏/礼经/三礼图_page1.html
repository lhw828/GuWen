<!DOCTYPE html>
<html>
<head>
    <meta charset="UTF-8">
    <title>三礼图 - 第 1 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三礼图 - 第 1 页/共 13 页</h1>
    <div class="content">　　钦定四库全书　　　　经部四
　　三礼图　　　　　　　礼类四【三礼縂义之属】提要
　　【臣】等谨按三礼图四巻明刘绩撰绩字用熙号芦泉江夏人宏治庚戌进士官至镇江府知府是书所图一本陆佃礼象陈祥道礼书林希亦考工记解诸书而取诸博古图者为尤多与旧图大异考汉时去古未逺车服礼器犹有存者郑康成图虽非手撰要为传郑学者所为阮谌夏侯伏朗张镒梁正亦皆五代前人其时儒风淳实尚不以凿空臆断相髙聂崇义叅考六本定为一家之学虽踵谬沿讹在所不免而递相祖述终有典型至宣和博古图所载大半揣摩近似强命以名其间疎漏多端洪迈诸人已屡攻其失绩以汉儒为妄作而依据是图殊为颠倒然所采陆陈诸家之说如齐子尾送女器出于魏太和中牺尊纯为牛形王肃据以证鳯羽婆娑之误齐景公器出晋永康中象尊纯为象形刘杳据以证象骨饰尊之非蒲璧刻文如蒲荏敷时谷璧如粟粒其器出于宋时沈括据以正蒲形禾形之谬此书并采用其说亦足以备一解至于宫室制度舆轮名物凡房序堂夹之位輢较贤薮之分亦皆一一分析不惟补崇义之阙且以拾希逸之遗其他珽荼曲植之属増旧图所未备者又七十余事过而存之未始非兼収并蓄之义也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆费墀


　　钦定四库全书
　　三礼图卷一
　　明　刘绩　撰
　　三礼图说
　　三代制度本于义故推之而无不合自汉以来失其传而率妄作间有微言训诂者又误遂使天下日用饮食衣服作止皆不合天人而流于异端矣绩甚病之既注易以究其原又注礼以极其详顾力于他经不暇故作此图以总之凡我同志留心焉则可以一贯矣勿泥旧说见旧是者今不复图






<经部,礼类,三礼总义之属,三礼图,卷一>








　　戴师掌任土之法以物事地授地职而待其政令【物如物土方之物区别也别土所冝而定制以待其赋税之式也】以防里任国中之地【防里市宅分域限也居室相比乃国中所冝】以塲圃任园地【种草木果蓏属曰圃季秋或有收者则筑为塲诗九月筑塲圃是也乃园地所冝樊圃谓之圉】以宅田士田贾田任近郊之地【宅田凡人居城中者庶人在官者皆是也士田贾田所谓士工商家受田五口乃当农夫一人葢士居学而贾居市也三者在国于近郊五十里之地为冝】以官田牛田赏田牧田任逺郊之地【官田籍田类牛田供牲牢丧奠兵车之牛赏田赏赐之田即匪颁之式也牧田即刍秣之式也故于逺郊百里之地为冝所谓百里之内以供官】以公邑之田任甸田【公邑之田地天子使吏冶之供羞服类所谓千里之内以为御】以家邑之田任稍地【家邑大夫采地而有宰也稍地三百里于小邑为冝】以小都之田任县地【小都卿之采地成都者七千里视伯于县地四百里为冝】以大都之田任畺地【大都公之采地王子弟所食邑也百里视侯于畺地五百里为冝近王畿界也】凡任地国宅无征【国宅凡官所有宫室吏所治者】园防二十而一【指国中】近郊二十而三甸稍县都皆无过十二【皆指园防近轻而逺重也】唯其漆林之征二十而五【不分逺近而特重者以获利之多也】凡宅不毛者有里布凡田不耕者出屋粟凡民无职事者出夫家之征以时征其赋【毛桑麻也布帛也宅地不种桑麻出一里之布郑云防城邑之居孟子所云五亩之宅树之以桑麻者也王莽时城郭中宅不树者为不毛出三夫之布是也田地不耕垦者出一屋之粟夫三为屋亦长一里也征亦布也夫家之征一夫受田成家口税也如家三人二家五人家二人之家葢民虽有七口六口五口之三等而皆受田百亩为夫也以屋粟证之百亩而出三百亩之粟则令出上地家三人之税与小司徒所谓罚以屋孟子曰防无夫里之布是也名因其类而重罸之所以警戒驱之也先儒分夫家为二非也】　闾师掌国中及四郊之人民六畜之数以任其力以待其政令以时征其赋凡任民任农以耕事贡九谷【即太宰以九职任万民一曰三农生九谷】任圃以树事贡草木【即二曰园圃毓草木】任贡以饬材事贡器物【即五曰百工饬化八材】任商以市事贡货贿【即六曰商贾阜通货贿】任牧以畜事贡鸟兽【即四曰薮牧养蕃鸟兽】任嫔以女事贡布帛【即七曰嫔妇化治丝枲】任衡以山事贡其物任虞以泽事贡其物【即三曰虞衡作山泽之材但九职又有八曰臣妾聚敛防材此不言者山泽足以该之注防材百草根实可食者】凡无职者出夫布【九曰闲民无常职转移执事此云出夫布乃不执事者耳】凡庶民不畜者祭无牲不耕者祭无盛不树者无桴不蚕者不帛不绩者不衰【衰布也凡此皆罸其所无以朂其业】按载师掌任地事则地无旷地闾师掌任民力则民无防氏先王所以治国中野外不过如此而已但近郊则民防在国民庐在田逺郊则民防在野民庐在田故乡大夫称野自六尺以及六十有五同甸称云甸地以外眠防在都鄙庐在田殊耳变民言异内外也性情无知貌也载如冀州既载之戴地有其事也闾谓民居于地上各为巷与五比为闾所指不同云凡邦国都鄙放此
　　六乡图
　　五家为比使之相保【谓比舎而保其行不为非也保犹任也】
　　比长【五家下士一人】各掌其比之治五家相受相和亲有辠奇衺则相及【奇者常之反衺者正之反有辠奇衺则相及则使之相率而趋于相受相和亲之养】徙于国中及郊则从而授之【郑氏曰徙谓不便其居也或中国之民出徙郊或郊民入徙国中皆从而付所处之吏明无罪恶】若徙于他则为之旌节而行之【徙于他谓出居异乡也授之者有节乃逺】若无授无节唯圜土纳之【乡中无授出乡无节过所则呵问系之圜土考辟之也圜土者狱城也狱必圜者规主仁以仁心求其情古之治狱悯而出之】
　　五比为闾使之相受【谓宅舎有故相受寄托也闾里门也说文侣也二十五家相羣侣也】闾胥【毎闾中士一人】各掌其闾之征令以岁时各数其闾之众寡辨其施舎【施同弛按大司徒云舎禁弛力则弛暂时优免舎帝例应免舎有常而施无常郑氏谓应复免不给繇役是也】凡春秋之祭祀役政丧纪之数聚众庶既比则读法书其敬敏任恤者【祭祀谓州社党禜族酺也役田役也政若州射党饮酒也丧纪人丧之事也四者及此皆会聚众民因以读法以勑戒之】凡事掌其比觵挞罚之事【觵挞者失礼之罚也觵用酒其爵以兕角为之挞朴也】
　　四闾为族使之相【谓百家相埋如同族然族类居也】
　　族师【毎族上士一人】各掌其族之戒令政事月吉【月朔一月之始也】则属民而读邦法书其孝弟睦婣有学者春秋祭酺亦如之【族长无饮酒之礼因祭脯而与其民以长防相献酬焉】以邦比之法帅四闾之吏以时属民而校登其族之夫家众寡辨其贵贱老防废疾可任者及其六畜车辇【登成也定也】五家为比十家为聮五人为五十人为聮四闾为族八闾为聮使之相保相受刑罚庆赏相及相共以受邦职以役国事以相埋若作民而师田行役则合其卒伍简其兵器以鼓铎旗物帅而至掌其治令戒禁刑罚【亦于军因为卒长】岁终则防政致事
　　五族为党使之相救【谓五百家守望相助也党类助也】
　　党正【毎党下大夫一人】各掌其党之政令教治及四时之孟月吉日【一时之始】则属民而读邦法以纠戒之春秋祭禜亦如之国索鬼神而祭祀则以礼属民而饮酒于序以正齿位一命齿于乡里再命齿于父族三命而不齿【按国索鬼神建亥之月大蜡也齿于乡里以位尊非乡里则不相序也齿于父族位尤尊虽乡里亦不相序矣不齿则位极尊虽父族亦不相序而特与为尊矣虽序齿而又有序位之义也】几其党之祭祀丧纪昏冠饮酒教其礼事掌其戒禁凡作民而师田行役则以其法治其政事【亦于军因为旅师】岁终则防其党政帅其吏而致事【歳终周建亥之月也】正岁属民读法而书其道行徳艺【旧注正岁谓夏之正月得四时之正以出教令者审也凌人云正岁十有二月令斩冰】以岁时涖校比及大比亦如之
　　五党为州使之相赒【谓二千五百家赒给也说文州重州周统其旁国语羣聚而州处注州聚也风俗通州畴也州有长使相周足也】
　　州长【毎州中大夫一人】各掌其州之教治政令之法正月之吉【周正月朔日也一年之始】各属其州之民而读法以考其徳行道艺而劝之以纠其过恶而戒之若以岁时祭祀州社则属其民而读法亦如之春秋以礼防民而射于州序凡州之大祭祀大祭皆涖其事【大祭祀谓州社稷也大防乡老大夫于是卒者也】若国作民而师田行役之事则帅而致之掌其戒令与其赏罚【致之致于司徒也掌其戒令赏罚则是于军因为师帅】岁终则防其州之政令正岁则读教法如初三年大比则大较州里以賛乡大夫废兴
　　五州为乡使之相賔【谓二千五百家賔兴之乡众所向也】
　　乡大夫之职【毎乡卿一人】各掌其乡之政教禁令正月之吉受教法于司徒退而颁之于其乡吏【州长以下】使各教以其所治以攷其徳行察其道艺以岁时登其夫家之众寡辨其可任者国中自七尺以及六十野自六尺以及六十有五皆征之其舎者国中贵者贤者能者服公事者老者疾者皆舎以岁时入其书【谓年三十六十谓年十五国中晚税而早免之以其所居复多役少野早赋税而晚免之以其服少役多郑司农云征之者给公上事也舎者谓有服除舎不收役事也贵者谓若今宗室及闗内诸侯皆复也服公事者谓若今吏有复除也老者谓若今八十九十复羡卒也疾者谓若今癃不可事者复之】三年则大比攷其徳行道艺而兴贤者能者乡老及乡大夫帅其吏与其众寡以礼礼賔之厥明乡老及乡大夫羣吏献贤能之书于王王再拜受之登于天府内吏贰之【天府掌祖庙之寳藏者内吏副写其书者当诏王爵禄之时】退而以乡射之礼五物询众庶一曰和二曰容三曰主皮四曰和容五曰兴舞【详见后】此谓使民兴贤出使长之使民兴能入使治之【言是乃所谓使民自举贤者因出之而使之长民教以徳行道艺于外也使民自举能者因入之而使之治民之贡赋田役之事于内也言为政以顺民为本也】岁终则令六乡之吏皆会政致事正岁令羣吏攷法于司徒以退各宪之于其所治之国大询于众庶则各帅其乡之众寡而致于朝国有大故则令民各守其闾以待政令以旌节辅令则达之【民虽以征令行其将之者无节则不得通】
　　六遂图【遂人掌邦之野以土地之图经田野造县图形体之法五家为邻五邻为里四里为鄼五鄼为鄙五鄙为县五县为遂皆有地域沟树之则遂称县鄙稍称家邑县都称都鄙邦国都鄙稍甸郊里之地域故县帅云掌】
　　五家为邻【居左右邻次賛相也】
　　邻长【五家则一人注不命之士】掌相纪相受凡邑中之政相賛徙于他邑则从而授之【按邻长同比长余放此】
　　五邻为里【谓二十五家行其秋叙使有条理也】
　　里宰【每里下士一人】掌比其邑之众寡与其六畜兵器治其政令以岁时合耦于耡以治稼穑趋其耕耨行其秩叙以待有司之政令而征敛其财赋【考工记曰耜广五寸二耜为耦此言两人相助偶而耕也谓耡者里宰治处也若今街弹之室于此合耦使相佐助因放而为名李秋之月令命农师计耦耕事修耒耜具田器是其岁时与合人耦则牛耦亦可知也秩叙受耦相佐助之次第】
　　四里为鄼【鄼作管反聚也百家则成聚矣】
　　鄼长【毎鄼中士一人】掌其鄼之政令以时校登其夫家比其众寡以治其丧祀祭祀之事若作其民而用之则以旗鼓兵革帅而至若岁将简器与有司数之【简器简稼器也兵器亦存焉有司遂大夫】凡岁时之戒令皆听之趋其耕耨稽其女功【聴之受而行之也女功丝枲之事】
　　五鄼为鄙【如鄙我周邦之鄙五百家则成邑积而不散矣】
　　鄙师【毎鄙上士一人】各掌其鄙之政令祭祀凡作民则掌其戒令以时数其众庶而察其媺恶而诛赏岁终则会其鄙之政而致其事
　　五鄙为县【悬也二千五百家既聚则悬于上随其移不定也】
　　县正【毎县下大夫一人】各掌其县之政令征比以颁田里以分职事【征召也比案比】掌其治讼趋其稼事而赏罚之若将用野民师田行役移执事则帅而至治其政令既役则稽功会事而诛赏
　　五县为遂【直逹也万二千五百家可以四达无阻矣】
　　遂大夫【毎遂中大夫一人】各掌其遂之政令以岁时稽其夫家之众寡六畜田野辨其可任者与其可施舎者以教稼穑以稽功事掌其政令戒禁听其治讼令为邑者岁终则防政致事正岁简稼器修稼政【简犹□也稼器耒耜镃基之属稼政孟春之月令所云皆修封疆审端径术善相丘陵阪险原隰土地所宜五谷所殖以教道民必躬亲之】三岁大比则帅其吏而兴甿明其有功者属其地治者【兴甿举民贤者能者如六乡之为也兴犹举也属犹聚也又因举吏治有功者而聚勑其余以职事】凡为邑者以四达戒其功事而诛赏废兴之【按为邑即遂人造县鄙形体之法也以四达凡道路皆通也犹言川上有路以达于畿旧注非】按乡师正岁稽其乡器比共吉凶二服闾共祭器族共丧器党共射器州共賔器乡共吉凶礼乐之器遂师不言者乡近而遂逺也故大司徒大丧帅六乡之众庶属其六引而治其政令遂人大丧帅六遂之役而致之掌其政令及率而属六綍及窆陈役类是也遂人之次有遂师犹小司徒之下有乡师也军旅制
　　五【伍皆有长】五【二十五人两司马皆】四【百人卒长】五【五百人旅帅】五【二千五百人师】五【万二千五百人】大国三军【三万七千五百人】人　伍【中士】两【皆上】卒【乃下大夫】旅【帅皆中大夫】师【将军皆命卿】次国二军【二万五千人】为　为　为　为　为　　为　　小国一军【一万二千五百人】伍　两　卒　旅　师　　军
　　小司徒乃会万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人凡起徒役毋过家一人以其余为羡唯田与追胥竭作大司马凡令赋以地与民制之上地食者参之二其民可用者家三人中地食者半其民可用者二家五人下地食者参之一其民可用者家二人按万二千五百人为乡为遂家起一人为军则天子可制十二军而止为六军鲁三郊三遂可制六军而止为三军次国小国以是差之则先王不尽民力兵不尽行矣周书天道尚右日月西移地道尚左水道东流人道尚中耳目役事心吉事左还顺地以利本武礼右还顺天以利兵将居中军顺人以利阵



















　　遂人辨其野之土上地中地下地以颁田里上地夫一防田百亩莱五十亩余夫亦如之中地夫一防田百亩莱百亩余夫亦如之下地夫一防田百亩莱二百亩余夫亦如之【莱谓休不耕者七口受上地六口受中地五口受下地余夫受田后又有所生成丁者亦如之孟子言余夫二十五亩与此不同彼自一人有余力言所谓疆予任甿注云疆予谓民有余力复与之田若余夫然是也先儒以为同此余夫皆非也】凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿【此言乡遂井田之法沟洫浍川与匠人所云不同者此以人而言犹族师四闾为族八闾为聮意郑氏曰十夫二邻之田百夫一鄼之田千夫二鄙之田万夫四县之田遂沟洫浍皆所以通水于川也遂广深各二尺沟倍之洫倍沟浍广二寻深二仭径畛涂道路皆所以道车徒于国都也径客牛马畛容大车涂容乗车一轨道容二轨路容三轨都之野涂与环涂同可也万夫者方三十三里少半里九而方一同以南亩图之则遂从沟横洫从浍横九浍而川周其外焉去山陵及林麓与川泽沟渎城郭宫室涂巷三分之制其余如此以至于畿则中虽有都鄙遂人尽举其地】大司徒凡造都鄙制其地域而封沟之以其室数制之不易之地家百亩一易之地家二百亩再易之地家三百亩乃分地职奠地守制地贡而颁职事焉以为地法而待令【郑氏曰不易之地岁种之地美故家百亩一易之地休一歳乃复种地薄故家二百亩再易之地休二岁乃复种故家三百亩分地职分其九职所宜也定地守谓衡麓虞候之属制地贡谓九职所税也颁执事者分命使各为其所职之事】按大司马上地食者参之二中地食者半下地食者参之一则不易之地家百亩即田百亩莱五十亩也一易之地家二百亩即田百亩莱百亩也再易之地家三百亩即田百亩莱二百亩也一自始开垦言一自既成田言其实一也遂人之田皆大司徒不易之地也因举成田言故不云莱耳一易再易之地以生熟之四准莱田言耳周之制何尝乡遂用贡法都鄙用助法哉葢野皆用助法但山林不可为井田及国中园圃始用贡耳孟子云请野九一而助国中什一使自赋国语所谓借田以力而砥其逺迩【借田耕而蹈借也砥正也平逺迩如不易之地家百亩一易之地家二百亩再易之地家三百亩类】赋里以入而量其有无【里防也谓商贾所居之区域也以入计其利入多少而量其财业有无以为差也】任力以夫而议其老防【力谓徭役以夫以夫家为数也议其老防老幼则有复除也】

　　夫三为屋横百歩直三百步为一里
　　屋三为井横直皆三百步方一里九
　　夫之地中百畆为公田外八百畆为私
　　田授八家公田中二十亩为庐舍井灶
　　葱韮尽取焉八家各耕公田十亩匠
　　人所谓井间广四尺深四尺谓之沟是
　　也然此就不易之地大槩言也若一易
　　再易之地则又大槩二井而当一焉
<经部,礼类,三礼总义之属,三礼图,卷一>
　　小司徒乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事郑司农云井牧者春秋传所谓井衍沃牧隰皋者也谓隰皋之地九夫为牧二牧而当一井今造都鄙授民田有不易有一易有再易通率二而当一是之谓井牧昔夏少康在虞思有田一成有众一旅一旅之众而田一成则井牧之法先古然矣九夫为井者方一里九夫所治之田也此制小司徒经之匠人为之沟洫相包乃成耳邑丘之属相连比以出田税沟洫为除水害四井为邑方二里四邑为丘方四里四丘为甸甸之言乗也读如衷甸之甸甸方八里旁加一里则方十里为一成积百井九百夫其中六十四井五百七十六夫出田税三十六井三百二十四夫治洫四甸为县方二十里四县为都方四十里四都方八十里旁加十里乃得方百里为一同也积万井九万夫其四千九十六井三万六千八百六十四夫出田税二千三百四井二万九百三十六夫治洫三千六百井三万二千四百夫治浍井田之法备于一同今止于都者采地食者皆四之一其制三等百里之国凡四都一都之田税入于王五十里之国凡四县一县之田税入于王二十五里之国凡四甸二甸之田税入于王地事谓农牧衡虞也贡谓九谷山泽之材也赋谓出车徒给繇役也司马法曰六尺为歩步百为亩亩百为夫夫三为屋屋三为井井十为通通为匹马三十家士一人徒二人通十为成成百井三百家革车一乗士十人徒二十人十成为终终十井三千家革车十乗士百人徒二百人十终为同同方百里万井三万家革车百乗士千人徒二千人　何休曰圣人制井之法而口分之一夫一妇受田百亩以养父母妻子五口为一家公田十亩即所谓十一而税也庐舎二亩半凡为田一顷十二亩半八家而九顷并为一井故曰井田庐舎在内贵人也公田次之重公也私田在外贱私也井田之义一曰无泄地气二曰无费一家三曰同风俗四曰合巧拙五曰通财货因井田以为市故俗语曰市井种谷不得种一谷以备灾害田中不得有树以妨五谷还庐舎种桑荻杂菓畜五母鸡两母豕菓种疆畔女工蚕织老者得衣帛焉得食肉焉死者得焉多于五口名曰余夫余夫以率受田二十五亩【此恐非注见前】十井共出兵车一乗司空谨别田之髙下善恶分为三品上田一岁一垦中田二岁一垦下田三岁一垦肥饶不得独乐墝埆不得独苦故三年一换土易居财均力平兵车素定是谓均民力彊国家在田曰庐在邑曰里一里八十户八家共一巷中里为校室选其耆老有髙徳者名曰父老其有辩防伉健者为里正皆受倍田得乗马父老比三老孝弟官属里正比庶人在官吏民春夏出田秋冬入保城郭田作之时春父老及里正旦开门坐塾上晏出后时者不得出暮不持樵者不得入五谷毕入民皆居宅里正趋缉绩男女同巷相从夜绩至于夜中故工一月得四十五日作从十月尽正月止男女有所怨恨相从而歌饥者歌其食劳者歌其事男年六十女年五十无子者官衣食之使之民间求诗乡移于邑邑移于国国以闻于天子故王者不出牖户尽知天下所苦不下堂而知四方十月事讫父老教于校室八岁者学小学十五者学大学其有秀者移于乡学乡学之秀者移于庠庠之秀者移于国学学于小学诸侯岁贡小学之秀者于天子学大学其有秀者命曰进士行同而能偶别之以射然后爵之士以才能进取君以考功授官三年耕余一年之畜九年耕余三年之积三十年耕有十年之储虽遇唐尧之水殷汤之旱民无近忧四海之内莫不乐其业故曰颂声作矣




<经部,礼类,三礼总义之属,三礼图,卷一>
<经部,礼类,三礼总义之属,三礼图,卷一>








</div>
    <div class="pagination">
<span class="current-page">1</span><a href="三礼图_page2.html">2</a><a href="三礼图_page3.html">3</a><a href="三礼图_page4.html">4</a><a href="三礼图_page5.html">5</a><a href="三礼图_page6.html">6</a><span>...</span><a href="三礼图_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
