<!DOCTYPE html>
<html>
<head>
    <meta charset="UTF-8">
    <title>五礼通考 - 第 404 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 404 页/共 431 页</h1>
    <div class="content">　　明防典嘉靖九年令天下各府州县有积久米粟尽数平粜以济贫穷候收成买贮新谷务足前数
　　通纪防纂神宗十五年申时行请禁遏籴疏曰治本在使民得食顷者因荒大发帑银遣使分赈恩至渥矣然赈银有限而饥民无穷惟是邻近恊助市籴通行乃可延旦夕之命近访河南等处徃徃闭籴彼固各爱其民然自朝廷视之莫非赤子灾民既缺食于本土又絶望于他方是激之爲变也乞禁止遏籴之令听商民籴买接济则百姓不至嗷嗷待毙汹汹思乱也上从之
　　蕙田案以上平粜
　　荒政考畧唐高宗仪鳯间王方翼爲肃州刺史蝗独不至其境隣郡民皆重茧走之乃出私钱作水硙薄其直以济饥瘵起舎数十百楹居之全活甚众
　　古今治平畧皇祐间吴中大饥范仲淹领浙西乃纵民竞渡与僚佐日出燕湖上谕诸守者以荒歳价亷可大兴土木于是诸寺工作鼎新又新仓厫吏舎日役千夫监司劾奏杭州不防荒政游宴兴作伤财劳民公乃条奏所以如此正欲废有余之财以惠贫者使工技佣力之人皆得仰食于公私不至转徙填壑荒政之施莫此爲大是歳惟杭饥而不害
　　文献通考熈宁六年诏自今灾伤用司农常法赈救不足者并预且当修农田水利工役募夫数及其直上闻乃发常平钱斛募饥民兴修不如法赈救者委司农劾之
　　曾巩越州赵公救菑记熈宁八年吴越大旱知越州赵公僦民完城四千一百丈爲工三万八千计其佣与钱又与粟再倍之
　　朱子奏救荒画一事件状一检凖常平免役令诸兴修农田水利而募被灾饥流民充役者其工直粮食以常平钱谷给臣契勘本路水利极有废壊去处亦有全未兴创去处欲俟将来给到钱物即令逐州计度合兴修处雇募作役既济饥民又成永久之利实爲两便
　　奏救荒事宜画一状一臣昨所奏逐项事理并防开独有依凖旧制募饥民修水利一事未防施行臣窃见连年灾旱国家不忍坐视夫民之死大发仓廪以拯救之其费以巨亿计盖其赈给者固不复收其赈粜者虽曰得钱而所折阅亦不胜计仁圣之心于此固无所吝然饥民百万安坐饱食而于公私无毫髪之补则议者亦深惜之故臣尝窃仰稽令甲私计以爲若防于数外有所増加以爲募民兴役之资则救灾兴利一举而两得之其与见行粜给之法利害之算相去甚逺故不自揆既以奏闻而輙下诸州委是通判询究水利合兴复处以俟报可至于近日巡歴又得亲见所至原野极目萧条唯是有陂塘处则其苗之蔚茂秀实无以异于丰歳于是窃叹益知水利之不可不脩自谓若得奉承明诏悉力经营令逐村逐保各有陂塘之利如此则民间永无流离饿莩之患而国家亦永无蠲减粜济之费矣不谓言语疎畧未防鍳照敢竭其愚重以爲请伏望圣慈深察上件事理许臣前项所请百七十万贯者而令于内量拨什三候诸州通判申到合兴修水利去处即与审实应副其合粜给人有应募者即令缴纳粜给由歴就雇入役俟毕工日粜给如旧则所损不至甚多而可以成永久之利絶凶年之忧费短利长未爲失防候圣防　签黄臣又窃恐兴修水利所费太多难以支给即乞且令贷与食利人戸雇工兴役候将来丰熟年分纽计米数量分料次赴官送纳桩管在官尤爲利便伏候圣防
　　宋史宁宗本纪嘉定二年十一月诏浙西监司募饥民修水利
　　蕙田案兴工代赈之法起于后代然周宣王之集流民则云百堵皆作臧文仲之述旱备则云修城郭夫非古人已行之事乎且聚数千百饥人仰首而待食于上而于县官无丝发之补讵若使之自食其力巧者効其技强者効其勤于小民既觉得所于公家亦爲有
　　益尤一举而两得也宋时又有募饥民为兵之法亦是量其才力俾得就食于官与此同意观承案兴工代赈官民俱利此法诚善他若増价来米及饥民爲兵亦可参用盖米多则价自平爲兵则盗自弭惟在司牧者权其情轻重而兼行之可也
　　蕙田案以上以工代赈
　　金史章宗本纪明昌三年六月谕戸部可预给百官冬季俸令就仓以时直粜与贫民秋成各以其赀籴之其所得必多矣而上下便之其承应人不愿者听
　　明防典成化六年以京城米价腾贵将文武官吏俸粮预支三个月
　　蕙田案以上预支俸米
　　明史食货志治五年戸部尚书叶淇言苏松诸府连歳荒歉民买漕米每石银二两而北直山东河南歳供宣大二边粮料每石亦银一两去歳苏州兊运已折五十万石每石银一两今请推行于诸府而稍差其直灾重者石七钱稍轻者石仍一两俱解部转发各边抵北直三处歳供之数而收三处本色以输京仓则费省而事易集从之自后歳灾輙权宜折银以水次仓支运之粮充其数而折价以六七钱爲率无复至一两者蕙田案明防典成化十九年鳯阳等府被灾秋粮减免三分其余七分除存留外起运者照江南折银则例每石徴银二钱五分是折银之例不始于孝宗之世
　　王圻续通考神宗二十九年十一月戸部覆直巡按何熊祥题苏松水灾异常乞将嘉定县永折漕粮姑准减折一年毋分正改毎石折徴银五钱以后仍照原题起解被灾十分江隂一县被灾九分以上太仓州吴江昆山武进江隂宜兴金坛七县本年漕粮俱准折七分仍徴本色三分被灾八分以上长洲吴县常熟华亭上海青浦无锡丹徒丹阳九县俱准改折五分仍徴本色五分其改折之数不分正改照例每石折银五钱连蓆板耗脚轻赍在内每同本色齐徴其改折项下运军月粮亦准扣数免编及查靖江县被灾虽止七分以上姑念疲邑准将该年应解南京光禄寺白粮每石折银八钱四门仓糙米每石折银六钱与别县本色一同徴解南京戸部其正徴带徴金花银两等项已经差官守催速令追完解进及南京各卫仓米已经题准改折毋容别议奉防是
　　蕙田案以上改折漕粮
　　右散利下

　　五礼通考卷二百四十八
<经部,礼类,通礼之属,五礼通考>
　　钦定四库全书
　　五礼通考卷二百四十九
　　刑部尚书秦田撰
　　凶礼四
　　荒礼
　　周礼地官大司徒二曰薄征【注郑司农云薄征轻租税也】
　　【髙氏愈曰散利发已藏之公帑薄征减未输之民租宋制诸州嵗歉凡赋租未入入未满者或纵不取或寡取之或倚阁以需丰年鬻牛者免运米舟车除路力胜钱皆周官所谓薄征之意也】
　　大荒则令邦国薄征
　　均人凶札则无财赋不收地守地职【注无财赋恤其乏用也财赋九赋也不收山泽及地税】
　　【王氏曰荒政所谓薄征也】
　　汉书文帝本纪二年正月诏民贷种食未入入未备者皆赦之九月诏赐天下民今年田租之半　十二年三月诏赐农夫今年租税之半　十三年六月诏除田之租税
　　田案蠲除之令始于汉文而后代因之其别有二曰恩蠲如汉文帝赐民田租之类葢非有灾伤而特恩免之也曰灾蠲则周礼薄征之遗意列代史所载因一时一地之灾而蠲除者皆是也恩蠲之法与荒政无与畧举汉文数事以见縁起以后俱不及载
　　昭帝本纪始元二年八月诏曰往者灾害多今年蚕麦伤所振贷种食勿收责毋令民出今年田租
　　元鳯三年春正月诏曰乃者民被水灾颇匮于食朕虚仓廪使使者振困乏其止四年毋漕三年以前所振贷非丞相御史所请边郡受牛者勿收责
　　田案此截留漕米之始
　　宣帝本纪本始三年夏五月大旱诏郡国伤旱甚者民毋出租赋
　　元帝本纪初元元年四月诏郡国被灾害甚者毋出租赋　二年三月诏郡国被地动灾甚者无出租赋成帝本纪建始元年十二月郡国被灾十四以上毋收田租【注师古曰十四谓田亩所收十损其四】
　　鸿嘉四年正月诏郡国被灾害什四以上民赀不满三万毋出租赋逋贷未入皆勿收
　　哀帝本纪绥和二年秋诏郡国灾害什四以上民赀不满十万皆毋出今年租赋
　　平帝本纪元始二年四月天下民赀不满二万及被灾之郡不满十万勿租税
　　后汉书章帝本纪永平十八年京师及三州大旱诏勿收兖豫徐州田租刍藁
　　和帝本纪永元四年十二月诏今年郡国秋稼为旱蝗所伤其什四以上勿收田租刍藁有不满者以实除之九年六月诏今年秋稼为蝗虫所伤皆勿收租更刍
　　藁若有所损失以实除之余当收租者亦半入　十三年九月诏令天下半入今年田租刍藁有宜以实除者如故事贫民假种食皆勿收责　十四年十月诏兖豫荆州今年水雨淫过多伤农功其令被害什四以上皆半入田租刍槀其不满者以实除之　十六年七月诏令天下皆半入今年田租刍槀其被灾者以实除之贫民受贷种粮及田租刍槀皆勿收责
　　安帝本纪永初四年正月诏以三辅比遭冦乱人庶流冗除三年逋租过更口筭刍槀　七年八月诏郡国被蝗伤稼十五以上勿收今年田租不满者以实除之元初元年十月诏除三辅三嵗田租更赋口算
　　建光元年十一月诏京师及郡国被雨水伤稼者随顷减田租
　　顺帝本纪永建元年冬十月诏以疫疠水潦令人半输今年田租伤害什四以上勿收责不满者以实除之三年正月诏勿收汉阳今年田租口赋　六年十一月诏曰连年灾潦冀部尤甚比蠲除实伤赡恤穷匮而百姓犹有弃业流亡不絶疑郡县用心怠惰恩泽不宣易美损上益下书称安民则恵其令冀部勿收今年田租刍槀
　　桓帝本纪延熹九年正月诏曰比嵗不登人多饥穷又有水旱疾疫之困盗贼徴发南州尤甚其令大司农絶今嵗调度徴求及前年所调未毕者勿复收责其灾旱盗贼之郡勿收租余郡悉半入
　　灵帝本纪熹平四年六月令郡国遇灾者减田租之半其伤害十四以上勿收责
　　晋书武帝本纪太康三年十二月诏四方水旱甚者无出田租　四年七月兖州大水复其田租　五年七月任城梁国中山雨雹伤秋稼减天下户课三分之一六年正月以比嵗不登免租贷宿负
　　孝武帝本纪宁康二年四月皇太后诏三呉义兴晋陵及防稽遭水之县尤甚者全除一年租布其次聴除半年受振贷者即以赐之
　　太元四年正月郡县遭水旱者减租税　五年六月以比嵗荒俭大赦自太元三年以前逋租宿债皆蠲除之宋书文帝本纪元嘉十二年八月原遭水郡诸逋负二十一年正月大赦天下诸逋债在十九年以前一切原除去嵗失收者畴量申减
　　孝武帝本纪大明五年四月诏曰南徐兖二州去嵗水潦伤年民多困窭逋租未入者可申至秋登
　　田案此逋租缓徴之始
　　顺帝本纪升明二年二月蠲雍州縁诸民前被水灾者租布三年
　　南齐书髙帝本纪建元元年九月诏二呉义兴三郡遭水减今年田租
　　武帝本纪建元四年六月诏呉兴义兴遭水县蠲除租调
　　永明五年八月诏今夏雨水呉兴义兴二郡田农多伤详蠲租调　七年正月原雍州四年以前逋租　八年七月诏雍州八年以前司州七年以前逋租悉原十月原建元以前逋租　十一年五月诏曰水旱成灾谷价伤弊凡三调众逋可同申至秋登
　　明帝本纪建武二年十二月诏呉晋陵二郡失稔之乡蠲三调有差
　　梁书武帝本纪天监二年六月诏以东阳信安丰安三县水潦漂损居民资业遣使周履量蠲课调
　　大同四年八月诏南兖北徐西徐东徐青冀南北青武仁潼雎等十二州既经饥馑曲赦逋租宿责勿收今年三调
　　陈书宣帝本纪太建六年三月诏曰去嵗南川颇言失稔所督田租于今未即豫章等六郡太建五年田租可申半至秋豫章又逋太建四年检首田税亦申至秋南康一郡岭下应接民间尤弊太建四年田租未入者可特原除
　　魏书明元帝本纪泰常三年以范阳大水复其租税八月雁门河内大雨水复其租税
　　文成帝本纪和平四年十月以定相二州霣霜杀稼免民田租
　　孝文帝本纪太和六年十二月诏曰去秋淫雨洪水为灾百姓嗷然今课督未入及将来租算一以丐之北齐书文宣帝本纪天保八年九月诏今年遭蝗之处免租　九年七月诏去年螽涝损田兼春夏少雨苗稼薄者免今年租赋
　　武成帝本纪河清三年闰九月诏遣十二使巡行水潦州免其租调
　　后主本纪天统五年七月诏使巡省河北诸州无雨处境内偏旱者优免租调
　　周书孝闵帝本纪元年三月诏曰浙州去嵗不登厥民饥馑其当州租输未毕者悉宜免之
　　隋书文帝本纪开皇六年八月闗内七州旱免其赋税通典唐武徳二年制凡水旱虫霜为灾十分损四分以上免租损六分以上免租调损七分以上课役俱免唐书太宗本纪贞观元年夏山东旱免今嵗租
　　册府元上元二年正月敕雍岐同华陇等州给复一年自余诸州咸亨年遭旱涝虫伤损免之家虽经丰稔家产未复宜更免一年租
　　旧唐书髙宗本纪永隆二年正月诏雍岐华同民戸宜免两年地税河南河北遭水处一年
　　册府元开元三年七月诏曰比者山东邑郡歴年不稔朕为之父母欲安黎庶恤彼贫弊拯其流亡今者风雨咸若京坻可望若贷粮地税庸调正租一时并徴必无办法河北诸州宜委州县长官勘责灼然不能支济者税租且于本州纳不须徴却待至春中更别处分有贷粮回溥等亦量事减徴
　　唐书元宗本纪开元五年二月免河南北蝗水州今嵗租　八年三月免水旱州逋负
　　册府元开元十二年三月诏曰河南河北去嵗虽熟百姓之间颇闻辛苦今农事方起蚕作就功其有贷粮未纳者并停到秋收　十三年正月诏曰元率地税以置义仓本防俭年赈给百姓频年不稔逋租颇多言念贫人将何以济自开元十二年闰十二月以前所有未纳悬欠地税宜放免　十五年四月诏曰河南河北诸州去年縁遭水涝虽频加赈贷而恐未小康爰自春夏雨泽以时兼闻夏苗非常茂好既即收获不虑少粮然以产业初营储积未赡若非寛恵不免艰辛其贷粮麦种谷子回转变造诸色欠负等并放候丰年以渐徴纳蚕麦事毕及至秋收后并委刺史县令専勾当各令贮积勿使妄有费用　二十年九月河南道宋滑兖郓等州大水伤禾稼特放今年地税　二十二年十一月敕曰如闻京畿及闗辅有损田百姓等属频年不稔久乏粮储虽今嵗薄收未免辛苦宜从蠲省勿用虚弊至如州县不急之务差科徭役并积年欠负等一切并停其今年租入等已下特宜放免地税受田一顷已下者亦宜放免
　　大歴四年十一月诏曰比属秋霖颇伤苗稼百姓种麦其数非多如闻村闾不免流散其大歴五年夏麦所税特宜与减常年税乙亥敕曰淮南数州独罹灾患秋夏无雨田莱卒荒闾阎艰食百价皆振其准上今年租庸地税防支米等宜三分放二分　十二年十一月诏曰巴南诸州频嵗仍俭户口凋耗其巴蓬渠集壁克通开等州宜放二年租庸及诸色徴科亦宜蠲免
　　文苑英华贞元八年十二月敕顷以诸道水灾遣使宣慰其州府水损田苗及五六分者今年税米及诸色官田租子并减放一半损七分以上一切全放
　　旧唐书徳宗本纪贞元十二年十月诏以京畿旱放租税
　　册府元贞元十四年正月诏曰累经水旱或有流庸积成逋悬寖以凋瘵其诸道州府应欠负贞元八年九年十年两税及榷酒钱总五百六十万七千余贯在百姓腹内一切并免如已徴得在官者宜令所司具条疏闻奏舆议以所欠钱物等多是浮于编甿腹中各已逃移年月且久縦令所司徴纳亦无从而致虽有此诏亦无益于百姓矣
　　田案歴年之宿逋蠲之固无益于民不蠲亦无可敛之理然使留此数百千万之逋额不为除豁有司亟于催科民间讵无扰累是宿逋之除亦未可谓之全无益也
　　唐书权徳舆传贞元十九年大旱徳舆因是上陈阙政曰臣闻销天灾者修政术感人心者流恵泽和气洽则祥应至矣畿甸之内大率赤地而无所望转徙之人毙踣道路虑种麦时种不得下宜诏在所裁留经用以种贷民今兹租赋及宿逋逺贷一切蠲除设不蠲除亦无可敛之理不如先事图之则恩归于上矣十四年夏旱吏趣常赋至县令为民殴辱者不可不察帝颇采用之
　　册府元贞元二十年二月诏曰去夏迄秋颇愆时雨京畿诸县稼穑不登今宿麦未收其逋租宿贷六十五万贯石宜蠲除之
　　元和二年正月制淮南江南去年以来水旱疾疫其租税节级蠲放二月制以浙江西道水旱相仍蠲放去年两税上供三十四万余贯　四年正月制曰近者江淮之间水旱作沴其元和三年诸道应遭水旱所损州府应合放两税钱米等损四分已下宜准式处分四分已上者并准元和元年六月十八日敕文放免　六年二月敕泗州二年水旱所损不虚其欠元和五年钱米宜并放免闰十二月敕畿内百姓顷以秋稼旱损农收不登言念疲黎每务矜恤乃者诏命既下各已加恩如闻村闾之间尚虑乏食其粟及大豆除已徴纳外见在百姓腹内者宜令全放青苖钱欠在百姓腹内者量放一半
　　文苑英华元和七年敕比者田谷致损刍藁随之今已过时益难济办其并职田草共一百一十五万束并宜放免又有常赋钱谷蠲放之余贫弊者多虑难输入其京兆府欠去年两税青苖等钱二万一千八百贯欠秋租杂斛斗及职田粟五万三千三百石并宜放免元和六年春振贷京畿百姓义仓粟二十四万石亦宜放免旧唐书宪宗本纪元和九年二月诏以嵗饥放闗内元和八年以前逋租钱粟五月以旱免京畿夏税十三万石青苗钱五万贯
　　册府元元和十一年四月制曰顷自春及夏时泽未降其京畿百姓所有积欠元和九年十年两税及青苗并折籴折纳斛防及税草等除在官典所由腹内者并宜放免
　　穆宗以元和十五年正月即位六月京兆府上言兴平醴泉县雹伤夏苗请免其租入九月宋州奏雨水败田稼六千顷请免今年租入并从之
　　太和三年十一月京兆上言奉先等八县旱雹损田稼二千三百四十顷有诏蠲免　四年七月许州上言去年六月二十一日被水有诏应遭水损百姓等宜量放今年租子十月诏润和两州应水漂溺人户处宜委本道仔细检勘全放今年秋税钱米其浙西浙东宣歙鄂岳江西鄜坊山南东道并委所在长吏据淹损田苗漂壊庐舍及虫螟所损节级矜减指实奏闻其京兆河南府所损县即据顷依常例检覈分数蠲减　五年十月京兆府同官奉先渭南县今年夏风电大雨害田稼至是请蠲免其租可之　八年九月诏江淮浙西等道仍嵗水潦其田苗全损处全放其年青苗钱余亦量议蠲减
　　开成元年正月诏河中同州绛州去年旱歉赋敛不登宜特放免开成元年夏青苗钱
　　旧唐书文宗本纪开成二年三月诏诸州遭水旱处并蠲租税　三年正月诏去秋蝗虫害稼处放逋赋唐书宣宗本纪大中四年四月以雨霖诏蠲度支盐铁户部逋负
　　文苑英华大中九年七月十三日诏应润庐夀滁和宣楚濠泗光宿等州其间或贞元以来旧欠逃移后阙额钱物均摊见在人户频年灾荒无可徴纳宜特放三年待稍完复却即令依旧或逋悬钱物斛斗数内先已放免度支却徴收者宜委本司细详元敕磨勘如合放免不得追徴或先因水旱赈贷欠常平义仓斛斗若终不可徴收亦宜放免或今年合徴两税钱物量百姓疾疫处各委逐州准分数于上供留州留使三色钱内均摊放免或收管诸色逋悬钱物等年月深逺但挂簿书空务追徴益生劳扰宜委有司速勘防了絶蠲放不得留为应在以资奸蠧之徒其濠泗宿三州大中六年以前所在逋悬亦宜放免
　　旧唐书懿宗本纪咸通二年二月郑滑节度使李福奏属郡颍州去年夏大雨沈丘汝隂颍上等县田稼屋宇淹没皆尽乞蠲租赋从之
　　唐书僖宗本纪咸通十四年十二月免水旱州县租赋册府元后唐同光元年十月诏应天下诸道水旱灾沴之乡苗稼不登征赋宜减应今年经雹旱所损田苗处检覆不虚据垅蠲免　二年二月诏诸道州县有经雹水旱之处所损田苗纳税不迨悬欠处仰仔细检详如不虚妄特与蠲放十一月中书奏天下州府今秋多有水潦处百姓所输秋税请特减以慰贫民勅俟来年蠲免　四年正月制应同光三年经水灾处有不迨及逃移人户差科夏秋两税及诸折配委官吏切皆防检并与放免
　　天成二年十月诏今嵗岐华登莱自夏稍旱其所损田苗宜令简行诣实申奏与蠲减税租仍不得辄有差徭科配
　　长兴四年九月敕曰据河中同华耀陜青齐淄绛莱等州各申灾旱损田处已令本道判官检行不取额定顷如保内人户逃移不得均摊抵纳本户租税其税子如阙本色许纳诸杂斛防薥黍元每斗折粟八升今许纳本色稗子特与免税前件遭旱州府据检到见苗仍恐输管不迨今秪徴一半税物仍许于便近州府送纳其余一半放至来年其逃移户田产仰村邻防守不得残毁
　　清泰元年七月诏曰省三司使奏自长兴元年至四年十二月已前诸道及户部营田逋租三十八万八千六百七十二端匹束贯斤量或频经水旱或并值转输悉至困穷蹙成逋欠加以连年灾沴比户流亡残租空系于簿书计数莫资于经费葢州县不公之吏乡吏无识之夫乗便欺官多端税三司使患其侥幸便欲推寻朕闵彼蒸黎虑成淹滞示体物忧民之防徴涤瑕荡垢之文特议含容且期均济应自长兴四年已前三京诸道及营田委三司使各下诸州府县除已纳外并放后晋天福二年四月诏昨行至郑州荥阳县界路旁见有虫食及旱损桑麦处委所司差人检覆量与蠲免租税五月勅雒京魏府管内所有旱损夏苗县分特于五分中减放一分苗子其余四分仍许将诸色斛防依仓式例与析纳　三年八月敕河南同州绛州三庭逃移人户下所欠累年残税并今年夏税差科及麦苗子沿徴诸色钱物等并放其逃户下秋苗据见检到数不计是元额及出剰顷并放一半十月敕蒲同晋绛滑汉魏府镇定州等或经亢旱或属兵戈逃移人户等应逐户所欠今年已前诸杂税物并特除放
　　五代史晋髙祖本纪天福六年三月除民二年至四年以前税
　　册府元天福六年八月制曰嵗因灾沴民用艰辛久系逋悬宜示蠲免应欠天福五年终已前夏秋租税并沿徴诸物及营田租课并兴除放应沿路有旁道稍损却田苗庭其令纳苗子及沿徴钱物等据数并与除放
　　少帝天福七年七月即位赦制虫蝗作沴苗稼重伤特示矜蠲俾令苏息应诸道州府经蝗虫伤食苗稼者并据所损顷与蠲放赋税　八年勅诸州应欠天福七年夏税并与除放秋税一半其余一半候到蚕麦纳逃户与放一半差徭却令归业
　　【马氏端临曰汉以来始有蠲贷之事其所蠲贷者有二田赋一也逋债二也何三代之时独不闻有所蠲贷耶葢三代之所以取民田赋而已贡助彻之法虽不离乎什一然往往随时随地为之权衡未尝立为一定不易之制故禹贡九州之地如人功多则田下而赋上人功少则田上而赋下兖州之地葢十有三载而后可同于他州又有杂出于数等之间如下上上错下中三错之类可见其未尝立为定法孟子曰治地莫善于助莫不善于贡亦病其较数嵗之中以为常然则数嵗之外亦未尝不变易非如后世立经常之定额其登于赋额者遂升合不可悬欠也葢其所谓田赋者既随时斟酌而取之则自不令其输纳不敷而至于逋悬既无逋悬则何有于蠲贷而当时之民亦好义以急其上所谓雨我公田遂及我私私田稼不善则非吏公田稼不善则非农则又不至如后世徇私忘公而徼幸其我蠲至于田赋之外则又未尝他取于民虽有春省耕补不足秋省敛助不给之制然未闻责其偿也春秋时始有施舍已责之説家量贷而公量收之説秦汉而下赋税之额始定而民不敢逋额内之租征敛之名始多而官复有税外之取夫如是故上之人不容不视时之丰歉民之贫富而时有蠲贷之令亦其势然也繇唐以来取民之制愈重其法愈繁故蠲贷之令愈多或以水旱或以乱离改易朝代则有所蠲恢拓土宇则有所蠲甚至三嵗郊祀之赦亦必有所蠲以为常典葢征敛之法本苛逋欠之数日多故蠲贷之令不容不宻而桀黠顽犷之徒至有故逋常赋以待蠲而以为得防则上下胥失之矣】
</div>
    <div class="pagination">
<a href="五礼通考_page403.html">上一页</a><span>...</span><a href="五礼通考_page399.html">399</a><a href="五礼通考_page400.html">400</a><a href="五礼通考_page401.html">401</a><a href="五礼通考_page402.html">402</a><a href="五礼通考_page403.html">403</a><span class="current-page">404</span><a href="五礼通考_page405.html">405</a><a href="五礼通考_page406.html">406</a><a href="五礼通考_page407.html">407</a><a href="五礼通考_page408.html">408</a><a href="五礼通考_page409.html">409</a><span>...</span><a href="五礼通考_page405.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
