<!DOCTYPE html>
<html>
<head>
    <meta charset="UTF-8">
    <title>仪礼集说 - 第 21 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 21 页/共 95 页</h1>
    <div class="content">　　毎委异之
　　注曰易校数
　　继公谓异之者又在其南
　　有余纯则横于下
　　注曰又异之也自近为下
　　继公谓有余纯不成十者也下谓委之西横之者冝变于上纯自二以上则亦毎纯异之以次而西此横者亦南末也其缩者东末与
　　一算为竒竒则又缩诸纯下【竒居宜反下并同】
　　注曰竒犹亏也
　　兴自前适左东靣
　　注曰更端故起由中东就左获少北于故东靣乡之
　　坐兼敛算实于左手一纯以委十则异之
　　注曰变于右
　　其余如右获
　　注曰谓所缩所横者
　　继公谓如其所缩所横及毎委异之也异之则次而北与
　　司射复位
　　视算事毕乃不执弓搢扑者以命设丰之事与此相接故也复位以俟释获者之反
　　释获者遂进取贤获执以升自西阶尽阶不升堂告于賔【尽子忍反】
　　贤获胜党所余之算也言贤者因下文也旣数左获少退当中之正西校其算之多寡卒进取其所余者二手共执之以升
　　若右胜则曰右贤于左若左胜则曰左贤于右以纯数告若有竒者亦曰竒
　　注曰贤犹胜也告曰某贤于某若干纯若干竒继公谓以纯数告若有竒者亦曰竒说者谓若十算则曰五纯九算则曰九竒也
　　若左右钧则左右皆执一算以告曰左右钧
　　注曰钧犹等也等则左右手各执一算以告
　　降复位坐兼敛算实八算于中委其余于中西兴共而俟【共音拱】
　　防曰此将为第三番射故豫设之或实或委一如前法
　　继公谓兼敛算者兼敛左右之算及横于中西者而执之也
　　右告获
　　司射适堂西命弟子设丰
　　注曰丰形盖似豆而卑
　　继公谓命设丰乃不搢扑者以尊者亦当饮此丰上之觯故也
　　弟子奉丰升设于西楹之西乃降【奉芳勇反】
　　降反于堂西
　　胜者之弟子洗觯升酌南靣坐奠于丰上降袒执弓反位
　　注曰胜者之弟子其少者也
　　继公谓弟子不待司射命之而洗觯升酌者设丰实觯其事相因可知也此不命之而弟子知其为胜党者盖于释获者升告之时已与闻之矣胜者之党实觯者主于饮不胜者也然亦惟发端以见其意耳故后有执爵者为之酌者不授爵辟饮尊者之礼也反位反堂西之位此时袒执弓于礼无所当三字疑衍大射仪无之
　　司射遂袒执弓挟一个搢扑北靣于三耦之南命三耦及众賔胜者皆袒决遂执张弓
　　注曰执张弓右手执如卒射
　　继公谓司射袒亦决遂经文省耳执张弓射时执弓之常法也
　　不胜者皆袭説决拾郤左手右加弛弓于其上遂以执弣【説吐活反】
　　此亦司射以是命之也不胜者固袭説决拾矣复言之者承命胜者之后冝明言之不然则嫌亦袒决遂与之同也弛弓而又横执之皆变于常且示辱也左手郤执弣则右手其覆执箫与
　　司射先反位三耦及众射者皆与其耦进立于射位北上
　　三耦以下皆如司射所命而后进也大夫之耦亦当进立于三耦之南
　　司射作升饮者如作射一耦进揖如升射及阶胜者先升升堂少右
　　注曰少右辟饮者也
　　继公谓先升道之胜者升三等而不胜者从之也上下射在庭如初仪至阶乃以胜负分先后盖屈伸之节然尔先者少右辟饮者变于射时也耦不酌不授乃同升而并立者示相饮之意也
　　不胜者进北面坐取丰上之觯兴少退立卒觯进坐奠于丰下兴揖
　　注曰右手执觯左手执弓
　　继公谓进固北靣矣乃言之者嫌南靣奠觯则亦当南面取觯也少退者欲与胜者并乃饮也耦不酌不授故饮者惟立卒觯而已皆罚爵异也丰下丰下之南
　　不胜者先降
　　后升者先降亦变于射时也此礼以胜者为主故胜者先升不胜者先降胜者从降亦中等不胜者若下射也则旣降而少右上射则少左庭中之行如射时
　　与升饮者相左交于阶前相揖出于司马之南遂适堂西释弓袭而俟
　　不胜者释弓而已胜者又説决拾而袭也经文省尔俟谓南靣东上以俟司射之后命
　　有执爵者
　　注曰賛者代弟子酌也于旣升饮而升自西阶立于序端
　　继公谓执爵者之升似当在上耦未升饮之时立于序端以俟之也
　　执爵者坐取觯实之反奠于丰上
　　注曰每者輙酌以至于徧
　　继公谓取觯北靣奠之亦南靣　案注意盖谓毎人旣饮则执爵者輙为酌之以至于徧也
　　升饮者如初三耦卒饮賔主人大夫不胜则不执弓执爵者取觯降洗升实之以授于席前
　　注曰优尊者也
　　继公谓上射胜则酌主人大夫下射胜则酌賔授于席前賔主人则于其右大夫则于其左皆邪乡之
　　受觯以适西阶上北靣立饮
　　西阶上亦楹西少南此饮罚爵者之正位也以是礼主于罚爵故虽尊亦当就此而饮
　　卒觯授执爵者反就席
　　必授之者宜反于其所受者也
　　大夫饮则耦不升
　　注曰以賔主人饮耦在上嫌其升
　　继公谓不升立于射位也大夫旣饮则径适堂西而释弓与
　　若大夫之耦不胜则亦执弛弓特升饮
　　言特升饮明大夫在席自若也大夫饮而耦不升则耦饮而大夫不与亦宜尔执弛弓而升饮众賔之不胜者其礼然故不得以所与为耦者之异而变也
　　众賔继饮射爵者辩乃彻丰与觯【辩音遍彻直列反】
　　注曰彻犹除也设丰者反丰于堂西执爵者反觯于篚
　　继公谓众賔继饮皆如三耦也自命设丰以下皆言胜者饮不胜者之礼若左右钧则无此而即献获者与
　　右饮不胜者
　　司马洗爵升实之以降献获者于侯
　　获者受命于司马故司马主献之是时获者负侯未退就而献之辟君礼也献时盖西南面大射之礼献获者于侯西北三歩
　　荐脯醢设折俎俎与荐皆三祭
　　先设荐俎乃受爵亦变于君礼也其设之亦当侯中在获者之前皆三祭为其将祭于侯之三处也荐有三祭谓脯之半膱者三也俎祭谓刌肺也荐俎皆北面设之俎在荐南
　　获者负侯北靣拜受爵司马西面拜送爵
　　固负侯北面矣复言之者明其还而倚旌乃拜且嫌受献或异面也此拜送爵不同面者明其异于常礼也
　　获者执爵使人执其荐与俎从之适右个设荐俎【个如字旧读作干非】
　　注曰人谓主人賛者上设荐俎者也
　　继公谓获者因射侯而得献故就侯而祭其荐俎与酒焉示不忘本也下言获者南靣坐祭荐乃祭俎则是俎在侯北荐在俎北而获者又在荐北如常礼矣其设荐之位亦脯西而醢东盖上右也荐俎不统于侯者此献主于获者非为侯故耳【个之名义未详】
　　获者南靣坐左执爵祭脯醢执爵兴取肺坐祭遂祭酒必云执爵兴者见其所取者非离肺也取离肺者必奠爵乃兴
　　兴适左个中亦如之
　　谓适左个又适侯中皆如适右个而祭之仪也先右次左后中礼之序然尔士丧礼曰主人扱米实于右三实一贝左中亦如之其序正与此同
　　左个之西北三歩东靣设荐俎获者荐右东面立饮不拜旣爵
　　左个之西北三歩获者受献之正位也向以有为而受于侯今执爵宜居正位故执爵先立于此而东靣执荐俎者又从之而西面设于其东也荐右脯南也饮于荐右亦变于大射礼也以违其位而南故复言东面
　　司马受爵奠于篚复位
　　司马于此方言复位则是旣献获者于侯之后即北靣立于侯之西北以俟获者之来与
　　获者执其荐使人执俎从之辟设于乏南【辟音辟】
　　注曰设于南右之也凡他荐俎皆当其位之前继公谓获者于此自执其荐者已授爵则不敢徒手而劳人也辟如辟奠之辟谓离于故处也此改设于乏南故云辟设必就乏者宜近其位也不当其位辟旌
　　获者负侯而俟
　　事未毕而受献故反而卒之俟俟命去侯
　　右献获者
　　司射适西阶西释弓矢去扑説决拾袭适洗洗爵升实之以降献释获者于其位少南荐脯醢折俎有祭注曰不当其位辟中
　　继公谓释弓矢説决拾为将洗酌而行礼也不执弓矢则当袭矣去扑者献则不可佩刑器也説决拾袭当于堂西不言者文省也释获者听命于司射故司射主献之献时盖西北靣旣授乃北靣也折上当有设字盖文脱也有祭脯与切肺也获者与释获者皆賔之弟子以有勤劳之事于此乃得献则其他弟子于献众賔之时亦不与明矣
　　释获者荐右东面拜受爵司射北面拜送爵释获者就其荐坐左执爵祭脯醢兴取肺坐祭遂祭酒
　　就其荐谓于荐西也
　　兴司射之西北面立饮不拜旣爵司射受爵奠于篚司射之西则又少南于荐右之位矣盖与司射俱北靣则宜并立也拜受立饮不同靣者异于堂上之献也获者亦然
</div>
    <div class="pagination">
<a href="仪礼集说_page20.html">上一页</a><span>...</span><a href="仪礼集说_page16.html">16</a><a href="仪礼集说_page17.html">17</a><a href="仪礼集说_page18.html">18</a><a href="仪礼集说_page19.html">19</a><a href="仪礼集说_page20.html">20</a><span class="current-page">21</span><a href="仪礼集说_page22.html">22</a><a href="仪礼集说_page23.html">23</a><a href="仪礼集说_page24.html">24</a><a href="仪礼集说_page25.html">25</a><a href="仪礼集说_page26.html">26</a><span>...</span><a href="仪礼集说_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
