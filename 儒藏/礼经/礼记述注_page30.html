<!DOCTYPE html>
<html>
<head>
    <meta charset="UTF-8">
    <title>礼记述注 - 第 30 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记述注 - 第 30 页/共 61 页</h1>
    <div class="content">　　礼记述注卷十一
　　安溪　李光坡　撰
　　郊特牲第十一
　　陆氏曰郊者祭天之名用一牛故曰特牲　坡谓此篇虽多记祭事中如旅币庭燎觐礼之类亦博异闻不专于祭虽以类相从亦各自成一节非如礼器上下文意一贯则冠婚二叚广记及之非闗大义
　　郊特牲而社稷大牢天子适诸侯诸侯膳用犊诸侯适天子天子赐之礼大牢贵诚之义也故天子牲孕弗食也祭帝弗用也
　　集説曰礼有以少为贵者故此二者皆贵特牲而贱大牢也犊未有牝牡之情故云贵其诚慤　朱子曰万物本乎天人本乎祖故以所出之祖配天地周之后稷生于姜嫄以上更推不去文武之功起于后稷故配天须以后稷严父莫大于配天宗祀文王于明堂以配上帝上帝即天也聚天之神而言之则谓之上帝又曰古时天地定是不合祭日月山川百神亦无合共一时祭享之礼
　　大路繁缨一就先路三就次路五就郊血大飨腥三献爓一献孰至敬不飨味而贵气臭也
　　注曰礼器言次路七就与此乖字之误也　疏曰周礼郊燔柴为始宗庙祼为始社稷血为始小祀疈辜为始此云郊血至孰者谓正祭之时荐于尸坐之前也　集説曰臭亦气也余并见前篇
　　诸侯为賔灌用郁鬯灌用臭也大飨尚腵脩而已矣集説曰诸侯来朝以客礼待之是为賔也在庙中行三享毕然后天子以郁鬯之酒灌之诸侯相朝亦然明贵气臭之义也周礼作祼字上公再祼而酢侯伯一祼而酢子男一祼不酢祼则使宗伯酌圭瓒而祼之酢则賔酢主也此大飨谓王飨诸侯也脯加姜桂曰腵脩行飨之时虽设大牢之馔而必先设腵脩于筵前然后设余馔故云尚腵脩也此明不享味之义
　　大飨君三重席而酢焉三献之介君专席而酢焉此降尊以就卑也
　　疏曰案燕礼无賔酢公礼至说屦升坐后宾媵觚于公公受賔爵饮以赐下此云受酢葢谓此也或可燕已臣子賔不酢公若与隣国賔燕以介为賔賔得酢公也　集説曰此大飨是诸侯相朝主君飨客之礼诸侯之席三重今两君相敌故席三重之席而受客之酢爵也若诸侯遣乡来聘乡礼当三献其上介则是大夫故谓之三献之介主君飨燕之以介为賔賔为尊敬大夫席虽再重今为介降一等止合专席君席虽三重今彻去两重就单席受此介之酢爵是降国君之尊以就大夫之卑也
　　飨禘有乐而食尝无乐隂阳之义也凡饮飬阳气也凡食飬隂气也故春禘而秋尝春飨孤子秋食耆老其义一也而食当无乐饮飬阳气也故有乐食飬隂气也故无声凡声阳也
　　注曰此禘当为禴字之误也王制曰春禴夏禘　疏曰飨谓春飨孤子禘春祭宗庙也食谓秋食耆老尝秋祭宗庙也饮飨清虚飬阳气食是体质养隂气皇氏云春是生飬之时故享孤子取长飬之义秋是成孰之时故食耆老取老成之义熊氏云春享孤子亦享耆老食耆老亦食孤子此夏殷礼秋尝无乐若周则四时祭皆有乐故祭统云内祭则大尝禘升歌清庙下管象是尝有乐也
　　鼎爼竒而笾豆偶隂阳之义也笾豆之实水土之品也不敢用防味而贵多品所以交于旦明之义也
　　注曰旦当为神篆字之误也　疏曰鼎爼盛牲体牲动物属阳故其数竒笾豆实兼有植物植物属隂故其数偶　集説曰自一鼎至九鼎皆竒数其十鼎者陪鼎三则正鼎亦七也十二鼎者陪鼎三则正鼎亦九也正鼎鼎列一爼故云鼎爼竒也笾豆偶者据周礼掌客及前篇所举皆是偶数
　　賔入大门而奏肆夏示易以敬也
　　疏曰案燕礼賔及庭奏肆夏是己之臣子此入大门即奏肆夏者谓朝聘之賔行朝聘既毕燕享之时燕则大门是寝门享则大门是庙门也示易以敬者示主人和易严敬于賔也
　　卒爵而乐阕孔子屡叹之
　　疏曰此卒爵兼賔及主君也燕礼主人受酢不作乐若享时主君亲献賔賔亲酢主君賔主俱作乐也孔子屡叹之者善其和易恭敬之义
　　奠酬而工升歌发德也歌者在上匏竹在下贵人声也疏曰大射礼献乡之后大夫媵觯于公所谓酬也公奠置此酬未举于时工升歌也或可享时主君亲酬賔賔奠酬荐东于时即工升歌也发徳发明賔主之徳也匏笙也竹篪笛也
　　乐由阳来者也礼由隂作者也隂阳和而万物得疏曰此因上有賔主礼乐之事遂説礼乐之义阳天也天气化乐以气为化是乐由阳来也气化谓五声八音也隂地也地以形生礼以形为教是礼由隂作也形教谓尊卑大小拜伏之事
　　旅币无方所以别土地之宜而节逺迩之期也龟为前列先知也以钟次之以和居参之也虎豹之皮示服猛也束帛加璧往德也
　　注曰钟金也献金为作器钟其大者　疏曰此一节明朝聘货贿庭实之物旅众也众国贡献非止一方故云无方宜者五方各殊所出有异期者六服有逺近所贡之属各有期也前龟后皮帛以金参厠其中故云以和居参之也玉以比德享用束帛帛上加璧是表往归于德也谓主君有德而往归之
　　庭燎之百由齐桓公始也
　　疏曰此以下至由三桓始也总论朝聘失礼及诸侯大夫奢僭强盛之事　集説曰庭燎者庭中设炬火以照来朝之臣夜入者大戴礼言天子百燎上公五十侯伯子男三十今侯国皆供百燎自桓公始之
　　大夫之奏肆夏也由赵文子始也
　　集説曰大射礼公升即席奏肆夏燕礼賔及庭奏肆夏是诸侯之礼今文子亦奏之僭矣此谓纳賔乐也
　　朝觐大夫之私觌非礼也大夫执圭而使所以申信也不敢私觌所以致敬也而庭实私觌何为乎诸侯之庭为人臣者无外交不敢贰君也
　　集説曰朝觐之礼国君亲往而大夫从则大夫不当又以已物而私觌主君故曰非礼也若大夫执其君之命圭而专使则当行私觌之礼以申己之信故从君朝觐而不敢私觌是致敬己君也今从君以来而施设庭实以为私觌大夫何可为此于诸侯之庭乎讥其与君无别也人臣无外交不敢贰心于他君所以从君而行则不敢私觌也
　　大夫而飨君非礼也大夫强而君杀之义也由三桓始也
　　疏曰按三桓之前齐公孙无知卫州吁宋长万皆以强盛被杀此云由三桓始者据鲁而言　集説曰大夫富强而具享礼以享君以臣召君故曰非礼大夫强横僭逆必乱国家人君杀之是防以大义也三桓鲁之三家皆桓公之后也先时成季以庄公之命酖杀僖叔后庆父贼子般又弑闵公于是鲁杀庆父故云由三桓始
　　天子无客礼莫敢为主焉君适其臣升自阼阶不敢有其室也
　　疏曰臣不敢有其室臣旣不敢为主明享君非礼结上文也
　　觐礼天子不下堂而见诸侯下堂而见诸侯天子之失礼也由夷王以下
　　疏曰觐礼天子负斧依南靣侯氏执玉入是不下堂见诸侯也若春朝夏宗则以客礼待诸侯以车出迎熊氏云春夏受三享之时乃有迎法义或然也夷王康王之孙之子
　　诸侯之宫县而祭以白牡击玉磬朱干设锡冕而舞大武乘大路诸侯之僭礼也
　　注曰言此皆天子之礼也　疏曰宫县四靣县也诸侯惟合轩县仐乃有宫县祭合用时王牲仐用白牡合击石磬仐击玉磬又诸侯得舞大武但不得朱干设锡冕服而舞合乘时王之车今乃乘殷之大路并是诸侯僭礼也干盾也锡谓用金琢傅其盾背
　　台门而旅树反坫绣黼丹朱中衣大夫之僭礼也集説曰此皆诸侯之礼两旁起土为台台上架屋而门当其中故曰台门旅道也树屏也立屏当所行之路以蔽内外为敬天子外屏诸侯内屏大夫以帘士以帷坫者两君相享设尊两楹间坫在尊南以土为之献酢饮毕则反爵于其上故曰反坫绣读为绡绣黼者于绡上而刺黼文也丹朱染缯为赤色也绣黼为中衣之领丹朱为中衣之縁中衣者朝服祭服之里衣也制如深衣但袖小长耳冕服是丝衣则中衣用绢素皮弁服朝服端是麻衣则中衣用布也
　　故天子微诸侯僭大夫强诸侯胁于此相贵以等相觌以货相赂以利而天下之礼乱矣诸侯不敢祖天子大夫不敢祖诸侯而公庙之设于私家非礼也由三桓始也
　　集説曰相贵以等谓擅相封爵相觌以货大夫私相凟以货贿不辟君诸侯不敢祖天子而左传云宋祖帝乙郑祖厉王鲁襄十二年吴子寿梦卒临于周庙礼也鲁以周公之故立文王庙耳大夫不敢祖诸侯而左传云凡邑有宗庙先君之主曰都记者以礼之正言之而又有他义者疏説谓天子之子以上德为诸侯者得祀其所出故鲁以周公之故立文王庙公子得祖先君公孙不得祖诸侯故公子为大夫者亦得立宗庙于其采地故曰邑有宗庙先君之主也其王子母弟虽无功徳不得出封为诸侯而食采畿内者亦得立祖王庙于采地故都宗人家宗人掌祖王之庙也由三桓始谓鲁之三家立桓公庙也
　　天子存二代之后犹尊贤也尊贤不过二代
　　疏曰古春秋左传説周家封夏殷二王之后以为上公封黄帝尧舜之后谓之三恪恪者敬也敬其先圣而封其后
　　诸侯不臣寓公故古者寓公不继世
　　集説曰诸侯失国而寄寓他国者谓之寓公所寓之国不敢以之为臣此寓公死则臣其子矣故云寓公不继世
　　君之南乡答阳之义也臣之北靣答君也
　　注曰答对也
　　大夫之臣不稽首非尊家臣以辟君也
　　集説曰诸侯于天子稽首大夫于诸侯亦稽首惟家臣于大夫不稽首者非尊重家臣也以避国之正君也盖诸侯与大夫同在一国大夫已稽首于君矣家臣若又稽首于大夫则似一国而两君矣故云以避君
　　大夫有献弗亲君有赐不靣拜为君之答己也
　　集説曰有献弗亲者使人往献不身即往也不靣拜拜受于使不亲见君之靣也恐烦君答拜故也
　　乡人裼孔子朝服立于阼存室神也
　　集説曰论语乡人傩朝服而立于阼阶即此事也裼是强鬼之名乡人驱逐此鬼孔子恐惊庙室之神故衣朝服立于庙之东阶以存安庙室之神使神依己而安也礼大夫朝服而祭故用朝服以依神
　　孔子曰射之以乐也何以聼何以射
　　集説曰何以聼谓射者何以能不失射之容节而又能聼乐之音节乎何以射谓何以能聼乐之音节而使射之容与乐之节相应乎言其难而羙之也
　　孔子曰士使之射不能则辞以疾县弧之义也
　　集説曰为士者当习于射以六艺之一也不敢以不能辞惟可以疾辞盖生而设弧于门左已有射道但未能耳今辞以疾而未能则亦与初生之未能相似故云县弧之义也
　　孔子曰三日齐一日用之犹恐不敬二日伐鼓何居集説曰齐者不聼乐恐散其志虑也今三日之间乃二日击鼓其义何所处乎怪之之辞
　　孔子曰绎之于库门内祊之于东方朝市之于西方失之矣
　　疏曰天子诸侯谓之绎在祭之明日于庙门外西室及堂而行礼也上大夫曰傧尸与祭同日于庙堂之上行礼全无室中之事下大夫及士虽有献尸及賔等相酬酢行礼于庙之事不谓之傧尸也　集説曰绎祭之明日又祭也绎是堂上接尸祊是于室内求神皆一时之事绎之礼当于庙门外之西堂仐乃于库门内祊当在庙门外西室今乃于庙门外东方朝市即周礼所谓朝时而市也当于市内近东仐乃于市内西方此三事皆违于礼故曰失之矣
　　社祭土而主隂气也君南乡于北墉下答隂之义也日用甲用日之始也
　　集説曰地秉隂则社乃隂气之主社之主设于坛上北靣而君来北墙下南靣祭之盖社不屋惟立之坛壝而环之以墙既地道主隂故其主北向而君南靣对之答对也甲为十二干之首
　　天子大社必受霜露风雨以逹天地之气也是故防国之社屋之不受天阳也亳社北牖使隂明也
　　注曰大社王为羣姓所立　疏曰天子诸侯有二社为羣姓立者在库门内之西自为立者在借田之中其亡国之社以为庙屏戒或在庙或在库门内之东则亳社在东也社皆有稷亡国之社亦有之社祭一嵗有三仲春命民社一也诗云以社以方谓秋祭二也孟冬大割祠于公社三也社主用石案条牒论稷坛在社坛西俱北向营并坛其门或曰在社坛北其用主无文逹通也风雨至则万物生霜露降则万物成故不屋以受风雨霜露霜露风雨至是天地气通也亳社殷社殷始都亳白虎通云王者诸侯必有诫社示有存亡也明为善者得之为恶者失之周立殷社而屋之塞其三靣惟开北牖示絶阳而通隂隂明则物死也
　　社所以神地之道也地载万物天垂象取财于地取法于天是以尊天而亲地也故教民羙报焉家主中霤而国主社示本也
　　疏曰言立社之祭是神明地道也地载万物天垂其象取财于地者财产并在地载为人所取也取法于天者人知四时早晚皆放日月星辰以为耕作之候所取法者故尊而祭之所取财者故亲而祭之地旣为民所亲故与庶民共祭以教民羙报故也卿大夫之家主祭土神于中霤天子诸侯之国主祭土神于社示其生飬之本也
　　唯为社事单出里
　　集説曰社事祭社之事也二十五家为里单尽也言当祭社之时一里之人尽出而供给其事盖每家一人也
　　唯为社田国人毕作
　　集説曰为祭社之事而田猎则国中之人皆行无留家者
　　唯社丘乘共粢盛所以报本反始也
　　疏曰皇氏云天子诸侯祭社则用借田之糓大夫以下无借田若祭社则邱乘之民共之　集説曰祭社必有粢盛稷曰明粢在器曰盛此粢盛则使邱乘供之井田之制九夫为井四井为邑四邑为邱四邱为乘也报者酬之以礼反者追之以心
　　季春出火为焚也然后简其车赋而歴其卒伍而君亲誓社以习军旅左之右之坐之起之以观其习变也而流示之禽而盐诸利以观其不犯命也求服其志不贪其得故以战则克以祭则受福
　　疏曰祭社既在仲春此出火为焚当在仲春之月记者误也季春火出而用火者谓陶冶之火若田猎之火则昆虫蛰后得火田以至仲春也　集説曰建辰之月大火心星昏见南方故出火以焚除草莱焚后即搜田简阅视也赋兵也歴数之也百人为卒五人为伍誓社誓众于社也或左或右或坐或作皆是军旅之法习变习熟其变动之节也驱逐之际禽兽流动纷纭众皆见之故云流示之禽盐读为艶艶诸利谓使之歆艶于利也禽兽虽甚可欲而杀获取舍皆有定制犯命者必罚不使之犯命者是求以遏服其贪利之志人君亦取之有制如大兽公之小禽私之不逾法而贪下之所得也以战则克习民于变也祭则受福获牲以礼也
　　天子适四方先柴
　　注曰所到必先燔柴有事于上帝也书曰嵗二月东廵守至于岱宗柴
　　郊之祭也迎长日之至也
　　集説曰至犹到也冬至日短极而渐舒故云迎长日之至　朱子曰以始祖配天须在冬至一阳始生万物之始宗祀九月万物之成父者我所自生帝者生物之祖故推以为配而祀于明堂此议方正　问郊祀后稷以配天宗祀文王以配上帝帝只是天天只是帝却分祭何也朱子曰为坛而祭故谓之天祭于屋下而以神祗祭之故谓之帝
　　大报天而主日也兆于南郊就阳位也扫地而祭于其质也器用陶匏以象天地之性也
　　集説曰郊祭者报天之大事而主于迎长日之至祭义云配以月故方氏谓天之尊无为可祀之以其道不可主之以其事故以日为之主焉天秉阳日者众阳之宗故就阳位而立郊兆燔柴在坛正祭于地故云扫地而祭陶匏亦器之质者质乃物性之本然也
　　于郊故谓之郊牲用骍尚赤也用犊贵诚也郊之用辛也周之始郊日以至
　　注曰周衰礼废儒者见周礼尽在鲁因推鲁礼以言周事　疏曰王肃用董仲舒刘向之説以此为周郊上文云郊之祭迎长日之至谓周之郊祭于建子之月而迎此冬至长日之至也以冬至阳气新用事故用辛始郊日以至者对建寅之月又祈谷郊祭此言始者对建寅为始也又王难郑云郑以祭法禘黄帝及喾为配圜丘之祀祭法説禘无圜丘之名周官圜丘不名为禘是禘非圜丘之祭也郑旣以祭法禘喾为圜丘又大传王者禘其祖之所自出而郑又施之郊祭后稷是乱礼之名实也尔雅云禘大祭也绎又祭也皆祭宗庙之名则禘是五年大祭先祖非圜丘及郊也又诗后稷配天之颂无帝喾配圜丘之文知郊则圜丘圜丘则郊所在言之则谓之郊所祭言之则谓之圜丘于郊筑泰坛象圜丘之形以丘言之本诸天地之性故祭法云燔柴于泰坛则圜丘也此云周之始郊日以至周礼云冬至祭天于圜丘知圜丘与郊是一也如王所据经传分明　坡谓诗皇皇后帝皇祖后稷享以骍牺是鲁郊牲用骍与周郊牲从玉色异矣谷梁言郊期云我以十二月下辛卜正月上辛如不从则以正月下辛卜二月上辛如不从则以二月下辛卜三月上辛是鲁郊日用辛与周礼言冬日至于地上之圜丘异矣成王褒周公殊以殷礼如牲用白牲是也故鲁君乘大路亦用殷车与周王玉路以祀异矣鲁虽侯爵得画服如上公故鲁君被衮与周王大裘异矣郊特牲所言明是鲁郊而又称王乃东鲁儒生不见王府典籍意以周郊如鲁遂以鲁事记周礼如孟子言周室班爵禄乃是殷制可见矣盖古者王朝典法不可轻见孔子若非孟僖子资以车财适周亦无由得礼学之战国防士毎言闚周室则可案图籍以争天下可见其难也作记者见周用冬日至鲁郊用辛不得其谓故以意合之曰郊之用辛乃始郊辛日适值日至郑知其误故分周郊鲁郊又分寅月子月又分圜丘南郊今载王氏迎长日之至为子月郊即圜丘以补郑阙而载郑注言此记之误以定周鲁之郊庶得其意若徒呼郑某斥祖纬外强中干得无往遗之禽而反为诟乎
　　卜郊受命于祖庙作龟于祢宫尊祖亲考之义也集説曰告于祖庙而行事则如受命于祖此尊祖之义作灼也灼龟以卜而于祢宫此亲考之义　坡谓疏曰或云祭天用冬至之日或云用冬至之月张融云祀天神率执事而卜日圜丘旣卜日则不得正用冬至之日张据周官冡宰分明定解则此卜实兼日与牲尸不但牲也陈注未是
　　卜之日王立于泽亲聼誓命受教谏之义也
　　注曰泽泽宫也所以择贤之宫也既卜必到泽宫择可与祭祀者因誓敕之以礼也　疏曰告祖作祢是受教义也又立泽聼誓是受谏义也
　　献命库门之内戒百官也大庙之命戒百姓也
　　集説曰王自泽宫而还有司献王所以命百官之事王乃于库门内集百官而戒之又于大庙之内戒其族姓之臣也王自此还齐路寝之室
　　祭之日王皮弁以聼祭报示民严上也丧者不哭不敢凶服汜埽反道乡为田烛弗命而民聼上
　　集説曰祭报报白日时早晚及牲事之备具也未郊故未服大裘而衣且服日视朝之服也汜埽洒水而后埽也反道反道路之土反之令新者在上也乡郊内六乡也六乡之民各于田首设烛照路恐王行事之早也丧者不哭以下诸事皆不待上令而民自聼从盖嵗以为常也
　　祭之日王被衮以象天
　　注曰象天谓有日月星辰之章也　疏曰家语定公问郊祀孔子对之与此文同皆以为天子郊祀之事周礼圜丘服大裘此及家语服衮冕
　　戴冕璪十有二旒则天数也乘素车贵其质也旂十有二旒龙章而设日月以象天也天垂象圣人则之郊所以明天道也
　　注曰天之大数不过十二设日月画于旂上素车殷路也鲁公之郊用殷礼也　疏曰龙为阳气变化日月以光照下皆是象天也天垂象三句总结上事
　　帝牛不吉以为稷牛帝牛必在涤三月稷牛唯具所以别事天神与人鬼也万物本乎天人本乎祖此所以配上帝也郊之祭也大报本反始也
　　集説曰郊祀后稷以配天故祭上帝者谓之帝牛祭后稷者谓之稷牛涤者牢中清除之所也此二牛皆在涤中为犹用也若至期卜牲不吉或有死伤即用稷牛为帝牛而别选稷牛也非在涤三月者不可为帝牛故以稷牛代之稷乃人鬼其牛但得其用足矣故云稷牛唯具物本乎天人本乎祖注云言俱本可以配疏云谢其恩谓之报归其初谓之反此文天神尊故加大字
　　天子大蜡八伊耆氏始为蜡蜡也者索也岁十二月合聚万物而索飨之也
　　疏曰万物非所飨但飨其万物之神　集説曰蜡祭八神先啬一司啬二农三邮表畷四猫虎五坊六水庸七昆虫八伊耆氏尧也索求索也岁十二月周之正数谓建亥之月也飨者祭其神也万物有功加于民者神使为之也祭之以报焉
　　蜡之祭也主先啬而祭司啬也祭百种以报啬也注曰先啬若神农者司啬后稷是也　疏曰以先啬为主而司啬从祭也百种则农及邮表畷禽兽等所以祭之者报其助啬之功使尽享焉
　　飨农及邮表畷禽兽仁之至义之尽也
　　集説曰农古之田畯有功于民者邮者邮亭之舍也标表田畔相连畷处造为邮舍田畯居之以督耕者故谓之邮表畷禽兽猫虎之属也
　　古之君子使之必报之迎猫为其食田防也迎虎为其食田豕也迎而祭之也祭坊与水庸事也
</div>
    <div class="pagination">
<a href="礼记述注_page29.html">上一页</a><span>...</span><a href="礼记述注_page25.html">25</a><a href="礼记述注_page26.html">26</a><a href="礼记述注_page27.html">27</a><a href="礼记述注_page28.html">28</a><a href="礼记述注_page29.html">29</a><span class="current-page">30</span><a href="礼记述注_page31.html">31</a><a href="礼记述注_page32.html">32</a><a href="礼记述注_page33.html">33</a><a href="礼记述注_page34.html">34</a><a href="礼记述注_page35.html">35</a><span>...</span><a href="礼记述注_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
