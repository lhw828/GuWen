<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 109 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 109 页/共 117 页</h1>
    <div class="content">　　○释曰：云“某之某者，字尸父而名尸也”者，案《曲礼》云“父在不为尸”，注云：“为其失子道，然则尸卜筮无父者。”若然，凡为人尸者，父皆死矣。死者当讳其名，今对尸，故知不称尸父之名。故上“某”是尸之父字，下“某”为尸名，是生者可称名，是以云字尸父而名尸也。云“字尸父，尊鬼神也”者，以不称名，是尊鬼神也。云“不前期三日筮尸者，大夫下人君”者，决上篇《特牲》士礼云“前期三日筮尸”，此祭前一日筮尸，吉遂宿尸，不同之事。但天子诸侯前期十日十得吉日，则戒诸官散齐，至前祭三日，卜尸得吉，又戒宿诸官使之致齐。士卑，不嫌，故得与人君同三日筮尸，但下人君，不得散齐七日耳。大夫尊，不敢与人君同，直散齐九日，前祭一日筮尸，并宿诸官致齐也。云“祭之朝乃视濯，与士异”者，亦是士卑，得与人君同，祭前一日视濯。大夫尊，不敢与人君同，故与士异也。云与士异，亦是下人君，下人君亦是与士异，互换省文为义也。
　　吉，则乃遂宿尸，祝摈。（筮吉又遂肃尸，重尸也。既肃尸，乃肃诸官及执事者。祝为摈者，尸，神象。）
　　[疏]“吉则”至“祝摈”。
　　○注“筮吉”至“神象”。
　　○释曰：云“筮吉又遂肃尸，重尸也”者，以其诸官一肃，其尸（元缺一字）已宿讫，今筮吉又肃，再肃者，是重尸者也。云“既肃尸，乃肃诸官及执事者”，此重解上文宿，是此宿尸後事置於上文者，彼为前宿一日宿戒尸之事，故云也，其实当在此重肃尸之後也。云“祝为摈者，尸，神象”者，决前筮尸时皆主人出命，至此使祝摈以尸，是神象，故使祝摈也。案《特牲》使宗人摈，主人辞，又有祝共传命者，士卑，不嫌，两有，与人君同。此大夫尊，下人君，故阙之，唯有祝摈而已。又此尸不言出门面位，案《特牲》主人宿尸时，“尸如主人服，出门左，西面”，郑注云：“不敢南面当尊。”则大夫之尸尊，尸出门径南面，故主人与尸皆不在门东，门西也。
　　主人再拜稽首。祝告曰：“孝孙某，来日丁亥，用荐岁事于皇祖伯某，以某妃配某氏。敢宿！”（告尸以主人为此事来肃。）
　　尸拜，许诺，主人又再拜稽首。主人退，尸送，揖，不拜。（尸不拜者，尸尊。）
　　[疏]注“尸不拜者尸尊”。
　　○释曰：凡宾主之礼，宾去，主人皆拜送。今云“尸送揖不拜”者，以大夫尸尊故也。
　　若不吉，则遂改筮尸。（即改筮之，不及远日。）
　　[疏]注“即改”至“远日”。
　　○释曰：此决上文筮日不吉筮远日者，以日为祭祀之本，须取丁己之类，故须取远日後旬丁，此筮尸不吉，不须退至後旬，故筮不待远日也。
　　既宿尸，反，为期于庙门之外。（为期，肃诸官而皆至，定祭早晏之期，为期亦夕时也。言既肃尸反为期，明大夫尊，肃尸而已。其为宾及执事者，使人肃之。）
　　[疏]“既肃”至“之外”。
　　○注“为期”至“肃之”。
　　○释曰：自此尽“曰诺乃退”，论宗人请祭期之事。云“为期肃诸官而皆至”者，此即上文宿同时之事。以其後宿尸，及宿诸官与为期，皆於祭前之日也。知“为期亦夕时也”者，案《特牲》云：“厥明夕，陈鼎于门外。”又下文同日夕时，而云“请期曰羹饪”，是夕时，则此大夫礼为期，亦夕时可知也。知大夫尊，直肃尸，馀使人肃之者，以经云“宿尸，反”，即云“为期”，明大夫不自肃宾，以下可知，故云“使人肃之”也。
　　主人门东南面。宗人朝服北面，曰：“请祭期。”主人曰：“比於子。”（比次早晏，在於子也。主人不西面者，大夫尊，於诸官有君道也。为期，亦唯尸不来也。）
　　[疏]注“比次”至“来也”。
　　○释曰：言“比次早晏”者，一日一夜，辰有十二，冬日夏夜，长短不同，是以推量比次日辰之早晏也。云“主人不西面者，大夫尊，於诸官有君道也”者，决《特牲》主人门外西面，士卑於属吏，无君道故也。云“为期亦唯尸不来也”者，言亦《特牲》为期时，宾及众宾即位于门西时无尸，此大夫礼，馀宾之等并来，亦唯尸不来，是以主人南面亦为无尸也。
　　宗人曰：“旦明行事。”主人曰：“诺。”乃退。（旦明，旦日质明。）
　　明日，主人朝服即位于庙门之外，东方南面。宰、宗人西面北上。牲北首东上。司马羊，司士击豕。宗人告备，乃退。（、击，皆谓杀之。此实既省，告备乃杀之，文互者，省也。《尚书传》曰：羊属火，豕属水。）
　　[疏]“明日”至“乃退”。
　　○注“击”至“属水”。
　　○释曰：自此尽“东荣”，论视杀视濯之事。案《特牲》视牲与视杀别日，今《少牢》不言视牲，直言、击告备，乃退者，省。此大夫礼，视牲告充，即、击杀之，下人君，士卑不嫌，故异日矣。必知人君视杀别日者，《大宰职》云：“及执事，视涤濯，及纳亨，赞王牲事。”注云：“纳亨，纳牲，将告杀。谓乡祭之晨，既杀以授亨人。”又云：“及祀之日，赞玉币爵之事。”注云：“日旦明也。”是其视牲与杀别日。案《祭义》云：“君牵牲，穆答君，卿大夫序从。既入门，丽于碑，卿大夫袒，而毛牛尚耳。”诸侯礼杀于门内，此大夫与《特牲》士皆杀于门外者，辟人君。云“击皆谓杀之”者，豕言击，动之使鸣，是视牲也；羊言，谓杀之，是视杀也。大夫视牲、视杀同日，故互见皆有，故郑云击皆谓杀之。又云“此实既省，告备乃杀之，文互者，省也”者，亦是视牲讫即视杀，如乡所解，下言告备，欲见兼有也。云“《尚书传》曰羊属火，豕属水”者，此《尚书大传》文。引之者，解司马羊，以其司马火官，还使羊，羊属火故也。案《周礼》郑注司空奉豕，司士乃司马之属官，今不使司空者，诸侯犹兼官，大夫又职职相兼，况士无官，仆隶为司马、司士，兼其职可知，故司士击豕也。
　　雍人扌既鼎、匕、俎于雍爨，雍爨在门东南，北上。（雍人，掌割亨之事者。爨，灶也。在门东南，统於主人，北上。羊豕鱼腊皆有灶，灶西有镬。凡扌既者，皆陈之而後告。）
　　[疏]注“雍人”至“告”。
　　○释曰：云“雍人掌割亨之事”者，《周礼饔人职》文。云“凡扌既者，皆陈之而後告”者，案《特牲》视濯时皆陈之，视讫告，此亦当然。
　　廪人扌既甑、、匕与敦于廪爨，廪爨在雍爨之北。（廪人，掌米入之藏者。如甑，一孔。匕，所以匕黍稷者也。古文甑为。）
　　[疏]注“廪人”至“为”。
　　○释曰：云“廪人掌米入之藏”者，《周礼地官廪人职》文。以其入仓人，米入廪人故也。云“如甑，一孔”者，案《冬官陶人职》云：“实二，厚半寸，唇寸，甑实二，厚半寸，唇寸，七穿。”郑司农云：“无底。”甑以其无底，故以一孔解之。云“匕所以匕黍稷者也”者，上雍人云匕者，所以匕肉，此廪人所掌米，故云匕黍稷也。
　　司宫扌既豆、笾、勺、爵、觚、觯、几、洗、篚，于东堂下，勺、爵、觚、觯，实于篚。卒扌既，馔豆、笾与篚于房中，放于西方。设洗于阼阶东南，当东荣。（放犹依也。大夫摄官，司宫兼掌祭器也。）
　　[疏]“司宫”至“东荣”。
　　○注“放犹”至“器也”。
　　○释曰：案《特牲》云：“宗人升自西阶，视壶濯及豆笾，反降，东北面告濯具。”郑注云：“不言，以有几席。”若然，彼几席不扌既，则凡洗篚三者，亦不扌既而并言之者，以其同降于东堂下，故继觚觯连言之，其实不扌既也。云“大夫摄官，司宫兼掌祭器”者，下文司宫筵神席於奥，此又掌豆笾之等，故郑云摄官。案《内则》郑注云“诸侯兼官”者，彼对天子，天子六卿，诸侯三卿兼六卿，此则大夫对诸侯，诸侯具官，大夫摄官也。
　　羹定，雍人陈鼎五，三鼎在羊镬之西，二鼎在豕镬之西。（鱼腊从羊，肤从豕，统於牲。）
　　[疏]“羹定”至“之西”。
　　○注“鱼腊”至“於牲”。
　　○释曰：自此尽“箪巾于西阶东”，论鼎及豆笾盘等之事。云“鱼腊从羊，肤从豕，统於牲”者，案《公食大夫》云“甸人陈鼎”，郑注云：“甸人，冢宰之属，兼亨人者。”此大夫雍人陈鼎者。《周礼》甸人“掌供薪与亨爨”，联职相通，是以诸侯无亨人，故甸人陈鼎。此大夫又无甸人，故使雍人与亨人联职，故《亨人》云“职外内饔之爨亨”，故使饔人也。云鱼腊从羊，肤从豕者，上文扌既鼎时，郑云“羊豕鱼腊皆有灶”，今陈鼎宜各当其镬，此三鼎在羊镬之西，二鼎在豕镬之西，故云鱼腊从羊，肤从豕也，其实羊、豕、鱼、腊各有镬也。此直有羊豕，言皆有镬，前注何知鱼腊皆有灶，案《士虞礼》云：“侧亨於庙门外之右，东面。”鱼腊爨在庙门外东南，鱼腊爨在其南，士之鱼腊皆有爨，则大夫鱼腊皆有镬可知，故羊豕鱼腊皆有灶也。
　　司马升羊右胖，脾不升，肩、臂、、专、骼，正脊一、廷脊一、横脊一、短胁一、正胁一、代胁一，皆二骨以并，肠三、胃三、举肺一、祭肺三，实于一鼎。（升犹上也。上右胖，周所贵也。髀不升，近窍，贱也。肩、臂、，肱骨也。专、骼，股骨。脊从前为正，胁旁中为正。脊先前，胁先後，屈而反，犹器之纟争也。并，亻并也。脊胁骨多，六体各取二骨并之，以多为贵。举肺一，尸食所先举也。祭肺三，为尸、主人、主妇。古文胖皆作辩，髀皆作脾。今文并皆为亻并。）
　　[疏]“司马”至“一鼎”。
　　○注“升犹”至“为亻并”。
　　○释曰：上十一体言一者，见其体也。下言“皆二骨”，以并见一体皆有二骨也。云“脊从前为正，胁旁中为正。脊先前，胁先後，屈而反，犹器之纟争”也，云先前者，正脊是也，先後者，即短胁是也。故《特牲》记云尸俎“正脊二骨，横脊，长胁二骨，短胁”，郑注云：“脊无中，胁无前，贬也。”明代胁最在前也。脊先前，胁先後者，取纟争屈之义。若然，脊以前为正，其次名廷，却後名横者，取廷，廷然直，後言横者，取阔於廷。凡名骨，皆随形名之，唯言正者，以义取称焉。此言纟争者，指解脊不取肩胳也。若尸举牲体，则胁、肩、胳为纟争。故郑注《特牲》云举先正脊，後肩，自上而下纟争而前，终始之次也。故尸举牲体如纟争也。案下注云“升之以尊卑”，此注云犹器之纟争也。若纟争，则不得见尊卑。若以尊卑升，复不得见纟争。两注似乖者，凡牲体四支为贵，故先序肩、臂、、专、胳为上，是尊；然後序脊、胁於下，是卑。次应先言正胁，而先言短者，又取纟争之义也。但所序骨体各有宜，不可准定也。若然，既以尊卑升之，而祭肺贵，序在下者，肠胃及肺在内，不得与外体为尊卑之次，当以肠内自为先後之次也。云“脊胁骨多，六体各取二骨亻并之，以多为贵”者，此经肩臂已下皆言一，至十一体之下总言皆二骨。知二骨，据脊胁骨多，六体各取二骨者，案《特牲》记肩、臂、、肫、胳，不言二骨，至序脊、胁即言二骨以并，故知此言皆二骨，亦据脊胁可知也。
　　司士升豕右胖，脾不升，肩、臂、、专、骼，正脊一、廷脊一、横脊一、短胁一、正胁一、代胁一，皆二骨以并，举肺一、祭肺三，实于一鼎。（豕无赐胃，君子不食溷腴。）
　　[疏]注“豕无”至“溷腴”。
　　○释曰：云“君子不食溷腴”，《礼记少仪》文，彼注云：“腴有似於人秽。”故《乐记》注云：“以谷食犬豕曰豢。”是似人也。
　　雍人伦肤九，实于一鼎。（伦，择也。肤，胁革肉，择之，取美者。）
　　[疏]注“伦择”至“美者”。
　　○释曰：知“胁革肉”者，下文云“肤九而俎，亦横载，革顺”，故知肤者是胁革肉也。
　　司士又升鱼、腊，鱼十有五而鼎，腊一纯而鼎，腊用麋。（司士又升，副ヘ者。合升左右胖曰纯。纯犹全也。）
　　[疏]“司士”至“用麋”。
　　○注“司士”至“全也”。
　　○释曰：云“司士又升，副ヘ者”，谓是第三俎，其司士与前文司士升豕者别。知者，以下经云“司士三人升鱼、腊、肤”，则此豕、鱼、腊宜各一人。又此升鼎宜俱时，明是副ヘ者，非升豕者可知。云ヘ者，案《诸子职》云“掌国子之ヘ”，郑云：“是公卿大夫之副贰。”则此云ヘ，亦副之别名。以其副牲鼎，故云副ヘ也。
　　卒┵，皆设扃，乃举，陈鼎于庙门之外东方，北面北上。（北面北上，乡内相随。古文皆为密。）
　　司宫尊两С于房户之，同於，皆有幂，С有玄酒。（房户之，房西室户东也。於无足，禁者，酒戒也。大夫去足改名，优尊者，若不为之戒然。古文С皆作庑，今文作幂。）
　　[疏]“司宫”至“玄酒”。
　　○注“房户”至“作幂”。
　　○释曰：云“於无足，禁者酒戒也，大夫去足改名优尊者，若不为之戒然”者，此决《特牲》用於仍云禁，此改名曰於，是优尊者，若不为神戒然。《乡饮酒》虽是大夫礼，犹名斯禁者，寻常饮酒，异於祭祀也。
　　司宫设水于洗东，有斗。设篚于洗西，南肆。（斗，[A179]水器也。凡设水用，沃盥用斗，礼在此也。）
　　[疏]“司宫”至“南肆”。
　　○注“斗[A179]”至“此也”。
　　○释曰：云“凡设水用，沃盥用斗，礼在此也”者，言凡，总《仪礼》一部内用水者，皆须盛之，沃盥水者，皆用斗为之。郑言礼在此者，以《士冠礼》直言“水在洗东”，《士昏礼》亦直言“水在洗东”，《乡饮酒》、《特牲》记亦云，然皆不言器，亦不云有斗，其《燕礼》、《大射》虽云水，又不言有斗，故郑注总云凡此等设水用，沃盥用斗，其礼具在此，故馀文不具，省文之义也。
　　改馔豆、笾于房中，南面，如馈之设，实豆、笾之实。（改，更也。为实之更之，威仪多也。如馈之设，如其陈之左右也。馈设东面。）
　　[疏]“改馔”至“之实”。
　　○注“改更”至“东面”。
　　○释曰：前司宫扌既豆笾讫，馔豆笾放於西方，今欲实之，乃更设豆笾於房中，南面，如馈之礼东面设。然者，此大夫礼，威仪多，决《特牲》士礼视濯时，豆笾在东房，至实豆笾时，直云“豆笾陈於房中如初”。郑云“如初者，取而实之，既而反之”，是其不改豆笾之处，因而实之，是士礼威仪略也。
　　小祝设、与箪、巾于西阶东。（为尸将盥。）
　　[疏]“小祝”至“阶东”。
　　○注“为尸将盥”。
　　○释曰：案《特牲》直云：“尸盥，水实于中，箪巾在门内之右。”不言其人，未闻也。知非祝者，彼下文始言“祝筵几于室中”，注云：“至此使祝接神。”明前非祝也。
　　主人朝服即位于阼阶东，西面。（为将祭也。）
　　[疏]“主人”至“西面”。
　　○注“为将祭也”。
　　○释曰：自此尽“革顺”，论祭时将至，布设举鼎匕载之事。
　　司宫筵于奥，祝设几于筵上，右之。（布陈神坐也。室中西南隅谓之奥，席东面近南为右。）
　　[疏]“司宫”至“右之”。
　　○注“布陈”至“为右”。
　　○释曰：案《特牲》云“祝筵几”，郑云：“使祝接神。”此使司宫者，此大夫礼，异於士，故司宫设席，祝设几。大夫官多，故使两官。若共其事，亦是接神，故祝设几也。
　　主人出迎鼎，除。士盥，举鼎，主人先入。（道之也。主人不盥不举。）
　　[疏]注“道之”至“不举”。
　　○释曰：此决《特牲》主人降及宾盥，士礼自举鼎，此大夫尊，不举，故不盥也。
　　司宫取二勺于篚，洗之，兼执以升，乃启二尊之盖幂，奠于於上，加二勺于二尊，覆之，南柄。（二尊，两С也。今文启为开，古文柄皆为枋。）
　　[疏]“司宫”至“南柄”。
　　○注“二尊”至“为枋”。
　　○释曰：云“二尊，两С”者，即上“司宫尊两С于房户之”是也。知二勺两尊用之者，玄酒虽有不酌，重古，如酌者然也。
　　鼎序入，雍正执一匕以从，雍府执四匕以从，司士合执二俎以从。司士赞者二人，皆合执二俎以相，从入。（相，助。）
　　陈鼎于东方，当序，南于洗西，皆西面北上，肤为下。匕皆加于鼎，东枋。（肤为下，以其加也。南于洗西，陈於洗西南。）
　　[疏]“陈鼎”至“东枋”。
　　○注“肤为”至“西南”。
　　○释曰：此云“肤为下”，门外陈鼎时不言，至此言之者，以肤者豕之实，前陈鼎在门外时，未有俎，据鼎所陈则肤在鱼上。今将载於俎，设之最在後，故须分别之也。云“肤为下，以其加”者，以羊无别俎，而豕有肤俎，故谓之加，以加为下也。云“南于洗西，陈于洗西南”者，洗当东荣近东也。其陈鼎，鼎当东序，则近西也。而言南于洗西，则鼎陈于洗西，稍近南，东西不得与洗相当也。
　　俎皆设于鼎西，西肆。斤俎在羊俎之北，亦西肆。（斤俎在北，将先载也。异其设文，不当鼎。）
　　[疏]“俎皆”至“西肆”。
　　○注“斤俎”至“当鼎”。
　　○释曰：云“异其设文，不当鼎”者，羊俎在羊鼎西，今云“斤俎在羊俎北”，不继鼎，明不当鼎也。若继鼎言者，即在鼎西也。
　　宗人遣宾就主人，皆盥于洗，长匕。（长匕者，长宾先，次宾後也。主人不匕，言就主人者，明亲临之。古文匕作七。）
　　佐食上利升牢心、舌，载于斤俎。心皆安下切上，午割勿没。其载于斤俎，末在上。舌皆切本末，亦午割勿没，其载于斤，横之。皆如初为之于爨也。（牢，羊、豕也。安，平也。平割其下，於载便也。凡割本末，食必正也。午割，使可绝也。勿没，为其分散也。斤之为言敬也，所以敬尸也。《周礼》祭尚肺，事尸尚心舌，心舌知滋味。今文切皆为寸刂。）
　　[疏]“佐食”至“爨也”。
　　○注“牢羊”至“为寸刂”。
　　○释曰：言“皆如初为之于爨也”者，经言此者，以前肤鼎时不见心舌，嫌不在爨，故明之。云皆如初为之于爨，“皆”者，皆羊、豕，羊、豕皆有心舌也。案《特牲》记云：“斤俎，心舌皆去本末，午割之，实于牲鼎，载，心立，舌缩俎。”即是未入鼎时，则制此心舌然也。既未入鼎时先制之，是以虽出爨，亦得为皆如初爨也。云“凡割本末，食必正也”者，《乡党》孔子云：“割不正不食。”故割本末为食正也。云“斤乏为言敬也”者，《郊特牲》文，彼云“斤之为言敬也”，言“所以敬尸也”。云“《周礼》祭尚肺”者，《礼记明堂位》云：“有虞氏祭首，夏后氏祭心，殷祭肝，周祭肺。”是周之礼法祭肺，而此斤俎不取肺而用心者，以其事尸尚心舌，心舌知滋味者，故《特牲》记郑注亦云：“心舌知食味者，欲尸之飨。”此祭是以进之。若然，舌之所尝五味，乃是心之所知酸苦也，故心舌并言之。
　　佐食迁斤俎于阼阶西，西缩，乃反。佐食二人。上利升羊，载右胖，髀不升，肩、臂、、专、骼；正脊一，廷脊一，横脊一，短胁一、正胁一、代胁一，皆二骨以并；肠三、胃三，长皆及俎拒；举肺一，长终肺；祭肺三，皆切。肩、臂、、专、骼，在两端，脊、胁、肺、肩，在上。（升之以尊卑，载之以体次，各有宜也。拒读为介距之距。俎距，胫中当横节也。凡牲体之数及载，备於此。）
　　[疏]“佐食”至“在上”。
</div>
    <div class="pagination">
<a href="仪礼注疏_page108.html">上一页</a><span>...</span><a href="仪礼注疏_page104.html">104</a><a href="仪礼注疏_page105.html">105</a><a href="仪礼注疏_page106.html">106</a><a href="仪礼注疏_page107.html">107</a><a href="仪礼注疏_page108.html">108</a><span class="current-page">109</span><a href="仪礼注疏_page110.html">110</a><a href="仪礼注疏_page111.html">111</a><a href="仪礼注疏_page112.html">112</a><a href="仪礼注疏_page113.html">113</a><a href="仪礼注疏_page114.html">114</a><span>...</span><a href="仪礼注疏_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
