<!DOCTYPE html>
<html>
<head>
    <meta charset="UTF-8">
    <title>礼记正义 - 第 171 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 171 页/共 200 页</h1>
    <div class="content">
  
　 
卷五十三 中庸第三十一 

　卷五十三 中庸第三十一 　 
　　在下位不获乎上，民不可得而治矣。获，得也。言臣不得於君，则不得居位治民。获乎上有道，不信乎朋友，不获乎上矣。信乎朋友有道，不顺乎亲，不信乎朋友矣。顺乎亲有道，反诸身不诚，不顺乎亲矣。诚身有道，不明乎善，不诚乎身矣。言知善之为善，乃能行诚。 
　　[疏]“在下”至“身矣”。
　　○正义曰：此明为臣为人，皆须诚信於身，然后可得之事。
　　○“在下位不获乎上”者，获，得也。言人臣处在下位，不得於君上之意，则不得居位以治民，故云“民不可得而治矣”。
　　○“获乎上有道，不信乎朋友，不获乎上矣”者，言臣欲得君上之意，先须有道德信著朋友。若道德无信著乎朋友，则不得君上之意矣。言欲得上意，先须信乎朋友也。
　　○“信乎朋友有道，不顺乎亲，则不信乎朋友矣”者，言欲行信著於朋友，先须有道顺乎其亲。若不顺乎其亲，则不信乎朋友矣。
　　○“顺乎亲有道，反诸身不诚，不顺乎亲矣”者，言欲顺乎亲，必须有道，反於己身，使有至诚。若身不能至诚，则不能“顺乎亲矣”。
　　○“诚身有道，不明乎善，不诚乎身矣”者，言欲行至诚於身，先须有道明乎善行。若不明乎善行，则不能至诚乎身矣。言明乎善行，始能至诚乎身。能职诚乎身，始能顺乎亲。顺乎亲，始能信乎朋友。信乎朋友，始能得君上之意。得乎君上之意，始得居位治民也。
　　诚者，天之道也。诚之者，人之道也。诚者不勉而中，不思而得，从容中道，圣人也。诚之者，择善而固执之者也。言“诚者”，天性也。“诚之者”，学而诚之者也。因诚身说有大至诚。
　　○中，丁仲反，又如字，下“中道”同。从，七容反。 
　　[疏]“诚者”至“者也”。
　　○正义曰：前经欲明事君，先须身有至诚。此经明至诚之道，天之性也。则人当学其至诚之性，是上天之道不为而诚，不思而得。若天之性有杀，信著四时，是天之道。“诚之者人之道也”者，言人能勉力学此至诚，是人之道也。不学则不得，故云人之道。
　　○“诚者不勉而中，不思而得，从容中道，圣人也”者，此覆说上文“诚者，天之道也”。唯圣人能然，谓不勉励而自中当於善，不思虑而自得於善，从容间暇而自中乎道，以圣人性合於天道自然，故云“圣人也”。
　　○“诚之者，择善而固执之者也”，此覆说上文“诚之者，人之道也”，谓由学而致此至诚，谓贤人也。言选择善事，而坚固执之，行之不已，遂致至诚也。
　　○注“因诚身说有大至诚”。
　　○正义曰：以前经云欲事亲事君，先须修身，有大至诚，故此说有大至诚。大至诚，则经云“诚者，天之道也”，圣人是矣。
　　博学之，审问之，慎思之，明辨之，笃行之。有弗学，学之弗能，弗措也。有弗问，问之弗知，弗措也。有弗思，思之弗得，弗措也。有弗辨，辨之弗明，弗措也。有弗行，行之弗笃，弗措也。人一能之，己百之，人十能之，己千之。果能此道矣，虽愚必明，虽柔必强。此劝人学诚其身也。果，犹决也。
　　○措，七路反，下及注皆同，置也。强，其良反。 
　　[疏]“博学”至“必强”。
　　○正义曰：此一经申明上经“诚之者，择善而固执之”事。
　　○“有弗学，学之弗能，弗措也”者，谓身有事，不能常学习，当须勤力学之。措，置也。言学不至於能，不措置休废，必待能之乃已也。以下诸事皆然，此一句覆上“博学之”也。
　　○“有弗问，问之弗知，弗措也”，覆上“审问之”也。“有弗思，思之弗得，弗措也”，覆上“慎思之”也。“有弗辨，辨之弗明，弗措也”，覆上“明辨之”也。“有弗行，行之弗笃，弗措也”，覆上“笃行之”也。
　　○“人一能之，己百之，人十能之，己千之”，谓他人性识聪敏，一学则能知之，己当百倍用功而学，使能知之，言己加心精勤之多，恒百倍於他人也。
　　○“果能此道矣，虽愚必明，虽柔必强”，果，谓果决也。若决能为此百倍用功之道，识虑虽复愚弱，而必至明强。此劝人学诚其身也。
　　自诚明谓之性，自明诚谓之教。诚则明矣，明则诚矣。自，由也。由至诚而有明德，是圣人之性者也。由明德而有至诚，是贤人学以知之也。有至诚则必有明德，有明德则必有至诚。 
　　[疏]“自诚”至“诚矣”。
　　○正义曰：此一经显天性至诚，或学而能。两者虽异，功用则相通。
　　○“自诚明谓之性”者，此说天性自诚者。自，由也，言由天性至诚，而身有明德，此乃自然天性如此，故“谓之性”。“自明诚谓之教”者，此说学而至诚，由身聪明，勉力学习，而致至诚，非由天性教习使然，故云“谓之教”。然则“自诚明谓之性”，圣人之德也。“自明诚谓之教”，贤人之德也。
　　○“诚则明矣”者，言圣人天性至诚，则能有明德，由至诚而致明也。
　　○“明则诚矣”者，谓贤人由身聪明习学，乃致至诚，故云“明则诚矣”。是诚则能明，明则能诚，优劣虽异，二者皆通有至诚也。
　　唯天下至诚，为能尽其性。能尽其性，则能尽人之性。能尽人之性，则能尽物之性。能尽物之性，则可以赞天地之化育。可以赞天地之化育，则可以与天地参矣。尽性者，谓顺理之使不失其所也。赞，助也。育，生也。助天地之化生，谓圣人受命在王位致大平。
　　○大音泰。 
　　[疏]“唯天”至“参矣”。
　　○正义曰：此明天性至诚，圣人之道也。“唯天下至诚”者，谓一天下之内，至极诚信为圣人也。
　　○“为能尽其性”者，以其至极诚信，与天地合，故能“尽其性”。既尽其性，则能尽其人与万物之性，是以下云“能尽人之性”。既能尽人性，则能尽万物之性，故能赞助天地之化育，功与天地相参。上云“诚者，天之道”，此兼云“地”者，上说至诚之理由神妙而来，故特云“天之道”。此据化育生物，故并云“地”也。
　　其次致曲，曲能有诚，诚则形，形则著，著则明，明则动，动则变，变则化。唯天下至诚为能化。“其次”，谓“自明诚”者也。致，至也。曲，犹小小之事也。不能尽性而有至诚，於有义焉而已，形谓人见其功也。尽性之诚，人不能见也。著，形之大者也。明，著之显者也。动，动人心也。变，改恶为善也，变之久则化而性善也。 
　　[疏]“其次”至“能化”。
　　○正义曰：此一经明贤人习学而致至诚，故云“其次致曲”。曲，谓细小之事。言其贤人致行细小之事不能尽性，於细小之事能有至诚也。
　　○“诚则形，形则著”者，谓不能自然至诚，由学而来，故诚则人见其功，是“诚则形”也。初有小形，后乃大而明，著故云“形则著”也。若天性至诚之人不能见，则不形不著也。
　　○“著则明，明则动”者，由著故显明，由明能感动於众。
　　○“动则变，变则化”者，既感动人心，渐变恶为善，变而既久，遂至於化。言恶人全化为善，人无复为恶也。
　　○“唯天下至诚为能化”，言唯天下学致至诚之人，为能化恶为善，改移旧俗。不如前经天生至诚，能尽其性，与天地参矣。
　　○注“其次”至“善也”。
　　○正义曰：以前经云“自明诚谓之教”，是由明而致诚，是贤人，次於圣人，故云“其次，谓自明诚也”。云“不能尽性而有至诚，於有义焉而已”者，言此次诚不能如至诚尽物之性，但能有至诚於细小物焉而已。云“形谓人见其功也”者，由次诚彰露，人皆见其功也。云“尽性之诚，人不能见也”者，言天性至诚，神妙无体，人不见也。云“著，形之大者也”，解经“形则著”，初有微形，后则大而形著。云“变之久则化而性善也”者，解经“变则化”，初渐谓之变，变时新旧两体俱有，变尽旧体而有新体谓之为“化”。如《月令》鸠化为鹰，是为鹰之时非复鸠也，犹如善人无复有恶也。
　　至诚之道，可以前知。国家将兴，必有祯祥。国家将亡，必有妖孽。见乎蓍龟，动乎四体，祸福将至，善必先知之，不善必先知之，故至诚如神。“可以前知”者，言天不欺至诚者也。前，亦先也。祯祥、妖孽，蓍龟之占，虽其时有小人、愚主，皆为至诚能知者出也。四体，谓龟之四足，春占后左，夏占前左，秋占前右，冬占后右。
　　○祯音贞。妖，於骄反。《左传》云：“地反物为妖。”《说文》作“祅”，云“衣服、歌谣、草木之怪谓之祅”。孽，鱼列反，《说文》“蠥”，云“禽兽虫蝗之怪谓之蠥”。一本乎作於。蓍音尸。为，于伪反。 
　　[疏]“至诚”至“如神”。
　　○正义曰：“至诚之道，可以前知”者，此由身有至诚，可以豫知前事。此至诚之内，是天生至诚，亦通学而至诚，故前经云“自明诚谓之教”，是贤人至诚同圣人也。言圣人、贤人俱有至诚之行，天所不欺，可知前事。“国家将兴，必有祯祥”者，祯祥，吉之萌兆；祥，善也。言国家之将兴，必先有嘉庆善祥也。《文说》：“祯祥者，言人有至诚，天地不能隐，如文王有至诚，招赤雀之瑞也。”国本有今异曰祯，本无今有曰祥。何为本有今异者？何胤云：“国本有雀，今有赤雀来，是祯也。国本无凤，今有凤来，是祥也。”《尚书》“祥桑、穀共生于朝”，是恶，此经云善，何？得入国者，以吉凶先见者皆曰“祥”，别无义也。“国家将亡，必有妖孽”者，妖孽，谓凶恶之萌兆也。妖犹伤也，伤甚曰孽，谓恶物来为妖伤之征。若鲁国宾鹆来巢，以为国之伤徵。案《左传》云：“地反物为妖。”《说文》云：“衣服、歌谣、草木之怪为妖，禽兽、虫蝗之怪为孽。”
　　○“见乎蓍龟，动乎四体”者，所以先知祯祥妖孽见乎蓍龟，卦兆发动於龟之四体也。
　　○“福福将至”者。祸谓妖孽，福谓祯祥。萌兆豫来，是“祸福将至”。
　　○“善必先知之”者，善，谓福也。
　　○“不善必先知之”者，不善谓祸也。
　　○“故至诚如神”者，言至诚之道，先知前事，如神之微妙，故云“至诚如神”也。注云“虽其时有小人、愚主，皆为至诚能知者出也”。
　　○正义曰：郑以圣人君子将兴之时，或圣人有至诚，或贤人有至诚，则国之将兴，祯祥可知。而小人、愚主之世无至诚，又时无贤人，亦无至诚，所以得知国家之将亡而有妖孽者，虽小人、愚主，由至诚之人生在乱世，犹有至诚之德，此妖孽为有至诚能知者出也。案《周语》云：“幽王二年，三川皆震，伯阳父曰：‘周将亡矣。昔伊、洛竭而夏亡，河竭而商亡。’”时三川皆震，为周之恶瑞，是伯阳父有至诚能知周亡也。又周惠王十五年，有神降于莘。莘，虢国地名。周惠王问内史过，史过对曰：“夏之兴也，祝融降于崇山，其亡也，回禄信于聆隧。商之兴也，梼杭次於丕山，其亡也，夷羊在牧。周之兴也，鸑鷟鸣於岐山，其衰也，杜伯射宣王於镐。今虢多凉德，虢必亡也。”又内史过有至诚之德，神为之出。是愚主之世，以妖孽为至诚能知者出也。
　　诚者自成也，而道自道也。言人能至诚，所以“自成”也。有道艺所以自道达。
　　○自道音导，注“自道”同。诚者物之终始，不诚无物。物，万物也，亦事也。大人无诚，万物不生，小人无诚，则事不成。是故君子诚之为贵。言贵至诚。诚者非自成己而已也，所以成物也。成己，仁也。成物，知也。性之德也，合外内之道也。以至诚成己，则仁道立。以至诚成物，则知弥博。此五性之所以为德也，外内所须而合也，外内犹上下。
　　○知音智，注同。故时措之宜也。时措，言得其时而用也。故至诚无息，不息则久，久则徵，徵则悠远，悠远则博厚，博厚则高明。徵，犹效验也。此言至诚之德既著於四方，其高厚日以广大也。徵或为“彻”。博厚所以载物也，高明所以覆物也，悠久所以成物也。博厚配地，高明配天，悠久无疆。后言悠久者，言至诚之德，既至“博厚”、“高明”，配乎天地，又欲其长久行之。
　　○疆，居良反。如此者，不见而章，不动而变，无为而成，天地之道，可壹言而尽也。言其德化与天地相似，可一言而尽，要在至诚。其为物不贰，则其生物不测。言至诚无贰，乃能生万物多无数也。
　　○不贰，本亦作亻贰，音二。天地之道博也，厚也，高也，明也，悠也，久也。此言其著见成功也。 
　　[疏]“诚者”至“久也”。
　　○此经明巳有至诚能成就物也。“诚者非自成己而已也，所以成物也”者，言人有至诚，非但自成就己身而已，又能成就外物。
　　○“成己，仁也。成物，知也”者，若成能就己身，则仁道兴立，故云“成己，仁也”。若能成就外物，则知力广远，故云“成物，知也”。
　　○“性之德也”者，言诚者是人五性之德，则仁、义、礼、知、信皆犹至诚而为德，故云“性之德也”。
　　○“合外内之道也”者，言至诚之行合於外内之道，无问外内，皆须至诚。於人事言之，有外有内，於万物言之，外内犹上下。上谓天，下谓地。天体高明，故为外；地体博厚闭藏，故为内也。是至诚合天地之道也。
　　○“故时措之宜也”，措，犹用也。言至诚者成万物之性，合天地之道，故得时而用之，则无往而不宜，故注云“时措，言得其时而用也”。
　　○“故至诚无息”，言至诚之德，所用皆宜，无有止息，故能久远、博厚、高明以配天地也。
　　○“不息则久”者，以其不息，故能长久也。
　　○“久则徵”，徵，验也。以其久行，故有徵验。
　　○“徵则悠远”者，悠，长也。若事有徵验，则可行长远也。
　　○“悠远则博厚”，以其德既长远，无所不周，故“博厚”也。养物博厚，则功业显著，故“博厚则高明”也。
　　○“博厚所以载物也”，以其德博厚，所以负载於物。
　　○“高明所以覆物也”，以其功业高明，所以覆盖於万物也。
　　○“悠久所以成物也”，以行之长久，能成就於物，此谓至诚之德也。
　　○“博厚配地”，言圣人之德博厚配偶於地，与地同功，能载物也。
　　○“高明配天”，言圣人功业高明配偶於天，与天同功，能覆物也。
　　○“悠久无疆”疆，穷也。言圣人之德既能覆载，又能长久行之，所以无穷。“悠久”，则上经“悠远”。“悠久”在“博厚高明”之上，此经“悠久”在“博厚高明”之下者，上经欲明积渐先悠久，后能博厚高明。此经既能博厚高明，又须行之悠久，故反覆言之。
　　○“如此者，不见而章，不动而变，无为而成”者，言圣人之德如此博厚高明悠久，不见所为而功业章显，不见动作而万物改变，无所施为而道德成就。
　　○“天地之道，可壹言而尽也”者，言圣人之德能同於天地之道，欲寻求所由，可一句之言而能尽其事理，正由於至诚，是“壹言而尽也”。
　　○“其为物不贰，则其生物不测”者，言圣人行至诚，接待於物不有差贰，以此之故，能生殖众物不可测量，故郑云“言多无数也”。
　　今夫天，斯昭昭之多，及其无穷也，日月星辰系焉，万物覆焉。今夫地，一撮土之多，及其广厚，载华岳而不重，振河海而不泄，万物载焉。今夫山，一拳石之多，及其广大，草木生之，禽兽居之，宝藏兴焉。今夫水，一勺之多，及其不测，鼋鼍蛟龙鱼鳖生焉，货财殖焉。此言天之高明，本生“昭昭”；地之博厚，本由“撮土”；山之广大，本起“卷石”；水之不测，本从“一勺”：皆合少成多，自小致大，为至诚者，以如此乎！昭昭犹耿耿，小明也。振，犹收也。卷，犹区也。
　　○夫音扶，下同。昭，章遥反，注同，本亦作“炤”，同。撮，七活反。华岳，户化、户瓜二反，本亦作“山岳”。泄，息列反。卷，李音权，又羌权反，范羌阮反，注同。藏，才浪反。勺，徐市若反。鼋音元。鼍，徒河反，一音直丹反。鲛音交，本又作蛟。鳖，必列反。耿，公迥反，又公公顶反，旧音孔顶反。区，羌俱反。《诗》曰：“惟天之命，於穆不已。”盖曰天之所以为天也。“於乎不显，文王之德之纯。”盖曰文王之所以为文也，纯亦不已。天所以为天，文王所以为文，皆由行之无己，为之不止，如天地山川之云也。《易》曰“君子以顺德，积小以成高大”是与。
　　○於穆，上音乌，下“於乎”亦同。乎，呼奴反。慎如字，一本又作“顺”。与音馀。 
　　[疏]“今夫”至“不已”。
　　○正义曰：此一节明至诚不已，则能从微至著，从小至大。
　　○“今夫天，斯昭昭之多”者，斯，此也；昭昭，狭小之貌。言天初时唯有此昭昭之多小貌尔，故云“昭昭之多”。
　　○“今夫地，一撮土之多”，言土之初时唯一撮土之多，言多少唯一撮土。
　　○“振河海而不泄”者，振，收也。言地之广大，载五岳而不重，振收河海而不漏泄。
　　○“今夫山，一卷石之多”，言山之初时唯一卷石之多，多少唯一卷石耳。故郑注云：“卷犹区也。”“今夫水，一勺之多”，言水初时多少唯一勺耳。此以下皆言为之不已，从小至大。然天之与地，造化之初，清浊二气为天地，分而成二体，元初作盘薄穹隆，非是以小至大。今云“昭昭”与“撮土”、“卷石”与“勺水”者何？但山或垒石为高，水或众流而成大，是从微至著。因说圣人至诚之功亦是从小至大，以今天地体大，假言由小而来，以譬至诚，非实论也。
　　○“《诗》曰：惟天之命，於穆不已”，此一经以上文至诚不已，已能从小至大，故此经引《诗》明不已之事。所引《诗》者，《周颂 维天之命》文也。《诗》称“维天之命”，谓四时运行所为教命。穆，美也。“於穆不已”者，美之不休已也，此《诗》之本文也。
　　○“盖曰天之所以为天也”，此是孔子之言，记者载之。此《诗》所论，盖说天之所以为天在乎不已。
　　○“於乎不显，文王之德之纯”，此亦《周颂 文王》之诗。纯，谓不已。显，谓光明。诗人叹之云，於乎不光明乎，言光明矣。“文王之德之纯”，谓不已也，言文王德教不有休已，与天同功。
　　○“盖曰文王之所以为文也”，此亦孔子之言，解《诗》之文也。
　　○“纯亦不已”者，言文王之德之纯，亦如天之不休已，故云“纯亦不已”。
　　○注“《易》曰君子慎德，积小以高大”。
</div>
    <div class="pagination">
<a href="礼记正义_page170.html">上一页</a><span>...</span><a href="礼记正义_page166.html">166</a><a href="礼记正义_page167.html">167</a><a href="礼记正义_page168.html">168</a><a href="礼记正义_page169.html">169</a><a href="礼记正义_page170.html">170</a><span class="current-page">171</span><a href="礼记正义_page172.html">172</a><a href="礼记正义_page173.html">173</a><a href="礼记正义_page174.html">174</a><a href="礼记正义_page175.html">175</a><a href="礼记正义_page176.html">176</a><span>...</span><a href="礼记正义_page172.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
