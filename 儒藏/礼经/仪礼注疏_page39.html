<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 39 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 39 页/共 117 页</h1>
    <div class="content">　　遂合乡乐。（乡乐，《周南》、《召南》六篇。言遂者，不也。）
　　若舞，则《勺》。（《勺》，《颂》篇，告成《大武》之乐歌也。其《诗》曰：“於铄王师，遵养时晦。”又曰：“实维尔公允师。”既合乡乐，万武而奏之，所以美王侯，劝有功也。）
　　[疏]“若舞则勺”。
　　○注“勺颂”至“功也”。
　　○释曰：言“若”者，或为之舞，或不为之舞，在於君意，故以不定而言。云“舞则《勺》”者，谓为之舞，则歌《勺》诗以为曲。云“《勺》、《颂》篇，告成《大舞》之乐歌也”者，《勺》诗序文。云“其《诗》曰：‘於铄王师，遵养时晦’”者，铄，美也，言於呼美武王之师；遵，循也，循养晦昧之，纣三分天下犹服事於殷。又曰“实维尔公允师”者，公事允信也，言武王伐纣，实维汝武王之事，信得用师之道。云“既合乡乐”者，以文承合乡乐之下，故知既合乡乐也。云“万舞而奏之”者，释经舞时，作周万舞之舞，而奏《勺》诗。宣八年《公羊传》云：“壬午，犹绎，万八去。”《传》曰：“万者何？干舞也。”谓秉干舞以奏《勺》诗也。云“所以美王侯，劝有功也”者，天子诸侯作之，是美王侯，亦所以劝有功也。
　　唯公与宾有俎。（主於燕，其馀可以无俎。）
　　[疏]“唯公与宾有俎”。
　　○注“主於”至“无俎”。
　　○释曰：主於燕其馀可以无俎者，对《大射》辨尊卑，公卿皆有俎，其牲用狗则同。
　　献公，曰：“臣敢奏爵以听命。”（授公释此辞，不敢必受之。）
　　[疏]“献公”至“听命”。
　　○注“授公”至“受之”。
　　○释曰：谓若主人献公，宾媵觯於公，虽非献，亦释此辞也。
　　凡公所辞，皆栗阶。（栗，蹙也，谓越等急趋君命也。）
　　凡栗阶，不过二等。（其始升，犹聚足连步。越二等，左右足各一发而升堂。）
　　[疏]“凡栗阶不过二等”。
　　○注“其始”至“升堂”。
　　○释曰：凡堂及阶，尊者高而多，卑者庳而少。案《礼器》云：“天子之堂九尺，诸侯七尺，大夫五尺，士三尺。”《士冠礼》“降三等受爵弁”，郑注云：“降三等，下至地。”则士三等阶。以此推之，则一尺为一阶，大夫五尺，五等阶；诸侯七尺，七等阶；天子九尺，九等阶可知。今云“凡栗阶不过二等”，言“凡”，则天子九等已下，至士三等皆有栗阶之法。栗阶不过二等，据上等而言。故郑云“其始升犹聚足连步”，一也。故《曲礼》云：“涉级聚足，连步以上。”郑注云：“涉等聚足，谓前足蹑一等，後足从之并。连步，谓足相随不相过也。”此即聚足，一也。天子已下，皆留上等为栗阶，左右足各一发而升堂。其下无问多少，皆连步。《杂记》云：“主人之升降散等。”郑注云：“散等，栗阶。”则栗阶亦名散等。凡升阶之法有四等：连步，一也；栗阶，二也；历阶，三也，历阶谓从下至上皆越等，无连步，若《礼记檀弓》云“杜蒉入寝，历阶而升”是也；越阶，四也。越阶谓左右足越三等，若《公羊传》云“赵盾避灵公，躇阶而走”是也。
　　凡公所酬，既拜，请旅侍臣。（既拜，谓自酌升拜时也。摈者阼阶下告于公，还西阶下告公许。旅，行也，请行酒于群臣。必请者，不专惠也。）
　　[疏]“凡公”至“侍臣”。
　　○注“既拜”至“惠也”。
　　○释曰：云“既拜，谓自酌升拜时也”者，此即上宾得君酬酒饮讫，自酌降拜，升时请旅侍臣。云“摈者阼阶下告于公，还西阶下告公许。旅，行”者，此约《大射》而知也。
　　凡荐与羞者，小膳宰也。（谓於卿大夫以下也。上特言羞卿者、小膳宰者，欲绝於宾。羞宾者亦士。）
　　[疏]“凡荐”至“宰也”。
　　○注“谓於”至“亦士”。
　　○释曰：云“谓於卿大夫以下”者，以其执幂与羞膳，於君是士，则知此“凡”者，於卿大夫也。云“上特言羞卿者小膳宰者，欲绝於宾。羞宾者亦士”者，郑意於此言凡，总卿大夫，於文足矣。上文君下特言“羞卿者小膳宰”者，欲见直言君，不须言宾，以其宾之荐俎与君同，明羞膳亦与君同，不使小膳宰，故云欲绝於宾，为羞宾者亦士也。
　　有内羞。（谓羞豆之实，酏食糁食，羞笾之实，糗饵粉。）
　　[疏]“有内羞”。
　　○注“谓羞”至“粉”。
　　○释曰：云“谓羞豆之实，酏食糁食”者，《天官醢人》云：“羞豆之实，酏食糁食。”郑注云：“酏，<食衍>也。”《内则》曰：“取稻米，举蚤溲之，小切狼蜀膏，以与稻米为<食衍>。”又曰：“糁取牛、羊、豕之肉，三如一，小切之，与稻米，稻米二，肉一，合以为饵，煎之。”是也。云“羞笾之实，糗饵粉”者，《笾人职》云：“羞笾之实，糗饵、粉。”郑注云：“此二物者粉稻米、黍米所为也。合蒸曰饵，饼之曰。糗者，捣粉熬大豆为之，为饵，之，黏著以粉之耳。饵言糗，言粉，互相足。”是也。糗熬之，亦粉之，其粉捣之，亦糗之，是互相足也。
　　君与射，则为下射，袒朱襦，乐作而后就物。（君尊。）小臣以巾授矢，稍属。（君尊，不矢。）不以乐志。（辟不敏也。）既发，则小臣受弓以授弓人。（俟复发也。不使大射正，燕射轻。）上射退于物一，既发，则答君而俟。（答，对。）
　　若饮君，燕，则夹爵。（谓君在不媵之党，宾饮之如燕媵觚，则又夹爵。）
　　[疏]“若饮君燕则夹爵”。
　　○释曰：“夹爵”者，将饮君，先自饮，及君饮讫，又自饮，为夹爵。
　　君在，大夫射，则肉袒。（不襦，厌於君。）
　　[疏]注“不襦厌於君”。
　　○释曰：《乡射》记大夫对士射，袒襦，此对君，肉袒，故云“厌於君”也。
　　若与四方之宾燕，媵爵，曰：“臣受赐矣，臣请赞执爵者。”（受赐，谓公卿者酬之，至燕，主人事宾之礼杀，宾降洗，升媵觯于公，答恩惠也。）
　　[疏]“若与”至“爵者”。
　　○注“受赐”至“惠也”。
　　○释曰：谓公取二大夫所媵觯上者以酬宾是也。云“宾降洗，升媵觯于公”者，谓上献士讫，宾媵觯于公，是答恩惠也。
　　相者对曰：“吾子无自辱焉。”（辞之也。对，答也。亦告公，以公命答之也。）
　　有房中之乐。（弦歌《周南》、《召南》之诗，而不用锺磬之节也。谓之房中者，后夫人之所讽诵，以事其君子。）
　　[疏]“有房中之乐”。
　　○注“弦歌”至“君子”。
　　○释曰：云“弦歌《周南》、《召南》之诗，而不用锺磬之节”者，此文承四方之宾，燕下而云“有”，明四方之宾而有之。知“不用锺磬”者，以其此《二南》本后夫人侍御于君子，用乐师，是本无锺磬。今若改之而用锺磬，当云有房中之奏乐，今直云“有房中之乐”，明依本无锺磬也。若然，案《磬师》云：“教缦乐，燕乐之锺磬。”注云：“燕乐，房中之乐，所谓阴声也。二乐皆教其锺磬。”房中乐得有锺磬者，彼据教房中乐，待祭祀而用之，故有锺磬也。房中及燕，则无锺磬也。
　　●卷十六大射第七
　　[疏]《大射》第七。
　　○郑《目录》云：“名曰大射者，诸侯将有祭祀之事，与其群臣射以观其礼。数中者，得与於祭；不数中者，不得与於祭。射义於五礼属嘉礼。《大戴》此第十三，《小戴》及《别录》皆第七。”
　　○释曰：云诸侯将有祭祀之事以下，交出於《射义》。
　　大射之仪。君有命戒射。（将有祭祀之事，当射，宰告於君，君乃命之。言君有命，政教宜由尊者。）
　　[疏]“大射”至“戒射”。
　　○注“将有”至“尊者”。
　　○释曰：自此尽“西”，论射前预戒诸官，及张侯设乐悬之事。不言“礼”、言“仪”者，以射礼盛，威仪多，故以仪言之。是以《射义》云：“孔子曰：射者何以射？何以听？循声而发，发不失正鹄者，其唯贤者乎！若夫不肖之人，则彼将安能以中。”是其射容难，故称仪也。云“将有祭祀之事，当射”者，按《射义》云：“天子将祭，必先习射於泽。泽者，所以择士也。已射於泽，而后射於射宫。射中者得与於祭，不中者不得与於祭。”是其将祭必射也。云“宰告於君，君乃命之”者，郑意不云宰戒百官者，宰先告君，君之使戒，乃戒，即云戒百官是也。云“言君有命，政教宜由尊者”，其经云“戒射”，此戒亦政教之类，故以政教言之也。
　　宰戒百官有事於射者。（宰，於天子冢宰，治官卿也。作大事，则掌以君命，戒於百官。）
　　[疏]“宰戒”至“射者”。
　　○注“宰於”至“百官”。
　　○释曰：按《周礼大宰职》云：“掌百官之誓戒。”此言宰戒百官，其事同，故郑以天子冢宰言之也。其实诸侯兼官，无冢宰，立地官司徒以兼之，故《聘礼》云“宰命司马”，注云：“宰，上卿贰，君事者也。诸侯谓司徒为宰。”是诸侯立司徒兼冢宰之事也。言“大事，则掌以君命，戒於百官”者，《周礼大宰职》云：“作大事则戒于百官，赞王命。”是郑之所引，以证宰戒之事也。
　　射人戒诸公、卿、大夫射。司士戒士射与赞者。（射人掌以射法治射仪，司士掌国中之士，治凡其戒命，皆司马之属也。殊戒公卿大夫与士，辨贵贱也。赞，佐也，谓士佐执事不射者。）
　　[疏]“射人”至“赞者”。
　　○注“射人”至“射者”。
　　○释曰：上文宰官尊，总戒。此射人司士，色别重戒之。谓若《天官冢宰》戒百官宗伯、大司寇之等，重戒也。云“射人掌以射法治射仪”者，《夏官射人》文。云“司士掌国中之士，治凡其戒令”者，此《司士职》文。云“国中之士”，彼士总公卿大夫士而言，此射人巳戒公卿大夫，则司士戒士赞者，唯有士不兼，大夫已上不同者，断章取义，故与本职不同也。云“皆司马之属也”者，射人、司士皆属司马，故云司马属也。此上下文所云戒者，皆谓祭前旬有一日，知者，《祭统》云：“先期旬有一日，宫宰宿夫人，夫人亦散斋七日，致斋三日。”若然，卜及戒皆在旬有一日，是《大宰》云：“前期十日，帅执事而卜日。遂戒。”注云：“前期，前所诹之日也。十日，容散斋七日，致斋三日。”其天子又有天地及山川、社稷、宗庙，诸侯直有境内山川、社稷、宗庙，卜日及戒皆同也。按《郊特牲》云：“卜郊，受命于祖庙，作龟于祢宫。”卜之日，王立于泽亲听。《誓命》又云：“献命库门之内，戒百官也。大庙之命，戒百姓也。”注云：“王自泽宫而还，以誓命重相申敕也。”王自此还斋路寝之室。若然，卜日在泽宫，又至射宫，皆同在旬有一日，空十日，故後日乃斋也。
　　前射三日，宰夫戒宰及司马。射人宿视涤。（宰夫，冢宰之属，掌百官之徵令者。司马，於天子政官之卿，凡大射则合其六耦。涤，谓溉器，埽除射宫。）
　　[疏]“前射”至“视涤”。
　　○注“宰夫”至“射宫”。
　　○释曰：此宰夫戒是再戒之宿，不云“宿”者，辟下宿视涤。何者？宰夫戒是申戒，下宿是夕宿，是以《宗伯》云：“凡祀大神、享大鬼、祭大示，帅执事而卜日宿，视涤濯。”注云：“宿，申戒也。”此前有射人戒，是七日前期。此宰夫戒是申戒，又知宿是夕宿者，以戒宿同文。明不同日，以其上云前射三日戒，明此非三日，是前一日矣。云“宰夫，冢宰之属”者，按《大宰》云：“小宰中大夫二人，宰夫下大夫四人。”属冢宰，故云冢宰之属。云“掌百官之徵令”者，《宰夫职》文。云“司马，於天子政官之卿”者，《小宰职》云“四曰司马，其属六十，掌邦政”是也。云“凡大射则合其六耦”者，《大司马职》云：“若大射，合诸侯之六耦。”是将祭而射，故使诸侯为耦。若其馀射，则卿大夫以下为耦也。云“涤，谓溉器，埽除”者，以其诸侯射，先行燕礼，不视涤器，明涤器是射器，及埽除射宫也。
　　司马命量人量侯道与所设乏以步：大侯九十，参七十，干五十。设乏，各去其侯西十、北十。（量人，司马之属，掌量道巷涂数者。侯，谓所射布也。尊者射之以威，不宁侯，卑者射之以求为侯。量侯道，谓去堂远近也。容谓之乏，所以为获者之御矢。之伺物，每举足者，止视远近，为发必中也。是以量侯道取象焉。《乡射》记曰：“侯道五十弓。”《考工记》曰“弓之下制六尺”，则此步六尺明矣。大侯，熊侯，谓之大者，与天子熊侯同。参读为糁，糁，杂也，杂侯者，豹鹄而麋饰，下天子大夫也。干，读为犴，犴侯者，犴鹄犴饰也。大夫将祭，於己射麋侯，士无臣，祭不射。）
　　[疏]“司马”至“北十”。
　　○注“量人”至“不射”。
　　○释曰：云“量人，司马之属，掌量道巷涂数者”，《量人职》文。量人属司马，故云司马之属也。云“侯，谓所射布也”者，以其三侯皆以布，以皮为鹄，旁又饰以皮也。云“尊者射之以威，不宁侯”者，即《梓人》云“毋或若汝不宁侯，不属于王所，故抗而射汝”是也。云“卑者射之以求为诸侯”者，《射义》云“故天子之大射，谓之射侯。射侯者，射为诸侯也。射中则得为诸侯，射不中则不得为诸侯”是也。“容谓之乏”所以为获者之御矢者，此云“乏”，《周礼射人》云“容”，所以为获者之御矢，解容乏之义。以其容身，故得御矢。言乏，矢於此乏匮不去也。云“则此步六尺明矣”，郑云此者，阴破先郑，故先郑注《射人》步谓一举足为步，於今为半步，故郑注彼亦引弓之下制六尺以非之也。云“大侯，熊侯，谓之大者，与天子熊侯同”者，《司裘职》云：“王大射则共虎侯、熊侯、豹侯，设其鹄。诸侯则共熊侯、豹侯。”彼畿内诸侯二侯，以熊侯为首，此畿外诸侯三侯，与天子同。不得与天子同其大射时所用物，宜与畿内诸侯同用熊，又与天子熊侯同，故云大侯也。云“参读为糁，糁，杂也，杂侯者，豹鹄而麋饰，下天子大夫也”者，《司裘》云：“卿大夫则共麋侯。”此则以豹皮为鹄，以麋饰其侧，不用纯麋，是下天子大夫也。必知以豹为鹄，以麋为饰者，天子卿大夫用麋侯，诸侯卿大夫亦用麋侯，并据己家用之。若助祭，亦射君之第二侯，明君之第二侯用麋饰其侧，侯以饰得名。又畿内诸侯第二侯用豹为鹄，故知畿外诸侯亦以豹皮为鹄可知。云“干，读为犴，犴侯者，犴鹄犴饰也”者，亦取捷黠意。“大夫将祭，於己射麋侯”者，《司裘》云：“卿大夫共麋侯。”是天子卿大夫。以《孝经》云：“大夫有争臣三人。”以有臣，故将祭得大射择士。郑言此者，以己射用麋侯，又见助君祭，亦射君之麋侯。云“士无臣，祭不射”者，《孝经》云“士有争友”，不言臣，以仆隶为友。《司裘》卿大夫下不言士，故祭不言士大射。若然，士有宾射、燕射，不得大射，虽不得大射，得与君宾射，故《射人》注不言士者，此与诸侯之宾射，士不与也。若然，诸侯之士亦然也。
　　遂命量人、巾车张三侯，大侯之崇，见鹄於参，参见鹄於干干，不及地武。不系左下纲。设乏，西十、北十。凡乏用革。（巾车，於天子、宗伯之属，掌装衣车者，亦使张侯。侯，巾类。崇，高也。高必见鹄。鹄，所射之主。《射义》曰：“为人君者以为君鹄，为人臣者以为臣鹄，为人父者以为父鹄，为人子者以为子鹄。”言射中此乃能任己位也。鹄之言较，较，直也，射者所以直己志。或曰：鹄，鸟名，射之难中，中之为俊，是以所射於侯取名也。《淮南子》曰：“干鹄知来。”然则所云正者正也，亦鸟名。齐、鲁之，名题肩为正。正、鹄皆鸟之捷黠者。《考工记》曰：“梓人为侯，广与崇方，参分其广而鹄居一焉。”则大侯之鹄方六尺，糁侯之鹄方四尺六寸大半寸，犴侯之鹄方三尺三寸少半寸。及，至也。武，迹也。中人之足，长尺二寸，以犴侯计之，糁侯去地一丈五寸少半寸，大侯去地二丈二尺五寸少半寸。凡侯北面，西方谓之左。前射三日，张侯设乏，欲使有事者豫志焉。）
　　[疏]“遂命”至“用革”。
　　○注“巾车”至“志焉”。
　　○释曰：上文直命量人量侯道，及乏远近之处，此经论张侯高下之法也。云“设乏西十北十”者，《乡射》云：“乏参侯道，居侯党之一，西五步。”注云：“此乏去侯北十丈，西三丈。”云西十北十，则西与北皆六丈，不得为三分居侯党之一者，以其三侯入堂深故也。若然，此三侯之下总云西十北十，则三侯之乏皆西十北十矣。西亦六丈者，以三侯恐矢扬伤人，与一侯亦异也。云“巾车，於天子、宗伯之属”者，《周礼》巾车属宗伯，故云宗伯之属也。云“掌装衣车”者，天子五路：木路无革鞔，革路有革无异饰，玉路、金路、象路有革鞔，又有玉金象为饰。孤乘夏篆，卿乘夏缦，皆以物为饰，故云装衣车者也。云“侯，巾类”者，侯亦有饰，故《乡射》记云“凡画者丹质”，及正鹄之饰，故云巾类也。引《射义》者，欲证射以鹄为主也。云“鹄之言较，较，直也，射者所以直己志”，并下注云“然则所云正者正也”，此取《射义》解之，故《射义》云射者“内志正，外体直，然後持弓矢审固”，注云“内正外直，正鹄之名出自此”是也。云“或曰：鹄，鸟名，射之难中，中之为俊，是以所射於侯取名也”，并下云“正，亦鸟名。齐、鲁之名题肩为正。正、鹄皆鸟之捷黠者”，郑以正鹄之名有此二义，故两解之也。云“《考工记》：‘梓人为侯，广与崇方，参分其广而鹄居一焉’”者，三等皆高广等，引之者，郑欲解经见鹄之义，故先知侯鹄广狭尺寸也。云“则大侯之鹄方六尺”者，以侯道九十弓，弓取二寸，二九十八，侯中丈八尺，三分其侯而鹄居一，故知鹄方六尺也。云“糁侯之鹄方四尺六寸大半寸”者，以侯道七十弓，弓取二寸，则侯中丈四尺，三分其侯，鹄居其一，丈四取丈二，三分得四尺，又於二尺之内取尺八寸又得六寸，又二寸，一寸为三分，总六分，取二分，二分於三分为三分寸之二，三分寸之二即是大半寸，故云糁侯之鹄方四尺六寸大半寸也。云“犴侯之鹄方三尺三寸少半寸”者，犴侯侯道五十弓，弓取二寸，则侯中方一丈，三分其侯，鹄居一焉，一丈且取九尺得三尺，一尺取九寸得三寸，一寸分为三分得一分，则是三分寸之一，三分寸之一则是少半寸，故云犴侯之鹄方三尺三寸少半寸也。云“中人之足，长尺二寸”者，无正文，以目验而知。云“以犴侯计之”者，以大侯、糁侯高下无文，犴侯云下纲不及地武，则犴侯下纲去地尺二寸，以是从犴侯计之也。犴侯侯中一丈，上下躬及上下舌各二尺，合八尺，是丈八尺矣。又下不及地尺二寸，则犴侯上纲去地丈九尺二寸也。糁侯侯中丈四尺，中上、中下各四尺，得八尺，并之二丈二尺也。鹄居侯中三分之一，则鹄下亦有四尺六寸大半寸，通躬身四尺为八尺六寸三分寸之二矣。张法，糁鹄下畔与犴侯之上纲齐，所谓见鹄於犴。自馀糁侯鹄下畔八尺六寸大半寸，在掩犴侯亦如之。犴侯上犴本去地丈九尺二寸，直掩八尺，上有一丈一尺二寸在，复掩六寸，上有一丈六寸在，复掩三分寸二，唯有一丈五寸三分寸一在。少半寸者，即三分寸一也。言大半寸者，即三分寸二也。故知“糁侯下纲去地一丈五寸少半寸”也。大侯中丈八尺，中之上下各四尺，即八尺矣。中方丈八尺，更加八尺，二丈六尺也。“糁侯去地丈五寸少半寸”，本上纲下纲相去二丈二尺，其举也上纲去地三丈二尺五寸少半寸也。大侯鹄下畔与糁侯上纲齐，所谓见鹄於糁也。侯中丈八尺，三分之则鹄下亦有六尺，下躬身四尺，一丈矣，则大侯自鹄以下掩糁侯一丈也。自一丈以下犹有二丈二尺五寸少半寸在，是大侯下纲去地亦然，故注於此数也。云“前射三日，张侯设乏”，知“三日”者，前文云前射三日，下云“乐人宿县”，下云“厥明”，自前射三日以後，论事不著异日，故知张侯与设乏同是射前三日矣。
　　乐人宿县于阼阶东，笙磬西面，其南笙锺，其南钅薄，皆南陈。（笙犹生也。东为阳中，万物以生。《春秋传》曰：“大蔟所以金奏，赞阳出滞，沽洗所以百物，考神纳宾。”是以东方锺磬谓之笙，皆编而县之。《周礼》曰：“凡县锺磬，半为堵，全为肆。”有锺有磬为全。钅薄如锺而大，奏乐以鼓钅薄为节。）
　　[疏]“乐人”至“南陈”。
　　○注“笙犹”至“为节”。
　　○释曰：云“东为阳中，万物以生”者，阳气起於子，盛於午，故东方为阳中也。万物以生，以其正月三阳生，大蔟用事，故万物生焉。云“《春秋传》”者，是《外传》伶州鸠对周景王辞。引之者，证锺磬为笙之事。“大蔟”者，寅上候气之管，度律均锺，金即锺也，故奏之所以赞阳出滞。云“姑洗所以百物，考神纳宾”者，亦据度律均锺，姑洗在辰，三月百物而出，考神纳宾，谓祭祀而有助祭之宾客。但东方阳管唯有此二律，故据此二律言之，是以名东方锺磬为笙也。云“皆编而县之”者，言皆者，欲解磬非应律之物，与锺同言之者，以其钅薄与鼓虽同西面，与锺同，不编之。而磬与锺同十六枚而在一ね，与锺同编又同宫，故兼言磬。是以《磬师职》云：“掌教击磬，击编锺。”注云：“磬亦编於锺。言之者，锺有不编，不编者，锺师击之。”是其磬与锺编之。此东方云笙而西方言颂者，以其夷则、无射主西方，成功收藏，故称颂。颂者，美盛德之形容，故云颂也。但天有十二次，地有十二辰，按《书传》云：“天子出撞黄锺之锺，右五锺皆应，入刚撞蕤宾之锺，左五锺皆应。”左右云五，则除黄锺、蕤宾并为阳，而应锺、林锺已西为右五也，大吕、中吕已东为左五也。云“《周礼》曰：‘凡县锺磬，半为堵，全为肆’”者，《周礼小胥职》文。鼓钅薄亦县，而直言锺磬者，据编县者为文。鼓钅薄笋ね之上，各县一而已，不编之。郑彼注云“半之”者，谓诸侯之卿大夫士也，诸侯之卿大夫半天子之卿大夫。天子之卿大夫判县，东西各有锺磬，是全之为肆。诸侯卿大夫虽同判县，半天子卿大夫，取一相锺磬分为两相，西县锺，东县磬。而天子之士特县，直东有锺磬，且是全之为肆。诸侯之士直特县，半天子之士，县磬而已，或於阶，或於东方。又天子宫县，四面皆有，诸侯轩县，阙南面，面皆有锺磬钅薄，及鼓具有也。卿大夫士皆无钅薄者，若有钅薄，则诸侯臣半天子臣，不得具，是以阙之。云“钅薄如锺而大”者，《特牲》注亦云：“钅薄如锺而大。”并据《国语》而注之。以言钅薄形如锺而复大，以大，故特一县，不编之也。云“奏乐以鼓钅薄为节”者，按《周礼钅薄师》云：“掌金奏之鼓。”注云：“谓主击晋鼓，以奏其锺钅薄也。”以此言之，则先击鼓，後击锺钅薄，皆是与乐为节，故郑注以鼓钅薄为节，不言锺磬，已注解，故不言也。
　　建鼓在阼阶西，南鼓。应鼙在其东，南鼓。（建犹树也。以木贯而载之，树之跗也。南鼓，谓所伐面也。应鼙，应朔鼙也。先击朔鼙，应之。鼙，小鼓也。在东，便其先击小後击大也。鼓不在东县南，为君也。）
　　[疏]“建鼓”至“南鼓”。
　　○注“建犹”至“君也”。
　　○释曰：下西面、北面建鼓，皆言一。此建鼓不言一者，彼在本方，故须言一。见无他鼓，此鼓本东方以为君，故移来在北方，故异其文，不言一也。云“建犹树也。以木贯而载之，树之跗也”者，按《明堂位》云：“殷楹鼓，周县鼓。”注云：“楹为之柱贯中上出也。县，县之於иね也。”此云以木贯而载之，则为之柱贯中上出，一也。周人县鼓，今言建鼓，则殷法也，若醮用酒之类。主於射，略於乐，故用先代鼓。云“鼓不在东县南，为君”者，决下“一建鼓在其南，东鼓”者，为宾复不在东县北者，取顺君面故也。
　　西阶之西，颂磬东面，其南锺，其南钅薄，皆南陈。一建鼓在其南，东鼓。朔鼙在其北。（言成功曰颂。西为阴中，万物之所成。《春秋传》曰：“夷则所以咏歌九则，平民无忒。无射所以宣布哲人之令德，示民轨义。”是以西方锺磬谓之颂。朔，始也。奏乐先击西鼙，乐为宾所由来也。锺不言颂，鼙不言东鼓，义同，省文也。古文颂为庸。）
　　[疏]“西阶”至“其北”。
　　○注“言成”至“为庸”。
　　○释曰：言《春秋传》者，亦是《外传》文。云“咏歌九则”者，谓六府三事，九功之德是也。以此九则平民，使无差慝。云“无射所以宣布哲人之令德”者，哲人，谓后稷，后稷以稼穑之功成於季秋，先王之业，以农为本，故云示民轨义，谓轨法义理也。云“先击西鼙，乐为宾所由来也”者，解先击朔鼙之意，宾向外来，位在西，其乐主为乐宾，故先击朔鼙、应鼙应之也。云“锺不言颂，鼙不言东鼓，义同，省文也”者，决上东方言笙锺，应鼙言南鼓，此当言颂锺东鼓，义与上文同，亦合有，而不言者，省文也。云“古文颂为庸”者，此虽叠古文不从，亦通义，是《尚书》云：“笙庸以。”笙东方，锺磬西方。是庸亦功也，亦有成功之义也。
　　一建鼓在西阶之东，南面。（言面者，国君於其群臣，备三面尔。无锺磬，有鼓而已。其为诸侯则轩县。）
　　[疏]“一建”至“南面”。
　　○注“言面”至“轩县”。
　　○释曰：云“言面者，国君於其群臣，备三面尔”者，言国君合有三面，为辟射位，又与群臣射，阙北面。无锺磬，直有一建鼓而已，故不言“南鼓”而言“南面”也。云“其为诸侯则轩县”者，若与诸侯飨燕之类，则依诸侯轩县，三面皆有鼓与锺磬。
　　在建鼓之。（，竹也，谓笙箫之属，倚於堂。）
　　[疏]“荡在建鼓之”。
　　○注“竹”至“於堂”。
　　○释曰：按《禹贡》云：“筱既敷。”注云：“，竹。”故知此亦竹也。其器则管也，是以下云：“乃管《新宫》”，注云：“管，谓吹。”故知竹管也。按《小师职》注云：“管如笛而小，并两而吹之，今大予乐官有焉。”《尔雅》云：“大笙谓之巢，小者谓之和。”箫大者二十三管，长尺四寸，小者十六管，长尺二寸。大笙十九簧，小者十三簧。若然，笙、箫与管器异，以其皆用竹，故云笙箫之属也。云“倚於堂”者，管拟吹之，不倚在两建鼓者，以不得倚於鼓，故知倚於堂也。
　　鼗倚于颂磬西。（鼗如鼓而小，有柄。宾至，摇之以奏乐也。，编磬绳也，设鼗於磬西，倚于也。《王制》曰：“天子赐诸侯乐，则以祝将之。赐伯、子、男乐，则以鼗将之。”）
　　[疏]“鼗倚”至“西”。
　　○注“鼗如”至“将之”。
　　○释曰：知“鼗如鼓而小”者，按《那》诗云：“猗与那与，置我鼗鼓。”《传》云：“猗，叹辞。那，多也。郑读置为植。植鼗鼓者，为楹贯而树之，美汤受命伐桀定天下，而作护乐，故叹之多。其改夏之制，乃始植我殷家之乐，鼗与鼓也。鼗虽不植，贯而摇之，亦植之类。”以其殷人植鼓，以木贯之，而下有拊，鼗亦以木为柄而贯之，但手执而不植为异，故云亦植之类。鼗与鼓同文，是鼗如鼓而小也。知“有柄。宾至，摇之以奏乐”者，按《氐职》云：“掌凡乐事播鼗，击颂磬、笙磬。”磬言击，鼗言播，播为摇之可知。鼗所以节乐，宾至乃乐作，故至宾至，摇之以奏乐也。云“，编磬绳也”者，若天子诸侯冕而朱用组之类。磬又编县之，用，故知编磬绳也。知“设鼗於磬西，倚於”者，以其锺磬皆面向东，人居其前西面，故知鼗在磬西，倚之於也。引《王制》者，证鼗为节乐之器，状如漆筒，中有椎，所以节乐，鼗亦节乐，大於鼗，故赐公侯乐则以将命，赐伯、子、男乐则以鼗将命，自馀乐器陈於外也。
　　厥明，司宫尊于东楹之西，两方壶，膳尊两С在南，有丰。幂用锡若，缀诸箭。盖幂，如勺，又反之。皆玄尊。酒在北。（膳尊，君尊也。後陈之，尊之也。丰以承尊也。说者以为若井鹿卢，其为字从豆，[C116]声，近似豆，大而卑矣。幂，覆尊巾也。锡，细布也。，细葛也。箭，筱也。为幂，盖卷辟，缀於筱，横之也。又反之，为覆勺也。皆玄尊，二者皆有玄酒之尊，重本也。酒在北，尊统於君，南为上也。唯君面尊，言专惠也。今文锡或作纟易，或作，古文箭作晋。）
　　[疏]“厥明”至“在北”。
</div>
    <div class="pagination">
<a href="仪礼注疏_page38.html">上一页</a><span>...</span><a href="仪礼注疏_page34.html">34</a><a href="仪礼注疏_page35.html">35</a><a href="仪礼注疏_page36.html">36</a><a href="仪礼注疏_page37.html">37</a><a href="仪礼注疏_page38.html">38</a><span class="current-page">39</span><a href="仪礼注疏_page40.html">40</a><a href="仪礼注疏_page41.html">41</a><a href="仪礼注疏_page42.html">42</a><a href="仪礼注疏_page43.html">43</a><a href="仪礼注疏_page44.html">44</a><span>...</span><a href="仪礼注疏_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
