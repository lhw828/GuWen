<!DOCTYPE html>
<html>
<head>
    <meta charset="UTF-8">
    <title>礼说 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼说 - 第 4 页/共 5 页</h1>
    <div class="content">










　　礼説卷十
<经部,礼类,周礼之属,礼说>
　　钦定四库全书
　　礼説卷十一　　　　翰林院侍讲惠士竒撰夏官二
　　官以节服为名则王之车服旂常皆其职掌朝祭则六人从王郊祀则二人从尸持旌执戈乃其事也若云从王服衮从尸服裘则周书顾命执惠执戈者雀弁綦弁而己未闻服冕况以下士而服衮与裘乎诸侯四人其服亦如之者所谓公之服自衮冕而下如王之服也郭景纯注尒疋引周礼曰六人维王之大常服虔注左传引周礼亦然则是节服氏掌朝祭之衮冕郊祀之裘冕可知矣学者读从之可也
　　方相氏敺疫防熊皮黄金四目注云如今魌头也苟子曰仲尼之状面如蒙倛【倛与魌通】慎于曰毛嫱先施衣之以皮倛则见者皆走韩退之曰四目为方相两目为倛犹今假面也大丧及墓方相氏以戈入圹敺方良注以方良为罔两然则罔两当读作方良东京赋曰捎魑魅斮獝狂斩蜲蛇脑方良则罔两读作方良矣【薛综注云方良草泽之神也】段成式谓罔两好食亡者肝而畏虎与柏墓上树柏立石虎以此説文在虫部云蝄蜽山川之精物也状如三岁小儿赤黑色赤目长耳美髪淮南王説云鲁语贾逵注则谓罔两罔象有夔龙之形而无实体非神名也韦昭以为蛧蜽山精好斆人声而迷惑人杜预以为水神众説不知孰是独段氏附防周官一説方良史记作罔阆盖彷徨也庄子曰野有彷徨司马彪以为状如蛇故説文在虫部魌一作防淮南子曰视毛嫱西施犹防丑也説文云今逐疫有防头【广雅水神罔象蔡邕説颛顼三子其一居若水为魍魉】
　　建路鼓于大寝之门外大仆掌其政以待达穷者与遽令先郑谓穷者穷寃失职来击此鼓若今时上变事击鼓矣遽传也若今时驿马军书当急闻者后郑足成其义谓肺石达穷民朝士掌之驿马军书者邮驿上下程品也案汉律有变事有惊事凡上言变事谓之变事令惊事告急谓之惊事律达穷者变事上言也遽令者惊事告急也令者施行制度以此设教违令则入律惊犹遽也故曰遽令变者非常故击路鼓否则坐肺石而已建路鼓者若后世阙左悬登闻鼔人有穷寃则挝鼓公车上奏其事焉肺石在外朝之阙路鼓在内朝之门坐肺石者士师听之击路鼓者大仆达之则天下无穷民矣书曰不虐无告不废困穷帝王之政必先穷者军书虽急不以先穷路鼓本以达穷民也穷遽皆有律令言令则律在其中非律令亦不得击此鼔先郑读以令属下句失之禹立建鼓于朝而备讯唉讯之言问惊问曰唉谓穷遽也
　　周书穆王命伯冏为太仆正作冏命孔传以太仆正为大驭孔疏谓大仆下大夫而大驭中大夫其官髙于大仆且戎仆齐仆道仆田仆而大驭最为长春秋随侯宠戎右少师汉文爱赵谈而参乘又最为宻昵故安国以太仆为大驭也然戎仆与大驭皆中大夫大驭虽尊不得为长春秋有御戎戎右二官君之车为戎车则御戎者即周官之戎仆大驭掌玉路不掌戎车而戎右赞王鼔传王命掌戎车之兵革使者即随少师之职而孔疏以大驭当之误矣左传成六年韩献子将新中军且为仆大夫仆大夫者大仆也晋谋迁都诸大夫皆在公揖而入献子从公立于寝庭寝庭者燕朝路寝之庭在路门内司士掌治朝在路门外朝士掌外朝在库门外皋门内是为三朝而路寝庭朝则大仆之所掌也春秋时周礼未改列国犹重大仆一官献子以卿兼之其任不可谓不重位虽下大夫而正王服位出入王命即周书所谓出入起居罔有不钦号施令罔有不臧王眂朝则前王燕饮则相王射则赞王眂燕朝则摈又周书所谓旦夕承弼厥辟也而上士小臣中士祭仆下士御仆皆其僚属为羣仆侍御之臣非周书所谓慎简乃僚其惟吉士者乎诗曰出纳王命王之喉舌谓大仆也毛传谓冡宰冡宰于治朝聴朝则赞王聴治岁终则诏王废置而已未甞出纳王命也王之大命大仆出入之小命则其属掌之诗所谓王之喉舌者非大仆而谁一説冡宰兼太仆荀子曰便嬖左右者人主之所以窥逺收众之门户牖向也不可不早具也故人主必将有便嬖左右足信者然后可其知惠足使规物其端诚足使定物然后可然则侍御仆从左右前后有位之士不择知惠端诚足信者充其官以为人主窥逺收众之门户牖向而以巧言令色侧媚者充之是自闭其门塞其向乃更旁开邪窦以环主图私其害有不可胜言者可不慎哉秦武王令甘茂择仆与行事仆谓大仆行事谓大行孟卯谓茂曰公不如为仆公佩仆玺而为行事是兼官也韩献晋卿甘茂秦相皆兼大仆则亲近之臣自古重之矣贾谊官人篇曰修身正行道语谈説服一介之使能合两君之驩执防居前能举君之失过不难以死持之者左右也事君不敢有二心居君旁不敢泄君之谋君有失过憔悴有忧色不劝聴从者侍御也左右在侧声乐不并奏侍御在侧子女不杂处盖古亲近之臣若此録之以补周官之阙焉
　　天子七庙庙有五寝埽除粪洒隶仆掌之王宫六寝庙阙其一何也清庙之制如明堂明堂五室故清庙五寝中央曰太室亦曰太寝春秋文十三年太室屋壊谓中央之室室上重屋所谓复庙重檐天子之庙饰洛诰王入太室祼孔疏谓庙有五室中央曰太室者是也太室公羊作世室谓鲁公之庙世世不毁象周之文武康成既以文武为二祧又谓二祧无寝失之甚矣路寝之制亦如明堂而王宫六寝庙阙其一非无説也春秋僖二十年西宫灾公羊子曰有西宫则有东宫矣鲁子曰诸侯有三宫仪礼丧服有东宫有西宫有南宫有北宫则有中宫可知小宰宪禁于王宫内宰宪禁于北宫北宫后宫也后有六宫王有六寝寝必有室有正有侧侧谓之夹夹于燕寝以居九嫔故曰内有九室九嫔居之盖侧室也在燕寝之旁媵妾不祔庙庙无九嫔室故六寝阙其一也春秋有路寝小寝高寝何休曰天子诸侯皆三寝父居高寝子居路寝夫人居小寝小寝内各有一宫夫人居中宫少在前右媵居西宫左媵居东宫少在后説苑曰高寝位中路寝左右是谓三承明承明者承乎明堂之后者也汉有承明庐张晏曰庐在石渠閤外直宿所止曰庐其名盖取诸此承明有三倍之为六矣周礼作雒曰乃位五宫太庙宗宫考宫路寝明堂四阿反坫重亢重廊注云重亢累栋重廊累屋然则殷人重屋七庙皆然也尚书帝命验曰帝者承天立五府苍赤黄白黑则五寝象五行与明堂同矣每庙太寝一小寝四【三礼义宗言天子诸侯宫寝之制春居东北之寝夏居东南之寝秋居西南之寝冬居西北之寝春三月之中居正寝三月之末土王之日则居中寝余三时亦如之以从时孔疏王有六寝正寝一燕寝五其一在东北春居之一在西北冬居之一在西南秋居之一在东南夏居之一在中央六月居之】月令执爵于太寝髙诱注云太寝祖庙也康成以为路寝岂其然古者天子六寝诸侯三寝秦有高寝太寝受寝受寝者小寝欤【宋康定元年直秘阁赵希言奏太庙自来有庙无寝因堂为室同判太常寺宋祁言周制有庙有寝以象人君前有朝后有寝也庙藏木主寝蔵衣冠至秦乃出寝于墓侧故陵上更称寝殿后世因之今宗庙无寝盖本于兹康成谓二祧无寝未闻其説】
　　乘石升车之石诗云有扁斯石传曰扁扁乘石貌王乘车履石淮南齐俗训曰周公践东宫履乘石注云人君升车有乘石是也一名践石谓践之以升车战国防赵武灵王立周绍为傅曰寡人始行县过番吾当子为子之时践石以上者皆道子之孝然则践石以上谓国之有司不独人君为然矣士昏礼妇乘以几贾疏云乘几者乘以登车尸乘以几重其初昏与尸同也王后则履石诸侯大夫亦应有物履之今人犹用台易林云登几上舆驾驷南游是上舆皆登几也后世以石一名骗石扁骗古今字孔疏谓几即幦岂其然椉【古文乘】必以几故古文□从几
　　弁师五冕之纽注云纽小鼻在武上笄所贯也今时冠卷当簪者广衺似冠縰其遗象欤案武者冠卷一名委晋语范文子退朝武子击之以杖折委笄盖笄贯于委故曰委笄古之笄犹汉之簪所谓冠卷当簪者冕之纽也秦人名武曰委晋语亦云韦注云委委貌失之诗有頍者弁康成谓今未冠笄者着卷帻盖頍之象士冠礼缁纚广终幅长六尺康成云纚今之帻梁也韬髪而结之盖全幅叠用所以里髻承冠徐爰曰古者有冠无帻冠下有纚以绘为之后世施帻于冠因裁纚为帽然则古曰纚汉曰帻晋宋曰帽案帻之制旁有耳上有屋下有裙帽亦如之垂裙覆冒盖韬髪之遗象也故曰广衺似冠縰其遗象欤言汉之帻梁似古之冠縰縰广充幅衺六尺其遗象存焉俗本似误为以贾疏不明故正之急就篇曰冠帻簪簧结髪纽注云结髪谓作结也纽谓结之防也凡结之可解者曰纽愚谓结髪以带带谓之防防谓之防防谓之结结谓之纽其形似鼻故亦曰鼻【簧疑汉之簪名顔师古以为步揺误矣王伯厚改簧为簂亦非释名云簂恢也恢廓覆髪上也鲁人曰頍齐人曰□康成亦云滕薛名簂为頍然则簂即帻也不应重出□与帽古今文】
　　王之皮弁防五采玉注云读如薄借綦之綦綦结也注所引马绊綦与綦车毂之綦皆取结义独所谓薄借綦者莫知其説案説文云不借綦丧服传注云绳菲今之不借孟子赵岐注云踪草履也敝喻不惜齐民要术云草履之贱者曰不惜然则不借一作不惜言不相假借亦不足怜惜也【借古音惜故唐诗外借一作外惜犹不借通为不惜也后人不知纷纷好辨多所不通汉人多识字唐人略识字今人不识字】释名齐人云搏腊于文借惜腊皆以昔为声古音通薄搏音相近故薄借转为搏腊然则薄借綦齐人语即説文所谓不借綦也案广雅不借薄平皆履名其紟谓之綦内则注云綦屦系士丧礼綦结于跗连絇【音渠】絇在屦头有孔穿系于中而结于足康成引之亦取结义也璂一作或省作琪会一作防説文云骨擿可会髪者诗曰防弁如星仪礼作鬠云鬠笄义取会聚之意晋志云缝中名曰会以采玉为结也谓缝而结之谷梁传曰齐谓之綦楚谓之踙【女輙反】衞谓之輙輙一作絷然则綦亦齐语谓连并而绊絷也【御览引释名抟腊作抟借其音同也方言云复舄中有木者隋志云复下曰舄近代或以重皮而不加木失干腊之义则似舄之言腊义取其干而释名云搏腊者把作麄貌则草履之贱与复舄之干异矣】中庸仁者人也注云人也读如相人偶之人莫知所出案表记注引公羊传曰执未有言舍之者此其言舍之何人也今本何注公羊曰仁之也注云若曰可悲又案方言凡相怜哀相见驩喜九嶷湘潭之间谓之人兮然则公羊人之误为仁之非何郑有异同传写之误人之犹方言人兮也诗曰彼美人兮西方之人兮贤者仕于伶官不得志谁怜哀之者惟西方美人怜哀之耳若得遇之驩喜又当何如也如此説诗倍觉有味且使学者知诗之文辞皆本古训其畧犹存尒疋方言非若后世诗人苟焉而已人也人之人兮皆古训古训既亡诸儒异説故因薄借綦而并及之【表记正义曰成十六年公羊传文证人是人偶相存爱之义也公羊谓之悕方言谓之嘳又谓之思或谓之无写皆怜也所谓相人偶者其义如此然其文莫知所出】吕氏春秋爱类篇曰仁于他物不仁于人不得为仁不仁于他物独仁于人犹若为仁仁也者仁乎其类者也齐宣易牛梁武麫牲皆不知仁吕氏之説甚明可补中庸正义【法言曰道以导之徳以得之仁以人之义以宜之僼以体之】
　　弁师王之皮弁会五采玉璂案隋志弁之制高五寸前后玉饰诗云防弁如星董巴曰以鹿皮为之尚书顾命四人綦弁执戈自天子至于执戈通贵贱矣魏台访议曰天子以五采玉珠十二饰之通用乌漆纱天子十二琪皇太子及一品九琪二品八琪三品七琪四品六琪五品五琪六品以下无琪惟文官服之不通武职礼图有结缨而无笄导少府少监何稠请施象牙簪导从之弁加簪导自兹始弁师王之皮弁象邸玉笄谓弁无笄道者非也何稠请施象牙簪导盖本弁师之制而加焉耳其琪饰之数经传无文録以备攷释名云簪建也所以建冠于髪也【一作簪兟也以兟连冠于髪也】揥摘也所以摘髪也导所以导防鬓髪使入巾帻之里也天子以玉笄而导亦如之降此通用玳瑁及犀隋则惟弁用象牙笄导焉弁师象邸者象牙导也邸与揥音同古文通卫风象揥毛传云揥所以摘髪孔疏训摘为搔而不能名为何物学者疑之盖揥者汉之摘也长一尺为簪后世或名箆或名导导以防鬓簪以固冠簪即古之笄导即古之揥魏风佩其象揥毛传云象揥所以为饰盖刻镂摘头以为饰也王之皮弁玉簪而象导也明矣导亦名簪通俗文云帻导曰簪揥一作楴广韵云整发钗箆一作□玉篇云钗箆又曰□钗即整髪之楴揥楴同字箆楴同物是为导亦曰摘许叔重曰骨摘之可会髪曰防诗云防弁如星则似摘一名防以骨为之故从骨然弁师注云故书防作防司农读为防引士丧礼桧用组乃笄桧读与防同以组束髪谓之桧【一作鬠】沛国人谓反紒为防愚案士丧礼鬠笄用桑防髪曰鬠笄与摘皆所以防髪故亦得防名诗云象服是宜毛传解象服与象揥同皆云以为饰孔颖达谓以象骨饰服失之逺矣范甯注谷梁以象服为吉笄近之愚谓象服即象揥佩犹服也谓着于首【案文选李善注引説文曰揥取也佗狄切协韵佗帝切愚谓揥古摘字説文揥作故讁亦作□皆以啻为声读若摘则揥与摘通故毛传训为摘后汉志摘长一尺有等级皇太后则以玳瑁为之端有华胜上有鳯凰下垂白珠其饰弥盛矣故毛传云象揥所以为饰也】凡男子有二笄一固髻一固冠固髻者韬髪作髻讫揷笄于其中以固髻内则栉縰笄总是也固冠者束髪加冠讫【縰韬髪总束髪】揷笄于其中以固冠士冠礼皮弁笄爵弁笄是也然则象揥以固髻玉簪以固冠欤或曰幕人设皇邸郑司农云邸后版也则象邸盖冕之版矣冕版前俛而弁前后平故以弁名周曰邸汉曰版古今异语皇邸以羽饰则象邸以象饰可知其説近是然旧説皮弁无版有版者爵弁耳按尒疋邸谓之柢柢楴皆从木以氐帝为声实一字楴者笄之属则邸非簪而何贾疏以为弁顶则版也似非一説弁皆有版并存以备攷
　　司戈盾掌建乘车而设藩盾舍则设之行则敛之康成谓藩盾如今扶蘓蘓与胥古文通故扶蘓一作扶胥盖秦汉间语周之藩盾也建之乘车以蔽左右军旅防同前后拒守大者八尺轮三十六乘挽者每乘二十四人以大扶胥为武卫焉中者五尺轮大橹扶胥七十二具小者鹿车轮小橹扶胥一百四十六具皆以矛防为翼扶胥为卫在车两轓故曰藩盾【藩与轓通】止则设焉严其守也行则敛焉利其行也王之乘车则然若凡兵车虽行亦设之所以陷坚阵败强敌説者遂以扶胥为车名失之甚矣大扶胥者左传偪阳之役狄虒弥建大车之轮而蒙之以甲以为橹者是也古者材士持强弩矛防夹车而趋左八人右八人车止则持轮以为羽翼狄虒弥以一人当之非所谓有力如虎者乎扶胥之大小眡其轮之高卑髙则建大卑则建小建橹于轮非以轮为橹也即古之辇军行载器止则为营一名车耳车耳曰藩因以建盾一名龙盾诗曰龙盾之合画龙于盾为龙盾合者合而载之以蔽车汉书以牛车为橹为橹者设盾以为车蔽也康成谓阻险之处王行止宿次车为藩以备非常然则设车宫建藩盾掌舍设之司戈盾建焉【太元积之次四曰君子积善至于车耳测曰君子积善至于藩也注云藩车耳藩一作蕃古今文应劭曰车耳反出所以屏蔽尘泥或用革里语曰仕宦不止车生耳轓説文作防省作反读为藩车耳反出者车之两反旁出如耳也顔师古不知而驳之误矣】
　　司弓矢职曰王弓弧弓以授射甲革椹质者又曰泽共射椹质之弓矢椹或作鞎先郑定为椹后郑云质正也树椹以为射正先郑谓二尺曰正四寸曰质小尒疋亦云正方二尺正中者谓之古文臬或作□所谓质也质者射之的先儒皆分正质为二后郑一之故曰质正也树椹以为正若臬然矣圉师职曰射则充椹质杜子春读椹为齐人鈇椹之椹圉人所习故使充之言圉人养马以鈇斩刍乃其职也汉掌畜官斫莝即此盖斫莝以椹为借耳尒疋椹谓之榩孙炎曰椹斫木质也质一作櫍诗云方斲是虔榩省为虔犹櫍省为质笺云取松柏断之正斲于椹上则是用以为借也诗曰取厉取锻笺云锻石所以为锻质疏云质椹也言锻金之时须山石为椹质故取之则椹质又为锻厉斧斤之石矣史记范雎曰臣之胷不足以当椹质而要不足以待斧注云椹莝椹也质剉刀也失之谷梁传云葛覆质以为臬则质非刀明甚且质为刀则射者何可以为的也顔师古谓鈇非斧得之鈇为剉刀质则莝椹明矣椹质故书作鞎质车革前曰鞎车用革质用皮其类也以皮为或者非误乎郭璞谓鞎以韦靶车轼【靶犹鞔也】即诗之朱鞹毛传云路车朱革然则鞹一名鞎车之前后皆用革鞔前曰鞎后曰笰又皆以簟衣之或饰以羽即诗之簟茀前曰御后曰蔽【椹一作砧文字集略曰砧杵之质也猪金切所谓衣砧淮南子曰夫射仪度不得则格的不中注云格射之椹质的射凖也】
　　枉矢利火射康成谓取名变星飞行有光今之飞矛矛与凫古音同【庄子务光荀子作年光左传竖头须韩诗外传作里凫须是务与牟凫与头古音同凫与矛亦然】汉之飞矛古之飞凫也以其飞行有光一名电影凡车战以强弩矛防为翼飞凫电影副之飞凫赤茎白羽铜为首电影青茎赤羽铁为首画以绛缟长六尺广六寸为光耀夜以白缟长六尺广六寸为流星星有毛羽状如蛇行古之枉矢号曰飞兵大黄参连弩用之然则枉矢配弩明矣絜矢象焉四弩之矢也康成以枉矢属弓絜矢属弩失之説见大公六韬有注俗本合注为本文疑后人所改当攷【两见太平御览一见三百三十六卷一见三百四十九卷】大黄黄肩弩也肩一作间参连弩者三十絭共一臂也【絭去权反又音眷】
　　大驭犯軷説文作范軷云出将有事于道必先告其神立坛四通树茅以依神为軷既祭軷轹于牲而行为范軷又云范者范軷也读与犯同然则驰驱之范因犯軷而得名范者象其形犯者言其义与车前之軓同音学者得其义而失其形久矣则犯軷当依説文作范軷诗及聘礼云出祖曽子问云道而出则軷一祭而三名其牲犬也犬人伏犬王车轹之诗云取羝以軷而羊人无文説者谓天子以犬诸侯以羊又月令冬祀行亦名軷中霤礼云为軷壤厚二寸广五尺轮四尺北面设主于軷上既祭彻之更陈鼎爼而迎尸盖祖道本祭行神当亦有迎尸之礼祖在城门外行在庙门外之西礼虽不同其神一也王出大仆前驱大驭戎仆为驭及犯軷驭下祝是大驭为祝及祭酌仆是大仆为尸祭轵祭軓乃饮此非尸祭而尸饮欤聘记释軷祭酒脯乃饮酒于其侧注云处者于是饯之然则犯軷遂驱之而亦不遂行也既犯軷而后祭则迎尸在犯軷后可知矣其位则随所往之向而为之或曰在城门外之西毛传云軷道祭也郑笺云行神之位取羝以祭神又焚烈为尸羞焉孔疏云天子诸侯軷祭有尸聘礼卿大夫軷祭酒脯无尸崔氏云宫内之軷祭古之行神城外之軷祭山川无道路之神道路之神非行神而何若山川之神则有宗祝以黄金勺前马之礼焉以故知释軷不祭山川也崔氏之説失之矣一説玉路以祀天祀天有尸尸之出也亦如之少仪曰酌尸之仆如君之仆仆谓大驭非也尸不乘玉路注云軓与轵谓轊头軓与范声同谓轼前也疏云两轵即左右轨车毂小头毂末之轨车旁着九式前之軓车旁着凡愚谓轨车辙轵小穿本非一物康成一之亦必有説矣孔疏以毂末之轵为车辙之轨似依注而为之説及风正义则又云轨当为轵少仪误耳盖亦疑而未定欤尸不乘玉路何也曰尸未入庙其尊未伸故曰尸在庙门外则疑于臣安得乘玉路也轊头曰轵轼前曰軓毛诗音义以軓为轊头失之田仆设驱逆之车注云驱驱使禽前趋获逆衙还之使不出围御借作衙古音同也后汉北海相景君铭曰强衙改节微弱蒙恩则知汉隶御皆作衙矣【御与圉通列子御冦战国防作圉冦圉即圄通作衙】召南毛传云虞人翼五豝以待公之孔疏云书多士曰敢翼殷命注云翼驱也【所引多士乃马融尚书亦见书正义】吉日传云驱禽而至天子之所易曰王用三驱则田猎有驱禽之法知虞人驱之者山虞莱山田之野泽虞莱泽野驷铁笺云奉是时牡者谓虞人然则驱逆之车田仆设之校人帅之虞人乘之以驱禽也驱逆之车名曰佐车佐犹左也逐禽由左从左射之车仆职所谓轻车之萃即此一名輶车诗曰輶车鸾镳輶犹轻也笺云驱逆之车也乘车鸾在衡轻车鸾在镳车驱而犬获则知驱逆之车并有田犬以从禽矣少仪注云朝祀之副曰贰戎猎之副曰佐疏云戎车之副曰倅田车之副曰佐故戎仆掌倅田仆掌佐对异散通鲁庄公乘丘之战佐车授绥是戎车之副亦曰佐也少仪乘贰车则式佐车则否熊氏谓据诸侯误矣佐车者武车也武车不式岂独诸侯凡田王提马而走诸侯晋大夫驰注云提犹举也晋犹抑也使人扣之以止奔驰放不扣愚谓止马曰控骋马曰磬勒马曰提放马曰晋提犹控也晋犹磬也提之言迟晋之言进驰则奔矣【控一作鞚通俗文曰所以制马口曰鞚张揖埤仓曰鞚马勒也勒马曰提亦谓之控】
　　校人廏有十二马有六种一廏二百一十六匹倍之为四百三十二匹乃二廏良马一种之数也以其数三之得一千二百九十六匹乃二廏驽马三良马之数也以其数五之得二千一百六十匹乃十廏良马五种之数也与二廏驽马三良马之数相并得三千四百五十六匹乃五良一驽十二闲之全数也五良十廏一驽二廏共十有二闲郊国六闲四种良马三种为三闲六百四十八匹驽马三之分为三闲亦如之共一千二百九十六匹乃邦国六闲三良一驽之数也家四闲二种良马一种为一闲二百一十六匹驽马三之分为三闲六百四十八匹相并为八百六十四匹乃家四闲一良一驽之数也此依郑注而计之如此王马失之少家马失之多唐马六闲闲有左右为十二闲犹周马六廏廏有左右为十二廐唐合十二闲为二廏犹周合十二廏为二校唐有祥驎鳯苑之名自贞观至麟徳马七十万六千而后魏河西牧马至二百余万匹恒置戎马十万以拟京师军警之备两汉牧师诸苑三十六所分在河西六郡养马三十万头而周之王马仅三千余匹何足以给军国之用乎騋牝三千邦国则然耳而谓王马大数亦然陋矣周马之数无闻然宣王师干之试其车三千鲁大搜于红革车千乘晋治兵于邾南甲车四千则王马与国马一时之盛可知也汉有御马谓之秣马食粟苦肥气盛怒至日步作之孝文节俭惟百余匹而王马三千以给军国则太少以奉乘舆则又太多矣古者卿有军事循车马比卒乘以备戎而家无私廏晋国之法上大夫二舆二乘中大夫二舆一乘下大夫専乘王度记卿驾四大夫驾三士驾二以为等差无取乎多马也足以给朝事而已是以楚相孙叔敖栈车牝马中行穆子【一作宻子】为晋卿有车十乘不忧其薄也魏亦有五乘将军秦鍼以车多惧选非失之侈乎观起多马楚车裂之其法严矣子产之家兵车不过十七乘也汉袁盎用事于景帝之朝秣马一驷公孙为三公有马十乘而周之家马八百有余似失之大夫守百乘之地以故家有四闲乃国之军马非家之私廏也家不藏兵革而春秋之世私家授甲相攻则其马之多曷足怪焉马毛物之种九十有二叱拨之别十青之别二乌之别五白之别一赤之别五紫之别六骏之别十一赭白之别六骝之别八騧之别六骆之别五骓之别五騟之别八駮胯之别六駮之别三骠之别七其畧在鲁颂駉篇所谓物马毛马者盖如此毛齐其色物齐其力马饱为駜马肥为駫马盛为騯马和为□马迟为笃马疾为颿马骤为骎马驰为骋马突为駻马奔为□马惊为骇马立为驻马顺为驯马犗为騬马众为骉马多为駪马骏为骜马逸为騛马力为駴马防为隲马驹为褭则所谓戎事齐力者观其文可以知其义矣
　　廋人职马八尺以上为龙郑司农引月令曰驾苍龙案尒疋马属絶有力駥又曰马八尺为駥郭注引廋人职龙作駥而高诱注月令引廋人职作龙然则龙与駥古音同也龙亦作防潜夫论曰求防问防或云防野马非也学者好怪乃谓龙者仁马河水之精高八尺五寸长头有翼鸣声九音遇明主则见于是有龙马负图之瑞应皆妄言也大戴礼曰春夏乘龙秋冬乘马月令春防夏駵秋骆冬骊而駥防并不见説文则知古通作龙矣【防一作驡良马也音采朗切盖土音也以形声求之实不可解】易震为龙虞翻本作駹注云駹苍色震东方旧读作龙非也案説文駹马面颡皆白亦非纯苍盖苍龙而兼的颡与龙转为駹犹龙转为驡【采朗切】古音皆通或以为误岂其然説者谓汉得大宛名马象龙象龙天马名也龙为天驷故马以龙名何休曰天子马曰龙诸侯曰马卿大夫士曰驹诗云驾我乘马乘我乘驹毛传云大夫乘驹郑笺云马六尺以下为驹
　　春秋元命包曰五星流为兖州钩钤星别为豫州昴毕散为冀州箕星散为幽州营室流为并州参伐流为益州虚危流为青州天氐流为徐州轸星散为荆州牵牛流为扬州益州者禹贡梁州周以梁并雍则为雍州之地秦之蜀郡汉以其地为益州蜀之分野与秦同分徐州者禹贡海岱及淮之地周省徐入青秦兼天下置泗水薛琅邪三郡汉或分或改以其地为徐州説者谓兖瑞也信也又云州以沇水得名豫者舒也言中州禀中和之气其性安舒冀乃帝王之都其地有险有易分野为赵故属毕舜以冀州濶大分衞以西为并州燕以北为幽州周人因焉幽之分野为燕故属尾箕言北方太隂故以幽为号并之分野为卫故属室壁不以卫水恒山为名而云并者盖以其地在两谷之间也合梁为雍四塞之地故以雍名亦谓西北之位隂阳气雍阏也正东青州土居少阳其色青故名正南荆州荆强也言其气躁强亦曰警也言有道后服无道先叛常警备也东南扬州分为呉粤故属斗牛以为江南躁动厥性轻亦曰泽国水波也汉都雍州为三辅属司不统于州而以雍之西为凉州西南为益州又开地斥境南置交阯北置朔方之州兼徐梁幽并夏周之制是为十三州因置十三部刺史元命包汉人伪造故言益州而不言雍州则防纬虽起于春秋之时实乱于哀平之际信矣孔頴逹曰舜分青州为营州营州即辽东汉末公孙度据之自号青州刺史越海收东莱诸郡尧时青州当越海而有辽东也在周职方为幽州之地贾公彦曰汉光武十三年以辽东属青州二十四年还属幽州郭璞以尔雅释地九州为殷制夏无幽并营殷无青梁并周无徐梁营
　　江出岷山汉出嶓冡皆源于雍州而东南流为荆州之川颖出少室湛出昆阳皆发源于豫州而东南流为荆州之浸盖颍之别为防防有大小小防出汝南防强与颍水合故颍或谓之防颍水又东大防水注之东南流迳召陵县故城南而上承汝水枝津世亦谓之大防水南迳慎城西而入于颍慎故楚邑白公所居以拒吴者颍水从此会于淮故左传谓之颍尾盖颍首阳城而尾下蔡下蔡故州来班固独指此为荆州寖则其地古属荆州矣召陵及慎汉属汝南为豫州在春秋则皆楚地楚曰荆人则皆古荆州之域也湛水北枕山山有长阪水流其下故有湛阪之名京相璠曰昆阳县北有蒲城蒲城北有湛水东流入汝昆阳在犨县北而湛出犨北鱼陵西北而东南流厯鱼陵下其地接方城方城即叶县汉昆阳属颍川为豫犨属南阳为荆然则湛合汝从豫入荆也汝有濆郦道元谓濆防声相近故世谓濆水为大防水亦或下合防颍之称则似颍湛与汝濆合为一水矣正南曰荆州江汉汝濆皆南土国风列于周南故江汉为川颍湛合汝濆为浸【防读为殷与濆同音】古荆州北接陈汝控带许洛齐语桓公南伐楚济汝逾方城望汶山荆州诸侯莫不来服郑语南有荆蛮申吕应邓陈蔡随唐所谓荆州诸侯也楚语灵王城陈蔡不羮按父城有应乡故应国新蔡故蔡徙有大吕小吕亭故吕国定陵襄城有东西两不羮在汉或属颍川或属汝南陈故陈国属淮阳皆古荆州淮南子曰昔者楚地南卷沅湘北绕颍泗西包巴蜀东裹郯淮颍汝以为洫江汉以为池亘之以邓林绵之以方城【汝颍以为险江汉以为池限之以邓林缘之以方城见荀子议兵篇】然则颍湛即颍汝也康成以为宜属豫州岂其然乎春秋传楚令尹子瑕城郏水经注颍川郏县汝水迳其故城南即子瑕之所城也则颍汝宜属荆州益信尒疋九薮秦有杨陓吕氏春秋秦之阳华淮南子秦之阳纡高诱曰阳华在鳯翔或曰在华隂又云阳纡在冯翊池阳一名具圃皆臆説也郭景纯谓在扶风汧县则直以蒲当之矣案中山经阳华之山杨水出焉西南流注于洛门水出焉东北流注于河□姑之水出于其隂郦道元谓其地在农上雒河在东北洛在西南实古冀州之薮是为洛间言在河洛之间尧受河图于此禹治洪水具祷阳纡即其地也穆天子传天子西征骛行至阳纡之山河伯无夷之所都居是惟河宗氏自宗周水以西至于河宗之邦阳纡之山三千有四百里自阳纡还归于周三千里淮南子曰龙门未辟吕梁未凿河出孟门之上説者谓吕梁在西河离石县西孟门乃龙门之上口兼孟津之名古河宗之地阳纡即阳华盖山也衍而为薮河伯都焉其山更在薮之西故距瀍水三千里而中山经亦云门水出阳华至于河七百九十里入雒水则其地之广可知故半在秦半在晋然而职方属冀不属雍何也谷梁子曰郑在冀州郑在豫而云冀者盖冀帝王之国为天下之中州是以禹贡首冀州而邹衍叙九州赤县之畿亦自冀州始故自平逢之山至阳华之山凡十四山而岳在其中以六月祭之六月者岁之中也盖地中山中祭以岁中阳华属冀以此雍州之川泾汭注云汭在豳地诗曰汭泦之即泦读为鞫毛传云芮水涯笺云芮之言内也水之内曰隩水之外曰鞫则汭非水名渭汭夏汭汉汭罗汭洛汭沙汭淮汭桐汭皆曰汭闵公二年虢公败犬戎于渭汭服虔曰汭谓内也杜预曰水之隈曲曰汭王肃曰汭入也吕忱曰汭者水相入也渭水入河是为渭汭其地在京兆船司空犹夏水入江为夏汭其地在江夏云杜县亦曰汭水兼通夏目而会于江然则汭非水名信矣雍之川莫大于汧渭班固言芮出汧东入泾是汧水入泾谓之汭也吕忱之説不其然乎并州之川呕夷注云祈夷祈呕音相近水经注亦作祈夷出代之平舒县东迳县之故城南泽中控引众泉以成一川魏土地记曰代城西九十里有平舒城西南五里代水所出东北流乃祈夷也在代故亦曰代水豫之浸曰波溠注云溠宜属荆案湖有溠漳有溠江有溠湖水别为金浦溠漳水别为柏梁溠江水别为观详溠皆以溠名然则溠不属荆也尒疋洛为波则波溠明为荥洛之别名矣应劭谓孤山波水所出区区小水安足为一州之浸乎【马融广成颂曰防波溠夤防荥雒説本职方曰曰夤明波溠即荥雒也注引水经注溠水出黄山在唐随州阳县东北则溠属荆矣波水出歇马岭即应劭所谓孤山波水所出者在唐汝州鲁山西北荥水在荥阳县东】尒疋潬沙出注云水中沙堆为潬溠犹潬也故可为梁左传梁溠盖以此【地理志汧县汧水出西北芮水亦出西北明芮即汧也郦氏谓汧有二源一出县之蒲谷乡中谷决为蒲薮一出县西山世谓之小陇山即古之陇坂东北注为鱼龙水二源分流一入渭一入泾入渭者谓之渭汭入泾者谓之泾汭説文云汭水相入也】説文水起北地灵丘东入河即沤夷水并州川案灵丘唐蔚州治通典云呕夷在其界汉属代郡未闻北地有灵丘则説文非许氏之旧矣然以水为并州川则班氏之説也祈夷水北至桑干水东至文安本非一水郦氏以为温夷出县西北高氏山山海经曰高氏【一作是】之山水出焉东流注于河然则呕夷盖温夷欤一説阳陓大陆一地两名禹贡大陆属冀州康成注尚书引地説云大河东北流过绛水千里至大陆为地腹而汉志大陆在钜鹿绛水在信都禹贡北过降水至于大陆康成谓钜鹿与信都相去非千里地名变易世失其处今河内共山共水出焉古音降读为共今之共水古之降水説文作洪亦云然而以馆陶北屯氏河河之故道为大陆则亦冀州之地也春秋传魏献子田于大陆焚焉还卒于甯杜氏谓钜鹿絶逺当在汲郡脩武县之吴泽修武故甯也郦注引韩诗外传武王伐纣勒兵于甯更名修武亦以为呉泽即大陆纣都在冀州大陆之野即汉河内朝歌县去钜鹿虽逺而皆有大陆之名盖以其为地腹纒络绵邈高者山下者薮广且平者陆焉用指其处以实之哉竹书穆王征犬戎祭公帅师从王西征次于阳纡盖谓阳纡山也似阳纡在西阳华在南而得合为一者亦犹楚之雩瞢跨川亘隰兼包势广者欤修务训曰禹之为水以身解于阳旴之河阳旴者阳纡也【旴或为眄髙诱曰阳眄河在秦地应休琏引之作阳旴李善注云旴音纡】
　　形方氏□离之地□今作乖俗误为蕐説文为草木华从从亏□背吕也象胁肋形从□康成读□为哨之□离者邪离絶也説文玉篇皆无字而于□部加蕐训为蕐斜【广韵作防又作防即字】蕐邪者犹邪云尔蕐一作防广雅暌防也防哨衺也明与防同【防实一字广韵分为两一音夸一音乖】形方氏掌正地形故其形蕐斜者正之不正者谓之贾疏谓两头寛中狭未知所出当攷説文斜读若荼诗其虚其邪郑笺从尔雅邪读为徐则邪非徐也【荼古舒字舒徐义同】邪一作斜亦作衺即窊字説文云汚衺下也从穴声一作窳字林云污也音乌説文汚窬陆徳明曰汚窬犹汚邪也然则邪犹汚邪欤径侹为直邪为曲【史记汚邪满车説苑下田洿邪】一説即竵説文云不正也从立声似非地形当攷














　　礼説卷十一
<经部,礼类,周礼之属,礼说>
　　钦定四库全书
　　礼说卷十二　　　　翰林院侍讲惠士竒撰秋官一
　　大司冦禁民讼入束矢禁民狱入钧金管子曰小辠入以金钧薄辠入以半钧讼狱者三禁之而不直则入一束矢以罚之亦见齐语盖束矢以示罚钧金以赎禁之而不听乃入束失钧金说者谓讼狱者皆然误矣矢取其直不直者入束矢金能见情无情者入钧金若不入矢则是自服不直不入金则是自服无情乃所以禁民讼禁民狱也折狱不以刚旧说谓金取坚刚失之淮南子曰有轻辠者赎以金分讼而不胜者出一束箭注云金分者随辠轻重有分两箭十二爲束案乡射礼大夫之矢则兼束之以茅上握握谓中央又大射仪宾诸公卿大夫之矢皆异束之兼束者四矢异束亦然乡射专指大夫言故云兼大射兼指诸公卿大夫言故云异束于握上谓可握而持然则束矢者四矢也旧说谓十二矢者盖本汉书弓一张矢四发服防曰发十二矢韦昭曰射礼三而止毎射四矢故以十二爲一发然则一弓四十八矢其说又与毛郑不同【师古以一发爲一放则四发爲四矢然案魏百官名曰三公拜赐鹑尾鹘尾髇箭十二枚则服韦之说非无据也】鲁颂毛传曰五十矢爲束盖本荀子论兵一弩负矢五十个之说康成谓一弓百矢盖本书春秋传彤弓一彤矢百之文此二说者一用之军旅一以赐诸侯皆不言束也而谓秋官听讼入矢亦如之其不然乎舜典金作赎刑注云金黄金吕刑其罚百锾注云黄铁孔頴逹谓黄金黄铁皆今之铜也古赎辠以铜汉始改用黄金但少其数令与铜相敌康成驳异义言赎死辠千锾锾六两大半两爲四百一十六斤一十两大半两铜与金赎死辠三斤爲价相依附是古赎辠皆以铜也礼器内金亦谓所贡之铜注云金炤物疏云金能照物露见其情此周礼禁民狱者所以入钧金欤易噬嗑外卦为离离为火五行之位火承金坤之六五上升干位得中而明故曰得黄金黄言中金言明也素问云金发而清明广雅以清明爲金神折狱以明得其情矣得情勿喜故有贞厉之戒焉禹贡金三品铜三色也鲁颂大赂南金言南指荆扬王肃以三品爲金银铜孔颖达以爲尒疋黄金之美者谓之镠白金谓之银则贡金银者当以镠银爲名也禹贡有镠铁锡铅银而无铜故知金爲铜春秋僖十八年郑伯朝楚楚子赐之金旣而悔之与之盟曰无以铸兵故以铸三钟此即荆扬所贡之金也古以铜爲兵楚金利故吴越之劔南人贵而寳之弗使出境然则三品爲铜信矣三色者青白赤也康成云今东莱称或以大半两爲钧与三十斤相去县絶则钧金犹金分盖亦随辠轻重之名矣晋律赎死金二斤失赎辠囚罚金四两汉律赎死金二斤八两皆黄金也
　　小司冦掌外朝之政以致万民而询焉询有三其三曰询立君春秋王子朝与敬王争立求助于晋晋欲助之而莫知适立也乃使士景伯涖问于周士伯立于干祭而问介众由是遂絶子朝之使而戴敬王君子曰礼夫礼立君必询万民也尧年老而子不肖舜有元德而在侧微帝闻之而岳牧不举于是帝朝万民而询之廷民之所举一如帝之所闻而当乎帝心于是史臣书之曰师锡帝介众曰师以爲舜有天下也众锡之曷爲不曰天锡之而曰众锡之天远而众迩也不孚于众而合乎天妄矣且古者立君问诸民不问诸神楚共王有宠子五人未知谁立乃大有事于羣望而祈焉密埋璧于庭而使五人入拜且曰当璧而拜者神所立也旣而或跨之或加之或压之皆可以爲当璧则神之所命谁知之者适足以啓其觊觎之心而前有蒲宫后有奥主臣强于君末大于本乱几亡国故古者立君问诸民不问诸神然则太卜曷爲而卜立君卜立君者先王先蔽志而后命龟谋及卿士谋及庶人乃叅之以卜筮未有不谋乎卿士不谋乎庶人而专信卜筮之说者也是故众归之者王众去之者亡汤武革命尧舜巽命泽灭火曰革柔顺刚曰巽刚爲君柔爲民言君中正而民顺之矣太康尸位黎民贰也成汤代虐兆民懐也帝癸丧邦众弗协也武王克纣众一心也故曰众归之者王众去之者亡
　　小司冦听民之所刺宥以施上服下服之刑司刺求民情断民中而施上服下服之辠注云上服劓墨也下服宫刖也凡行刑必先规识所刑之处乃后刑之疏云规识在体若衣服在身故曰服盖汉法如此康诰曰呜呼封有叙时乃大明服惟民其勅懋和又曰要囚服念五六日至于旬时丕蔽要囚明堂位曰百官废职服大刑而天下大服说文当辠人曰□从防从服辠也荀子曰书云义刑义杀勿庸以卽予惟曰未有顺事言先敎也故先王旣陈之以道上先服之管子曰上不行则民不从彼民不服法死制则国必乱矣是以有道之君行法修制先民服也然则陈之以道先民服之及其要囚又加服念所谓上服也罚虽有伦犹曰未逊刑一人而天下服杀一人而万民和所谓下服也书曰恫瘝乃身程典曰余体民如毛在躬防之痛无不省盖疾痛本诸身求诸民故曰一国之刑具在于身则下服必先上服也敎之以三物纠之以五刑求之以五听然犹必三刺三宥三赦而后加刑则民之陷于刑者亦寡矣成康之际天下安宁刑错四十余年不用者以此康成以汉法解周官似失之吕刑上刑适轻下服下刑适重上服轻重以权惟明克允苟非服念焉能用权五刑故有五服传曰辠多而刑五丧多而服五上附下附列也然则服读爲附【攷工记牝服服读爲负吕刑上服下服服读爲附盖服本有附音并非改字不识字而自谓通经妄矣】附之上下如丧之轻重矣或从重而轻或从轻而重或恩轻而义重或名重而情轻上附下附皆有等比服问所谓列犹吕刑所谓权我所谓服者大明服也后汉太尉刘恺奏议引吕刑曰上刑挟轻下刑挟重而上服下服礼记服作附盖服与辠定而施刑附谓辠疑而议减王制曰附从轻小司冦八辟亦曰丽邦法附刑罚附者律之比例挟犹举也上刑挟轻下附者举轻以明重下刑挟重上附者举重以明轻所谓上下比辠必察小大之比以成之者也【下附谓小比上附谓大比大小犹轻重已行故事曰比】荀子曰有法者以法行无法者以类举谓之附庄子曰以刑爲体谓之服
　　士师五禁一曰宫禁二曰官禁三曰国禁四曰野禁五曰军禁康成谓古之禁书亡矣今宫门有符籍官府有无故擅入城门有离载下帷野有田律军有嚣讙夜行之禁其觕可言者今汉律亦亡其觕莫能言矣离载者载奇兵也韩非子曰非传非遽载竒兵革辠死不赦离之言奇载而下帷是爲奸非若两人同车法所不禁也贾疏失之士师野禁卽大司冦之野刑所谓上功纠力者谓民农则重本重本则少私义少私义则公法立力乃专一是故丈夫不织而衣妇人不耕而食男女贸功以长生敬时爱日非老不休非疾不息非死不舍故谓之纠力吕览上农篇野禁有五古之禁书犹存其略焉庶人不冠弁娶妻嫁女不酒醴聚众农不上闻不敢私籍于庸地未辟易不操麻不出粪齿年未长不敢爲园囿量力不足不敢渠地而耕农不敢越畔贾不敢爲异事山不敢伐材下木泽人不敢灰僇罗网罝罦不敢出于门罛罟不敢入于渊爲害于时也苟非同姓男不出御女不外嫁以安农也灰僇者月令仲夏母烧灰烧灰者僇庸谓佣赁者而云不敢私籍则古有在官之佣故遂师得移用之以救其时事欤男女嫁娶不出乡里则民无百里之戚不敢越乡而交大司徒所谓联兄弟以安民盖如此孔子曰入其境田畴易草莱辟沟洫治此在上者恭敬以信故其民尽力也入其邑墙屋完固树木甚茂此在上者忠信以寛故其民不偷也是爲野禁亦曰野刑不禁以法而禁以身不刑其体而刑其心故其时野无旷土国无罢民康成以田律当之误矣士师五戒四曰纠用诸国中五曰宪用诸都鄙康成谓纠宪未有闻焉案小司冦正岁观刑象乃宣布于四方宪刑禁则宪者国之刑书小宰以宫刑宪禁于王宫内宰宪禁于北宫盖皆宫中之刑而表县之以爲法小宰掌宫之纠禁宫正亦掌焉宫正纠德行内宰纠其守则纠亦用诸宫中州里纠过恶党正纠戒之邻长相戒相受乡遂县之士亦各纠其民则皆用诸国中者也大司冦纠力纠守纠孝纠职纠恭徧及万民矣战国策安陵君成侯者奉襄王之命以守安陵也手受大府之宪宪之上篇曰子弑父臣弑君有常刑不赦国虽大赦降臣亡子不得与焉安陵说苑作鄙陵汉县属颍川郡战国属魏爲安陵小国也韩魏灭而独存所谓大府之宪卽士师之宪用诸都鄙者而称宪之上篇则宪卽古之章也管子正月之朔布宪于国百吏习宪于君前受宪于太史太史旣布宪入籍于大府宪未布莫敢就舎就舎谓之畱令辠死不赦宪旣布有不行宪者谓之不从令辠死不赦考宪而有不合于大府之籍者侈曰专制不足曰亏令辠死不赦是爲首宪春官太史之所藏颁之官府都鄙者卽此布宪执旌节以宣布于四方达于四海盖正月布之正岁县之【周正月夏正岁】墨子曰先王之书出国家布百姓者宪也晏子曰君子有道悬之闾士师五禁书而县于门闾者以此
　　士师八成七曰邦傰傰一作朋注云故书朋作傰郑司农读爲朋友之朋案汉书王尊传有南山盗傰宗苏林曰傰音朋盖本郑司农之读而失焉者也晋灼音倍得之说文省作倗读若陪晋音本此颜师古亦以晋音爲是则傰非朋审矣古有朋无党同道爲朋阿党爲傰八成者四方之乱狱王命讶士成之立气势结私交作威福君子犯礼小人犯法无守职奉上之义有背公死党之名故曰邦傰谓之乱狱管子幼官篇所谓散羣傰署也强者爲圈弱者爲属圈属羣徒私相署置故王命讶士以成之者散之焉防从邑地名汉功臣表防成侯师古曰防音陪又普肻反从邑爲防从人爲傰傰古倍字皆从人以朋咅得声司农破爲朋或作堋说文引虞书曰堋淫于家堋与倗通广雅否弗倗粃皆非佳语亦犹奸宄窃盗云尔淮南中诇邦汋也胜诡隂谋邦贼也吴之宰嚭梁之朱异身内情外国将生害邦谍也薛宣之子创戮近臣犯邦令也羊之客诈称御史挢邦令也阳虎之囚季孙爲邦盗也朱博之附傅晏爲邦傰也杜业之毁师丹爲邦诬也是爲士师掌士之八戒士指讶士讶士谕邦国之辠刑成四方之乱狱盖以此荀子曰蔽公者谓之昧隐良者谓之妒奉妒昧者谓之交谲交谲之人妒昧之臣国之薉孽也此邦诬之谓欤妒昧爲诬交谲爲汋虽有妒昧之臣苟非交谲则妒昧不行故八成以邦汋始邦诬终
　　书传曰今之听民求所以杀之古之听民者求所以生之不得其所以生之之道乃刑杀君与臣防焉听谓议狱察其辞辩其讼异其要近者听于朝远者上于国乡士一旬遂士二旬县士三旬方士三月司防听之断其狱其讼羣士司刑各丽其法以议而求所以生之之道若求其道而不得则士师受中刑杀仍登中于天府盖司民登数司冦登中皆于祖庙使神监之若欲免其死则近者王防其期逺者王令三公及六卿防其期盖当司冦听之之日而往议之书传所谓君与臣防焉者也说者曰防者就也春秋之例鲁往防于他处则书曰会某若公在外彼来就公则曰防公【文十三年衞侯防公于防】是就之义防必有期凡我防彼彼防我各及其期曰防若不及其期则曰弗遇讥无信也【桓十年秋公防衞侯于桃邱弗遇】然则防必有期明矣故司刑议狱亦曰防其期期者一旬二旬三旬之期也君与臣防君不爲卑臣不爲伉春秋叔老防郑伯公孙敖防晋侯礼也左氏谓卿不防公侯失之矣不明周礼焉得通春秋都家不会何也方士掌都家讶士掌四方之讼狱言四方则兼都家邦国矣有辠刑则明以谕有乱狱则往而成都家亦如之故不言防也且四方之听朝冡宰赞之矣岂都家独不然乎
　　讶士谕辠刑于邦国凡四方之有治于士者造焉注云士谓士师也谳疑辨事先来诣讶士乃得达于士师如今郡国亦时遣主者吏诣廷尉议者案孝景五年诏曰诸狱疑虽文致于法而于人心不厌者輙谳之注云谳平议也后元年诏曰狱疑者谳有司有司不能决移廷尉有令谳而后不当谳者不爲失欲令治狱者务先寛然则四方之有治于士者造焉治犹谳造犹移有疑则谳不决则移愼之至也亦欲使邦国之治狱者务先寛也汉之廷尉周之士师造士师犹移廷尉尔【郡国有疑狱皆谳廷尉】
　　春秋桓二年春王正月戊申宋督弑其君与夷及其大夫孔父三月公防齐侯陈侯郑伯于稷以成宋乱谷梁曰以者内爲志焉尔公爲志乎成是乱也此成矣取不成事之辞而加之焉于内之恶而君子无遗焉尔公羊谓内大恶讳而目言之者以逺也左氏亦谓成宋乱者爲赂故皆非也赂者取郜大鼎于宋固明书之而不讳矣取赂在后成乱在前左氏一之尤失经义公欲成乱故防于稷卒取赂而还自是两事春秋属辞以直不以罔宋乱已成取不成事之辞而加之是罔也非直也岂圣人之心哉说者求其义而不得则曰成者平也平宋乱也如其说则曷爲书成而不书平书成则非平亦明矣盖自古训亡而孔子之雅言亦絶学者遂莫能明春秋一字之辞由是杜预之徒妄爲之说盖成者断狱之名王制所谓成狱辞也凡听五刑之讼必察小大之比以成之史以狱成吿于正【史司冦吏也正于周乡师之属今汉有正平丞秦所置】正听之正以狱成告于大司冦大司冦听之以狱成告于王王命三公参听之三公以狱成告于王此之谓成狱辞刑者侀也侀者成也一成而不可变故谓之成秋官讶士掌四方之讼狱四方有乱狱则往而成之成之者听之也不可谓之平平者和解两家训成爲平妄之甚矣四方乱狱莫大于弑君桓往成之不成而退反取赂焉孔子直书之伤天下之无王也地官调人凡过而杀伤人者以民成之注有两说一谓和解之一谓立证佐成其辠两说皆未允以民成之者与民共听之而已鲁公孙敖爲襄仲聘而自娶焉仲将攻之公止之惠伯成之使仲舎之公孙敖反之此成之之事也如但和解两家又何必使舎之且使反之乎舎之反之非所以断成其事欤邾娄定公之时有弑其父者有司以吿公瞿然失席曰是寡人之也寡人尝学断斯狱矣臣弑君凡在官者杀无赦子弑父凡在宫者杀无赦杀其人坏其室洿其宫而潴焉盖君逾月而后举爵所谓四方有乱狱则往而成之者盖如此春秋所谓成宋乱者亦以此诗曰虞芮质厥成质者剂也两造之辞爲两剂故曰以两剂禁民狱虞芮之狱文王成之明宋之乱桓公不能成也合诗礼叅观则春秋之书法见矣竹书帝啓八年帝使孟涂如巴涖讼涖者往而成之也狱讼成士师受中中者狱讼之成辞故都家刑杀士师书成在官曰官成在国曰邦成以待万民之治谓之中岁终则天府登中故受中之官名爲典成之吏士师之八成由此出焉冡宰八灋之官成亦曰八成八成者八听也【一曰听政役二曰听师田三曰听闾里四曰听称责五曰听禄位六曰听取予七曰听买卖八曰听出入】晋伐郑楚子反救郑郑伯与许男讼焉子反不能决曰侧不足以知二国之成【侧子反名】然则听讼谓之成也
　　朝士之地傅卽司约之地约傅谓傅别约谓约剂皆判书也藏于天府若有讼者则开府视书以听其讼故曰凡属责者以其地傅而听其辞责者讼也论语内自讼包咸注云讼犹责也属责者地讼也战国策云邦属而壤挈者七百里吕氏春秋亦云吴之与越接土邻境壤交通属高诱注云属连也郑司农谓田地町畔相比属故争界而讼如魏清河平原争界八年更二刺史皆不能决冀州牧孙礼请以明帝初封平原图决之便可立断古者邦国土地人民戸口车服礼器皆有图丹书之以爲信谓之丹图如民约则书于戸口图地约则书于土地图器约则书于礼器图此司约所谓小约剂书于丹图者欤又封建诸侯亦有图至汉魏犹然故明帝所封平原王则有平原图以图决讼朝士职所谓以其地傅而听其辞也案图验界宜属平原而曹爽偏听清河之辞乃云图不可用当叅异同是谓地傅不足慿丹图不可信故孙礼爲之叹息而流涕焉小宰职曰听闾里以版图谓讼地者以版图决之地傅者版图也
　　朝士职凡盗贼军郑司农谓盗贼羣軰若军非也军谓持兵者春秋襄二十五年吴子谒伐楚门于巢卒何休曰吴子欲伐楚过巢不假涂卒暴入巢门门者以爲欲犯巢而射杀之君子不责其所不知故与巢得杀之使若吴子自死文所以彊守御也书伐者明持兵入门乃得杀之然则不持兵不得杀之明矣虽羣辈共入乡邑及人家而格杀之则杀之者不得无辠以其不持兵也苟持兵岂必羣辈而后杀之无辠哉故不徒曰盗贼而又曰军所以正盗贼之名也无故持兵入人之门虽伤国君犹若无辠然春秋思患豫防之意深矣渤海盗贼起太守龚遂单车之官移书属县诸持鉏钩田器者皆爲良民持兵者乃爲盗贼然则汉律亦然不持兵者不爲盗也左传凡两军相攻曰军某师则军训爲攻与春秋书伐同义
　　司刺掌三刺因以名其官三刺者三讯也壹讯羣臣再讯羣吏三讯万民征讯其人考讯其阜【讯问也阜众也】愼之至也是爲刺其象棘棘外刺而赤心故树棘爲位象以赤心三刺焉易曰系用徽纆寘于丛棘盖棘者断狱辠之地刺者哀鳏哲狱之情康成谓三刺辠定则杀之若三刺而情可原则宥之且赦之矣司刺掌三刺三宥三赦之灋以求民情断民中岂无宥且赦者而惟戮是闻必不然也则刺非杀也春秋僖公二十有八年公子买戌衞不卒戌刺之成公十有六年刺公子偃公羊谓内讳杀大夫故曰刺谷梁谓先名后刺杀有辠先刺后名杀无辠则直以刺爲杀矣愚谓刺之者讯之也春秋杀大夫未闻列其辠独公子买先列其辠而后刺之则刺之非讯之而何且又安知刺公子偃者先刺之而后杀之欤抑先刺之而后宥之且赦之欤如曰刺之者杀之则春秋书刺与书杀等耳何讳之有乎晋献公令奄楚刺重耳重耳逃于翟令贾华刺夷吾夷吾逃于梁其实未尝杀也惟文公刺懐公于高梁则直杀之矣【内传言杀外传言刺】然厉公杀三郤亦云使胥之昧与夷阳午刺郤至苦成叔及郤锜则是春秋杀大夫列国皆曰刺以掩其专杀大夫之名及孔子脩春秋始改书杀以着其专杀大夫之辠独于内仍书刺者讳言杀故书刺则刺非杀益明刺者或杀之或宥之或赦之辠未定之辞也吴王还自伐齐乃讯申胥讯者刺之刺者问之故申胥释劔而对汉安檀侯刘福坐爲常山太守祝□上讯未竟病死注云讯考问之【□古诅字】所谓刺公子偃者亦如此方言凡草木刺人自关而西谓之刺江湘之间谓之棘然则刺与棘通大司冦听之棘木之下者刺之之谓也汉置刺史奉诏察州尒疋训爲杀似失之【宋书百官志曰刺之爲言犹参觇也写书亦谓之刺汉制不得刺尚书事】
　　司约掌邦国及万民之约剂一曰治神之约二曰治民之约三曰治地之约四曰治功之约五曰治器之约六曰治挚之约大者书于宗彞小者书于丹图古者天地异官民神异业故首治神而治民次之治地次之九职任于民六府修于地而功成焉故治功次之有功乃受器故治器次之有五器因有三帛二生一死挚故治挚次之六者皆有约约者结也要也子贡曰言以结之明神以要之神约者非命祀之谓盖谓凡邦之大盟约北面诏明神大司冦涖之司盟掌之戎右赞之司约书之而登其书于天府其贰在司盟者是也天官以八则治都鄙而驭神之则爲先秋官以六约治万民而治神之约爲上易之观也省方观民神道设敎者以此民约者小司徒邦国之比要鄕师州里之役要也凡大司马之所简稽旅师之所兴积质人之所卖儥泉府之所敛赊有约剂者皆是若夫迁殷而盘庚命众封衞而陶叔授民非司约之所掌也地约者封人所封之四疆量人所量之涂数形方所正之□离遂人所造之形体匠人所画之沟洫皆是诗曰王命召伯彻申伯土疆正其界也春秋郤至争鄇田阎嘉争阎田周之东迁也地约之乱久矣故子驷爲洫四族丧田因之作乱宋郑之间有隙地两弃之而以六邑爲虚恶其争也然则约剂大乱开视约书不信者杀先王早已防之严矣功约者如二虢爲卿勲在王室藏于盟府者是也周官凡有功者铭书于王之太常而司常画其象司勲藏其贰焉春秋之义苟有以定国安民必书功于庙故襄公朝晋献子书劳礼也器约者凡丧祭宾射吉凶礼乐之器皆是春秋列国大夫亦得受天子之器大路先路次路三命再命之服而鲁叔孙穆子之聘于周也王赐之路复命于君君复赐之使三官书之司徒书名司马书服司空书勲衞仲叔于奚有功赐繁缨与曲县之乐亦书在三官盖器约之书于丹图者如此鲁衞三卿故书爲三荚则天子六官皆书而藏之可知故约剂乱而六官辟藏也周礼在鲁相证益明矣挚约者谓六挚大宗伯作之射人相之司士摈之膳夫膳之古者相见必以挚故有士相见礼春秋礼废已久定公防晋师于瓦范献子执羔赵简子中行文子皆执鴈鲁于是始尚羔是时大国之卿当小国之君皆执皮帛继子男而遂不复以执羔爲尊贵矣至是晋上卿执之鲁人始贵而尚之记者慨挚约之失官也宗彞者宗庙之常器所谓铭勲彞器厯世弥光韩非子曰至安之世不著名于图书不録功于盘盂记年之牒空虚盘盂宗彞之属图书卽丹图古者功名著乎盘盂铭篆存乎壶鉴皆在记年之牒号曰春秋而谓盛世无之岂其然乎或曰丹图者丹绘也夏禹撰元要集寳书书以南和丹绘封以金英之函检以元都之印其言不雅驯石可破不可夺坚丹可防不可夺赤故古之图书以丹示信焉斐豹也着于丹书书其辠也汉封功臣申以丹书之信书其功也说文引扬雄说以爲汉律祠宗庙丹书告则汉之告庙以丹书不独封功臣矣抑又闻圣人上知千岁下知千岁非意之也盖有所自也緑图幡薄从此生焉古者緑图记千岁之事丹图书万民之约民惟邦本本固邦宁千岁之事在其中矣緑图幡薄亦奚以爲幡薄者防也广雅云防谓之□其文皆从巾故曰幡以其爲物也薄故曰薄其色赤故曰丹图捭苍云防赤纸所谓赫蹏书【孔頴达曰近世魏律縁坐配没爲工乐杂户者皆用赤纸爲籍其卷以铅爲轴盖古之幡薄也丹书之遗法】荀子曰誓诰不及五帝盟诅不及三王交质子不及五伯【亦见谷梁】董子曰战不如不战然而有所谓善战盟不如不盟然而有所谓善盟不义之中有义焉然则会盟非欤秋官曷爲有司盟也曰秋官之盟非春秋之盟春秋之盟不行于三王之盛世秋官之盟五帝用之然则二典曷爲不言盟曰虞禋六宗周祀方明一也皆不言盟而盟礼具焉矣虞禋六宗而觐四岳羣牧周祀方明而觐公侯伯子男临之以上帝涖之以羣神非盟而何是故春秋善胥命而诗人刺屡盟其心一也古者非会同不盟时见曰会殷见曰同非此时而盟谓之屡盟盟礼已亡先儒无说觐礼加方明于坛上则会盟之礼犹存其略焉方明者六宗也其神卑于上帝尊于山川其主方四尺木爲之号曰方明设六色上元下黄东青南赤西白北黑设六玊上圭下璧南璋西琥北璜东圭六色以象之六玊以礼之尊而宗之故曰六宗楚辞九章亦云五帝折中六神向服山川备御司盟所谓北面诏明神卽此六神者六宗之神方明者六宗之位【或曰六神五括吉祥之星见韩非饰邪篇】司盟盟万民之犯命者诅其不信者有狱讼者则使之盟诅诗曰出此三物以诅尔斯毛传云民不相信则盟诅之孔疏谓犯命者盟之不信曰诅之盟大诅小盟诅皆有辞墨子曰昔者齐庄公之时有王里国中里徼二子者讼三年而狱不断齐君以爲杀之恐不辠释之恐失有辠乃使之人共一羊盟齐之神社二子许诺于是泏洫羊而漉其血读王里国之辞旣终矣读中里徼之辞未半也羊起而触之折其脚祧神□之【□击也音害】殪之盟所着在齐之春秋司盟所谓有狱讼者使之盟诅其礼盖如此虽事近乎诞而云在齐之春秋则非无据矣墨子虽涉异端敢于侮圣谈道者斥之而我独有取焉者以其去圣人未远也盟礼旣亡而共羊盟社漉血读辞其礼存焉所谓齐之神社者其说亦见墨子燕有祖齐有社稷宋有桑林楚有云梦此男女之所属而观也春秋庄公二十有三年夏如齐观社谷梁以爲尸女尸女者主爲女往尔以观社爲名读春秋者疑之及观墨子而其疑涣然释矣故不读非圣之书者不善读书者也毛传谓三物君以豕臣以犬民以鸡而不言羊秋官小子羞羊珥于社稷珥祈神听事类于盟墨子所谓盟于神社也然则盟诅盖用羊欤孔疏谓诅用一牲公子鱄之去衞也济河而盟曰昧雉彼视【昧古蔑字】盖盟也而其辞则诅矣战国策齐衞先君刑马压羊盟曰后世有相攻者如此牲古防盟之辞也盟有大小诅亦如之三物亦不必豭犬鸡楚赵同盟毛遂歃血兼取鸡狗马是盟之大者三物并用矣天子马牛诸侯犬豭大夫以下雉鸡而兼用羊羊者祥也上下同之或曰獬豸神羊古者决狱命触不直【说苑奉使篇曰齐鲁之先君相与刳羊而约曰后世子孙敢有相攻者令其若此刳羊是古之盟约皆用羊矣】
　　旅上帝飨诸侯职金共金版康成引尒疋鉼金盖冶金谓之链链金谓之鉼鉼金谓之版论语说桀杀龙逢地出金版诞矣太公金版玊匮刘歆以爲近世之书信哉金版者国之典防也周书大聚篇周公旦陈营邑建都之制别隂阳之利水土之宜命曰大聚武王乃召昆吾冶而铭之金版藏府而朔之盖藏之府朔旦省而行焉昆吾者职金之官也四月孟夏王尝麦于太祖命大正正刑书假于社各牡羊一牡豕二王在东序大正居戸西南向九州伯咸在西向王升自客阶作防执防从王若曰予小子闻古有遗训予用皇威不忘只天之明典尔执以屏助予一人集天之显亦尔子孙其常能忧恤乃事勿畏多宠无爱乃嚚亦无或刑于鳏寡非辠惠乃其常大正书乃降大史防刑书九篇以升授大正乃左还自两柱之间箴大正曰钦之哉诸正敬功顺尔临狱无颇保寜尔国世世不殆大史乃降大正乃中降王则退是月大宗序天时祠大暑少宗祠风雨百享大史乃藏之于盟府以爲岁典所谓铭之金版藏府而朔之者也刑书九篇是爲九刑大正者大司冦凡秋官皆曰正王制正听之汉有正平丞说者谓泰所置盖周本有是官而秦改置云尔旅上帝作防告天飨诸侯作防命之西京赋乃爲金策用锡此土是古防皆以金矣太公金匮曰屈一人之下申万人之上武王曰请着金版故庄子谓之金版六弢邓析私造刑书名爲竹刑明国铸刑书以金不以竹也铭之版曰刑书铭之鼎曰刑鼎二者不同杜预一之误矣国家大训或书之玊或铭之金皆曰版奉爲式故祈招之诗曰式如玊式如金【大戴礼保傅篇曰素成胎教之道书之玊版藏之金匮素问曰着之玊版每旦读之名曰玊机左传庀刑器孔疏云书之于版故号为噐吴越春秋金简玉字皆瑑其文墨子曰书于竹帛镂于金石七略曰太公金版】
　　职金凡国有大故而用金石则掌其令注谓用金石者作枪雷椎椁之属贾氏无疏学者瞢焉雷与椎金石也枪与椁竹木也连类及之凡守城有鹿角枪埋于坑拒马枪塞于路皆木也扬雄传木雍枪累师古云以木拥枪苏林云竹枪广雅云簇谓之箛【一作□谓之笡】是爲箛枪蔡谟与何骠骑书所谓数百步内布竹箛如猬毛贼不能飞者通俗文曰剡苇谓之枪盖取竹苇而锐其端兵略训所谓剡摲筡卽此鼂错传具蔺石如淳曰城上雷石雷一作礧陈思王征蜀论云下礧成雷榛残未碎潘岳汧督诔辞所谓【音的】以铁鏁机关旣纵礧而又升焉是也一名礮石闲居赋云礮石雷骇注云礮石今之抛石【礮与抛通音匹反】范蠡兵法飞石重二十斤爲机发行三百步说文建大木置石其上发以机以磓敌一名旝魏志谓之霹雳车亦曰抛车霹雳与雷象其声也后世易石以火号震天雷盖师雷石之遗意而加酷矣椎者金椎椁一作桴误墨子杂守篇曰凡御云梯之法必广城以御之不足则以木椁之左百步右百步然则椁者御冲之具因雷而及枪因椎而及椁乃竹木非金石也椁读如公羊恢郭之郭盖恢而大之之名或读爲揨揨乃鼔桴误矣一说发石之木名檑故曰枪雷后世易以火号飞火枪盖其遗术椁读爲镦盖千金椎也秦始皇造桥铁镦重不可胜刻作力士像以祭之镦乃可移动是爲千金椎
　　书甘誓汤誓皆曰孥戮汝孔安国云辱及汝子言耻累也又云古之用刑父子兄弟辠不相及今云孥戮权以脇之使勿犯盖明知古无从坐之法而曲爲之辞令出惟行犯者不赦权以胁之非通论也案说文无孥后人所造帑在巾部金币所藏左传鸟帑帑爲尾鸟之后也故人之妻子亦曰帑左传秦人归其帑诗曰乐尔妻帑毛传训帑爲子俗读帑爲吐荡反因作孥以别之由是奴帑孥相乱而不可复辨矣郑司农解周官引书曰奴戮汝则孥当作奴明甚泰誓囚奴正士论语箕子爲奴许叔重曰奴婢皆古之辠人也司厉职其奴男子入于辠女子入于舂藁罚弗及嗣帝之德也辠人以族受之残也収帑之律始于秦古安得有帑戮之刑哉费誓汝则有无余刑非杀先儒以爲此卽帑戮之刑王肃谓同产皆坐无遗免者康成谓奴其妻子不遗种类孔安国谓刑者非一皆非也古之行师储有余备不虞乏军兴服上刑无余非乏辠亦非杀非杀奈何戮之爲奴名勒丹图入于辠隷职在司厉所爲奴戮者如此司农引书及论语箕子左传斐豹爲证得之康成谓奴从坐而没入县官者乃汉法非周制也【孔安国尚书作孥戮史记作帑戮汉书作奴戮】说苑晋诛羊舌虎叔向爲之奴【亦见吕氏春秋】盖春秋亦有从坐者然祈奚卒救而免焉益信古无之矣郤芮食采于冀故曰冀芮与吕甥谋弑文公依秦汉法当族然辠止及身并夺其邑而已其子缺未闻从坐也后卒爲卿复与之冀春秋且然而况先王之世乎鹖冠子曰伊尹酒保太公屠牛【牛古音隅与师奴协】管子作革百里奚官奴海内荒乱立爲世师官奴者辠隷之奴也
　　司圜収敎罢民凡害人者弗使冠饰而加明刑焉康成谓着墨幪盖古之象刑尚书大传曰唐虞象刑上刑赭衣不纯【纯縁也】中刑杂屦下刑墨幪以居州里而民耻之谓出圜土居州里民犹耻之司圜职所谓虽出三年不齿者也愼子曰有虞之诛以幪巾当墨以草缨当劓以菲履当刖以艾鞞当宫布衣无领当大辟斩人肢体凿其肌肤谓之刑画衣冠异章服谓之戮然则唐虞之象刑卽司圜之明刑任之以事而収敎之又异其章服以耻之罢民犹罢士亦曰惰游玊藻云垂緌五寸惰游之士冠缟武不齿之服盖出圜土之罢民所谓三年不齿者则冠垂长緌当其未出则着墨幪焉而愼子谓以幪巾当墨则又不然罢民役之司空犹汉之城旦黥面曰墨墨而役之者黥爲城旦不墨而役之者完爲城旦着墨幪者盖完爲城旦者也当黥者墨其额不当黥者盖墨其巾而已非谓废墨辠而以幪巾当之也荀子不知其义乃曰象刑起于乱今悖矣国以耻爲维人以耻爲大有耻而格爲良士无耻而免爲幸民故德道礼齐象刑乃作惰游之士沈浮民间害于州里所谓无业之人嗜酤酒好讴歌巷游而鄕居者而其辠未丽于五刑康成谓书其辠恶于大方版着其背必不然矣虽害于人无大辠恶不昬作劳有似乎罢于是坐之嘉石入之圜土役之辱事以劳苦其体墨其巾长其緌缟其武服之以不齿之服以发其羞耻之心如是三年而犹不改是腼然人面而爲禽则杀之无赦故曰不能改而出圜土者杀一说出者解脱而出汉律诸囚徒私解桎梏钳赭加辠一等爲人解脱与同辠故义纵爲定襄太守凡狱中重辠有私入相视者尽以爲解脱而杀之则是不能改而出圜土者汉律之所谓解脱也然甯成抵辠髠钳解脱亡去宴然家居则汉律虽严轻辠解脱者不杀号爲罔漏吞舟之鱼古律罢民辠轻出圜土者杀则象刑较汉律而尤严矣先王以九职任万民欲使天下无一人无业此象刑之所由作也刑不亏体罚不亏财以爲如是可以止矣不然罢马不畏鞭罢民不畏法虽增而累之其无益乎贾山曰陛下卽位赦辠人怜其亡髪赐之巾怜其衣赭书其背父子兄弟相见也而赐之衣然则着背之明刑起于秦汉也亡髪者赐巾是髠者得加冠饰矣盖汉律之轻于古者如此【后汉邺令甄邵谄事梁冀有同岁生得辠于冀亡奔邵邵阳纳而隂告冀冀捕杀之邵当迁爲郡守而其母死乃埋尸马屋先受官而后发丧及冀诛而河南尹李爕遇邵于涂使卒投车沟中笞捶乱下大署帛于其背曰谄贵卖友贪官埋母乃具表其状遂废锢终身此康成所谓书其辠恶于背者也然则汉之辠人衣赭者皆书背矣】
　　服不氏养猛兽掌畜及闽隷养鸟而皆敎扰之夷隷与鸟言貉隷与兽言列子谓今东方介氏之国其国人数数解六畜之语者盖偏知之所得上古神圣之人备知万物情态悉解异类音声会而聚之训而受之同于人民故先防鬼神魑魅次达八方人民末聚禽兽虫蛾言气血之类心智不殊远也神圣知其如此故其所敎训者无所遗逸焉然则服不氏能服不服之兽而敎养柔驯其术本于古之神圣而夷隷貉隷能通鸟兽之言则皆偏知之所得也自伯益佐舜调驯鸟兽爲百虫将军而崇伯鮌比兽之角能以爲城举其尾能以爲旌召之不来仿佯于野盖卽黄帝帅熊罴狼豹防虎爲前驱雕鹗鹰鸢爲旗帜以力使禽兽之术得其术而或以爲祟或以爲神爲神者乗龙而上天爲祟者化爲黄能而入羽渊后世其术絶然往往有能通鸟兽之言王充称广汉杨翁仲乗蹇马之野有放眇马于田者鸣声相闻翁仲谓其御曰彼放马眇其御曰何以知之曰彼骂此蹇此亦骂之眇其御不信往视之目果眇而管辂亦晓禽言则能解六畜之语者不独东方介氏之国矣大司乐合乐以作动物一变而致羽物再变而致臝物三变而致鳞物四变而致毛物五变而致介物六变而致象物合乐以来之则鳞介皆可致而况毛羽之属乎傅翼戴角分牙布爪者爲物含齿戴髪四胑九窍者爲人人与人爲伍物与物爲羣岂非物以异类而相远人以同类而相亲然而苟有敎之诲之者人性固无有不善物性亦无有不驯是以明王在上鸟之恶者飞鸮格兽之猛者白虎仁大戴礼曰圣人有国龙至不闭凤降忘翼爪鸟忘距鸷鸟忘撄防虿不螫婴儿蟁防不食天驹此之谓也
　　鲁臧文仲适晋宿于重馆晋阳处父聘衞舍于甯嬴重舘人甯嬴氏皆逆旅之官也贾逵孔晁以甯嬴爲逆旅大夫则周未闻有此官刘以爲逆旅之主庶民而已古之宾客不舍于庶民之家韦昭谓重舘人守馆之隷不知人与氏皆官名贵非大夫贱不至隷且馆者候馆也周制畺有寓望谓寄寓之楼可以观望亦曰馆馆有积遗人掌之其官中士下士而宾客羁旅则委人以稍甸之畜聚供之凡军旅之宾客馆焉臧文仲鲁卿也卿行旅从非所谓军旅之宾客欤委人之官与遗人等然则重馆人者委人也国有宾客野庐氏令其徒击以宿衞焉凡有节及有爵者至则爲之辟而诛昌翔窥伺之奸然则甯嬴氏者野庐氏也周之庐犹汉之亭五里一邮十里一鄕鄕有亭亭有室风俗通曰亭留也盖行旅宿衞之所古者列树以表道挈壶以表井夜宿昼息宾至如归野庐氏所谓宿息井树者野之道路皆然矣十里一庐三十里一宿五十里一市宿有路室市有馆皆谓之庐故掌达道路之官爲野庐氏国有五沟五涂以爲阻固司险藩而塞之野庐氏叙而行之则舟车轚互车不必轘辕舟不必砥柱也有节者爲之辟无节者不得行道路有节合符爲验以传辅之田成子去齐之燕鸱夷子皮负传而从至逆旅逆旅之君待之甚敬然则野庐氏盖逆旅之君矣西晋十里一官防卽古野庐之法然官非下士又无胥徒守之以贫民主之以贱吏则何足以禁奸御暴乎且因之以殖利依客舍収钱名曰防税故当时目爲道路之蠧焉防门之设晨开昬闭卽脩闾之闾互所以禁止行人凡操持不物者行作不时者野庐氏禁之晨行者宵行者司寤氏御之皆有道禁夜禁苟非辠人与奔丧莫不见日而行逮日而舍盖日入慝作故古无夜行之人也【太元曰昼人之祸少夜人之祸多】潘岳谓夜行者贪路皆以昬晨盛夏昼热又兼星夜遂欲尽去官防独留逆旅异乎吾所闻
　　士师野禁亦曰道禁野庐氏掌之横行径逾盖其一也径谓之蹊释名曰蹊系也射疾则用之故还系于正道康成亦云径逾射邪趋疾禁之所以防奸谓不由正道昌翔观伺将开冦盗之端故横行径逾者禁之有相翔者诛之则冦盗之端絶矣蹊田辠轻夺牛罚重说者以爲轻重失伦横行径逾其细已甚矣岂无大于此者乎君子絶恶于其细禁姧于其微射邪趋疾未必遂爲盗也而昌翔观伺爲盗之端遂萌于此野庐氏掌凡道禁塞其涂弇其迹则形势不得爲非使民无由接于奸邪之地故晏婴治阿而筑蹊径者以此也孔门子游称子羽曰行不由径谓其行方夫由径犯野庐之禁先王之世人人不由安见其方春秋禁书虽存而官失其职道禁之不行久矣子羽独奉而行之以爲先王之道存焉由此观之则一步一趋无在而非先王之道也于呼此子羽之所以爲方欤太元曰孔道夷如蹊路微如大舆之忧此之谓也衞有乱季羔逃之走郭门门者曰彼有缺季羔曰君子不逾又曰彼有窦季羔曰君子不隧盖由径则必逾缺逾缺则必隧窦不逾不隧必自不由径始故曰径逾逾谓逾缺注疏不明故补之诗云周道如砥其直如矢不行直道是谓横行管子谓里域不可以横通亦以此






　　礼说卷十二
<经部,礼类,周礼之属,礼说>
　　钦定四库全书
　　礼说卷十三　　　　　翰林院侍讲惠士竒撰秋官二
　　雍氏春爲阱擭穿地爲渐以捕禽注云擭柞鄂也坚地阱浅则设柞鄂于其中淮南子曰走兽挤脚盖设柞鄂以挤其脚而获之一名系蹄战国策云人有置系蹄者而得虎虎怒决蹯而去蹯虎掌延叔坚曰系蹄兽绊也是为柞鄂鲁语云鸟兽成设穽鄂注云鄂柞格所以误兽也一名防以缳兽足逸周书曰不卵不防以成鸟兽然则山不爲苑泽不爲沈春阱获而秋杜塞之亦所以助生阜而畜功用欤翨氏注云置其所食之物于绢中鸟下来则掎其脚绢当作缳俗省为绢其音同也不徒系兽兼可罗鸟太元曰挥其罦絶其羂西京赋所谓罝罗羂结者卽此庄子曰蹄者所以在注云羂也一名兎弶【巨亮反】系其脚故曰蹄齐语渠弭于有渚缳山于有牢卽雍氏所谓泽之沈山之苑牢立栅以遮兽渚立以捕鱼缳齐语通为环小匡误为纲马融广成颂所谓缳槖四野之飞征也军行依山泽爲险阻兼取川禽原兽以佐军粮管子所谓南伐西伐北伐之主者以此雍氏之所禁也而管子行之周官之法至齐桓而一变矣【墬形训曰东方曰大渚曰少海注云少海泽名则渠弭爲泽明矣贾注云渠弭禆海也其说本此】根生之物为草草丽乎土故掌土化者其官为草人浮生之物爲萍萍丽乎水故掌水禁者其官为萍氏萍氏禁川游兼几酒而谨酒韩非子曰道譬之若水溺者多饮之卽死渴者适饮之则生适者节也君子有酒节之而已易曰饮酒濡首不知节也乡饮设禁射饮设丰宾饮告防主饮谢崇宾主百拜终日弥恭其为节也陔矣书曰毋彞酒酒者常酒也常酒者天子失天下匹夫失其身翢翢衔羽饮河顾其后也鳯凰雄鸣节节雌鸣足足取为□名思其义也可以人而不如鸟乎水性柔人多溺诗曰防酒思柔则酒能溺人亦如水矣制柔以刚故书曰刚制于酒然而刚制不如温克也周公作酒诰言沉之为害而杀羣饮之民则似刚近乎虐然以酒禁委掌水之官谓浮而不沉者莫如萍不于酒犹不沉于水则仍取温克之义焉不然杀羣饮何异刑弃灰轻辠而行重罚非所谓殷罚有伦也岂周公行之爲仁商鞅行之爲暴哉【庄子外篇曰周周衔羽以济司马彪注曰周周河上鸟也头重尾轻是以衔他鸟羽而飞过河言人可求益于物以补其所短也韩非子曰鸟有翢翢者重首而屈尾将欲饮于河则必顚乃衔其羽而饮之人之有所不足者不可不索其羽也说文无尾爲□从尾出声俗省作屈衔羽饮河其言有味若衔羽济河有何味乎衔其羽似非他鸟也】
　　司烜氏掌以鉴取水于月鉴者鉴诸一名方诸淮南子许慎注曰方石也诸珠也古诸珠通刘子曰阳燧在掌而太阳火方诸运握而少隂水类感之也万毕术曰方诸取水注云形若杯合以五石葛洪有岷山丹法鼔冶黄铜以作方诸承取月中之水古之鉴也岂其然乎案唐干封元年果毅李敬贞议封禅用明水实尊淮南子云方诸见月则津而爲水高诱注云方诸隂燧大蛤也摩拭令热以向月则水生以铜盘受之下数石考工记云金锡半谓之鉴燧之齐注云取水火于日月之器准此注则水火之器皆以金锡爲之今有阳燧形如圆镜以取明火应时得隂鉴形如方镜以取明水未有得者比年祠祭用井水代之盖金锡相半自是造鉴之法非隂鉴之制依古取明水合用方诸甞于八九月中取蛤一尺二寸者依法试之自人定至夜半得水四五斗王充曰月中之兽蟾蜍其类在地螺与蚄也月毁于天螺蚄舀缺方诸鄕月水自下来同类明矣高堂隆谓阳符取火隂符取水名曰水火之镜干寳谓五月丙午日中铸阳燧十一月壬子夜半铸隂燧而隂燧无得水之理其说皆非蛤一名魁大元曰大魁頥水酋酋之包言水之聚也符子曰镜以曜明故鉴人蚌以含珠故内照方诸一名蚌镜古谓之鉴以此
　　司烜之烜一作防一作防爲楚语乃齐言防读爲货读若毁韩诗王室如毛诗作燬左形右声说文并存说者又谓齐人曰燬吴人曰方俗之讹也然则防燬烜皆通矣夏官司爟秋官司烜爟爲热火所以爇也其形在地烜爲明火所以照也其精在天在地爲木乃火之形在天爲日乃火之精形用其热精用其明故热火取诸木明火取诸日焉或明或闇火性善藏见则有耀伏则无光故司烜氏修火禁以心星之见伏爲出内之纪纲也方诸取水或以井水代之说本管子春饮于靑后之井夏饮于赤后之井秋饮于白后之井冬饮于黑后之井中央饮于黄后之井易曰井道不可不革也言久则浊秽宜易其故乃知古者不徒改火且改井矣井卦九三井渫渫者渫其恶也故不食寿阳有欢乐井言三伏赫曦望见此井则爲之喜故井水渫恶行人恻焉不用则恶用汲则清明王变而更之则天下皆受其福矣管子曰钻燧改火杼井易水所以去兹毒也水有兹火有毒人或遭之年命促惟洁且新乃受福是故敎民樵室钻燧墐灶泄井所以寿民后世不然人多夭折未必不由此【王裦颂卑辱奥渫注云奥幽也渫污也污秽则除去之故曰渫】司烜氏邦若屋诛则爲明竁焉康成云屋读爲剭剭诛谓不于市而以适甸师氏明竁若今楬头明书其辠法也司烜掌之则辠人夜葬欤汉书长安令尹赏爲虎穴収捕轻薄恶少年内穴中皆死出瘗寺门桓东楬着其姓名康成所谓楬头卽此师古曰楬杙也椓杙于瘗处而书死者名也楬从木音竭屋诛盖刑于防国之社荀子曰辠人之防不行昼行以昬殣古之法也然则辠人夜葬汉法亦然矣旣葬而楬着辠名立于其地焉盖与尹赏之事合非若子产诛公孙黑以木加尸也且楬者表识之名蜡氏有死于道路者埋而置楬楬之言桀也立于地不加于尸贾疏失之一说穿穴曰竁防国之社屋之屋之者掩其上而柴其下使不得达上邦若屋诛司烜氏穿穴以通明故曰明竁盖事毕则仍揜之火秉明故职在司烜氏班固述哀纪曰底剭鼎臣服防曰周礼有屋诛诛大臣于屋下不露也古者复穴开上取明谓之霤明竁之义取诸此【广雅云楬□杙也】
　　虞书曰鞭作官刑朴作敎刑孔疏云周礼条狼氏誓大夫曰敢不关鞭五百左传有鞭徒人费圉人荦子玊鞭七人卫侯鞭师曹三百后来亦皆施用及隋造律始废之淮南子人间训有伏郎尹而笞之三百盖起于战国近乎古之官刑左传又有齐庄公鞭侍人贾举鲁孟孺子鞭成有司之使则是贱者非士大夫独条狼氏有誓大夫鞭五百之文与曲礼刑不上大夫之言相反于是学者疑周官非圣人之书不知官刑与敎刑虞书并举官有慢事筑以讯之敎或不率朴以威之象以典刑自昔然矣周公之爲师保也使伯禽与成王处成王有过则挞伯禽以耻之楚文王田于云梦三月不反保申谏曰先王卜以臣为保吉王辠当笞臣承先王之命不敢废宁得辠于王不敢负先王王曰敬诺乃席王王伏保申束细箭五十跪而加之王背如此者再曰小人痛之君子耻之耻之不变痛之何益此敎刑也古者虽天子必朝师故国之至尊犹不废笞后世之言礼者乃谓刑不上大夫岂其然乎春秋大夫无遂事出境可以安社稷利国家者则专之可刘向谓国有危而不专救者不忠国无危而擅生事者不臣盖以爲擅生事者将有跋扈不臣之心故条狼氏誓之以爲戒若夫过误之失常人所容懈慢爲愆輙相提拽乃至尚书解衣就格人君自起撞郎则吾未闻之于古【孔疏谓鞭刑及隋而废非也隋文每杖人于廷一日数四高颎等切諌乃令殿内去杖后怒楚州行参军李君才命杖之而殿内无杖遂以马鞭笞杀之则隋亦未尝废也唐开元二十四年夷州刺史杨濬犯赃决杖裴耀卿諌以爲决杖施于徒隷不可加于高官赎死虽优受笞爲辱恐百姓见之忘其免死之恩且有伤心之痛而张说亦諌决杖贵臣且谓张嘉贞曰宰相者时来卽爲岂能长据若贵臣可杖恐吾辈行当及之是时秘书监姜皎广州都督裴伷先犯辠嘉贞奏请杖之故说云然】汉律有矫诏害矫诏不害害者死条狼氏所谓敢不关者矫诏害者也不死而鞭律轻于汉矣如其不害【汉律虽不害犹免官】则专之可也而又何关焉武帝使吕步舒持斧钺治淮南狱以春秋谊颛断于外不请不请者不关也康成谓大夫自受命以出则其余事莫不复请然则命之颛断而后可以不关欤谷梁子以爲大夫不废君命不专君命有君命而畱之爲废无君命而遂之爲专若是者刑兹无赦是故冡宰八法以官刑纠治司寇五刑以官刑纠职条狼氏之誓也所以纠之也曰轘曰杀曰鞭曰墨是爲官刑官刑纠官职修抑又闻古之大夫有坐干国之纪者不谓之干国之纪则曰行事不请是掩其干纪之实假以不关之名此而不刑国无纪也国无纪必亡
　　条狼氏誓仆右曰杀誓驭曰车轘轘一作轸于文皆从车盖古之斩刑或云车裂龟防传头悬车轸四马曵行鹖冠子曰害百姓者轸以狥说者谓齐车裂苏秦秦车裂卫鞅其法起于战国非也春秋桓十八年齐襄轘高渠弥于首止宣十一年楚庄轘夏徴舒于栗门皆弑君之贼也齐楚讨而轘之以狥焉先王之法也襄二十二年楚杀令尹子南而轘观起观起者子南之私子南得辠观起车裂则凡不臣者皆轘之不独弑君之贼矣说者谓以左传证周官康成之失然则东晋不可以证西晋南宋不可以证北宋乎如谓左氏不可信则先秦无可信之书矣孔丛子曰齐王行车裂之刑羣臣争之不听子高见齐王曰闻君行车裂之刑无道之刑也学者皆以爲然愚独以爲不然轘者不忠之刑焚者不孝之刑臣不臣二忠爲患轘者患也子不子倒防爲□【防古子字□古突字】焚者□也易曰突如其来如突犹逆也子而逆出不容于内也故有焚如死如弃如之象掌戮亦云杀其亲者焚之夫焚与轘皆刑之酷者也而加之逆节之子二心之臣卽刑当其辠子高不问其刑之当否而輙加以无道之名则是弑君者不轘杀亲者不焚而后爲有道之刑也不亦异乎臣弑君子弑父非一朝一夕其所以包藏祸心实由于辩之不早而反掖之寇必起于亲近之臣驭则尤亲近者故誓之以车轘卽其事以警其心焉狥者使之明听其辞故奋铎誓者使之潜消其慝故执鞭【易离之突犹太元遇之冲故其测曰冲冲儿遇不肖子也】
　　脩闾氏比宿而守闾互互谓行马以行夜闾其门也管子曰闾闬无阖外内交通男女无别晏子曰急门闾之政而淫民恶之缓门闾之政而淫民说古者有虞氏始置木爲闾而谓之互者说文云互令不得行木如蒺藜上下相距形若犬牙左右相制所以禁止行人郤克臧孙许同时聘于齐二大夫相与踦闾而语一在外一在内移日然后去墨子自楚还过宋天雨庇其闾中守闾者勿内也则闾互之法有节者内之无节者讥之春秋及战国皆然矣齐有里尉犹周官之里宰闾胥也审闾闬愼筦键筦藏于里尉凡出入不时衣服不中圈属羣徒不顺于常者闾有司见之复无时所谓闾有司者卽周官之脩闾氏欤宿互者宿守闾互而击以卫焉月令中冬命奄尹申宫令审门闾蔡邕破闾爲闱谓宫中之门曰闱奄尹主之闾里门非奄尹所主愚谓宫中有永巷巷门谓之闾韩非子曰昔者桓公宫中二市妇闾二百妇人守之故曰妇闾战国防有守闾妪不必破爲闱也【一作椵封人注云楅衡如椵状贾疏云衡者横木于鼻今之駞犹然汉时有置于犬之上谓之椵椵一作枷广成颂曰枷天狗緤坟羊三秦记曰丽山西有白鹿原原上有狗枷堡秦襄公时有大狗来下有贼则吠之一堡无患于是有狗枷之名则犬之有枷不始于汉矣】
　　备所以卫也墙垣所以卫其家爪牙所以卫其体淮南齐俗训有穿窬拊揵抽箕逾备之奸高诱注云备后垣是墙垣者家之衞也秋官防氏设张爲阱擭以攻猛兽而献其皮革齿须备司农注云备谓搔是爪牙者体之卫也故备一训垣一训爪人无爪牙之卫乃削革爲甲镕金爲兵以爲卫故甲兵亦名备左传齐乌枝鸣曰用少莫若齐致死齐致死莫若去备老子曰入军不备甲兵【见韩非子备俗本作避非】言不恃备以救害也桓魋以家备往白公以战备献一说备读若采【蒲苋切】音如辨象兽指爪说文采从田爲番兽足也象其掌采讹爲备声之讹也逾备当作逾阫【普回反】音若裴庄子曰正昼爲盗日中冗阫阫一作培颜阖凿培而遁注亦云培后墙则备当读爲阫或曰不然居不爲垣墙人莫能毁伤行不从周卫人莫能防害故曰备者国之重也兵者国之爪也垣与爪俱以备名本乎古矣
　　柞氏注云柞除木之名先郑读柞爲屋笮之笮何休曰亲过高祖毁其庙礼取其庙室笮以爲死者炊沐笮者庙之西北厞也西北隅幽隐之处谓之厞亦曰笮彻取其木以爲薪而炊沐焉旧说厞屋檐非也尔雅栭谓之楶广雅楶谓之笮笮言廹迮厞言陫侧则厞爲屋笮明矣贾疏目爲俗失之广成颂云焚莱柞木注云柞音士雅反邪斫木也依郑义当音侧白反章懐读爲槎本说文案尔雅屋上薄谓之筄注云屋笮盖柱上爲薄柱头爲栌所谓楶也彻取其木卽取之此说文笮在瓦下棼上棼者复屋栋是爲复笮广雅曰棼阁也卽今之楼太史慈讨贼贼縁楼行詈手持楼棼慈射之贯手着棼谓着楼檐下栋故旧说以厞爲屋檐一说屋笮者屋漏也释名曰礼旣祭改设馔于西北隅西北隅曰屋漏亲死撤其薪以爨灶煮沐供诸防用若値雨则漏遂以名之然则屋笮者当室之白也孙炎谓日光漏入抑或然乎康成曰漏隐也厞隐之处则直训漏爲厞矣一说柞屋栈也亦谓之箦柞一作笮在各反见急就篇
　　薙氏杀草谓始生而萌之夏日至而夷之秋绳而芟之冬日至而耜之月令烧薙注引薙氏职夷作薙皇氏云夷音薙先薙其草草干烧之含实曰绳皇氏音孕古作管子曰壬子水行御羽卵者不段毛胎者不妇不销弃草木根本美盖水气行草木先受之而后及羽卵毛胎妇焉任身含实其理本同月令国多女灾禾稼不熟水伤含任气相感也一作太元云好恶粥又曰其膏女子之劳一作鱦家语王肃注云鱦鱼之懐任然则女含胎鱼遗子草结实皆从黾象其腹也【耿黾怒鸣故象其腹】萌之者斫其新夷之者芟其陈注云以钩鎌廹地芟之若今取茭矣茭干草也谓取干草有陈根也秋败其实冬刬其根从春至冬一年之事六郷之易六遂之莱必休之乃可复种者以此释地云一岁曰菑二岁曰新田三岁曰畬菑者灾也谓灾杀其草木也郭璞曰今江东呼初耕地反草爲菑新田者新成柔田畬和也田舒缓也然则菑者柞氏攻木薙氏杀草皆以水火变之则草木化爲粪壤二岁乃柔三岁乃和此田所以有再易三易欤诗曰楚楚者茨言抽其棘自昔何爲我艺黍稷言耕者必先伐除茨棘而后种黍稷焉其法在农官则柞氏薙氏之职也故曰载芟载柞其耕泽泽除草曰芟除木曰柞载始也言耕之事始于此
　　说文曰凡字朋者羽虫之长乌者日中之禽舄者知太岁之所在燕者请子之候作巢避戊巳古文凤象形凤飞羣鸟从以万数故以爲朋字鲁郊以丹鸡祝曰以斯鶾音赤羽去鲁侯之咎所贵者象形以望其来所恶者覆巢以使之去此硩蔟之官所由设也春秋鸟鸣亳社而伯姬卒其爲夭也信矣鹢与鸜鹆非夭也退飞而宋襄防师来巢而鲁昭失国则又何说与汉永平中神雀集于宫廷而贾逵称爲瑞元和中异鸟翔于殿屋而何敞目爲灾旣而逵对无征敞言竟騐然则非常者乃爲夭乎硩蔟氏覆而堕之如不去则庭氏射之自臧文仲祀爰居而其官废矣汉祠黄帝用一枭破镜【枭食毋破镜食父】五月五日作枭赐百官卽硩蔟之遗意若夫鹳鷒鶝鶔一名羿应衔镝矢不着地逄蒙缩手养由不睨虽有庭氏救日太隂之弓亦无所用之故曰力不胜夭夭不胜德似凤者孽介雀者灭
　　庶氏除蛊以攻说禬之嘉草攻之翦氏除蠧以攻禜攻之莽草熏之大祝六祈有禬禜攻说之名党正族师有祭禜祭酺之礼蠧犹蛊也嘉草一名莽草一名芒草见山海经朝歌之山有草焉名曰莽艸可以毒鱼葌山有木状如棠而赤叶名曰芒草可以毒鱼莽转爲芒语有轻重耳淮南万毕术曰莽草浮鱼尒疋葞春草注云一名芒草或云葞卽白薇非芒草也吴氏本草曰莽草一名春草有毒五月采治风盖虫生于风潜于隂鱼隂类也治风之草能毒鱼者亦能杀虫欤左传公聚朽蠧而谷飞爲蛊盖蛊皿虫蠧木虫生于隂中异名同类物不坚爲盐盐与蛊通凡害物之虫皆是也食心食叶食根食节皆似蛊而害良苖族师祭酺酺者蝝螟之神能爲灾害故族师祭之庶氏以攻说禬之翦氏以攻禜攻之以禳其灾又以嘉草攻之焚莽草而以其灰洒之以絶其害荆楚之俗取菊爲灰以除麦蠧汜胜之术取麦种襍干艾藏之以马蚕矢渍谷种则无虫谓虫生于湿热燥之则虫不生而収常倍崔寔四民月令曰腊月祀炙逄【逄麦芽也齐民要术误爲莲】树田四角去防【胡滥切虫也】其法本于庶氏翦氏后世失其传矣一说嘉草蘘荷也葛洪方曰人得蛊欲知姓名取蘘荷叶着病人卧席下立呼蛊主名一说芒草杬也尒疋杬鱼毒杬一作芫见急就篇顔师古云芫华一名鱼毒渔者煮之以投水中鱼死浮出故名本草经云芫华一名去水味辛杀虫淳于意诊脉曰蛲瘕以芫华一撮饮之卽出蛲可数升病已然则能毒鱼者亦能杀虫也莽草盖其类欤段氏杂爼言西域有禳虫法作木天坛法以禳之后汉公沙穆爲农令时有螟虫食稼穆乃设坛以祷于是暴雨旣霁而螟虫自销此段氏所谓西域禳虫法古之遗术也则庶氏攻说翦氏攻禜亦必有道矣
　　壶涿氏除水虫赤犮氏除貍虫水虫潜于薮泽貍虫隐于墙壁注云水虫狐蜮貍虫防肌蛷疏云水蜮卽水中短而防肌蛷则阙焉广雅负蠜防也蛷□□蛷也本草防名土鼈博物志曰蛷螋溺人景随所着生疮卢氏曰涂以鸡肠草段氏曰治以莎衣结说林训曹氏之裂布蛷者贵之高诱注曹布烧以傅蝫蛷疮则愈蝫蛷卽肌蛷也陆甸埤雅防逄申日过街造化权舆曰短狐射气蛷螋遗溺稽圣赋所谓蛷旋于影蜮射于光气感使然莫或知之矣甸谓蛷螋者言搜求而去之则臆说也案蛷螋段氏杂爼作蠼螋【蠼音瞿古瞿求音同】蠼蛷蝫肌声相近文异音同实一物广雅以防爲负蠜乃鼠妇也本草防无甲有鳞状似鼠妇春秋庄十八年秋有蜮二十九年秋有蜚刘歆曰蜚负蠜郭璞曰负盘也或引山海经有兽如牛其名曰蜚行水则竭行草则死见则天下大疫其说近乎怪矣学者好怪以爲然愚谓蜮水虫也蜚貍虫也壶涿氏赤犮氏之所除而去之者也春秋失其官故蜮蜚书于防君子曰灾也水虫之灾自外生貍虫之灾自内萌自外生者显而有神自内萌者隐而无形故常藏于隙屋于文壁孔爲隙从阜象墙二小夹日庄之末年叔牙庆父貍虫之应也处宫之中在君之侧若不去之必将亡国是故自外生者敺之以土鼓自内萌者毒之以蜃灰害虽微而将大物无小而不除周公所以垂为训欤召南雀穿屋鼠穿墉而狱讼成焉雀所处者瓦之间隙屋之翳蔚也而社鼷不灌屋鼠不熏穿墉以爲藏身之固非所谓切近灾乎周鼎着鼠令马履之爲其不阳也不阳之谓貍故貍之爲怪也好居隅隙之间赤犮氏目察区陬掌除物怪凉州张重华末年有螽斯虫集安昌门外縁壁逆行重华兄祚小字螽斯都尉常据谏曰螽斯逆行灾之大者愿出之重华曰螽斯子孙繁昌何爲灾也先是祚蒸重华母马氏及重华死马氏遂废重华子曜灵而立祚祚寻杀曜灵专爲奸虐凉州人咸赋墙茨焉此貍虫之应与春秋有蜚同故特书之以爲灾也【重华末年犹庄公末年重华兄祚犹庄公兄庆父祚蒸马氏犹庆父通哀姜其事皆相类螽斯与负蠜亦相类】
　　牡橭姑榆也橭一作姑释木无姑其实夷似卽释草之莁荑本草莁荑一名无姑一名□防似卽释草之蔱蘠郭注以莁荑爲白蒉仍谓无姑卽芜荑则与莁荑何以别乎急就篇注云莁荑无姑之实也无姑一名橭榆其荚圆厚然则实者爲无姑不实者爲牡姑犹牡蘜之不花者也易枯杨康成读枯爲姑盖枯卽橭之省俗读爲枯槁之枯失之矣
　　郑注衔枚两见一见大司马职曰枚如箸衔之有繣结项中一见衔枚氏曰横衔之繣结于项贾疏云繣两头系也以组爲之两头交于项下结之颜师古注汉书引郑注结作絜曰繣絜于项云繣者结碍也絜绕也爲结纽而绕项也絜音颉则又训繣爲结絜爲绕矣同时所见之本不同若此
　　衔枚氏掌司嚣嚣则乱乱则师田失律嚣则讙讙则祭祀不敬呼叹呜歌哭皆是也故爲之禁苟非师田祭祀则弗禁也或曰哭非其地谓之野哭孔子恶野哭者爲其变众故有哭于国中之道者亦谓之野衔枚氏爲之禁而孔子亦恶焉如其说则士大夫去国者鄕国而哭奔防者齐衰望鄕而哭礼也皆国中之道也奚爲而禁之孔子曰所知吾哭诸野故哭所识则于野张帷礼也所谓野哭也又奚爲而恶之杂记国禁哭则止郊特牲防者不哭不特不敢哭于道并不敢哭于家故殡宫朝夕奠皆不哭盖国之大祭祀民皆敬之敬则吉圭淸静州里除不蠲刑者任人凶服亦皆禁焉非徒哭也非是则弗禁也然则何哉孔子恶野哭者曰非此之谓也郕人子蒲卒哭者呼灭子臯曰若是野哉哭不以礼是爲野旧说灭盖子蒲名王肃谓人少名灭者又哭名其父不近人情疑以孤穷自谓将亡灭也其说似是而非伯牛有恶疾夫子所痛曰蔑之命矣夫【见汉书】蔑犹灭也盖痛之甚也如是则何野之有且古人以恶名何不可以灭名哭不必其子焉知非其父夫礼臣旣死君不忍呼其名子旣死父不忍呼其名哭者盖其父也而呼子名君子以爲野矣哭有礼亦有节哀矣而难继情在而无文皆野也孔子之所恶也然则古不禁哭亦不禁歌欤戚将任车歌于车下买臣担束薪歌于道中苟非师田祭祀则歌哭皆弗禁也狐援谏齐湣王而不用【援一作咺】出而哭国三日王问吏曰哭国之法若何吏曰斮王曰行之明哭国者斮无道之刑盖起于战国欤墨子号令篇曰无敢歌哭于军中有则其辠射言惟军中则然古无哭国之法也故其禁在衔枚氏【尸子曰齐有田果者命狗曰富命子曰乐将祭而狗入室呼之曰富出以爲不祥其子死哭曰乐乎而不似悲也是俗哭子皆呼名矣丧大记曰妇人下堂不哭男子出寝门外见人不哭注云自堂及房妇人所有事自堂及门男子所有事非其事而哭犹野哭也则野哭非谓哭于野也奔防哭避市朝鲁哀姜大归将行哭而过市市人皆哭则哭亦有不避市者国中不禁可知】
　　伊耆氏共王之齿杖先郑云谓年七十当以王命受杖者今时亦命之爲王杖然则七十赐杖名曰王杖周之礼也王充谢短篇曰七十赐王杖何起着鸠于杖末不着爵何杖苟以鸠爲善不赐鸠而赐鸠杖而不爵何说风俗通曰俗说髙祖与项羽战于京索遁于薄中羽追求之时鸠止鸣其上追者以爲必无人遂得脱及卽位异此鸠故作鸠杖以赐老者而三齐略记所言汉祖事与此同且云汉世元日放鸠盖爲此其说非也王子年记少皥结薰茅爲旌以桂枝爲表刻玊爲鸠置于表端则鸠杖起于少皥亦非也伊耆氏共王杖则鸠杖起于伊耆矣鹰化爲鸠不仁之鸟感春之生气变而之仁故罗氏献鸠以养国老因着其形于杖以扶之助生气也或曰鸠者不噎之鸟欲老人之不噎岂非古造而汉因欤大祭祀共杖咸康成读咸爲函案咸古椷字天官书间可椷劒索隐曰椷音函函容也函字本有咸音故从咸则知先儒读咸爲函得其音矣秦置酒飨羣臣先召诸子赐食罢而出胡亥下陛视羣臣陈履杖善者残败之而去盖燕飨在堂履杖不上堂陈于陛下僻隐之处故胡亥下陛得壊之八十杖于朝者履杖上堂犹劒履上殿异数也康成谓老臣虽杖于朝事鬼神尚敬去之故大祭祀共咸有司以此函藏之旣事乃授之杖有函曲礼席间函丈丈或爲杖王肃谓古人讲说用杖指画然则函杖犹杖函也盖函藏于席间杖之言丈也王杖长九尺言丈者举成数也王杖御览玊部引之作玊杖失之【广雅曰匧谓之椷】
　　秋见曰觐觐之言请也汉律春曰朝秋曰请言请辠也觐礼三享毕侯氏乃右肉袒于庙门之东入门右北靣立告听事注云凡礼事左袒【吉凶皆然】右肉袒者刑宜施于右也易曰折其右肱秋觐以比邦国之功言校比其功以行黜陟告听事者告王以比功之事言无功当黜宜退受刑右肉袒非请辠而何汉有请室应劭曰请辠之室大臣有辠造请室而请辠焉自上言之曰比功自下言之曰请辠诗曰道阻且右言左顺而右逆也军礼不功将帅结草自防袒右肩而入射礼司马与司射交于阶前相左防礼商祝与夏祝交于阶下则反之康成谓吉事交相左凶事交相右者以此盖左爲阳爲吉右爲隂爲凶也春阳中万物生故朝以图事秋隂中万物成故觐以比功夏万物见其象显故宗以陈谟冬万物藏其象幽故遇以协虑觐乘墨车盖将请辠所以自贬损朝则建旂乘路焉上公九斿九乘侯伯七斿七乘子男五斿五乘诗蓼萧采菽皆诸侯朝天子之诗曰鞗革冲冲和鸾雝雝其旂淠淠鸾声嘒嘒则朝乘路车如其命数也康成见觐乘墨车遂疑朝亦然故蓼萧笺云此说天子之车饰者诸侯燕见天子天子必乘车迎于门是以云然失之矣而采菽笺则云诸侯来朝王使人迎之因观其衣服车乘之威仪所以爲敬且省祸福也此仍以爲诸侯之车服孔疏乃谓王乘驷马迎诸侯则鸾旂骖驷皆非诸侯之物岂其然乎元鸟龙旂十乘笺云二王后八州之大伯所谓九命之外若有加益则是君之特赐非礼法之常而侯氏乘大夫之车亦惟觐爲然矣诗曰岁事来辟勿予祸适此觐礼请辠之辞岁事者岁功成于秋也小行人春入贡秋献功康成谓若今计文书断于九月其旧法卢植乃云计断九月者泰以十月爲正误矣
　　左传昭十有三年叔向曰诸侯岁聘间朝再朝而会再会而盟杜氏云三年一朝六年一防十二年一盟凡八聘四朝再会王一廵守盟于方岳之下孔氏曰大宗伯云时见曰会殷见曰同郑氏以爲时见无常期非也时见者谓再朝而防殷见者谓再会而盟尚书周官曰六年五服一朝又六年王乃时廵大行人亦云十有二岁王廵守殷国所谓侯服岁一见者乃遣使贡物非亲朝也然周官云六年一朝而左传云六年再朝二说亦未符合特以时防爲再朝之防殷同爲再会之盟可与郑注并存以备一说昭三年传子太叔曰文襄之霸也诸侯三岁而聘五岁而朝有事而会不协而盟说者以爲叔向言王制而游吉言霸主之法然防盟无常期合于周官矣
　　诸侯来朝行享于庙入大门下车所立之位上公立当车轵侯伯立当前侯【前侯俗本误爲前疾自宋至今读者不悟】子男立当车衡案侯俗作疾论语邢昺疏【鄕党】引周礼作前侯云侯伯立当前侯胡下又小雅蓼萧章孔疏引大行人亦作前侯盖说文疾作疾古文矦作□相似易乱故前侯讹爲前疾贾疏不详莫能辨正俗本流传误人久矣又案许叔重说文引周礼作前軓云軓车轼前也音范诗小戎隂靷毛传云隂揜軓也孔疏谓以板木横侧车前隂映此軓故谓之隂考工记軓前十尺谓轼前曲中下垂柱地如人之颈故谓之侯侯犹胡也故郑注训爲胡以其在轨前故曰前侯然则隂也侯也胡也皆前軓之名揜軓曰隂曲中曰侯下垂曰胡总名爲軓当依说文定作軓则前衡后轵而軓在其间读者一见而心目了然矣水经注中都县胡甲山山有胡甲岭刘歆遂初赋所谓越侯甲而长驱者也蔡邕曰侯甲亦邑名古矦与胡通侯甲通爲胡甲故前侯注爲前胡然车之制莫详于诗礼前軓见考工而侯胡无闻焉实事求是仍从说文爲正【古音侯读爲胡汉书赞抑抑仲舒再相诸侯身修国治致仕县车易林范子妙材戮辱伤肤后相秦国封爲应侯此侯读爲胡之明证也吕氏春秋郈成子爲鲁聘于晋过卫右宰谷臣止而觞之顾反过而弗辞其仆曰向者右宰谷臣之觞吾子也甚懽今侯渫过而弗辞再爲渫侯犹胡也则古矦读爲胡益明左传童謡曰公在干侯徴褰与襦襦与侯协诗曰羔裘如濡洵直且侯濡与侯协】小雅及曲礼疏皆引大行人一作前侯一作前疾则知诗礼正义非出一人之手矣【东京赋汉帝之德侯其袆而袆美也言汉之德胡其美也封禅书君乎君乎侯不迈哉迈往也言君胡不往也魏书髙车传斛律部帅倍侯利勇徤处女謡曰求良夫当如倍侯侯与夫协乃知四夷尚有古音】
　　大司马九畿大行人六服畿限也以平邦国故曰畿服事也以亲邦国故曰服周语分之爲九合之爲五方千里曰甸服亦曰邦畿是爲邦内甸服则知邦外亦有甸服矣邦外侯服谓邦畿外方五百里之侯服也侯服外曰甸曰男曰采曰卫各方五百里康诰所谓侯甸男邦采衞者皆賔服也是爲侯卫賔服大行人掌大賔之礼自侯及卫各以逺近来宾故曰宾服卫服外曰蛮曰夷各方五百里皆要服也是爲蛮夷要服要服外曰鎭曰蕃各方五百里皆荒服也是爲戎翟荒服诗曰因是百蛮其追其貊奄受北国笺云韩外接蛮服因使时节百蛮贡献之往来赐之蛮服追貊之国而总领之然则九州之外皆百蛮之地也书曰外薄四海咸建五长亦选其贤者以爲之主其来贡也则请于州牧故曰因时谓之时者亦谓时叛时服荒忽无常易之比也有建万国亲诸侯之象然九五显比而后夫在上前禽在初一舎之一失之絶域殊俗先王之所不能亲也故不列于賔服焉爵之伯犹服之男故郑伯也而当男服诗无衣七章晋次国也爲甸侯邹莒邬郐路偪阳小国也皆爲采衞则似以国之大小爲服逺近之差齐元舅卫孟侯鲁宗国皆大邦也盖皆侯服欤吴伯也而春秋书子凡在要服虽大子也郑与曹皆伯爵而曹伯甸郑伯男则又以封之先后爲叙矣故曰弥近弥大弥逺弥小海上有十里之诸侯以大使小以重使轻以众使寡王者治天下若一家也大司徒之建邦国制其域而定其贡诸公贡其地之半侯伯贡参之一子男贡四之一大国贡重小国贡轻齐鲁卫侯也皆食诸公之地故公侯之贡重于伯而大司徒侯伯贡同是以春秋盟主遂使伯从公侯之贡子产曰天子班贡轻重以列列尊贡重周之制也卑而贡重者甸服也如其说则贡之轻重非徒以列之尊卑兼视其服之逺近然曹以甸而重郑以男而轻爵列同而贡之轻重顿异则未免于偏当时主盟者必以爲不可平邱之防子产争承至日中而未决者盖以此禹贡冀州帝都故无贡周官亦然而邦畿之赋总铚秸粟米五者自百里至五百里近则赋粗而多远则赋精而少要以五百里爲断故贾谊曰古者天子之地方千里中之而爲都输将繇使其远者不过五百里而至诸侯之地方百里中之而爲都输将繇使远者不过五十里而至输者不苦其繇繇者不伤其费故远人安此之谓也六服之贡惟祀惟嫔惟服皆爲包爲匦爲篚约而易举轻而易致惟器惟财惟货或多而难举重而难致则从水运禹贡曰浮曰沿曰逹曰逾曰至曰入曰乱曰防皆水运之道所运者皆八州贡篚而粟米无闻焉说文水转谷曰漕春秋秦晋泛舟其漕运之法乎自雍及绛路经千里而从渭入河从河入汾舳舻相衔坦无险阻而不以爲劳且岁饥偶一行之如乞籴于齐归粟于蔡急病而救灾也若夫数千里飞刍挽粟率三十钟而致一石则起于秦而汉因之漕转山东粟以给中都而更底柱之险败亡无算所谓得一钱之赋而丧数十钱其烦费若此隋唐亦如之艰难之状百倍于春秋矣雍州厥田上上沃野广衍而力耕农通灌漑其食自足本无借于他州故邦国九贡无粟米而九赋敛财贿则粟米居多自郊至都亦如禹贡以五百里爲断可知也古者以米爲财丧大记曰纳财朝一溢米莫一溢米故知财贿爲粟米天子受四海之图籍膺万国之贡珍抚诸夏而绥百蛮赞羣后而调元气九法在大司马九仪在大行人九谷六畜之数要在职方氏由是懐方而远物至合方而好善同形方而大小相比训方而上下志通【左传郑伯男也国语男作南古文男南通汉元鼎四年封周后孽子嘉爲周子南君盖封以子男之爵男借作南也初元五年进爵爲侯绥和元年又进爵爲公与殷后孔吉皆爲公地各百里则其初不满百里非子男之爵欤薛瓒顔师古注皆非也郦道元谓卫将军文子爲子南弥牟其后有子南劲劲朝于魏后惠成王如卫命子南爲侯秦并六国卫最后灭疑嘉是衞后故氏子南而称君其说亦非也世本灵公生昭子郢郢生文子木郢字子南木字弥牟子以父字爲氏犹鲁仲遂之子爲仲婴齐故曰子南弥牟其后遂爲子南氏若仲遂之后以仲爲氏矣公羊说孙以王父字爲氏失之竹书命子南爲侯者盖灵公本欲立子南子南立则名正言顺爲卫后者莫宜于子南氏故惠成王命子南爲侯此纪年之意也若以氏爲爵吾所未闻且汉舍周后而立卫后司乎又称君而氏子南是爲公子郢立后则又何说耶男训爲任读亦如之方言戴鵀一名戴南南犹鵀也则男南音义皆同矣子南卽子男复何疑　王制注谓周公复唐虞旧域分五服爲九其要服之内方七千里疏云要服去王畿三千五百里四靣相距七千里是爲九州之内康成以九州之内爲采九州之外爲流采者取其美物以当谷税流者夷狄流移或贡或否禹贡荒服之外三百里蛮二百里流卽周鎭蕃之地世一见之国然则要服曰蛮荒服亦曰蛮诗所谓百蛮指荒服也世一见者四塞世告至当鎭蕃之服在四方爲蔽塞故曰四塞是爲九州之外明蛮夷要服在九州之内矣王防篇比服次之要服次之荒服次之方千里之内爲比服方千里之外爲要服三千里之内爲荒服是皆朝于内者比之言亲先王所以亲诸侯易之比卦取名于此注云比服名因于夏夏之比服周之賔服也管子千里之外二千里之内诸侯三年而朝习命二千里之外三千里之内诸侯五年而防至习命三千里之外诸侯世一见要服三千里四面相距六千里九命作伯故曰立爲六千里之侯则大人从】
</div>
    <div class="pagination">
<a href="礼说_page3.html">上一页</a><a href="礼说.html">1</a><a href="礼说_page2.html">2</a><a href="礼说_page3.html">3</a><span class="current-page">4</span><a href="礼说_page5.html">5</a><a href="礼说_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
