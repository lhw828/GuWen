<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 85 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 85 页/共 118 页</h1>
    <div class="content">　　轮敝三材不失职谓之完
　　正义郑氏康成曰敝尽而毂辐牙不动　贾氏公彦曰谓之职者毂辐牙各自职任自相支持
　　案用之敝而见其完乃知材羙工巧故筑氏为削亦曰敝尽而无恶
　　望而眂其轮欲其幎尔而下迆也进而眂之欲其微至也无所取之取诸圜也【幎迷锡反圜于权反注郑司农云微至书或作危至故书圜或作员】
　　正义郑氏康成曰轮谓牙也幎均致貌微至至地者少也非有他也圜使之然也　顔氏曰望而眡之逺而眂之也进而眂之近而眂之也
　　案望逺视进迫近曰望而视者稍逺而视之已得其大畧进而眂之则廹近而可以得其精微也幎尔言其周遭之度皆同下迆言其近地之处渐杀　上言合三材以为轮则毂为先辐次之牙次之此则轮成而视其善否初视轮次视辐次视毂物之理言之序也
　　望其辐欲其揱尔而纎也进而眂之欲其肉称也无所取之取诸易直也【揱音萧又音朔称尺证反易以豉反】
　　正义郑氏康成曰揱纎杀小貌也【贾疏凡辐皆向毂处大向牙处小言揱纎据向牙处小而言也】肉称杀好也【贾疏向毂为故为杀　案似谓股杀似谓骹好言各得其分而相称】　王氏昭禹曰易则无挫损直则无挠曲
　　望其毂欲其眼也进而眂之欲其帱之廉也无所取之取诸急也【眼鱼恳反帱音蹈又音涛又音畴】
　　正义郑氏康成曰眼出大貌帱幔毂之革也革急则裹木廉隅见　王氏昭禹曰帱之亷即下文所谓帱必负干也
　　眂其绠欲其蚤之正也察其菑蚤不齵则轮虽敝不匡【绠音饼又歌冷反蚤音爪菑侧吏反齵五构反一音隅】
　　正义郑氏众曰绠谓轮箄也匡枉也　郑氏康成曰蚤当为爪谓辐入牙中者也轮虽箄爪牙必正也菑谓辐入毂中者也菑与爪不相佹乃后轮敝尽不匡刺也　贾氏公彦曰凡造车轮皆向外箄向外箄则车不掉爪入牙中凿孔必正直不随邪也凡植物于地谓之菑辐入毂中似植物地中亦谓之菑人齿参差谓之齵此三十辐之菑入毂与蚤入牙一一相当不相佹戾是不齵也如此轮虽敝尽不匡刺
　　案绠字之义注疏得之牙之凿与毂之凿正相值牙若不稍偏向外则重势两平轮可掉向外亦可掉向内故令牙向外箄三分寸之二不正与辐股相当则重势稍偏而轮不掉矣箄者何也饭甑内以篾作底四周下而中央隆起谓之甑箄轮牙稍偏于外而辐股向内隆起亦若甑箄然然则圆物之中隆而四周下者皆可以箄名之故汉时有轮箄之语耳牙向外而蚤仍正者牙之凿未尝偏但辐入牙之枘不用正而用偏缺边向内则牙自向外矣林希逸不得其解缪谓轮外有一重防牙者于是或从箄字生义则以为竹或从绠字生义则以为绳愈说愈迷皆由不详考注疏之故也
　　凡斩毂之道必矩其隂阳
　　正义郑氏康成曰矩谓刻识之也故书矩为距郑司农云当作矩谓规矩也　贾氏公彦曰欲斩毂之时先就树刻之记其向日为阳背日为隂之处为后以火养其隂故也
　　案木之体圆中分其隂阳而以矩画而识之
　　阳也者稹理而坚隂也者疏理而柔是故以火养其隂而齐诸其阳则毂虽敝不藃【稹之忍反一音真藃黑各反又呼报反】正义郑氏康成曰稹致也火养其隂炙坚之也藃藃隂柔后必桡减帱革起　贾氏公彦曰若不以火养炙隂柔之处使坚与阳齐等后以革鞔则隂柔处瘦减革不着木必有暴起以火养之虽敝尽不藃暴也
　　毂小而长则柞大而短则挚【柞庄百反挚鱼列反】
　　正义郑氏众曰柞读为迫唶之唶谓辐间柞狭也挚读为谓辐危也【案危之训是也辐字疑讹车人记长毂则安者安之反毂大而短则车易于左右倾侧杌而不安矣】　郑氏康成曰小而长则菑中弱大而短则毂末不坚【贾疏小而长则辐间柞狭故菑中弱大而短即毂末浅短故不得坚牢　案毂末浅短则容轴者少而不得安固坚即安固之意】
　　是故六分其轮崇以其一为之牙围
　　正义郑氏康成曰六尺六寸之轮牙围尺一寸　贾氏公彦曰此据兵车乘车言若田车轮小其数亦可推而知
　　存疑易氏祓曰以两面牙围一尺寸言之每面得五寸半
　　案牙有四面依下注牙厚一寸三分寸之二计之则上下两面各一寸三分寸之二内外两面各三寸六分寸之五合之得一尺一寸易氏祓但以两面言之于围字义解不明
　　参分其牙围而漆其二
　　正义郑氏康成曰不漆其践地者也漆者七寸三分寸之一不漆者三寸三分寸之二令牙厚一寸三分寸之二则内外面不漆者各一寸也【贾疏牙厚一寸三分寸之二余二寸分于外内面故各一寸也　案注言令者行泽欲杼行山欲侔牙之广狭不同故言令也虽广狭不同而牙围尺一寸则无异】
　　椁其漆内而中诎之以为之毂长以其长为之围【诎邱勿反】正义郑氏众曰椁者度两漆之内相距之尺寸也郑氏康成曰六尺六寸之轮漆内六尺四寸是为毂长三尺二寸围径一尺三分寸之二也【贾疏不漆者外内面各一寸则两畔减二寸故漆内有六尺四寸也中屈此六尺四寸故毂长三尺二寸也又以三尺二寸为围围三径一故径一尺三分寸之二也　案围径之实数径一不止围三围三不能径一祖冲之约率径七围二十二者近之此注疏皆以围三径一释之实未密也学者知之】
　　案史记平准书更铸五铢钱周郭其下令不可磨取鋊盖古语以周遭为郭而郭椁义并同
　　以其围之阞捎其薮【阞音勒捎音萧薮素口反】
　　正义郑氏康成曰捎除也阞三分之一也郑司农云薮读为蜂薮之薮谓毂空壶中也某谓此薮径三寸九分寸之五壶中当辐菑者也【案此谓壶中外当辐菑之处非指辐菑所入之孔也】蜂薮者犹言趋也薮者众辐之所趋也　贾氏公彦曰车毂之法其孔必大头寛小头窄当辐入处谓之薮寛窄得中而已下文贤是大头穿内径四寸五分寸之二此当辐菑处径三寸九分寸之五案以其围之阞捎其薮谓以三分之二为肉三分之一为壶中空也壶中空所以受轴者下文言五分其毂之长去二以为贤去三以为轵则壶中内大而外小惟外当辐菑处其内正得三分之一也统而言之中空处皆可名薮下经量其薮以黍是也切而指之外当辐菑处为薮此经是也
　　五分其毂之长去一以为贤去三以为轵【去起吕反一依注作二】正义郑氏众曰贤大穿也轵小穿也　郑氏康成曰此大穿径八寸十五分寸之八小穿径四寸十五分寸之四大穿甚大似误矣大穿实五分毂长去二也去二则得六寸五分寸之二凡大小穿皆谓金也今大小穿金厚一寸则大穿穿内径四寸五分寸之二小穿穿内径二寸十五分寸之四如是乃与薮相称也【贾疏以其大穿与薮中及小穿三者须相类故郑以五分去二为允也　案辀人云五分其轸间以其一为之轴围轴围一尺三寸五分寸之一当径四寸五分寸之二加金厚一寸得六寸五分寸之二大小适相合】　贾氏公彦曰上经言毂空壶中此经言毂之大小两头也
　　案外穿小于内穿者内穿大然后轴体厚壮而承舆力强外穿小然后毂体坚实而无破裂之患大穿在壶中之内小穿在壶中之外则二在外一在内以置其辐者正壶中当辐菑之处也
　　容毂必直陈篆必正施胶必厚施筋必数帱必负干【篆直转反数色角反】
　　正义郑氏康成曰容者治毂为之形容也篆毂约也帱负干者革毂相应无赢不足【贾疏帱覆也谓以革覆毂毂之木隐着革使之急是革毂相应毂不耗瘦则革无赢毂亦无不足也】　郝氏敬曰辐所辏处防损折施胶为黏必厚施筋为束必密包之以革必贴木数密也负干皮负木也即上节云亷急也案篆者以革约毂采芑诗言约軝孔疏引此以解之巾车职夏篆注云五采画毂约也必正者言施革不邪迤则约之固也毂体直而短除辐凿三寸五分不约则其余内外皆约之矣以次第言当施胶施筋更施胶而后以革约之先言陈篆者革在外指其可见者而后及其内也既云胶厚筋数而又云帱必负干者见筋胶虽多而通体均匀所以帱革紧傅于毂而不失其容之直篆之正也
　　既摩革色青白谓之毂之善
　　正义郑氏康成曰谓丸漆之干而以石摩平之革色青白善之徴也【贾疏谓以革鞔毂讫将漆之先以骨丸之待干乃以石摩平之其色青白则善也　案骨丸之法未详角人注有骨入漆浣之语巾车注有软读为漆垸之漆之语说文垸字注云漆和灰而髤浣垸与丸盖一音之通转然则以骨丸之盖以骨灰和漆先涂之乃再漆之也既摩而革色青白其即显此骨灰之色与】
　　参分其毂长二在外一在内以置其辐
　　正义郑氏康成曰毂长三尺二寸者令辐广三寸半则辐内九寸半辐外一尺九寸【贾疏知辐广三寸半者上云以围之阞捎其薮毂径一尺三分寸之二取三之一作薮径三寸九分寸之五两畔得二分有七寸九分寸之一一畔得三寸九分寸之五下云量其凿深以为辐广深三寸半故辐广三寸半也】　贾氏公彦曰此论置辐于毂相去外内逺近之法
　　凡辐量其凿深以为辐广【量音良】
　　正义郑氏康成曰广深相应则固足相任也【贾疏如上所计则辐之广深各有三寸半是相应也若毂小而长大而短则不相应非柞即也】
　　案不言辐之厚者毂围三尺二寸以三十辐均之辐股当厚一寸有竒其弱之入凿者以渐而杀焉骹之向牙者亦杀也
　　辐广而凿浅则是以大扤虽有良工莫之能固凿深而辐小则是固有余而彊不足也【扤五骨反】
　　正义郑氏康成曰扤摇动貌彊不足言辐弱不胜毂之所任也　贾氏公彦曰此论毂与辐不得所之病林氏希逸曰辐广而凿浅则枘入不深是以易摇
　　扤而不固凿深而辐小则其干弱是以虽固而不强也
　　案凡枘之广狭未有不与凿相得者而辐之广狭亦必与凿之浅深相称凿有浅深以毂之围有大小也围小凿浅而辐广则凿之衔辐不固围大凿深而辐小则辐之支毂不强
　　故竑其辐广以为之弱则虽有重任毂不折【竑获耕反】正义郑氏众曰竑谓度之　郑氏康成曰言力相称也弱菑也今人谓蒲本在水中者为弱是其类也【案辐直指毂以为彊故以菑之没于凿中者曰弱深广相称周毂三十凿肉好均停故虽重而毂无破折之患】赵氏溥曰度其辐之广狭以为菑之大小长短则
　　菑与辐其力相称虽任重载毂亦不毁
　　参分其辐之长而杀其一则虽有深泥亦弗之溓也【杀色界反溓注作黏女亷反】
　　正义郑氏康成曰杀衰小之也郑司农云溓读为黏谓泥不黏着辐也　贾氏公彦曰假令辐除入毂之中其外长三尺则杀一尺以向牙【案外长三尺假设言之轮半径三尺三寸除毂半径与牙之博牙毂间唯有二尺三寸有奇其杀约八寸也】以本麤末细涂则向下利故泥不黏着之也
　　参分其股围去一以为骹围【骹下教反又苦教反】
　　正义郑氏康成曰谓杀辐之数也郑司农云股谓近毂者也骹谓近牙者也方言股以喻其丰故言骹以喻其细人胫近足者细于股谓之骹羊胫细者亦谓骹　贾氏公彦曰上言杀其一者据长短之中杀一分此言三分杀一据本粗末细而言假令辐近毂处围六寸其近牙处则围四寸也
　　揉辐必齐平沈必均【揉如九反又音柔】
　　正义郑氏康成曰揉谓以火槁之众辐之直齐如一也平沈平渐也　郑氏众曰平沈谓浮之水上无轻重
　　直以指牙牙得则无而固不得则有必足见也【鱼列反注音涅乃结反见贤遍反】
　　正义郑氏康成曰得谓倨句凿内相应也【贾疏辐直为倨牙曲为句凿内必正正则为得】郑司农云榝也蜀人言榝曰某谓必足见言大也然则虽得犹有但小耳【贾疏郑非直以文势反之知有以意量之辐入牙中无有不用而固者也】
　　案直以指牙谓蚤入牙之凿与菑入毂之凿必正相对也但欲辐之指牙者直而又欲牙之少偏向外则入牙之枘必内边缺三分寸之二以为倨句【枘之长者为倨以纵言之短者为句以横言之】凡凿枘无不相应而倨句则唯此为然故记特言牙得也疏以辐直为倨牙曲为句盖未晓此理故于下节缪谓牙孔向外侵耳　无而固甚言其固耳后人纷纷以为果无失之矣
　　六尺有六寸之轮绠参分寸之二谓之轮之固
　　正义郑氏康成曰轮箄则车行不掉也参分寸之二者出于辐股凿之数也【贾疏凿牙之时孔向外侵三分寸之二使辐股外箄故云辐股凿之数也】
　　案上经云眂其绠欲其蚤之正则牙孔不偏可知牙孔不偏而辐蚤缺三分寸之二缺边向内是以蚤虽正而牙已偏向外辐股隆起而箄矣疏谓凿牙时孔向外侵三分寸之二似无庸然　固者安固不摇注云不掉是也冠以六尺有六寸之轮者大车之轮九尺绠一寸若田车之轮六尺三寸则绠又微敛可知
　　凡为轮行泽者欲杼行山者欲侔【杼直吕反】
　　正义郑氏康成曰杼谓削薄其践地者侔上下等
　　杼以行泽则是刀以割涂也是故涂不附侔以行山则是抟以行石也是故轮虽敝不甐于凿【抟音团甐音吝一音鳞】正义郑氏康成曰附着也抟圜厚也甐亦敝也以轮之厚石虽齧之不能敝其凿旁使之动　郑氏锷曰泽下湿厥土涂泥轮之践地处不薄则涂附必多而滞留难行山髙峻地多落确轮之践地处不圜厚则磨磷必速而凿孔易动矣
　　案牙不外杀则近地处厚虽为石所齧仅甐其两旁而不能甐中央之凿
　　存疑郑氏众曰不甐于凿谓不动于凿中也
　　辨正贾氏公彦曰先郑以甐为动而不动于凿中后郑以甐亦敝不能敝于凿旁不从先郑者以动者必先动于旁乃及于中不可云先动于中也
　　凡揉牙外不亷而内不挫旁不肿谓之用火之善【挫作卧反又祖加反】
　　正义郑氏康成曰廉絶也挫折也肿瘣也　贾氏公彦曰此经论用火揉牙使之圜正古者车辋屈一木为之揉木多外亷絶理内挫折中旁肿负起无此三疾是用火之善　毛氏彦清曰内牙之抱辐面者外牙之践地者旁则其两边　王氏昭禹曰传曰恃自圜之木则千嵗无轮荀卿曰木直中绳揉以为轮其曲中规皆成于矫揉之善也
　　是故规之以眂其圜也
　　正义郑氏康成曰轮中规则圜矣
　　万之以眂其匡也【万姜禹反李音俱注故书万作禹郑司农云读为禹书或作矩】正义郑氏康成曰等为万蒌以运轮上轮中万蒌则不匡刺也【贾疏见今车近万蒌于轮一边置于轮上轮一转一帀不髙不下中于万蒌则轮不匡刺也　案此以试轮牙之平也】
　　案扬雄方言云枸蒌车弓也自关而西谓之枸篓又集韵□篓规车辋则也即此注万篓文有异同耳后人以矩解之非也
　　县之以眂其辐之直也
　　正义郑氏康成曰轮辐三十上下相直从旁以绳县之中绳则凿正辐直矣
　　水之以眂其平沈之均也
　　正义郑氏康成曰平渐其轮无轻重则斵材均矣贾氏公彦曰两轮俱置水中观眂四畔入水均否郑氏锷曰上文言平沈必均欲三十辐之均也此则轮已成又置之水欲其两轮之均
　　量其薮以黍以眂其同也
　　正义郑氏康成曰黍滑而齐以量两壶无赢不足则同【贾疏谓两轮俱用黍量之眂其容受同不】
　　存异林氏希逸曰牙毂之薮皆以黍量则知其穿孔皆无小大深浅也
　　案林说非也解已见上捎其薮节
　　权之以眂其轻重之侔也
　　正义郑氏康成曰侔等也称两轮钧石同则等矣轮有轻重则引之有难易
　　故可规可万可水可县可量可权也谓之国工
　　正义郑氏康成曰国之名工　贾氏公彦曰此总结上文也
　　通论郑氏锷曰经言谓之国工者三轮人为盖庐人为柲与此轮人为轮皆以其难尽善故能者可贵也
　　轮人为盖
　　正义贾氏公彦曰轮辐三十盖弓二十有八器类相似故因使轮人造盖　林氏希逸曰盖亦圆体故使轮人为之
　　逹常围三寸
　　正义郑氏众曰逹常盖斗柄下入杠中者【贾疏盖柄有两节达常是盖柄上节】　郑氏康成曰围三寸径一寸也【案围三寸则径不足一寸郑特以大畧言之耳凡言围径之数皆然】
　　桯围倍之六寸【桯音盈】
　　正义郑氏众曰程盖杠也　郑氏康成曰围六寸径二寸足以含逹常【贾疏桯者盖柄下节麤于逹常一倍向上含逹常也】
　　信其桯围以为部广部广六寸【信音申广古旷反】
　　正义郑氏众曰部盖斗也【贾疏盖斗乃四面凿孔内盖弓者于上部髙隆穹然谓之部】　郑氏康成曰广谓径也　郑氏锷曰取在下桯之围以为在上部之径故曰信部径六寸则围尺有八寸
　　部长二尺
　　正义郑氏康成曰谓斗柄逹常也　贾氏公彦曰此部即逹常以入部中遂名为部　毛氏彦清曰部厚一寸而曰二尺者注谓兼逹常言之然则逹常在部一寸其不入于部者尺九寸
　　案不曰逹常二尺而曰部长者下记盖崇十尺曰部长则知逹常与桯合而为十尺部之二尺连达常计之矣盖之柄必分为二节者时张时弛以便事也古法盖弓无中断线贯之节故柄纳于部凿而不可移动非若后世之盖弓可开可合也故曰良盖弗冒弗纮殷亩而驰不队若通一木以为柄则冒纮张弛及收蔵皆不便后世可开可合故又以一木为便耳【盖崇而重非粗柄不能胜然斗之所容者有限故必先以小柄入斗而后以大柄承之此亦一义】
　　桯长倍之四尺者二
　　正义郑氏康成曰杠长八尺谓逹常以下也加逹常二尺则盖髙一丈立乘也【贾疏人长八尺盖弓有宇曲之减二尺得不蔽人目也】
　　案桯长倍之则逹常长四尺矣此以见逹常之入桯中者又有二尺也逹常长二尺桯长八尺合而崇十尺皆以其可见者言之而不数其不可见者至桯之入舆底者又当有数寸且有键以固之是以虽有疾风莫之摇也
　　十分寸之一谓之枚
　　正义郑氏康成曰为下起数也枚一分故书十与上二合为二十字杜子春云当为四尺者二十分寸之一
　　案尚书枚卜功臣春秋传南蒯枚筮之又左骖廹旋门中以枚数阖【以凫氏篆间谓之枚例之枚亦阖上之金乳也阖二扇何用数杜注误】其训如个夏官之属有衔枚氏则以名物此又以起数皆缘文而别其义也
</div>
    <div class="pagination">
<a href="钦定周官义疏_page84.html">上一页</a><span>...</span><a href="钦定周官义疏_page80.html">80</a><a href="钦定周官义疏_page81.html">81</a><a href="钦定周官义疏_page82.html">82</a><a href="钦定周官义疏_page83.html">83</a><a href="钦定周官义疏_page84.html">84</a><span class="current-page">85</span><a href="钦定周官义疏_page86.html">86</a><a href="钦定周官义疏_page87.html">87</a><a href="钦定周官义疏_page88.html">88</a><a href="钦定周官义疏_page89.html">89</a><a href="钦定周官义疏_page90.html">90</a><span>...</span><a href="钦定周官义疏_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
