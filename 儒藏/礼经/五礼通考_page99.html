<!DOCTYPE html>
<html>
<head>
    <meta charset="UTF-8">
    <title>五礼通考 - 第 99 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 99 页/共 431 页</h1>
    <div class="content">　　蕙田案乡射同
　　士丧礼复者升自前东荣降自后西荣
　　礼记丧大记复者升自东荣降自西北荣【注荣屋翌升东荣者谓卿大夫士也天子诸侯言东霤　疏天子诸侯四注爲屋而大夫以下不得四注但南北一注而爲直头头即屋翌复者升东翌而上也贺玚云以其体下于屋故谓上下在屋两头似翌故名屋翌也】
　　孟子榱题数尺【注榱题屋霤也】
　　尔雅释宫杗廇谓之梁其上楹谓之棁閞谓之槉栭谓之楶桷谓之榱桷直而遂谓之阅直不受檐谓之交檐谓之樀【注梁屋大梁也棁侏儒柱也槉柱上欂也亦曰枅又曰□楶即栌也榱屋椽阅谓五架屋际椽正相当交谓五架屋际椽不直上檐交于檼上樀屋梠疏梁即屋大梁也一名杗廇楹柱也其梁上短柱名棁礼器云藻棁者谓画梁上柱爲藻文也一名侏儒柱以其短小故也閞者柱上木名也又谓之槉又名欂亦名枅柱上方木是也又名□是一物五名也栭一名楶即栌也皆谓斗栱也礼器云管仲山节者谓刻柱头爲斗栱形如山也桷屋椽也一名榱梠沈云齐鲁名桷周人名榱易曰鸿渐于木或得其桷左传子产曰栋折榱崩屋椽长直而遂达五架屋际者名阅郭云谓五架屋际椽正相当若其椽直不上于檐者名交言相交于檼上也郭云谓五架屋椽不直上檐交于檼上屋檐一名摘一名屋梠又名宇皆屋之四垂也故士丧礼曰爲铭置于宇西阶上郑注云宇梠是也】
　　陈氏礼书明堂位曰庙重檐尔雅曰檐谓之樀士丧礼爲铭置于宇西阶下郑氏曰宇梠也说文曰齐人谓之檐楚人谓之梠樀宇梠同实异名也夫轑末谓之宇疆境亦谓之土宇又谓之边垂则宇与垂皆檐之穷也故轑末疆境取名焉自屋言之曰檐自堂言之曰垂【檐亦作防】
　　仪礼乡饮酒礼磬阶间缩霤北面鼓之【注缩从也霤以东西爲从　疏缩从也上当堂之南霤南北节也凡东西爲横南北爲从南霤则以东西爲从谓之缩霤】
　　燕礼设洗篚于阼阶东南当东霤【注当东霤者人君爲殿屋也亦南北以堂深　疏言东霤明亦有西霤对士大夫言者荣两下屋故也】
　　礼记檀弓季孙之母死曾子子贡吊焉涉内霤
　　春秋宣公二年左氏传三进及澑【疏澑谓檐下水澑之处入门伏而不省起而更进三进而及于君之屋澑言迫于君之前】
　　朱子释宫人君之堂屋爲四注大夫士则南北两下而已士冠礼设洗直于东荣注曰荣屋翼也周制自卿大夫以下其室爲夏屋燕礼设洗当东霤注曰人君爲殿屋也案考工记殷四阿重屋注曰四阿若今之四柱屋殷人始爲四柱屋则夏后氏之屋南北两下而已周制天子诸侯得爲殿屋四柱卿大夫以下但爲夏屋两下四柱则南北东西皆有霤两下则惟南北有霤而东西有荣是以燕礼言东霤而大夫士礼则言东荣也霤者说文曰屋水流也徐锴曰屋檐滴处荣者说文曰屋梠之两头起者爲荣又曰屋齐谓之檐楚谓之梠郭璞注上林赋曰南荣屋南檐也义与说文同然则檐之东西起者曰荣谓之荣者谓屋之荣饰谓之屋翼者言其轩张如翚斯飞耳士丧礼升自前东荣丧大记降自西北荣是屋有四荣也门之屋虽人君亦两下爲之燕礼之门内霤则门屋之北霤也凡屋之檐亦谓之宇案士丧礼爲铭置于宇西阶上注曰宇梠也说文曰宇屋边也释宫曰檐谓之樀郭氏曰屋梠邢昺曰屋檐一名樀一名梠又名宇皆屋之四垂也宇西阶上者西阶之上上当宇也阶之上当宇则堂廉与坫亦当宇矣特牲馈食礼主妇视饎防于西堂下注曰南齐于坫其记又注曰南北直屋梠是也阶上当宇故阶当霤乡射礼记磬阶间缩霤是也霤以东西爲从故曰缩霤此霤谓堂之南霤也
　　【呉氏绂曰屋荣之解两下之屋檐在前后荣在两旁荣从而檐横郭氏以南荣爲屋南檐非也盖横亘乎栋上而爲南北之界者曰脊脊之东西两端尽处有鸱吻各外乡两端之墙爲全屋之扞蔽者曰屋山以其自屋外之东西视之上锐下阔似山形也荣在屋山之上自鸱吻南北两分迤逦而下或不尽檐数尺而止其崇与广大约如屋脊而少杀但脊平而荣则高下如桥梁耳因爲荣饰亦爲升屋者防衞使不颠踣也】
　　蕙田案以上宇荣霤呉氏解荣与旧不同存参
　　右堂室屋宇之制
　　礼记明堂位疏屏天子之庙饰也【注屏谓之树今桴思也刻之爲云气蛊兽如今阙上爲之矣　疏疏刻也谓刻于屏树爲云气虫兽也汉时谓屏爲罘思天子外屏人臣至屏俯伏思念其事则罘思小楼也城隅阙上皆有之然则屏上亦爲屋以覆屏墙故称屏曰罘思】
　　尔雅释宫屏谓之树【注小墙当门中】
　　陈氏礼书会有表朝有着祭有屏摄皆明其位也周礼太史祭之日执书以次位常左传称郑火子产使子寛子上巡羣屏摄至于大宫楚语曰屏摄之位韦昭曰屏屏风也摄如要扇皆所以明尊卑爲祭祀之位近汉亦然【郑氏释檀弓曰翣以布衣木如摄与释丧大记曰汉礼翣以木爲筐广三尺高】
　　【二尺四寸方两角高衣以白布柄长五尺是汉亦名翣无摄也】
　　尔雅曰门屏之间谓之宁诗曰俟我于着记言天子春朝当宁而立则着宁一也大夫以帘士以帷则无屏矣诗曰俟我于着而大夫士与焉者盖帘帷之爲蔽限亦谓之屏
　　朱子释宫天子诸侯门外之制其见于经者天子有屏诸侯有朝案觐礼侯氏入门右告听事出自屏南适门西注曰天子外屏释宫曰屏谓之树郭氏曰小墙当门中曲礼正义曰天子外屏屏在路门之外诸侯内屏屏在路门之内此侯氏出门而隐于屏则天子外屏明矣释宫又曰门屏之间谓之宁谓宁在门之内屏之外此屏据诸侯内屏而言也
　　右屏
　　仪礼士冠礼爵弁皮弁缁布冠各一匴执以待于西坫南南面东上【注坫在堂角　疏坫有二文有一者谓若明堂位云崇坫亢圭及论语云两君之好有反坫之等在庙中有之以亢反爵之属此篇之内言坫者皆据堂上角爲名故云堂角】
　　朱子释宫堂角有坫士冠礼注曰坫在堂角贾氏释士丧礼曰堂隅有坫以土爲之或谓堂隅爲坫也
　　士丧礼牀第夷衾馔于西坫南
　　【馔于东堂下疏凡设物于东西堂下者皆南与坫齐北陈之堂隅有坫以土爲之或谓堂隅爲坫也】
　　既夕记设棜于东堂下南顺齐于坫
　　大射礼乃管新宫三终卒管大师及少师上工皆东坫之东南西面北上坐　小射正一人取公之决拾于东坫上　以笥退奠于坫上　小射正以笥受决拾退奠于坫上
　　礼记内则士于坫一【疏士卑不得作阁但于室中爲土坫以庋食】
　　【陆氏佃曰士言于坫一则凡阁用坫可知】
　　【郝氏敬曰阁高坫卑阁木爲之坫则土器相似异名耳】
　　明堂位反坫出尊崇坫康圭【注反坫反爵之坫也出尊当尊面也惟两君爲好既献反爵于其上礼君尊于两楹之间崇高也康读爲亢龙之亢又爲高坫亢所受圭奠于上焉　疏反坫者两君相见反爵之坫也筑土爲之在两楹间近南人君饮酒既献反爵于坫上故谓之反坫也出尊者尊在两楹间坫在尊南故云出尊崇坫康圭者崇高也亢举也爲高坫受賔之圭举于其上也】
　　【方氏慤曰坫奠圭与爵之器也反坫者爵坫也崇坫者圭坫也凡器仰之爲正覆之爲反反坫所以覆爵也故爵坫谓之反崇坫所以荐圭也故圭坫谓之崇反坫亦可以崇爵矣独于坫曰崇者措圭之时无反覆之异故也出尊者爵坫在尊之外也凡物内爲入外爲出故在尊外则曰出康圭者圭以坫而康也凡物措之则康故以措圭曰康圭此皆天子之礼故管仲反坫君子以爲僭】
　　【辅氏广曰反坫出尊言其所在崇坫康圭言其所用互备也】
　　【郝氏敬曰崇高也坫所以阁康安也圭礼器受賔之圭安措高阁之上防动揺也】
　　【徐氏师曽曰坫筑土爲之在两楹之间两君好会献酬饮毕则反爵于其上坫在庙故亦于庙言之尊在坫之南逈露向外故谓之出崇高也康安也圭爵礼器之重者不可不谨故爲高坫以康之使无危坠之失旧读爲亢者非】
　　论语邦君爲两君之好有反坫管氏亦有反坫【何解郑曰反坫反爵之坫在两楹之间与隣国爲好防其献酬之礼更酌酌毕则各反爵于坫上　邢防反坫反爵之坫在两楹之间者以乡饮酒是乡大夫之礼于房户间燕礼是燕已之臣子故尊于东楹之西若两君相敌则尊于两楹间故其坫在两楹间也熊氏云主君献賔賔筵前受爵饮毕反虚爵于坫上于西阶上拜主人于阼阶上拜賔答拜是賔主饮毕反爵于坫上也而云酌毕各反爵于坫上者文不具耳其实当饮毕】
　　【朱注好谓好会坫在两楹之间献酬饮毕则反爵于其上】
　　【大全古注图说坫以木爲之高八寸足高二寸漆赤中】
　　【蔡氏清曰坫受爵之器也依注以木爲之高约一尺只在地不如今人承以案盖古者地坐未有椅桌坫字从土恐是瓦器坫在两楹之间如今人把盏置槖盏于防前中央也】
　　【郝氏敬曰坫在堂下东西南隅筑土爲之如士冠礼爵弁皮弁缁布冠各一匴执以待于西坫南是堂下西南隅也又既夕记云设棜于东堂下南顺齐于坫是堂下东南隅也坫有在堂上者以木爲之如大射礼小射正取公之决拾于东坫上卒射小射正以笥受决拾退奠于坫上是也明堂位云反坫出尊崇坫康圭天子之庙饰也古者两君相见必于庙尊于两楹间反爵之坫在尊南故曰出尊又其南设高坫安置君圭于上曰崇坫又房中庋食之阁亦谓坫皆木也坫奠也所以奠爵或云高八寸足高二寸盖丰类古人饮馔席地故设坫以奠爵乡饮酒燕礼献酬毕皆反爵于堂下篚内惟两君相献酬则反爵于堂上之坫今俗酒盏盘亦谓坫制异而义同尔雅垝谓之坫俗呼小方几爲杌音与垝近坫阁物之具犹今几案之类】
　　逸周书作雒乃立太庙路寝明堂咸有四阿反坫陈氏礼书坫者以土爲之其别有四记曰反坫出尊语曰邦君爲两君之好有反坫此反爵之坫也记曰崇坫康圭此奠玉之坫也记又曰士于坫一此庋食之坫也士冠礼爵弁皮弁缁布冠各一匴执以待于西坫南大射将射工迁于下东坫之东南士丧礼牀第夷衾馔于西坫南既夕礼设棜于东堂下南顺齐于坫此堂隅之坫也盖两君相见于庙尊于两楹之间而反爵之坫出于尊南故曰出尊【乡饮酒是卿大夫礼尊于房戸之间燕礼燕其臣尊于东楹之西皆无坫特两君相见尊于两楹间有坫管仲有反坫故孔子讥之】又于其南爲之崇坫以安玉焉故曰康圭食之坫在房堂隅之坫在北陈尔雅曰垝谓之坫郭璞曰坫防也北堂之隅之坫也乡饮乡射燕礼皆奠爵于篚则反爵于坫特两君相好之礼也聘礼公受玉于中堂与东楹之间賔出公侧授宰玉而不康之于坫盖亦两君相见之礼也郑康成改康爲亢非也
　　蕙田案仪礼乡饮酒是卿大夫礼尊于房戸间献酬毕后反爵于篚内无坫燕礼是燕其臣尊于东楹之西献酬毕后亦反爵于篚内无坫唯两君相见尊于两楹间有坫陈氏谓坫以土爲聂氏谓坫以木爲岂堂角之坫以土爲之两楹之坫以木爲之存疑俟考
　　尔雅垝谓之坫【注在堂隅坫防　疏坫者堂角也一名垝　坫名见于经传者有三案礼记明堂位云反坫出尊崇坫康圭及论语邦君爲两君之好有反坫此二者在两楹之间以土爲之非此经所谓也案既夕记云设棜于东堂下南顺齐于坫士冠礼云爵弁皮弁缁布冠各一匴以待于西坫南则此经所谓也郑注云坫在堂角然则堂之东南角爲东坫西南角爲西坫故郭云在堂隅坫防也防则端也言坫是堂角端也】
　　聂氏崇义曰坫以承爵亦以承尊若施之于燕射之礼则曰【音丰】皆用丰年之丰从豆爲形以爲声也何者以其时和年丰谷豆多有粢盛丰备神歆其祀人受其福也故后郑注云丰似豆而卑都斵一木爲之口圆防侈径尺二寸其周高厚俱八寸中央直者与周通高八寸横径八寸足高二寸径尺四寸漆赤中画赤云气亦随爵爲饰今祭器内无此丰坫或致爵于俎上
　　右坫
　　周礼夏官隷仆掌五寝之埽除粪洒之事【注五寝五庙之寝也诗云寝庙绎绎前曰庙后曰寝　疏引诗寝庙绎绎者欲见前庙后寝故云相连之貌也案尔雅释宫云有东西厢曰庙无曰寝寝庙大况是同有厢无庙爲异耳必须寝者祭在庙荐在寝故立之也案昭公十八年郑灾简兵大搜子大叔之庙在道南其寝在道北者彼庙不在宫中地隘故庙寝别处也】
　　祭祀修寝【注于庙祭寝或有事焉月令凡新物先荐寝庙　疏祭祀则在庙可知复云修寝者寝或有事不可不修治之也引月令荐寝庙者欲见寝有事彼荐只在寝不在庙连庙言者欲见是庙之寝非生人之寝故也】
　　大丧复于小寝大寝【注小寝高祖以下庙之寝也始祖曰大寝　疏隷仆职位卑小故使之复于小寝也以其高祖以上庙称小始祖庙称大故寝亦随庙爲称也】
　　诗鲁颂閟宫路寝孔硕新庙奕奕
　　朱传路寝正寝也
　　【黄氏佐曰路寝在庙之后所以藏衣冠】
　　【辅氏广曰庙后之正寝又甚宏大则僖公所修之庙大矣】
　　商颂殷武寝庙孔安
　　朱传寝庙中之寝也
　　【何氏楷曰朱子云此盖特爲百世不迁之庙不在三昭三穆之数寝成孔安者高宗功德盛大今特爲别设寝庙与太宗太甲中宗太戊号爲三宗既成则人心甚安也万尚烈云高宗之寝庙其成与不成闗系非小倘不成则一切俱不相安今寝成如是乃甚相安也见得此寝庙之作乃报功追逺之典万万非所得已者也】
　　小雅楚茨乐具入奏以绥后禄【疏以上章云备言燕私故此即陈燕私之事以祭时在庙燕尝在寝故言祭时之乐皆复来入于寝而奏之】
　　朱传凡庙之制前庙以奉神后寝以藏衣冠祭于庙而燕于寝故于此将燕而祭时之乐皆入奏于寝也
　　礼记月令仲春之月乃修阖扇寝庙毕备【疏庙是接神之处其处尊故在前寝衣冠所藏之处对庙爲卑故在后但庙制有东西厢有序墙寝制惟室而已】
　　孟夏之月天子乃以彘尝麦先荐寝庙
　　春秋昭公八年左氏传子太叔之庙在道南其寝在道北
　　尔雅释宫室有东西厢曰庙无东西厢曰寝
　　陈氏礼书诗曰寝庙奕奕郑氏释周礼谓寝庙绎绎相连貌也盖古诗之文或作绎绎又春秋之时子太叔之庙在道南其寝在道北此古者前庙后寝之遗象也汉自明帝诏遵俭约无起陵寝藏主于世祖庙
　　更衣自此魏立二庙【文帝之高祖处士曾祖髙皇祖太皇帝共一庙考太祖皇帝特一庙】晋宋齐隋及唐皆一庙异室非古制也
　　朱子释宫寝之后有下室士丧礼记士处适寝又曰朔月若荐新则不馈于下室注曰下室如今之内堂正寝听事贾氏曰下室燕寝也然则士之下室于天子诸侯则爲小寝也春秋传曰子太叔之庙在道南其寝在庙北其寝庙之寝也庙寝在庙之北则下室在适寝之后可知矣又案丧服传曰有东宫有西宫有南宫有北宫异宫而同财内则曰由命士以上父子皆异宫贾氏释士昏礼曰异宫者别有寝若不命之士父子虽大院同居其中间亦隔别各有门戸则下室之外又有异宫也
　　礼经虽亡缺然于觐见天子之礼于燕射聘食见诸侯之礼余则见大夫士之礼宫室之名制不见其有异特其广狭降杀不可考耳案书顾命成王崩于路寝其陈位也有设斧扆牖间南乡则戸牖间也西序东向东序西向则东西序也西夹南乡则夹室也东房西房则左右房也賔阶面阼阶面则两阶前也左塾之前右塾之前则门内之塾也毕门之内则路寝门也两阶戺则堂亷也东堂西堂则东西厢也东垂西垂则东西堂之宇阶上也侧阶则北阶也又曰诸侯出庙门俟则与士丧礼殡宫曰庙合也然则郑氏谓天子庙及路寝如明堂制者盖未必然明堂位与考工记所记明堂之制度者非出于旧典亦未敢必信也又案书多士传曰天子之堂广九雉三分其广以二爲内五分内以一爲高东房西房北堂各三雉公侯七雉三分广以二爲内五分内以一爲高东房西房北堂各一雉伯子男五雉三分广以二爲内五分内以一爲高东房西房北堂各一雉士三雉三分广以二爲内五分内以一爲高有室无房堂注曰广荣间相去也雉长三丈内堂东西序之内也高穹高也此传説房堂及室与经亦不合然必有所据姑存之以备参考
　　右寝
　　【蔡氏德晋曰宫室之制四周有墙前爲门屋中于门屋爲门门之閤者爲扉两扉之中有闱亦谓之橛盖门中所防短木在地者也门限谓之阈亦谓之柣门两旁木谓之枨亦谓之楔枨闱之间曰中门夹门之堂谓之塾门之东西皆有塾一门而塾四外二塾南向内二塾北向门宇下水处谓之霤自门内霤至寝之堂下谓之庭庭三堂之深三分庭一在北设碑碑如堂深庭必有碑所以识日影知隂阳也庙则系牲焉自门内霤至堂阶之途谓之陈在庙则谓之唐升堂两阶东曰阼阶西曰賔阶两阶各在楹之外而近序序之外东堂下西堂下曰堂东堂西东堂下壁门有阖门妇人出入由之寝之制其址曰堂基四畔有棱曰堂亷自南至北凡五架自东至西凡五间中脊一架曰栋亦曰阿次栋一架曰楣次楣一架曰庪自前至后楣四架虚之爲堂自后楣至后一架实之爲室与房以堂五间分言其名则中间东西之中曰两楹间以前楣下东西有楹也其南北之中曰中堂近前曰两阶间亦谓之乡近北曰戸牖之间亦谓之扆左右两间东间之前近楹处爲东楹之东少东爲阼阶上又东爲东序西间之前近楹处爲西楹之西少西爲賔阶上又西爲西序盖堂之东西墙谓之序也序之前爲序端又左右两间在序之外曰东夹西夹亦曰东堂西堂又曰东厢西厢堂角有坫以土爲之东西堂两房各有阶东曰东下阶西曰西下阶总名侧阶以室五间分言其名则中间爲室室之中西南隅谓之奥西北隅谓之屋漏东北隅谓之宧东南隅谓之窔戸牖在室之南戸东而牖西其北有壁曰北墉左右两间爲房房戸在南之正中房中半以北曰北堂无北壁其北堂下有北阶又左右两间爲夹室亦名翌室正寝之后谓燕寝燕寝之后爲中门亦曰内门其后爲内宫自天子至于大夫士一也其尊卑之异等者天子诸侯台门两观天子五门诸侯三门大夫士二门天子外屏诸侯内屏大夫以帘士以帷天子之堂九尺阶九等诸侯七尺阶七等大夫五尺阶五等士三尺阶三等天子诸侯殿屋四注大夫士夏屋两下天子山节藻棁复庙重檐天子诸侯之楹黝垩大夫苍士黈天子之桷斵之砻之加宻石焉诸侯斵之砻之大夫斵之士斵本天子诸侯寝在中左祖而右社大夫左庙而右寝天子六寝后六宫诸侯三寝夫人三宫大夫士二寝妻二宫此则等威之不容紊者也】
　　蕙田案古者宗庙宫室之制天子诸侯建于中门之左大夫士左庙而右寝四周有垣朱子所谓都宫是也都宫之内天子七庙诸侯五大夫三士二皆南向昭在左穆在右毎一庙则爲三屋天子诸侯殿屋大夫士夏屋殿屋霤四注夏屋前后两下也第一屋爲庙门士冠礼筮于庙门周礼阍人跸宫门庙门是也屋五间中一屋爲门考工记庙门容大扄七个郑注大扃牛鼎之扃长三尺七个二丈一尺也门东西之堂谓之塾内外四外二南向内二北向士冠礼具馔于西塾摈者端负东塾顾命先辂在左塾之前次辂在右塾之前是也门内宇下谓之霤燕礼賔所执脯以赐钟人于门内霤是也自门内霤至堂阶之宇下谓之庭特牲礼佐侍北面立于中庭注庭三堂之深庭中自门至堂之途谓之陈在庙谓之唐诗胡逝我陈中唐有甓是也三分庭一之北设碑在庙所以系牲祭义君牵牲入庙门丽于碑是也士冠礼至于庙门揖入三揖至于阶三让郑注入门将右曲揖将北面揖当碑揖疏入门賔主将欲相背故须揖賔主各至堂途北面相见故亦须揖至碑碑在堂下三分庭之一在北是庭中之节故亦须揖也升堂两阶东曰阼阶西曰賔阶少牢礼祝盥于洗升自西阶主人盥升自阼阶是也第二屋爲庙之堂室庙之制自南至北凡五架自东至西凡五间中脊一栋曰阿士昏礼賔升西阶当阿是也次栋一架曰楣次楣一架曰乡射礼记序则物当栋堂则物当楣郑注五架之屋正中曰栋次曰楣前曰是也自前至后楣四架虚之爲堂自后楣至后一架以墙间之爲室与房郊特牲诏祝于室坐尸于堂礼器室事交乎户堂事交乎阶是也天子之堂九尺阶九等诸侯七尺阶七等大夫五尺阶五等士三尺阶三等也其房屋之制堂之北中一间爲正室少牢礼主人室中献祝考工记室中度以儿是也北有壁曰北墉户牖在室之南户东而牖西士虞礼启户主人入祝从启牖记赞阖戸牖注牖先阖后启是也室之东南隅谓之窔东北隅谓之宧西北隅谓之屋漏西南隅谓之奥既夕记埽室聚之窔曾子问祭于宗子之家当室之白诗尚不愧于屋漏士昏礼妇奠菜席于庙奥曲礼居不主奥孔疏室向南户近东南则西南隅隐奥无事故尊者居必主奥是也祭有阳厌有阴厌阴者室之奥正当牖下不受牖明诗于以奠之宗室牖下盖屋之隐奥处也以其幽暗故曰阴厌阳者室之屋漏正与牖对受牖之明屋之漏光处也故曰室之白白光明也以其光明故曰阳厌也正室左一间曰东房右一间曰西房特牲礼豆笾铏在东房大射仪宰胥荐脯醢由左房左房即东房聘礼賔受圭退负右房而立右房即西房也书顾命允之舞衣大贝鼖鼓在西房兊之戈和之弓垂之竹矢在东房是也陈氏祥道曰诸侯路寝与士大夫之室皆有东西房士丧礼男子髻髪于房妇人髽于室在男子之西则诸侯之礼妇人髽于房爲东西房矣凡礼言房戸者皆指东房言之或言左以有右也或言东以有西也乃郑康成谓大夫士无西房甚谬万氏斯大曰乡饮酒郑注賔席牖前南向众賔席于賔席之西士大夫若无右房席西余地无几何能容众賔之席且吉凶之礼多行于戸牖之间以其爲堂之正中也若无西房则戸牖之前乃堂之西偏岂有行冠昏享祀诸大礼于宗庙不在正中而在旁侧者哉况堂上则有东西楹堂下则有东西阶门侧则有东西塾防制方正配合整齐若西房而可无天下有此偏缺欹零之宫室乎哉盖西房之不多见于经者礼东爲主位西爲賔位故主人主妇荐自左房而賔受享自西阶升受负西房而立主礼之及于房中者多而賔礼之及于房中者少故略而不及也乌得谓之无哉东房之左一间曰东夹室西房之右一间曰西夹室先儒所谓毁庙之主藏于太庙之夹室者也亦名翼室顾命延入翼室是也聘礼西夹六豆设于西墉下馔于东方亦如之注东方东夹室公食大夫礼大夫立于东夹南尚书顾命西夹南向内则天子之阁左达五右达五孔疏宫室之制中央爲正室正室左右爲房房外有序序外有夹室陆氏佃曰堂上爲达左达左夹室前堂右达右夹室前堂是也乃孔仲达顾命疏谓房与夹室实同而异名房即室也郑康成又谓房当夹室之北万氏斯同驳之曰尚书顾命明分西夹与西房爲二孔氏何得合而一之房之南即堂之东西空处郑何得云夹在房南也夹室在序之两傍当以贾氏公彦之疏爲定其士丧礼袭绖于序东之疏云序墙之东当东夹之前公食大夫礼大夫立于东夹南之疏云序以西爲正堂序东有夹室又公揖退于厢之疏云室有东西厢曰庙其夹皆在序外是夹室与房一在序外一在序内未可混也陈祥道谓房之南有东西夹室不知房与夹室并在堂北夹室之前亦谓堂内则谓之左达右达者也至郝氏敬谓夹室有东西今之厢房在庭之两傍东西相向不知顾命明言西夹南向即非东西相向可知矣礼祖宗之祧主皆藏于夹室以其在序之两旁故可藏于此若在庭之左右则是主祭之子孙居上而坐祖宗于堂下矣有是理乎内则又谓大夫七十而有阁注阁以板爲之庋食物公侯伯于房中五大夫于阁三疏大夫卑无嫌故于夹室而阁三是大夫兼有夹室不特有左右房而已此庙内房室之制也古者大朝觐大飨射凡封国命诸侯皆行礼于庙之堂其堂五间之名正室前戸牖之间谓之扆觐礼天子设斧依于戸牖之间左右几天子衮冕负斧依是也户之东曰戸东户之西曰戸西燕礼司宫筵賔于戸西东上冠礼賔受醴于户东聘礼主人立于户东祝立牖西是也前楣下东西有楹正室前东西之正中曰两楹间南北之中曰中堂乡射礼介揖让升授主人爵于两楹之间聘礼公侧袭受玉于中堂与东楹之间受币于楹间是也东房之前近楹处爲东楹西房之前近楹处爲西楹聘礼振币进授堂东楹北面乡饮酒礼主人坐奠爵于西楹南主人坐取爵于西楹是也东楹之东爲阼阶上少牢礼主人盥升自阼阶西楹之西曰西阶上士冠礼凡拜北面于阼阶上賔亦北面于西阶上答拜是也东房之前有堂东墙曰东序西房之前有堂西墙曰西序序之前皆曰序端士冠礼主人端爵韠立于阼阶下直东序西面主人升立序端西面賔西序东面乡射礼西序之席北上书顾命西序东向东序西向是也东西序之外两夹室之前堂曰东夹西夹亦曰东厢西厢又曰东堂西堂公食大夫礼大夫立于东夹南宰东夹北顾命西夹南向聘礼醴尊于东厢尔雅室有东西厢曰庙大射仪君之弓矢适东堂賔之矢则以授矢人于西堂下书顾命立于东堂立于西堂是也东房西房之戸在南之正中房中半以北曰北堂无北壁北堂有北阶特牲礼宗妇北堂东面北上大射仪工人士与梓人升自北阶卒画自北阶下陈氏祥道曰房皆南戸而无北墉室有北墉而无北堂则房戸之外由半以南谓之堂其内由半以北亦谓之堂昏礼尊于房户之东则房有南户矣礼大射羞膳者升自北阶立于房中而不言入戸是房无北墉矣昏礼尊于室中北墉下是室无北堂矣故昏礼洗在北堂直室东隅则北堂在房之北可知其言是已东西堂各有侧阶顾命立于侧阶杂记主人升自侧阶是也堂之边曰堂廉亦曰戺又曰垂乡饮酒设席于堂亷顾命夹两阶戺立于东垂立于西垂是也堂又有坫陈氏祥道曰坫之别有四明堂位反坫出尊周书作雒大庙路寝咸有四阿反坫论语邦君爲两君之好有反坫此反爵之坫崇坫康圭此奠玉之坫内则士于坫一此庋食之坫士冠礼爵弁皮弁缁布冠各一匴执以待于西坫南大射将射工迁于下东坫之东南士丧礼牀第夷衾馔于西坫南既夕礼设棜于东堂下南顺齐于坫此堂隅之坫聂氏三礼图谓坫以致爵于燕射则曰丰丰似豆而卑斵木爲之高八寸今案陈氏谓坫以土爲之聂氏谓以木爲之岂堂角之坫以土两楹之坫以木或土即陶器欤堂之西通于寝者曰闱门考工记闱门容小扃三个注谓在东壁误也第三屋堂之后爲寝周礼隷仆掌五寝之埽除粪洒之事注五庙之寝盖以藏先世之衣冠祭则设之以授尸月朔则荐新中庸所谓设其裳衣荐其时食事死如事生事亡如事存者也祭祀毕又燕饮于寝小雅乐具入奏孔疏祭当在庙燕当在寝故祭时之乐皆复来入于寝奏之也庙寝宫室之大略盖如此
　　宗元案庙寝宫室之制古今不同其见于顾命明堂位尔雅者彼此参互今人殊多未辨朱子释宫文颇爲明画然亦有未尽详晰处此编荟萃经传之文并诸儒笺疏之说通贯晓了皎若列眉矣考礼者必先考核于此然后揖让登降之节陈列荐献之仪乃可目覩手揣以徧通三礼之曲折也











　　五礼通考巻六十一
<经部,礼类,通礼之属,五礼通考>
　　钦定四库全书
　　五礼通考巻六十二
　　刑部尚书秦蕙田撰
　　吉礼六十二
　　宗庙制度
　　体记郊特牲尸神象也
　　【方氏慤曰见乃谓之象神隠而尸陈以其陈者见于隠者故曰尸神象也】
　　【陆氏佃曰尸是象而已其所谓神在彼不在此也】
　　尸陈也【注尸或诂为主此尸神象当从主训之言陈非也】
　　【陆氏佃曰尸陈也者神无象也以尸陈之而已】
　　坊记祭祀之有尸也宗庙之有主也示民有事也【防祭祀有尸宗庙有主下示于民有所尊事也】
　　【方氏慤曰尸用于祭祀之时主蔵于宗庙之内故于祭祀言有尸宗庙言有主也为尸以象其生为主以偶其存经曰事死如事生事亡如事存此所以言示民有事也】
　　白虎通祭所以有尸者鬼神听之无声视之无形升自阼阶仰视榱桷俯视几筵其器存其人亡虚无寂寞思慕哀伤无所写泄故坐尸而食之毁损其馔欣然若亲之饱尸醉若神之醉矣
　　通典杜氏佑曰祭所以有尸者鬼神无形因尸以节醉饱孝子之心也祝迎尸于门外者象神从外来也程子曰古人祭祀用尸极有深意不可以不思也葢人之魂气既散孝子求神而祭无尸则不飨无主则不依魂气必求其类而依之人与人既为类骨肉又为一家之类已与尸各既已洁斋至诚相通以此求神宜其飨之后世不知此道以尊卑之势遂不肯行耳
　　吕氏大临曰求神必以其类升其堂也入其室也其形不可见也其声不可闻也烹孰羶芗而荐之莫知其来享也此孝子之心所以必立尸也主人之事尸以子事父也然献酢拜跪礼无不答犹賔之也父母而賔客之自殡于西阶始此事人事鬼之所以异也尸必筮之求于神而不敢专也
　　朱子语録用之问祭用尸之意曰古人祭祀无不用尸非惟祭祀家先用尸祭外神亦用尸不知祭天地如何想惟此不敢为尸杜佑説古人用尸者葢上古朴陋之礼至圣人时尚未改【文蔚録云是上古朴野之俗先王制礼是去不尽者】相承用之至今世则风气日开朴陋之礼已去不复可用去之方为礼而世之迂儒必欲复尸可谓愚矣杜佑之説如此今蛮夷徭洞中有尸之遗意每遇祭祀鬼神时必请乡之魁梧姿美者为尸而一乡之人相率以拜祭为之尸者语话醉饱每遇嵗时为尸者必连日醉饱此皆古之遗意尝见崇安余宰邵武人説他之乡里有村名密溪去邵武数十里此村中有数十家事所谓中王之神甚谨所谓中王者每嵗以序轮一家之长一人为中王周而复始凡祭祀祈祷必请中王坐而祀之嵗终则一乡之父老合乐置酒请新旧中王者讲交代之礼此人既为中王则一嵗家居寡出恭谨畏慎略不敢为非以副一村祈向之意若此村或有水旱灾沴则人皆归咎于中王以不善为中王之所致此等意思皆古之遗闻近来数年此礼已废矣看来古人用尸自有深意非朴陋也陈丈云葢不敢死其亲之意曰然用之云祭祀之礼酒殽丰洁必诚必敬所以望神之降临乃歆飨其饮食也若立之尸则为尸者既已享其饮食鬼神岂复来享之如此却为不诚矣曰此所以为尽其诚也葢子孙既是祖宗相传一气下来气类固已感格而其语言饮食若其祖考之在焉则有以慰其孝子顺孙之思而非恍惚无形想象不及之可比矣古人用尸之意所以深逺而尽诚葢为是耳今人祭祀但能尽诚其祖考犹来格况既是他亲子孙则其来格也益速矣因言今世鬼神之附着生人而説话者甚多亦有祖先降神于其子孙者又如今之师巫亦有降神者葢皆其气类之相感所以神附着之也周礼祭墓则以墓人为尸亦是此意
　　蕙田案古人祭必立尸其不立者三事曰荐如荐新荐寝庙无田则荐是也曰厌如殇祭之隂厌阳厌是也曰奠如防奠朔奠释奠是也后世祭不立尸强名曰祭实为荐为厌为奠而已岂知古人之祭必设尸以事之者易所谓原始反终而知死生之説又曰知鬼神之情状故陟降饮食必有所凭依几筵祝奠实有其对越固非圣人莫能制而非人所能尽喻矣朱子谓今世鬼神之附着生人而説话者甚多亦有祖先降神于其子孙者岂非实有以见其必然耶
　　又案以上立尸之义
</div>
    <div class="pagination">
<a href="五礼通考_page98.html">上一页</a><span>...</span><a href="五礼通考_page94.html">94</a><a href="五礼通考_page95.html">95</a><a href="五礼通考_page96.html">96</a><a href="五礼通考_page97.html">97</a><a href="五礼通考_page98.html">98</a><span class="current-page">99</span><a href="五礼通考_page100.html">100</a><a href="五礼通考_page101.html">101</a><a href="五礼通考_page102.html">102</a><a href="五礼通考_page103.html">103</a><a href="五礼通考_page104.html">104</a><span>...</span><a href="五礼通考_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
