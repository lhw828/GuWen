<!DOCTYPE html>
<html>
<head>
    <meta charset="UTF-8">
    <title>礼记述注 - 第 16 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记述注 - 第 16 页/共 61 页</h1>
    <div class="content">　　庶羞不逾牲燕衣不逾祭服寝不逾庙
　　集説曰羞不逾牲者如牲是羊则不以牛肉为庶羞也此三者皆言薄于奉已厚于事神也
　　大夫祭器不假祭器未成不造燕器
　　集説曰此一节旧在庶人耆老不徒食之后今考其序当移在此大夫有田禄则不假借祭田于人无田禄者不设祭器则假之可也凡家造祭器为先养器为后
　　古者公田借而不税
　　集説曰孟子曰殷人七十而助助者借也但借民力以助耕公田而不取其私田之税　坡谓先言治地用民之力以起司空之职自此至然后与学洪范之四曰司空也
　　市防而不税
　　集説曰防市宅也赋其市地之防而不征其货也
　　关讥而不征
　　集説曰关之设但主于讥察异服异言之人而不征其往来货物之税也
　　林麓川泽以时入而不禁
　　集説曰山泽采取之物其入也虽有时然与民共其利即孟子所谓泽梁无禁也
　　夫圭田无征
　　集説曰圭田者禄外之田所以供祭祀不税所以厚贤也曰圭者洁白之义也周官制度云圭田自卿至士皆五十畆此专主祭祀故无征然王制言大夫士宗庙之祭有田则祭无田则荐孟子亦曰惟士无田则亦不祭既云皆有田何故又云无田则荐以此知赐圭田亦似有功徳则赐圭瓒耳
　　用民之力岁不过三日
　　集説曰用民力如治城郭涂巷沟渠宫庙之类周礼丰年三日中年二日无年则一日而已若师旅之事则不拘此制
　　田里不粥墓地不请
　　疏曰田地里邑既受之于公民不得粥卖冡墓之地公家所给故塟有常不得輙请其余处
　　司空执度度地居民山川沮泽时四时量地逺近兴事任力
　　集説曰执度度地葢定邑井城郭庐舍之区域也方氏曰小而水所止曰沮大而水所钟曰泽　坡谓观山川高下之冝沮泽浸润之处而时其四时之早晚则使民兴事可以无愆矣量地逺近则任民之力可以有节矣
　　凡使民任老者之事食壮者之食
　　集説曰老者食少而功亦少壮者功多而食亦多今之使民虽少壮但责以老者之功程虽老者亦食以少者之饮食寛厚之至也
　　凡居民材必因天地寒暖燥湿广谷大川异制民生其间者异俗刚柔轻重迟速异齐五味异和器械异制衣服异宜脩其教不易其俗齐其政不易其冝
　　集説曰居谓居处亦谓居积材谓材质亦谓材用居处者因其材质疏引卢植云能寒者使居寒能暑者使居暑是也居积者因其所冝而为之偹如氊裘可以偹寒絺绤可以偹暑车以行陆舟以行水此皆因天地所冝也广谷大川自天地初分其形气已不同矣民生异俗理有固然其性情之缓急亦气之所禀殊也饮食器械衣服之有异圣王亦岂必强之使同哉惟脩其三纲五典之教齐其礼乐刑政之用而已所谓财成辅相者左右民也
　　中国戎夷五方之民皆有性也不可推移
　　冯氏曰五方之民以气禀之不齐兼习俗之异尚是以其性各随气禀之昏明习俗之薄厚而不可推移焉若论其本然之性则一而已矣注亦曰地气使之然
　　东方曰夷被髪文身有不火食者矣南方曰蛮雕题交趾有不火食者矣西方曰戎被髪衣服有不粒食者矣北方曰狄衣羽毛穴居有不粒食者矣
　　疏曰东方人好生万物觝触地而出夷者觝也有九种一莬二乐浪三高骊四蒲饰五鳬臾六索家七东室八倭人九天鄙蛮者慢也君臣同川而浴极为简慢有八一天竺二咳首三僬侥四跂踵五穿胸六儋耳七狗轵八旁舂戎者凶也斩杀不得其中有六一侥夷二戎夷三老白四耆五鼻息六天刚狄者辟也其行邪辟有五一月支二秽貊三匈奴四单于五白屋　集説曰雕刻也题额也刻其额以丹青湼之交趾言蛮卧时头向外足在内而相交东南地气暖故有不火食者西北地寒少五谷故有不粒食者
　　中国夷蛮戎狄皆有安居和味冝服利用偹器
　　疏曰言中国与四夷虽异各有所安之居所和之味所冝之服所利之用所偹之器其事各自充足
　　五方之民言语不通嗜欲不同达其志通其欲东方曰寄南方曰象西方曰狄鞮北方曰译
　　疏曰寄言传寄外内言语象者言放象外内之言鞮知也谓通传夷狄之语与中国相知译陈也谓陈説外内之言　方氏曰以言语之不通也则必达其志以嗜欲之不同也则必通其欲必欲达其志通其欲非寄象鞮译则不可故先王设官以掌之
　　凡居民量地以制邑度地以居民地邑民居必参相得也
　　熊氏曰计量土地广狭制四井为邑毎邑居三十二家有如是地画如是田居如是民三者相得无有余不足之弊矣
　　无旷土无游民食节事时民咸安其居乐事劝功尊君亲上然后兴学
　　熊氏曰无旷土田皆井授也无游民人皆受田也饔飱有节耕耘有时则民有飬而安居矣乐事劝功兼私家公室而言尊君服其教亲上懐其徳然后可得兴学也
　　司徒脩六礼以节民性明七教以兴民徳齐八政以防滛一道徳以同俗养耆老以致孝恤孤独以逮不足上贤以崇徳简不肖以绌恶
　　坡谓自此至不与士齿洪范之五曰司徒曰此一节统言乡学国学教民取士之法非专言乡也六礼七教八政见篇末一道徳者国不异政教不殊俗也防传所云化分为百室道散而无垠则不一矣
　　命乡简不帅教者以告耆老皆朝于庠元日习射上功习乡上齿大司徒帅国之俊士与执事焉
　　集説曰以下方详乡教此言简不肖以绌恶之事乡在逺郊之内庠乡学也耆老致仕及乡中老贤者元日所择之善日也期日定则耆老皆来防聚于是行射礼与乡饮酒之礼射以中为上故曰上功乡饮则序年之高下故曰上齿大司徒率其俊秀者与执礼事葢欲使不帅教之人观其上功自励为功观其上齿则知尊敬长老使俊士与之以为荣则恶者慕之而自励也
　　不变命国之名乡简不帅教者移之左命国之左乡简不帅教者移之右如初礼
　　集説曰左右对移以易其藏脩逰息之所新其师友讲切之方庶几其变也
　　不变移之郊如初礼不变移之遂如初礼不变屏之逺方终身不齿
　　疏曰按学记比年入学中年攷校自一年入学至七年小成至九年大成此简不帅教者谓初入学一年之终移左移右者谓间一年而攷校之时移郊谓五年时移遂谓七年时屏之逺方谓九年之时　集説曰四郊去国百里在乡界之外遂又在逺郊之外葢示之以渐逺之意也而犹不悛焉则其人终不可与入徳矣于是乃屏弃之
　　命乡论秀士升之司徒曰选士司徒论选士之秀者而升之学曰俊士
　　集説曰此言上贤崇徳之事　坡谓自乡论秀士以至进士即如韩公送张童子言明经始自县而州府以至礼部节节皆攷试加察详之法耳陈注引刘説何本曽谓不臆説者亦若此乎
　　升于司徒者不征于乡升于学者不征于司徒曰造士集説曰既升于司徒则免乡之徭役而犹给徭役于司徒也及升国学则并免司徒之役矣造者成也言成就其才徳也
　　乐正崇四术立四教顺先王诗书礼乐以造士春秋教以礼乐冬夏教以诗书
　　集説曰此以下言国学教国子民俊及取贤才之法乐正掌其教司马则掌选法也术者道路之名言诗书礼乐四者之教乃入徳之路故言术也
　　王大子王子羣后之大子卿大夫元士之适子国之俊选皆造焉凡入学以齿
　　集説曰皆造皆来受教于学正也惟次长防之序不分贵贱之等
　　将出学小胥大胥小乐正简不帅教者以告于大乐正大乐正以告于王
　　注曰出学谓九年大成学止也小胥大胥皆乐官属疏曰知学止者以上乡中年考校恐此亦中年故
　　明之知九年者以下再不变无移左右及郊遂之事故知是九年学止也
　　王命三公九卿大夫元士皆入学不变王亲视学注曰亦谓使习礼以化之不变王又亲为之临视重弃贤者子孙此习礼皆于大学也　疏曰周立当代大学在公宫左即东胶也立小学于西郊即有虞氏之庠其习书于虞氏之学文王世子云书在上庠习礼乐于殷学故又云礼在瞽宗习舞于夏后氏学故云春夏学干戈秋冬学羽籥皆于东序
　　不变王三日不举屏之逺方西方曰棘东方曰寄终身不齿
　　集説曰注以棘为又以训偪本西戎地名愚谓读如本字急也欲其迁善之速也寄者寓也暂寓而终归之意葢虽屏之终身不齿然犹为此名以示不忍终弃之意
　　大乐正论造士之秀者以告于王而升诸司马曰进士注曰移名于司马司马夏官卿掌邦政者进士可进受爵禄也　疏曰此文承王大子等下似专据王子等其实乡人入学为造士者亦同于此其乡人不在学者及邦国所贡士所贡于王亦当升诸司马
　　司马辨论官材论进士之贤者以告于王而定其论论定然后官之任官然后爵之位定然后禄之
　　疏曰大乐正论秀以告王王必以所论状授与司马司马得此状乃更论辨之观其材能知其堪任何官故云官材也辨论之后不堪者屏退论量贤者以告于王而正定其论各署其所长然后试以所能之官如长于礼者官之礼长于乐者官之乐堪任此官然后爵命之既受爵然后与之以禄
　　大夫废其事终身不仕死以士礼葬之
　　集説曰废其事如战阵无勇而败国殄民或荒滛失行而悖常乱俗生则摈弃死则贬降　坡谓此简不肖之类也
　　有发则命大司徒教士以车甲
　　注曰有发谓有军师发卒　疏曰教此士卒以乗兵车及衣甲之仪容必司徒者以司徒主众又主教故与司马相参也
　　凡执技论力适四方臝股肱决射御
　　疏曰执技既无道艺惟论力以事上故适往四方境界之外则使之擐露臂胫角材力决射御胜负见勇武
　　凡执技以事上者祝史射御医卜及百工凡执技以事上者不贰事不移官出乡不与士齿仕于家者出乡不与士齿
　　集説曰不贰事则所业弥至于精不移官恐他职非其所长以技名者贱为大夫之臣亦贱故不得与为士者齿列然必出乡乃尔者于其本乡有族人亲戚之为士者或不忍卑之故也　坡谓祝史等七者之技用以事上此上贤之推也
　　司防正刑明辟以聼狱讼必三刺有防无简不聼附从轻赦从重
　　集説曰正刑正定刑书明辟明断罪法周礼以三刺断庶民狱讼之中一曰讯羣臣二曰讯羣吏三曰讯万民刺周礼此节疏云所刺不必是杀余四刑亦当刺则刺即讯也若有发露之防意而无简覈之实迹则难于聼断矣于是有附有赦焉附而入之则施行从轻赦而出之则宥罪从重所谓与其杀不辜宁失不经也　坡谓自此至识异言洪范之六曰司防也
　　凡制五刑必即天论邮罚丽于事
　　注曰制断也即就也必即天论言与天意合即或为则论或为伦　疏曰制刑时必就天意论议轻重天意好生又有时以生有时以杀论刑时亦当好生又就天道使生杀得中邮过也言断人罪过及责罚其身皆依附于所犯之事不可离其本事假他别事而为喜怒也
　　凡聼五刑之讼必原父子之亲立君臣之义以权之疏曰权平也凡犯罪之人或子为父隐臣为国讳虽独刑禁而非其本恶故必本其宿情立其恩义为平量之
　　意论轻重之序慎测浅深之量以别之
　　注曰浅深谓俱有罪本心有善恶　疏曰尽意思念论量罪之轻重次序不有越滥也
　　悉其聪明致其忠爱以尽之
　　疏曰尽已聪明寻其事之根本又致其忠恕仁爱不使严酷枉滥以尽罪情不有抑屈
　　疑狱汜与众共之众疑赦之必察小大之比以成之集説曰汜犹广也其或在所可疑则泛然而广询之众见焉众人共谓可疑则宥之矣比例也已行故事曰比小者有小罪之比大者有大罪之比言虽疑而赦之不可直尔而放当必察按旧例以成于事
　　成狱辞史以狱成告于正正聼之正以狱成告于大司防大司防聼之棘木之下大司防以狱之成告于王王命三公参聼之三公以狱之成告于王王三又然后制刑
　　集説曰成狱辞者谓治狱者责覈罪人之辞已成定也史司防吏也正士师之属聼察也棘木外朝之卿位也又当作宥周礼一宥曰不识再宥曰过失三宥曰遗忘谓行刑之时天子犹欲以此三者免其罪也自下而上咸无异説而天子犹必三宥而后有司行刑者在君为爱下之仁在臣有守法之义也
　　凡作刑罚轻无赦
　　冯氏曰此言立法制刑之意虽轻无赦所以使人难犯也惟其当刑必刑轻且不赦而况于重者乎故君子不容不尽心焉
　　刑者侀也侀者成也一成而不可变故君子尽心焉疏曰侀是侀礼　马氏曰刑之所以为刑者犹人之有侀也一辞不具不足以为刑一体不傋不足以为成人辞之所成则罪定而不可变故君子尽心焉君子无所不尽其心至子用刑则尤慎焉者也
　　析言破律乱名改作执左道以乱政杀
　　集説曰剖析言辞破壊法律所谓舞文弄法者也变乱名物更改制度或挟异端邪道以罔惑于人皆足以乱政故在所当杀
　　作淫声异服竒技竒器以疑众杀行伪而坚言伪而辨学非而博顺非而泽以疑众杀假于鬼神时日卜筮以疑众杀此四诛者不以聼
　　集説曰淫声非先王之乐也异服非先王之服也竒技竒器如般请机封之类所行虽伪而坚不可破所言虽伪而辨不可屈如白马非马之类所学虽非正道而渉猎甚广则亦难于穷诘顺非文过也所行虽非而善于文饰其言滑泽无滞众皆疑其为是也至于假托鬼神之祸福时日之吉凶卜筮之休咎注云今时持防葬筑葢嫁取卜数文书使民悖礼违制故乱政者一疑众者三皆决然杀之不复审聼为其害大而辞不可习也
　　凡执禁以齐众不赦过
　　坡谓有刑有禁刑者罪其已然禁者防其将然此所执之禁葢指下文市事而言曰过者未丽于法也市刑小刑宪罚中刑徇罚大刑扑罚
　　有圭璧金璋不粥于市命服命车不粥于市宗庙之器不粥于市牺牲不粥于市戎器不粥于市
　　方氏曰此所以禁民之不敬金璋以金饰之考工记大璋中璋黄金勺青金外者是矣
　　用器不中度不粥于市兵车不中度不粥于市布帛精麤不中数幅广狭不中量不粥于市奸色乱正色不粥于市
　　集説曰此所以禁民之不法用器弓矢耒耜饮食器也数升缕多寡之数也布幅广二尺二寸帛广二尺四寸
　　锦文珠玉成器不粥于市衣服饮食不粥于市
　　集説曰此所以禁民之不俭　坡谓衣服粥于市则缝絍不事饮食粥于市则男馋女惰好衣食而白游则杀越取货讼狱滋豊坡行天下见有此俗矣
　　五谷不时果实未熟不粥于市木不中伐不粥于市禽兽鱼龞不中杀不粥于市
　　集説曰此所以禁民之不仁凡十有四事皆所以齐其众而使风俗之同也
　　关执禁以讥禁异服识异言
　　刘氏曰凡上文所当禁戒之事虽有司刑司市之属以治之然不有以讥察之则犯者众而获者寡矣故令司关者执禁戒之令以讥察之见异服则禁之闻异言则识之衣服易见故直曰禁言语难知故必曰识关境上门举关则郊门城门亦在其中矣
　　大史典礼执简记奉讳恶天子齐戒受谏
</div>
    <div class="pagination">
<a href="礼记述注_page15.html">上一页</a><span>...</span><a href="礼记述注_page11.html">11</a><a href="礼记述注_page12.html">12</a><a href="礼记述注_page13.html">13</a><a href="礼记述注_page14.html">14</a><a href="礼记述注_page15.html">15</a><span class="current-page">16</span><a href="礼记述注_page17.html">17</a><a href="礼记述注_page18.html">18</a><a href="礼记述注_page19.html">19</a><a href="礼记述注_page20.html">20</a><a href="礼记述注_page21.html">21</a><span>...</span><a href="礼记述注_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
