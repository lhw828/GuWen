<!DOCTYPE html>
<html>
<head>
    <meta charset="UTF-8">
    <title>周礼订义 - 第 74 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 74 页/共 96 页</h1>
    <div class="content">　　郑康成曰野距王城二百里以外及县都○黄氏曰野有大事谓其事在野者
　　方士中士十有六人府八人史十有六人胥十有六人徒百有六十人
　　易氏曰掌都家之狱讼者谓之都士家士狱讼成则告于方士方士掌都家亦以都家在王畿之四方故也
　　掌都家
　　郑康成曰都王子弟及公卿之采地家大夫之采地大都在畺地小都在县地家邑在稍地○贾氏曰县士自掌三等公邑之狱方士自掌三等采地之狱且县士亲掌之若方士遥掌之采地自有都家之士掌狱有事上于方士耳
　　听其狱讼之辞辨其死刑之罪而要之三月而上狱讼于国
　　易氏曰听都士家士所告之辞又辨其一死四刑轻重之书言上于国而不言听于朝葢乡士遂士县士自以其职而列于九棘下故曰职听于朝方士掌都家不必职听上狱讼于国而已○王昭禹曰三月而后上于国者则以其所掌又逺其待之又宜久也郑康成曰三月乃上要者又变朝言国以其自有君异之【○贾氏曰异之谓异于郷遂县士等】
　　司寇听其成于朝羣士司刑皆在各丽其灋以议狱讼郑康成曰成平也【○郑司农曰春秋曰晋邢侯与雍子争鄐田久而无成】○贾氏曰上三处言司寇听之此独云听其成成谓采地之士所平断文书亦异于上也
　　狱讼成士师受中
　　王氏曰又言狱讼成前所谓成都家听断之成也后所谓成司寇羣士司刑听议之成也
　　书其刑杀之成与其听狱讼者
　　郑康成曰都家之吏自协日刑杀但书其成与治狱之吏姓名备反覆有失实者【○王昭禹曰书其刑杀之成则知其所犯之罪书其听狱讼者则知其听狱讼之人先王欲其狱成而孚输而孚者】○黄氏曰书其成以与都家之听狱讼者葢都士家士也
　　凡都家之大事聚众庶则各掌其方之禁令
　　郑康成曰方士十六人言各掌其方者四人而主一方也其方以王之事动众则为班禁令焉
　　以时脩其县灋若岁终则省之而诛赏焉
　　郑康成曰县法县师之职也其职掌邦国都鄙稍甸郊野之地域而辨其夫家人民田莱之数及其六畜车辇之稽方士以四时脩此法岁终又省之则与掌民数亦相近【○黄氏曰县法即甸法也后郑谓县师之法是也都鄙比法小司徒掌之此独省其治野法然则都鄙有乡有遂可知都家各有主者使方士省之因其聚众庶掌禁令故使掌修其法犹驭众也】
　　【刘迎曰县法司宼所县象魏之法自挟日既敛之后方士以时修之至岁终则省其功过而诛赏焉以待来岁之再县耳先儒乃谓修县师之法夫县师地官之属所掌不过邦国甸稍郊里之地域与方士之士治了无干豫况方士掌公卿王子弟采地之刑凡有罪则书其刑之成于国此正县象魏之法也非以为县师五百里恐民之久而易犯故以时修之至岁终而行诛赏也先儒误以县为县又以为县师之法亦已妄矣】○郑锷曰彼既不属乡遂虑其法易以废壊岁终将廵省之以行诛赏则不可不以时使之脩也
　　凡都家之士所上治则主之
　　易氏曰都士家士上所治之狱方士主之以上于国○黄氏曰都家后郑説是言民不纯属王非司徒教法颁之于邦国都鄙使之各以教其所治民教之不至而入于罪戾治之者当任其咎故其民数其长各主之独上其狱讼于国而羣士议法则冢宰所谓刑以驭其威畿内当有统也○又曰罪与法疑而谳者也讶士四方之有治于士者郑谓之谳此乃谓之小事不附罪何耶
　　讶士中士八人府四人史八人胥八人徒八十人黄氏曰案其职邦有賔客则与行人送逆之故郑遂以为逆迓之迓与掌迓同掌迓固为迓賔客也讶士狱官而送逆賔客者葢有前驱辟跸与司寇以下分其事賔客自外至则使讶士主之至其称讶士者本为迎受四方之狱云尔【○李嘉防曰讶迎也王氏易氏皆云以言逆人谓之讶有賔客与行人逆逆则讶也而掌诸侯之狱者罪刑所当谕乱狱当往成亦以言为上也然大体以迎候防衞賔客为急读誓命及五禁亦言也】
　　掌四方之狱讼
　　郑司农曰四方诸侯之狱讼
　　谕罪刑于邦国
　　郑锷曰谕其人所坐之罪与王朝行刑之意于邦国使四方知王朝所以断此事者意如此也【○黄氏曰罪疑于重轻法疑于进退则皆谕之○刘执中曰非其民之狱讼故曰谕罪刑于邦国】
　　凡四方之有治于士者造焉
　　郑锷曰四方狱事有疑者来治于王朝之士师则先造于讶士讶士乃为之通于士师使其事无不达
　　四方有乱狱则往而成之
　　郑锷曰乱狱其国之臣下干名犯分彼内自乱无自致其事以上达之理则奉王命以往而成之谓断定其非常之罪【○郑康成曰往而成之犹吕歩舒使治淮南狱】○王昭禹曰成者使两议皆成而莫之亏也
　　邦有賔客则与行人送逆之入于国则为之前驱而辟野亦如之居馆则帅其属而为之跸
　　郑康成曰送逆谓始来及去也○郑锷曰邦有賔客至则与行人之官送逆之行人掌其礼而讶士治其刑使人畏也賔入国为之前驱而辟在野亦然以刑先焉使人不暴客也客已入馆则环其外而跸止行人【○易氏曰行人以礼言讶士以刑言刑以肃其礼而已】
　　诛戮暴客者
　　王昭禹曰客者国之所礼而暴客则刑之所取也故诛戮之
　　客出入则道之有治则賛之
　　郑康成曰出入谓朝觐于王时也春秋曰晋侯受防以出出入三觐○郑锷曰客之出入恐人得而犯故道而引之有事当治于王朝则賛而相之此所以名官曰讶
　　凡邦之大事聚众庶则读其誓禁
　　贾氏曰大事者自是在国征伐之等聚众庶非诸侯之事则讶士读其誓命之辞及五禁之法【○王昭禹曰誓禁之所施讶士读之而已非掌之也必使讶士者犯誓禁则施刑故也】










　　周礼订义卷六十一
　　钦定四库全书
　　周礼订义卷六十二　　　宋　王与之　撰
　　朝士中士六人府三人史六人胥六人徒六十人贾氏曰其职掌外朝之法左右九棘之事主询众庶谳疑狱故属秋官
　　掌建邦外朝之灋
　　郑锷曰天子有三朝一曰治朝司士所掌是也二曰内朝大仆所掌是也三曰外朝朝士掌之其官谓之朝士葢天子五门外曰臯门二曰雉门三曰库门四曰应门五曰路门外朝在库门外嫌其非朝故名官特曰朝士法立则位正而仪肃然后君臣上下可以议狱断讼于此矣或谓宰夫掌治朝之法不言建司士正朝仪之位大仆王眡燕朝则正位而不言建其法独朝士言掌建邦外朝之法何耶葢治朝乃日日所视之朝其法素明不待建而后立燕朝大仆正王之服位而诏其法仪亦不待建也惟外朝聚众庶凡厥臣民咸造王庭事非常有欲其勿防尤虑其体之不严此外朝之法所以特谓之建焉○王昭禹曰外朝询众庶听狱讼之朝其位有左右有前后不得以相逾越所谓法也○易氏曰朝士掌建邦外朝之法而小司寇掌外朝之政者政所以正其法者也小司寇主于询天下之政故其位止于公卿大夫庶民而已若朝士专掌外朝之法则诸侯以至羣士羣吏咸在焉欲肃其仪所以必建其法
　　左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶在其后
　　郑锷曰左右皆植九棘者三孤六卿其数九公侯伯子男其服九棘之为物其心赤其刺外向其华白欲孤卿诸侯忠赤诚实以事上而以洁白为义又欲其外示威仪使人无敢犯也槐数三者上公三人也槐之为物其华黄其实其文在中坤大臣之位以黄裳为元吉故取其黄论道佐王欲其入道之妙故取其隂虽有美含之以从王事无成而代有终故有取于文在其中○易氏曰孤卿大夫待之以臣道故列其位于九棘之左公侯伯子男待之以賔道故列其位于九棘之右【○李嘉防曰孤卿诸侯蕃卫王室故居左右○郑锷曰賔主之礼左为主右为客公侯伯子男其爵虽尊有为君之道入在王朝则宜以王人为先列公卿大夫于左则左为主矣羣士亦在左焉左之所以尊之也羣吏乃在乎右右之以见其卑尔】三公北面则以答王为义故列其位于三槐之前以至羣吏州长众庶之徒皆所以断庶民狱讼之中故亦各以位序而列于后所谓外朝之法其严葢如此○郑锷曰或谓自士师以下名曰士者皆羣士也或以谓上士中士下士之緫名羣吏则府史胥徒是也众庶则六乡之民是也三公面王为最尊矣乃使州长帅六乡之民在其后亦得同三公之尊何耶葢外朝之设正为询众庶也王将询之则三公引之以前而正王面王得以亲问焉其在三公之后宜矣以乡老观之二乡则公一人公在前而众庶从其后亦其宜也独使州长帅之葢其平日属民读法而劝戒之有素民所听从而不敢咈者也若夫羣士在孤卿大夫之后者乃上士中士下士而非士师以下之官明矣王朝之官上有孤卿大夫下有元士是其常也安有士师得预其后而元士反不在列之理元士在孤卿大夫之后则府史胥徒在诸侯之后亦其理也○易氏曰诸侯羣臣之并列于位者外朝之法断狱弊讼于九棘之下者外朝之位初不必诸侯羣臣之咸集而后听之也【○黄氏曰外朝询民讯狱诸侯适来朝则与焉小司宼羣臣西面询讯不必备诸侯也适来朝则其位在此询讯及之与羣臣为一等欤】
　　緫论
　　陈君举曰内重外轻之患自古然矣滕薛两君争长于鲁滕侯曰我周之卜正卜正无足道焉者而夸大言之五叔无官则蔡不得以髙年先衞人情重内虽圣人不能御此周人所以汲汲致意也外朝之法以王官位左棘之下以诸侯位右棘之下使若敌然不以朝廷临寰外至于賔射则诸侯在朝与三公皆北面虽朝士位着有不设者矣至于燕则诸侯以齿叙虽射人之位着有不设者矣至于飨唯诸侯具十有二牢而诸侯之长独得用十有再献是则王礼之数何其过厚也又不徒为是文具止也典命之法虽天子之三公毋过八命而九命必以待州伯卿大夫苟出封也皆加一等攷之于蔡仲周公之卿士也而封蔡虞遏父为陶正而封陈亦甚宠矣宣王之时申伯徂申韩侯徂韩为之赋诗悦其就国之意抚绥慰劳及其私人及其诸娣而雅颂诸诗自鹿鸣至彤弓自臣工至有客皆为下国来者作也夫然后内外之势一而士无觖望所谓不泄迩不忘逺者如此若夫王臣过国君则三公眡上公之礼卿眡侯伯之礼大夫眡子男之礼士眡诸侯卿之礼庶子壹眡其大夫之礼皆以爵为差葢卿不得逾上公大夫不得逾诸侯伯孔子作春秋王人虽防必序乎诸侯之上始不以爵为差凡以尊王非周之旧典也
　　左嘉石平罢民焉右肺石达穷民焉
　　王昭禹曰地道尊右而卑左嘉石必在外朝之左者卑之而示其辱焉肺石必在外朝之右者佑之而欲其伸也【○项氏曰左嘉石抑罢民也右肺石伸穷民也平者平治之平也○李嘉防曰人之有病欲平安物平则安安则和也】
　　郑锷曰或谓嘉石与肺石其一以耻罢倦不能自强之人其一以通下情使穷困无告之民得以上达必设于外朝者葢自雉门而内则有禁其出入者矣惟外朝得入而至焉庶使坐者有耻于其类穷者得至而无壅遏也
　　帅其属而以鞭呼趋且辟禁慢朝错立族谈者
　　贾氏曰帅其属当是徒六十人为之○郑康成曰趋朝辟行人执鞭以威之【○王氏曰以鞭呼趋则呼朝者使趋戒以肃也辟则使人避焉】慢朝谓临朝不肃敬也错立族谈违其位僔语也○郑锷曰野众庶羣至于外朝之地则有路塞而不知避所尊者矣必示以威乃知畏也彼其生长于田野之间不知有朝仪则慢而不敬矣未尝有班序之列不知所当立之地则错而不定矣未尝识朝廷之人则就其族类相与私语而谈时事矣不有以禁之于未然至其有犯而加诛焉岂忍为之哉此所以帅其属执鞭以威之又从而辟之又从而禁之也易氏曰王朝有三皆所以聴政此言外朝之政特详于治朝燕朝葢不特诸侯羣臣之咸在虽州长众庶与夫穷民罢民之类皆得羣至于左右前后之列其可忽乎朝士以鞭呼趋则呼朝者之趋于位也且为之辟则使人避焉而止其位也位定然后为之禁其慢朝者错立者族谈者尊君故也
　　陈及之曰朝士司寇之属葢法官也而掌朝仪位着葢法官佐司寇议狱讼诘邦国刑四方其风采足以肃百僚振纪纲以之典朝仪则可以仪刑百辟矣汉时御史中丞外总部刺史内领侍御史举劾百官自丞相以下举法无所避每朝防则禁弹不肃者亦先王旧制哉
　　凡得获货贿人民六畜者委于朝告于士旬而举之大者公之小者庶民私之
　　王昭禹曰彼失而我有之之谓得伺度而得之之谓获【○郑康成曰俘而取之曰获】故易曰得难曰获左所谓得器曰得得人曰获春秋书获麟得宝玉大弓凡此皆难易之辨○易氏曰古者建国面朝后市市近利而朝近义惟义可以正天下之利葢人民有常业而或至于亡逸者【○郑锷曰谓奴婢之逃亡者或幼小童穉不能自言其所在者】货贿六畜有常守而或至于遗失者于是凡得获者则委于听狱讼之朝告于议讼之士而不敢私焉以待其人而反之不使人之见利而忘义也至于旬亦既久矣物不可反亦不可弃于是举之大者入于公小者归于庶民之私是又以上下轻重而制其义也若司市言得货贿六畜者三日而举之与此异者市民之所集其亡易得其求宜速故三日而举若外朝之所委则求者或逺亡不易得待之宜缓故必至于旬而后举各当于义而已【○郑锷曰外朝人所罕至故必十日而后举市之所举者不以予民而尽以入官以其物人之所自失非得者之功此大者公之小者与民亦以劳其能得获之效不忘人功之意也】
　　凡士之治有期日国中一旬郊二旬野三旬都三月邦国期期内之治听期外不听
　　黄氏曰凡士谓自乡士已下治谓狱有过误各以其期理于朝则听之
　　郑锷曰外朝正为听断狱讼耳苟不为之期非所当听者亦为之听欲使民无讼不可得也故立为期日国中一旬谓乡士也郊二旬谓遂士也野三旬谓县士也邦国朞谓讶士也地有逺近故期有寛廹过期则不为受理所以省烦息讼也或谓外朝正以听讼逾期而不听无乃不能使民伸其枉乎不知事之抑而不直者彼固不能久安也若过期然后反覆是其变诈或生于意外又为之听则其证逮所及扰民多矣此其所以不听欤质人之官谓治质剂者国中一旬郊二旬野三旬都三月邦国朞朞外不听所以省市中之文书息民之好讼先王之治所以措于无事之域者葢如此
　　凡有责者有判书以治则听
　　郑锷曰责如今之理欠也然必有判书可为证验则听其事判书谓两书一札一书所与之数一书所偿之数人各执其半者也苟无判书则不听小宰所谓听称责以傅别是也○刘执中曰所以养信而省讼○李嘉防曰以治者先经所属如乡遂县士而后致朝士由是而观亦不许越诉明矣
　　凡民同货财者令以国灋行之犯令者刑罚之
　　郑司农曰同货财谓合钱共贾者也○王昭禹曰司闗曰凡货不出于闗者举其货罚其人所谓国法也若二人同而一人犯令则并举其货财而刑罚施于犯令者一人而已【○郑康成曰谓同货财者富人畜积者多时收敛之乏时以国服之法出之虽有腾跃其赢不得过此以利出者与取者过此则罚之若今时加贵取息坐赃】
　　凡属责者以其地傅而听其辞
　　王昭禹曰属责谓以已之财属之于人而使责也○王氏曰以责属人必使有傅傅必有地着其相抵冐而讼以其地傅来乃为之听治属责而无傅有傅而无地着不知所在不可追证则弗听也【○李嘉会曰地傅者当土之人当时为傅别者若今牙保也属责于人有地傅为之证则听其辞而理之○黄氏曰属责以货财相委属而有逋逸侵货讼于官者犹以傅别之傅为名地傅葢五家相受所能共知】
　　【郑锷曰属字当为亲属以财相贷葢有不用判书而与之者及其有责而相讼不可以其所亲之人为证何则彼以亲故或不能无相容隠之情证其曲直或至于伤恩故于法亲不为证但以其地相傅近之人证之乃为之听其辞如地傅之人有不知其事实则不听矣○愚案黄郑二説俱通若参以小宰听称责以傅别之言不若黄李为平易】
　　黄氏曰有责治以判书同货行以国法属责听以地傅皆着听讼之法也皆细事也无不得上达则民情无壅矣然教化素行民讼简少畿外委之诸侯畿内委之家都朝士所治者甚寡朝廷虽尊而事势常与民接故其法可行非后世所能为也
　　凡盗贼军乡邑及家人杀之无罪
　　郑锷曰军谓屯为军旅以攻围人也盗贼或羣辈军屯于乡邑至于犯及家人其炽如此凡能杀之者皆无罪王安石乃以为攻围乡邑及家则人得杀之其意谓既围乡邑矣又及吾之私家故人杀之无罪然与下杀之无罪为不叶良由考之不详强为之説【○易氏曰专杀固圣人之所禁凡盗贼结集徒党已成军伍而害及乡邑及家人者苟禁其杀势将猖獗而不可御杀之无罪去天下之害也】
　　凡报仇雠者书于士杀之无罪
　　郑康成曰谓同国不相辟者将报之必先言于士○贾氏曰士即朝士也○郑锷曰报仇者必告于士已书于士而士得之则以刑而论其罪已书于士而士不得其人苟是人后自得而杀之则无罪谓已告于公故也许之以报仇雠所以伸人之私恩必使先告于公然后得以行其事所以杜人之专杀也既书于士矣及其既报则不论以罪葢非私杀也
　　若邦凶荒札丧寇戎之故则令邦国都家县鄙虑刑贬贾氏曰县鄙谓六遂不言六乡者举遂则乡在其中○刘迎曰刑之贬而以朝士虑之者葢凶荒札丧寇戎之际法不寛减则民滋不安而盗贼之变起正朝士所当虑而令邦国都家县鄙议刑贬也先儒以减用为虑贬朝士何与于减用哉
　　司民中士六人府三人史六人胥三人徒三十人林椅曰外朝有司民犹司士之在治朝○郑锷曰天子为天牧民则民者天子之所司官曰司民葢天子司其牧养之事司民司其多寡之数而登之耳○王氏详説曰天府云若祭天之司民司禄而献民数谷数则受而藏之祭之同其时掌之异其属司禄为地官之属固然矣司民不属地官而属秋官者秋官主刑圣人用刑本为好生耳【○陈君举曰司徒处繇役不时教化不至征赋不均则民犯法者众故于刑官中设司民之官知其多寡与司徒相闗今戸部刑部不相闗】○薛平仲曰五刑皆戕民者也知所以爱其民则知所以谨其刑此司民所以列于司刑之上
　　掌登万民之数自生齿以上皆书于版辨其国中与其都鄙及其郊野异其男女岁登下其死生
　　郑康成曰登上也男八月女七月而生齿【○郑锷曰生齿则能食能食则成人戸口之所始也】版今戸籍也○贾氏曰国中据六乡在城中者都鄙据三等采地及其郊野者郊谓六乡之民在四郊者野谓六遂及四等公邑是徧畿内矣○郑锷曰不辨其国中都鄙郊野无以知其地之人数辨之使不相杂则其地之戸口众寡皆可见不异其男女无以知其生之种类异之而各从其类则他日嫁娶之年髙下皆可知也每岁有死者则下之有生者则登之以知其存没也【○吕氏曰案周官媒氏男女自成名以上皆书年月日名焉成名子生三月父名之也内则子生三月之末男角女羁以见于父父名之宰书曰某年某月某日生而藏之宰告闾史闾史书为二其一藏诸闾府其一献诸州史州史献诸州伯州伯命藏诸州府其制详密如此重民之生也秦始皇令男子书年此特恐民避征役耳岂有三代重民之意】
　　及三年大比以万民之数诏司寇司寇及孟冬祀司民之日献其数于王王拜受之登于天府
　　郑锷曰司寇刑官也宜无预于民数大比之年则以戸口之数诏之何也以刑之繁简民之息耗系焉所以告之者使省刑而已司寇既得其数俟至孟冬祀天司民之日则献于王以为民之所以生者属乎天亦隠有神者相之而其权在王王能恤天之所生则已得以省刑矣司民天之星也王者以名官所以法之也小司寇孟冬祀司民献民数于王葢小司宼每岁祀司民则献每岁之数此则大比之岁于祀司民之时乃献三年之大数也○王氏详説曰司禄为文昌三台之第六星司民为轩辕角葢轩辕十七星两角有大民小民天文志所载明矣先郑以司禄司民为文昌星何所经见○郑康成曰天府主祖庙之藏者【○孙氏曰天府受民数谷数之藏司寇献民数而不及谷数以图国用观之则谷数必与民数俱上司禄与司民亦同祭也葢民数自生齿以上俱登之不得谷数之实则国用亦无所稽矣】○贾氏曰王拜受之登于天府者重此民数民为邦本故也
　　内史司防冢宰贰之以賛王治
　　郑康成曰賛佐也○贾氏曰内史掌八柄司防掌天下大计冢宰贰王治事皆掌大事故皆写一通副贰民数藏之所以賛助王之治民也○郑锷曰内史司防冢宰贰之以见民非特王之事而为大臣者不可不任其责小司寇贰之以制国用此言贰之以賛王治者司宼刑官也民至于犯刑以其贫穷而抵冐尔故言制国用意欲使三官知为民富之术不至使之犯刑也司民掌民数之官耳民之贫而犯刑非已所得而知也以为民者王所当治民有登耗则为公卿大臣者当据是数佐王以治之使之繁庶而已故曰以賛王治【○易氏曰此言贰之以賛王治小司寇言贰之以制国用者葢财之丰耗出于民民之繁简系乎刑小司寇既敬刑以为生民之本故冢宰资之以制国用若司民专掌万民之数故泛言賛王治而已】
　　司刑中士二人府一人史二人胥二人徒二十人郑锷曰刑者民命所系大小司寇司之而士师以下行之非中士二人所独得而私也名曰司刑者使掌五刑之书
　　掌五刑之灋以丽万民之罪墨罪五百劓罪五百宫罪五百刖罪五百杀罪五百
　　郑锷曰刑当与罪相应掌其刑书于此因其罪而附丽之则国法不滥而民亦无寃矣五刑之属二千五百其至轻者墨刑也劓重于墨宫重于劓刖重于宫○郑康成曰墨黥也先刻其面以墨窒之劓截其鼻也今东西夷或以墨劓为俗古刑人亡逃者之世类与宫者丈夫则割其势女子闭于宫中若今宦男女也刖断足也周改膑作刖杀死刑也书曰决闗梁逾城郭而略盗者其刑膑男女不以义交者其刑宫触易君命革舆服制度奸宄盗攘伤人者其刑劓非事而事之出入不以道义而诵不详之辞者其刑墨降畔寇贼刼略夺攘挢防者其刑死此二千五百罪之目略也其刑书则亡夏刑大辟二百膑辟三百宫辟五百劓墨各千周则变焉所谓刑罚世轻世重也王氏详説曰此言掌五刑之法案左文十八年季文子曰昔周公作誓命曰在九刑不忘郑氏以正刑五流宥鞭扑赎刑之四者为九刑贾服以为五刑一与八议为九刑二説皆非也从郑氏之説则是虞舜之世已有九刑矣不必周公时也从贾服之説则八议非刑矣况五刑之外不止八议如士师之五禁五戒司刺之三刺三宥三赦如大司徒之乡八刑大司寇之三典与夫纠万民之五刑又非墨劓刖宫大辟之五刑果若是刑与司刑之五刑又不止于九刑也且以叔向之言明之叔向云夏有乱政而作禹刑商有乱政而作汤刑周有乱政而作九刑三辟之兴皆叔世也九当为甫声之误也既曰禹刑汤刑以当代名其刑则穆王训夏赎刑作吕刑即甫刑也甫声讹为九也明矣周之甫刑与周公之五刑自不同周公之五刑其属二千五百大辟小辟每刑各五百也穆王之甫刑其属三千又以五等轻重而为属之多寡轻者属多如墨劓之属各千是也重者属少如宫属三百大辟之属二百是已则是周公之重刑入重而穆王之重刑入轻矣又况穆王之刑赎刑也训夏后氏之肉辟三千而作世轻世重其是之谓欤【○陈及之曰春秋晋叔向曰周有乱政而作九刑然则司刑五刑之属凡二千五百非周公之旧典其九刑之书乎穆王训夏作吕刑五刑之属凡三千而大辟二百而已今杀罪至五百比穆王为又重然则九刑又穆王后所修律令欤虽然司刑所掌五刑而已其四刑安在葢五刑者皆肉刑也而司刑掌之若夫男子入于罪隷女子入于舂稾见于司厉敢不闗鞭五百见于条狼氏金罚货罚见于司金皆轻刑也与五刑并为九耳其详不可得闻也班孟坚谓司刑之属二千五百为中典吕刑之属三千为重典以中典为成周之制以重典为穆王之刑非矣周公之制安有刑书其杀罪至五百安在为中典也孔子曰五刑之属三千其罪莫大于不孝以司刑二千五百为周公之刑则孔子不应舎周公而称穆王之制矣二千五百之刑决穆王后所修律令无疑矣使周公果有刑书而叔向不应曰三辟之兴皆叔世也书序谓穆王训夏赎刑作吕刑今以周礼考之自有金罚即赎刑葢又承穆王之制耳穆王训夏赎刑而不言其先世则周公无刑书明矣有罪而赎亦非周公之旧矣世清则刑轻世乱则刑重自汉以后及今皆然岂有周公之际轻刑少而重刑多穆王之际轻刑多而重刑少耶汉儒所言皆未达也】
　　林椅曰先王议事以制不为刑辟然司刑五刑之属各五百则三刺三宥八议之余不必尽用也
　　若司寇断狱弊讼则以五刑之灋诏刑罚而以辨罪之轻重
　　郑锷曰若司寇断狱弊讼之时则执五刑之法往而诏之以刑罚之等而以辨人罪之轻重使轻不至于失其罪重不至于滥无辜一以书为断而已用刑书如伯州犂之欲上下其手张汤之欲轻重其心胡可得哉【○王昭禹曰以五刑之法诏刑罚所谓惟察惟法其审克之也而以辨罪轻重所谓上下比罪上刑适轻下服下刑适重上服也】


　　周礼订义卷六十二
<经部,礼类,周礼之属,周礼订义>
　　钦定四库全书
　　周礼订义卷六十三　　　宋　王与之　撰
　　司刺下士二人府一人史二人徒四人
</div>
    <div class="pagination">
<a href="周礼订义_page73.html">上一页</a><span>...</span><a href="周礼订义_page69.html">69</a><a href="周礼订义_page70.html">70</a><a href="周礼订义_page71.html">71</a><a href="周礼订义_page72.html">72</a><a href="周礼订义_page73.html">73</a><span class="current-page">74</span><a href="周礼订义_page75.html">75</a><a href="周礼订义_page76.html">76</a><a href="周礼订义_page77.html">77</a><a href="周礼订义_page78.html">78</a><a href="周礼订义_page79.html">79</a><span>...</span><a href="周礼订义_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
