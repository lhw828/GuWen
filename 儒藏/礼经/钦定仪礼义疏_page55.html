<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 55 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 55 页/共 169 页</h1>
    <div class="content">　　正义郑氏康成曰亦从入而出请不几筵辟君也敖氏继公曰请命亦请将其君命也不几筵者君使尊不敢设神位以临之不几筵之义有二礼太重者不设此类是也礼差轻者亦不设小聘之礼是也案不几筵之説敖氏当矣注义亦兼存之
　　庭实设四皮賔奉束帛入三揖皆行至于阶让【注古文曰三让敖本从古文】
　　正义郑氏康成曰麋鹿皮也　敖氏继公曰此三让者賔也
　　賔升一等大夫从升堂北面聼命賔东面致命大夫降阶西再拜稽首賔辞升成拜受币堂中西北面賔降出大夫降授老币
　　正义郑氏康成曰賔致命致其君命大夫于堂中央之西受币趋聘君之命　敖氏继公曰自三让至此其礼意与归饔饩同大夫于是进立于中庭西面
　　无傧
　　正义郑氏康成曰不傧賔辟君也　敖氏继公曰臣之傧虽杀于主君之醴而束帛庭实则同故不用之聘賔有傧礼者不在国无嫌
　　案敖氏谓大夫立于中庭盖据下老受币于中庭推之以东方之中庭为主人之位也
　　右问卿
　　摈者出请事賔面如觌币
　　正义郑氏康成曰面亦见也其谓之面威仪质也【贾疏觌面并文则面为质若散文面亦为觌故郑司仪注云私面私觌也又左传楚公子弃疾以乘马八匹私面郑伯】　敖氏继公曰聘使私见于主君曰觌大夫曰面盖异其称以别尊卑也然周官以私觌为私面则又通而言之与此异　贾氏公彦曰賔私觌于君用束锦乘马则此私面于卿亦同束帛乘马可知
　　賔奉币庭实从
　　正义郑氏康成曰庭实四马【贾疏以其言如觌币】
　　入门右大夫辞
　　正义郑氏康成曰见私事也虽敌賔犹谦入门右为若降等然　敖氏继公曰亦中门而入乃右也下放此入门右者欲于此北面奠币也賔与大夫爵敌乃若降等然者不敢自同于奉命之礼也大夫于中庭南面辞之大夫不出迎以面与问礼相因也凡自敌以下客礼之相因而行者惟于内俟之
　　賔遂左
　　正义敖氏继公曰大夫不俟其奠币而亲辞賔亦不果奠币而遂左此则异于降等者也于是賔少立于入门左之位以俟之
　　庭实设揖让如初大夫升一等賔从之
　　正义敖氏继公曰庭实既设于西方主人乃至入门右之位揖賔而皆行如初谓三揖三让也賔亦三辞存疑郑氏康成曰大夫至庭中旋并行【贾疏賔初入门右大夫阶下辞賔賔遂门左大夫至庭中迎賔大夫廽旋与賔揖而并行北面言如初者大夫不出门惟有庭中一揖至碑又揖再揖而已】
　　大夫西面賔称面
　　正义郑氏康成曰称举也举相见之辞以相接　敖氏继公曰称面不言东乡可知也称面者敌者之礼也亦以向者大夫辞之不得为礼于下故尔
　　大夫对北面当楣再拜受币于楹闲南面退西面立正义郑氏康成曰受币楹闲敌也賔北面授　敖氏继公曰不稽首别于聘君之命賔亦当少退賔不振币异于授主君也不言受马之仪如觌可知
　　賔当楣再拜送币降出大夫降授老币
　　右賔私面
　　摈者出请事上介特面币如觌介奉币皮二人赞正义郑氏康成曰特面者异于主君士介不从而入也君尊众介始觌不自别也【贾疏上介初觌主君之时不敢自尊别与众介同执币而入】上賔则众介皆从之【贾疏众介皆从之者上介言特面则賔问卿与私面介皆从可知】皮亦俪皮也
　　案问者君礼也面者私礼也賔于卿先问而后面公私两有之上介以下则致其私情而已故賔问则上介及士四介皆从之问面相因面亦不改也上介有面无问则特
　　入门右奠币再拜
　　正义郑氏康成曰降等也　敖氏继公曰介奠币赞者亦奠皮出
　　大夫辞摈者反币
　　正义郑氏康成曰于辞上介则出摈者反币出还于上介也　敖氏继公曰于其既拜乃辞之降于賔也反币与请受之言互见也反币者取之出请受而上介受之也不礼辞者亦别于君主人之士亦取皮从其币以出委之于门外上介既受币则赞者亦取之
　　庭实设介奉币入大夫揖让如初【注今文曰入设】
　　正义敖氏继公曰介入门左少立大夫亦进至于入门右之位揖而皆行也大夫先升当楣北面　郑氏康成曰大夫亦先升一等
　　介升大夫再拜受
　　正义敖氏继公曰云介升大夫再拜明其不称面也介于卿虽降一等然同为大夫故受于堂上亦得在楹闲也　郑氏康成曰亦于楹闲南面而受【贾疏上介是下大夫与卿小异大同明得行敌法在楹闲可知】
　　介降拜大夫降辞介升再拜送币
　　正义敖氏继公曰降拜者亦贬于卿大夫既辞则揖而先升西面介升拜于西阶上北面　郑氏康成曰介既送币降出也大夫亦降授老币
　　右上介私面
　　摈者出请众介面如觌币入门右奠币皆再拜大夫辞介逆出
　　正义敖氏继公曰于士介亦亲辞辟君也
　　摈者执上币出礼请受賔辞
　　正义敖氏继公曰惟执上币是亦不必其受之也郑氏康成曰賔亦为士介辞
　　大夫答再拜摈者执上币立于门中以相拜士介皆辟老受摈者币于中庭士三人坐取羣币以从之【相息亮反辟音避】
　　正义敖氏继公曰此士介私面之仪大约与其觌礼同惟以一入而大夫亲辞为异老受摈者币于中庭者以大夫降立于此故也
　　右众介私面
　　摈者出请事賔出大夫送于外门外再拜賔不顾正义敖氏继公曰賔亦告事毕乃出也此言賔不顾见敌者之礼也必言之者嫌其或异于尊者也礼于尊者拜或辟去而不敢当
　　摈者退大夫拜辱
　　正义郑氏康成曰拜送也　敖氏继公曰摈者从大夫出门而遂退拜辱拜其屈辱而相已也此拜亦兼二义经盖以其所主者立文也
　　案敖云二义谓拜辱兼拜送也以摈者大夫尊奉君命而来摈有不敢安之意焉
　　右賔退
　　下大夫甞使至者币及之【使师异反】
　　正义郑氏康成曰甞使至已国则以币问之也君子不忘旧【贾疏其三卿不问至已国不至已国皆以币及之上已论讫】
　　上介朝服三介问下大夫下大夫如卿受币之礼其面如賔面于卿之礼
　　正义贾氏公彦曰问下大夫使上介是各以其爵也郑氏康成曰上介三介下大夫使之礼也【贾疏下经云小】
　　【聘曰问其礼如为介三介是下大夫小聘之礼】　敖氏继公曰问下大夫异于卿者上士摈耳如賔面于卿谓如其礼庭实则用俪皮也
　　案言三介者上介问下大夫三介从焉四介减其一不敢当卿礼也不特者以问为将君命故三介从入也三介亦朝服
　　通论贾氏公彦曰据此篇大聘使卿五介小聘使大夫三介若大国之卿七介小聘使大夫五介小国之卿三介小聘使大夫一介也
　　右问下大夫甞使者
　　大夫若不见君使大夫各以其爵为之受如主人受币礼不拜【见贤遍反为于伪反】
　　正义郑氏康成曰有故也各以其爵主人卿也则使卿大夫也则使大夫不拜代受之耳不当主人礼也【贾疏拜是致敬之事不可人代之拜故直受之而已】　敖氏继公曰必使人代受者不可虚聘君之命也各以其爵者亦欲与使者之尊相当也聘君问卿使卿问大夫使大夫此受者非主人则亦无揖让之礼矣惟言不拜见其重者耳案不见谓疾病或有丧或奉使在外者皆是也云各则问与面之礼两有之矣代受而不代拜可见凡礼皆无代拜者也
　　右代受问
　　夕夫人使下大夫韦弁归礼
　　正义郑氏康成曰夕问卿之夕也【贾疏下记云聘日致饔明日问大夫夕夫人归礼是其问卿之夕也】使下大夫下君也【贾疏君归饔饩使卿】君使之云夫人者以致辞当称寡小君　敖氏继公曰次日之夕夫人乃归礼不惟不敢与君同日又且不敢同其时皆下之也使下大夫者亦下君或亦辟其于朝君之礼也亦韦弁者君与夫人之聘享其器币畧同则使者之同服亦宜也
　　堂上笾豆六设于户东西上二以并东陈
　　正义郑氏康成曰笾豆六者下君礼也设于户东又辟馔位也　敖氏继公曰笾豆六与子男之礼同重聘使也凡设笾豆自二以上皆先豆而后笾乃言笾豆者文顺耳此六豆六笾皆宜用朝事者而各去其末之二其设之之序则豆皆在西笾继之而东韭菹其南醓醢屈以终防其南蕡亦屈以终饔饩之礼其馔各有所属户西之馔为饪也西夹东夹之馔为腥也此无牢故惟有堂上之馔而设于户东示其异也不用簠簋铏者以无牢故也此礼主于饮君之礼主于食
　　存疑郑氏康成曰其设脯其南醢屈六笾六豆案凡一豆一笾者则一脯一醢此豆笾各六注乃直以脯醢当之何也岂其六脯而六醢邪当以敖氏之说为正
　　壶设于东序北上二以并南陈醙黍清皆两壶【醙所九反】正义郑氏康成曰醙白酒也凡酒稻为上黍次之粱次之【敖氏继公曰盖据内则三醴之次言之】皆有清白以黍闲清白者互相备【贾疏上言白明黍粱皆有白下言清明稲粱亦有清故也于清白中言黍明醙即是稲清即是粱也】明三酒六壶也先言醙白酒尊先设之　敖氏继公曰设于东序北上亦统于豆
　　大夫以束帛致之賔如受饔之礼傧之乘马束锦正义郑氏康成曰致夫人命也此礼无牢下朝君也【贾疏上公之礼夫人致礼八笾膳大牢侯伯以下亦皆有牢是朝君有牢此无牢故云下朝君也】敖氏继公曰以束帛致其礼亦盛之也飱不致此杀于飱乃致者盖主君以设飱为差轻而夫人归礼为特重所以异也賔受亦不尽与受饔之礼同云如者亦大畧言之
　　上介四豆四笾四壶受之如賔礼傧之两马束锦正义敖氏继公曰四豆者去菁菹鹿臡四笾者去形盐膴四壶者去粱酒不言其位如賔可知也言受之明亦用束帛致之也如賔礼者亦如其受饔之礼也不言所使者下大夫可知于上介亦使下大夫者礼穷则同也
　　案下大夫归礼于上介亦韦弁賔介俱韦弁受之与以越日而受夫人之礼可以无嫌也
　　余论敖氏继公曰夫人归礼不及士介者以其礼薄不可得而复杀且君与士介已无堂上之馔故也
　　明日賔拜礼于朝【注今文礼为醴】
　　正义郑氏康成曰于是乃言賔拜明介从拜也右夫人归礼于賔介
　　大夫饩賔大牢米八筐
　　正义郑氏康成曰其陈于门外【贾疏经无牢米入门之文明是门外可知】黍粱各二筐稷四筐二以并南陈【贾疏案上使卿归饔饩米百筥设于中庭此云八筐则黍粱稷亦宜法其行数】无稻【贾疏记云凡饩大夫黍粱稷筐五斛是也】牲陈于后东上【贾疏此放君饩賔时陈于门西东上】不馔于堂庭辟君也敖氏继公曰君饩賔米百筥筥半斛此米八筐筐五斛以量言之则八筐者杀于君米二筐也所以下之此亦陈于其馆之外门外
　　通论贾氏公彦曰案掌客邻国之君来朝卿见以羔膳大牢侯伯子男膳特牛彼又无筐米此侯伯之臣得用大牢有筐米者彼为君礼此是臣礼各自为差降不得以彼难此
　　賔迎再拜老牵牛以致之賔再拜稽首受老退賔再拜送
　　正义敖氏继公曰賔出门左西面拜迎聼命老东面致命賔还北面拜乃适老右受此使老致之者大夫之臣老为尊也賔于老乃拜迎之亦重其为使也再拜稽首受者盖以大夫向者稽首受其君命故賔于此因其礼与使者受傧而稽首之意同大夫不亲饩者以其礼轻不欲烦賔且辟君礼也君归饔饩于朝君则亲致于介亦使卿
　　上介亦如之
　　正义敖氏继公曰然则此牢米亦如賔矣盖以其具不可得而杀故也
　　众介皆少牢米六筐皆士牵羊以致之
　　正义郑氏康成曰士亦大夫之贵臣　敖氏继公曰米六筐盖黍粱稷各二筐也于賔上介使老于众介使士所使使者虽贱亦不可以无所别也不言受之之礼如賔可知
　　存疑郑氏康成曰米六筐者又无粱也
　　右大夫饩賔介
　　公于賔壹食再飨【食音嗣下并同注古文壹皆为一今文飨皆为乡】
　　正义郑氏康成曰飨谓亨大牢以饮賔也【贾疏飨礼与食礼同食礼既亨大牢明飨礼亨大牢可知但以食礼无酒飨礼有酒故以饮賔言之】公食大夫礼曰设洗如飨则飨与食互相先后也【敖氏继公曰互相先后谓食居二飨之闲也】
　　存疑贾氏公彦曰此经先言食后言飨则食在飨前公食言设洗如飨则飨在食前先后出于主君之意故不定也
　　通论贾氏公彦曰此篇虽据侯伯之卿聘使五等诸侯其臣聘使牢礼皆同无大国次国之别是以掌客五等诸侯相朝其下皆云羣介行人宰史皆有飱饔饩以其爵等为之牢礼之陈数又云凡诸侯之卿大夫士为国客则如其介之礼以待之注云爵卿也则飱二牢饔饩五牢大夫也则飱大牢饔饩三牢士也则飱少牢饔饩大牢也此降小礼丰大礼也以此言之公侯伯子男大聘使卿主君一食再飨小聘使大夫则主君一食一飨若然掌客子男一食一飨子男之卿再飨多于君者以其君臣各自相差不得以君决臣也
　　燕与羞俶献无常数【俶处郁反注古文俶作淑】
　　正义郑氏康成曰羞谓禽羞鴈鹜之属成熟煎和也俶始也始献四时新物聘义所谓时赐无常数由恩意也　敖氏继公曰禽羞周官亦谓之禽献庖人职曰凡用禽献春行羔豚膳膏芗夏行腒鱐膳膏臊秋行犊麛膳膏腥冬行鱻羽膳膏羶即此羞也燕亦无常数异于朝君也　叶氏梦得曰飨所以训防俭也故至于再燕与时赐以示慈惠也故无数
　　通论贾氏公彦曰掌客上公三燕侯伯再燕子男一燕皆有常数此臣无常数者亦是君臣各为一不得相决
　　案燕虽无常数盖亦不过于三也
　　賔介皆明日拜于朝
　　正义敖氏继公曰上惟见賔礼乃言介拜似非其次盖此文宜在下句之下也賔与介之拜赐各主于其所受者也飨賔燕賔之时介虽与焉然礼不为己故不必拜賔于禽羞亦拜之者谢主君之意也
　　上介壹食壹飨
　　正义郑氏康成曰飨賔介为介从飨献矣复特飨之客之也【贾疏公食礼介虽从入不从食賔食毕介逆出是也知从飨者下记云大夫来使飨之其介为介故知介从飨案襄二十七年宋公兼享晋楚之大夫赵孟为客子朩与之言弗能对使叔向侍言焉子朩亦不能对也叔向为赵孟介而得从飨是其义也】
　　案賔于发去之日乃三拜乘禽于朝则此之拜赐自拜飨食燕耳羞与俶献未必仆仆亟拜也因享食而及燕因又及羞献之无常数经于此以类连举之耳介无燕则敖氏所云失次者或然
　　右飨食燕羞献
　　若不亲食使大夫各以其爵朝服致之以侑币如致饔无傧【侑音又注古文侑皆作宥】
　　正义郑氏康成曰君不亲食谓有疾及他故也【贾疏他故者死丧之事】必致之不废其礼也致之必使同班敌者易以相亲敬也致礼于卿使卿致礼于大夫使大夫非必命数也无傧以己本宜徃【贾疏饔饩等君使人致礼賔则傧使者飨食礼主君合速賔来入庙賔无傧礼今主君有故致于賔己本宜往故亦无傧】　敖氏继公曰若不亲食之文虽主于君然賔有故而不及往者其礼亦存焉致之各以其爵者賔介之爵不同则所使者亦宜异也
　　致飨以酬币亦如之
</div>
    <div class="pagination">
<a href="钦定仪礼义疏_page54.html">上一页</a><span>...</span><a href="钦定仪礼义疏_page50.html">50</a><a href="钦定仪礼义疏_page51.html">51</a><a href="钦定仪礼义疏_page52.html">52</a><a href="钦定仪礼义疏_page53.html">53</a><a href="钦定仪礼义疏_page54.html">54</a><span class="current-page">55</span><a href="钦定仪礼义疏_page56.html">56</a><a href="钦定仪礼义疏_page57.html">57</a><a href="钦定仪礼义疏_page58.html">58</a><a href="钦定仪礼义疏_page59.html">59</a><a href="钦定仪礼义疏_page60.html">60</a><span>...</span><a href="钦定仪礼义疏_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
