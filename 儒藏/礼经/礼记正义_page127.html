<!DOCTYPE html>
<html>
<head>
    <meta charset="UTF-8">
    <title>礼记正义 - 第 127 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 127 页/共 200 页</h1>
    <div class="content">　　○正义曰：此一节明礼乐各有根本，本贵而末贱。君子能辨其本末，可以有制於天下。
　　○“黄锺、大吕、弦歌、干扬也，乐之末节也”者，此等之物，唯是乐器，播扬乐声，非乐之本，故云“乐之末节”。其本在於人君之德，“穷本知变”是也，故云“乐之末节也，故童者舞之”。皇氏云：“扬，举也。干扬，举干以舞也”。
　　○“铺筵席，陈尊俎，列笾豆，以升降为礼者，礼之末节也”者，此等物所以饰礼，故云“礼之末节”。其本在於人君“著诚去伪”，恭敬节俭。以末节非贵，“故有司掌之”。
　　○“乐师辨乎声诗，故北面而弦”者，此明知礼乐末者，其位处卑，即乐师以辨晓声诗，但知乐之末节，故北面而鼓弦，言其位处卑也。
　　○“宗祝辨乎宗庙之礼，故后尸”者，宗，谓宗人。祝，谓大祝。但辨晓於宗庙诏相之礼，故在尸后也。
　　○“商祝辨乎丧礼，故后主人”者，商祝，谓习商礼而为祝者。但辨晓死丧摈相之礼，故后主人，谓在主人之后。言此宗祝、商祝但知礼之末节，故在尸与主人后，言其位处卑贱也。
　　○“是故德成而上”者，则人君及主人之属是也，以道德成就，故在上也。
　　○“艺成而下”者，言乐师、商祝之等，艺术成就而在下也。
　　○“行成而先”者，行成则德成矣。言德在内，而行在外也。
　　○“事成而后”者，事成则艺成矣。在身谓之艺，所为谓之事。
　　○“是故”至“天下也”者，人有多少品类，故先王因其先后，使尊卑得分，然后乃可制礼作乐，为法以班天下，如周公六年乃制礼乐也。
　　魏文侯问於子夏曰：“吾端冕而听古乐，则唯恐卧。听郑卫之音，则不知倦。敢问古乐之如彼，何也？新乐之如此，何也？”魏文侯，晋大夫毕万之后，僣诸侯者也。端，玄衣也。古乐，先王之正乐也。 
　　[疏]“魏文”至“何也”。
　　○正义曰：自此以下至“有所合之也”，明魏文侯问古乐今乐之异，并子夏之答，辨明古乐今乐之殊，各随文解之。
　　○“吾端冕而听古乐，则唯恐卧”者，文侯言身著端冕，明其心恭敬而听古乐，唯恐卧，听郑、卫之音，则心所爱乐，不知休倦也。
　　○“敢问古乐之如彼，何也”者，言古乐何以朴素之如彼，使人不贪，至於卧也。
　　○“新乐之如此，何也”者，新乐何以婉美，使人嗜爱志乐，不如其倦也。
　　○注“魏文”至“衣也”。
　　○正义曰：云“魏文侯毕万之后，僣诸侯者也”者，按《春秋》闵元年，晋献公灭魏，以魏赐毕万。按《世本》云：“万生芒，芒生季，季生武仲州，州生庄子降，降生献子荼，荼生简子取，取生襄子多，多生桓子驹，驹生文侯斯。”是毕万之后也。云“端，玄衣也”者，谓玄冕也。凡冕服皆其制正幅，袂二尺二寸，袪尺二寸，故称“端”也。
　　子夏对曰：“今夫古乐，进旅退旅，和正以广，弦匏笙簧，会守拊鼓。始奏以文，复乱以武。治乱以相，讯疾以雅。君子於是语，於是道古。脩身及家，平均天下。此古乐之发也。”旅，犹俱也。俱进俱退，言其齐一也。和正以广，无奸声也。会，犹合也，皆也。言众皆待击鼓乃作。《周礼 大师职》曰：“大祭祀，帅瞽登歌，合奏击<申柬>，下管播乐器，合奏鼓<申柬>。”文，谓鼓也。武，谓金也。相，即拊也，亦以节乐。拊者，以韦为表，装之以穅。穅，一名“相”，因以名焉，今齐人或谓“穅”为“相”。雅亦乐器名也，状如漆筒，中有椎。
　　○夫音扶，下同。广如字，旧古旷反。匏，白交反。笙音生。簧音黄。拊音抚，注同。复音伏。相，息亮反，注同，即拊也，以韦为之，实之以穅，王云“辅相也”，徐思章反。讯音信。大师，音泰。播，彼佐反。<申柬>音胤。穅音康。漆音七。筩音勇。椎，直追反。 
　　[疏]“子夏”至“发也”。
　　○正义曰：此一经明子夏对文侯古乐之体也。古乐，谓古者先王正乐也。
　　○“进旅退旅”者，旅，谓俱齐。言古乐进则俱齐，退亦俱齐，进退如一，不参差也。
　　○“和正以广”者，乐音相和，正以宽广，无奸声也。
　　○“弦匏笙簧，会守拊鼓”者，言弦也，匏也，笙也，簧也，其器虽多，必会合保守，待击拊鼓，然后作也，故曰“会守拊鼓”。
　　○“始奏以文”者，文，谓鼓也。言始奏乐之时，先击鼓。前文云“先鼓以警戒”是也。
　　○“复乱以武”者，武，谓金铙也。言舞毕，反复乱理欲退之时，击金铙而退，故云“复乱以武”也。
　　○“治乱以相”者，相，即拊也，所以辅相於乐，故谓“拊”为“相”也。乱，理也。言治理奏乐之时，先击相，故云“治乱以相”。
　　○“讯疾以雅”者，雅，谓乐器名。舞者讯疾，奏此雅器以节之，故云“讯疾以雅”。
　　○“君子於是语”者，谓君子於此之时，语说乐之义理也。
　　○“於是道古”者，言君子作乐之时，亦谓说古乐之道理也。
　　○“脩身及家，平均天下”者，言君子既门古乐，近脩其身，次及其家，然后平均天下也。
　　○正义曰：此古乐之发也”者，言此上来诸事，古乐之发动也。
　　○注“旅犹”至“有椎”。
　　○正义曰：云“旅，犹俱也”者，旅，众也。经云“进旅退旅”，是众俱进退，故云“俱也”。云“和正以广，无奸声也”者，谓邪淫要妙，烦手淫声，曲折切急。今经云“和正以广”，故云“无奸声也”。云“言众皆待击鼓乃作”者，众，谓弦、匏、笙、簧，众器皆待击鼓乃始动作，解经“会守拊鼓”，言“会守”，谓器之声也，以待拊鼓也。经有“拊”及“鼓”，郑直云“击鼓乃作”者，拊即鼓之类，言击鼓必击拊也。引《周礼 大师职》者，证击拊也。故《大师职》云：“大祭祀，师瞽登歌。”谓大师领人登堂而唱歌也。云“合奏击拊”者，谓大师合奏乐之时，则先击拊而合奏之也。云“下管播乐器，合奏鼓<申柬>”者，谓大祭祀，堂下诸人吹管，播扬乐器之声，大师合奏之时，先击<申柬>而合奏。言<申柬>谓小鼓，在大鼓之下，引是大师登歌合奏之时，亲击拊，而以合下管。合奏时，亲击<申柬>以奏之。云“文，谓鼓也。武，谓金也”者，金属西方，可以为兵刃，故金为武。鼓主发动，象春，无兵器之用，故鼓为文也。云“相即拊也”者，前文既云拊，故知相即拊。郑必知相为拊者，按《书传》云：“以韦为鼓，谓之搏拊。”白虎通引《尚书大传》：“拊革著以穅。”郑以此知也，今《书传》无“著穅”之文，谓齐人以穅为相，故知穅为相，即拊也。云“雅亦器名也，状如漆筒，中有椎”者，按《周礼 笙师职》云：“掌舂牍、应、雅。”郑司农云：“雅，状如漆筒，而弇口，大二围，长五尺六寸，以羊韦鞔之，有两纽疏画。”并以汉时制度而知也。 

  
　 
卷三十九 乐记第十九 

　卷三十九 乐记第十九 　 
　　“今夫新乐，进俯退俯，奸声以滥，溺而不止，及优、侏，獶杂子女，不知父子。乐终，不可以语，不可以道古。此新乐之发也。俯，犹曲也，言不齐一也。滥，滥窃也。溺而不止，声淫乱，无以治之。獶，狝猴也。言舞者如狝猴戏也，乱男女之尊卑。獶或为亻。
　　○俯，本又作府。滥，力暂反。溺，乃狄反。优音忧。侏音朱。音儒。獶，乃力反，狝猴也，依字亦作猱。狝音弥，武移反，本亦作弥。猴音侯，本亦作侯。 
　　[疏]“今夫”至“发也”。
　　○正义曰：此经明子夏对文侯新乐之礼。新乐者，谓今世所作淫乐也。“进俯退俯”者，谓俯偻曲折，不能进退齐一，俱曲屈进退而已，行伍杂乱也。
　　○“奸声以滥”者，谓滥窃不正，言奸邪之声，滥窃不正，不能和正以广也。
　　○“溺而不止”者，声既淫妙，人所贪溺，不可禁止也，不能始奏以文，复乱以武也。
　　○“及优、侏、獶杂子女”者，言作乐之时，及有俳优杂戏侏短小之人。优杂，谓狝猴也，言舞戏之时，状如狝猴，间杂男子妇人，言似狝猴，男女无别也。
　　○“不知父子”者，言乐之混杂，不复知有父子尊卑之礼也。
　　○“乐终，不可以语”者，言作乐虽复终毕，尽皆邪辟，不可以语。既与古乐乖违，故不可语道於古也。此皆新乐之为，故云：“此新乐之发也。”
　　○注“獶，狝猴也”。
　　○正义曰：按《诗 小雅》云：“毋教猱升木。”《毛传》云：“猱，猿属也。”是“獶，狝猴也”。《汉书》檀长卿为狝猴舞，是“状如狝猴”。
　　今君之所问者乐也，所好者音也。夫乐者，与音相近而不同。”言文侯好音而不知乐也。铿锵之类皆为音，应律乃为乐。
　　○好，呼报反，注同。近，附近之近，徐如字。铿，苦耕反。锵，七羊反，又士衡反。文侯曰：“取问何如？”欲知音、乐异意。 
　　[疏]“今君”至“何如”。
　　○正义曰：前两经子夏既答文侯论古乐新乐之异事毕，此经答文侯所好古乐今乐之不同也。文侯之意，古乐今乐并皆为乐。子夏之意，以古乐德正声和，乃为乐；今乐但淫声音曲而已，不得为乐也，故云“今君之所问者乐也”，谓古今皆名乐。
　　○“所好者音也”，子夏之意，君之所爱者，谓音声也。
　　○“夫乐者，与音相近而不同”者，古乐有音声律吕，今乐亦有音声律吕，是乐与音相近也。乐则德正声和，音则心邪声乱，是“不同”也。
　　○“文侯曰：敢问何如”者，文侯既见子夏论乐、音不同，不晓不同之状，故云“敢问何如”。
　　子夏对曰：“夫古者天地顺而四时当，民有德而五穀昌，疾疢不作而无妖祥，此之谓大当。然后圣人作为父子君臣，以为纪纲。纪纲既正，天下大定。天下大定，然后正六律，和五声，弦歌《诗 颂》，此之谓德音，德音之谓乐。当，谓乐不失其所。
　　○当，丁浪反，下及注同。疢，敕觐反。《诗》云：‘莫其德音，其德克明。克明克类，克长克君。王此大邦，克顺克俾。俾于文王，其德靡悔。既受帝祉，施于孙子。’此之谓也。此有德之音，所谓乐也。德正应和曰“莫”，照临四方曰“明”，勤施无私曰“类”，教诲不倦曰“长”，庆赏刑威曰“君”，慈和徧服曰“顺”。“俾”当为“比”，声之误也。择善从之曰“比”。施，延也。言文王之德，皆能如此，故受天福，延於后世也。
　　○莫，亡伯反。长，丁丈反，注同。正此，于仿反。俾，依注音比，必覆反，注同，徐扶志反。祉，敕纪反。施，以豉反，注“施延”同。和如字，又胡卧反。炤，上音照，本亦作照。临如字。施，始豉反。徧音遍。 
　　[疏]“子夏”至“谓也”。
　　○正义曰：此一节明子夏与文侯明古乐之正，引《诗》以结之。
　　○正义曰：此之谓大当”者，当谓不失其所。如上所谓，是大得其所当也。
　　○“作为父子君臣，以为纪纲”者，按《礼纬 含文嘉》云：“三纲，谓君为臣纲，父为子纲，夫为妻纲矣。六纪，谓诸父有善，诸舅有义，族人有叙，昆弟有亲，师长有尊，朋友有旧，是六纪也。”
　　○“弦歌诗颂”者，谓以琴瑟之弦，歌此《诗 颂》也。
　　○“《诗》云：莫其德音诗颂，此《大雅 皇矣》之篇，美王季之德，云“维此王季，帝度其心”，莫然而靖，定其道德之音。以道德既正，天下应和，所以莫然而靖也。
　　○“其德克明”者，以其莫然而靖，故其德能照临天下之明也。
　　○“克明克类”者，类，谓勤施无私。施惠勤劳，不私於己，外及等类，以明能然，故云“克明克类”也。
　　○“克长克君”者，克长，谓教诲不倦，能为人师长。克君，谓庆赏刑威，能与人作君教化，故云“克长克君”也。
　　○“王此大邦，克顺克俾”者，俾，当为比，谓比方善事，择善而从之。既能慈和徧服，又能择善从之，故云“克顺克俾”。
　　○“俾于文王，其德靡悔”者，《诗》美王季之德，比拟文王。其王季之德，无可耻悔，言堪比文王也。《左传》引此《诗》“唯此文王”，所以为文王之德，言比於文王。
　　○“其德靡悔”者，谓此校文王之德，事事皆美，无可悔恨也。是《左传》与《诗》文互意别也。
　　○“既受帝祉，施於孙子”者，《诗》云王季既受天福祉，以遗子孙，子孙有天下也。《左传》云：“文王既受帝祉，以遗后世子孙。”
　　○正义曰：此之谓也”者，言《诗》云“德音”，则此经之所谓也。
　　○注“德正应和曰莫”。
　　○正义曰：以下皆昭二十八年《左传》文也。
　　今君之所好者，其溺音乎？”言无文王之德，则所好非乐也。文侯曰：“敢问溺音何从出也？”玩习之久，不知所由出也。
　　○玩又作<元>，音五换反。 
　　[疏]“今君”至“出也”。
　　○上既云君之所好音有善恶，故上云“治世之音”，“乱世之音”。今君之所好者，非正音，是淫溺之音乎？不敢指斥，故言“乎”而疑之也。
　　○“文侯曰：敢问溺音何从出也”者，文侯既闻子夏之言善，遂问溺音所出之由。
　　子夏对曰：“郑音好滥淫志，宋音燕女溺志，卫音趋数烦志，齐音敖辟乔志。”此四者，皆淫於色而害於德，是以祭祀弗用也。言四国皆出此溺音。滥，滥窃，奸声也。燕，安也。《春秋传》曰：“怀与安，实败名。”趋数读为“促速”，声之误也。烦，劳也。祭祀者不用淫乐。
　　○燕，於见反。趋音促。数音速。傲，字又作敖，同，五报反。辟，匹亦反，徐芳益反。乔，徐音骄，本或作骄。败，必迈反。 
　　[疏]“子夏”至“用也”。
　　○此一节，子夏为文侯明溺音所出也。
　　○“郑音好滥淫志”者，滥，窃也，谓男女相偷窃。言郑国乐音好滥相偷窃，是淫邪之志也。
　　○“宋音燕女溺志”者，燕，安也。溺，没也。言宋音所安，唯女子，所以使人意志没矣，即前“溺而不止”是也。
　　○“卫音趋数烦志”者，言卫音既促且速，所以使人意志烦劳也。
　　○“齐音敖辟乔志”者，言齐音既敖很辟越，所以使人意志骄逸也。
　　○正义曰：此四者，皆淫於色而害於德，是以祭祀弗用也”者，既淫色害德，故不用祭祀也。
　　○注“言四”至“败名”。
　　○正义曰：经云“郑音好滥，宋音燕女”，其事是一，而为别音者，滥窃，非已俦匹，别相淫窃；燕女，谓己之妻妾燕安而已，所以别好滥也。上云“郑、卫之音”，则郑、卫亦淫声也。又此云“四者皆淫於色”，是卫与齐皆有淫声也。而经唯云“卫音趋数烦志，齐音敖辟乔志”，都不云“女色”者，按《诗》有桑中、淇上，是淫佚可知，则淫佚之外，更有促速敖辟。推此而言，齐诗有哀公荒淫怠慢，襄公淫於妹，亦女色之外，加以傲辟骄志也，故总谓之“溺音”也。
　　○注“《春秋传》曰：怀与安，实败名”者，僖二十三年《左氏》之文，齐女姜氏劝重耳出奔也。
　　“《诗》云‘肃雍和鸣，先祖是听。’夫肃，肃敬也。雍，雍和也。夫敬以和，何事不行？”言古乐敬且和，故无事而不用，溺音无所施。 
　　[疏]“《诗》云”至“不行”。
　　○正义曰：此一节，子夏重为文侯明正乐敬和之事，所以劝励文侯用古乐也。此《诗 周颂 有瞽》之篇。肃，敬也。雍，和也。言乐音敬和而鸣，先祖之神，听而从之。若能敬和，施设於政教，何事不行也？
　　“为人君者，谨其所好恶而已矣。君好之，则臣为之。上行之，则民从之。《诗》云：‘诱民孔易。’此之谓也。”诱，进也。孔，甚也。言民从君所好恶，进之於善无难。
</div>
    <div class="pagination">
<a href="礼记正义_page126.html">上一页</a><span>...</span><a href="礼记正义_page122.html">122</a><a href="礼记正义_page123.html">123</a><a href="礼记正义_page124.html">124</a><a href="礼记正义_page125.html">125</a><a href="礼记正义_page126.html">126</a><span class="current-page">127</span><a href="礼记正义_page128.html">128</a><a href="礼记正义_page129.html">129</a><a href="礼记正义_page130.html">130</a><a href="礼记正义_page131.html">131</a><a href="礼记正义_page132.html">132</a><span>...</span><a href="礼记正义_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
