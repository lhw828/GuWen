<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 11 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 11 页/共 169 页</h1>
    <div class="content">　　正义郑氏康成曰正犹善也咸皆也皆加女之三服谓缁布冠皮弁爵弁也黄黄髪耇冻棃【贾防黄髪髪白而复黄也尔雅耇老夀此云冻棃者以其面似冻梨之色也】皆夀徴也疆竟也　敖氏继公曰之正谓当冠之年也言正而月言令言吉则冠无常月又可见矣厥指兄弟能成兄弟之徳则正身齐家之事也以此勉之其所以责成人之道深矣
　　案敖氏谓成兄弟之徳固于大学宜兄宜弟之义有合焉但上文两言慎徳皆指冠者不应此句独异则谓兄弟具在观瞻所系凡以成尔之徳云尔此觧似长
　　右加冠祝辞
　　总论陈氏祥道曰始曰顺徳再曰慎徳三曰成徳能顺徳然后能慎徳能慎徳然后能成徳
　　醴辞曰甘醴惟厚嘉荐令芳拜受祭之以定尔祥承天之休夀考不忘
　　正义郑氏康成曰嘉善也善荐谓脯醢芳香也休羙也不忘长有令名　敖氏继公曰醴谓以醴饮冠者也言厚见其未泲拜受祭之亦教之也然则宾释此辞其在筵前北面冠者未拜之时与夀考不忘谓至于夀考而人不能忘之也此盖古人祝颂之常语诗亦多用之
　　右醴辞
　　醮辞曰旨酒既清嘉荐亶时始加元服兄弟具来孝友时格永乃保之【亶丁但反注古文亶为瘅今文格为嘏】
　　正义郑氏康成曰旨羙也亶诚也善父母为孝善兄弟为友【贾疏尔雅文】时是也格至也永长也保安也行此乃能保之　敖氏继公曰进醮辞当与醴辞之节同亶时谓诚得成熟之时保守而有之也言女方加首服而兄弟皆来者盖女孝友之徳有以感格之也自今以后当常保守此徳而勿失之羙而复戒之也存疑郑氏康成曰凡醮者不祝【贾疏言凡谓庶子也不加冠于阼不礼于客位无着代之理故畧之亦不设祝辞】
　　辨正敖氏继公曰经于醮礼始加无异文于再加三加皆云如初仪则是醮者亦祝明矣醮礼文故以多仪为贵
　　案经明言醮辞而注云凡醮不祝盖谓既有醮辞则加冠时不用祝辞耳此于经本无所据而疏以为为庶子言之抑似此醮辞只用于适子而不用于庶子者又并非注意矣醴者三加有祝而醴又有辞不嫌详复也何独于醮而疑之
　　再醮曰旨酒既湑嘉荐伊脯乃申尔服礼仪有序祭此嘉爵承天之祜【湑思吕反祜音戸】
　　正义郑氏康成曰湑清也伊惟也祜福也　贾氏公彦曰湑泲酒之称凫鹥诗尔酒既湑注云湑酒之泲者　敖氏继公曰独言脯者欲协音耳亦举其所上者言之也凡一笾一豆则先脯后醢序谓始加再加之次第
　　三醮曰旨酒令芳笾豆有椘咸加尔服肴升折俎承天之庆受福无疆
　　正义郑氏康成曰椘陈列之貌肴升折俎亦谓豚贾氏公彦曰椘茨诗亦云笾豆有椘此用再醮之笾豆不增改之故云有椘　敖氏继公曰肴谓干肉若豚也诗曰尔殽伊脯
　　右醮辞
　　总论敖氏继公曰醮辞盖主为不杀者作若杀则笾豆有加乃因用之而不改者以其亦有脯故也一加则一醮故毎醮之辞辄见加冠之序明其各有所为也
　　字辞曰礼仪既备令月吉日昭告尔字爰字孔嘉髦士攸宜宜之于假永受保之曰伯某甫仲叔季唯其所当【假音嘏注甫或作父】
　　正义郑氏康成曰昭眀也爰于也孔甚也髦俊也攸所也于犹为也伯仲叔季长幼之称【贾疏若兄弟四人则依次称之逾其数者夏殷则称仲周则称叔如管叔蔡叔之类是也】甫丈夫之羙称【贾疏谷梁传隐元年文】孔子为尼甫【贾疏见左传哀十六年】周大夫有嘉甫【贾疏桓十五年嘉甫来求车】宋大夫有孔甫【贾疏见桓二年】是其类　朱子曰假与嘏同福也　敖氏继公曰髦士才徳过人之称言髦士乃与嘉字相宜若宜之则为福矣唯所当谓其第若当在仲则云仲某甫也叔季亦然　孔氏颖达曰人年二十冠而加字曰伯仲某甫【李氏心传曰如伯休甫仲山甫之类】至五十耆艾转尊则又舍其某字而直以伯仲别之【吴氏澄曰如单伯管仲之类　朱子曰贾氏檀弓疏与此孔疏不同疑孔说是】
　　存疑贾氏公彦曰檀弓五十以伯仲周道也是称伯仲之时兼字而言若孔子称尼甫至五十去甫配仲而称之曰仲尼是也　郑氏康成曰假大也宜之是为大矣
　　右字辞
　　总论朱子曰诸辞皆当以古音读之其韵乃叶敖氏继公曰以士昏礼例之戒宾以下诸辞皆当为记文此乃在经后记前未详
　　屦夏用葛端黑屦青絇繶纯纯博寸【絇其于反繶音亿纯章允反下竝同】
　　正义贾氏公彦曰此下言三服之屦不与服同陈于前者屦在下不宜与服同列故别言之　郑氏康成曰屦顺裳色【贾防礼之通例衣与冠同屦与裳同】端黒屦以裳为正也【贾疏端兼有黄裳襍裳屦独用黑与裳同色故云正也】絇之言拘也以为行戒【贾疏拘者自拘持之意故云以为戒】状如刀衣鼻在屦头【贾疏以汉法为况】繶缝中紃也【贾疏缝中紃谓牙底相接之缝中有绦紃也】纯縁也【贾疏縁谓绕口縁边】三者皆青博广也【贾疏纯广一寸】　敖氏继公曰絇取屈中之义而名之缀于屦头以为饰也絇纯亦以绦为之
　　案此端黒屦初加时所用也
　　素积白屦以魁柎之缁絇繶纯纯博寸【魁苦囘反柎方乌反】正义郑氏康成曰魁蜃蛤【贾疏魁即蜃蛤一物也周官掌蜃掌共白盛之蜃郑司农云谓蜃炭】柎注也　贾氏公彦曰以魁柎之谓以蛤灰涂注于上使色白也
　　案此皮弁服之屦再加时所用也
　　爵弁纁屦黑絇繶纯纯博寸
　　正义敖氏继公曰黑屦青饰白屦缁饰则此纁屦当饰以白而白非所以为饰也故越之而用黒焉案此三加所用之屦也
　　存疑郑氏康成曰爵弁屦以黑为饰爵弁尊其屦饰以缋次【贾防案冬官画缋之事青与白相次赤与黒相次与黄相次缋以为衣青与赤谓之文赤与白谓之章白与黒谓之黼黒与青谓之黻绣以为衣是对方为缋次比方为绣次又郑注屦人云复下曰舄禅下曰屦凡舄之饰如绘之次凡屦之饰如绣之次上黒屦青饰白屦黒饰皆绣之次此纁屦不取比方白色而以对方黒色为饰是用缋次与舄同故云爵弁尊也】
　　总论贾氏公彦曰三服见屦不同端有黄裳之等不得举裳见屦故举衣皮弁以素积见屦屦裳同色是其正也爵弁既不举裳又不举衣者嫌与六冕同衣纁裳故以首服见屦也　朱子曰三屦经不言所陈处疑亦在房中服既北上屦应各在其裳之南故既加冠适房改服即得并易屦而出也　敖氏继公曰屦先卑而后尊以三加之次言之
　　冬皮屦可也
　　正义贾氏公彦曰冬时寒许用皮故云可也春宜従夏秋宜従冬举冬夏者以寒暑极时为言　敖氏继公曰皮屦不见其色与饰同于上可知上言夏此言冬则是四时皆可冠矣此及士丧礼皆云冬夏若春秋则或先皮后葛或先葛后皮与
　　不屦繐屦【繐音】
　　正义郑氏康成曰繐屦丧屦也缕不灰治曰繐【贾疏丧服记繐衰四升有半繐衰既丧服则繐屦亦丧屦又斩衰冠六升传云鍜而勿灰则繐衰四升半不灰可知】敖氏继公曰不屦之屦着屦之称也繐乃布之疏
　　者以为屦则轻凉言此者嫌夏时冠防用之繐非吉布而冠则嘉礼之重者是以不宜屦之也
　　右屦
　　记冠义
　　正义贾氏公彦曰记者记经不备兼经外逺古之言郑注燕礼云后世衰微幽厉尤甚礼乐之书稍稍废弃盖自尔之后有记乎又案丧服记子夏作传则记当在子夏之前冠义者记冠中之义也
　　案此记中引孔子语明孔子以后人所録冠义者记中小目又戴记亦有冠义此记文又载郊特牲篇盖后儒讲礼行礼各记其事与义而言之有详略异同耳
　　始冠缁布之冠也大古冠布齐则缁之其緌也孔子曰吾未之闻也冠而敝之可也【之冠冠布并如字大音泰齐则皆反緌如帷反】正义郑氏康成曰大古唐虞以上【贾防下陈三代之冠云牟追章甫委貌无齐冠明大古是唐虞以上】緌缨饰未之闻大古质无饰重古始冠冠其齐冠白布冠今之丧冠是也【贾疏大古吉凶同服白布冠未有丧冠三代有牟追之等则以白布冠为丧冠也】　贾氏公彦曰经直言加缁布冠此记更言不緌与不更着之事也冠布谓着白布冠也将祭而齐则为缁孔子时有緌者故非之敝之明不复着　敖氏继公曰大古冠布谓始知作冠之时但以白布为之初无吉凶之异齐则缁之变于无事之时也緌者以缨之余长为饰也古者之缨足以固冠而已未知为饰后世冠制既异惟始冠犹用古冠宜存古意若緌之则失之矣敝毁壊也敝之犹可则不复用可知既不复用又何必饰之矣案始冠用古既而敝之何取焉然而圣人用之者时之不得不变者其势也古之不可不存者其义也余论皇甫氏侃曰齐则缁之谓祭前若祭时自着祭服有虞氏皇而祭是也　贾氏公彦曰冠讫士则敝之不复着若庶人犹着之故诗云彼都人士台笠缁撮是庶人用缁布冠笼其发以为常服也
　　右记用缁布冠之义
　　适子冠于阼以着代也醮于客位加有成也三加弥尊谕其志也冠而字之敬其名也【适低益反】
　　正义敖氏继公曰着明也着代明其将代已也加犹尚也尊也有成谓有成人之道也尊其有成故以客礼待之凡人之志皆欲自卑而尊故三加之礼其最尊者在后盖谕其志而然也谕谓深晓之　贾氏公彦曰惟言醮举一以见二也君父之前称名他人称字是敬其名　郑氏康成曰名者质所受于父母【贾疏内则子生三月父名之夫妇一体受于父即是受于母故兼言也】冠成人益文【贾防字者受于宾故为文】故敬之
　　案此皆冠义之大者故记者释之三加弥尊谕其志者缁布冠朴皮弁质爵弁文服弥尊则志弥充大服其服则思文其容而实以君子之徳故祝辞曰顺徳曰慎徳曰成徳
　　右记重适子之义
　　委貌周道也章甫殷道也母追夏后氏之道也【母追音牟堆注甫或为父今文为斧】
　　正义贾氏公彦曰此觧经之易服服冠也三冠皆三代朝服之冠　郑氏康成曰或谓委貌为冠委犹安也言所以安正容貌章明也言所以表明丈夫也毋发声也【贾防在上谓之发声在下谓之助句义无取则是发声也】追犹堆也夏后氏质以其形名之三冠其制之异同未之闻敖氏继公曰道犹制也
　　案记意即以此当始加之冠也盖始加本应以冠重古故用缁布冠而既则以此易之然则三者皆冠之别名与公西华言端章甫则周人亦名章甫矣
　　周弁殷冔夏收【冔虚羽反又况甫反】
　　正义贾氏公彦曰陈此者见三代士之三加之冠皆有爵弁也弁古冠之大号　郑氏康成曰弁名出于槃槃大也言所以自光大也冔名出于幠幠覆也言所以自覆饰也収言所以收敛髪也其制之异未闻
　　三王共皮弁素积
　　正义郑氏康成曰质不变【贾疏以其质素故三王同之自天子下达无所改易】贾氏公彦曰言三代再加所用同也
　　右记三代冠之同异
　　无大夫冠礼而有其昏礼古者五十而后爵何大夫冠礼之有
　　正义敖氏继公曰无大夫冠礼而有其昏礼据礼经而言也其下二句释所以无大夫冠礼之意古者谓始有冠礼之时　郑氏康成曰二十而冠急成人也五十乃爵重官人也大夫或时改娶有昏礼是也【贾疏三十而娶五十乃命为大夫则昏时犹为士不宜有大夫昏礼其有昏礼容改娶也】　贾氏公彦曰或有未二十有贤才亦得试为大夫者丧服小功章云大夫为昆弟之长殇大夫十九以下为兄殇服已为大夫则早冠矣虽早冠亦行士礼而冠　朱子曰疏引防服见未二十已为大夫不待二十而冠然此亦为继世为大夫者言耳
　　存疑郑氏康成曰周之初礼年未五十而有贤才者试以大夫之事犹服士服行士礼
　　案记意谓古无年未及冠而先为大夫者故无大夫冠礼若既为大夫已冠之后必不仍服士服行士礼矣即如大夫为兄殇再降至小功此亦服大夫服行大夫礼之一徴也疏谓大夫亦以士礼冠则可通
　　公侯之有冠礼也夏之末造也
　　正义贾氏公彦曰言此者见夏初以上虽诸侯之贵冠犹依士礼故记之于士冠篇之末　郑氏康成曰造作也　敖氏继公曰下文云继世以立诸侯象贤也则是公侯父死子继其来久矣或有防而嗣位者爵已为诸侯及其冠也不容不与士礼异所以至夏末始作公侯之冠礼也
　　余论家语冠颂孔子曰公冠以卿为賔公自为主迎賔揖升自阼立于席北【朱子曰公堂深异于士】其醴也则如士飨之以三献之礼无介【郑注飨賔也赞冠者退为众賔君礼于臣本无介】无乐【郑注亦飨时也冠者成人代父始宜尽孝子之感不可以欢乐取之左传云以金石之乐节之谓冠时为节也】皆端【郑注君臣同服】既醴降自阼诸侯非公而自为主者其所以异皆降自西阶【朱子曰其余皆与公同为主而降自西阶未详其义】端与皮弁【朱子曰案大戴作公端与皮弁皆韠】异朝服素韠【王氏肃曰朝服素韠示不忘古大戴无异字　朱子曰异疑是皆字】公冠四加冕祭【王氏肃曰四加冕祭服郑注四当为三当为衮字之误　孔疏诸侯四加则天子当五加衮冕也　朱子曰案本文但言端皮弁冕而不言爵弁则郑説三加为是而诸侯冕以祭则当从本文惟天子三加其衮冕与】其酬币于賔则束帛乗马【朱子曰案大戴作朱锦采四马其庆也郑注其庆賔也如是】天子拟焉【王氏肃曰拟诸侯礼】
　　存疑郑氏康成曰自夏初以上诸侯虽父死子继年未满五十者亦服士服行士礼五十乃命也至其衰末上下相乱簒弑所由生故作公侯冠礼以正君臣也
　　案此节据诸侯言明不独大夫无冠礼虽公侯冠礼亦始自夏末古未有也末造犹言末世
　　天子之元子犹士也天下无生而贵者也
　　正义郑氏康成曰元子世子也无生而贵皆由下升敖氏继公曰元子长子其冠时犹士而用士礼以其未即位则无爵故也举天子之元子以见其余余论家语冠颂孔子曰太子与庶子其冠皆自为主其礼与士无变飨食賔也皆同
　　案此节明天子之元子其冠犹士不但公侯用士礼已也家语孔子曰古者王世子虽防其即位则尊为人君人君治成人之事者何冠之有又攷天子冠者武王崩成王年十三嗣位周公摄政既葬冠成王朝于祖以见诸侯示有君也然则古者天子防既即位不复冠周则天子防即位者有冠矣玉藻冠朱组缨天子之冠也缁布冠缋緌诸侯之冠也是诸侯之异者缋緌别于无緌而天子则又别于缁朱别于缋组缨别于緌耳其余皆同士礼可知
　　总论归氏有光曰自无大夫冠礼至此明天子诸侯大夫之无冠礼也冠者将责为人子为人弟为人臣为人少者之礼故冠必有主人孤子则父兄戒宿盖父兄以成人之礼责子弟也天子为元子之时以士礼冠设不幸君终世子未冠则冕而践阼已奉宗祧君临天下将又责以为人子为人弟为人臣为人少之礼乎家语孔子答孟懿子之问吾取焉曰古者王世子虽防其即位则尊为人君人君治成人之事者何冠之有曰诸侯之冠异天子与曰君薨而世子主防是亦冠也己人君无所殊也此孔氏之遗言也益以祝雍颂公符之篇则诬矣礼自上达而曰天子拟冠何也此非孔氏之言也周衰先王之礼不具传者既失其本但知其略而欲求之于详不知礼之失在于略而又患于求详之过公符曰公冠四加冕左传季武子曰君冠必以祼享之礼行之以金石之乐节之以先君之祧处之玉藻曰始冠缁布冠自诸侯下达冠朱组缨天子之冠也缁布冠缋缨诸侯之冠也盖务为天子诸侯大夫士之别而不知先王制冠礼之义所以同之于士者也
　　案此论颇得制礼之本意如鲁襄生四而即位六而与于诸侯之防盟岂其童子服乎必当弁冕矣既已弁冕列于诸侯届十二歳而重行冠礼是亦可以已者也但自夏末有之则其来已久周公亦因之而不革与
　　继世以立诸侯象贤也以官爵人徳之杀也死而諡今也古者生无爵死无諡【杀所戒反諡神至反】
　　正义朱子曰自继世以下于冠义无所当疑错也盖老子不尚贤贵因任之意言上古之时各推其贤者奉以为君没则复奉其子以继之其后遂以为诸侯然其子之立也但象似其贤而已非故择贤而立之也至于中古乃在上者择人任官而为之爵等此则徳之衰杀不及上古之时矣又至于周而有諡法则生而有爵者死又加諡此则又其杀也上古民自立君故生无爵中古未有諡法故虽有爵而无諡又以申言古今之变也　郑氏康成曰象法也为子孙能法先祖之贤故使之继世也杀犹衰也徳大者爵以大官徳小者爵以小官　敖氏继公曰古惟谓上古也记之意盖谓以官爵人已不如古死而有諡则愈不如古矣故云古者生无爵死无諡
　　案此记依朱子作错为安后人强以冠义解之防属傅防
　　存疑郑氏康成曰今谓周衰记之时也古谓殷殷士生不为爵死不为諡周制以士为爵死犹不为諡耳下大夫也【贾疏周官掌客职羣介行人宰史以其爵等为之牢礼之陈数羣介行人皆士故知周士有爵虽有爵死犹不諡卿大夫以上则有諡也】今记之时士死则諡之非也諡之由鲁庄公始也【贾疏事见檀弓】　贾氏公彦曰郑注郊特牲云殷大夫以上死有諡而檀弓云防名冠字五十伯仲死諡周道也者殷已前若尧舜禹汤之属皆因生号以諡故不得諡名周礼死则别为諡故云死諡周道也
　　案上古质虽尧舜亦称名至汤乃有武王烈祖之称亦子孙臣下推崇之而云然耳未定为諡法也至周文武以后列国诸侯亦渐有諡然西周王朝之大夫如祭公谋父芮良夫尚称字诸侯亦或别称不尽有諡也至春秋而列国之卿大夫有諡鲁卫晋宋齐陈然若郑蔡秦楚以及诸小国则无之孔子曾为鲁大夫其没也哀公诔之而无諡然则有諡者只世卿耳士则终春秋未见有諡者郑贾所云非的论也右记大夫以上冠礼















　　钦定仪礼义疏卷二
<经部,礼类,仪礼之属,钦定仪礼义疏>
　　钦定四库全书
　　钦定仪礼义防卷三
　　士昏礼第二之一
　　正义郑氏康成曰士娶妻之礼以昏为期因而名焉必以昏者阳徃而阴来日入三商为昏【贾防商谓商量是漏刻之名马氏云日未出日入后皆二刻半前后共五刻今云三商者据整数言其实二刻半也】昏于五礼属嘉礼大小戴及别录皆第二　贾氏公彦曰昏礼据士身自昏　敖氏继公曰此篇主言士之适子娶妻之礼娶必以昏者取其近夜也
　　案士或自昏或士之孤子昏皆得用此礼但仪礼冠昏防祭诸篇皆主适长立制则此当以士之昏其适子者为主如敖氏之説也故醮子辞曰承我宗事若庶子昏自可以此为准权而降杀其礼醮妇记云庶妇则使人醮之是也
　　昏礼
　　正义匡氏衡曰妃匹之际生民之始万福之原昏姻之礼正然后品物遂而天命全　吕氏大临曰物不可以苟合受之以贲天下之情不合则不成其合也敬则克终苟则易离必受以致饰者所以敬而不苟也昏礼者其受贲之义乎自纳采至亲迎皆男先扵女所以别疑逺耻成妇之顺正也　朱子曰男女居室人事之至近而道行乎其间幽暗之中衽席之上人或防而慢之则天命有所不行矣然非知几慎独之君子其孰防体之易首乾坤而中扵咸恒礼谨大昏而诗以二南为正始之道其以此与　敖氏继公曰此不言士者辟下逹之文
　　通论家语鲁哀公问扵孔子曰礼男必三十而有室女必二十而有夫也岂不晚哉孔子曰夫礼言其极也不是过也男子二十冠有为人父之端女子十五许嫁有适人之道扵此以徃则为昏矣　孔丛子曰子张云女子必渐乎二十而后嫁何也孔子曰十五许嫁而后从夫是阳动而阴应男倡而女随之义也以为纺绩组紃织纴者女子之所有事也黼黻文章之美妇人之所有大功也必十五以前渐乎二十然后可以通乎此事通乎此事然后乃防上以孝扵舅姑下以事夫养子也　杜氏佑曰康成谓男必三十娶女必二十嫁王肃以为男十六可娶女十四可嫁三十二十言其极耳今案三十二十而嫁娶者周官掌万民之判众庶之礼也服经有为夫姊之长殇士大夫之礼也左传十五而生子君之礼也又郑氏嫁娶必以仲春王肃以为秋冬嫁娶之时孙卿云霜降逆女氷泮杀止家语霜降而妇功成嫁娶者行焉冰泮而农桑起昏礼杀扵此束晳曰春秋二百四十年天王娶后鲁女出嫁夫人来归大夫逆女自正月至十二月悉不以得时失时为褒贬何限扵仲春季秋以相非哉夫冠昏筓嫁男女之节冠以二十限无春秋之期筓以嫁而设不以日月为断何独嫁娶当系扵时月乎士昏礼请期辞云惟是三族之不虞卜得吉日便可配合先贤以时月为限恐非至当　罗氏愿曰圣人为男女之节弱而后冠非美其容也责之成焉壮而后昏非足其欲也责之代焉
　　存异袁氏准曰同姓不相娶逺别也中外之亲近扵同姓古人以为无疑故不制也今以古之不言因谓之可昏此不知礼者也
　　辨正朱子语类尧卿问姑舅之子为昏曰据律中不许然自仁宗之女嫁李璋家乃是姑舅之子故欧阳氏曰公私皆已通行又如鲁初间与宋世为昏后又与齐世为昏其间皆有姑舅之子从古已然只怕无不是　郑氏樵曰氏同姓不同者婚姻可通姓同氏不同者婚姻不可通
</div>
    <div class="pagination">
<a href="钦定仪礼义疏_page10.html">上一页</a><span>...</span><a href="钦定仪礼义疏_page6.html">6</a><a href="钦定仪礼义疏_page7.html">7</a><a href="钦定仪礼义疏_page8.html">8</a><a href="钦定仪礼义疏_page9.html">9</a><a href="钦定仪礼义疏_page10.html">10</a><span class="current-page">11</span><a href="钦定仪礼义疏_page12.html">12</a><a href="钦定仪礼义疏_page13.html">13</a><a href="钦定仪礼义疏_page14.html">14</a><a href="钦定仪礼义疏_page15.html">15</a><a href="钦定仪礼义疏_page16.html">16</a><span>...</span><a href="钦定仪礼义疏_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
