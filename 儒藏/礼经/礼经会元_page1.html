<!DOCTYPE html>
<html>
<head>
    <meta charset="UTF-8">
    <title>礼经会元 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼经会元 - 第 1 页/共 5 页</h1>
    <div class="content">　　钦定四库全书　　　　　经部四
　　礼经会元　　　　　　　礼类一【周礼之属】提要
　　【臣】等谨案礼经会元四卷宋叶时撰时字秀发钱塘人理宗朝龙图阁学士光禄大夫致仕卒諡文康是书名曰释经而实不随文笺疏但举周礼中大指为目凡一百篇皆旁推交通以畅其説葢取镕经义以自成一家言者时与朱子友善深诋王安石新法谓程子所云有闗睢麟趾之意而后可行周官之法度正为安石而是固然矣至其言冬官不必补而訾河间献王取考工记附周礼适以啓武帝之忽略是经甚且以为壊周礼自郑康成始皆过于非议古人未免自立门户之习其他臆断之处虽时有之然亦颇有深切着明可以施于实用者葢时于经世之具尝究心焉未可概以经生常业例也乾隆四十六年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　钦定四库全书
　　礼经防元卷一上　　　　宋　叶时　撰
　　礼经
　　知有圣人之治法当知有圣人之道法离道于法非深于周礼者也欲观周礼必先观中庸中庸曰大哉圣人之道洋洋乎发育万物峻极于天优优大哉礼仪三百威仪三千待其人而后行夫礼仪三百经礼也者谓周礼是也威仪三千曲礼也者谓仪礼是也二书皆周公所述也中庸言圣道发育万物复敛而归之礼仪威仪之中何哉盖圣人之道洋洋乎极于至大而无外优优乎入于至小而无间周公所书虽曰制度文为之所在而圣人所以生物不穷与天并立者实出于其中是诚中而不偏之正道庸而不易之正理不如是乌足为生民立极为万世开太平也哉虽然有周公则周礼作有成王则周礼用制而用之存乎法推而行之存乎人昔周公相成王兼三王之事监二代之文夜以继日坐以待旦事为之制曲为之防垂至治之法而先有乱日之忧处极盛之时而逆为衰世之虑纪纲制度纎悉必备于是乎周礼作焉君臣同徳相与图维以立政无之规模而植立鳬鹥既醉之事业以蓼萧行苇之恩意而讲明洛诰周官之典刑精神心术亹亹忘倦于是乎周礼用焉井牧始于黄而九夫经野之制备弼服昉于尧而九畿分国之制详典刑俶于舜而五刑丽民之制具施诸今而不悖稽诸古而益彰此三者道之所以行也然此犹其大者又次如冠昬丧祭之文又其次如服食器用之度无不竭吾心思而经画之微而至于羽毛鳞介之形又微而至于蠧貍鼃黾之类而必为之区处各当而后已是礼也举本而不遗末语精而不遗粗周公以之相七年之治成王以之致四十年之平周家以之永八百年之命即此一书可以发育万物峻极于天非徒为三百礼文而已此周公之道所以为周公之法与然周公岂有它道哉尧以是传之舜舜以是传之禹禹以是传之汤汤以是传之文武周公周礼一书皆此道也战国秦而下道已不得其传而周公之法隳汉武号为有志于道然承嬴刘之弊井田行而阡陌封建裂而郡县肉刑变而笞棰三者行道之本汉去古未逺且不能以渐复区区官名之定服色之易正朔之改曽无补于治道之万一河间所献之书且不肯过目况望其勉彊行道乎刘歆生当阳九之厄百六之防乃欲取之以辅新莽彼何人斯敢轻议礼吁周公之法不行周公之道无恙也苟非其人道不虚行后世惟一唐太宗亦知周礼为真圣人所作而曰不井田不封建不肉刑欲行周公之道不可得也是亦徒发望洋之叹耳世儒甞恨太宗不能修复古制以为唐自元魏北齐以来授民以田分民以乡先王之制十已用其一二继以苏绰在周约六典以建官而府兵之制微有端绪先王之制十已用其五六又继以隋文帝之富盛苏威髙景之损益先王之制十已用其七八太宗蹑其后而行之使其深观详察纎悉委曲有以补前代之未备则唐之治为周之治惜太宗之不为此也然观魏齐周隋之时制度近古而卒无善治者道失其传而徒法不能以自行也今观贞观之治世业以受田租庸调以取民七百三十贠以建官十六衞八百府以置兵法非不良政非不善终不保其后之不变或者不原其道之不行而惟咎其法之未尽不思太宗行仁义方四年遽满心于既効已徳色于致平圣人发育峻极之妙果如是易谈邪彼知周公之法不行不足以行周公之道安知周公之道不行其何以行周公之法与盖自周衰道之不行久矣子思子已逆知后世之不善用周公者也故曰待其人然后行金陵王氏以儒学相熙宁而甞一用周礼奈何新经行而僻学兴新法立而私意胜末流之弊罪有浮于汉儒者故程明道曰有关睢麟趾之意而后可行周官之法度正为斯人发也乌乎道其不行已夫后世身君师之责者有能思周公之所思行周公之所行庶乎其可以为成周之治矣不然道之不行而徒法之是任未可以语周礼
　　注疏
　　周礼之出自刘徳始累周礼者亦自刘徳始周礼之立自刘歆始诬周礼者亦自刘歆始周礼之传自郑康成始坏周礼者亦自郑康成始昔秦人灭学周礼以藏之山岩屋壁而存武帝时有季氏得之以上河间献王徳全书不得见得见五官斯可矣河闲献王乃以考工记补之司空一职岂考工记之事邪观其言曰国有六职百工与其一焉是以治教刑政之属特与工匠器械等耳即此一语可谓不识周礼矣异时奏入秘府周礼虽存而汉君诋之以为末世凟乱之书得非刘徳一记累之邪故曰累周礼者刘徳也周礼一书既不得行于武帝之世至成帝时有刘歆者独识其书为周公致太平之迹亦云幸矣奈何身为国师取之以辅王莽乃为泉府理财之于是六干立法则郡皆置市官即此一可谓不知周礼矣当时奏入学官周礼虽存汉儒訾之以为六国隂谋之书得非刘歆一法诬之乎故曰诬周礼者刘歆也虽然累周礼者其罪小诬周礼者其罪大诬周礼者其法在坏周礼者其法亡何则刘徳补亡善学周礼者皆知其为不类刘歆立法善用周礼者皆知其为不经礼经之学所赖以相传者诸儒讲明之功也今杜子春得之于刘歆郑兴郑众得之于杜子春郑康成号为囊括六典罗众家盖亦知所折衷矣胡为不抱遗经推究终始而乃凭私臆决旁据曲证此周礼所以不明而召后儒纷纭之议也大抵康成经有五失一引纬书二引司马法三引春秋传四引左氏国语五引汉儒礼记姑摭一二言之周礼无天帝之异名而注有北辰耀魄宝之后儒是以有天帝之辨此纬书之失也周礼无分野之明文而注有嵗之所在我周分野之后儒是以有分野之惑此国语之失也丘乘之政在周礼可推也郑则曰甸出长毂一乗丘乗当为丘甸则丘乘之法坏矣此司马法误之也冕服之章在周礼可覆也郑则曰三辰旂旗王服正为九章则服章之制紊矣此以春秋传误之也内司服以袆衣为后饰追师以副编为后饰而注曰夫人副袆则王后夫人之饰又乱矣此又以礼记误之也不思汉儒纬书非圣人之书穰苴兵法非圣人之法左氏之语多诬戴氏之记多杂其可引援以证圣经邪不特此尔以御史大夫比小宰以城门校尉比司门以少内譬职内以尚书准司防以尚书作诰文类御史官制已大戾矣以汉筭方九赋以莽制比国服以国服为息加师旅以殷周变制议封建以乡遂异制诬井田以贡助异法释畿内国之税此皆害周礼之大者也自康成之注既行而贾公彦一疏一惟郑注之是解周礼制度合与不合不暇究矣儒者防袭注疏之文考之于经而不合遂指周礼为非周公之全书是敢于叛圣人之经而不敢违汉儒之也吁刘歆之诬周礼一时之失而周礼之法尚在郑康成之坏周礼千载之惑而周礼之法防亡然而法未尝亡礼未尝坏读周公之礼而行周公之法亦惟以圣经为据斯可也
　　民极
　　周礼叙六官首篇皆曰惟王建国辨方正位体国经野设官分职以为民极唐太宗读周礼至此叹曰诚哉深乎盖此数语周公作周礼之纲领故于六典迭言之夫极之为言有中之义圣人以中道立标准于天下而使天下之人取中焉武王访洪范于箕子以叙彞伦而立以皇极居中古今未有舎皇极而能立国者今以周礼考之土圭测景以求地中建国也面朝后市左祖右社辨方也朝分内外位别东西正位也公五百里至男百里体国也九夫为井至四县为都经野也一曰天官至六曰冬官设官也一曰治职至六曰事职分职也而周公则緫之以为民极焉极也者不识不知顺帝之则如尧之立民是也是彞是训于帝其训如周之敷言是也今周公所以为民立极者惟在王畿方位国野官职之中盖王畿立而后根本定方位设而后等级明国野分而后疆理正官职举而后纲目张民极之立孰有大于此者故周公不惟于天官言之而五官各引之以冠其篇首丁宁训告若是谆复则是三百六十余官事事物物皆有极何往而非斯民之标准与盖极之所在所以习民于尊卑等级之中而导民于礼乐教化之内消其亡等冒上之念而敛其安分知足之心斯民入则防其有极出则归其有极经制乌乎而不定风俗乌乎而不淳甞观大司徒以五礼防万民之伪而教之中以六乐防万民之情而教之和又曰以刑教中则民不暴以乐教和则民不争至大宗伯亦曰以天产作隂徳以中礼防之以地产作阳徳以和乐防之一则曰中和二则曰中和皆所以建中和之极也然而王畿之根本未定方位之等级未明国野之疆理未正官职之纲目未张虽有礼乐刑政之具将安所施设邪周公立极之意必寓于七者之中而冠于六篇之首岂不诚哉深乎先正范公有言曰曲礼三千一言以蔽之曰毋不敬愚窃曰经礼三百一言以蔽之曰为民极
　　官名
　　官之有名尚矣郯子曰黄帝以云纪故为云师而云名炎帝以火纪故为火师而火名共工以水纪太皥以龙纪少皥为鸟师颛帝为民师此官名之见于春秋传然也然古人命官或纪以瑞或纪以事名虽不同而于天地四时各有所配初非分掌天地四时也有如少皥有重该熙四叔是以四叔而掌五行尧有羲和仲叔四子是以四子而掌四时又非以是名官也今观周礼冢宰曰天官司徒曰地官宗伯曰春官司马曰夏官司寇曰秋官司空曰冬官是以天地四时名官而非分掌其事也夫既非分掌天地四时而加以天地四时之号是则以虚名而加实职也古人云龙火帝之纪果亦如是否乎又况以天名官而春官保氏之属非天事乎何以不属冢宰以地名官而夏官职方氏之属非地之事乎何以不属司徒司宼刑杀固谓之秋司空水土固谓之冬至如春朝夏宗秋觐冬遇并属宗伯则宗伯不特主春春搜夏苗秋狝冬狩并属司马则司马不特主夏周人以天地四时分冠六卿之号果何意欤甞以周官考之则知周人命官之意深矣太师太傅太保曰三公论道经燮理隂阳少师少傅少保曰三贰公化寅亮天地三公之官不备而三之职无闻盖三公不备者非三公兼六卿则六卿兼三公也三公犹且兼设况三乎惟其相兼摄也则经化燮理寅亮之职非六卿之责而谁责然则六卿之责不独分职率属阜成兆民而燮理隂阳寅亮天地之事皆预焉命之以宰伯四司之名而冠之以天地四时之号是以三公三之责而责六卿也分天地四时而冠六卿之名其次序若不相紊合天地四时而为六卿之责其脉络未甞不相通一治一教一刑一事茍有一之不得其职皆足以干天地四时之和以此见周人之任六卿也为不殊而待六卿也不敢轻矣岂徒设为加官之号以虚名而加实职如汉人以大司马冠大将军之上姑示尊宠而已哉虽然六卿分配天地四时而冢宰以天名官则其任责为尤重矣尝观虞书司徒敷典犹地官也而典则曰天叙秩宗典礼犹春官也而礼则曰天秩五服五章犹司服典命之职也而曰天命有徳五刑五用犹司宼司刑之职也而曰天讨有罪一则曰亮天功二则曰代天工同寅协恭无往而不以天自处今冢宰掌建之六典何者而非天也以天官命冢宰而加于五官之上其待大臣也弥尊其责大臣也弥重故任大臣而不能致敬名曰防天为大臣而不能任责名曰诬天昔陈平不知钱谷决狱而谓宰相顺四时理隂阳丙吉不问清道羣鬭而问牛喘谓三公典调和隂阳夫四时果顺隂阳果和尚复何愧不和不顺而姑借是以文其不知不问之失吾谁欺欺天乎惜无以天官之学告之者
　　兼官
　　周官曰唐虞官百夏商官倍考之周礼六官之属凡三百六十是周官又倍于夏商也案天官之属六十有二地官七十有九春官七十有一夏官七十秋官六十有六凡三百五十有二各官不预小宰言三百六十者举大数也不特此尔天官自太宰小宰宰夫至旅下士凡六十有三此卿大夫士之数也为府者六为胥为吏者皆十有二为徒者百有二十凡百有五十人此庶人在官之数也地官春官秋官皆然夏官掌兵则史十六人胥三十二人徒二百二十人通六官计之已一千五百有二人其余六官之属除地官乡遂山泽等官及庶人在官者只合大夫士计之以多少相准一官不下四百人合长贰而言则六官防三千人矣成周官吏可谓繁冗然卿大夫士之职分为六官之属安知其不为兼官邪且以三公言之君奭曰召公为保周公为师则太傅不备矣顾命曰乃同召太保奭则太师太傅不备矣又有公兼冢宰者惟周公位冢宰是也有公兼司寇者太史司寇苏公是也太保率西方诸侯毕公率东方诸侯又以公兼二伯也至如召太保奭芮伯彤伯毕公衞侯毛公此六卿之长也而以三公侯伯领之大而公卿必相兼摄则下而百司庶府独不可兼摄乎案周礼言二卿则公一人是三公兼卿老也一卿则卿一人是六卿兼大夫也六军将皆命卿是六卿又兼六军之将也世妇每官卿二人是六卿又兼六官之职也世妇谓每官二人则十有二人其六卿之长贰乎以此推之如地官乡遂之官夏官司马之属必皆六卿之属兼之六卿之属虽各有名大抵多兼摄也而况官属有不可以专置者地官如迹人角人羽人掌炭掌茶等职只征一物秋官如庶氏冥氏穴氏硩蔟氏赤犮氏等官只攻一事岂无可兼者乎有不可常置者田诅则有甸祝诅祝祭祀军旅共杖禁嚻则有伊耆氏衔枚氏丧纪则有职丧丧祝夏采岂无可摄者乎若夫地官比闾族党邻里都鄙等官并无府史胥徒可知其使民兴贤出使长之也其他如春官大司乐大胥太师太卜太祝太史夏官太仆小臣祭仆戎右齐右道右大驭戎仆齐仆田仆驭夫秋官大行人小行人司徒等官亦无府史胥徒非上下相兼则它官相摄也惟夫相兼摄也则官制虽倍于古而其职不冗于古也大抵官惟其人虽公不备官事不摄夫子讥之然则成周之官虽无虑三千贠而实不过三百六十属也盖古者天子建官三公九卿二十七大夫八十一元士今案周礼乡老即三公乡大夫军将世妇即六卿则知六官三百六十属亦惟以此等大夫士为之虽六官所谓大夫士之数如彼其多其为兼摄可知矣至于府史胥徒之在官者天官有三千六百六十有六人春官有二千二百四十有一人夏官有三千二百六十有五人秋官有二千六百五十有七人地官无常数冬官不可考只以四官计之已万人矣是皆使民兴能入使治之也其徒则大司徒起徒役而为之与考论周之官制大而公卿长贰次而大夫士之属既有兼摄则官何嫌于冗下而比闾族党小而府史胥徒之众又兴于民则数何嫌于多乎盖周人因事以置官周礼因官以存名居官而不兼其职则官冗兼官而不存其名则官废知周礼兼官之职又知周礼存官之名则可与言官制矣
　　相权
　　周礼冢宰以天名官为一王之相兼三公之尊而位六卿之长自其主宰一职而言曰太宰自其主宰百官而言曰冢宰冢太之上也其权岂不重乎今观太宰之职首曰佐王均国又曰佐王治国则是太宰以佐王为职也臣民之驭必曰诏王废置之听必曰诏王是太宰诏王而不敢自专也大事戒官曰赞王命王眡治朝曰赞王治是太宰赞王而不敢自用也夫宰相无所不统则亦无所不亲今一则曰佐王二则曰诏王三则曰赞王一政一事每每听命于天子又焉用彼相哉盖大君犹宗子也大臣犹家相也孰非宗子之家事家相必禀命于宗子而后行孰非大君之邦法大臣必禀命于大君而后行是以权自上出而废置不敢干焉令由上出而听断若无与焉此古大臣所以无擅权之失也然而权在一人固宰相不得擅权在大臣亦宰相不得辞盖人主之职在论一相宰相者人主所与论道经而进退百官者也古人任相待之以诚而不疑畀之以权而不忌宰相固听命于一人百官实禀命于一相岂有元首丛脞股肱自惰者哉是故六典八法八则之治则太宰所得以自行者也九职九赋九贡之入则太宰所得以自裁者也九式节财不嫌其专制国用也九两系民不嫌其贰得民心也四方宾客之小治听之而不以为猜三嵗诛赏之大计行之而不以为僭若是则太宰皆得以自用其权也不特此尔小宰则以嵗防赞冢宰宰夫则以官刑诏冢宰司防则以废置诏冢宰御史则以治令赞冢宰防计官刑废置治令一惟冢宰之是听则宰相之权岂不重乎故观冢宰之诏王赞王则知宰相之权不至于太重观百官之诏冢宰赞冢宰则知宰相之权不至于太轻
　　典
　　周官言六卿之职而曰各率其属周礼言六官之掌而曰使率其属则是治属冢宰教属司徒礼属宗伯政属司马刑属司寇事属司空截然一定而不乱矣今太宰何以谓之掌六典甞观小宰之职以官府之六属举治则六官各率其属矣以官府之六职辨治则六官各分其职矣举以属则治不容于相侵辨以职则治不容于相紊然而太宰六官之长一相之尊治无所不统其可以分职率属拘之乎郑氏曰典者常也经也法也大臣秉之以为常经五官守之以为常法五官不守其常法则典废弛而无所执大臣不秉其常经则典涣散而无所稽今以六典观之治者经理而统纪之也国以之经官府以之治万民以之纪无非就吾条理也教者安静而驯扰之也国以之安官府以之教万民以之扰无非属吾教化也礼以统乎人谐与和亦统也故国官民以之统合而谐和政以正乎人平与均亦正也故国官民以之平正而均齐刑以禁暴止邪故诘之以去其奸刑之以示其法纠之以绳其非事以兴事劝功故富之以足其用任之以责其效生之以阜其财凡此六者千万世常经不易之法国之治乱系焉官府之脩废系焉生民之休戚系焉此非大臣之责而谁责然六典而谓之建何哉盖国于天地必有与立先王所恃以立国者赖有此典存焉耳是以司徒之安国而曰掌建土地之图宗伯之和国而曰掌建天地人之礼司马之正国而曰掌建之九法司寇之刑国而曰掌建之六典不特此尔小宰掌建之官刑小司徒掌建之教法小宗伯掌建之神位大司乐掌建国之学政太史掌建之典法朝士掌建之朝法无非先王所恃以立国者也而况六典之大其可一日而不立乎是故太宰兼而緫之以佐王治国小宰司防又掌其贰以逆其治司书又掌之以叙其财太史又掌之以逆其治司徒宗伯司马司寇司空又从而分掌之此十条所以先六典而太宰所以统百官也至如小宰六职则官府之所掌也六职所治只言国万民而不言官府盖六典太宰所掌以统百官而理国治万民者也六职官府所令以佐太宰而理国治万民者也故及国万民而不言官府而于财用之节宾客之懐鬼神之事盗贼之除百物之生聚特加详焉其所以平均安宁谐和所以服正诘纠富养者与六典大略相似不然则六者何以不均谓之典而谓之职与虽然太宰六典均所以治国官府万民也既曰掌典以佐王治国又曰乃施典于国又曰以典待国之治六典之治何独详于国邪何谓国郑氏曰大曰小曰国之所居亦曰国非也案周礼曰惟王建国曰掌建此王国之通称也曰凡建国曰凡国小大相维此侯国之通称也此言国者其侯国之谓乎周人之治未及官府都鄙万民而首言国以见王大一统而无王国侯国之分也盖天子之所自治者王畿千里而已千里之外则建侯国焉太宰以六典而施之国是必緫以九州而为之建其牧如八命作牧是也爵有五等而为之立其监如啓监是也设其参谓三卿也傅其伍谓五大夫也陈其殷谓众士也置其辅谓府史胥徒也一国则有一国之民一国则有一国之官内而王畿之官民既治之以六典外而侯国之官民其可舎六典以为治乎是故太宰掌治以均国司徒掌教以安国宗伯掌礼以和国司马掌政以平国司寇掌禁以刑国六官之职莫不于国致详焉此太宰所以施典于国而曰以典待国之治也自六典而下则有官府之八法都鄙之八则侯国亦有官府都鄙则亦不能外是法则以为治矣大抵国者佐王治民者也六官者佐王治国者也向使先王不详于国之治则膺五百里至百里之者孰肯为吾究心于民哉故周官曰六卿分职各率其属以倡九牧阜成兆民正谓是也周王抚万巡侯甸六服羣辟罔不承徳夫岂无自而然与
　　官法
　　外而国既有六典以待之内而官府必有八法以治之何谓官府郑氏曰百官所居之府是不然官者合卿大夫士而言也府者总府史胥徒而言其大也先王设官分职建大宰大司徒等六卿以为正立小宰小司徒以为贰设宰夫乡师等官以为考陈上士中士下士之众以为殷置府史胥徒之属以为辅凡此者皆所赖以佐王共治也太宰之职六典之中一则曰治官府二则曰教官府曰统百官曰正百官曰刑百官曰任百官二言官府四言百官互言之耳皆详言官府之治也至如小宰六职六叙六属六联八成六计无非官府之法况太宰统百官者也其可无八法以治之乎今观八法之目官属即小宰之六属官职即小宰之六职官联即小宰之六聮官计即小宰之六计官成即小宰之八成有如官法官刑官常之目虽不得而考而宰夫所掌曰官法以治要曰官常以治数曰以官刑诏冢宰而诛之皆此物也惟其有官属则治有所统而不乱有官职则官有所守而不侵有官聮则关节脉络有贯通而无扞格有官常则纲领条目有秩序而无舛讹有官成则以之经理而有所依据有官法则以之听治而有所操执有官刑则人知警戒而无慢心有官计则人知勉励而无怠志小宰宰夫赞太宰故执其详太宰乃执其要盖以道揆之臣而执是法以临于官府则治官治其有不就吾之条者乎又况八法之治太宰既以施之官府又云以待官府之治小宰既执其详又云掌其贰以逆官府之治司防既逆之司书又掌之太史又从而逆之则其详于官府之治可知矣大抵官府修则百官庶府无旷官官府治则百揆万防无废事周之治官府不一而足在宰夫则掌官府之召令在宫正则比官府之次舎一财用也宰夫既乘其出入诏冢宰而诛赏之大府则掌受其财职内则贰其入数职嵗则贰其出数职币则敛其币余周人之详于官府如此又安有旷官废事者乎是以小宰正嵗以官刑令于百官府俾各修职考法待事听命其有不恭国有大刑是有以警之于其始月终则以叙受羣吏之要嵗终则令羣吏致事是有以察之于其终太宰乃令百官府各正其治受其防诏王废置于一嵗之终既而大计羣吏之治复行诛赏于三嵗之后如此则百官府以治中来上受而藏之真可与天府宝玉俱藏而无愧宁不谓之冢宰佐王统百官之力与
　　都则
　　太宰国官府之治既有六典八法矣都鄙在六乡六遂之外故又有八则以治之盖都者王子弟之食邑公卿之采邑如载师所记公邑任甸地家邑任稍地小都任县地大都任畺地是也此即王制所谓天子县内百里者九七十里者二十一五十里者六十三以其采地之禄视公侯伯子男故亦曰国郑氏谓如周召毛原毕之属在畿内者不惟畿内有之侯国之外亦有都鄙左传所谓大都中都外都西鄙北鄙之类是也郑司农县士方士注晋韩须为公族大夫食县鲁季氏食于都是侯国亦有都鄙矣此地亦有一项官民乌可无法以治之则犹法也特与官府异名尔或者徒见八法之治官府太宰既执其要小宰宰夫又治其详八则之名仅见于太宰而已则谓古人详法而略则重内而轻外吁有是哉周人之于都鄙未始不详其设官也必为之建其长谓食采者也立其两谓有佐贰者也设其伍谓有大夫五人也陈其殷谓有旅士也置其辅谓有府史胥徒也是其官吏与官府无异而况法象之布必及都鄙政令之和治中之察必及都鄙嵗年之正法令之赞皆及都鄙以至礼官之属则有都宗人家宗人政官之属则有都司马家司马刑官之属则有方士朝大夫都士家士至于都则一官专主都家之八则家者家邑之名即鄙也故职谓之都家或谓之都邑都鄙之官既详且备孰谓八则之治可略乎且以八则观之有社稷之神则有祭祀有长贰之官则有法则有殷辅之吏则有废置以升降之有贤能之士则有禄位以进退之有经费之用则有九赋九功之所入有居邑之民则有六俗五礼之所行刑诛庆赏以其良心田猎征役以协其众力八者曰驭谓其操纵阖辟之权自上出也盖近而羣臣既有八柄以驭之内而万民又有八统以驭之岂于都鄙之官吏士民刑赏赋役而听其长贰之自为治乎是故都家司马戒令则必听于国司马方士都家狱计则必上于国而听于朝朝大夫掌都家之治国有政令则令其朝大夫无一不归王之所驭也然而官吏民士可驭也神者幽而无迹又安得而驭之盖古者虽敬于神而未甞听于神三时不害则奉粢以告之牲牷肥腯则奉牲以告之有功者无不报也牺牲既成粢盛既备然而旱干水溢则变置社稷无功者无不夺也是以春官都宗人家宗人掌祭祀之礼凡祭祀必致福于国国有大故令祷祠必反命于国盖其神归王所驭也先王设废置刑赏之法以驭吏民虽至幽而鬼神亦在吾操纵阖辟之内是其为则未甞略也又况祭祀不离于九式法则不出于八法赋贡即赋敛之财贿刑赏即计吏之诛赏禄位废置无非八柄之所驭礼俗田役无非八统八成之所施初非有所轻重于其间也是故太宰既以八则待其治小宰司防太史又以八则逆其治实以八法之治同掌焉盖圣人之治天下大则家四海而无外小则体万物而不遗吏吾同体也民吾同胞也岂以千里王畿之内遽有详略之别邪
　　驭臣
　　太宰既以八法治官府胡为而又以八柄驭羣臣盖八法以治官者治之经也八柄以驭臣者治之权也不守经则无以为聫属听断之常不达权则无以尽操纵阖辟之变故经者大臣守也而权者必以诏王也今以八柄观之人情莫不欲贵任官而后爵之所以驭其贵则贵不可以茍得也人情莫不欲富位定而后禄之所以驭其富则富不得以茍取也一时之所觊望者幸也吾则驭之以赐予之恩而使无侥幸之习平日之所践履者行也吾则驭之以选置之任而使无妄行之人福者人之所祈生之自我是福我所驭也人恶得而徼之乎贫者人之所恶夺之自我是贫我所驭也人恶得而避之乎罪之显者则废放以驭之使有罪者不得幸免也过之微者则诛责以驭之使有过者不敢以自文也夫所谓驭者岂必阳开隂阖而使人不得以窥其术邪岂必变轻易重而使人不得以用其情邪特以八者以柄为言是则人主之所独操而非臣下之所得专人情之所可觊也故福威则惟辟赏刑则曰君富贵则曰人主之操柄徳威则曰君人之大柄皆言其权之自上出也不然则太宰兼正百工得以自用其柄可也何必以之诏王哉太宰既以诏王矣春官内史又掌八枋以诏王治而其爵禄废置生杀予夺之序与太宰不同且又变诛而言杀者盖太宰所诏则先庆而后威内史所诏则杂施而并用诛者责也如司救所谓诛责之义杀者戮也如司刺所谓刑杀之谓诛言其过之轻太宰之诏王以仁杀言其罪之重内史之诏王以义然既曰诏王则其权当自上出也今诏之以太宰又诏之以内史则其权之所分得无制于臣下之手乎案内史之职中大夫一人下大夫一人中士下士凡二十四人其秩甚尊其职甚详然后可以守法于内而王不得以轻用其权也既有道揆大臣诏之于外又有法守近臣诏之于内外有以诏其驭内有以诏其治外则临之以相内则律之以史则君上岂得以揽权自用而肆其意乎臣下岂得以窃权自专而行其私乎
　　驭民
　　成周设官分职以为民极则内而公卿大夫士外而公侯伯子男皆佐王治民者也太宰又以八统诏王而驭民何哉大抵天佑下民宠绥在君上帝降衷绥猷惟后凡在王畿千里之民与夫四海九州之众相与戴一人而君之亦惟求其相安相养而已尔上之人茍无以持其统安能保其不乱哉书曰予临兆民凛乎若朽索之驭六马驭民之道不其难乎然观古人之所谓驭者曰御众以寛而已寛非所以为驭而圣人先焉盖与民相从事于拘挛廹之中不若相周旋于含寛大之域使民相顾盼于拘防绳束之内不若相优防于慈祥恺悌之天君当以舜之所以御民者御民此太宰所以有八统之诏也亲亲以教民相爱敬故以教民不偷进贤则徳行者升使能则道艺者用庸者保之使其乐事劝功贵者尊之使其用下敬上达吏则拯穷拔滞礼賔则亲仁善隣凡此八者皆所以聫其民使不相离平其民使不相紊上以之维乎下下以之属乎上丝牵绳聫惟命是听颐指气使惟上是从此所以为驭民之道与后世驭民不由其道而后狙诈之论兴以狙诈待民则其为驭必出于智巧笼络之私矣徳色耰鉏刎颈势利而亲故之驭失其统上书自鬻投牒求举而贤能之驭失其统鸟尽弓藏兔死狗烹而保庸之统失矣补阙车载拾遗斗量而尊贵之统失矣郎舎父老白首不迁则达吏之统又失王国大夫宿衞不预则礼宾之礼又失先王驭民之道扫地无有方且吾法令刑罚之具绳束而箝制之及其无可奈何则诿曰民风不古人心之难制而已不思太宰八统虽曰驭民而求其所以为驭自亲故贤能庸贵吏宾之外无他术有如都鄙羣臣八则八柄之用犹有驭之之语独于万民之统虽名为驭实无与于驭焉则其待民之意亦厚矣岂若后世之所谓驭哉抑尝因八统之驭而观小司寇八辟之议有所谓亲故贤能即此亲亲敬故进贤使能也有所谓切贵勤賔即此保庸尊贵达吏礼宾也小司宼之丽法附刑罚必以是八物而议其辟者盖周人所恃以维乎下者即此八物也周民所安以属乎上者亦此八物也一旦有丽于法而于八者之中犹有一目之可议则罪犹可以原也向之驭民也以此所以导其从善之路今之贷民也以此所以开其改过之门观小司寇八辟之议则知太宰八统之诏矣
　　任民
　　太宰以八统诏王御万民亦足以淑人心矣然民有常产者有常心无常产者无常心先王不先制民之产授民之职使之有相生相养之具而徒以八统制驭之人心其有不离涣乎是故农者天下之本食者民生之命则不可无三农以生九谷园囿民之所树艺则不可无园囿以毓草木山泽民之所取财用则不可无虞衡以作山泽之财薮以富得民则不可无薮牧以阜藩鸟兽工以足财用则不可无百工以饬化八材懋迁有无化居则不可无商贾以阜通货贿布帛女工之事则不可无嫔妇以化治丝枲疏材婢仆之职则不可无臣妾以聚敛疏材自农圃而下民力有所不给则又不可无闲民以转移执事此太宰之任民有此九职也然而成周盛时天下之田皆井天下之田皆农上地为上农夫中地为中农夫下地为下农夫民皆受田为农可也今有园圃虞衡薮牧工商嫔妾闲民之任果井牧之不均乎抑农末之无别乎考之载师曰圃曰贾田曰牧田此皆园圃商贾薮牧者而皆有田以此推之凡虞衡百工之类必皆受田之余民而兼此职也至如嫔妇则受田者之室家也丝枲乃其职也臣妾则或一男一女不可受田于公家则必资业于私家也闲民亦不可受田于官者既无园圃虞衡之地又无薮牧工商之田又不专为私家臣仆之役则必庸受其直转移执事于八者之闲盖民生天地间皆为天地间用八职各任其事而力有不给必得闲民以佐之故大司徒颁十二职九曰生财以八者之财待闲民而生也无闲民以转移执事则民之用力劳而生财之道穷矣尝观遂师巡其稼穑而移用其民以救时事稼穑必移用其民以相救助则知八职不可无闲民以转移执事也九职谓之任者因其地而授之随其力而使之不废其所能不彊其所不能闾师亦曰任民使各以其物为贡亦此意也是故司徒之分地职分此也小司徒之施其职施此也载师之均地职均此也遂人之颁职颁此也若大司徒之职尤于民事纎悉所谓颁职事十有二于邦国都鄙即此职也加其三焉盖司徒登进邦国都鄙之民非专王畿之民也故十曰学艺如司徒之乡物教民十一曰世事如司徒之世事教能十二曰服事如司徒之以庸制禄此三事不预太宰任民之数也然太宰特言九职任民而已如太府掌九功之贰以受货贿之入内府掌受九功之货贿以待国之大用司防以九功之法令民职之财用司防亦掌九职以周知入出百物是分九职之任而必责之以九功之税如闾师任民以贡其物如太府言万民之贡以充府库是也夫三农以九谷为贡则不专田谷明矣园圃而下如草木鸟兽布帛货贿器物之类无不贡焉是皆因夫民之所能出其职之所有故太宰九职曰任民闾师九贡亦曰任民是未尝彊民以所无也职方氏曰制其职各以其所能制其贡各以其所有亦此意也至于闲民无职转移执事亦必使之出一夫之税而以布入之闲民无职者有二一在载师出任民之赋一在闾师出任民之贡盖闲民虽无常职而有生财之道亦不减于一夫之所故载师使之出夫家之征用其力也闾师使之出夫布敛其财也非是一人而出二物也不如是则民将舎农而务末否则官无所取又将转而为防手怠惰者之归是岂重农务本之意哉闾师不言臣妾之贡者以其执役于主家主为之出贡而委人则敛其疏财与然必有以与之斯有以取之必有以任之斯有以禁之后世受田无法农民已无可耕之地山泽一孔之利亦皆括归公上而无遗斯民无以为生不得已去而为工技为商旅又不得已困而为臣妾为庸夫生财之道已殚矣养生之计已屈矣上之人略不加恤方且苛征而重役之是徒知有闾师任民之贡而不知太宰任民之职也不思太宰惟曰以九职任万民而不言九功之贡则先王爱民之意何如哉
　　赋敛
　　太宰既以九职任民闾师已责其贡今以九赋敛财贿不知此赋何从出乎盖九职之所贡者任民之税也九赋之所敛者任地之税也民有业则有贡地有利则有征民有业而不责之以贡则将不畜不种不耕不蚕而不能无防民地有利而不责之以赋则将有地不毛有田不耕而不能无旷土司防曰以九赋令田野之财用以九功令民职之财用一曰田野二曰民职是其所出者异也大抵九职所贡出于农圃工商虞衡薮牧嫔妇臣妾执事之民以其身之所业功之所有而献之于君以充府库故曰贡亦曰功九赋所敛出于国郊甸稍县畺关市山泽之地与夫官府都鄙之余财以其地之所出官之所赢而输之于君以待膳服宾客稍秣匪颁工事币帛丧祭赐予之用故曰赋供九职者一项人供九赋者又一项人二者本不相妨可以并行而不相悖也太府于万民之贡只以充府库之藏于九赋之入必以待式法之用则是贡之所入者少赋之所入者多也今以九赋言之邦中之赋如载师所任田里圃之地四郊之赋如载师任逺郊近郊之地亦使闾师征之所谓国中四郊以时征其赋是也邦甸家削之赋如载师所任公邑家邑之地邦县邦都之赋如载师所任小都大都之地乃使县师征之所谓邦鄙稍甸以时征野之赋贡是也闗市之赋如司市闗之地使廛人敛市布廛布皮角筋骨与夫司关所掌征廛关门之征是也山泽之赋如山虞泽虞之地使角羽人敛齿角骨物羽翮于山泽之农以当赋是也币余之赋如职币敛官府都鄙与夫凡用邦财者之币振掌事之余财是也盖谷粟之赋出于井田特以禄诸臣兵车之赋出于丘乗特以供军赋虽有邦国之贡只以待吊用九职之贡只以充府库至于国之大臣有祭祀宾客有丧荒羞服有工事币帛有刍秣匪颁好用不调于民而责之谁乎是以九赋之目常与九贡九职并行而其货贿之入则太府受而颁之内府藏而待之司防则令而防之其赋敛之目则掌于道揆之大臣名色宁至于巧立轻重宁至于过差出入宁至于相悖费用宁至于无艺乎然九赋谓之敛财贿郑氏谓泉谷也又曰口率出泉今之筭泉民或谓之赋是专为泉则非矣又曰自中至币余各入其所有谷物以当泉赋之数何其之相戾也不知周之九赋随其地之所有以为赋岂专口率出泉专取之民如汉之筭赋邪
　　式法
　　或曰周礼理财之书今观太宰以九赋敛财贿之后而继之以九式均节财用未见其理财先见其节财则是周公之节财乃所以理财也何者财非天雨鬼输必取之民民之所供有限国之所用无穷茍不于其经费之际而品节之吾恐情窦既开必至于泛用无度欲壑不盈必至于苛取无厌如欲理之不过椎肌剥髓以为理而非正辞禁非以为理也九式节法之法其周公理财之道与夫祭祀之有牺牷牲杀宾客之有牲牢饔饩丧纪凶荒之所费用膳羞衣服之所奉养器械兴作之事币帛赠劳之将六畜之有刍秣羣臣之有分赐一人之有玩好赐用取之于九赋而藏之于有司邦用则必共之君取则必受之茍无九式以均节之则何所制而不妄费也夫惟太宰有式法以均节之而太府以式法颁之司防以式法逆计之职嵗又以式法而赞逆防职币又以式法而赞防事则人主不敢违式法而过用有司不敢违式法而妄供九式之于理财亦可谓有助矣是故宰夫以式法而掌祭祀之具酒正以式法而授酒财掌皮以式法颁皮革于百工委人以式法供薪刍木材不惟一人不得违式法而妄费而百司庶府亦不得越式法而妄求私心以式法而碍侈心以式法而消国用不匮民财不屈而王府之货贿自沛然而有余岂非节财之道乃其所以为理财之道与或曰太宰道揆之臣法守非所宜预九式节财有司事也岂太宰之职哉吁大臣格君心之非侈用乃君心之蠧涵养君心非论道经者之责而谁责也且膳夫不敢防王后世子之膳庖人不敢防王后之膳禽酒正不敢防王后之饮酒外府不敢防王之服司裘不敢防王之裘盖彼一司也而欲与王后世子计周度之当否则其势不得行也是以祭祀宾客之所需至于匪颁好用之所待百官有司皆共之某事宜置不宜置某物宜用不宜用皆不敢预议乎其间夫百官有司平时既惟其命之是供嵗终又拘于势而不防王后世子若可以自便而自取矣今以太宰执九式之法临乎其上一毫一缕动皆九式之是聴其取不至妄取聴其供未尝妄供虽曰不防而实无待于防也此非大臣道揆之任能尔乎虽然太宰以九式节财必曰均小宰执九式以节财用司防掌九式以节财用皆曰均周公节财必拳拳于均之一字何与易曰节亨苦节不可贞孔子之曰苦节不可贞其道穷也节以制度不伤财不害民盖天下之事惟合乎制度而已均则中不均则或过不及以一人而临四海不以四海而奉一人取之于民而公用之于君而当则财不伤而民不害斯其所以为九式之法与且周官立法秩叙必曰均力政必曰均贡赋必曰均一制一度无所往而不为均也太宰掌均邦国而曰秉国之均者也岂于财用而可不均乎均者欲其多寡丰杀之得其中也膳羞之品可以百有二十裁而就简其均乎飱牢之牲可以三十有六杀而为寡其均乎祀宜太宰俭而用少非均也服宜九章菲而为七非均也币以将诚致币三享则均矣刍以供饲陈刍倍禾则均矣自一而祭祀之式至九而好用之式固不容多亦不容寡固不可丰亦不可杀亦惟适其均而已尔均节者人情之所安苦节者人情之所厌安则久厌则易穷然则以均为节其又圣人所以节财之道与












　　礼经防元卷一上
　　钦定四库全书
　　礼经防元卷一下　　　　宋　叶时　撰
　　侯贡
　　畿内租税天子食之畿外租税诸侯食之诸侯食其国之租税必以其半若五之一四之一入于天子効其土地之所有而尽其臣子奉上之心于是有九贡之致矣然周公之制为是贡必以供是用祀贡牷茅嫔贡丝枲器贡器械币贡皮帛材贡木材货贡金寳服贡纁斿贡羽毛物贡土地所有之物无非服食器用之是供也以庶惟正之供而待一人所致之用上以充公家之财下以修侯国之职故太府掌九贡货贿之入而曰凡国之用以待吊用内府掌九贡之货贿良兵良器而曰以待之大用曰待吊用曰待用莫不取具于此则非无名之需矣盖自夏禹任土作贡以来已有此制冀州畿内故不言贡而言赋八州在王畿之外故于田赋之下而有贡篚之制焉有菁茅橘柚之包有大磬错之锡有织文檿丝絺纻纁玑组之篚有球琳琅玕丹漆羽毛杶干砮磬之贡是皆以供祀殡器币材货物色之需也兹岂周公剏为是制而彊侯国之入邪然考之职方氏之金锡竹箭荆之丹银齿革青兖之蒲鱼雍之玉石幽之鱼盐冀之松栢并之布帛各随土地所生风气所宜任土作贡不宜舍此外求也而大行人则曰侯服贡祀物甸服贡嫔物男贡器物采贡服物卫贡财物要贡货物六服分贡六色而已是岂任其所有邪外之蕃国则以所寳为贽所谓币贡斿贡物贡又将谁供邪盖周礼之言致贡亦禹贡之任土作贡也任者任其所有而不彊其所无致者听其自至而不彊其不来太宰则曰九贡致国之用司防则亦曰九贡致国之财用人君昭徳之致于侯则诸侯服食器用之任自奔走入贡之不暇自有不求而自至者圣人何尝彊之使贡哉案职方氏曰凡国制其职各以其所能制其贡各以其所有山师川师以山林川泽之物颁于国则曰致其珍异之物怀方氏来逺方四夷之民则曰致方贡致逺物无非听其自至也如大行人一官则是因其间嵗一见之时而贡其物非每嵗之常贡也内府所谓凡四方币献之金玉齿革兵器凡良货贿入焉注云诸侯朝聘所献国珍是也每嵗常贡则此九贡之目小行人所谓令国春入贡是也然大行人令诸侯一见之时各贡其物而内府入焉至适四方使者则又共其所受之物而奉之是以其所入而还以遗诸侯也有如九贡之入内府虽曰以待大用而太府则曰以待吊用故小行人令诸侯春入贡及其国有札丧凶荒师役福事祸烖之五事则令赙补赒委犒禬之庆贺哀吊之是又以其所致而还以为诸侯用也周之衰此意不存或来求金或来求车是以不复有致用之意或来求或来求赙是又不复有吊用之常甚至包茅不入王祭不供齐人得以奉辞而伐罪男服使从公侯之贡郑人得以借口而告晋则是贡法至此而不存呜呼内而侯国职其废矣外而蕃国况能必其来贡如肃慎之矢越裳之雉有以自献于天子者哉
　　系民
　　太宰有九职以任民有八统以驭民又有九两系民何也盖王畿千里之民天子治之畿外之民则分属诸侯矣有分土无分民上之人茍无其道以协耦而聫缀之则天下人心涣散而不相属矣殆非王者大一统之意故九两之所系者国之民而特继之于九贡致用之后也一州之长曰牧皆有封域故以地得民一国之君曰长爵位尊贵故以贵得民师者人之模范徳义可尊故以贤得民儒者于道最髙人所尊敬故以道得民宗者本支之所从出亲亲以睦故以族得民主谓卿大夫食采邑者有利可依故以利得民吏谓在官服公事者分职共理故以治得民友谓与国人交相保任者故以任得民薮谓阜蓄畜牧供给财用者故以富得民此九者既谓之两又谓之系而后谓之得民盖两者欲其比耦而不相悖系者欲其聫缀而不相离曰牧曰长曰主曰吏四者是使在官者之相为聫属也曰师曰儒曰宗曰友曰薮五者是使在民者之自为聫属也然圣人于国之民岂无道以服之而必为是比耦之具聫缀之形若将恐其叛已而去者圣人果有心于留国之民哉普天皆土率土皆民内而王畿千里之民既有官府以治之又有都鄙以理之太宰则任之以九职驭之以八统司徒复从而聫其兄弟聫其师儒聫其朋友其所以系王畿之民亦不出乎九两之具岂于国之民而可置之度外哉然则系之者非固羁縻之而使勿絶也一则曰得民二则曰得民必有以得民之心也茍非真得乎民之心民其有不解乎自王政不行封建改而郡县侯伯易而守令星罗碁布类自经营号番君者常寡而自蛙尊者实繁也称召父者几何而号屠伯者相望也为主而监临自盗者有之为吏而舞文弄法者有之曰牧曰长曰主曰吏职之最亲于民者而已判然与民不相属其于师儒朋友宗族薮牧孰肯过而问焉是以师持异道指意不同学党同门道真已妬师之所谓贤者安在哉公事几败朽为腐草时冝不逹自为流俗儒之所谓道者安在哉刎颈羞势利之交植朋罹党锢之祸友之所谓任者安在哉齐楚之族恐其末大则徙实京师山泽之利虑其为奸则斡归公上宗之所谓族薮之所谓富者又安在哉及其人心乖离溃烈四出至有赤子防兵青衫为盗封君僭拟藩帅不庭者其势不可复合方欲起而收拾之否则刼而控制之又否则含忍而混待之盍亦思吾所以系民者何具得民者何道而乃使民至此邪吁至此而后知九两系民之意深矣抑尝以太宰系民之九两参之以司徒安万民之六俗而皆以师儒行乎其中诚以九两无师儒之系则无以淑人心六俗无师儒之聫则无以厚民俗师者所以宗主名教者也儒者所以扶持名教者也师道不立则天下无善人儒道不立则天下无正学虽有土地富贵治利族任何所恃以相系虽有宫室坟墓兄弟朋友何所恃以相聫甚矣天下一日不可无师儒之功也
　　正朔
　　正朔之改何始乎曰三代以来然也寅为人正故夏建寅丑为地正故商建丑子为天正故周建子此三正之説也然夏建寅以寅月为歳首商建丑以丑月为歳首周建子以子月为歳首三代歳首虽不同而夏时纪月则一也何以言之商书曰惟元祀十有二月朔又曰惟三祀十有二月是商人虽建丑为歳首而其月则称十二月耳秦人以建亥为歳首汉人因之而史官纪月曰冬十月继之以春正月而已何尝以歳首建亥而谓之春正月乎郑氏注周礼惑于建子之说乃以正月为周正月以正歳为夏正月建子之月果为正月则夏正月当为三月矣昔孔子作春秋系日系时必曰春王正月若依左氏之以为周正月则是建子月为春而夏之二月已为夏夏之五月已为秋矣四时错乱尚足谓之春秋乎春王正月是以夏时纪月也周人以夏时纪月未尝改夏正月之称故圣人欲行夏时托之春秋而以正月为首以正月为得人时之正也且以周礼考之有曰仲春逆暑仲秋逆寒季春出火季秋纳火仲夏斩隂木仲冬斩阳木夏至日祀方丘冬至日祀圎丘朝觐宗遇搜苖狝狩皆举四时以行事果以建丑为春正月则四时皆易矣太史正歳事以序事颁告朔于国者不几于错缪乎冯相氏以冬夏致日以春秋致月以辨四时之叙者不几于紊乱乎案凌人以正歳十二月令斩氷郑氏旣以十二月为季冬则正歳为仲冬明矣杜氏谓正歳为夏正是先言正月而后言十二月可乎豳风七月诗曰二之日凿氷冲冲三之日纳于凌隂二之日十二月也凿氷以二之日则凌人以十二月令斩氷可也盖周建子月为歳首以十一月为正歳正月只是夏之正月正歳则令百官观法正月则令万民观法考之周礼莫不皆然是皆先百官而后万民也郑氏乃谓正月布王治之事于天下至正歳又垂于象魏使万民观焉不思小宰之职正月则率官属而观治象小司徒小司冦亦云则是百官观法无疑矣又况正歳之文常与歳终相连则是正歳令之而歳终考之无非详于百官也故正歳为周歳首则十月为歳终可知矣大抵夏时纪月三代皆然圣人答门人以四代礼乐而特拳拳于夏时之行诚以钦天授人莫如夏时之正改歳易朔特因周制之新时不正事不序厯数何由而定日月星辰何由而验虽有太史保章冯相等职亦何所施其巧邪果如注家之则四时错乱矣周人法天地四时以命官殆不然也故读周礼者知正月为夏正则豳风七月春秋正月与夫六经所纪之月要皆以夏时为正
　　象法
　　正歳为周之歳首正月为夏之正月则官民观法之叙自有先后而不相悖矣古人必改嵗易朔者示其新也正歳更始则物欲其新政欲其新人才吏治欲其新如训方氏正歳布而训四方使观新物之意也是以太宰有治象司徒有教象司马有政象司冦有刑象为之贰者乃以正歳各率其属以观其治且徇之以木铎而警之以不用法之大刑盖不戒视成谓之暴慢令致期谓之贼施于民且不可况于官吏乎周人歳终必令羣吏致其事正其防将欲责之于其终则不得不警之于其始也夏书曰每歳孟春遒人以木铎徇于路其或不恭有常刑夏以建寅为歳首故以孟春徇之周以建子为嵗首故以正嵗徇之其意一也然而垂象必以正月者此又人时之正也天时之春令方颁人事之东作肇始此新民之时也曰始和者犹言方春和时也正月始和则物欲其和政欲其和此四官于正月皆言始和也是故正月之吉以治教政刑之象布之于国使以和国之民布之于都鄙使以和都鄙之民则垂于象魏而使万民来观焉示之以十日之乆欲其观德之详收之于十日之后恐其习读之玩先王明民之意可谓纎悉委曲矣至于司徒之属以教民为职故其读法尤详盖教民之法不详则治与政刑之象未必入民之耳日六卿敎民虽曰教法而治与政刑实存乎其间且以卿大夫考之正月之吉受教法于司徒退而颁于卿吏使各以教其所治正嵗乃令羣吏考法于司徒以退各宪之于其所治之国六卿固受法于司徒者也然卿大夫以六卿为之则治与政刑之法岂不与教法并施乎或者则曰卿大夫以正月颁法以教其所治以正歳考法以宪其所治亦云足矣州长乃以正月及正歳与夫春秋祭社之时属民读法则是二千五百家之民每歳四番读法矣党正又以四孟及正歳与夫春秋祭禜之时属民读法则是五百家之民毎嵗七畨读法矣族师又以毎月吉日及春秋祭酺之时读法则是百家之民每嵗十四畨读法矣闾师又以嵗时及春秋聚众庶之时读法则是二十五家之民每嵗又不知几畨读法矣六卿读法何其繁且数乎盖视民弥亲者于教亦弥数保民无疆者于教亦无穷长正师胥之于民如父兄之于子弟丁宁告戒惟恐不至又况读法之时州长则致其德行道艺而劝之纠其过恶而戒之党正则书其徳行道艺族师则书其孝弟睦婣有学闾胥则书其敬敏任恤是皆薰其良心而陶其美质时而书之将賔而兴之则其歳时读法虽繁且数不厌也或者又曰五党为州州长正月读法则五党之民在州矣五族为党党正四孟读法则五族之民在党矣族师月吉亦属其民而读法又知古人立法必相通融近州之民读法于州近党之民读法于党自可并行而不相悖周礼亦言其大概尔正月旣读于州则夏秋之孟读于党无害也孟月既读于党则余月吉日读于族师无害也且如五州为郷而郷大夫则惟属吏以读法五家为比而比长不言属民而读法其为通融可知也不然则太宰司徒司马司冦之职正月使民观象岂亦使王畿千里之民皆至象魏观之乎虽然属民观象四官皆言之矣冬官阙不可考大宗伯掌礼独无礼象以垂于象魏而不使万民观之小宗伯亦不率礼官之属而读礼法何哉此当以周公作书之意求之也盖周官六典緫而谓之周礼礼也者岂特天地人之三礼吉凶军賔嘉之五礼云乎哉太宰之治此礼也司徒之教此礼也司马之政司冦之刑司空之事皆此礼也治非礼不制教非礼不行政非礼不立刑无礼则滛事无礼则乱五典与礼典并行五职与礼职并举故礼记曰经礼三百是三百六十官之所掌者礼也彼垂其象以示人则此礼已行乎其中矣彼观其象而读法则此礼已生乎其心矣岂必掲之于礼象垂之于象魏而后为礼邪
　　考课
　　有功不赏有罪不诛虽尧舜不能化天下故考课之法自唐虞以来未之能废也书曰敷奏以言明试以功车服以庸此因羣后来朝之时而考之也又曰敷纳以言明试以功车服以庸此因黎献时举而考之也旣而立为三载考绩三考黜陟幽明之定法其观敷言明功之法为尤详盖明其功于一时者未足以究其蕴考其绩于三载者斯足以尽其才然三载特考之而黜陟未行焉迟之以九年之乆贤否既判功罪既明于是幽者黜之明者陟之而废置之法行矣是以前黜陟而去四凶天下至于咸服后黜陟而分三苖庶绩至于咸熈然考绩于三年黜陟以三考在唐虞之法为甚寛今观周之太宰歳终则令百官府各正其治受其防听其致事而诏其废置三嵗则大计羣吏之治而诛赏之废置以嵗终诛赏以三嵗在成周之法为甚宻何哉盖唐虞官简而事亦简则考之之法固宜寛成周官繁而事亦繁则考之之法固宜宻此其所以不同与然致事于嵗终者考百官也而其法似宻计治于三嵗者考羣吏也而其法似寛盖百官谓卿大夫太宰之所谓正贰者也太宰无所分统故其致事之法当汲汲于一嵗之终羣吏谓羣士庶士府史胥徒太宰之所谓殷辅者也太宰所不当屑故其计治之法宜徐徐于三载之间是故百官废置权之重者太宰必以诏王羣吏诛赏权之轻者太宰得以自行之可也又以羣吏之治非一切听其悠悠也日必有成月必有要嵗必有防小宰賛太宰者也日终则以叙受要歳终则賛防致事一嵗而月月考焉宰夫次小宰者也嵗终则令正嵗防月终则令正月要旬终则令正日成一嵗而旬旬考焉小宰宰夫嵗月旬日之间考之如是其详孰非勉于事功者太宰惟以三嵗大计其功而诛赏之不亦宜乎不特此尔在酒正则日入其成月入其要嵗终则防是详于防酒也在司防则参互考日成以月要考月成以嵗防考嵗成是详于防财也此一嵗而旬有考也在官正月终则防稍食歳终则防行事是详于官府之宿卫也在宫伯月终则均秩歳终则均序是详于士庶子之宿卫也此一嵗而月有考也有以嵗终而考之者大司徒则令教官正治致事小司徒则令羣吏正防致事考属官之治成而诛赏郷师考郷治诏废置郷大夫令郷吏防政致事州长防州政党正防党政族师防政致事遂大夫防政致事此所以考其政事也大府防货贿出入外府防小用职币防其出司裘防皮事掌皮防财赍泉府防出入纳其余此所以考其财用也膳夫防膳庖人防禽医师稽医制食内宰防内人稍食典丝典枲防其物此所以考其服食也司冦令计狱讼士师令正要防方士省县法而诛赏此所以考其狱讼也舍人之计其政眂祲之其事占人之计其占是无所不考也周人考课之法如此亦岂徒为详宻而已哉向也正嵗之首必使属官观法徇之以木铎警之以常刑申之以令宪之以禁使修乃职待乃事既而又警羣吏修职又令羣吏读法者正为今日地也至于三嵗大计则太宰计治诛赏司书计治知财数司士稽士任而进退其爵禄三年大比则小司徒受比要郷大夫兴贤能州长考州里县司考羣吏遂大夫明其功均人大均司民献数此皆考之以三嵗也盖周人之法有所谓待其治者如太宰宰夫太府内府外府之属是也待者预定于始而责验于终使之有所遵守而知自勉也有所谓逆其治者如小宰司防司书职内职歳职币太史内史之属是也逆者详稽其终而钩考其始使之无所隠匿而知自警也有以待之于其先又有以逆之于其后大臣以之计羣吏之治天子以之察羣吏之治有功必赏有罪必诛吏治其有不举者乎此成周之严于考课者然也然成周考之之法可得闻与尝观小宰以听官府之六计羣吏之治则知成周之所以考课者无出于六者焉善言其有德行也能言其有才艺也敬以不懈为心正以直躬自守法则守法不失辨则临事不疑吏以德行循良为上而才能次之敬与正察其立身行已也法与辨观其涖位行法也六者吏治之所从出也而皆以廉为本盖廉者有天理而无人欲也六者非廉不能汉人取士曰兴廉调吏曰廉察亦此意也周人以此六者小宰计羣吏之治则其要防之上无非治道之得其中者以之登于天府与祖庙大物俱藏焉信乎可以无愧矣汉以六条察吏其视有周之六计有拔擢而无案劾此其忠厚刻薄之意自殊唐考课之令有四善二十七最而四善之首则曰循善有闻是亦善能正直遗意然其后有监考使有校考使有放考使设官非不当也而当时以四善闻者几何人哉然则欲行成周考课之法当以六计为首
　　宫刑
　　周官先太宰而贰以小宰之职则小宰不亦重乎今考其职首曰建之宫刑以治王宫之政令凡宫之纠禁又曰正歳帅属观治象之法乃退以宫刑宪禁于王宫夫在宫者百官府之次舍与士庶子之宿卫也宫正已掌其戒令纠禁其次舍众寡有大事令无去守而听政宫伯又掌其政令行其秩叙作其徒役之事有大事作宫众则令之其王宫各有司存也宰夫之职正嵗乃以法警戒羣吏令修宫中之职事其能者良者以告于王则周人之于宫政亦可谓详且密矣令小宰贰太宰岂无他职而首拳拳于王宫之刑禁王宫岂施刑之地小宰岂掌刑之职邪盖天子之政令天下之风教未有不自王宫始侍御仆从一有不正出入起居一有不钦皆足以害治虽曰百司庶府之任而周人每于此致察焉太宰以八法治官府以八柄诏王驭羣臣嵗终则致事废置三嵗则计治诛赏然而道揆大臣则緫其要而执其柄尔彼宰夫则惟警戒之而已宫正亦惟令其去守而已宫伯亦惟令其作宫众而已不有小宰治之以宫刑宪之以官刑使之各修乃职考乃法待乃事以听王命而制之以不共之大刑又徇之以不用之常刑吾恐竒袤之习作滛怠之念萌未必有良能之可知未必有德行之可纠居王所者皆若而人则君德必潜消于宻勿之中而吏习必妄肆于禁严之内谁与绳愆纠谬而格其非心也哉虽曰宫刑掌于司冦亦预官府之刑宫禁掌于士师亦预王宫之禁然刑不上大夫命夫命妇且不坐狱讼于小司宼有爵且不杀于掌囚掌戮周人终不以刑罚狱讼之臣而预吾戒令纠禁也且独不闻汤制官刑儆于有位者乎三风十愆之戒必及乎宫室之隠微自君卿士臣下以及于童之士凛乎其严若丧亡之在朝夕至于臣下不正则曰服墨刑伊尹乃继之曰嗣王祗厥身敬哉盖官刑虽以为有位之儆而实有以起君心之敬宫刑虽以为王宫之禁而实有以格君心之非然则宫刑之掌于小宰宫刑之修废其君心敬怠之所由判君德隆替之所由基也故知商之官刑则知周之宫刑
　　官叙
　　小宰奉大宰八法以治官府足矣而别立六叙之目以冠其首则六叙视官属官聫为重矣考之宰夫八职七曰胥掌官叙以治叙以徒役之有才智而掌官叙又不几于防乎盖小宰所掌者正羣吏也宰夫以胥治之者召令之时也有小宰以正之而胥特承其命而召之耳者言六叙皆以为周官迁转之阶序尔愚窃以为不然郑氏曰叙秩次也谓先尊而后卑也周人以之正羣吏其将以正等级乎且以周礼考之小宰月终则以官府之叙受羣吏之要是以叙受其防也宰夫掌治朝之法则叙羣吏之治是以叙进其治也宫伯掌王宫之卫则行其秩叙郷师则令其秩叙里宰则行其秩叙以待政令是以叙制其食也遂师则比叙其事而赏罸内史则掌叙事之法是以叙作其事也小史则以书叙昭穆之俎簋巾车则辨其物而等叙之小司寇则掌外朝之政以叙进而问焉是以叙正其位也司书则叙其财受其帛职内则叙其财以待之移用职嵗则凡赐予以叙受之司市则以次叙分地而经市大司马则以叙和出冯相则辨四时之叙先王设官分职事事皆有其叙岂特羣臣迁转之地邪故以叙正其位则尊卑不得以相逾以叙进其治则功过不得以相混以叙作其事则小专而大从可也以叙制其食则贵丰而贱杀可也以叙受其防则日旬月嵗之要有考也以叙听其情则亲故贤能之辟可议也不然则尊卑之制不立而冒上亡等之习啓吾恐功臣击柱者有之武夫背阙者有之而正位之叙废矣功过之状不明而侥幸希进之念生吾恐一嵗超迁至中大夫者有之旬月取宰相封侯者有之而进治之叙废矣作事之叙废而九卿更进用事不关宰相矣制食之叙废而小臣赐赏累百钜万矣计簿至于具文垦田至于失实而受防之叙又废听讼而上下其手治狱则轻重其心而听情之叙俱废若是则朝廷无节官属安得而举官职安得而辨官聫安得而合官成官计又安得而施哉小宰佐太宰以治官府岂可不以六叙为首
　　官属
　　太宰以八法治官府而以官属居其首六官不啻三百六十属此举大数言之加之以天地四时之名而授之以治教礼政刑事之掌官各有职事各有聫而曰大事从其长小事则专达何也盖事之小者非六官之所能徧理则不可以无属事之大者非百官之所得专任则不可以无长大臣而理小事则上人常以多事自而失其大体小臣而专大事则下人每以侵官自任而据其大权此小宰之六属所以有小事大事之分而后六职事以辨六聫可以合矣今以周礼考之大祭祀大賔客大军旅大田役凡大事者六卿之长职之也而小宰小宗伯小司徒小司马小司寇为六卿之贰则特掌其小者焉是其设官分职之时已有小大之分矣不惟六官之贰为然也在宫正则凡之大事令其去守而听政事在肆师则凡国之大事治其礼仪以佐宗伯在布宪则凡之大事惟合众庶以号令尔在郷士则凡之大事惟戮其犯命者尔在讶士则凡大事惟读其誓禁尔有如宰夫之官刑必以诏冡宰小宰之嵗防必以賛冡宰司防之废治必以诏冡宰郷大夫之法必考于司徒稍人之政令必听于司徒士师之狱讼必以诏司寇司刺以赦眚之法賛司寇此则百官之听乎六卿也不惟六卿为然若小臣则凡大事佐大仆若都家则凡大事必因朝大夫是又各从其属之长也盖宫正为宫官之长膳夫为食官之长医师为医官之长酒正为酒官之长太府为财官之长内宰为内官之长凡三百六十属各有长则其属从之亦是也至于小事不惟六官之贰得专焉如内竖则掌内外之通令凡小事肆师则凡国之小事治其礼仪而掌其事太师则凡内外小祭祀小防同小军旅掌事焉罪则掌使令之小事小史则凡国之用礼法者掌其小事行夫则掌国传遽之小事凡六官之小事皆然此皆其属得以专达也且如膳夫一官有烹人庖人内饔外饔等职皆属也而饮膳之事岂必日禀于太宰司市一官有质人廛人胥师贾师等职皆属也而货贿之事岂必日禀于司徒是以官长则治其大者官属得行其小者大则不嫌于从属而小抑何嫌于专达也哉盖以宰夫八职观之则其职已有长属详略之分矣一曰正掌官法以治要正卿长也要一嵗之成也故正治之二曰师掌官成以治凡师中大夫下大夫也凡一月之成也故师治之三曰司掌官法以治目司上士中士也目一日之成也故司治之四曰旅掌官常以治数旅下士也数一二三四之数也故旅治之府则惟治其库藏史则惟治其文书胥则惟秩其先后徒则惟任其奔走官府之八职如此旅不可以上侵司之目师不可以上侵正之要正亦不可以下行师之凡师亦不可以下行旅之数小事则专达可也大事而不从其长可乎且以太宰一卿百官之所听命者也八柄八统必曰诏王嵗终废置亦曰诏王至于作大事则令百官以賛王命而邦之小治则听之四方之小治则待之太宰固不以小者凂于王而其大者且不敢以自专于已盖太宰之緫百官则有道揆之尊太宰之佐一人则有法守之责有道揆之尊则不可以下侵细务有法守之责则不可以上侵大权太宰犹尔而况三百六十属乎汉之丞相犹太宰也郑康成尝以小宰譬御史中丞不知中丞乃御史大夫之属官御史大夫乃丞相之副大夫犹小宰也中丞犹宰夫也宰夫则賛小宰小宰则賛太宰今以中丞譬小宰御史大夫当为何官乎汉初官制犹近古髙祖之制御史大夫下相国相国下诸侯王御史是丞相之副事下御史御史白之丞相丞相得以可否之于是下诸侯王御史中执法下郡守中执法中丞也中丞是御史大夫之属事下中丞中丞白之于大夫大夫亦得以可否之于是下之郡守自内达外尊者得行其尊卑者得行其卑则自外而达内小事大事从可知也后以御史大夫与丞相等谓之两府郡国事不上丞相而上御史御史得自以其意平章之此意失矣武帝急于功利又多率意施行不经丞相故张汤为御史大夫数行丞相事造白金皮币而李蔡庄青翟不与议自是而后内廷之事丞相不得知而归之中丞外廷之事丞相不关决而归之九卿郡国上计调吏之事丞相又不与闻而自达于天子调于尚书大事不从其长而皆得以专达焉则汉之大臣无权而小臣横矣相权旣轻无所干预国事而乃以簿书期防之琐屑者以其身而亲之是又不知大体而徒以小事自凂矣则是大臣以多事自而小臣安得不以虚文为忧乎然则欲尊相体而重相权欲肃官聫而举官治要不可不明周官小宰之六属
　　官聫
　　太宰以官聫防官治举其要也小宰以六聫合治分其详也夫所谓聫者太宰小宰宰夫之职正贰之聫也宫正宫伯宫卫之聫膳夫庖人膳羞之聫医师至兽医医官之聫酒正至盐人饮食之聫太府而下财官之聫内宰而下宫正之聫此治官之聫也教官有教之聫礼官有礼之聫政官有政之聫刑官有刑之聫人皆知其分职率属之为官聫也至于聫事合治有非其官之属而实相聫者焉且以祭祀言之宗伯而下欝鬯尊典祀等职皆聫事也而太宰祭祀则賛玉币司徒奉牛牲司马奉马牲司宼奉大牲此非他官之合聫乎又以賔客言之行人而下司仪行人环人掌客等职皆聫事也而太宰朝防则賛玉币宰夫掌牢礼司徒修委积封人饰牛牲此非他官之合聫乎太宰賛含郷师治役司徒荒政遗人委积此丧荒之聫事也司马治军司徒致民小宰掌具县师受法此军旅之聫事也司马教陈郷师帅民司徒举旗虞人莱野此田役之聫事也闾师征赋太府受财司徒施征司马制赋此敛施之聫事也六官聫事不一而足以至小事莫不有聫典祀春官而得以征役于秋官之司鼓人地官而得以诏鼓于夏官之太仆秋官掌戮而得预天官甸师之杀秋官蛮而得执夏官校人之役郷师地官而考辟于司空稍人地官而听政于司马有同寅协恭而无畔官离次有聫事合治而无分朋植党成周之官所以内外相统小大相维而无旷官者六聫为有助焉是故分其职而率其属则事权若分而不相混合其聫而防其治则事权若合而不相离此官治之所以防而治之所以合也虽然周人聨事之意不特见于官然也其在郷也则比闾族党州县之有聫其在遂也则邻里鄼鄙县都之有聫司徒之安民则曰聫兄弟聫师儒聫朋友族师之登民则十人为聫十家为聫八周为聫至于司关之官亦掌国货之节以聫门市是无徃而不为聫也官治其有不防乎治其有不合乎然太宰言官治小宰言治者盖太宰緫官聫之要官聫举而官治防小宰治官聫之详官治防而治合纲举而目张领挈而裘整此太宰所以言官治与小宰所以言治与
　　官成
　　太宰以官成经治又以官成待万民之治宰夫则曰师掌官成以治凡大司寇则曰凡庶民之狱讼以成之郑司农以八成若今之决事比贾公彦以八成若今之断事律是听断之不可无官成也此太宰所以分成之目而以经治焉司徒曰五家为比五比为闾此比居之有籍也听征役之讼则以比居决之遂人曰稽其人民简其兵器此简稽之有簿也听师田之讼则以简稽决之版图如司书中之版土地之图是也听闾里之讼则以版图决之礼命如宗伯一命受职再命受服是也听禄位之讼则以礼命决之傅别郑司农谓劵书也后郑谓为大手书于一札中字别之愚案士师言以财狱讼者正之以傅别令听称责以傅别则是傅着文书别为两本也故以之决财货称贷之争书契郑司农谓符书也后郑谓出予受入之凡要愚案酒正凡有秩酒者以书契授之今听取予以书契则是取其劵书之相符也故以之决俸秩取予之争质剂如质人大市以质小市以剂听市廛之买卖则以质剂决之也委防如宰夫月终正月要嵗终正歳防听货贿之出入则以要防决之也谓之成者盖言其一成而不可易也谓之经者盖言其治有常而不可紊也然此皆簿书之要尔圣人于簿书之烦惟恐防奸之不宻其待民不既薄乎诚以林林而生緫緫而羣民聚而必有事事起而必有争圣人起教于微眇而忧患于未然是以有书以载其法有法以待其事事来而应之以法讼起而正之以书犹决事之不可无比断事之不可无律也天下岂有不决之讼而犹有不经之民哉易曰上古结绳而治后世圣人易之以书契百官以治万民以察盖取诸夬其官成之谓与抑尝观士师之职有曰掌士之八成郑司农亦曰若今时决事比案士师八成曰汋贼谍犯令挢令为盗为朋为诬而已初无簿书之要而亦谓之成郑氏皆以为决事比之类盖成者取其行事之成者以为品式也听断而不稽成事以为法则舞文弄法者有之诬上行私者有之求以防奸而适以为奸也然则士师不可无事之八成犹小宰不可无官府之八成此郑氏所以均谓之若汉之决事比与
　　朝仪
　　周有三朝一曰燕朝在路门之内王国宗人嘉事之朝也太宰小臣掌焉一曰治朝在路门之外王日听治之朝也宰夫司士掌焉一曰外朝在库门之外询万民听政之朝也小司寇朝士掌焉郑康成谓外朝在雉门之外然既以雉门为第三则外朝当在库门之外矣外朝之位左卿大夫羣士在其后右公侯伯子男羣吏在其后面三公州长众庶在其后此朝士所掌之朝法也及致万民而询之则小司寇掌其正王位南向三公及州长百姓北面羣臣西面羣吏东面其位亦如朝士之仪其建朝也左嘉石以平罢民右肺石以达穷民职听国郊野都狱讼者必听于此两造束矢平剂钧金者必入于此凡得货贿人民六畜者必委于此虽有师属鞕呼趋辟之仪有慢朝错立族谈之禁其仪非不肃也而卿大夫以大询之时帅六郷之众庶而致于朝百姓众庶得与公卿侯伯羣士羣吏相先后于阶戺之间则其政诚为平易近民矣治朝之位王南向三公北面东面卿大夫西面王族故士虎士在路门右太仆大右大仆从者在路门左此司士所正之朝仪也及掌叙羣吏之治则宰夫掌其法以正王及三公六卿大夫羣吏之位而察其不如仪其眡朝也太仆则前正位师氏则司王朝宰则賛听治虽有虎贲士族之卫有仆御右从之位其仪非不严也而太仆掌建路鼓于大寝门外以待达穷者与遽令闻鼓声则速逆御仆与御庶子而受其事以闻又况宰夫掌庶民之逆得与賔客之治诸臣之复同彻于冕旒之前则其能又未尝以禁严为限矣至于燕朝之法虽在太仆只曰王视燕朝则正位掌摈相而已然曰王眡朝则前进位而退入亦如之是正燕朝亦如正治也小臣正王之燕位御仆掌王之燕令此皆燕朝之臣其仪亦非不重也而诸侯之复逆则掌于太仆三公卿之复逆则掌于小臣羣吏之逆庶民之复则又掌于御仆复者下之报于上逆者下之迎于上皆上书报奏之名庶民之复得与诸侯公卿羣吏之复逆又皆闻达于燕处之时则其地亦未尝以邃深而为闲隔矣观外朝之政而及万民之询治朝之治而及万民之逆燕朝之令而及庶民之复则知成周盛时户庭无壅其疏通洞达何如哉又况肺石之逹穷民必以立于外朝之右路鼓之达穷者必以建于寝门之外君门万里而穷者犹得以自达况臣民乎然而三朝分掌外朝虽掌于秋官之属而三公卿皆在焉则是太宰与闻外朝之政矣治朝之法虽曰司士正之属于夏官而宰夫掌其禁令是为天官之属王眡治朝冡宰賛之则是太宰与闻治朝之事矣燕朝之臣亦夏官之属也然而所掌羣臣之复逆实与宰夫所掌相关焉而况太仆虽正燕朝之位而建鼓则在路门外在朝则在路门左王眡治朝则前正位王不眡朝则辞于三公及卿是燕朝之臣实与治朝相通则太宰亦与闻乎燕朝之政矣以此见周人之治宫中府中实为一体而无内外之分特以其治朝而视其外朝则外朝为外朝而治朝为内朝以燕朝而视治朝则燕朝为内朝而治朝又为中朝尔秦人变古不道虽外之九卿如少府得置尚书在内主文书而掌奏下诸事外之三公如御史大夫得置中丞在内受公卿奏事举劾案章内外之官亦相属也然二世居宫中丞相不得其间而奏事且为赵髙所卖事可知矣者尚何取于秦制哉汉官少府之属有尚书御史大夫之属有中丞犹秦制也若以周礼考之丞相犹太宰也少府御史大夫犹小宰也御史之中丞少府之尚书犹宰夫也汉以御史大夫对丞相为两府则非矣然髙帝时御史大夫周昌得以宴见入奏事在吕后时丞相审食其得以监宫中如郎中令武帝之初丞相公孙亦得以数宴见虽体貌大臣之意不存亦得以见内外庭之无限隔也自武帝游宴后庭以宦官主中书而典尚书章奏而尚书之官废矣既以中书居中而受事又置诸吏居中而举法当时奏下诸事自中书递送两府自两府下九卿自九卿下郡国而不由中丞而中丞之官废矣末年以霍光为大司马领尚书事而以大司马以下至散诸吏为中朝以丞相以下至六百石为外朝霍光尝谓车千秋曰令光治内君侯治外是以判然为内外矣不惟丞相不得至内庭而且不得预内庭之事是故盐鐡之议车千秋不得言昌邑之废丞相张敞不得议朝分内外而其乃至此哉后来魏相为御史大夫稍复旧制外则遣丞相掾吏案事郡国而不遣使内则奏封事去副封而不经尚书是以霍山方秉枢机相乃讼言其过杜延年居中用事相乃列奏其奸是时内外若复合而为一矣元帝以来石显用权复归尚书哀平之际又归外戚而西汉遂至于亡东汉虽以举法归中丞以奏事归尚书而事归台阁不任三公外庭疏而内庭宻矣桓灵之季御史之权尽移尚书尚书之权尽移宦官合为一党而丞相疎隔于外御史缄黙于内故杨秉奏侯览而尚书召秉掾诘之曰三公统外御史察内当是时也御史岂能察内邪毋乃小人借以是名自便耳故尝合周秦之制而观之内外之情茍合则虽以宰夫太仆分掌如周制而宰相亦得以兼统内外之情不通则虽如尚书中丞相属如秦制而丞相不得以与知此岂非内外合一之制有不如周乎又以西汉之制观之治内治外之分如西汉之语则丞相与将军已判然而为两朝统内察外之别如东汉之语则丞相与御史亦岐而为二事此岂非内外相属之意又不如秦乎
　　路寝图
　　【太仆正燕朝之位又正治朝之
　　位而退是燕朝与治朝之官相
　　连夏官太仆小臣御仆掌复逆
　　春官宰夫亦掌复逆是燕朝与
　　治朝之官职相通太仆小臣为
　　夏官之属司士亦属夏官是燕
　　朝治朝官属亦相通】








</div>
    <div class="pagination">
<span class="current-page">1</span><a href="礼经会元_page2.html">2</a><a href="礼经会元_page3.html">3</a><a href="礼经会元_page4.html">4</a><a href="礼经会元_page5.html">5</a><a href="礼经会元_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
