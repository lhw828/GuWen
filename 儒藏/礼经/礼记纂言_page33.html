<!DOCTYPE html>
<html>
 <head>
  <meta charset="utf-8"/>
  <title>
   礼记纂言 - 第 33 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记纂言 - 第 33 页/共 50 页
  </h1>
  <div class="content">
   ○仲遂卒于垂壬午犹绎万入去籥仲尼曰非礼也卿卒不绎【去起吕切】
　　【郑氏曰春秋经在宣八年仲遂鲁庄公之子东门襄仲先日辛巳有事于太庙而仲遂卒明日而绎非也万干舞也籥籥舞也传曰去其有声者废其无声者孔氏曰干舞武舞也籥舞文舞也郑引公羊传曰废者废置也谓置留之而不去也去籥舞以有声故留万舞以无声故澄曰注疏依公羊传以万为干舞武舞以籥为籥舞文舞按诗言公庭万舞而下云左手执籥是万舞亦用籥也葢万者武舞文舞之总名武舞用干文舞用籥万入去籥者言文武二舞皆入就万舞中去其文舞吹籥之有声者但存其武舞执干之无声者尔方氏曰卿卒不绎犹者可以已之辞长乐陈氏曰春秋之法当祭而卿卒则祭之日不用乐祭之明日不可以绎故叔弓之卒昭公去乐卒事君子以为礼仲遂之卒宣公犹绎而万入去籥君子以为非礼也】
　　○知悼子卒未葬平公饮酒师旷李调侍鼓钟杜蒉自外来闻钟声曰安在曰在寝杜蒉入寝厯阶而升酌曰旷饮斯又酌曰调饮斯又酌堂上北面坐饮之降趋而出平公呼而进之曰蒉曩者尔心或开予是以不与尔言尔饮旷何也曰子卯不乐知悼子在堂斯其为子卯也大矣旷也太师也不以诏是以饮之也尔饮调何也曰调也君之防臣也为一饮一食忘君之疾是以饮之也尔饮何也曰蒉也宰夫也非刀匕是共又敢与知防是以饮之也平公曰寡人亦有过焉酌而饮寡人杜蒉洗而觯公谓侍者曰如我死则必无废斯爵也至于今既毕献斯觯谓之杜举【知音志蒉苦怪切旷饮于鸩切下饮斯饮旷饮调饮寡人皆同不乐如字大师音太为一云伪切共音供敢与音预觯之豉切】
　　【郑氏曰悼子晋大夫荀盈鲁昭九年卒平公晋侯彪也饮酒与羣臣燕侍与君饮也曰安在怪之也在寝谓燕于寝杜蒉三酌皆罚曩向也谓始来入时开谓谏争有所发起纣以甲子死祭以乙卯亡王者谓之疾日不举乐为吉事所以自戒惧杂记曰君于卿大夫比葬不食肉比卒哭不举乐是大臣防重于疾日大师典奏乐诏告也亵嬖也为一饮一食言调贪饮食忘君之疾言近臣当规君疾忧也防禁放溢也平公闻义则服举也觯举爵于君礼作腾毋废斯爵欲后世以为戒毕献献賔与君也此爵遂因杜蒉为名谓之杜举杜蒉或作屠蒯孔氏曰君有大臣之防不得有作乐饮酒之事鼓犹奏也谓奏钟乐平公呼蒉而进之曰汝向者酌三酌是汝之心或开发于子子望汝有谏是以不与汝言蒉言悼子之防在堂此其比子卯之忌为大调是嬖防之臣当规君过唯欲燕会贪求一饮一食忘君违礼之疾而不谏非刀匕是共非犹不也蒉是宰夫不以共刀匕是职乃敢侵官又与知防谏之事是以皆饮平公曰寡人亦有过酌而饮寡人杜蒉即洗而举爵于君当时此事在燕礼之初唯献賔与君得杜蒉之言燕事即止公谓侍者云我死之后必无废此爵恒留之为鉴戒故至今燕礼献宾献君既毕之后于此觯谓之杜举表明此爵实杜蒯所举也左传杜蒉作屠蒯杜屠蒉蒯声相近也左传文与此小异亦所闻不同或互相足也澄曰与知防言与知防闲非礼之事长乐陈氏曰先王制为防臣之礼与服则衰绖于膳则不举于乐则弛县与敛徃吊莫不尽礼悼子未葬平公饮酒鼓钟可乎此杜蒉所以讥也非杜蒉不能改平公之过于羣臣不言之际非平公不能彰杜蒉之善于后世矣】
　　右记君为大夫防之事凡五节
　　阳门之介夫死司城子罕入而哭之哀晋人之觇宋者反报于晋侯曰阳门之介夫死而子罕哭之哀而民恱殆不可伐也孔子闻之曰善哉觇国乎诗云凡民有丧扶服救之虽微晋而已天下其孰能当之【说音曰扶服音匍匐郑氏曰阳门宋国门名介夫甲卫士宋以武公讳司空为司城子罕戴公子乐甫术之后乐喜也觇窥视也孔子善觇国者之知微救犹助也微犹非也孔氏曰介夫匹庶之人子罕国之卿相以贵哭贱感动民心皆喜悦若有人伐民必致死故云殆不可伐殆近也疑辞引诗断章凡民有丧阳门介夫死是也扶服而救助之子罕哭之哀是也言虽非晋天下更有强于晋者谁能当之而已助语也澄曰晋人之觇宋者以为不可伐虽非晋人其谁以为可伐乎故曰天下其孰能当之言谁敢与之敌也孔子尝云仁不可为众子罕葢亦一事之仁欤石林叶氏曰介夫至贱子罕一哭之哀而晋国觇之不敢伐孔子以为天下莫能当故治国者不敢侮鳏寡而况于士民乎长乐陈氏曰吴起吮一人之疽而邻敌莫抗段颎里一人之疮而西羌顿平然则司城子罕哭一介夫而民悦岂可伺隙抵巇而伐之哉仲尼在衞赵鞅折谋干木处魏秦人罢兵谢安在晋王猛知其不可伐季梁在隋楚子之兵不敢加则子罕在宋而天下莫能当信矣山隂陆氏曰匍匐手行也】
　　○哀公使人吊蒉尚遇诸道辟于路画宫而受吊焉曽子曰蒉尚不如杞梁之妻之知礼也齐庄公袭莒于夺杞梁死焉其妻迎其柩于路而哭之哀庄公使人吊之对曰君之臣不免于罪则将肆诸市朝而妻妾执君之臣免于罪则有先人之敝庐在君无所辱命【蒉苦怪切辟于婢亦切画音获夺徒外切市朝直遥切】
　　【郑氏曰哀公鲁君画宫画地为宫象行吊礼于野非鲁襄二十二年齐侯袭莒杞植华还载甲夜入且于之隧梁即植也隧夺声相近或为兊肆陈尸也大夫以上于朝士于市执拘也无所辱命辞不受也春秋传曰齐侯吊诸其室澄曰辟于路谓开辟道路而画为宫也蒉尚必是其父死于兵间故哀公使人吊而遇诸道于齐庄公使人吊杞梁之妻同君不待其防至家而急吊之者哀其为国事而死也故曽子但责蒉尚不能如杞梁妻之不受吊而不责哀公之不当吊于野方氏乃以吊人于道路为从简便是责吊者之非而不责受吊者之非也与曽子之意异矣市朝皆旷地露天杞梁妻言有罪而诛者乃陈其尸于旷地露天之处若非有罪则不当于旷地露天之野而吊之也孔氏曰郑注谓陈尸于朝于市者诸侯之大夫士也天子之臣则有爵者皆适甸师氏不在朝天子之士宜在朝同诸侯之大夫】
　　○战于郎公叔禺人遇负杖入保者息曰使之虽病也任之虽重也君子不能为谋也士弗能死也不可我则既言矣与其邻重汪踦徃皆死焉鲁人欲勿殇重汪踦问于仲尼仲尼曰能执干戈以卫社稷虽欲勿殇也不亦可乎【禺音遇为谋云伪切重音童踦鱼绮切】
　　【郑氏曰郎鲁近邑哀十一年齐国书帅师伐我是也公叔禺人昭公之子春秋传曰务人遇见也保县邑小城见走辟齐师将入保罢倦加其杖颈上两手掖之休息者使之病谓时徭役任之重谓时赋税君子谓卿大夫鲁政既恶复无谋臣士又不能死难禺人耻之欲敌齐师邻邻里也重皆当作童童未冠者之称姓汪名踦皆奔敌死齐寇言鲁人者死君事国为敛见其死君事有士行欲以成人之丧治之孔氏曰按桓十年齐侯衞侯郑伯来战于郎哀十一年齐国书帅师伐我春秋直云战于郊此以为战于郎者郎是郊头近邑也昭公子公为即务人是作禺人者禺务声相近声转字异也禺人见国人走避齐师而言上以徭役使人虽疾团以赋税责任人虽烦重若能竭心尽力忧恤在下犹可无负愧今卿大夫不能为谋士又不能致死自全其身不爱民庶于理不可也既嫌它不死欲自为致死云我已言之矣乃践其言与邻之童子汪踦徃赴齐师而死焉汪踦非是家无亲属但哀其死难鲁国众人为敛依礼童子为殇鲁人见其致死于敌欲无殇之而丧以成人意以为疑问于仲尼仲尼谓其能执干戈以卫社稷可为不殇也】
　　○鲁庄公及宋人战于乘丘县贲父御卜国为右马惊败绩公队佐车授绥公曰末之卜也县贲父曰它日不败绩而今败绩是无勇也遂死之圉人俗马有流矢在白肉公曰非其罪也遂诔之士之有诔自此始也【乘去声县音贲音奔队直类切绥息佳切】
　　【郑氏曰战乘丘在鲁庄公八年夏县卜皆氏也右谓车右勇力者为之马惊奔失列戎车之贰曰佐授绥乗公也末之犹言防哉言卜国无勇也县贲父言公它曰战其御马未尝惊奔二人遂赴敌而死圉人养马者白肉股里肉也公言流矢中马非御与右之罪遂诔其赴敌之功士有诔自此始记礼失所由来也澄曰诔者述其功行以哀之之辞如后世祭文之类非諡也郑注每解诔为諡非也长乐陈氏曰马惊在御不在右庄公末卜不末县记称县死而不言卜死何耶庄公之末卜责其轻者以见其重者也记称县死即其责之所不及者以见其责之所及者也春秋书败宋师于乘丘败在宋不在庄公于记则败在庄公不在宋葢庄公败于二人未死之前宋人败于二人既死之后春秋书其战故详其终记人记其诔姑述其始而已东莱吕氏曰释文作马惊败而无绩字按乘丘战鲁胜无败绩之事当时止是马惊败尔不预军之胜负也】
　　○邾娄复之以矢葢自战于升陉始也鲁妇人之髽而吊也自败于台鲐始也【陉音形防骀上音胡下音台】
　　【郑氏曰战于升陉鲁僖公二十二年秋也时邾师虽胜死伤亦甚无衣可以招魂也败于防鲐鲁防公四年秋也台当为壶字之误也春秋传作狐鲐时家家有丧髽而相吊去纚而紒曰髽礼妇人吊服大夫之妻锡衰士之妻则疑衰与皆吉笄无首素总孔氏曰复之以矢者时邾人志在胜敌矢者心之所好故用所好招魂冀其复反然唯死者招魂郑兼言伤者因兵而死身首断絶不生应无复法若身首不殊因伤致死复有可生之理则用矢招魂也按士丧礼纚广终幅长六尺所以韬发凶事去之但露紒而已方氏曰矢以施于射非以施于复复则各以其衣而已髽以施于丧非以施于吊吊则各以其衰而已升陉之野战以无衣可用故复之以矢然邾娄因之而弗改则非矣台鲐之败以家各有防故髽而吊然鲁妇人因之而弗改则非矣广安游氏曰先王之世虽用兵临军之际未有不用礼者也唯其以礼相与则两军交战杀人要有所止故死者之家丧吊之礼犹得行于其间升陉以前未尝无战死者得复以衣而不以矢台鲐以前未尝无战死而相吊者得吊以衰而不以髽复以矢吊以髽则升陉台鲐必是杀人之甚自是而遂以为常则再失之矣】
　　右记士庶国殇防之事凡五节
　　晋献公之丧秦穆公使人吊公子重耳且曰寡人闻之亡国恒于斯得国恒于斯虽吾子俨然在忧服之中丧亦不可久也时亦不可失也孺子其图之以告舅犯舅犯曰孺子其辞焉丧人无寳仁亲以为寳父死之谓何又因以为利而天下其孰能説之孺子其辞焉公子重耳对客曰君惠吊亡臣重耳身丧父死不得与于哭泣之哀以为君忧父死之谓何或敢有它志以辱君义稽颡而不拜哭而起起而不私子显以致命于穆公穆公曰仁夫公子重耳夫稽颡而不拜则未为后也故不成拜哭而起则爱父也起而不私则远利也【重平声丧亦丧人身丧并去声説音曰与音预夫音扶逺云绢切】
　　【郑氏曰献公杀其世子申生重耳辟难出奔是时在翟就吊之于斯言在丧代之际丧谓亡失位劝其反国意欲纳之孺穉也舅犯重耳之舅狐偃字子犯又因以为利谓欲反国求为后是利父死它志谓利心子显使者公子絷也显当作韅孔氏曰重耳受吊礼毕使者方致穆公之命故言且曰言非特吊兼有余事穆公之命言寡人闻前古以来失亡其国及得其国恒在此丧祸交代之时此际是得国失国之机求之则得不求则失虽吾子俨然在丧服忧戚之中然身丧在外亦不可久得国之时亦不可失欲使重耳从其言而图反国故云孺子其图之舅犯言父死之凶祸是谓何事岂得又因此以为己利欲求反国重耳用舅犯之言出而对客言君惠吊亡臣重耳是叙其吊意也言身丧父死不得在国与于哭泣之哀以为君之忧谢其欲纳己之意也乃言父死是谓何事岂敢悲哀之外别有它志以辱君之义乎义谓劝反国义者宜也以反国为宜故云义穆公劝重耳反国重耳为后则当拜今不受其劝故不拜所以稽颡者自为父丧哀号也凡丧礼先稽颡而后拜乃成今直稽颡而不拜故云不成拜也闻父死观其反国之言哀恸而起故云爱父也既哭而起不私与使者言是无心反国故云远利也按国语絷吊公子夷吾于梁如吊重耳之命夷吾见使者再拜稽首起而不哭退而私于公子絷云云穆公之美重耳皆为形夷吾而言澄曰晋献公之子见于春秋经传者五人太子申生其次重耳其次夷吾献公嬖骊姬生奚齐其娣生卓欲立奚齐故杀申生而逐重耳夷吾献公卒奚齐立申生之傅里克杀之卓立又弑之时晋国无君里克使人召重耳于狄舅犯令重耳辞之吕甥亦使人召夷吾于梁冀芮令夷吾诺之吕甥乃请君于秦于是穆公遣公子絷使狄吊重耳又使梁吊夷吾俱劝其反国重耳竟从舅犯之谋而辞夷吾则私于使者许赂秦而求入穆公遂纳夷吾立为惠公立十五年卒穆公乃纳重耳立为文公此时晋国有欲立重耳者有欲立夷吾者其党各分重耳若入应须杀夷吾利父之死又杀弟以争而得国事悖名恶故舅犯令重耳辞穆公之命又其时齐桓犹在纵反国不过君晋比至十五年之后则夷吾自死晋国不治人人思得重耳为君又其时齐桓已卒宋襄图覇不成楚人冯陵中夏有可以覇之机故重耳一归国之后即能继齐而覇诸侯不但君一国而已覇者必假仁义舅犯言丧亡之人它无可以得人之贵重唯能爱亲而为孝子则人贵重之仁亲谓爱亲也寳谓人所贵重也若幸父之死而利己之为君是不孝也天下其谁喜之説谓喜也此皆覇者之假仁而舅犯教重耳行之故子显归秦复命而穆公叹重耳之仁称其爱父称其远利是其假仁足以得穆公之贵重矣此其所以终能成覇欤其功皆舅犯之谋也】
　　○石骀仲卒无适子有庶子六人卜所以为后者曰沐浴佩玉则兆五人者皆沐浴佩玉石祁子曰孰有执亲之丧而沐浴佩玉者乎不沐浴佩玉石祁子兆衞人以龟为有知也【骀大来切适音的】
　　【郑氏曰骀仲衞大夫石碏之族六人莫适立故卜为后者沐浴佩玉则兆言齐洁则得吉兆也石祁子不沐浴佩玉心正且知礼也孔氏曰沐浴佩玉则得吉兆其掌卜之人谓之也居亲之丧必衰绖憔悴安有沐浴佩玉者乎言不可长乐陈氏曰五人者有意于得而不兆祁子无意于得而兆葢溺利忘礼者人谋所不与而鬼谋之所违也专礼不谋利者人谋所与而鬼谋之所从也方氏曰曲礼云居丧之礼头有创则沐身有疡则浴非有创疡固不可以沐浴矣玉藻云凡带必有佩玉唯丧否非去丧固不可以佩玉矣执亲之丧而沐浴佩玉是忘孝忘礼也唯石祁子不为之龟之独兆于祁子为有知也】
　　○孟献子之丧司徒旅归四布夫子曰可也
　　【郑氏曰献子鲁大夫仲孙蔑旅下士也司徒使下士归四方之赙布时人皆贪夫子善其亷孔氏曰四方赙泉布本助丧用今既有余故归还之黄氏谓献子有余布归之于君君令国之司徒归于四方熊氏则以司徒为献子家臣左传叔孙氏之司马鬷戾是家臣亦有司徒司马也澄曰侯国三卿鲁之季孙上卿司徒也其下二大夫一如王朝之小宰一如王朝之小司徒叔孙亚卿司马也其下一大夫如王朝之小司马左传所谓叔孙氏之司马鬷戾是也仲孙下卿司空也其下二大夫一如王朝之小司寇一如王朝之小司空夫子仕鲁为司空司寇即仲孙氏之司空司寇也家臣之贱应无称司徒司马者熊氏説非皇氏谓归之君而君使司徒归之者亦非但如郑注是矣按周官诸大夫之丧宰夫使其旅帅有司而治之宰夫者冢宰之下大夫也季孙鲁国上卿实兼冢宰之职司徒乃季孙氏之下大夫故其旅得为孟献子之家治丧也山隂陆氏曰言可而已则非夫子所善马氏曰司徒旅归四布葢以为愈夫家于丧者可也以为善于礼则末矣长乐陈氏曰知死者赠知生者赙赠赙之余不可利于己亦不可归于人利于己则啓天下家丧之心归于人则絶天下恤丧之礼与其利于己宁归于人与其归于人宁班诸兄弟之贫者孟献子之丧司徒旅归四布孔子可之以其贤乎利于己者而已不若班诸贫者为尽善】
　　子柳之母死子硕请具子柳曰何以哉子硕曰请粥
　　庶弟之母子柳曰如之何其粥人之母以葬其母也不可既子硕欲以赙布之余具祭器子柳曰不可吾闻之也君子不家于丧请班诸兄弟之贫者【粥音育】
　　【郑氏曰子柳鲁叔仲皮之子子硕兄也具丧之器用何以哉言无其财粥庶弟之母粥谓嫁之也妾贱取之曰买子柳不可忠恕也赙布古者以钱为泉布所以通布货财君子不家于丧恶因死者以为利也班诸贫者以分死者所矜也禄多则与邻里乡党方氏曰不家于丧耻因丧之利而起家也】
　　右记防不圗利之事凡四节
　　子思曰丧三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣
　　【此言孝子慎终之礼三日而殡三月而葬据士礼言附于身谓衣衾之属各纳棺中以殡者附于棺谓器具之属合纳圹中以葬者诚谓心实惬满信谓物实周致之犹至也有悔谓有遗憾也言办殡葬之物于三日三月之内须实是惬满实是周致母至它日悔其有不惬满不周致者也葢既殡既葬则虽欲増加换易而不可得矣所以当慎也郑氏曰三日三月言日月欲尽心修备也孔氏曰棺中物少三日之期量度棺外物多三月之賖思忖见宜慎也】
　　丧三年以为极亡则弗之忘矣故君子有终身之忧而无一朝之患故忌日不乐【极字句絶乐音洛】
　　【此言孝子追逺之情极谓至极之期限制止此也亡犹无也谓亲死已久而无形声影响之存者也忧亦哀也稍轻于哀患祸也谓陨灭其身之祸忌日亲之死日不乐有哀心也父母之恩至隆也然丧之当有限制故不过三年而止丧之限制止于三年亲身虽已不存而孝子思亲之情则无时而忘之故有终身之忧忧虽终身不解然不可时时毁戚而致有一旦殒灭其身之祸故所谓终身之忧者唯每歳于亲之死日则哀慕如初死之时余日则以礼节情而不常哀也方氏曰死者之形虽已亡而生者之心未尝忘之孔氏曰亲丧已经三年而孝子有终身之痛曽不暂忘于心也虽终身念亲而不得有一朝灭性之患故唯忌日不乐恐其常毁也】
　　○后木曰丧吾闻诸县子曰夫丧不可不深长思也买棺外内易我死则亦然【县音夫音扶易以豉切】
　　【郑氏曰后木鲁孝公子惠伯巩之后孔氏曰按世本孝公生惠伯革其后为厚氏厚此云后革郑云巩其字异尔后木闻居丧之礼于县子云孝子居丧不可不深长思虑故买棺之时当外内斲削令精好后木既述县子之言以语其子又云在后我身若死亦当如是此孝子所为之事非父母豫所嘱托记讥后木也澄曰深长思犹言为久远计谓不可苟切忽略也易如易其田畴之易治也治即斲削方氏曰附于身附于棺者必诚必信勿之有悔所以不可不深长思也买棺外内易亦其一事尔】
　　○子游问丧具夫子曰称家之有亡子游曰有无恶乎齐夫子曰有毋过礼苟亡矣敛手足形还葬县棺而封人岂有非之者哉【称尺证切恶音乌齐才细切亡与无同敛去声还音旋县音封音窆郑氏曰恶乎齐问丰省之比也形体也还之言便也已敛即葬不待三月县棺不设碑繂不备礼也封当为窆窆下棺也人岂有非之不责人所不能也孔氏曰称犹随也言各随其家计丰薄有无也有富家也设若家富礼有限节不得过礼亡贫家也家既无财但衣衾敛手足形体不令露见而已敛竟便葬不须停殡待月数贵者用碑繂下棺贫而即葬者但手县棺而下之同于庶人也方氏曰齐言其多少之齐也澄曰齐犹齐和药物之齐谓品量其或多或少各不同也有者毋得过礼亡者还葬县窆此所以齐其有无也】
　　○子路曰伤哉贫也生无以为养死无以为礼也孔子曰啜菽饮水尽其欢斯之为孝敛手足形还葬而无椁称其财斯之谓礼【养羊尚切】
　　【孔氏曰以菽为粥啜之饮以水而已更无余物使亲尽其欢乐此之谓孝但以衣棺敛其手足形体速葬而无椁称其家所有之财以送终此之谓礼澄曰菽者诸种大小豆之总名豆有实在荚中者黄豆黒豆之类是也亦有实在角中者赤豆菉豆之类是也孔疏谓以豆为粥非也澄尝食于北方至贫者之家不惟无饭亦无粥但以豆煮汤每人所食约豆一掌所掬杂以米一二十粒煮汤一盂搅起啜之而以疗饥始悟古之所谓啜菽者葢如此无蔬菜可羹但煮熟白水饮之故啜菽饮水为至贫者之家然能使亲之心志常极尽其欢乐而无忧愁故亦可谓之孝敛无多衣仅可掩其形体使不露见葬不俟日期又无外椁然非家有其财而固为是俭也随其家财仅能若此而已故亦可谓之礼】
　　○子路曰吾闻诸夫子丧礼与其哀不足而礼有余也不若礼不足而哀有余也祭礼与其敬不足而礼有余也不若礼不足而敬有余也
　　【郑氏曰丧主哀祭主敬孔氏曰丧礼有余谓明器衣裳之属多也祭礼有余谓俎豆牲牢之属多也澄曰哀敬言其心礼之本也礼言其物礼之文也礼有本有文本固为重然谓之与其谓之不若此矫世救弊之辞尔葢本与文两相称者为尽善也】
　　○曽子谓子思曰伋吾执亲之丧也水浆不入于口者七日子思曰先王之制礼也过之者俯而就之不至焉者跂而及之故君子之执亲之丧也水浆不入于口者三日杖而后能起【跂丘豉切】
　　【郑氏曰曽子言已执丧疾时人之不然子思为曽子难继以礼抑之孔氏曰居亲之丧水浆不入口三日尚以杖扶病而后能起若曽子之七日后难继也长乐陈氏曰先王制为丧亲之礼其服衰止于三年其哭泣止于三月其水浆不入口止于三日葢三日可以怠而食三月可以解而沐三年可以祥而除使过之者俯而就不及者跂而及若以亲之恩为罔极吾之情为无穷徇其无穷之情而不节之以礼则在己不可传在人不可继是戕贼天下之人而祸于孝也此曽子所以不为子思取也乐正子春之母死五日不食既而悔之况七日乎】
　　○乐正子春之母死五日而不食曰吾悔之自吾母而不得吾情吾恶乎用吾情【恶音乌】
　　【郑氏曰子春勉强过礼孔氏曰礼不食三日子春悔不以实情勉强至五日言自吾母死而不得吾之实情更于何处用吾之实情乎山隂陆氏曰曽子水浆不入口七日而不以为悔非勉强故也澄曰曽子质厚子春力学质厚故哀甚而自七日不食不待勉强力学故欲如曽子之七日但至五日已是勉强故悔不若依圣人中制三日不食者为礼之正而出于实情也人所能堪而非勉强者为实情人所不能堪而勉强为之者非实情也延平黄氏曰礼制虽云三日而曽参丧亲不食七日子春心慕师道执亲之丧五日而后食既而告人曰吾悔之自是吾母之丧不能及于七日是不得尽吾哀痛之情以报罔极之恩更于何处尽用吾哀痛之情欤悔不及七日也澄按黄氏之言新巧而有病孝子之哀痛不食本诸天性之自然岂是欲以此哀痛不食而报罔极之恩乎】
　　○弁人有其母死而孺子泣者孔子曰哀则哀矣而难为继也夫礼为可传也为可继也故哭踊有节【夫音扶郑氏曰孺子泣言声无节哀则哀矣谓诚哀也难继谓失礼中孔氏曰圣人制礼使人可传可继故制为哭踊之节以中为度耳岂可过甚使后人不可传继乎杂记曽申问哭父母有常声乎曽子曰中路婴儿失其母何常声之有曽子所言是始死之时悲哀志懑未可为节此之所言在袭敛之后可以礼制故哭踊有节也方氏曰传谓由已以传于后继谓使有继于前弁人丧母泣若孺子虽为尽哀然失哭踊之节而难为继矣】
　　○有子与子游立见孺子慕者有子谓子游曰予壹不知夫丧之踊也予欲去之久矣情在于斯其是也夫子游曰礼有防情者有以故兴物者有直情而径行者戎狄之道也礼道则不然【去上声】
　　【孔氏曰有子言久欲去此丧礼之踊节但如小儿之号慕足矣孝子之情在于此其是也何须为哭踊之节乎郑氏曰丧之踊犹孺子之号慕防情谓节哭踊故兴物谓衰绖之制直情径行谓哭踊无节衣服无制也礼道与戎狄异澄曰有子见有丧之人号慕其亲如孺子者孺子慕与前之孺子泣同为亲真而无节文也有子葢以此人之哀慕如孺子孝子之哀哭而踊跳皆其哀情之真如其情可也礼家乃于哭踊之时谓之算节以分其哀情予独不晓解此意壹犹云独也知谓暁解丧之踊谓丧礼之踊节有子质厚而礼学疏子游精于礼学故详言圣人制礼之意以告之也防犹杀也故犹事故之故谓有形迹可见也兴起也物谓所行之事贤者常过于礼则为之限节以减杀其哀亲之情不肖者常不及于礼则示之形迹以兴起其哀亲之事直者伸而竟遂之谓径亦直而捷易之谓过而不为之限节以减杀之俾直伸其情则或甚哀而至毁灭不及而不示之形迹以兴起之俾径防而行则或全不哀而反欢嬉此乃戎狄之道也圣人制礼之道则不如此】
　　人喜则斯陶陶斯咏咏斯犹犹斯舞愠斯戚戚斯叹叹斯辟辟斯踊矣品节斯斯之谓礼【咏与咏同犹读为摇旧本犹斯舞之下有舞斯愠三字疏云一本无之后人所加耳今删去辟匹亦切】
　　【此承上文防情而广言之辟斯踊矣以上八句言人心所发之情有如此者品节斯以下二句言以礼制其情也喜者中心所发阳舒之情陶犹以火烧土暖气薰蒸陶陶然和悦之色阳舒之气发而见于面者也咏谓歌咏之声阳舒之气发而出于口者也犹当作摇谓手之摇动阳舒之气为乐而形于手容者也舞谓以足蹈地阳舒之气为乐而形于足容者也凡言舞而兼言蹈则动手为舞举足为蹈此言舞而先言摇则摇即手之舞舞即足之蹈也愠者中心所发隂惨之情戚谓戚戚然忧悴之色隂惨之气发而见于面者也叹谓嗟叹之声隂惨之气发而出于口者也辟谓以手拊胷隂惨之气为哀而形于手容者也踊谓以足跳跃隂惨之气为哀而形于足容者也喜之情由中而外逹于色声手足至舞则乐之极矣愠之情由中而外逹于色声手足至踊则哀之极矣乐极而不节则流哀极而不节则毁故乐舞防踊皆有其节也品者物之件数各分件数以节之如竹之有节者此之谓礼也上文之微情専指踊节节其过哀之情而言此又申言之而兼及舞节节其过乐之情者】
　　人死斯恶之矣无能也斯倍之矣是故制绞衾设蒌翣为使人勿恶也始死脯醢之奠将行遣而行之既葬而食之未有见其飨之者也自上世以来未之有舍也为使人勿倍也【恶乌路切绞戸交切蒌音柳为使云伪切下同遣牵之去声食音嗣舍音舍此承上文以故兴物而广言之斯倍之矣以上四句言人身所行之事有如此者是故置绞衾以下九句言以礼制其事也人死谓其形不活动而凶秽也以其凶秽则视之异于生者恶之谓惮于亲近不爱恋之也无能谓其神不主宰而无复能有知觉也以其无知觉则待之异于有能者倍之谓怠于追报不向慕之也绞以束敛尸之衣而衾包于绞之内以此饰尸使人不恶其秽也蒌即柳也柳施帷防以华载柩之车而翣障于柳之旁以此饰柩使人不恶其凶也始死即有脯醢之奠未葬以前皆然将而有遣奠以遣行既葬而有虞祭以馈食虽未见其来响然自上世以来未尝废舍此礼则使人不以其无知觉而遂倍之也上文之以故兴物专指衰绖之故起其哀亲之事而言此不再言之而泛及丧饰奠祭之故起其勿恶勿倍之事者】
　　故子之所刺于礼者亦非礼之訾也【訾在斯切与疵同】
　　【訾犹病也子游既推广防情之礼以故兴物之礼而言之矣乃正有子之失谓子所刺讥于丧礼之踊节者亦不足以为礼之病也有子但刺踊节不及其它而子游必以防情兴物并言者葢圣人以礼教中使过者俯就不及者企及若不以礼而损其情之过则亦将不能以礼而益其事之不及者矣贤者直其情不肖者径而行是胥而为戎狄也】
　　○孔子曰拜而后稽颡頽乎其顺也稽颡而后拜颀乎其至也三年之丧吾从其至者【颀音恳】
　　【孔氏曰缌麻以上不杖朞以下先拜而后稽颡杖朞以上斩衰以下先稽颡而后拜拜者主人孝子拜宾也稽颡者触地无容也拜是为宾稽颡为己先賔后已頽然而顺序也颀恻隠之至也为亲痛深貌郑氏曰頽顺也先拜宾顺于事也此殷之丧拜颀至也先触地无容哀之至此周之丧拜重者尚哀戚自期如殷可马氏曰记曰三年之丧以丧拜非三年之丧以吉拜当周之衰人不知丧拜之仪故孔子及之郑氏以此为殷周丧拜于绖无见长乐陈氏曰拜而后稽颡先致敬也稽颡而后拜先致哀也礼废滋久天下不知先稽颡之为重而或以轻为重是犹不知拜下之为礼拜上之为泰而或以泰为礼孔子救拜之则曰吾从其至者救泰之则曰吾从下澄曰周官九拜之目今约之为三一曰拜先跪两膝着地次拱两手到地乃俯其首不至于地其首悬空但与腰平荀子所谓平衡曰拜是也周官谓之空首尚书谓之拜首与凡经传记单言拜字者皆谓此拜也此拜之正也故得专拜之名二曰顿首先两膝着地次两手到地乃俯其首下至于手此拜之加重者三曰稽首两膝着地两手到地乃俯其首下至于地在手之前首下腰髙如衡之头低尾昂荀子所为下衡曰稽首是也此拜之最重者顿首亦首下腰髙然顿首首但至手稽首首直至地比之顿首其首弥下故下衡二字特于稽首言之稽颡即是稽首以其为凶礼故易首为颡以别于吉礼云尔凡丧之再拜者先作空首一拜后作稽首一拜则曰拜而后稽颡九拜中此名吉拜轻丧之拜用此先作稽首一拜后作空首一拜则曰稽颡而后拜九拜中此名凶拜重丧之拜用此末世重丧之拜亦如轻丧故夫子正之曰三年之丧吾从其至者吾从二字与论语所言吾从下吾从周吾从先进意同】
　　○顔丁善居丧始死皇皇焉如有求而弗得及殡望望焉如有从而弗及既慨焉知不及其反而息
　　【郑氏曰顔丁鲁人从随也慨惫貌方氏曰皇皇言心无所依望望言形有所跂其反而息言葬反而亡于是为甚心与形俱息也息与诗言我心则休同义澄曰亲之始死如有一物去失求索之而不能得故皇皇焉及其既殡如有一人前行己随其后追遂之而不能及故望望焉既谓迎精而反在路之时其谓已之亲如亲已还反至家已尚追遂不及力已疲惫行不能前而暂焉休息言其怅怳不安之甚故曰慨焉或曰其反而息谓亲已还反而休息也前章云始死充充如有穷既殡瞿瞿如有求而弗得既皇皇如有望而弗至与此语意互相足也】
　　○孔子在卫有送者而夫子观之曰善哉为丧乎足以为法矣小子识之子贡曰夫子何善尔也曰其徃也如慕其反也如疑子贡曰岂若速反而虞乎子曰小子识之我未之能行也【识音志】
　　【送孝子送其亲就也其谓孝子孝子之徃也送亲之形而徃慕如生时父母出外儿随后攀号不忍其去也孝子之反也迎亲之神而反疑者不审神来与反疑其犹在所也郑氏曰慕谓小儿随父母啼呼疑者哀亲之在彼如不欲还然速疾也夫子葢谓哀戚本也祭祀末也孔氏曰疑则徬徨不进子贡意己竟神灵须安岂如速反虞祭安神乎但哀亲在彼是痛切之本情反而安神是祭祀之末礼故夫子不许庐陵胡氏曰善哉善其哀慕山隂陆氏曰我未之能行也与女安则为之略相类而词意差婉】
　　○髙子臯之执亲之丧也泣血三年未尝见齿君子以为难【见贤遍切】
　　【郑氏曰子臯名柴泣血言泣无声如血出难谓人不能然澄曰泣谓目有泪凡人号哭之时目有泪出子臯虽当不哭时黙思其亲目亦有泪如血之出经三年之久如此人大笑则齿本见防笑则齿见未尝见齿言其未尝防笑也三年二字上系泣血下连未尝见齿意贯上下言其三年之内常有哀情而无乐时也方氏曰于丧有曰居有曰为有曰执何也以身则曰居以事则曰为以礼则曰执其实一也】
　　○孔子既祥五日弹琴而不成声十日而成笙歌【郑氏曰不成声哀未忘也五日弹琴十日笙歌除由外也琴以手笙歌以气长乐陈氏曰祥之日可鼓素琴君子所以与人同五日弹琴而不成声君子所以与人异弹者礼也不成声者仁也澄曰成者乐曲之一终声者曲调之声也不成声谓不终曲也祥后可以弹琴矣然犹有余哀故弹之不终一曲而又废也十日之后则不但弹琴终曲吹笙而歌亦终曲矣哀情之杀以渐也】
　　○有子葢既祥而丝屦组缨
　　【郑氏曰讥其早也礼既祥白屦无絇缟冠素纰孔氏曰葢者疑辞记人传闻未知审否屦者以为饰絇繶纯之属素纰当用素为缨未用组用组为缨乃禫后之服方氏曰以为屦之饰以组为冠之缨服之吉者也而有子服之于既祥失于早矣既祥之屦如之何曰彻絇既祥之缨如之何曰用素有子孔门髙第而失礼若是疑或不然故曰葢焉】
　　○鲁人有朝祥而莫歌者子路笑之夫子曰由尔责于人终无己夫三年之丧亦已久矣夫子路出夫子曰又多乎哉逾月则其善也【夫音扶】
　　【郑氏曰子路笑其为乐速夫子为时如此人行三年丧者希抑子路以善彼又复也孔氏曰祥谓二十五月大祥歌哭不同日故仲由笑之夫子云丧不三年可责此人既满三年尔尚责之是责于人无休已之时夫语助也三年之丧计其日月亦已久矣人皆废此独能行何为笑之时孔子抑子路善彼人恐学者致惑待子路出更以正理言之曰鲁人可歌之时节岂有多日月哉但逾后月即善按丧服四制祥之日鼓素琴不讥弹琴而讥歌者琴以手手在外而逺笙歌以气气在内而近也长乐陈氏曰鼓琴不为非而歌为未善者琴自外作歌由内出也张子曰又多乎哉言不多也所去无几逾月则尽善也山隂陆氏曰言朝祥去逾月日时不多也】
　　○孟献子禫县而不乐比御而不入夫子曰献子加于人一等矣【县音比匹利切】
　　【县设乐县也不乐不作乐也郑氏曰可以御妇人矣尚不复寝加逾也孔氏曰依礼禫祭暂县省乐而不作至二十八月乃作乐依礼禫祭后吉祭始复寝当时人禫祭之后则恒作乐未吉祭而复寝惟孟献子既禫暂县省乐而不作可以御妇人而不入寝虽于礼是常而特异余人故夫子善之云加于人一等不谓加于礼也】
　　○子夏既除丧而见子之琴和之而不和弹之而不成声作而曰哀未忘也先王制礼而弗敢过也子张既除丧而见予之琴和之而和弹之而成声作而曰先王制礼不敢不至焉【见贤遍切子音与和如字】
　　【郑氏曰见谓见于夫子作起也二者虽情异善其俱顺礼方氏曰四制曰祥之日鼓素琴示民有终也葢先王之制礼如此故二子之除丧孔子各与之琴也澄曰和之谓调乐由人心琴者乐事也子夏哀情未忘故调琴之而不能调久乃调也调毕弹之不终曲而起以为哀情未忘但礼当除丧不敢过其日月也子张哀情已忘故调琴之其即调调毕弹之终曲而后起以为哀情已忘但礼必三年而除丧不敢不免而至此日月也圣人之礼以中为度使过者俯而就不及者勉而至二子各能损益其情而顺于礼是以孔子皆善之商也不及恪信圣人故笃实近厚而其情有所过师也过好为苟难故髙虚近薄而其情有所不及孔氏曰此言子夏子张按家语及诗传皆言子夏丧毕夫子与琴援琴而衎衎而乐闵子骞丧毕夫子与琴援琴而切切而哀与此不同疑当以彼为正葢子夏丧亲无异闻而子骞至孝孔子所称也】
　　○伯鱼之母死期而犹哭夫子闻之曰谁与哭者门人曰鲤也夫子曰嘻其甚也伯鱼闻之遂除之【与音余郑氏曰伯鱼孔子子也名鲤犹尚也嘻悲恨之声孔氏曰伯鱼母出父在亦应十三月祥十五月禫言期而犹哭则是祥后禫前祥外无哭时伯鱼在外哭故夫子怪其甚也或曰为出母无禫期后全不合哭澄曰此一节不入孔氏丧章内者以其与下文子路不除姊丧为类也】
　　○子路有姊之丧可以除之矣而弗除也孔子曰何弗除也子路曰吾寡兄弟而弗忍也孔子曰先王制礼行道之人皆弗忍也子路闻之遂除之
　　【郑氏曰行道犹行仁义庾氏曰子路縁姊妹无主后犹可得反服推己寡兄弟亦有申其本服之理故于降制已远而犹不除非在室之姊妹欲申服过期也葢子路己事仲尼始服姊丧明姊已出嫁非在室也澄曰行道谓稍知率性之道而行之者其情必过厚故以礼制其情则皆有所不忍也方氏胡氏以此行道之人谓行于道路之人与孟子所谓行道之人弗受者同文义不通伯鱼于出母之丧期后当不哭矣而犹哭子路于嫁姊之丧大功服满当除矣而犹不除皆情之过厚而于礼不可故夫子皆抑其过伯鱼遂除之除其哭也子路遂除之除其服也广安游氏曰天下之礼苟徇其情之过而为礼则子路伯鱼不知其所终约其不及之情而为礼则原壤宰子不可以为训故礼者通乎贤不肖而为之不可以过不可以不及也】
　　○将军文子之丧既除丧而后越人来吊主人深衣练冠待于庙垂涕洟子游观之曰将军文氏之子其庶几乎亡于礼者之礼也其动也中【中去声】
　　【郑氏曰主人文子之子简子瑕也深衣练冠凶服变也待于庙不迎宾也中谓中礼之变孔氏曰越人逺国之人深衣既祥之麻衣制如深衣褖之以布练冠未祥之练冠若祥祭则缟冠也此谓由来未吊者若曾来吊祥后有以丧事赠赗更来虽不及时犹必服祥后缟冠之服以受之重其礼也其于此时始吊者则文子之子为之身着深衣首着练冠也葢始死至练祥来吊是有文之礼祥后来吊是无文之礼言文子之子庶几乎无于礼文者之礼也长乐陈氏曰丧已除而吊始至非丧非无丧之时也深衣练冠非凶非不凶之服也待于庙非受吊非不受吊之所也于非丧非不丧之时能处之以非丧非不丧之礼故曰其动也中中乎有于礼者之礼未足善中乎亡于礼者之理斯为难也陆氏德明曰自目曰涕自鼻曰洟澄曰涕者目液鼻液之通名洟则鼻液之专名也单言涕者葢谓目液涕合洟言者葢谓鼻液也】
　　○曽子曰丧有疾食肉饮酒必有草木之滋焉以为姜桂之谓也
　　【郑氏曰増以香味为其疾不嗜食也记者正曽子所云草木滋者谓姜桂孔氏曰以为姜桂之谓是记者觧上草木之滋方氏曰姜者草之滋桂者木之滋酒肉之外又有草木之滋也澄曰桂姜二物其味皆香故郑云香味】
　　右记防礼情文之中凡二十二节
　　夫昼居于内问其疾可也夜居于外吊之可也是故君子非有大故不宿于外非致齐也非疾也不昼夜居于内【夫音扶齐则皆切】
　　【郑氏曰昼居内似有疾夜居外似有丧大故谓丧忧内正寝之中孔氏曰大故非独丧也兼寇戎灾祸之忧外谓中门外斩衰及期丧皆中门外为庐垩室是有丧者夜居外或忧灾祸患难与外人图谋则不暇入内也平常无事昼虽居外或有时入内夜虽居内或有时出外唯致齐与疾无问昼夜恒居内也方氏曰昼为阳夜为隂顺阳而动故昼出外而接于物顺隂而静故夜入内而安其身昼虽居外有时以疾则致慎于物而不敢接故亦居内夜虽居内有时以大故则致忧于身而不敢安故亦居外也澄曰昼居内者唯有疾无疾而致齐者亦然夜居外者唯有丧无丧而有忧者亦然丧忧二者相类故总言之曰大故疾齐二者不同故分言之而别曰致齐也常时唯夜居内疾齐则不但夜居内昼亦居内故曰昼夜居于内】
　　○未仕者不敢税人如税人则以父兄之命【税始芮切郑氏曰不专家财也税谓遗与人孔氏曰未仕则不敢以物遗人如税人谓已仕者也虽得遗人亦当称父兄以将之此人子之法也方氏曰未仕者无禄故不敢税人其或礼有所不可废义有所不可免则以父兄之命】
　　○仕而未有禄者君有馈焉曰献使焉曰寡君违而君薨弗为服也【使去声为去声】
　　【郑氏曰君有馈有馈于君也馈曰献使曰寡君见在臣位与有禄同也违去也君薨弗为服以其恩轻也孔氏曰仕未得禄者与得禄之臣有同有不同馈焉谓有物奉饷于君也使焉谓为君徃使它国也馈君曰献使称已君为寡君虽未得禄并与得禄者同违谓三谏不从以礼去者若已有禄恩重虽放出仕它国而所仕者敌则犹反服今此未得禄之臣唯在朝时乃服若放出它邦而故君薨所仕虽敌亦不反服以其无禄恩轻故也此一条则异也临川王氏曰君有馈焉而解曰有馈于君似非臣之馈君谓之献岂问有禄未有禄乎李氏曰立于其朝矣命廪人继粟庖人继肉而不以官定食所谓仕而未有禄者也馈焉则献使焉则不以主君宾焉而不臣之也宾之故有献而无赐玉府之职曰掌王之献玉是王有献贤之礼也长乐陈氏曰宾之而弗臣故有馈焉不曰赐而曰献其将命之使不曰君而曰寡君若子思之仕鲁孟子之仕齐是也违而君薨弗服则在国而君薨为之服矣山隂陆氏曰未纯于臣则虽君馈之犹曰献虽违之它邦弗为君服澄曰李陈陆之説胜注疏】
　　○君子曰谋人之军师败则死之谋人之邦邑危则亡之
　　【郑氏曰利己忘众非忠也言亡之虽辟贤非义退方氏曰军师以胜为功或败焉是无决胜之防也为之谋者可偷生其身乎邦邑以安为本或危焉是无计安之术也为之谋者可苟存其位乎军师既败难以复胜故死其身邦邑虽危犹可复安故亡其位而已澄曰亡去也谓去其位也陈祥道解亡字与郑异谓社稷亡则与亡为人臣者殚忠致命而已其言深足以警人臣然国亡则臣身当与俱亡今方危则它人固有能安之者去位足矣何至遽殒灭其身乎且如陈解则死亡二字无别】
　　○军有忧则素服哭于库门之外赴车不载韔【音羔韔勅亮切】
　　【郑氏曰忧谓为敌所败也素服者缟冠也赴谓还告于国以告丧之辞言之甲衣韔弓衣兵不戢示当报也孔氏曰从军赴国之车但露载其甲及弓不以韔戢之示有报敌之意祸福称告崩薨称赴军败应称告而称赴以告丧之辞也方氏曰战胜而还谓之凯败谓之忧宜矣素服哭以丧礼处之也必于库门之外以近庙门故也葢师之出也受命于祖无功则于祖命不能无辱矣故近庙门则哭之长乐陈氏曰兵法曰若不胜取过在己周官大司马师不功厌而奉主车臣之取过在己也此记素服哭于库门之外君之取过在己也秦穆公败于殽素服郊次向师而哭葢其遗礼与车曰赴车若告丧也不载韔不忘战也虽然义则动不义则止岂若焚舟破釡沈船寘胆以干戈相寻者乎梁惠王欲报齐楚孟子教之省刑罚薄税敛深耕易耨壮者以暇日修孝悌忠信也临川王氏曰礼者将以恩止争且务修己而不责人不载韔如郑义则礼亦悖矣】
　　○国亡大县邑公卿大夫士皆厌冠哭于大庙三日君不举或曰君举而哭于后土【厌干叶切大音泰】
　　【郑氏曰军败丧地以丧归也厌冠今丧冠后土社也孔氏曰亡失也军败亡失土邑也公孤也大国之孤四命曰公失地为先祖所哀故哭于大庙也举谓举乐臣入庙三日哭君亦三日不举乐庾蔚云举谓举馔杀牲盛馔曰举又有或人言君亦举而自于社中哭之社王土故也】
　　○有焚其先人之室则三日哭故曰新宫火亦三日哭【郑氏曰谓火烧其宗庙哭者哀精神之有亏伤新宫火在鲁成三年孔氏曰新宫者鲁宣公庙人火曰火天火曰灾山隂陆氏曰春秋书新宫灾讳火尔】
　　○孔子恶野哭者【恶去声】
　　【郑氏曰为其变众周礼衔枚氏掌禁野叫呼叹呜于国中者行歌哭于国中之道者孔氏曰哭非其地谓之野张子曰为有服者之丧不哭诸家而哭于野是恶凶事也孔子恶野哭者谓此所知自当哭于野若奔丧安得不哭于道方氏曰孔子尝言所知吾哭诸野岂其恶之哉子蒲死哭者呼灭子臯曰若是野哉孔子之所恶者如此庐陵胡氏曰哭不以礼为野】
　　○孔子过泰山侧有妇人哭于墓者而哀夫子式而听之使子路问之曰子之哭也壹似重有忧者而曰然昔者吾舅死于虎吾夫又死焉今吾子又死焉夫子曰何为不去也曰无苛政夫子曰小子识之苛政猛于虎也【重直用切识防志切】
　　【夫子式而听之者怪其哀甚也而曰然而犹乃也夫之父曰舅孔氏曰壹者决定之辞言子之哭也一似重叠有忧丧者妇人哭毕乃答曰然方氏曰虎之害人机罟槛穽能制之深宫固门能逃之政之害人也无可制之械焉无可逃之地焉此泰山妇人所以宁遭虎之累伤而不忍舍其政之无苛也雄之论酷吏曰虎哉虎哉角而翼者也与此意同】
　　○子路去鲁谓顔渊曰何以赠我曰吾闻之也去国则哭于墓而后行反其国不哭展墓而入谓子路曰何以处我子路曰吾闻之也过墓则式过祀则下
　　【郑氏曰赠送也无君事主于孝哭哀去也展省视也处犹知也居者主于敬孔氏曰若有君事去国则不得哭墓故曲礼云君言不宿于家过墓谓它家坟垄祀谓神位有屋树者居无事主恭敬故或式或下也它坟尚式则已先祖坟墓当下也方氏曰行故曰赠居故曰处哭墓展墓所以存爱行者之礼也式墓下杞所以存敬居者之礼也】
　　○有子问于曽子曰问丧于夫子乎曰闻之矣丧欲速贫死欲速朽有子曰是非君子之言也曾子曰参也闻诸夫子也有子又曰是非君子之言也曾子曰参也与子游闻之有子曰然然则夫子有为言之也【丧去声为去声郑氏曰夫子卒后问此庶有异闻也贫朽非人所欲孔氏曰有子唯问丧不问死曽子以丧死俱为恶事贫朽又事类相似故遂言之有子以夫子必不为此言故云是非君子之言也澄曰曽子以有子不然其言乃云此是尝闻于夫子者有子又不以为然曾子乃云与子游俱尝闻之援子游为证以明夫子之实有是言也有子乃谓夫子之言若果如此必是有为而言非正言也】
　　曾子以斯言告于子游子游曰甚哉有子之言似夫子也昔者夫子居于宋见桓司马自为石椁三年而不成夫子曰若是其靡也死不如速朽之愈也死之欲速朽为桓司马言之也南宫敬叔反必载寳而朝夫子曰若是其货也丧不如速贫之愈也丧之欲速贫为敬叔言之也【为桓为敬云伪切朝音潮】
　　【郑氏曰桓司马宋向戌之孙名魋靡侈也敬叔鲁孟蓓子之子仲孙阅葢尝失位去国得反载其寳来朝于君澄曰夫子速贫速朽之言虽曽子与子游俱尝闻之然曽子之所闻者略子游之所闻者详会子不知夫子有为而言而子游知之曽子以有子有为而言之言告子游而子游叹服有子能得夫子之意故谓其言之似夫子也自犹独也天子至于庶人皆是木椁虑其易朽腐而独自为石椁也三年而不成者成之难费财多也愈犹云胜也反昔去国今复还也必载寳而朝者葢前时委弃家财而去在外无可资用今再反国惩艾前事故常以寳货随身虽每日朝君车上亦载寳货傥被君放逐而出则有寳货不至贫乏也货谓徇货也桓魋之独以石为椁也恐身死之后速朽腐尔夫子以其欲不朽而侈靡费财若是谓不如不为彼之靡而宁死后速朽腐者之胜于彼也敬叔之常以寳随身也恐位丧之后速贫乏尔夫子以其欲不贫而徇货系恋若是谓不如不为彼之货而宁丧后速贫乏者之胜于彼也曰不如曰愈与与其不孙也宁固之辞意同两皆不许此差善于彼而已夫以夫子之所不许遽执以为夫子之正言宜有子之不以为然也此二语不同时闻者聫比前后所言加以欲字失夫子之意矣曽子亦随众所闻而不审也】
　　曽子以子防之言告于有子有子曰然吾固曰非夫子之言也曽子曰子何以知之有子曰夫子制于中都四寸之棺五寸之椁以斯知不欲速朽也昔者夫子失鲁司寇将之荆葢先之以子夏又申之以冉有以斯知不欲速贫也
　　【曽子因子游之言而知夫子二言果皆有为还以子游之言告于有子嘉其所见之是也又问有子何以能知夫子不欲速贫速朽之意有子遂言夫子为中都宰时为民定制庶人棺厚四寸外椁加厚一寸使民送死无憾则非墨氏之薄恝然忍俟朽腐者也将徃应楚昭王聘时先使子夏徃再使冉有徃意在仕楚得禄则非隠者之穷居安然甘受贫困者也葢圣人之道依乎中庸以石为椁唯恐速朽者固非桐棺三寸而无椁不恤其朽者亦非于朝载寳唯恐速贫者固非遯世终身而无禄不恤其贫者亦非也郑氏曰中都鲁邑名孔子为之宰为民作制将应聘于楚汲汲于仕得禄孔氏曰按孔子世家定公九年孔子年五十一为中都宰由中都宰为司空由司空为司寇十四年齐人归女乐孔子去鲁适卫从卫适陈过匡匡人围之去过蒲反于卫去卫过曹适宋宋桓魋欲杀之去宋适郑去郑适陈居三歳又适卫不见用将西见赵简子至河闻杀窦鸣犊与舜华又反于卫复如陈时哀公三年孔子年六十明年孔子自陈迁于蔡三歳在陈蔡之间楚使人聘孔子使子贡至楚楚迎孔子将封之令尹子西谏而止是歳楚昭王卒孔子之楚反于卫时哀公六年孔子年六十三失司寇在定十四年之楚在哀六年其间年月甚逺而云失鲁司寇将之荆者谓哀六年孔子之荆是失鲁司寇之后非谓失司寇之年即之荆也曾子言速贫在前速朽在后而子游之答先死后丧随孔子所见而言之先后也宰中都制棺椁不欲速朽其事在先使子贡冉有适楚不欲速贫其事在后故有子之言亦随夫子之事而为前后也】
　　○曾子曰晏子可谓知礼也已恭敬之有焉
　　【郑氏曰礼者敬而已矣澄曰恭在貌敬在心凡貌恭则心必敬心敬则貌必恭二者一有则俱有晏子有恭敬以持已接物得礼之本而曽子以为知礼也】
　　有若曰晏子一狐裘三十年遣车一乘及墓而反国君七个遣车七乘大夫五个遣车五乘晏子焉知礼【遣乘并去声焉于防切】
　　【郑氏曰言其大俭逼下非之及墓而反言其既窆则归不留宾客有事也人臣赐车马者乃得有遣车遣车之差大夫五诸侯七则天子九诸侯不以命数丧数略也个谓所包遣奠牲体之数也孔氏曰狐裘贵轻新而一裘三十年其父晏桓子是大夫遣车五乘而唯用一乘以故郑云大俭逼下也大俭解三十年一裘逼下解一乘也下谓其子及凡在己下者大夫五乘适子三乘今其父自用一乘则其子便无是逼下也及墓谓时也按士礼乃窆主人哭踊袭赠用制币拜稽颡踊如初卒袒拜宾宾出则拜送藏器与见藏苞筲加抗席抗木实土主人拜乡人乃反哭葢窆后孝子赠币辞亲毕而亲情宾客应送别别竟乃反晏子既窆赠币拜稽颡踊讫即还不复拜宾送宾宾客尽去故郑云不留宾客有事也有子更举国君大夫正礼以证晏子失礼所包牲体士少牢包三个苞牲皆用左胖取下体前胫折取臂臑后胫折取骼一牲取三体少牢则六体分为三个一个有二体大夫以上用大牢凡九体大夫分为十五三为一包凡五包诸侯分为二十一凡七包天子分为二十七凡九包尊者所取三体其肉多卑者虽取三体其肉少晏子不从礼数故云焉知礼也澄曰注疏以遣车一乘及墓而反为二事其解及墓而反费辞而义不明窃详八字只是一句非二事也一狐裘三其年言其俭于身也遣车一乘及墓而反言其俭于亲也及墓犹云至墓谓但以遣车一乘及于墓所藏之墓中而遄反哭也礼于窆后辞亲拜宾竟使藏器藏器实土竟始反哭大夫遣车五乘者所藏多费时久实土晚则反哭迟今晏子止用遣车一乘及墓藏之其礼简费时不多实土早则反哭速也曾子言礼之本故以其恭敬而谓之知礼有子言礼之文故以其俭不中礼而谓之焉知礼二子之言皆是】
  </div>
  <div class="pagination">
   <a href="礼记纂言_page32.html">
    上一页
   </a>
   <span>
    ...
   </span>
   <a href="礼记纂言_page28.html">
    28
   </a>
   <a href="礼记纂言_page29.html">
    29
   </a>
   <a href="礼记纂言_page30.html">
    30
   </a>
   <a href="礼记纂言_page31.html">
    31
   </a>
   <a href="礼记纂言_page32.html">
    32
   </a>
   <span class="current-page">
    33
   </span>
   <a href="礼记纂言_page34.html">
    34
   </a>
   <a href="礼记纂言_page35.html">
    35
   </a>
   <a href="礼记纂言_page36.html">
    36
   </a>
   <a href="礼记纂言_page37.html">
    37
   </a>
   <a href="礼记纂言_page38.html">
    38
   </a>
   <span>
    ...
   </span>
   <a href="礼记纂言_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
