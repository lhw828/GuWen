<!DOCTYPE html>
<html>
<head>
    <meta charset="UTF-8">
    <title>仪礼集说 - 第 70 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 70 页/共 95 页</h1>
    <div class="content">　　注曰将葬当迁柩于祖有司于是乃请啓肂之期于主人以告賔賔宜知其时也
　　继公谓向者既卜日即吿于异爵者及众賔则是賔固知其葬日矣知其葬日则啓之日不言可知而有司必请其期以吿于賔者重慎之至也于夕哭而賔在焉则其朝夕哭之仪同矣此不载主人荅辞者下文已明故略之
　　右请啓期
　　夙兴设盥于祖庿门外
　　注曰祖王父也
　　继公谓设盥为举鼎及设奠者也一庿而祖祢皆在焉惟云祖者是礼主于祖也
　　陈鼎皆如殡东方之馔亦如之
　　皆如殡谓三鼎之面位与其实皆如向者门外所陈殡奠之鼎也东方之馔云如殡亦但据其盛者言之也其迁祖奠之脯醢当在甒北不别见之者略之也
　　夷牀馔于阶间
　　此即向者承尸于堂之牀也阶间祖庿堂下
　　二烛俟于殡门外
　　右陈设器馔
　　丈夫髽散带垂即位如初【髽侧反散息但反】
　　注曰为将啓变也如初朝夕哭门外位
　　继公谓皆为之于次乃即位髽者去冠与纚而为露紒也将髺发者必先髽故言此以明之亦与前经髺发互见也此斩衰者耳其齐衰以下则皆免散带垂解其三日所绞者也凡大功以上皆然髽与散带垂未殡之服也是时棺柩复见故复此服焉此但言丈夫是妇人不与也妇人之带所以不散垂者初已结本又质而少变故于此不可与丈夫同其所以不言髽者妇人不当髽者虽未殡亦不髽则此时可知矣其当髽者自小敛以来至此自若无所改变故不必言之
　　妇人不哭主人拜賔入即位袒
　　注曰此不蒙如初者以男子入门不哭也不哭者将有事止讙嚣
　　继公谓妇人不哭説见于前
　　商祝免袒执功布入升自西阶尽阶不升堂声三啓三命哭【免音问尽子忍反】
　　注曰执功布为有所拂防也声三三有声存神也啓三三言啓吿神也旧説以为声噫兴也
　　继公谓商祝公有司也其为士但当吊服加麻此时有事于柩故复为之袒免
　　烛入
　　注曰炤彻与啓肂者
　　防曰一烛于室中照彻奠一烛于堂照开殡肂也
　　祝降与夏祝交于阶下取铭置于重【重直龙反后仿此】
　　祝降者周祝取铭而降也不言其升故以降见之与夏祝交事相接也惟云交者亦相右也凡交而非相右者经必言相左以别之夏祝与执事者升取宿奠也祝取铭置于重为啓肂迁之取铭在前置于重在后乃合而言之文顺耳
　　踊无算
　　注曰主人也
　　商祝拂柩用功布幠用夷衾【幠火吴反】
　　注曰拂去尘也幠覆之为其形露
　　防曰夷衾于后无彻文当随柩入圹矣
　　继公谓夷衾即小敛后覆尸者也以其事相类故复用之　案注云形露犹露见也
　　右啓
　　迁于祖用轴
　　注曰迁于祖朝祖庿也檀弓曰殷朝而殡于祖周朝而遂葬
　　继公谓必迁于祖者以其昭穆同后又当祔之于此故也檀弓曰丧之朝也顺死者之孝心也其哀离其室也故至于祖考之庿而后行
　　重先奠从烛从柩从烛从主人从
　　主人从众主人以下从妇人从女賔从男賔在后女賔以上其行皆以服之亲防为序服同乃以长防也经但言主人从者以其余皆从可知也葬而从柩之序亦然
　　升自西阶
　　注曰柩也
　　继公谓升自西阶神之也凡柩归自外而入庿者既小敛则升自阼阶未忍异于生也既大敛则升自西阶此亦入庿耳故其礼与大敛而入者同
　　奠俟于下东面北上
　　注曰俟正柩也
　　继公谓北上则巾席在后也记曰巾席从而降
　　主人从升妇人升东面众人东即位
　　注曰东方之位
　　继公谓妇人东面当负序以辟奠者之往来东即位者乃众主人也脱一主字耳以记攷之可见此时堂下之位亦如朝夕哭不皆在东方
　　正柩于两楹间用夷牀
　　注曰是时柩北首
　　继公谓此正柩于堂正与小敛之后尸夷于堂者相类故仍用其牀两楹间东西节也其于楹间为少北
　　主人柩东西面置重如初
　　注曰如殡宫时也
　　继公谓云柩东明近于柩
　　席升设于柩西奠设如初巾之升降自西阶
　　注曰从奠设如初东面也巾之为御当风尘
　　防曰此奠巾之者异于朝夕在室者也
　　继公谓席设于柩西亦差近于柩奠设于席前亦当柩少北柩北首西乃右也于此奠焉与奠于尸右之意同不统于柩奠宜统于席也不去席者先已用席则不变之且尸柩之奠亦宜异也
　　主人踊无算降拜賔即位踊袭主妇及亲者由足西面主人即柩东之位则踊既奠乃降也即位亦在阼阶下袭亦在序东妇人由足出于柩南也西面于阼阶上亦南上若有南面者则东上
　　荐车直东荣北辀【直音值辀竹虬反】
　　注曰进车者象生时将行陈驾今时谓之魂车车当东荣西上于中庭
　　继公谓此即遣车也北辀者以柩北首故尔乗车之前一木当中而曲防衡以驾马者谓之辀大车之前二木在旁而直防轭以驾牛者谓之辕　案注云西上于中庭郑知其在东方之中庭者以杂记所言赗车之位定之也
　　质明灭烛
　　烛堂之上下者
　　彻者升自阼阶降自西阶【彻直列反下并同】
　　注曰彻者辟新奠
　　继公谓彻者无由足之嫌故得升自阼阶从其正礼亦可以见此奠者自西阶升之意矣彻奠不改设于序西南亦以无俎而非盛馔故也
　　乃奠如初升降自西阶
　　注曰为迁祖奠也奠升不由阼阶柩北首辟其足继公谓此奠亦惟以脯醢醴酒
　　主人要节而踊【要于遥反下并同】
　　节谓彻者奠者之升降与奠者由重南东时也要节而踊丈夫妇人皆然如其在殡宫之仪也惟言主人亦文省
　　荐马缨三就入门北面交辔圉人夹牵之御者执防立于马后
　　注曰驾车之马每车二疋缨今马鞅也就成也诸侯之臣饰缨以三色而三成此三色者盖绦丝也其着之如罽然天子之臣如其命数王之革路绦缨圉人养马者在左右曰夹既奠乃荐马者为其践汚庿中也
　　继公谓三就采三匝也惟言入门则是但没霤耳每马两辔交辔而夹牵之谓左人牵右辔右人牵左辔也马有缨而无樊盖臣礼也春秋传仲叔于奚请繁缨以朝孔子非之　案注云天子之臣如其命数亦未有以见其必然
　　哭成踊右还出【还音旋下并同】
　　哭成踊圉人与御者也杂记曰荐马者哭踊右还者西上也
　　賔出主人送于门外有司请祖期
　　注曰亦因在外位请之当以吿賔每事毕輙出继公谓送亦拜之门庿门也　案注每上更当有一賔字
　　曰日侧
　　注曰侧昳也谓过中之时
　　继公谓不用日中者辟殷人所尚也檀弓曰殷人尚白大事敛用日中有司既得祖期不言吿賔者于请啓期已见之故略于此下经请葬期亦然
　　右请祖期
　　主人入袒乃载踊无算卒束袭
　　注曰袒为载变也乃举柩却下而载之束束棺于柩车賔出遂匠纳车于阶间谓此车
　　继公谓主人入袒当在阼阶下既载则在柩东柩东之位亦当柩少北
　　降奠当前束
　　注曰下迁祖之奠也当前束犹当尸腢也亦在柩车西束有前后
　　继公谓亦见其当柩少北耳
　　商祝饰柩一池纽前赪后缁齐三采无贝【赪丑蒸反】
　　注曰饰柩为设墙栁也巾奠乃墙谓此也墙有布帷柳有布荒池者象宫室之承霤以竹为之状如小车笭衣以青布一池县于柳前纽所以聨帷荒前赤后黒因以为饰左右面各有前后齐居柳之中央若今小车盖上蕤矣以三采缯为之上朱中白下苍着以絮
　　设披【披彼谊反】
　　注曰披络柳棺上贯结于戴人居旁牵之以备倾亏丧大记曰士戴前纁后缁二披用纁
　　属引【属音烛下同】
　　注曰属犹着也引所以引柩车古者人引柩
　　继公谓引柩车之索也属之于车辂云引者以用名之凡引天子用六诸侯四大夫士二
　　右载柩
　　陈明器于乗车之西【乗绳证反】
　　注曰明器藏器也檀弓曰其曰明器神明之也言神明者异于生器竹不成用瓦不成沫木不成斵琴瑟张而不平竽笙备而不和有钟磬而无笋虡
　　继公谓陈于车西其在东堂之南与
　　折横覆之【折之设反覆芳服反】
　　注曰折犹庪也窆事毕加之圹上以承抗席覆之见善面也
</div>
    <div class="pagination">
<a href="仪礼集说_page69.html">上一页</a><span>...</span><a href="仪礼集说_page65.html">65</a><a href="仪礼集说_page66.html">66</a><a href="仪礼集说_page67.html">67</a><a href="仪礼集说_page68.html">68</a><a href="仪礼集说_page69.html">69</a><span class="current-page">70</span><a href="仪礼集说_page71.html">71</a><a href="仪礼集说_page72.html">72</a><a href="仪礼集说_page73.html">73</a><a href="仪礼集说_page74.html">74</a><a href="仪礼集说_page75.html">75</a><span>...</span><a href="仪礼集说_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
