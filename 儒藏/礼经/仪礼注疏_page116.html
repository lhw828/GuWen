<!DOCTYPE html>
<html>
<head>
    <meta charset="UTF-8">
    <title>仪礼注疏 - 第 116 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼注疏 - 第 116 页/共 117 页</h1>
    <div class="content">　　[疏]“有司彻”。
　　○注“彻堂”至“不彻”。
　　○释曰：云“彻堂上下之荐俎也”者，案上文堂上有尸、侑之荐俎，堂下有宾及兄弟之荐俎，皆彻之也。云“外宾尸，虽堂上，妇人不彻”者，案《特牲》云：“宗妇彻祝豆笾入于房，彻主妇荐俎。”此篇首云“有司彻”，郑注云：“彻室中之馈及祝佐食之俎。”为将傧尸，故使有司彻之。下大夫不傧尸，改馈馔于西北隅。云“有司官彻馈，馔於室中西北隅”，至篇末礼终云“妇人乃彻”，注云：“彻祝之荐及房中荐俎，不使有司者，下上大夫之礼。”然则此篇首云“有司彻”，别无妇人也。下大夫有司馔阳厌，妇人彻之。篇末云“彻室中之馔”，注云：“有司馔之，妇人彻之，外内相兼，礼杀。”此户外傧尸，亦礼杀，嫌妇人亦彻之，故云虽堂上妇人不彻。妇人必不彻者，异於下大夫也。堂上傧尸，犹如堂内之阳厌，故郑注篇首云“宾尸则不设馔西北隅，以此荐俎之陈有祭象，而亦足以厌饫神”是也。
　　若不宾尸，（不傧尸，谓下大夫也。其牲物则同，不得备其礼耳。旧说云：谓大夫有疾病，摄昆弟祭。《曾子问》曰：“摄主不厌祭，不旅，不假，不绥祭，不配，布奠于宾，宾奠而不举。”而此备有，似失之矣。）
　　[疏]“若不宾尸”。
　　○注“不宾”至“之矣”。
　　○释曰：自此尽“牢举如宾”，论下大夫不宾尸之事。云“不宾尸，谓下大夫”者，从尸饮七已前，皆与上大夫已尸者同，已後则以此祝侑续之，是傧尸之礼，故云不傧尸谓下大夫也。云“其牲物则同，不得备其礼耳”者，谓不备傧尸礼也，引《曾子问》者，破旧说。案彼上云：“若宗子有罪，居于他国，庶子为大夫，其祭也，祝曰：孝子某使介子某执其常事。摄主不厌祭，不旅，不假，不绥祭，不配。”注云：“皆辟正主。厌，厌饫神也。厌有阴有阳，迎尸之前，祝酌奠，奠之且飨，是阴厌也。尸谡之後，彻荐俎敦，设于西北隅，是阳厌也。此不厌者，不阳厌也。不旅，不旅酬也。假读为嘏，不嘏，不嘏主人也。不绥祭，谓今主人也。”又云“布奠於宾，宾奠而不举”是也。云“而此备有，似失之矣”者，谓此不傧尸者，不厌已下皆有，则非如旧说使昆弟摄者，故云似失之矣。
　　则祝、侑亦如之。（谓尸七饭时。）
　　[疏]“则祝侑亦如之”。
　　○注“谓尸七饭时”。
　　○释曰：案上篇尸食七饭告饱，祝西面于主人之南，独侑不拜，侑曰：皇尸未实，侑尸也。
　　尸食，（八饭。）
　　[疏]“尸食”。
　　○注“八饭”。
　　○释曰：上已七饭，故知此当八饭也。
　　乃盛俎，、臂、肫、廷脊、横脊、短胁、代胁，皆牢；（盛者，盛於斤俎也。此七体，羊、豕，其脊胁皆取一骨也，与所举正脊、、骼凡十矣。肩未举，既举而俎犹有六体焉。）
　　[疏]“乃盛”至“皆牢”。
　　○注“盛者”至“体焉”。
　　○释曰：案《特牲》尸食讫乃盛，今八饭即盛者，大夫礼与士相变。若然，此先言者，见从下起，不言盛肩，肩未举，举乃盛。不言骼，骼已举先在俎，有司彻不盛俎者，更无所用，全以归尸故也。云“盛者，盛於斤俎也”者，以《特牲》云：“盛斤俎，俎释三个。”故知盛於斤，以归尸故也。云“此七体，羊豕”者，以其五鼎下有鱼、腊、肤，又不升，故唯羊、豕也。云“其脊胁皆取一骨也，与所举正脊、、骼凡十矣”者，案上篇载时皆二骨以并，今但盛一骨，不云正脊、长胁者，先举一骨，故不序也。凡骨体之数，左右合为二十一体。案《少牢》注云：肩、臂、、肱骨也；{专}、骼，股骨。《乡饮酒》注：前胫骨三，肩、臂、也。後胫骨二，{专}、骼也。又後有髀觳折。《特牲》记云：“主妇俎觳折。”注云“觳，後足”也。《昏礼》不数者，凡体，前贵於後，觳贱於，故数不数觳，是以不升於鼎。又以髀在肫上，以窍贱，正俎不用。又脊有三分，一分以为正脊，次中为廷脊，後分为横脊。胁亦为三分，前分为代胁，次中为中胁，後分为短胁。是其二十一体也。云“而俎犹有六体焉”者，谓三脊、三胁，皆取一骨盛於斤，各有一骨体在俎，不取以备阳厌也，故云而俎犹有六体焉也。
　　鱼七；（盛半也。鱼十有五而俎，其一已举。必盛半者，鱼无足翼，於牲，象脊胁而已。）
　　[疏]“鱼七”。
　　○注“盛半”至“而已”。
　　○释曰：云“鱼十有五而俎”者，案《少牢》载鱼鲋云“十有五而俎”，云其一已举者，谓尸食时已举其一，唯有十四在。云“必盛半者，鱼无足翼，於牲，象脊胁而已”者，案《中候》云：“鱼者，水精随流出入，得申朕意。”郑注引《春秋纬璇玑枢》曰：“鱼无足翼，纣如鱼，乃讨之。是也。纣虽有臣，无益於股肱，若鱼虽有翼，不能飞。”若然，此注云鱼无翼者，亦从彼文鱼虽有翼不能飞。云“象脊胁”者，六体十二骨，盛六是半。鱼无足，象牲脊胁，亦盛半。盛半相似，数则不同，以其牲之脊胁则六，鱼之半则七也。
　　腊辩，无髀。（亦盛半也。所盛者，右体也，脊属焉。言无髀者，云一纯而俎，嫌有之。古文髀作脾。）
　　[疏]“腊辩无髀”。
　　○注“亦盛”至“作脾”。
　　○释曰：云“亦盛半”者，谓除尸举，其馀两半亦似鱼十四盛七为半。必知盛半者，以其此腊在鱼下，明盛半与鱼同。此腊亦盛右体，知者，以其牲用右，故此亦盛右体。知“脊属焉”者，案上篇《少牢》云“腊一纯而俎”，脊不折，直为一段，代胁、长胁、短胁各一骨，左右三胁，胁骨合为六体，并脊为七。通肩臂等十为十七体，与牲体同，如腊肩，尸食既举，而俎唯有十六在。言盛半，明脊属，又且凡牲载体者，脊皆属焉。下经云“乃摭于鱼腊俎，俎释三个，其馀皆取之”，明不尽盛可知。若然，案《士虞礼》：“升腊左胖，髀不升，实于下鼎。”注云：“腊亦七体牲之类。”又《特牲》记云“腊如牲骨”，郑注云：“不但言体，以有一骨二骨者。”以此言之，腊与牲体设骨多少尽同，而云腊脊、胁皆一骨者，以其左右尽升，欲使祝及主妇已下，俱取於此腊体，故下云“祝主人之鱼腊取于是”，注云：“祝、主人、主妇俎之鱼腊取於此者，大夫之礼文，待神馀也。三者各取一鱼。其腊，主人臂，主妇，祝则骼也。”今若复分一骨二骨，则数多於《特牲》，祝以下俎无腊体，不升，腊右胖，故云腊如牲骨，与右胖同，皆祝俎所不用。上篇《少牢》虽祝俎有腊，两髀属窍，上大夫礼又异於此。《士虞礼》祝以下亦无腊体，故郑注《士虞礼》腊亦七体牲之类，郑注云：“凡腊用纯者，据上、下大夫，以上祭祀及士之嘉礼，士祭礼则腊不用纯，辟大夫。”云“言无髀者，云一纯而俎，嫌有之”者，案上篇《少牢》载腊云“一纯而俎”，不云髀不升，故此明之，而云腊辩无髀也。案上篇《少牢》祝俎云腊两髀在祝俎，不升於鼎，不在神俎，已自明矣。今此更明之者，以《少牢》陈鼎，上、下大夫皆同，今此下大夫不傧尸，其祝俎腊骼，不云无髀，何以明之？
　　卒盛，乃举牢肩。尸受，振祭，哜之。佐食受，加于斤。（卒，已。）
　　佐食取一俎于堂下以入，奠于羊俎东。（不言鱼俎东，主於尊。）
　　[疏]注“不言”至“於尊”。
　　○释曰：案《少牢》云：“设俎，羊在豆东，豕亚其北，鱼在羊东，腊在豕东，特肤当俎北端。”今摭鱼腊宜在鱼俎东，而继羊俎言之，以羊尊，为主也。
　　乃摭于鱼、腊俎，俎释三个，其馀皆取之，实于一俎以出。（个犹枚也。鱼摭四枚，腊摭五枚。其所释者，腊则短胁、正胁、代胁，鱼三枚而已。古文摭为扌带。）
　　[疏]“乃摭”至“以出”。
　　○注“个犹”至“为扌带”。
　　○释曰：知“鱼摭四枚，腊摭五枚”者，以鱼盛半，其俎犹有七个在，故摭去四枚，释三个。腊盛半，而俎犹有八体，在摭去五枚，释三个，皆为改馔西北隅也。云“腊则短胁、正胁、代胁，鱼三枚而已”者，以腊右体已盛，脊又属焉，唯有左在。下文云主人腊臂，主妇腊，祝则骼所释者，故知胁又牲体，所释者是胁脊，此腊脊已在盛，半限，故知所释唯有三胁耳。
　　祝、主人之鱼腊取于是。（祝、主人、主妇俎之鱼腊取於此者，大夫之礼文，待神馀也。三者各取一鱼。其腊，主人臂，主妇，祝则骼也与？此皆於鼎侧更载焉。不言主妇，未闻。）
　　[疏]“祝主”至“于是”。
　　○注“祝主”至“未闻”。
　　○释曰：案《特牲》士礼不待神馀，故主人、主妇、祝皆无腊。上大夫之祝当有腊俎，至於傧尸，腊为庶羞，又不载於俎，与此异。此下大夫待神馀，故祝、主人、主妇皆有腊体也。云“其腊，主人臂，主妇，祝则骼也与”者，主人用臂，主妇用，见於下经。祝无文，而知用骼者，其骼无正文，故云“与”以疑之也。云“此皆於鼎侧更载焉”者，上摭时共在一俎，以出及下设时，主人、主妇及祝各异俎，又不同时，故知更载俎。云“鼎侧”，则不复升鼎也。云“不言主妇，未闻”者，下有主妇俎腊，则主妇用腊可知，此经直云“祝”、“主人”，不云“主妇”，未闻其义，或转写者脱耳。
　　尸不饭，告饱。主人拜侑，不言。尸又三饭。（凡十一饭，士九饭，大夫十一饭，其馀有十三饭，十五饭。）
　　[疏]“尸不”至“三饭”。
　　○注“凡十”至“五饭”。
　　○释曰：上篇士礼九饭，《少牢》上、下大夫同十一饭，士、大夫既不分命数为尊卑，则五等诸侯同十三饭，天子十五饭可知。
　　佐食受牢举，如傧。（举，肺脊。）
　　主人洗，酌，尸，宾羞肝，皆如傧礼。卒爵，主人拜，祝受尸爵，尸答拜。祝酌授尸，尸以醋主人，亦如傧。其绥祭，其嘏，亦如傧。（肝，牢肝也。绥皆当作ソ。ソ读为“藏其堕”之堕。古文为扌Й。）
　　[疏]“主人”至“如傧”。
　　○释曰：自此尽“荐┵皆如宾”礼，论主人献尸祝及佐食之事。此主人献有五节：主人献尸，一也；酢主人，二也；献祝，三也；献上佐食，四也；献下佐食，五也。
　　○注“肝牢”至“为扌Й”。
　　○释曰：云“绥皆当作ソ”者，案经唯有一绥而云“皆”者，郑并下佐食绥总破之，故云皆也。云“读为藏其堕之堕”者，读从《周礼守祧职》云：“既祭，则藏其隋。”必读从之者，义取堕减之事也。
　　其献祝与二佐食，其位、其荐┵皆如傧。
　　主妇其洗献于尸，亦如傧。（自尸侑不饭告饱至此，与宾同者在上篇。）
　　[疏]“主妇”至“如傧”。
　　○注“自尸”至“上篇”。
　　○释曰：自此尽“入于房”，论主妇亚献尸及祝并献二佐食之事。此一节之内，献数与主人同。唯不受嘏为异。云“与傧同”者，经既云“如傧”，而注复云与傧同者，为事在上篇而发也。
　　主妇反取笾于房中，执枣、糗，坐设之，枣在稷南，糗在枣南。妇赞者执栗、脯，主妇不兴，受，设之，栗在糗东，脯在枣东。主妇兴，反位。（枣，馈食之笾。糗，羞笾之实。杂用之，下宾尸也。栗脯，加笾之实也。反位，反主人之北拜送爵位。）
　　[疏]“主妇”至“反位”。
　　○释曰：此设笾实，继在《少牢》室内西南隅，阴厌神馔也。
　　○注“枣馈”至“爵位”。
　　○释曰：案《周礼笾人职》云：馈食之笾，枣、栗、桃、乾{艹}、榛实；羞笾之实，糗、饵、粉、糍；又加笾之实，菱、芡、芡、脯。是郑据《笾人职》而言也。云“杂用之，下傧尸也”者，案上傧尸者，、ナ、白、黑、糗、饵之等，朝事之笾，羞笾之实，各用之而不杂也。案上宾尸，主妇亚献尸，设笾直有脯、二笾，下大夫之礼。主妇亚献有四笾者，宾尸之礼，主人献尸，主妇设四笾，、ナ、白、黑，故至主妇献时，直设糗饵与脯二笾，通前四笾六笾。此主人初献，如上篇无笾从，故至主妇亚献设四笾，犹自少於宾尸两笾。
　　尸左执爵，取枣、糗。祝取栗、脯以授尸。尸兼祭于豆祭，祭酒，啐酒。次宾羞牢燔，用俎，盐在右。尸兼取燔扌Й于盐，振祭，哜之，祝受，加于斤。卒爵，主妇拜，祝受尸爵，尸答拜。（自主妇反笾至受加于斤，此异于宾。）
　　[疏]注“自主”至“于宾”。
　　○释曰：上篇主妇但有献而已，无笾燔从之事。此篇首傧尸，主妇亚献尸，乃有笾饵之事，其物又异，唯糗同耳，故云“此异于傧”也。上注云“自尸侑不饭告饱至此，与傧同者在上篇”，此注云此异于傧者，上注云“至此与傧同者”，皆与傧礼同在上篇，故注云至此也。此自“卒爵”下，至答拜与傧同在上篇。自祝受加于斤以上，至主妇反笾傧尸异，所得相决，郑所以不在卒爵上注，而在尸答拜下注者，取终一事故也。
　　祝易爵洗，酌，授尸。尸以腊主妇。主妇主人之北拜受爵，尸答拜。主妇反位，又拜。上佐食绥祭，如傧。卒爵拜，尸答拜。（主妇夹爵拜，为不宾尸降崇敬。今文酢曰酌。）
　　[疏]注“主妇”至“曰酌”。
　　○释曰：案《特牲》主妇献尸，不夹爵拜，上篇上大夫宾尸，主妇献尸，夹爵拜。此下大夫既不宾尸，主妇宜与士妻同。今夹爵拜者，为拜宾尸降崇敬，故夹爵拜，与上大夫同，言降，谓降宾尸之礼也。
　　主妇献祝，其酌如傧。拜，坐受爵，主妇主人之北答拜。（自尸卒爵至此，亦与宾同者，亦在上篇。）
　　[疏]注“自尸”至“上篇”。
　　○释曰：经无尸卒爵之文，郑注云“尸”者，以经有卒爵之文多，故言尸以别之也。
　　宰夫荐枣、糗，坐设枣于菹西，糗在枣南。祝左执爵，取枣、糗祭于豆祭，祭酒，啐酒。次宾羞燔，如尸礼。卒爵。（内子不荐笾，祝贱，使官可也。自宰夫荐至宾羞燔，亦异于宾。）
　　[疏]注“内子”至“于宾”。
　　○释曰：案《特牲》主妇设笾者，士妻卑也。案上尸与主人笾，皆主妇设之，至此祝不使主妇而使宰夫设笾，故云“祝贱，使官可也”。案《礼记》注内子卿妻，引《春秋》赵姬请逆叔隗以为内子，证卿妻为内子。今此下大夫妻得称内子者，欲见此下大夫妻於祝不荐笾，兼见上大夫妻亦不荐笾，故变言内子也或可。散文，下大夫妻亦得为内子也。云“自宰夫荐至宾羞燔，亦异于宾”者，《少牢》主妇献祝亦无笾燔从一事，此有笾燔从者，亦异于宾也。
　　主人受爵，酌，献二佐食，亦如傧。主妇受爵，以入于房。
　　宾长洗爵，献于尸。尸拜受，宾户西北面答拜。爵止。（尸止爵者，以三献礼成，欲神惠之均於室中，是以奠而待之。）
　　[疏]“宾长”至“爵止”。
　　○注“尸止”至“待之”。
　　○释曰：自此尽“庶羞在左”，论宾长献尸祝佐食并致爵之事。此一节之内，凡有十爵：献尸，一也；主妇致爵於主人，二也；主人酢主妇，三也；尸作止爵，饮讫酢宾长，四也；宾献长，五也；又献上佐食，六也；又献下佐食，七也；宾致爵於主人，八也；又致爵于主妇，九也；宾受主人酢，十也。云“宾户西北面答拜”者，案上《少牢》正祭宾献与此篇首宾长献，皆云拜送，此特言答拜者，下大夫故也。言“拜送”者，礼重；云“答拜”者，礼轻。
　　主妇洗于房中，酌，致于主人，主人拜受，主妇户西、北面送爵。司宫设席。（拜受乃设席，变於士也。）
　　[疏]“主妇”至“设席”。
　　○注“拜受”至“士也”。
　　○释曰：此下大夫夫妇致爵之礼。《祭统》云夫祭有十伦之义，七曰“见夫妇之别焉”，又曰：“尸酢夫人执柄，夫人受尸执足，夫妇相授受，不相袭处，酢必易爵。”彼据夫妇致爵而言。又《诗既醉序》云“醉酒饱德”，谓见十伦之义，志意充满，是天子诸侯皆有夫妇致爵之事。但《少牢》上大夫受致不酢，下大夫受致又酢不致，士受致自致，是上大夫尊，辟君，受致不酢，下大夫与士卑，不嫌，得与人君同，夫妇致爵也。云“拜受乃设席，变於士也”者，案《特牲》礼未致爵已设席，故云异於士。其上大夫正祭未致爵，至宾尸，尸酢主人，设席，以有尸宾，故设席在前也。案《周礼司几筵》云“祀先王胙席亦如之”，郑注云：“谓祭祀及王受酢之席。”彼受酢时已设席，与大夫礼异也。郑注《周礼司几筵》又云：“后诸臣致爵乃设席。”与此礼同者，士卑，不嫌多与君同故也。
　　主妇荐韭、菹、醢，坐设于席前，菹在北方。妇赞者执枣、糗以从，主妇不兴，受，设枣于菹北，糗在枣西。佐食设俎，臂、脊、胁、肺皆牢，肤三，鱼一，腊臂。（臂，左臂也。《特牲》五体，此三者，以其牢与腊臂而七，牢腊俱臂，亦所谓腊如牲体。）
　　[疏]注“臂左”至“牲体”。
　　○释曰：知是“左臂”者，右臂尸所用，故知左臂也。云“《特牲》五体，此三者，以其牢与腊臂而七”者，以经云臂、脊、胁皆牢，牢谓羊、豕也。既羊、豕、臂、脊、胁俱有是六也，通腊臂而七，是以牲体唯有三也。云“牢腊俱臂，亦所谓腊如牲体”者，腊如牲体，《特牲》记文。案彼云：“腊如牲骨。”骨即体也，故以体言之。以其上腊摭五枚，左肩、臂、、肫、骼，今主人不用肩，而用臂者，以其羊豕皆用臂，故腊亦用臂，是以郑云腊如牲体。但此腊臂直一骨，无并，故须云腊如牲体也。
　　主人左执爵，右取菹扌Й于醢，祭于豆，遂祭笾，奠爵，兴，取牢肺，坐绝祭，哜之，兴，加于俎，坐扌兑手，祭酒，执爵以兴，坐卒爵，拜。（无从者，变於士也。亦所谓顺而摭也。）
　　[疏]“主人”至“爵拜”。
　　○注“无从”至“摭也”。
　　○释曰：云“无从者，变於士也”者，案《特牲》主妇致爵於主人，肝燔并从。此无肝燔从，故云变於士也。
　　主妇答拜，受爵，酌以醋，户内北面拜。（自酢不更爵，杀。）
　　[疏]注“自酢不更爵杀”。
　　○释曰：此决上主妇受酢时，祝易爵洗酌授尸，尸以醋主妇。今自酢，又不更爵，故云“杀”也。
　　主人答拜。卒爵，拜。主人答拜。主妇以爵入于房。尸作止爵，祭酒，卒爵。宾拜。祝受爵，尸答拜。（作止爵乃祭酒，亦变於士。自爵止至作止爵，亦异於宾。）
　　[疏]注“作止”至“於宾”。
　　○释曰：云“作止爵乃祭酒，亦变於士”者，《特牲》：“宾三献如初，燔从如初，爵止。”无祭酒之文，至三献作止爵，尸卒爵，亦无祭酒之文。知《特牲》祭酒讫乃止爵者，以经云“燔从如初”，乃云“爵止”，郑注云：“初，亚献也。”亚献时祭酒讫，乃始燔从，则三献燔从如初，始云爵止，明是祭酒既讫，乃始止爵。今大夫作止爵乃祭酒，故云变於士。云“自爵止至作止爵，亦异於宾”者，此篇首宾尸礼，宾长献尸奠爵，又云“尸作三献之爵”，不解以为与宾同，云“异”者，宾尸止爵在致爵後，其作之在献私人後，欲神惠之均於庭。此止爵在主妇致爵前，作之在致爵後，欲神惠均於室中，与《特牲》“燔从如初爵止”同。《少牢》上篇所以不致爵者，为宾尸，宾尸止爵者，欲室中神惠均於庭，故止爵也。《特牲》再止爵者，一止爵欲神惠均於室中，一止爵者顺上大夫之礼也。
　　祝酌，授尸。宾拜受爵，尸拜送。坐祭，遂饮，卒爵，拜。尸答拜。献祝及二佐食。洗，致爵于主人。（洗致爵者，以承佐食贱，新之。）
　　主人席上拜受爵，宾北面答拜。坐祭，遂饮，卒爵，拜。宾答拜，受爵。酌，致爵于主妇。主妇北堂。司宫设席，东面。（北堂，中房以北。东面者，变於士妻。宾尸不变者，宾尸礼异矣。内子东面，则宗妇南面西上，内宾自若，东面南上。）
　　[疏]注“北堂”至“南上”。
　　○释曰：云“东面者，变於士妻”者，案《特牲》记“宗妇北堂东面北上”，注云：“宗妇宜统於主妇，主妇南面。”此东面，故云变於士妻。云“内子东面，则宗妇南面西上”者，此无正文，郑以意解之。何者？宗妇位继於主妇，今主妇准特牲在宗妇位易处，则宗妇位亦易处在主妇位，南面西上可知。云“内宾自若，东面南上”者，亦约《特牲》记文。
　　主妇席北、东面拜受爵，宾西面答拜。（席北东面者，北为下。）
　　[疏]注“席北”至“为下”。
　　○释曰：案《特牲》宗妇东面北上，今主妇在宗妇之位东面。郑以北为下者，若宗妇之众则北为上，今主妇特位立，则依《曲礼》席东乡西乡，以南方为上，因於阴阳，故“北为下”。
</div>
    <div class="pagination">
<a href="仪礼注疏_page115.html">上一页</a><span>...</span><a href="仪礼注疏_page111.html">111</a><a href="仪礼注疏_page112.html">112</a><a href="仪礼注疏_page113.html">113</a><a href="仪礼注疏_page114.html">114</a><a href="仪礼注疏_page115.html">115</a><span class="current-page">116</span><a href="仪礼注疏_page117.html">117</a><a href="仪礼注疏_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
