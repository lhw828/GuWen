<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 41 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 41 页/共 118 页</h1>
    <div class="content">　　正义郑氏康成曰恤忧也兵作于外为寇作于内为乱【贾疏此据文公六年左传鲁惠伯之言为义】　郑氏锷曰春秋诸侯救邢左传曰简书同恶相恤鲁隐公亦云君命寡人同恤社稷之难盖问劳而谋其不恊也
　　案东迁以前及春秋之初邾娄顔为贼于鲁天子为之诛顔而定鲁侯国之外寇犹能讨焉曲沃夺宗周师再伐卫朔搆祸王人出救侯国之内乱犹将恤焉盖周公之典具存其人亡故不能举耳
　　总论王氏安石曰死亡凶札祸烖天事也死亡为重凶札次之祸烖为轻围败寇乱人事也围败为重寇乱为轻此凶礼之序也
　　以宾礼亲邦国
　　正义郑氏康成曰亲谓使之相亲附賔礼之别有八
　　春见曰朝夏见曰宗秋见曰觐冬见曰遇【见贤遍反下同朝直遥反】正义郑氏康成曰六服之内四方以时分来或朝春或宗夏或觐秋或遇冬名殊礼异更递而徧朝犹朝也欲其来之早宗尊也欲其尊王觐之言勤也欲其勤王事遇偶也若不期而偶至　贾氏公彦曰案大行人职侯服歳壹见甸服二歳壹见男服三歳壹见采服四歳壹见卫服五歳壹见要服六歳壹见辨正陈氏汲曰六服之内以时分来迭更而徧以春来则曰朝以秋来则曰觐无方时之别也尚书康王即位大保率东方诸侯入应门左毕公率西方诸侯入应门右可证贾疏一方同时尽来之误　王氏与之曰诸侯有人民社稷若空其一方同时毕集猝有昆夷玁狁之难孰从而御之或不能朝于春可宗于夏不能觐于秋可遇于冬但六年之内必以次来王耳
　　时见曰防殷见曰同
　　正义郑氏康成曰此六礼者皆以诸侯见王为文时见言无常期诸侯有不顺服者王将有征讨之事则既朝觐王为坛于国外合诸侯而命事焉春秋传有事而防是也殷犹众也十二歳王如不廵守则六服尽朝朝礼既毕王亦为坛合诸侯以命政焉所命之政如王廵守　郑氏锷曰殷见者合众多之国而来见故谓之同
　　案朝觐宗遇常礼也防同隆礼也隆礼或因有大事或阅数歳而后举之注谓十二歳王不廵守乃殷同似未可拘又谓四方四时分来终歳则徧亦非也详见大行人职
　　时聘曰问殷覜曰视【覜他吊反一音他尧反】
　　正义贾氏公彦曰案聘礼小聘曰问使大夫大聘使卿　郑氏锷曰聘曰问有问遗之意覜曰视有省视之义
　　案时聘无常期诸侯或有故不得朝则遣问起居殷覜则王室有故庆喜吊忧而六服皆使人来视也通论郑氏锷曰大行人时聘以结诸侯之好殷覜以除邦国之慝通考二官聘覜之礼盖王与诸侯交用之诸侯行之则曰问视天子行之则曰除慝结好存疑郑氏康成曰时聘亦无常期天子有事乃聘竟外之臣既非朝歳不敢渎为小礼殷覜谓一服朝之歳以朝者少诸侯乃使卿以大礼众聘焉一服朝在元年七年十一年
　　以军礼同邦国
　　正义郑氏康成曰同谓威其不恊僭差者【贾疏同谓使之和恊】军礼之别有五　欧阳氏谦之曰自五人为伍凡受田起役调兵分土无不本于是故总谓之军礼　王氏昭禹曰賔礼所以达外治军礼所以制外乱故军礼次宾礼
　　案必能四征不庭然后六服羣辟罔不承徳必有用众恤众简众任众合众之礼然后能以天下为一家中国为一人故曰以军礼同邦国　驭众以律莫严于军欲使万民恊力一心故田役大均皆用军礼用众简众具见大司马职小司徒三年大比防万民之卒伍而用之以作田役以令贡赋均人三年则大均是也小司徒考夫屋及其众寡六畜兵器以待政令乡师稽器展事以诏诛赏军礼之简稽也乡师大役帅民徒而至治其政令州长党正族师合其卒伍帅而至掌其治令戒禁刑罚军礼之誓戒也王朝之法侯国壹禀焉至大司马制畿封国一以军数为准则用军礼尤可见矣
　　大师之礼用众也
　　正义郑氏康成曰用其义勇
　　案大师或天子亲征则大司马廵陈眂事若常武之诗程伯休父左右陈行是也或命将出师如采芑江汉独遣方叔召虎是也简书徴调如臂指之相使敌王所忾如手足之衞头目是谓能用其众　地官正贰及考皆曰大军旅至大小宗伯始变文曰大师何也伍两卒旅师军以所合徒役之多寡为之名耳【春秋传有众一旅师田非合五百人不可用故举军旅以括之】故方起徒役则曰军旅用以征讨则曰师大司马职曰及师大合军以行禁令以救无辜伐有罪肆师职亦曰若师不功则厌而奉主车大宗伯言用众小宗伯从王征伐故正其名曰师
　　大均之礼恤众也
　　存疑郑氏康成曰均其地政地守地职之赋【贾疏注约地官均人为目】所以忧民　王氏昭禹曰因地以令赋因家以起役地有肥硗赋有轻重家有上下役有多寡所以恤之
　　案春秋传鲁赋于呉八百乘邾赋六百乘若为子男则将半邾以属于呉而如邾以事晋盖不独徴兵以车乘为差田役贡赋之数亦如之故大均属军礼平丘之防子产争承曰郑伯男也而使从公侯之贡惧不给也则不均之病众明矣注疏及诸儒所言皆侯国均人之事非王朝大均之礼所及也大均盖量其土地之饶瘠道路之远迩国事之剧易以为贡赋征役多少疏数之差
　　大田之礼简众也
　　正义郑氏康成曰古者因田习兵阅其车徒之数王氏昭禹曰观其坐作进退刺伐擒纵则能者可简案春搜秋狝帅诸侯以讲武事则其君之贤将之武号令之严明与反是者皆可得而见矣必如是然后事有本统可使百将一心六军同力车徒刺伐所简之末节耳
　　大役之礼任众也
　　正义郑氏康成曰筑宫邑所以事民力强弱【案强弱因有事而见故曰事】
　　案大役或建都邑如仲山甫之城齐燕师之城韩必调方岳之中地域邻接者以属役也或濬大川或筑大防非傅众力不能济度道里之远近量谷土之饶瘠时年歳之丰凶乃所以任之
　　大封之礼合众也
　　正义郑氏康成曰正封疆沟涂之固所以合聚其民【贾疏封人职为畿封而树之是也】　王氏安石曰地有定域民有常主所以合其志
　　案大司马制畿封国即大封之礼也制军诘禁即大师之礼也施贡分职即大均之礼也简稽乡民即大田大役之礼也大司马职论造邦之经式必合其众而后可用也故自大封始大宗伯职论军礼之重轻则莫要于大师而众不可以猝然而用之也必先恤之以得其心简之以辨其材任之以程其力至论功行赏然后析圭分社加地进律之典施焉故以大封终焉　大均属军礼惟均乃可以作师徒赋马牛车辇也大役属军礼古者城筑即属役于师旅也大封属军礼示侵败王畧则六师及之也
　　以嘉礼亲万民
　　正义郑氏康成曰嘉善也因人心所善者而为之制【贾疏礼运饮食男女人之大欲存焉】嘉礼之别有六　贾氏公彦曰吉凶军賔皆曰邦国嘉礼则曰万民者虽通乎上下而万民所行者多也【黄氏度曰饮食昏冠自天子达于庶民】　王氏昭禹曰人有兄弟男女朋友故旧宾客之好先王以礼文之使之欢然有恩以相爱粲然有文以相接此礼之所以为嘉也
　　案民之秉彝于兄弟昏姻朋友故旧賔客本有相爱相敬之实心所谓嘉也然无礼以为之节文则亲者或以昵而渎疏者或以远而忘故先王制礼以达其嘉好之心乃可以常保其亲而不至于乖戾易曰嘉防足以合礼人之行礼苟无此嘉好之实心则虽循其外之节文亦不足以合礼也　飨燕脤膰贺庆之礼达乎诸侯宾射之礼达乎卿大夫士惟饮食昏冠之礼下逮庶人而统曰以亲万民者诗曰尔之教矣民胥效矣凡用于朝廷邦国者皆所以使民观感而亲睦也
　　以饮食之礼亲宗族兄弟
　　正义郑氏康成曰亲者使之相亲人君有食宗族饮酒之礼【贾疏人君有食宗族并饮酒之礼故并言之】所以亲之也文王世子族食世降一等【贾疏彼注云亲者稠疏者稀如亲兄弟歳四度从父昆弟歳三度从祖昆弟歳二度族昆弟歳一度】大传繋之以姓而弗别【贾疏子孙虽氏族不同皆系之以正姓若鲁姬姓子孙氏曰仲孙季孙之属也】缀之以食而弗殊【贾疏谓继别为大宗者与族人行食礼相连缀序以昭穆而不可殊异】百世而昏姻不通者周道然也
　　案曰宗族则无不包矣而又曰兄弟何也古者大功以上同财朝夕相见无所用合食故特标兄弟【小功以下谓之兄弟】以示惟小功以下及宗族乃有合食之礼也盖势散而情疏非合食则情意不通忧喜不闻而其中又有贫富贵贱之别则见为弗顾而以此相尤者多矣记所云族食世降一等乃为诸侯以上言之盖国君之体尊虽期大功有不得时见者故皆以合食聚之与此经之义不相背也
　　通论陈氏祥道曰先王之于同姓有时燕有因祭而燕国语时燕不淫此时燕也诗诸父兄弟备言燕私坊记因其酒食聚其宗族以教民睦此因祭而燕也其礼王与族人燕于寝后帅内宗之属燕于房诸侯以下皆然
　　余论王氏昭禹曰先王制为合族之礼非特施于生者至于死皆使之以礼相从
　　以昏冠之礼亲成男女【冠古乱反】
　　正义郑氏康成曰亲其恩成其性【贾疏昏义壻亲迎御轮三周亲之也是亲其恩冠义男子二十而冠既冠责以为人子为人弟为人臣之礼是成其性也女子许嫁十五而笄不许亦二十而笄是亦以成人之礼责之】　贾氏公彦曰昏冠据男而言亦有姻笄故下兼言男女昏姻之礼所以亲男女冠笄之礼所以成男女
　　以賔射之礼亲故旧朋友
　　正义郑氏康成曰射礼虽王亦立賔主王之故旧朋友为世子时共在学者【案故旧朋友凡世臣遗老皆是此特其一耳】天子亦有友诸侯之义武王誓曰我友邦君是也司宼职有议故之辟议賔之辟　贾氏公彦曰賔射之礼谓行燕饮之礼乃与之射也　郑氏锷曰待以賔礼而与之射也
　　案诗云朋友攸摄书曰太史友内史友先王与羣下皆以朋友视之故賔射之礼答其拜与之坐
　　以飨燕之礼亲四方之賔客
　　正义郑氏康成曰賔客谓朝聘者　贾氏公彦曰掌客职上公三飨三燕侯伯再飨再燕子男一飨一燕飨者亨太牢以饮賔献依命数行之在庙燕者一献四举旅降脱屦升坐无算爵以醉为度行之在寝若聘客则皆一飨其燕与时赐无数
　　余论郑氏锷曰春秋传飨有体荐燕有折俎公当飨卿当燕特示公卿之别尔如管仲平戎于王王以上卿之礼飨之则大夫亦飨也湛露之诗天子所以燕诸侯则诸侯亦燕也故以四方賔客总言之
　　通论王氏详説曰行人言飨不及燕掌客并言飨燕春秋时有飨终而燕者其礼轻故文略耳　王氏安石曰宗族兄弟饮食之而已致其爱也四方賔客则有飨燕之礼致其敬也
　　以脤膰之礼亲兄弟之国【脤上忍反膰音烦】
　　正义郑氏康成曰脤膰社稷宗庙之肉【贾疏脤是社稷之肉膰是宗庙之肉成十三年春秋传国之大事在祀与戎祀有执膰戎有受脤注云盛以蜃器曰脤公羊谷梁皆云生居俎上曰脤熟居俎上曰膰义异】以赐同姓之国者同福禄也兄弟有共先王者鲁定公十四年天王使石尚来归脤通论贾氏公彦曰僖九年夏王使宰孔赐齐侯胙二十四年传宋于周为客天子有事膰焉是二王后及异姓有大功者亦得脤膰之赐是以大行人直言归脤以交诸侯之福不辨同异姓也
　　以贺庆之礼亲异姓之国
　　正义郑氏康成曰异姓王昏姻甥舅【贾疏据男女身则男曰昏女曰姻若以亲言则女之父曰昏壻之父曰姻】　贾氏公彦曰大行人贺庆以赞诸侯之喜不别同姓异姓则此经贺庆兼同姓可知　王氏昭禹曰兄弟之国非不与之庆贺也其亲之也以脤膰为主异姓之国非不与之同福禄也其亲之也以贺庆为主
　　总论王氏安石曰亲宗族兄弟然后亲成男女由尊及卑也亲故旧朋友然后亲四方賔客由近及远也四方賔客彼以礼来接兄弟异姓之国我以礼往加此嘉礼之序也
　　以九仪之命正邦国之位
　　正义郑氏康成曰每命异仪贵贱之位乃正春秋传名位不同礼亦异数
　　通论王氏昭禹曰命以徳定其数仪以命制其节位以仪辨其等　王氏详説曰典命分诸侯与诸侯之臣言宗伯并诸侯与诸侯之臣言
　　壹命受职
　　正义郑氏康成曰始见命为正吏【贾疏府史胥徒皆官长所自辟除未得王命故以士得王命者为正吏】谓列国之士于子男为大夫王之下士亦一命【贾疏无正文以典命大夫四命以下差之宜有三命再命一命】　郑氏众曰受职治职事　王氏昭禹曰未命之士非无职然职非受于王
　　再命受服
　　正义郑氏康成曰此受冕之服列国之大夫再命于子男为卿卿大夫自冕而下如孤之服王之中士亦再命则爵弁服
　　案一命亦有服而必冕乃得言受服犹子男亦有卿而必王朝孤卿立两卿始得言受官也司服职卿大夫冕疏谓无孤之国卿亦得絺冕显与经悖存疑郑氏众曰受祭衣服为上士【贾疏此言再命为上士则王之中士下士同一命可知】
　　三命受位
　　正义郑氏康成曰此列国之卿始有列位于王为王之臣也王之上士亦三命【贾疏诸侯之臣再命以下卑虽得聘天子不得言位于王朝是以据列国之卿而言曲礼列国之大夫入天子之国曰某士注引春秋晋士起亦据晋国之卿三命而与天子三命之士同】
　　案春秋传管仲辞卿礼曰有天子之二守国高在栾盈之奔曰陪臣盈得罪于王之守臣晋巩朔献防于周王使诘曰未有职司于王室以是知列国之卿必受命于王然后为有位也
　　四命受器
　　正义郑氏康成曰此公之孤始得有祭器礼运大夫祭器不假非礼也【贾疏大夫虽得造祭器而祭器未具假之乃足至四命始得具】王之下大夫亦四命【贾疏典命王之大夫四命是兼中下大夫】
　　通论郑氏锷曰公之孤与王之大夫皆四命得受器若公侯伯之卿三命未得受器假用宜也
　　五命赐则
　　正义郑氏康成曰王之下大夫四命出封加一等五命　郑氏众曰则法也
　　存疑郑氏康成曰则地未成国之名【贾疏春秋传成国半天子之军】五命赐以方百里二百里之地者方三百里以上为成国　易氏祓曰左传所谓成国不过半天子之军非大国次国不得为成国其言则者未成国之法也公卿采邑谓之都有都则之职大夫采邑谓之家而无家则子男五命实在四命大夫之上而居公八命卿六命之下于是同乎大都小都始得赐则
　　六命赐官
　　正义郑氏康成曰此王六命之卿赐官者使得自置其臣治家邑春秋襄十八年冬晋侯以诸侯围齐荀偃为君祷河曰官臣偃实先后之【贾疏引春秋传证荀偃于晋侯自称官臣则畿内诸侯之臣亦称官臣可知　郑氏锷曰六命之卿出封则为侯伯侯伯有官臣即在朝六命而具官者尔　案荀偃列国之卿只三命受位者耳不可以比六命之王卿然列国之卿亦得自置官则命虽不同而赐官无异也故注引荀偃为证】　贾氏公彦曰赐官即太宰施则于都鄙建其长立其两已下　郑氏锷曰大夫不得具官有采地者常以一官摄众事故管仲官事不摄孔子讥之惟六命之卿得具官
　　辨正贾氏公彦曰先郑云子男入为卿治一官后郑不从者案典命惟出封加一等无入加之文
　　七命赐国
　　正义郑氏康成曰王之卿出封加一等者郑司农云出就侯伯之国
　　案子男五命侯伯七命具列行人职则六命者惟王朝孤卿不待言矣都鄙赐则已前见故但言赐官子男开国不待言故但言赐则也于七命言赐国则子男之未成国可见矣于六命言赐官则孤卿地广事繁得立其两与小国之一卿异而七命成国有备三卿者皆可推矣
　　八命作牧
　　正义郑氏康成曰谓侯伯有功徳者加命得専征伐于诸侯郑司农云一州之牧王之三公亦八命【贾疏一州二百一十国选贤侯为牧王制诸侯赐弓矢然后征据州牧而言】　郑氏锷曰王制州有伯伯即牧也曲礼九州之伯入天子之国曰牧【案伯者长也入天子之国不敢自以为长故曰牧】　陆氏佃曰内屈于二伯故称牧外伸于诸侯故称伯
　　九命作伯
　　正义郑氏康成曰上公有功徳者加命为二伯得征五侯九伯　贾氏公彦曰曲礼五官之长曰伯是职方注引公羊传云自陜以东周公主之自陜以西召公主之是东西二伯也【案书康王之诰太保率西方诸侯毕公率东方诸侯盖继周公为东伯】
　　案薛氏季宣谓上公九命加一命为二伯非也二伯王官也其职与四岳同不宜以外诸侯兼宋于周为上公不闻兼王官之职又谓上公之孤四命加一命为县内诸侯亦无所据余俱先儒所已具
　　总论郑氏锷曰职服器位皆曰受者自下言之命出于上臣之微者受之而已则与官国皆曰赐者自上言之非天子之赐则人臣不得而有也牧与伯皆曰作者权重位尊非有元徳显功不可得而作也
　　以玉作六瑞以等邦国
　　正义郑氏康成曰等犹齐也【贾疏杂记赞大行云博三寸厚半寸剡上左右各寸半其长短玉人记皆依命数既命诸侯当齐等之使不违法也】　贾氏公彦曰中有王之镇圭而言邦国者以等邦国为主也
　　王执镇圭
　　正义郑氏康成曰镇安也所以安四方镇圭者盖以四镇之山为瑑饰【贾疏四镇之山州之防稽青州之沂山幽州之医无闾冀州之霍山是也为瑑饰无正文故云盖以疑之　郑氏锷曰职方氏九州各有镇山皆瑑于此】圭长尺有二寸　贾氏公彦曰镇圭王祭祀所执典瑞职王搢大圭执镇圭缫借五采五就以朝日则余祭祀亦执之
　　公执桓圭
　　正义郑氏康成曰公二王之后及王之上公双植谓之桓桓宫室之象所以安其上也【贾疏桓谓柱之竖者宫室在上得桓楹乃安若天子在上须诸侯卫守乃安】桓圭盖以桓为瑑饰圭长九寸贾氏公彦曰已下皆据朝时　朱氏申曰桓象其
　　强直有立也　郑氏锷曰见为国柱石之义
　　案射人三公执璧而尚书周公植璧秉圭岂三公加命亦得如上公之执桓圭与
　　侯执信圭伯执躬圭【信音身】
　　正义郑氏康成曰信当作身声之误也【贾疏古者舒申字皆为信故此人身字亦误为信】身圭躬圭盖皆象以人形为瑑饰【郑氏锷曰信圭象人身之伸者躬圭象人身之屈者】圭皆长七寸　欧阳氏谦之曰侯伯同七命其车旗衣服之莭并同故于圭文瑑饰之间少异信屈之制以辨尊卑圣人名分之严几微不敢失如此
　　案经文多互见侯伯同七命信躬相对上曰信则躬为微曲可知矣下曰躬则信亦象人可知矣虽不改字义本可通
　　子执谷璧男执蒲璧
　　正义郑氏康成曰谷所以养人蒲为席所以安人二玉盖或以谷或以蒲为瑑饰璧皆径五寸不执圭者未成国也　欧阳氏谦之曰子男同一位谷璧蒲璧同制异饰以致其辨　聂氏崇义曰璧圜径九寸尔雅肉倍好谓之璧郭璞曰肉边也好孔也好三寸肉两边各三寸共九寸
　　案典瑞职璧羡以起度玉人记璧羡度尺而注云谷蒲皆五寸何也岂礼天之苍璧乃取阳数之极而用九子男所执则依其命数与
　　以禽作六挚以等诸臣
　　正义郑氏康成曰挚之言至所执以自致　贾氏公彦曰下有孤执皮帛而云禽者以多为主也尚书五玉亦云贽此玉为瑞禽云挚者以相对为文
　　通论郑氏锷曰古之始见君者必有挚执物以表其心也妇人童子亦莫不有挚记曰无辞不相接也无礼不相见也欲民之无相渎也
　　余论吕氏祖谦曰挚用禽所以致养也膳夫职以挚见者受而膳之司士职掌摈士者膳其挚
　　孤执皮帛
　　正义郑氏康成曰帛束帛【贾疏束者十端端丈八尺皆两端合卷总为五匹案杂记纳币一束束五两两五寻则每端二丈盖所传之异】皮虎豹皮【贾疏郊特牲虎豹之皮示服猛也　案郑注凡挚无庭实然既用帛又用皮则皮即庭实聘礼庭实皮则摄之毛在内是也卿大夫之羔鴈俱简约岂孤之挚遂繁重如此与】
</div>
    <div class="pagination">
<a href="钦定周官义疏_page40.html">上一页</a><span>...</span><a href="钦定周官义疏_page36.html">36</a><a href="钦定周官义疏_page37.html">37</a><a href="钦定周官义疏_page38.html">38</a><a href="钦定周官义疏_page39.html">39</a><a href="钦定周官义疏_page40.html">40</a><span class="current-page">41</span><a href="钦定周官义疏_page42.html">42</a><a href="钦定周官义疏_page43.html">43</a><a href="钦定周官义疏_page44.html">44</a><a href="钦定周官义疏_page45.html">45</a><a href="钦定周官义疏_page46.html">46</a><span>...</span><a href="钦定周官义疏_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
