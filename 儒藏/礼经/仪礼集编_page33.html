<!DOCTYPE html>
<html>
<head>
    <meta charset="UTF-8">
    <title>仪礼集编 - 第 33 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 33 页/共 159 页</h1>
    <div class="content">　　不去旌
　　郝氏曰凡射获者持旌侯西唱获此教射不计获故旌倚侯不去也
　　诱射将乘矢
　　注曰诱犹教也将行也行四矢象有事于四方
　　执弓不挟右执
　　注曰不挟矢尽
　　敖氏曰执弓左执弣也挟弓者以右巨指钩也此不挟则但执而已
　　南面揖揖如升射降出于其位南适堂西改取一个挟之
　　注曰改更也不射而挟之示有事也
　　敖氏曰南面揖揖退也揖如升射谓如其当物升堂之揖也云出于其位南见是时未有司马西方之位也自賔与大夫之外凡南行而适堂西与堂西出而北行者皆由于此惟发于其位及反位者则否张氏曰司射位在所设中之西南东面今乃出其位南北廻适堂西者疏以为教众耦威仪之法故也众耦射毕皆当自此适堂西释弓脱决拾也
　　遂适阶西取扑搢之以反位
　　注曰扑所以挞犯教者书云扑作教刑
　　张氏曰反位所设中之西南东面也
　　右司射诱射















　　仪礼集编卷八
<经部,礼类,仪礼之属,仪礼集编>
　　钦定四库全书
　　仪礼集编卷九
　　龙里县知县盛世佐撰
　　乡射礼第五之二
　　司马命获者执旌以负侯
　　注曰欲令射者见侯与旌深有志于中
　　郝氏曰旌先倚侯三耦将射乃命获者执旌北向背侯立俟司马命也
　　张氏曰上文命张侯倚旌疏云同是西阶前至此未有他事当亦西阶前命之也
　　世佐案下记云命负侯者由其位正谓此也张云西阶前命之非
　　获者适侯执旌负侯而俟
　　疏曰俟司马命去侯
　　司射还当上耦西面作上耦射
　　注曰还左还也作使也
　　张氏曰三耦在司射之西南东面今欲西面命射故知左还
　　司射反位上耦揖进上射在左并行当阶北面揖及阶揖上射先升三等下射从之中等
　　注曰中犹间也
　　敖氏曰中等空一等也同阶升者前后相当宜空一等以相逺为敬与异阶升者之义不同其降亦然
　　上射升堂少左下射升上射揖并行
　　注曰并并也并东行
　　疏曰云少左者辟下射升阶也
　　皆当其物北面揖及物揖皆左足履物还视侯中合足而俟
　　疏曰俟司马命去侯
　　敖氏曰不云不方足省文耳
　　张氏曰当物上射当右物下射当左物履物还视侯中皆效诱射之仪
　　世佐案合足犹正足也谓俯察其足之縦横必合于所画之物
　　司马适堂西不决遂袒执弓
　　注曰不决遂因不射不备
　　敖氏曰惟云适堂西是犹未出于司射之南也云执弓是亦不挟也不决遂不挟弓变于大射也
　　出于司射之南升自西阶钩楹由上射之后西南面立于物间右执箫南扬弓命去侯
　　注曰箫弓末也大射曰左执弣扬犹举也
　　敖氏曰去离也命去侯者令辟射且当获也
　　郝氏曰时获者南负侯所居乏在西故西南面命之箫弰同
　　获者执旌许诺声不絶以至于乏坐东面偃旌兴而俟注曰声不絶不以宫商不絶而已乡射威仪省偃犹仆也
　　疏曰大射云负侯皆许诺以宫趋直西及乏南又诺以商至乏声止是其威仪多此不者威仪省故也敖氏曰此去侯亦宜趋直西乃折北而就乏东面偃旌是旌亦东首矣俟俟中则获也
　　司马出于下射之南还其后降自西阶反由司射之南适堂西释弓袭反位立于司射之南
　　注曰围下射者眀为二人命去侯
　　疏曰司射命去侯讫若自物间南行西向适阶降是其顺矣然如此似直为上射命去侯是以于物间之南转而东向又转而北绕下射东然后西折而适西阶明为二人命去侯也
　　敖氏曰围下射而降者往来相变以为仪也反谓复其故道也司射之南皆指其虚位言也是时司射不在此袭复衣也此袭对袒而言上衣虽裼犹为袭也玉藻曰尸袭执玉袭非是则皆裼矣反位而着其在司射之南则前此犹在觯南之位也方有此位而言反以向者由是而往故也
　　世佐案此疏意未眀故通解润色之然非经义也围下射者威仪之法应尔也下文司射命取矢之时上下射皆不在亦围左物而降则可见矣郑解似迂当以敖说为正云反位则其在此位也不自此始矣方其为司正也位在觯南及为司马则位在司射之南反为司正复就觯南之位葢觯南之位当阶间中庭故射则迁之也必于司射之南从其类也不于其为司马时着之者以司马之位取节于司射彼时未见司射位故至是始言之也敖云前此犹在觯南之位非
　　司射进与司马交于阶前相左由堂下西阶之东北面视上射命曰无射获无猎获上射揖司射退反位注曰射获谓矢中人也猎矢从傍
　　疏曰相左之时在司阶之西司马由北而西行司射由南而东行各以左相近故云相左也司射既不升堂不得与司射向北司马向南而相左也云射获谓矢中人也者人谓获者
　　敖氏曰司射进与司马交于阶前着其进之节也相左着其行之方也司马南行司射北行而相遇故谓之交司马在西司射在东故谓之相左葢南行者以东为左北行者以西为左也下放此由堂下者自堂下而少东行也西阶之东当上物之南也其于堂中为少西故取节于西阶也惟命上射者以其先发而下射从之且下射共闻之矣故不复戒戒其射获猎获而不及其他者获近于侯举近以见其逺也揖以揖受其戒
　　郝氏曰司射不升堂由西阶东北向上射命曰射无计获善射者正已无争胜之心则发必中度猎犹争也不由拾发猎次争胜射者所戒葢初射诱习不释算计获故以此晓之
　　世佐案凡升堂者皆自其位东行当阶前乃直北至阶反位亦如之上经云出于司射之南升自西阶是其徴矣若然则相左之说当如敖解疏误也疏中西阶之西下西字姜氏改作前与疏意不协亦非无射获戒其伤人也无猎获戒其惊人也郝说非
　　乃射上射既发挟弓矢而后下射射拾发以将乘矢敖氏曰弓字衍文挟矢则挟弓可知不必言也大射仪无弓字既发而挟矢是射时乃傅矢也此亦可以见其节矣云拾发者亦见下射既发挟矢而后上射射也古之射者其序整齐而不紊其仪从容而不廹大抵类此
　　张氏曰上射发第一矢复挟三矢下射乃发矢如是更发以至四矢毕
　　世佐案弓字非衍也谓上射既发第一矢复于带间取第二矢傅于弓而挟之也大射仪无弓字省文耳张云复挟三矢亦非
　　获者坐而获
　　注曰射者中则大【集说作坐】言获获得也射讲武田【集说田上有师字】之类是以中为获也
　　敖氏曰必坐而获者旌在地湏坐乃举之以获也且示有所变
　　举旌以宫偃旌以商
　　注曰宫为君商为臣声和律吕相生
　　疏曰以宫大言获也以商小言获也
　　敖氏曰此一中而两言获也
　　获而未释获
　　注曰但大言获未释其算【集说无大字】
　　张氏曰释筭所以识中之多寡注上下文皆言大言获疏乃以宫为大言获商为小言获是一矢而再言获恐未是或一声渐杀各有所合与
　　世佐案大射仪云负侯皆许诺以宫及乏南又诺以商此获者受去侯命之声也亦宫商为二声非一声而渐杀注两言大言获者据第一声而言也张氏以此非疏误
　　卒射皆执弓不挟南面揖揖如升射
　　注曰不挟亦右执如司射
　　敖氏曰不挟者变于大射
　　上射降三等下射少右从之中等并行上射于左世佐案上经云上射升堂少左此云下射稍右从之互文也凡独升者中阶而升也共升则差尊者在左差卑者在右虽问一等如其并行之节也并行上射于左兼在堂上堂下言也张云既降阶而并行敖云堂上并行下射在左皆非
　　与升射者相左交于阶前相揖由司马之南适堂西释弓说决拾袭而俟于堂西南面东上三耦卒射亦如之敖氏曰进退者交则相揖以其事同也司马之南即向者所谓司射之南也此时已有司马之位又在司射之南正当往来者之北故以之为节耳释弓说决拾以已初射之事毕也说遂而言拾者别于用时也俟俟司射命也三当作二字之误也二耦谓次耦下耦也下耦与此异者无与升射者相左相揖之事耳
　　司射去扑倚于西阶之西升堂北面吿于賔曰三耦卒射
　　注曰去扑乃升不敢佩刑器即尊者之侧
　　宾揖司射降搢扑反位
　　注曰以揖然之
　　右三耦射
　　杨氏曰司射专主射事如请射作射之类皆司射主之司马兼总射政如命负侯命去侯之类皆司马命之司马者众目所观仰而号令所従出也故凡自堂降阶适堂西者不从阶下径过堂西必向南而行由司马之南复自北面以适堂西非特以示威仪乃所以见听命司马之意如此三耦适堂西之类是也记曰适堂西皆出入于司马之南唯賔与大夫降阶遂西取弓矢记云尊者宜逸是也有射位有堂西位司射立于中之西南司马立于司射之南三耦众耦又立于其南此射位也堂西乃授弓矢比三耦之位故射毕则适堂西释弓说决拾而立于堂西以俟
</div>
    <div class="pagination">
<a href="仪礼集编_page32.html">上一页</a><span>...</span><a href="仪礼集编_page28.html">28</a><a href="仪礼集编_page29.html">29</a><a href="仪礼集编_page30.html">30</a><a href="仪礼集编_page31.html">31</a><a href="仪礼集编_page32.html">32</a><span class="current-page">33</span><a href="仪礼集编_page34.html">34</a><a href="仪礼集编_page35.html">35</a><a href="仪礼集编_page36.html">36</a><a href="仪礼集编_page37.html">37</a><a href="仪礼集编_page38.html">38</a><span>...</span><a href="仪礼集编_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
