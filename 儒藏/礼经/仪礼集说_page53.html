<!DOCTYPE html>
<html>
<head>
    <meta charset="UTF-8">
    <title>仪礼集说 - 第 53 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 53 页/共 95 页</h1>
    <div class="content">　　西面坐取之栗阶升北面反奠于其所降辞公
　　公不许其降食乃敢辞公为礼之节然也辞公之意与向者欲食于下之意同降而辞者亦以其臣也
　　公许賔升公揖退于箱摈者退负东塾而立
　　注曰箱东夹之前
　　賔坐遂卷加席公不辞【卷九阮反下同】
　　注曰賛者以告公公听之
　　继公谓卷加席者北面坐而卷自末也公不辞以其降等也若于朝君则辞而賔反之矣
　　賔三饭以湇酱宰夫执觯浆饮与其丰以进【饭扶晚反】注曰縁賔意欲自洁清
　　继公谓浆觯亦先加于丰上如饮酒可知
　　賔捝手兴受
　　注曰受觯
　　宰夫设其丰于稻西
　　注曰酒在东浆在西是所谓左酒右浆
　　继公案左酒右浆弟子职文
　　庭实设
　　注曰乘皮
　　继公谓此与下文行礼之节亦略与聘礼醴賔者同
　　賔坐祭遂饮奠于丰上
　　其祭亦于酱湇间
　　右賔食
　　公受宰夫束帛以侑西乡立
　　注曰侑犹劝也主国君以为食賔殷勤之意未至复发币以劝之西乡立序内位也受束帛于序端继公谓是时公受束帛盖于东箱醴时公在堂则受于序端侑者食賔而从之以货财之之称劝人食亦曰侑
　　賔降筵北面
　　注曰以君将有命也北面于西阶上
　　摈者进相币賔降辞币升听命【相息亮反】
　　辞币者谓既受赐食不宜又辱赐币也公于是降一等止其降且不许其辞賔即栗阶升听命也经似有脱文
　　降拜公辞賔升再拜稽首受币当东楹北面退西楹西东面立
　　西楹西亦少北也
　　公壹拜賔降也公再拜介逆出賔北面揖执庭实以出北面揖之者象亲受之也凡庭实并受
　　公降立
　　注曰俟賔反
　　继公谓亦立于中庭
　　上介受賔币从者讶受皮
　　右侑币
　　此一节经文有不释者已见于前篇醴賔条故也
　　賔入门左没霤北面再拜稽首
　　霤门内霤也没霤庭南也拜者谢侑币之赐也没霤而拜以公立于中庭也
　　公辞
　　辞其拜于庭也
　　揖让如初升
　　此三揖时公在中庭与賔三揖则是与聘礼者同矣云如初亦大略之言也既升则介入复位
　　賔再拜稽首公荅再拜
　　向也賔拜赐于庭南公辞之故成拜于此
　　右賔拜侑币
　　賔降辞公如初
　　注曰将复食
　　继公谓初谓公许也
　　賔升公揖退于箱賔卒食防饭三饮【食饭皆如字】
　　注曰防饭谓黍稷也此食黍稷则初时食稻继公谓减簋饭于防而食之故云防饭向者三饭乃饮此凡三饮盖九饭也九饭大夫礼也后礼更端故与前三饭不相蒙食加饭而饮浆则此所饮者其酒与
　　不以酱湇
　　亦变于初礼也先言酱者不用之故惟据所设之序而言
　　捝手兴北面坐取与酱以降西面坐奠于阶西注曰示亲彻也
　　继公谓再食不用与酱乃取以降者重公所设也公于正馔先设酱加馔先设故賔亲彻此二者阶西向者所欲食之处也
　　东面再拜稽首
　　注曰卒食拜也
　　继公谓卒食而拜赐也亦拜于阶西不于阶东又不北面皆变于初明其将遂退矣
　　公降再拜
　　公拜亦西面于阼阶下
　　右卒食
　　介逆出賔出公送于大门内再拜賔不顾
　　于此复云賔不顾嫌其或与聘问之时异也
　　有司卷三牲之俎归于賔舘
　　注曰卷犹收也无遗之辞也
　　继公谓云卷者明尽以其俎与其实归之此牲体皆在俎则食时不举之明矣少牢特牲馈食礼尸所举者加于肵虞礼则实于篚司仪职言食礼举数上公九侯伯七子男五以差言之则大夫当三也此乃不举其亦与周官异者乎
　　鱼腊不与【与音预】
　　言卷三牲之俎则鱼腊不与可知乃言之者亦经文过于详尔
　　右賔出归俎
　　明日賔朝服拜赐于朝拜食与侑币皆再拜稽首向于既食既受侑币皆已亲拜谢公今复往拜赐者正礼不可废也此拜公不见故无嫌于重复
　　讶听之
　　注曰受其言入告出报也此下大夫有士讶
　　右賔拜赐
　　上大夫八豆八簋六铏九俎鱼腊皆二俎
　　注曰记公食上大夫异于下大夫之数
　　继公谓豆加茆菹麋臡簋加黍稷各一铏加羊豕俎加鲜鱼鲜兽于肤之下如饔九鼎之次云九俎则四四为列而特鲜兽
　　鱼肠胃伦肤若九若十有一下大夫则若七若九注曰此以命数为差也九谓再命者也十一谓三命者也七谓一命者也九或上或下者皆再命者也谓小国之卿大国次国之大夫也卿则曰上大夫则曰下大国之孤视子男
　　防曰云此以命数为差者案周礼典命公侯伯之卿三命大夫再命士一命子男之卿再命大夫一命士不命则诸侯之臣分为三等三命再命一命不命与一命同此经鱼肠胃伦肤亦分为三等有十一有九有七则十一当三命九当再命七当一命若然惟有上下二文者以公侯伯之大夫与子男之卿同再命卿爵尊为上大夫爵卑为下则上言若九者子男之卿也下言若九者公侯伯之大夫也故郑云卿则曰上大夫则曰下云大国之孤视子男者此经惟见三命以下故郑并论及之案周礼典命大国之孤四命又大行人云大国之孤执皮帛以继子男又云其他皆视小国之君若然孤与子男同十三侯伯十五上公十七差次可知
　　继公谓其俎数之同者又以此见尊卑也因言上大夫以及下大夫盖以足前礼未备之意
　　庶羞西东毋过四列
　　注曰谓上下大夫也
　　继公谓欲闲容人也膷当稻南若过四列则近于簋矣西东西列东列也先言西者上也庶羞每列自北而南防之此乃言西东毋过四列者所以见庶羞虽多其南北列之豆不得过四也南北列之豆若过于四则西东列亦过于四矣
　　上大夫庶羞二十加于下大夫以雉兎鹑鴽【鹑音淳鴽音如】注曰鴽无母
　　防曰案尔雅云鴽鴾母郭氏曰防也青州人呼曰鴾母
　　继公谓上言东西毋过四列则此四者为一列于南也
　　右食上大夫礼
　　若不亲食使大夫各以其爵朝服以侑币致之
　　説见前篇
　　豆实实于罋陈于楹外二以并北陈簋实实于筐陈于楹内两楹间二以并南陈
　　豆实在罋簋实在筐又皆陈于楹闲皆变于食也南北异陈示不相统也罋数如豆北上韭菹其东醓醢屈筐数如簋南上黍其东稷错也
　　庶羞陈于碑内
　　庶羞者醢四并鱼脍与芥酱也不陈于上以牲在下冝从之庶羞主于牲肉也上大夫又加以雉兎鹑鴽此豆实也亦实于罋
　　庭实陈于碑外
　　此庭实不于西方参分庭一在南又不执之皆变于食也
　　牛羊豕陈于门内西方东上
　　生归之亦变于食陈于门西饩位也
　　賔朝服以受如受饔礼
　　亲食时朝服故此致者受者皆服之云如受饔礼则侑币与食亦殊拜之
　　无摈
　　李寳之曰摈当作傧下同
　　明日賔朝服以拜赐于朝讶听命
　　注曰赐亦谓食与侑币
</div>
    <div class="pagination">
<a href="仪礼集说_page52.html">上一页</a><span>...</span><a href="仪礼集说_page48.html">48</a><a href="仪礼集说_page49.html">49</a><a href="仪礼集说_page50.html">50</a><a href="仪礼集说_page51.html">51</a><a href="仪礼集说_page52.html">52</a><span class="current-page">53</span><a href="仪礼集说_page54.html">54</a><a href="仪礼集说_page55.html">55</a><a href="仪礼集说_page56.html">56</a><a href="仪礼集说_page57.html">57</a><a href="仪礼集说_page58.html">58</a><span>...</span><a href="仪礼集说_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
