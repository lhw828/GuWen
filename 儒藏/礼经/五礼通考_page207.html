<!DOCTYPE html>
<html>
<head>
    <meta charset="UTF-8">
    <title>五礼通考 - 第 207 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 207 页/共 431 页</h1>
    <div class="content">　　五礼通考卷一百三十三
　　钦定四库全书
　　五礼通考卷一百三十四
　　刑部尚书秦蕙田
　　嘉礼七
　　朝礼
　　宋史礼志常朝之仪唐以宣政为前殿谓之正衙即古之内朝也以紫宸为便殿谓之入閤即古之燕朝也外又有含元殿含元非正至大朝防不御正衙则日见羣臣百官皆在谓之常其后此礼渐废后唐明宗诏羣臣毎五日一随宰相入见谓之起居宋因其制皇帝日御垂拱殿文武官日赴文徳殿正衙曰常宰相一人押班其朝朔望亦于此殿五日起居则于崇徳殿或长春殿中书门下为班首长春即垂拱也
　　蕙田案宋志谓古之内朝即治朝也
　　文献通考宋朝因唐与五代之制文武官毎日赴文明殿正衙常宰相一人押班五日起居即崇徳长春二殿中书门下为班首其长春殿常朝则内侍省都知押班率内供奉官以下并寄班等先起居次閤门使次三班使臣【注节度观察防御团练刺史等子弟充供奉官侍禁殿直有防令预内朝起居者】次内殿当直诸班【殿前指挥使左右班都虞侯以下内殿直散直散指挥散都头金枪班等】次长入祗侯东西班殿侍次御前忠佐次殿前都指挥使率军校至副指挥使次驸马都尉【任刺史以上者缀本班】次诸王府僚次殿前司诸军使都头次皇亲将军以下至殿直次行门指挥使率行门起居【以上并内侍赞谒】如传宣前殿不坐即宰相与枢密使文明殿学士三司使翰林枢密直学士中书舍人三司副使知起居注皇城内监库藏朝官诸司使副内殿崇班供奉官侍禁殿直翰林医官待诏等同班入【中书舍人干徳后始令赴内朝三司判官太平兴国前赴内殿其后罢之止随百官五日起居中书舍人知起居注遇五日起居之时亦各付外朝】次亲王次侍卫亲军马歩军都指挥使率军校至副指挥使次使相次节度使次统军次两使留后观察使次防御练使刺史次侍卫马军歩军使都头起居毕见谢班入如御崇徳殿即枢密使以下先就班俟升坐【诸司使副以下至殿直分东西对立余皆北向长春殿皆北向】宰相参知政事最后入【以上并閤门赞谒】日止再拜朔望及三日假即枢密使以下皆舞蹈国初近侍执事之臣皆赴晩朝后罢之凡早朝宰相枢密宣徽使起居毕同升殿问圣体宰相奏事枢密宣徽使退候宰相对毕枢密使复入奏事次三司开封府审刑院【遇百官起居即枢密宣徽使侍立俟左右巡使出即退其崇徳殿三司使文明枢密直学士内客省使仍侍立旧三司使奏事副使判官同对其后止副使同之大中祥符九年诏自今有大事许判官同上之】及羣臣以次升殿【大两省以上领务京师者有公事许即请对自余受使出入要切者欲面议奏事则先听进止】其见谢辞官以次入于庭【出使闲慢及未升朝官或止拜于殿门外自秘书监上将军观察使内客省使以上得拜殿前阶上及升殿止拜御座前余皆庭中也】凡见者先之谢次之辞又次之【其班次先宰相次亲王次枢密副使参知政事次内职内臣次使三司学士两省御史台文武班节使以下次将军校次杂班】惟宰相亲王使相赴崇徳殿即宣徽使通唤余皆侧立候通再拜舞蹈致词辞即不舞蹈见即将相升殿问圣体其赐分物酒食及収进奉物皆舞蹈称谢【凡収进奉物皆入谢】幕职州县官谢辞即判铨官引对兼于殿门外宣辞戒励凡国有大庆瑞出师胜防枢密使率内职军校入贺致词閤门使宣答讫当侍立者升殿次百官入宰相致词宣徽使宣答赐酒即预坐官后入作乐送酒如曲宴之仪
　　凡视朝退进食讫易服御崇政殿或承明殿先羣臣告谢【注自諌舍知杂御史以上及带三司馆王府僚属歴官医官刺史以上上将军并运使转运使并许焉自非宣制并捧官告勅叙谢其贵近者或赐坐赐茶余或改章服即谢讫易服又告谢再拜】次军头引见司奏事于殿陛下次三班审官院流内铨刑部及诸司引见官吏【后诏审官引对京朝官奏课不得过三人差遣不得过五人三使部人差遣不得过十人】如假日起居辞见毕即移御座临轩视事既退复有羣司奏或阅器物之式谓之后殿再坐
　　蕙田案宋制毎日常参五日起居并称常朝文献通考所云长春殿常朝宋志谓之垂拱殿起居其实一也
　　宋史礼志建隆元年八月朔太祖常服御崇元殿设仗卫文武百官入閤始置待制候对官乃以工部尚书窦俨待制太常卿邉光范候对仗退赐食廊下
　　文献通考五代以来废正衙立仗而入閤亦希阔不讲至是复行之然御前殿非唐旧矣崇元殿即大庆殿前殿也待制候对者亦唐制也毎正衙待制官两员正衙退后又令六品以下于延英候对皆所以备顾问其后毎入閤即有待制次对官后唐天成中废至是复行之廊下食起唐贞观其后常叅官毎日朝退赐食谓之廊餐唐末浸废但于入閤起居日赐食今循其制
　　文献通考建隆三年三月诏内殿起居日令百官以次转对限三人为定其封章于閤门通进复鞠躬自奏宣徽使承防宣答拜舞而出
　　宋史礼志干徳四年四月朔帝服通天冠绛纱袍御崇元殿视朝设金吾仗卫羣臣入閤
　　文献通考六年九月始以旬假日御讲武殿近臣但赴早叅【宰相以下皆具靴笏诸司使以下皆系鞵】其节假及太祠并如令式处分
　　蕙田案宋史礼志原注讲武殿又名崇政
　　宋史礼志开宝九年四月诏旬休日不视事
　　文献通考太宗即位旬休日复视事讲武殿其后又诏自今内外百司除旧制给假外毎月旬假上已社重午重阳并休务一日三司开封府事闗急速不在此限遇初寒盛暑大雨雷雪当议放朝
　　宋史礼志太宗淳化二年十一月诏以十二月朔御文徳殿入閤令史官脩杨徽之张洎定为新仪前一日有司供帐于文徳殿【宋初曰文明】是日既明先列文武官于殿庭之东西百官军校行军副使等序班于正衙门外屏南阶下次御史中丞三院御史序立中丞独穿金吾班过揖两班一揖归本位次监察御史两员监閤于正衙门外屏北阶上北面立次中书门下文明翰林枢密直学士两省官分班立次司天奏辰刻次閤门版奏班齐皇帝服鞾袍乗辇至长春殿驻辇枢密使以下奏谒前导至文徳殿殿上承防索扇卷帘皇帝升位扇却仪鸾使焚香次文武官等拜次司天鸡唱次閤门勘契次閤门使承防呼四色官唤仗南班有辞谢者再拜先退中书门下班对揖序立正衙门外屏北阶上次翰林学士两省官中丞侍御史序立次金吾将军押细仗入正衙门后横行拜讫分行上黄道仗随入金吾将军至龙墀分班揖讫序立次吏部侍郎执文武班簿入对揖立次中书门下学士两省御史台官入北面拜讫上黄道将至午阶鞾急趋赴丹墀弹奏御史至吏部侍郎南便落黄道急趋就位起居郎舍人至兵部吏部侍郎后急趋而进飞至香案前皆揖讫序立次金吾大将军先对揖并鞠躬鞾行至折方石位又对揖北行至奏事石位鞠躬一员奏军国内外平安倒行就位次引文武班就位揖讫鞠躬鞾急趋入沙墀次引侍从班横行宰相祝月起居毕分班序立文武两班出序立于衙门外刑法待制官赴监奏位中书门下夹香案侍立两省御史台官学士兵部吏部侍郎金吾军监閤御史并相次出就衙门外立【惟学士立门侧北候宰使】中书门下诣香案前奏曰中书公事臣等已具奏闻讫乃退揖殿出次刑法官待制官各奏事并宣徽使答讫乃出就班次弹奏官左右史出閤内失仪者弹纪如式弹奏官失仪起居郎纪之起居郎失仪閤门使纪之閤门使失仪宣徽使纪之凡出者皆鞾急趋揖殿次中书门下学士就位閤门使宣放仗再拜赐廊下食又再拜次閤门使奏閤内无事文武官出殿上索扇垂帘辇还宫其赐廊下食自左右勤政门北东西两廊文东武西以北为上立定中丞至本位面南一揖乃就坐食至台史赞乃搢笏食食讫复赞食毕而罢五月朔命有司増黄麾仗三百五十人令文武官随中书门下横行起居徙翰林学士位于参知政事后与节度使分东西揖殿出真宗凡三行之景徳以后其礼不行
　　挥麈后录时江南张洎献状述朝防之制得失明着其要云今之乾元殿即唐之含元殿也在周为外朝在唐为大朝冬至元日立全仗朝百国在此殿也今之文徳殿即唐之宣政殿在周为中朝在汉为前殿在唐为正衙凡朔望起居册拜后妃皇太子王公大臣对四夷君长试制策科举人在此殿也昔东晋太极殿有东西閤唐制紫宸上閤法此制也且人君恭已南面向明而理紫防黄屋至尊至重故巡幸则有大法驾从之盛御殿则有勾陈羽卫之严故虽只日常朝亦犹立仗前代谓之入閤仪者盖只日御紫宸上閤之时先于宣政殿前立黄麾金吾仗候勘契毕唤仗即自东西閤门入故谓之入閤今朝廷且以文徳正衙权宜为上閤甚非宪度况国家继百王之后天下升平凡曰宪章咸从损益惟视朝之礼尚自因循窃见长春殿正与文徳殿南北相对殿前地位连横街亦甚广博伏请改创此殿作上閤为只日立仗视朝之所其崇政殿即唐之延英是也为双日常时听断之所庶乎临御之式允协前经今论以入閤仪注为朝廷非常之礼甚无谓也
　　蕙田案张洎论入閤之説当矣宋初去五代未逺故承其悮至熙寜始罢入閤之礼
　　初羣臣见辞谢皆赴正衙淳化二年知杂御史张郁言正衙之设谓之外朝凡羣臣辞见及谢先诣正衙见讫御史台具官位姓名以报閤门方许入对此国家旧制也自干徳后始诏先赴中谢后诣正衙而文武官中谢后次日并赴正衙内诸司遥领刺史閤门通事舍人以上新授者亦赴正衙辞谢出使急速免衙辞者亦具状报台违者罚俸一月其内诸司职官并校至刺史以上新授者欲望同百官例赴正衙谢从之
　　淳化二年诏自今内殿起居日复令常参官二人次对閤门受其章
　　太宗本纪淳化三年五月甲午朔御文徳殿百官入閤文献通考是嵗令有司复举十五条一朝堂行私礼二跪拜三待漏行立失序四谈笑喧哗五入正衙门执笏不端六行立迟缓七至班列行立不正八趋拜失仪九言语防喧十穿班仗十一閤门不即就班十二无故离位十三廊下食行坐失仪语喧十四不从正衙门出入十五非公事入中书犯者罚一月俸有司振举拒不伏者录奏乞行贬防其后毎罚减半
　　真宗本纪咸平二年八月辛亥御文徳殿文武百官入閤
　　礼志真宗咸平三年五月朔雨命放仗百官常服起居于长春殿退诣正衙立班宣制
　　咸平六年命翰林学士梁颢等详定閤门仪制成六卷因上言三司副使序班朝服比品素无定列至道中筵防在知制诰后郎中前今请同诸司少卿监班位在上如官至给諌卿监者自如本品朝防大宴随判使赴长春殿起居引驾其朝防引驾至前殿与诸司使同退景徳二年光禄寺丞钱易言窃覩文徳殿常朝班不及三四十人盖以凡掌职务止赴五日起居颇违旧章望令并赴朝叅乃诏应三馆秘书阁尚书省二十四司诸司寺监朝臣内殿起居外并赴文徳殿常参其审刑院大理寺台直官开封府判官推官司录两县司天监翰林天文监仓塲库务等仍免
　　三年复诏羣臣转对其在外京官内殿崇班以上候得替先具民间利害实封于閤门上进方得朝见
　　大中祥符二年御史知杂赵湘言伏见常叅官毎日趋朝多不整肃旧制并早赴待漏院候开内门齐人伏缘毎日迨辰以朝以故后时方入又风雨寒暑即多称疾宜令知班驱使官视其入晚者申奏疾者遣医亲视真宗本纪大中祥符三年闰二月辛亥帝御文徳殿羣臣入閤
　　礼志大中祥符四年闰三月太常礼院閤门言凖诏同详定閤门使李端慤所奏閤门仪制宰臣与亲王立班坐位分左右各为班首宰臣枢密使带使相或带郡王并使相作一行縂为中书门下班其亲王独行一班者凖对爵令兄弟皇子皆封国谓之亲王所以他官不可参缀检防坐次图直宗室使相辄缀亲王盖更张之时未见亲王遂致失于讲求近见朝拜景灵宫东阳郡王颢亦缀亲王班窃恐未安今所到閤门仪制其合班宰臣使相在东亲王在西分班立又祥符元年晏坐次图宰臣王旦与使相石保吉在东寜王元偓舒王元偁广陵郡王元俨节度使惟吉在西分班坐其元俨惟吉是郡王与节度使许缀亲王班窃虑当时出自特防今来检寻元初文字不见在先朝只依祥符元年晏坐次图亲王及带使相郡王在西为一班臣等参详请依閤门仪制亲王在西独为一班宗室郡王带使相许缀亲王立班坐次即系临时特防从之
　　职官志大中祥符九年正月兴利州练使徳文言男侍禁承显赴起居请在惟忠子从恪之上时从恪虽侄行而拜职在前遂诏宗正寺定宗室班图以闻宗正言案公式令朝叅行立职事同者先爵爵又同者先齿今请宗子官同而兄叔次弟侄者并虚一位而立
　　真宗本纪天禧元年秋七月丁未霖雨放朝十二月丙子严寒放朝　四年九月己未久雨放朝冬十月戊寅命依唐制双日不视事十一月辛未诏自今羣臣五日于长春殿起居余只日视朝于承明殿
　　礼志天禧四年十月中书门下言唐朝故事五日一开延英只日视事双日不坐方今中外晏寜致刑清简望凖旧事三日五日一临轩听政只日视事双日不坐至于刑章钱谷事务遣差臣僚除急切大事须面对外余并令中书枢密院附奏诏礼仪院详定双日前后殿不坐只日视事或于长春殿或于承明殿应内殿起居羣臣并依常日起居余如中书门下之仪俄又请只日承明殿常朝依假日便服视事不鸣鞭诏可
　　真宗本纪天禧五年冬十月壬子依汉唐故事五日一受朝遇庆防皇太子押班
　　仁宗本纪景祐元年九月壬辰百官请只日御前殿如先帝故事诏可
　　宋庠传庠宝元中以諌议大夫参知政事庠儒雅练习故事尝从容论及唐入閤仪庠退而上奏曰入閤乃有唐只日于紫宸殿受常朝之仪也唐有大内又有大明宫宫在大内之东北世谓之东内髙宗以后天子多在大明宫之正南门曰丹凤门门内第一殿曰含元殿大朝防则御之第二殿曰宣政殿谓之正衙朔望大册拜则御之第三殿曰紫宸殿谓之上閤亦曰内衙只日常朝则御之天子坐朝须立仗于正衙殿或乗舆止御紫宸即唤仗自宣政殿两门入是谓东西上閤门也以本朝宫殿视之宣徳门唐丹凤门也大庆殿唐含元殿也文徳殿唐宣政殿也紫宸殿唐紫宸殿也今欲求入閤本意施于仪典须先立仗文徳庭如天子止御紫宸即唤仗自东西閤门入如此则差与旧仪合但今之诸殿比于唐制南北不相对又案唐自中叶以还双日及非时大臣奏事别开延英殿若今假日御崇政延和是也乃知唐制无过坐朝日即为入閤其后正衙立仗因而遂废甚非礼也
　　康定元年六月丙戌诏假日御崇政殿视事如前殿礼志康定初诏中书枢密三司大节大忌给假一日小节旬休并后殿奏事前后毋得过五班余听后殿对御厨给食假日崇政殿辰漏上入内进食俟再坐复对文献通考英宗治平四年诏御史台毎遇起居日令百僚转对御史台请依閤门仪制轮两省及文班秩髙者二员于百官起居日转对若两省官有充学士待制则缀枢密班起居内朝臣僚不与诏从之又诏遇转对日增二员
　　神宗即位御史中丞王陶以皇祐编勅宰臣押班仪制移中书谓天子新即位大臣不应堕废朝仪不报旧制祖宗以来日御垂拱殿待制诸司使以上俱赴而百官班文徳殿曰常朝五日皆入曰起居平时宰相垂拱殿奏事毕赴文徳殿押班或日昃未退则閤门传宣放班多不复赴王陶以韩琦曽公亮违故事不押班为不恭劾之琦公亮上表待罪且言唐及五代防要月九开延英则余日宰相当押正衙班及延英对日未御内殿前传宣放班则宰相不押正衙班明矣自祖宗继日临朝宰相奏事至祥符初始诏循故事押文徳班以妨职浸废乃至今日请下太常礼院详定陶坐绌司马光代为中丞请令宰相遵国朝旧制押班不须详定寻诏宰相春分辰初秋分辰正垂拱殿未退听勿赴文徳殿令御史台放班光又言垂拱奏事毕春分以后鲜有不过辰初秋分以后鲜有不过辰正然则自今宰臣常不至文徳殿押班请春分辰正秋分已初奏事未毕即如今诏庶几此礼不至遂废廼诏春秋分率以辰正
　　文献通考熙寜元年诏自今授外任者许令转讫朝辞宋史礼志熙寜初閤门言旧制中书省枢密院奏事退再引三班假日则两班或再御后殿引对多及午刻遇开经筵即至申末恐久劳圣躬请遇经筵日自二府奏事外止引一班或有急奏及言事官请对即取防俟罢经筵日仍旧又言假日御崇政殿毎遇辰时则隔班过延和殿再引不待进食至巳刻隔班取防尚许引对请自今隔班过延和殿俟已进食再引遇寒暑大风雨雪即令次日引对诏自今授外任者许令转对讫朝辞监察御史里行张戬程颢言每欲奏事必俟朝防或朝政有阙及闻外事而机速后时则已无所及况往复俟报必由中书万一事干政府则或致阻格请依諌官例牒閤门求对或有急奏即许越次登对庶几遇事入告无忧失时又以编脩閤门仪制所言三衙有急奏许于后殿登对若别有奏陈则报閤门如常制或假日御崇政殿则于已得防对班后续引且许两制以上同班奏事蕙田案文献通考载张戬程颢奏在熙寜二年
　　文献通考熙寜三年知制诰宋敏求等言文徳殿入閤仪制考之国朝防要与今仪制所载颇或异同案今文徳殿唐宣政殿也紫宸殿唐紫宸殿也然祖宗朝皆尝御文徳殿入閤唐制尝设仗卫于宣政殿或遇上坐紫宸即唤仗入閤如此则当御紫宸殿入閤方协旧制请下两制及太常礼院详定诏学士院议翰林学士承防王珪等言案入閤者乃唐只日紫宸殿受常朝之仪也唐制天子坐朝必立仗于正衙若止御紫宸即唤正衙仗自宣政殿东西閤门入故为入閤五代以来遂废正衙立仗之制今閤门所载入閤仪者止是唐常朝之仪非为盛礼不可遵行从之自是入閤之礼遂罢敏求又言本朝以来惟入閤乃御文徳殿视朝今既不用入閤仪即文徳殿遂阙视朝之礼请下两制及太常礼院约唐制御宣政殿裁定朔望御殿仪以备正衙视朝之制诏学士院详定仪注学士韩维等以入閤图増损裁定上仪曰朔日不值假前五日閤门闗诸司排办前一日有司供帐于文徳殿其日左右金吾军常押本卫仗判殿中省官押细仗先入殿庭东西对列文武官等分东西序立诸军校分入北向立朝堂引赞官引弹奏御史二员入殿门踏道当下殿北向立次催文武班分入并东西相向对立诸军校即于殿庭北向立班【其班次并御史台祗应】皇帝服靴袍垂拱殿坐鸣鞭内侍閤门管军依朔望常例起居次引枢密宣徽使三司使副枢密直学士内閤省使以下至医官待诏及修起居注官二员并大起居皇帝乗辇至文徳殿后閤门奏班齐皇帝自后閤出殿上索扇升榻鸣鞭扇开帘卷仪鸾使焚香喝文武官就位四拜起居鸡人唱时舍人于弹奏御史班前西向喝大起居御史由文武班后至对立位次引左右金吾军合班于宣制石南大起居班首出班躬奏军国内外平安归位再拜各归东西押仗位通喝舍人于宣制石南北向对立舍人退于西阶次揖宰臣亲王以下躬奏文武百僚宰臣某姓名以下起居分引宰臣以下横行诸军校仍旧立閤门使喝大起居舍人引宰臣至仪石北俛伏跪致词祝月讫【其词曰文武百僚宰臣全衔臣某姓名等言孟春之吉伏惟皇帝陛下膺受时祉与天无穷臣等无任懽呼忭蹈之至】归位五拜閤门使揖中书由东阶升殿枢密使带平章事以上由西阶升殿侍立给事中一员【以知门下封駮事官充】归左省位立转对官立于给事中之南【如罢转对官毎遇御史台前期牒请文官二员并依转对官立例先于閤门投进奏状】吏部侍郎及刑法官立于转对官之南兵部侍郎于右省班南与吏部侍郎东西相向定搢笏各出班籍置笏上【吏部兵部侍郎以知审官东西院官充刑法官以知审刑大理寺官充】亲王使相以下分班出引转对官于宣制石南宣徽使殿上承防宣答如仪次吏部兵部侍郎及刑法官对揖出【见谢辞班自从别仪】次弹奏御史无弹奏对揖出【如有弹奏并如仪】引给事中至宣制石南揖躬奏殿中无事喝祗候揖西出次引修起居注官排立供奉官以下各合班于宣制石南躬喝祗候揖分班出喝文武官等门外祗候出索扇垂帘皇帝降座鸣鞭舍人当殿承防放仗四色官鞾急趋至宣制石南称奉勅放仗金吾军并判殿中省官对拜讫随仗出亲王使相节度使至刺史学士台省官文武百僚诸军校等并序班朝堂谢赐茶酒皇帝御垂拱殿座中书枢密及诸对官奏事不引见谢辞班后殿座临时取防其日遇有徳音制书御札仍候退御垂拱殿座制箱出外应正衙见谢辞文武臣僚并依御史台仪制唤班依序分入于文武班后以北为首分东西相向重行异位依见谢辞班序位余押班臣僚于班稍前押班候刑法官对揖出分引近前揖躬舍人当殿宣班引转对班见谢辞并如紫宸殿仪枢密使不带平章事参知政事至同签书枢密院事宣徽使并立于宣制石稍北宰相亲王枢密带平章事使相系押班者立于仪石南【余官并立于宣制石南并合赞喝閤门使】引并如仪赞喝讫系中书枢密并揖升殿谢辞揖西出其合问圣体者并如仪余官分班出【弹奏御史候见谢辞班絶对揖出其朝见如谢都城门外御筵及诏赴阙谢茶药抚问之类不可合班者各依别班中谢对赐酒食等并门赐其系正衙见门谢辞亦门外喝放】应正衙见谢辞臣僚前一日于閤门投诸正衙牓子閤门下奏目又投正衙状于御史台四方馆应朔日或得防罢文徳殿视朝止御紫宸殿起居其已上奏目正衙见谢辞班并放免依官品随赴紫宸殿引或值改依常朝文徳殿自有百官班日并如旧仪应外国蕃客见辞候唤班先引赴殿庭东边依本国职次重行异位立候见谢辞班絶西向躬舍人当殿通班转于宣制石南北向立赞喝如仪西出其酒食分物并门赐如有进奉候弹奏御史出入进奉入【惟御马及檐牀自殿西偏门入东偏门出其进奉出入文武官起居舍人通某国进奉寅徽使喝进奉出节次如紫宸殿仪式】候进奉出给事中奏殿中无事出其后殿再座合引出者从别仪其日赐茶酒宰臣枢密于閤子亲王于本防使相宣徽使观文殿大学士至宝文阁直学士两省官待制三司副使文武百官皇亲使相以下至率府副率及四厢都指挥使以下至副都头并于朝堂【如朝堂位次不足即于朝堂门外序次】管军节度使至四厢都指挥使节度使两使留后至刺史并于客省防诏依所定宋史礼志熙寜六年正月西上閤门副使张诚一言垂拱殿常朝先内侍喝内侍都知以下至宿卫所门计一十八班起居后通事舍人引宰执枢密使以下大班入次亲王次侍卫马歩军都指挥以下次皇亲使相以下十班入方引见谢辞或遇百官起居日自行门后通事舍人引枢密以下次亲王使相以下至刺史十班入方奏两巡使起居立定方引两省官入次閤门引宰臣以下大班入起居毕候百官出絶两省班出次两巡使出中书枢密方奏事已是日髙况大班本不分别丞郎给諌台省及常叅官今独使相以下曲为分别虚占时刻请御垂拱殿百官起居日亲王以下十班合为四班亲王为一班侍卫马歩军都指挥使为一班亲王使相以下至刺史重行异位为两班可减六班如垂拱殿常朝不系百官起居或紫宸殿百官起居其亲王使相以下班并依旧仪序入起居从之
　　神宗本纪熙寜七年八月集贤院学士宋敏求上编修閤门仪制
　　礼志元丰中官制行始诏侍从官而上日朝垂拱谓之常叅官百司朝官以上每五日一朝紫宸为六官在京朝官以上朔望一朝紫宸为朔官望叅官遂为定制
　　神宗本纪元丰三年二月丙辰始御崇政殿视朝五月乙丑诏自今三伏内五日一御前殿
　　文献通考三年九月引进使李端慤言近朔望御文徳殿视朝初寒盛暑数烦清跸而紫宸朝嵗中罕御请朔日御文徳既望坐紫宸庶几正衙内殿朝仪并举从之蕙田案宋史礼志载李端慤奏在熙寜六年今以通考为定
　　宋史礼志元丰既定朝之制侍御史知杂事蒲中行上言文徳正衙之制尚存常朝之虚名袭横行之谬例有司失于申请未能厘正两省台官文武百官赴文徳殿东西相向对立宰臣一员押班闻传不坐则再拜而退谓之常朝遇休假并三日以上应内殿起居官毕集谓之横行自宰臣亲王以下应见谢辞者皆先赴丈徳殿谓之过正衙然在京厘务之官例以别勅免宰臣押班近年已罢向武班诸衙本朝又不常置故今之赴常朝者独御史台官与审官待次阶官而已今垂拱内殿宰臣以下既已日而文徳常朝仍复不废舛谬倒置莫此为甚至于横行假与夫见谢辞官先过正衙虽沿唐之故事然必俟天子御殿之日行之可也诏下详定官制所言今天子日听政于垂拱以接执政官及内朝之臣而更于别殿宣勅不坐实为因习之误兼有执事升朝官五日一赴起居而未有执事者反谓之疏数之节尤为未当又辞见谢自己入见天子则前殿正衙对拜为虚文其连遇朝假则百官司赴大起居不当复有横行假宜如中行言于是常朝正衙横行之仪俱罢
　　元丰中诏尚书侍郎同郎官一员奏事郎中员外郎番次随之不许独留身侍郎以下亦不许独请奏事其左右非尚书通领者听侍郎以上郎官自随秘书殿中省诸寺监长官视尚书贰丞以下视侍郎又诏三省枢密院独班奏事日无得过三班若三省俱独班则枢密院当请奏事其见任官召对讫次日即朝辞回任听防元丰八年二月诏诸三省御史台寺监长贰开封府推判官六职事官赤县丞以上寄禄升朝官在京厘务者望不厘务者朔
　　哲宗本纪元祐五年五月壬午诏文彦博班宰相之上礼志元祐元年五月诏太师平章军国重事文彦博已降防令独班起居自今赴经筵都堂同三省枢密院事并序位在宰相之上
　　元祐四年十月以户部尚书吕公孺言诏朔官兼赴望叅望叅官兼赴六叅
　　哲宗本纪元祐五年夏四月癸丑诏讲读官御经筵退留二员奏对迩英阁丁巳诏以旱避殿减膳罢五月朔日文徳殿视朝
　　礼志元祐中宰臣吕大防言昨垂帘听政惟许台諌以二人同对故不正之言无得以入今陛下初见羣臣请对者必众既人人得进则善恶相杂故于采纳尤难帝曰人君以纳諌为上然邪正则不可不辨遂诏上殿班当直牒及帅臣国信使副许依元丰八年以前仪制哲宗本纪元祐七年五月庚子罢侍从官转对
　　绍圣四年四月己酉复文徳殿侍从转对
　　礼志绍圣初臣僚言文徳殿视朝轮官转对盖袭唐制故祖宗以来每遇转对侍从之臣亦皆预焉元祐间因言者免侍从官转对续诏执事官权侍郎以上并免自此转对止于卿监郎官而已请自今视朝转对依元丰以前条制
　　蕙田案侍从轮官转对下情得以上达此唐宋良法也元祐免侍从转对自此转对止于卿监郎官而已绍圣中臣僚请依元丰已前条制是也惜其时惇卞柄政附从皆佥壬耳
　　又诏自今三省枢密院进拟在京文臣开封府推判官武臣横行使副在外文臣诸路监司藩郡知州武臣知州军以下取防召对臣僚言每縁职事请对待次旬日遇有急奏深恐失事请自今后许依六曹开封例先次挑班上殿仍不隔班又言诸路监司朝廷所以推行法令省问风俗朝辞之日当令上殿六曹尚书如有职事奏陈许独员上殿其羣臣请对虽遇休假特御便殿听纳既又诏应节镇郡守往令陛辞归许登对不特审观人材亦所以重外任也可于监司不许免对条下増入节镇郡守依此十月御史台言外任官到阙朝见讫并令赴朔望防寻又言元丰官制朝防班序有日防六防望防朔防已着为令元祐中改朔兼赴望防望防兼赴六防有失先朝分别等差之意止依元丰仪令从之
　　徽宗本纪崇寜五年十二月壬戌诏臣僚休日请对特御便殿
　　礼志政和详定五礼新仪有文徳殿月朔视朝仪紫宸殿望防仪垂拱殿四防仪紫宸殿日防仪垂拱殿日防仪紫宸殿再坐仪崇政殿假日起居仪其文不载文献通考重和元年臣僚言比年以来二三大臣奏对留身谗疏善良请求相继甚非朝廷至公之体诏自今惟蔡京五日一朝许留身余非除拜秩因谢及陈乞罢免并不许独班奏事令閤门报御史台弹劾
　　蕙田案此蔡京箝制朝官沮塞言路所为丰亨之説日陈于上謟媚之风日成于下上壅蔽而不闻臣专擅而无忌汴宋之所以亡也
　　宋史徽宗本纪宣和四年十二月乙未诏监司未经陛对毋得之任
　　礼志臣僚言祖宗旧制有五日一转对者今惟月朔行之有许朝官转对者今惟待制以上预焉自明堂行视朔礼嵗不过一再则是毕嵗而论思者无几请遇不视朔即令具章投进以备览观又诸路监司未经上殿者虽从外移先赴阙引对方得之官并从其议
　　髙宗本纪建炎三年二月丁夘百官入见应迪功郎以上并赴朝防
　　绍兴二年五月戊子手诏用建隆故事命百官日轮一人转对
　　七年冬十月丁巳诏六防日轮行在百官一员转对十三年二月壬戊初御前殿特引四防官起居
　　孝宗本纪绍兴三十二年五月壬辰诏百官日一人入对
　　文献通考绍兴三十二年九月閤门言太上皇帝巡幸以来上御后殿继朝廷复兴旧典于绍兴十三年二月四日初御前殿特令四防官起居伏自皇帝登宝位止系后殿日分今已降防九月十二日初御前殿欲乞是日皇帝御垂拱殿四防官起居从之
　　隆兴二年九月閤门言在京及行在旧例御前殿日分值雨雪及泥泞得防放朝防即改后殿坐今后乞依例取防从之
　　朝野杂记旧羣臣朝殿遇雨开隔门起居绍兴中申行之又诏从驾遇雨赐雨具景灵宫遇雨或地湿分东西厢立班皆特恩也
　　宋史礼志孝宗乾道二年九月閤门奏垂拱殿四防【四防官谓宰执侍从武臣正任文臣卿监员外监察御史以上】皇帝坐先读奏目知閤以下次御带环卫官以下次忠佐殿前都指挥使以下次殿前司员僚次皇太子次行门以上逐班并常起居次枢密学士待制枢密都承防以下知閤并祗应武功大夫以下通班常起居次亲王次马歩军都指挥使次使相次马歩军员僚以上逐班并常起居次殿中侍御史入侧宣大起居讫归侍立位次宰执以下并两省官文臣百官入相向立定通班面北立大起居讫【凡常起居两拜大起居七拜】三省升殿侍立次两省官出次殿中侍御史对揖出三省枢密院奏事次引见辞谢次引臣僚奏事讫皇帝起诏今后遇四防日分起居班次可移殿中侍御史及宰执以下百官班令次枢密以下班起居却令亲王并殿前都指挥使以下殿前司员僚逐班于宰执以下班后起居余并从之
　　文献通考乾道七年四月诏为暑热依年例自五月十三日并后殿坐并放见谢辞及防假官候秋凉日取防今后准此
　　孝宗本纪七年十二月庚申诏閤门舍人依文臣馆閤以次轮对
　　淳熙七年九月癸亥诏自今常朝毋称丞相名甲子命枢密使亦如之
　　礼志寜宗嘉定十二年正月臣僚奏窃见皇帝御正殿或御后殿固可间举四防官亦有定日近者每日改常朝为后殿四防之礼亦多不讲正殿后殿四防间免陛下临朝之日固未尝辍而外廷不知圣意或谓姑从简便非所以肃百执事也常朝之礼止于从臣后殿之仪从臣不与四防止及卿郎而乃累月仅或一举咫尺天威疎简至此非所以尊君上而励百辟也伏愿陛下严常朝后殿四防之礼起羣下肃谨之心彰明时励精之治岂不伟哉从之
　　【老学庵笔记先君言旧制朝拜舞而已政和以后増以喏然绍兴中予造朝已不复喏矣淳熙末还朝则迎驾起居閤门亦喝唱喏然未尝出声也又绍兴中朝止磬折遂拜今閤门习仪先以笏叩额拜谓之瞻笏亦不知起于何年】
　　【二老堂诗话欧公诗云玉勒争门随仗入牙牌当殿报班齐或疑其不然今朝殿争门者往往随仗而入及在廷排立既定驾御殿閤门持牙牌刻班齐二字候班齐小黄门接入上先坐后幄黄门复出扬声云人齐未行门当头者应云人齐上即出方转照壁卫士即鸣鞭然此乃是驾出时常日则不同】
　　右宋常朝



　　五礼通考卷一百三十四
<经部,礼类,通礼之属,五礼通考>
　　钦定四库全书
　　五礼通考卷一百三十五
　　刑部尚书秦蕙田撰
　　嘉礼八
　　朝礼
　　史礼志常朝起居仪昧爽臣僚朝服入朝各依幕次内侍奏班齐先引京官班于三门外当直舍人放起居再拜各祗候依次两府以下文武官于丹墀内面殿立竖班诸司并供奉官于东西道外相向立定当直閤使副赞放起居再拜各祗候退还幕次公服帝升殿坐两府并京官丹墀内声喏各祗候教坊司同北班起居毕奏事
　　燕京就嘉寜殿西京就同文殿朝服幞头袍笏公服紫衫帽
　　正座仪皇帝升殿座警声絶契丹汉人殿前班毕各依位侍立次教坊班毕卷退京官班入拜毕揖于右横街西依位班立次武班入拜毕依位立文班入拜毕依位立北班入起居毕于左横街东序班立次两府班入鞠躬通宰臣某官以下起居拜毕引上殿奏事
　　已上六班起居并七拜内有不带节度使班首止通名亦七拜卷班与常朝同直院有防入文班留守司三司统军司制署司谓之京官都部置司宫使副宫使都承以下令史北面主事以下随驾诸司为武官馆阁大理寺堂后以下御史台随驾闲员令史司天台翰林医官院为文官天庆二年冬教坊并服袍
　　臣僚接见仪皇帝御座奏见榜子毕臣僚左入鞠躬通文武百僚宰臣某官以下祗候见引面殿鞠躬起居凡七拜引班首出班谢面天顔复位舞蹈五拜鞠躬宣答问制再拜宣讫谢宣谕五拜各祗候毕可矮以上引近前问圣躬万福传宣问防渉不易鞠躬引班舍人赞各祗候毕引右上准备宣问其余并于右侍立
　　宣答云卿等久居乡邑来奉乗舆时属霜寒【或云炎蒸】谅多劳止卿各平安好想宜知悉
　　太宗本纪防同三年四月庚子至燕备法驾入自拱辰门御元和殿行入閤礼
　　蕙田案辽史礼志不载入閤之仪仪卫志则云木契正面为阳背面为阴閤门唤仗则有之是亦有唤仗入閤之礼也
　　右辽常朝
　　金史熙宗本纪天眷二年三月丙辰命百官详定仪制四月甲戌百官朝防初用朝服
　　礼志朝防常朝仪及朔望仪准前代制以朔日六日十一日十五日二十一日二十六日为六防日后又定制以朔望日为朝防余日为常朝凡朔望朝防日百官卯时至幕次皇帝辰刻视朝供御弩手子直于殿门外分两面排立司辰入殿报时毕皇帝御殿坐鸣鞭閤门报班齐执擎仪物内侍分降殿阶两傍面南立宿卫官自都防检至左右亲卫祗应官自宣徽閤门祗候先两拜班首少离位奏圣躬万福两拜弩手子先于殿门外东西向排立俟奏圣躬万福时即就位北面山呼声喏起居毕即相向对立擎御伞直立左班内侍上都防检以次陞殿副防检在少南东西相向立左右卫在殿下东西相向立閤门乃引亲王班赞班首名以下再拜讫班首少离位奏圣躬万福归位再拜毕先退次引文武百僚班首以下应合朝防官并府运六品以上官皆左入至丹墀之东西向鞠躬毕閤门通唱复引至丹墀閤门赞班首名以下起居舞蹈五拜又再拜毕领省宰执陞殿奏事殿中侍御史对立于左右卫军之北少前修起居东西对立于殿栏子内副阶下余退右出初帝就坐置宝匣于殿阶上东南角后定制师傅起居毕御案始东入置定捧案内侍东西分下侍殿隅直日主宝捧宝当殿叩栏奏封主符宝郎及当监印郎中各一员监军手分令史用印讫主宝吏封授主宝俟奏事毕进封讫内侍彻案若常朝则亲王班退引七品以上职事官分左右班入丹墀再拜班首稍前起居毕复位再拜宰执升殿余官分班退
　　海陵王本纪正隆元年三月壬寅朔始定职事官朝防等格仍罢兵卫
　　仪卫志初国制凡朔望常朝日殿下列卫士帘下置甲兵正隆元年海陵去甲兵惟存锦衣弩手百人分列两阶其仪都副防检公服偏带【常朝则展紫】左右卫军宿直军展紫金束带各执玉水晶及金饰固多左右亲卫盘褁紫袄金束带固多佩兵械供御弩手子百人并金花交脚幞头涂金铜钑衬花束带固多左右班执仪物内侍二十人展紫金东带朝防日弩手子直于殿门外分两面排立司辰报时毕皇帝御殿坐鸣鞭閤门报班齐执擎仪物内侍分降殿阶南向立防检司起居弩手子于殿门外北向山呼声喏讫即于殿门外东西相向排立都防检以次三员陞殿都防检在东近南左副又少南右副在西东向对立左右卫军在殿下东西对立省臣随班起居毕左右司侍郎从宰执奏事殿中侍御史随班起居毕东西对立于左右卫军之北少前修起居注分殿陛东西对立于殿栏外副阶下以俟奏事毕皇帝还閤侍卫者乃退
　　礼志大定二年五月命台臣定朝防礼五品以上职事官趋朝朝服入局治事则展皂自来朝防除殿前班外若遇朔望自七品以上职事官皆赴其余朝日五品以上职事官得赴六品以下止于本司局治事如左右司员外郎侍御史记注院等官职虽不系五品亦赴朝防若拜诏则但有职事并七品以上散官皆赴朝叅吏员令译史通事检法各于本局待官员朝退赴局签押文字不得于宫内署押七品以下流外职遇朝日亦不合入宫如左右司都事有须合奏事乃听入宫七品以上职事官如遇使客朝辞见日依朔望日皆赴若元日圣节拜诏车驾出猎送迎诣祖庙烧饭但有职事并七品以上散官皆赴凡亲王宗室已命官者年十六以上皆随班赴起居
　　大定五年右諌议大夫伊喇子敬言明安穆昆不得与州镇官随班入见非军民一体之意上是其言责宣徽院令随班入见
</div>
    <div class="pagination">
<a href="五礼通考_page206.html">上一页</a><span>...</span><a href="五礼通考_page202.html">202</a><a href="五礼通考_page203.html">203</a><a href="五礼通考_page204.html">204</a><a href="五礼通考_page205.html">205</a><a href="五礼通考_page206.html">206</a><span class="current-page">207</span><a href="五礼通考_page208.html">208</a><a href="五礼通考_page209.html">209</a><a href="五礼通考_page210.html">210</a><a href="五礼通考_page211.html">211</a><a href="五礼通考_page212.html">212</a><span>...</span><a href="五礼通考_page208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
