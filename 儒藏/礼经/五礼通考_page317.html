<!DOCTYPE html>
<html>
<head>
    <meta charset="UTF-8">
    <title>五礼通考 - 第 317 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 317 页/共 431 页</h1>
    <div class="content">　　二十八年冬大无麦禾【注书于冬者五谷毕入计食不足而后书】
　　张氏以寜曰冬周十月也豳风十月纳禾稼故曰五谷毕入计食不足
　　湛氏若水曰周之冬乃夏之八九十月也至收成之时而后知麦禾皆无故曰大无也
　　三十一年冬不雨
　　张氏洽曰庄公无闵雨之志独酉戌亥之月不雨故不得阅时而言也
　　僖公三年春王正月不雨夏四月不雨　谷梁传一时言不雨者闵雨也有志乎民者也
　　赵氏鹏飞曰正月今之十一月四月今之二月此时不雨无害于农而必书者又见僖公之念雨也
　　三年六月雨
　　髙氏防曰周六月夏四月建巳之月万物始盛待雨而大古者以是月雩而祈雨则六月之雨尤为可喜
　　僖公五年左氏传春王正月辛亥朔日南至【注周正月今之十一月月之一日冬至也】
　　张氏以寜曰周之春夏之冬也至日在夏十一月书日南至不书冬至者周十一月非冬也
　　晋侯围上阳卜偃曰克之公曰何时对曰其九月十月之交乎丙子旦日在尾月在策鹑火中必此时也冬十二月丙子朔晋灭虢【注以星騐推之知九月十月之交谓夏九月十月也周十二月夏之十月】
　　顾氏栋髙曰卜偃对君之言乃是夏正先儒谓晋行夏时此其证也
　　十年冬大雨雪
　　张氏以寜曰周十月也孟冬水始氷地始冻书大雨雪寒甚过度也
　　黄氏仲炎曰雨雪常也惟大而为害故书独桓八年冬十月雨雪不言大者周之十月今之八月非雨雪之时故以异书也
　　湛氏若水曰周之冬酉戌亥月夏之八九十月也是时隂结而未凝故以为异
　　三十三年十二月陨霜不杀草李梅实　公羊传书不时也【注周之十二月夏十月也】
　　张氏以寜曰汉书五行志刘向曰周十二月今十月君诛不行舒缓之应
　　黄氏仲炎曰经书陨霜二一曰陨霜不杀草一曰陨霜杀菽盖周之十二月夏十月也霜当杀草而不杀草异也周之十月夏八月也未当陨霜而杀菽亦异也
　　文公二年自十有二月不雨至于秋七月【注周七月今五月也不雨是为灾】
　　宣公十五年秋螽冬蝝生
　　孙氏觉曰蝝者螽之子春秋之秋夏时之夏也春秋之冬夏时之秋也螽为灾于夏而蝝生于秋一嵗而再见故谨志之左氏公羊皆曰幸之以蝝生于冬物皆已收而不为灾案秋乃五谷大成之时安得曰不为灾乎且生而不为灾亦无用书矣
　　成公元年春二月无氷【注周二月今之十二月也而无氷书冬温　疏襄二十八年春无氷则是竟春无氷此亦应终一春无氷而书在二月下者以盛寒之月书之也今之十二月寒最甚此月无氷是终无氷矣】
　　七年冬大雩
　　刘氏敞曰谷梁曰冬无为雩也非也周之十月今之八月若久不雨可得不雩乎
　　十年左氏传六月丙午晋侯欲麦使甸人献麦【注周六月夏四月麦始熟】
　　十六年春王正月雨水氷【注记寒过节　疏正月是今之仲冬十一月时犹有雨未是盛寒雨下即着树为氷记寒甚之过其节度】
　　十七年九月辛丑用郊公羊传用者不宜用也正月非所用郊也【注周之九月夏之七月非郊时故加用之】
　　吴氏曰九月乃夏时孟秋建申之月岂郊之时乎不卜日不卜牲而强用其礼故曰用非时之甚也
　　襄公二十七年冬十有二月乙亥朔日有食之　公羊传十一月乙亥朔日有食之辰在申司律过也再失闰矣【注周十一月夏九月斗当建戍而在申故知再失闰也　疏经言十二月而传言十一月今杜以长律推之知乙亥是十一月朔非十二月也若是十二月当为辰在亥以申为亥则是三失闰不止再失矣】二十八年春无氷【注前年知其再失闵顿置两闰以应天正故此年正月仍复建子得以无氷为灾而书】
　　张氏以寜曰周之春夏之冬也杜氏明以建子为春矣不书正月疑脱文
　　湛氏若水曰周之春子丑寅月也子丑之月气方寒正凿氷之时故以无氷见异
　　昭公十七年夏六月甲戌朔日有食之　左氏传祝史请所用币平子御之曰唯正月朔慝未作日有食之于是乎有伐鼓用币礼也其余则否太史曰在此月也日过分而未至三辰有灾于是乎百官降物君不举辟移时乐奏鼓祝用币史用辞故夏书曰辰不集于房瞽奏鼓啬夫驰庶人走此月朔之谓也当夏四月是谓孟夏【注正月谓建巳正阳之月于周为六月于夏为四月平子以为六月非正月故太史答言在此月也言此六月当春分夏至之中为夏家之四月是谓孟夏之月】
　　二十年左氏传春王二月己丑日南至【注是歳朔旦冬至之歳也当言正月己丑朔日南至时史失闰闰更在二月后传特具于此以正律之矣】
　　顾氏栋髙曰案周若不改时月岂有春正月冬至之理乎合之僖五年春秋之用周正益信
　　二十四年夏五月乙未朔日有食之左氏传梓慎曰将水昭子曰旱也日过分【注五月建辰故曰巳过春分之节】而阳犹不克克必甚能无旱乎
　　顾氏栋髙曰案经书夏五月而传云日过分仅过春分之节则周之五月为夏之春三月亦周正也
　　定公元年冬十月陨霜杀菽　公羊传记异也【注周十月夏八月防霜用事未可杀也】
　　哀公十二年冬十有二月螽　左氏传火伏而后蛰者毕今火犹西流司厯过也【注周十二月今十月是嵗失不置防虽书十二月实今之九月火伏在今十月九月初尚温故有螽】
　　张氏以寜曰汉五行志刘歆曰周十二月夏十月火星既伏蛰虫皆毕天之见异也
　　十四年春西狩获麟【注冬猎曰狩　疏释天云冬猎曰狩周之春夏之冬故称狩也张氏叙春秋正朔辨古者三正迭用建寅建丑建子皆一代之正朔也既为正朔则各以子月丑月寅月为正月矣正者十二月之始而春者四时之始月改则春移阳生子月即为春隂生午月即为秋周之正朔在十一月一阳已复原可为春譬之夜半子初当为明日之始无可疑也而说春秋者因夫子行夏时之语而引商书元祀十有二月为不改月汉书元年冬十月为不改时顾以左氏有王周正月之文则周但改月而时不改夫旣不改时矣是旧史本据夏时而书冬正月夫子反易为春以乱之千载而下且不知周之正朔为何月何时又何自知以夏时冠周月使人钦其善而行之乎案经襄公二十八年春书无永若夏时之春则无氷不为异也僖公十年冬书大雨雪若夏时之冬则大雨雪亦非异也左传昭十七年夏六月太史曰日过分而未至当夏四月是为孟夏梓慎曰火出于夏为三月于商为四月于周为五月是则周之正朔改月并改其时之明騐不待吕氏熊氏李氏广引他经书传证之而已了然也虽然正者王之正则春亦王之春若但记周之正朔何不曰王春正月乎而乃冠王于月特升春于王则先儒所谓行夏时者亦非无因矣盖王者王之事也春者天之时也系之王者王可得而改不系之王者王不可得而改故先书春而后书王正月明此之为春以其为王之正月耳三正迭用惟夏得天则行夏时之意实于是寓焉此之谓化工之笔徒以为记周之正朔则亦考之不详矣周礼又有正月正嵗之异则何也正月即王之正月正嵗则夏正之嵗耳凌人正嵗十有二月令斩氷如周正之嵗则十二月未可斩氷矣夏时遵行已久故诗书亦兼用夏时惟春秋及周礼为一王之法则纯用周正故别之为正嵗谓之正嵗则夏时之正亦可见矣若春秋而竟以夏时冠周月则是孔子本欲正诸侯之僭窃者而反敢先自变乱周之正朔也欤】
　　礼记明堂位鲁君孟春乘大辂建弧韣祀帝于郊季夏六月以禘礼祀周公于太庙【注孟春建子之月鲁之始郊日以至季夏建已之月】张氏以寜曰建子是十一月而谓之孟春建已是四月而谓之季夏六月则春秋建子之为春明矣
　　杂记孟献子曰正月日至可以有事于上帝七月日至可以有事于祖七月而禘献子为之也【注周正月建子之月七月日至夏至日也献子欲以两至相对建子冬至既祭上帝则建午夏至亦可禘祖非也鲁之祭祀宗庙亦犹用夏家之法大祭宜用首时应禘于孟月于夏是四月于周为六月传记礼之所由失】
　　张氏以寜曰建子之月冬至而曰正月日至不曰冬至以周十一月不为冬也建午之月夏至而曰七月日至不曰夏至以周五月不为夏也然则春秋建子之月不以为冬而以为春亦明矣
　　顾氏栋髙曰此篇言七月而禘献子为之为礼之所由失则禘宜在季夏六月明矣周之六月夏之孟夏四月也祭宗庙宜在首时禘应于孟月所谓祭享犹自夏焉二篇相为表里而此篇之言证周改时改月尤明白
　　论语莫春者春服既成冠者五六人童子六七人浴乎沂风乎舞雩咏而归【注包曰莫春者季春三月也】
　　孟子七八月之间旱【注周七八月夏之五六月也】
　　秋阳以暴之【注秋阳周之秋夏之五六月盛阳也】
　　嵗十一月徒杠成十二月舆梁成【注周十一月夏九月周十二月夏十月也】朱子曰夏令曰十月成梁盖农功已毕可用民力又时将寒沍
　　七八月之间雨集【注周七八月夏五六月也】
　　公都子曰冬日则饮汤夏日则饮水
　　顾氏栋髙曰此冬日夏日当指夏正言若周之夏日是夏之二三四月岂宜饮水乎
　　右周正朔
　　史记秦始皇本纪秦初并天下改年始朝贺皆自十月朔
　　蕙田案赵氏汸万氏斯大以殷周曰改正朔则以所改之月为正月秦改年始则仍以夏时纪月而以十月为年始是改年始与改正朔有别也此由不知史迁作本纪在太初正律以后以夏时追改其月名非秦史所纪如此故妄生分别耳
　　右秦正朔
　　封禅书髙祖初起祷丰枌榆社徇沛为沛公祠蚩尤衅鼓旗遂以十月至灞上与诸侯平咸阳立为汉王因以十月为年首
　　汉书髙帝本纪元年冬十月五星聚于东井沛公至霸上春正月羽阳尊懐王为义帝
　　顔氏师古曰凡此诸月号皆太初正律之后纪事者追改之非当时本称也以十月为嵗首即谓十月为正月今此真正月当时谓之四月耳他皆类此
　　天文志汉元年冬十月五星聚于东井以律推之从嵗星也
　　刘氏攽曰案律太白辰星去日率不能一两次耳今十月而从嵗星于东井非也然则五星以秦之十月聚东井耳秦之十月今七月日当在鹑尾故太白辰星得从嵗星也
　　叔孙通传汉七年长乐宫成诸侯羣臣朝十月
　　顔氏师古曰汉时尚以十月为正月故行朝嵗之礼史家追书十月
　　武帝本纪太初元年夏五月正厯以正月为嵗首色上黄数用五
　　顔氏师古曰谓以建寅之月为正也未正律之前谓建亥之月为正今此言以正月为嵗首者史追正其月名
　　丹铅总録文选古诗十九首非一人之作亦非一时也其曰玉衡指孟冬而上云促织下云秋蝉盖汉之孟冬非夏之孟冬矣汉袭秦制以十月为嵗首汉之孟冬夏之七月也其曰孟冬寒气至北风何惨栗则汉武帝已改秦朔用夏以后时也三代改朔不改月古人辨证博引经传多矣独未引此耳又唐储光羲诗夏王纪冬令殷人乃正月此亦一证
　　右汉改正朔
　　魏志辛毘传文帝践祚毘迁侍中赐爵关内侯时议改正朔毘以魏氏遵舜禹之统应天顺民至于汤武以战伐定天下乃改正朔孔子曰行夏之时左氏传曰夏数为得天正何必期于相反帝善而从之
　　宋书礼志魏文帝虽受禅于汉而以夏数为得天故黄初元年诏曰孔子称行夏之时乘殷之辂服周之冕乐则韶舞此圣人集羣代之美事为后王法制也传曰夏数为得天朕承唐虞之美至于正朔当依虞夏故事若殊徽号异器械制礼乐易服色用牲币自当随土德之数每四时之季月服黄十八日腊以丑牲用白其餙节旄自当赤但节幡黄耳其余郊祀天地朝会四时之服宜如汉制宗庙所服一如周礼尚书令桓阶等奏据三正周复之义国家承汉氏人正之后当受之以地正牺牲宜用白今从汉十三月正则牺牲不得独改今新建皇统宜稽古典先代以从天命而告朔牺牲一皆不改非所以明革命之义也诏曰服色如所奏其余宜如虞承唐但腊日用丑耳此亦圣人之制也
　　魏志明帝本纪景初元年春正月壬辰山荏县言黄龙见于是有司奏以为魏得地统宜以建丑之月为正三月定律改年为孟夏四月服色尚黄牺牲用白戎事乘黑首白马建大赤之旂朝会建大白之旗其春夏秋冬孟仲季月虽与正嵗不同至于郊祀迎气礿祀蒸尝巡狩搜田分至启闭班宣时令中气早晚敬授民事皆以正嵗斗建为律数之序
　　齐王本纪景初三年正月丁亥即皇帝位十二月诏曰烈祖明皇帝以正月弃背天下臣子永惟忌日之哀其复用夏正虽违先帝通三统之义斯亦礼志所由变改也又夏正于数为得天正其以建寅之月为正始元年正月以建丑月为后十二月
　　右魏改正朔
　　唐书武后本纪天授元年正月庚辰大赦改元曰载初以十一月为正月十二月为腊月来嵗正月为一月久视元年十月甲寅复唐正月大赦
　　旧唐书武后本纪圣厯三年五月癸丑改元为久视冬十月甲寅复唐正朔改一月为正月仍以为嵗首正月依旧为十一月大赦天下
　　唐书肃宗本纪上元二年九月壬寅以十一月为嵗首月以斗所建辰为名
　　宝应元年建已月乙丑复以正月为嵗首建巳月为四月
　　右唐改正朔









　　五礼通考卷一百九十八
<经部,礼类,通礼之属,五礼通考>
　　钦定四库全书
　　五礼通考卷一百九十九
　　刑部尚书秦蕙田撰
　　嘉礼七十二
　　观象授时
　　蕙田案王者奉若天道莫先于敬授人时尧
　　正四仲舜齐七政周用五纪其道一也因寒暑之发敛节气之早晚而騐草木禽兽之变辨作讹成易之期古圣人所以亮天工而熙庶绩者其事特重焉今采尧典诗七月夏小正月令诸篇存累代之旧章备因时之善制自东汉以下有读时令之仪杜氏通典入之嘉礼兹亦附见于后云
　　书尧典敬授人时【传敬记天时以授人也】
　　蔡氏沈曰人时谓耕获之凡民事早晚之所关也
　　平秩东作日中星鸟以殷仲春厥民析鸟兽孳尾【传嵗起于东而始就耕谓之东作平均次序东作之事以务农也冬寒无事并入室处春事既起丁壮就功厥其也言其民老壮分析乳化曰孳交接曰尾】　平秩南讹敬致日永星火以正仲夏厥民因鸟兽希革【传平序南方化育之事敬行其教以致其功因谓老弱因就在田之丁壮以助农也夏时鸟兽毛羽希少改易革改也】　平秩西成宵中星虚以殷仲秋厥民夷鸟兽毛毨【传秋西方万物成平序其政助成物夷平也老壮在田与夏平也毨理也毛更生整理】　平在朔易日短星昴以正仲冬厥民隩鸟兽氄毛【传易谓嵗改易于北方平均在察其政以顺天常隩室也民改嵗入此室处以辟风寒鸟兽皆生耎毳细毛以自温焉】
　　朱子曰平秩东作之类只是如今谷雨芒种之节类
</div>
    <div class="pagination">
<a href="五礼通考_page316.html">上一页</a><span>...</span><a href="五礼通考_page312.html">312</a><a href="五礼通考_page313.html">313</a><a href="五礼通考_page314.html">314</a><a href="五礼通考_page315.html">315</a><a href="五礼通考_page316.html">316</a><span class="current-page">317</span><a href="五礼通考_page318.html">318</a><a href="五礼通考_page319.html">319</a><a href="五礼通考_page320.html">320</a><a href="五礼通考_page321.html">321</a><a href="五礼通考_page322.html">322</a><span>...</span><a href="五礼通考_page318.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
