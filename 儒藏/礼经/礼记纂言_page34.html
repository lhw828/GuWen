<!DOCTYPE html>
<html>
<head>
    <meta charset="UTF-8">
    <title>礼记纂言 - 第 34 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记纂言 - 第 34 页/共 50 页</h1>
    <div class="content">　　曾子曰国无道君子耻盈礼焉国奢则示之以俭国俭则示之以礼
　　【郑氏曰时齐方奢矫之是也长乐陈氏曰国奢则示以俭者时之过则矫之以不及也国俭则示以礼者时之不及则救之以中也澄曰国无道谓上自君身下至民俗皆骄侈滛纵也盈满也谓于礼之当然者亦减杀而不使得盈满如正礼也有子诋晏子之俭为不知礼故曽子言君子处无道之国以一身自盈于礼而不能矫时之为耻也齐国素奢奢者于礼有过无不及则晏子躬行率先示以不及乎礼之俭俭者非礼之正矫时而已若国俗素俭者于礼无过有不及则当躬行率先示以正合乎中之礼礼者得礼之正无过无不及者也前云恭敬则许其知礼后云示俭则不许其为礼曾子之言未尝偏党也】
　　○晋献文子成室晋大夫发焉张老曰美哉轮焉美哉奂焉歌于斯哭于斯聚国族于斯文子曰武也得歌于斯哭于斯聚国族于斯是全要领以从先大夫于九亰也北面再拜稽首君子谓之善颂善祷【要一遥切亰读作原或如字郑氏曰文子赵武也作室成晋君献之谓贺也诸大夫亦发礼以徃轮轮囷言髙大奂言众多心讥其奢也言此者祭祀死丧燕防于此足矣欲防其后复为全要领者免于刑诛也亰当为原葢字之误晋卿大夫之地在九原善颂谓张老之言善祷谓文子之言祷求也孔氏曰晋君既贺朝庭大夫并发礼从君徃贺之张老亦徃庆之一大夫也心讥文子宫室饰丽佯美之也奂文章貌焕烂众多也歌祭祀时奏乐也大夫祭无乐春秋时或有之也斯此也哭居防哭泣位也聚国族燕国宾及防宗族也于斯者始终永足勿再造作也领颈也古者罪重要斩罪轻颈刑也先大夫谓文子父祖以其世为大夫故称父祖为先大夫也九原文子家世旧地也文子觉讥故称名述张老语言若得保此宅以歌哭终余年是完全要领夀终而卒以从先大夫于九原也辞毕稽首受谏也北面者在堂礼也乡饮酒礼宾主皆北面拜张老因美而讥之为善颂文子闻过即服而拜为善祷澄曰轮谓室之深广从之深为轮横之广为广言轮以该广也奂谓室之华丽与焕乎有文章之焕通称人之善曰颂求己之福曰祷方氏曰发谓以礼落成楚子成章华之台愿与诸侯落之葢发与落皆有始意九京即九原指其冢之髙曰京指其地之广曰原庐陵胡氏曰谓晋君贺其成室为献恐非或赵武諡献文尔当考】
　　○赵文子与叔誉观乎九原文子曰死者如可作也吾谁与归叔誉曰其阳处父乎文子曰行并植于晋国不没其身其知不足称也其舅犯乎文子曰见利不顾其君其仁不足称也我则随武子乎利其君不忘其身谋其身不遗其友晋人谓文子知人【并必正切植直吏切知音智郑氏曰叔誉叔向也晋羊舌大夫之孙名肸作起也阳处父襄公之太传并犹专也植或为时刚而专己为狐射姑所杀没络也舅犯久与文公辟难至将反国无安君之心及河授璧诈请亡要君以利武子士防也食邑于随范字季谓文子知人者见其所善于前则知其来所举孔氏曰羊舌邑名晋公族为大夫生职职生叔向文子云此处先世大夫死者既众假令可起而生吾于众大夫之内谁最贤可以与归按左传文五年寗嬴从阳处父及温而还其妻问之嬴曰夫子刚文六年晋搜于夷使狐射姑将中军赵盾佐之阳处父至自温改搜于董易中军以赵盾为将狐射姑却为佐狐射姑恨之使续鞫居杀阳处父并谓并它事以为已有专权也植谓刚也文子言处父行专权刚强于晋国自招祸害不得以理终殁其身是无知以防身逺害也僖五年文公辟骊姬之难二十四年反国及河子犯以璧授公子曰臣负羁絏从君廵于天下臣之罪甚多臣犹知之而况君乎请由此亡公子曰所反国不与舅氏同心者有如白水文子言舅犯见君反国恐不与己利禄遂不顾其君诈欲奔去要君求利是无仁心爱念其君也利其君谓进思尽忠不忘其身谓保全父母遗体凡人利君者多性行偏特不顾其身谋身者多独善于己遗弃故旧随武子广周备既能利君又能不忘其身既能谋身又能不遗其友左传防二十七年论范武子之德谓夫子之家事治言于晋国无隠情无隠情则利君也家事治则不忘身也然文七年士防与先蔑俱迎公子雍在秦三年不见先蔑后士防还晋遂不见先蔑而归是遗其友也而云不遗者彼共先蔑迎公子雍惧其同罪祸及于己故不见之非是无故相遗也澄曰孔疏以士防不见先蔑为遗其友非也此正是谋身不遗友之一事葢晋使先蔑士防迎公子雍于秦既而背之遂败秦师则晋失信获罪于秦矣秦若怒晋而怒其使则二人俱不免于罪幸秦穆寛容之傥士防数见先蔑似若有谋秦必生疑于身于友俱有祸害故在秦不见之也及士防还晋若见先蔑秦必疑先蔑与知士防逃归之情亦将累及先蔑故还晋亦不见之也葢唯恐因己之见使秦疑先蔑而或受祸害也并植二字未详姑从郑注并犹兼也如子路之兼人植谓刚直挺立如木之植国语作亷直疑是并葢亷字缺损植葢直字増多也其舅犯之上无叔誉曰省文记者记文子与叔誉之言而特以晋人谓文子知人一句结之于后也方氏曰武子有利君之仁又有不忘身之知异夫处父矣有谋身之知又有不遗友之仁异乎舅犯矣】
　　文子其中退然如不胜衣其言呐呐然如不出诸其口所举于晋国管库之士七十有余家生不交利死不属其子焉【退然或作追亦音退胜音升呐如悦切属音烛】
　　【郑氏曰中身也乡射记曰弓二寸以为矦中退和柔貌或为妥呐呐舒小貌管键也库物所藏管库之士府史以下官长所置也举之于君以为大夫士也不交利亷也不属其子洁也方氏曰进为强退为弱如不胜衣弱也澄曰言文子身形虽不强壮口语虽不敏给而其行之善如此所举于司管籥守库藏之贱人升为大夫士而有家者七十有余谓众多也人有才能虽贱必举此其利君之忠也生则于利无所欲死则于子无所私此其谋身之介也记者既言晋人谓文子知人因遂颂美文子以终上文之意孔氏曰文子生存之日不交渉于利临死之时不私属其子于君及朝廷然其成室被张老讥乐奏肆夏失礼所从始礼记显其奢僣晋为覇主总领诸侯武为晋相光显威德事势须然无废其行之善李氏曰文子之所慕止于随防故所举止于晋国止于管库之士而谓之知人者止于晋人而已矣】
　　○鲁人有周丰也者哀公执挚请见之而曰不可公曰我其己夫【夫音扶】
　　【郑氏曰挚禽挚也诸侯而用禽挚降尊就卑之义下贤也不可者辞君以尊见卑也士礼先生异爵者请见之则辞已止也重强变贤也】
　　使人问焉曰有虞氏未施信于民而民信之夏后氏未施敬于民而民敬之何施而得斯于民也
　　【问谓使人以物徃遗之而因致所欲言也施谓施行信谓诚实敬谓慤谨斯此也谓此信敬虞夏之时未尝施教信教敬之令于民而民皆自然信敬不知教令之外何所施行而能得此信敬于民也帝之世言信谓其情之实也王之世言敬谓其行之谨也】
　　对曰墟墓之间未施哀于民而民哀社稷宗庙之中未施敬于民而民敬殷人作誓而民始畔周人作防而民始疑茍无礼义忠信诚慤之心以涖之虽固结之民其不解乎【墟去鱼切】
　　【郑氏曰墟毁灭无后之地言民见悲哀之处则悲哀见庄敬之处则庄敬非必有使之者孔氏曰周丰之意以虞之与夏由行信敬于己民自学之不须设言号令故人在丘墟坟墓间悲哀之处未施教使之哀而民自哀人在社稷宗庙中严敬之处未施教使之敬而民自敬民之从君在君所行不在言也若身不行言亦无益方氏曰墟墓宗庙社稷无情于感民而民哀敬殷誓周防有心于制民而民畔疑周丰欲哀公修信敬以感民而已澄曰此信此敬民心固有一有所感发则其心油然而生民心之信敬君心所同然也虞夏之君亦惟尽其信敬之道于己以感发其民而民自兴信兴敬不待施教令也誓者戒众之辞防者聚众之事凡戒众者必防聚之凡聚众者必誓戒之誓必有防防必有誓二者互相备殷人之誓葢欲于誓之之防而纠合协比之也反不能使之合而民心离故曰畔周人之防葢欲于防之之誓而晓喻勑励之也反不能使之喻而民心惑故曰疑以此见殷周之言教不如虞夏之身先也然此特殷周末世所为尔如汤之誓武王之防民岂有畔而疑者哉苟犹云若也礼义之慤谓敬也忠信之诚谓信也人君若无此心以临涖其民而感发之虽欲以誓防丁寜之言教坚固而结之使不解散然无身教之本而徒恃言教之未民其有不解散而畔疑者乎】
　　○歳旱穆公召县子而问然曰天久不雨吾欲防尪而奚若曰天则不雨而防人之疾子虐毋乃不可与然则吾欲防巫而奚若曰天则不雨而望之愚妇人于以求之毋乃已疏乎徙市则奚若曰天子崩巷市七日诸疾薨巷市三日为之徙市不亦可乎【县音防歩卜切尪乌光切与音余为去声】
　　【郑氏曰然之言焉也尪者面乡天觊天哀而雨之奚若何如也锢疾人之所哀防之是虐巫主接神亦觊天哀而雨之春秋传説巫在女曰巫在男曰觋周礼女巫旱暵则舞雩已犹甚也徙市者庶人之丧礼今徙市是忧戚于旱若丧孔氏曰已疏言甚疏远于求雨之道理天子诸侯之丧必巷市者以庶人忧戚无复求覔财利要有急须之物不得不求故于邑里之内而为巷市今徙市若居天子诸侯之丧也山隂陆氏曰问然问其所以然长乐陈氏曰先王之于旱也内则责诸己外则求诸神责诸己则有成汤之事宣王之行求诸神则巫以女巫舞以皇舞祭以雩礼以牲璧责诸己者本也求诸神者则以为文而已穆公不能责诸己又不知求诸神而欲防尪与巫岂不惑哉】
　　○齐大饥黔敖为食于路以待饿者而食之有饿者防袂辑屦贸贸然来黔敖左奉食右执饮曰嗟来食其目而视之曰予唯不食嗟来之食以至于斯也从而谢焉终不食而死曾子闻之曰防与其嗟也可去其谢也可食【为食而食奉食并音嗣奉芳勇切与音余】
　　【郑氏曰防袂不欲见人也辑敛也敛屦力惫不能屦也贸贸目不明之貌嗟来食虽闵而呼之非敬辞从犹就也防犹无也无与指其狂狷之辞孔氏曰与语助黔敖见饿者困嗟愍而呼之来食饿者闻其嗟己无敬己之心于是发怒举其目而视之曰予惟不食嗟来无礼之食以至于此病困怒而遂去黔敖从逐其后辞谢焉饿者终不食而死曽子言饿者无如是与初时无礼之嗟也可怒之而去其终有礼之谢也可反回而食黄氏曰曽子之言乃举世千万人所同之心也饿夫之操岂在于斯乎葢以衰乱之世君昏政防灾沴荐至贤者不乐其生于世故诗云知我如此不如无生苟从曽子之言谢而复食岂若不屈其操不受其辱身虽一死而义存千古乎不然作记之人从何而载之使千载而下施小惠者不敢矜傲窃幸苟生之人胁肩谄笑之辈闻其志则心寒股栗知所愧耻岂不盛哉庐陵胡氏曰今人之急于禄食嗟而不去不谢而食者多矣视饿者有愧矣方氏曰饥言歳饿言人澄曰为食奉食食饭也目不明之瞀敄下从目贸易财货之贸下从贝此贸贸同声之字通用嗟者闵之之辞来者呼之之辞曽子之言君子之中饿者之操贤者之过也】
　　○工尹商阳与陈弃疾追吴师及之陈弃疾谓工尹商阳曰王事也子手弓而可手弓子射之射之毙一人韔弓又及谓之又毙二人每毙一人揜其目止其御曰朝不坐燕不与杀三人亦足以反命矣孔子曰杀人之中又有礼焉【射食亦切朝音朝与音豫】
　　【郑氏曰工尹官名弃疾楚公子弃疾也鲁昭八年楚师灭陈县之因号焉至十二年楚子使荡侯潘子司马督嚣尹午陵尹喜围徐以惧吴于时有吴师商阳仁不忍伤人弃疾以王事劝之毙仆也韔韬也韔弓不忍复射也掩其目不忍视之也朝燕于寝大夫坐于上士立于下商阳与御者皆士也兵车参乘射者在左戈盾在右御在中央孔子曰有礼焉善之也方氏曰手弓谓以手执之犹公羊传所谓手剑也孔氏曰按左传弃疾不与围徐又不见有吴师手弓者令其彀弓而射也杀人之中有礼者韔弓掩目等是也传云戎昭果毅商阳行仁而孔子善之者彼谓勍敌与我决战虽及胡耉获则杀之此谓吴师既走而遂之则不逐奔之义故为有礼也临川王氏曰春秋末世诸侯无义战士庶人不幸而在军旅之间君命既不可废谓之强战则又为与于不仁如商阳者可也是以孔子善之也长乐陈氏曰从君之大义而忘己之不忍君子之所不为行己之不忍而废君之命君子之所不敢楚工尹商阳追吴师而射之每毙一人则掩其目其所不忍仁也不废君命义也礼者仁义而已孔子所以谓之有礼也大夫于朝则坐于燕则与故其责重士于朝则立于燕则不与故其责轻商阳所杀止于三者姑以成礼而已然则朝坐燕与为商阳者如之何曰必陈善以闭邪引君以当道有所不战战之所以止战有所不杀杀之所以止杀庸有不义之举哉商阳以楚为不义而不去何也君子去处有道废兴有命天下皆齐也陈文子去齐孔子不以为仁天下皆鲁也柳下惠不去鲁孟子不以为非圣天下皆楚也则商阳不去楚君子岂以为非礼哉庐陵胡氏曰杀敌为果易之戮也商阳杀敌不果而云朝燕不与以私怨怼其君安得为有礼葢春秋无义战彼善于此而已澄曰商阳有不忍之仁又颇知不逐奔之义弃疾使之手弓而后手弓使之射而后射毙一人遄韔其弓谓之者弃疾复使之射也而后再射又毙二人毎杀必掩其目杀人甚非其心也故止御者令勿更逺追然己意非御所能知又难以语之故曰朝不坐燕不与杀三人亦足以反命聊为此言以止其御非是忿其位卑而不尽力多杀也胡邦衡以不果于杀罪之又以怨怼其君入其罪所见与孔子异矣王陈葢合于春秋及孟子之意者哉】
　　○吴侵陈斩祀杀厉师还出竟陈行人仪使于师夫差谓太宰嚭曰是夫也多言盍尝问焉师必有名人之称斯师也者则谓之何行人仪曰古之侵伐者不斩祀不杀厉不获二毛今斯师也杀厉与其不谓之杀厉之师与太宰嚭曰反尔地归尔子则谓之何曰君王讨敝邑之罪又矜而赦之师与有无名乎【还音旋夫音扶嚭普被切与音余旧本云陈太宰嚭使于师夫差谓行人仪曰鄱阳洪氏曰按嚭乃吴夫差之宰陈遣使者正用行人则仪乃陈臣也记礼者简防差互更错其名当云陈行人仪使于师夫差使太宰嚭问之澄按洪氏正千载之讹今从其説两易二人之名又有太宰嚭三字旧本在曰古之侵伐者之上今移在曰反尔地之上而孔疏凡用二人之名者亦皆为之两易则文义协顺矣郑氏曰吴侵陈以鲁哀元年秋祀神位有屋树者厉疫病行人太宰官名也夫差吴子光之子盍何不也尝犹试也夫差修旧怨庶几其师有善名获谓系虏之二毛鬓发班白者其不谓之杀厉之师与欲防切之故其言似若不审然正言杀厉重人归尔子谓所获民臣君王者吴楚僣号称王也师与有无名乎又防劝之终其意孔氏曰初吴子光伐楚召陈怀公怀公不从夫差克越乃修先君之怨而侵陈是夫谓行人仪夫差谓何不试问我修先君之怨而兴此师必有善名在外众人称此师则谓之何欲令太宰嚭以此问行人仪也不斩祀不杀厉不获二毛此古之侵伐者以至胜攻至防用兵如此行人仪特举古之礼以驳吴师之恶杀厉重于斩祀故讥杀厉以防切之意欲得吴哀矜吴反地归子其事既善则师岂有无善名乎言必有善名也是又防劝之终其欲哀矜之意澄曰夫差内行恶事而外欲得善名故令太宰嚭问陈行人谓众人称我此行之师其名谓何行人仪名之以杀厉之师者欲吴人耻其名之恶而改悔也吴太宰果有反地归子之言则陈行人乘其好名之心而甘言诱劝之也】
　　○邾娄定公之时有弑其父者有司以告公瞿然失席曰是寡人之罪也曰寡人尝学断斯狱矣臣弑君凡在官者杀无赦子弑父凡在宫者杀无赦杀其人坏其室洿其宫而猪焉葢君逾月而后举爵【娄龙朱切瞿俱遇切断丁乱切坏音怪洿音乌猪音诛】
　　【庐陵胡氏曰春秋弑逆多矣唯邾无弑逆之事故邾定公以为非常而惊也郑氏曰定公貜且也鲁文十四年即位民之无礼教之罪故曰寡人之罪也臣弑君子弑父诸臣子孙皆得杀之坏其室潴其宫明其大逆不欲人复处之逾月而后举爵自贬损也孔氏曰凡在官者言诸臣凡在宫者言子孙潴是聚水之名洿其宫而潴焉谓掘其宫使水聚积也澄曰凡在官凡在宫谓被弑者之羣臣子孙非谓行弑者之羣臣子孙也赦谓纵之逸去也弑君弑父之贼凡在官在官者当即时杀之不可缓诛逸贼故曰无赦无赦谓毋令纵逸也宋万弑闵公纵令出奔陈君子以为宋无臣子也陆农师谓同一官府之人亦坐弑君之罪果是逆贼之党则自应杀之无赦若不豫弑谋而一府一宫之人皆连坐刑不亦滥乎春秋诛乱臣贼子之法不闻有此山隂陆氏曰凡在官者杀无赦谓弑君者同一官府亦坐焉尔弑父放此郑氏谓弑父者凡在宫子孙皆得杀之是父子兄弟相杀终无己时也】
　　○子夏问于孔子曰居父母之仇如之何夫子曰寝苫枕干不仕弗与共天下也遇诸市朝不反兵而鬬曰请问居昆弟之仇如之何仕弗与共国衔君命而使虽遇之不鬬曰请问居从父昆弟之仇如之何曰不为魁主人能则执兵而陪其后【苫尺沾切枕去声朝音潮使色事切从去声】
　　【郑氏曰居父母之仇虽除丧居处犹若丧也干盾也弗与共天下不与并生也不反兵虽适市朝不释兵也昆弟之仇衔君命则不鬬为负而废君命也不为魁魁犹首也天文北斗魁为首杓为末执兵陪其后为其负当成之孔氏曰身常带矣虽在市朝不待反还取兵而鬬也然朝在公门之内兵器不入令得持兵者但有公事之处皆谓之朝尔曲礼云兄弟之雠不反兵此父母之仇云不反兵者父母兄弟之仇皆不反兵也此兄弟之仇防身仕为君命出使而不鬬二文相互乃足从父昆弟既不为报仇魁首若主人能自报之则执兵陪助其后也方氏曰寝苫则常以丧礼自处枕干则常以戎事自防不仕则不暇事人而事事也弗与共天下则与弗共戴天同义市朝非战鬬之处遇诸市朝犹不反兵而鬬则无所徃而不执兵矣由其恩之至重故报仇之义如此仕弗与共国则虽事人而事事亦耻与之相遇也衔君命而使遇之不鬬则不敢以私雠妨公事也由其恩杀于父母也曲礼言交防之雠而不及从父昆弟此言从父昆弟之仇而不及交游者葢交游之雠犹不同国则从父昆弟可知矣于从父昆弟且不为魁则与交逰不为魁可知矣其言互相备也】
　　○仲尼之畜狗死使子贡埋之曰吾闻之也敝帷不弃为埋马也敝葢不弃为埋狗也丘也贫无葢于其封也亦与之席毋使其首陷焉【畜许六切为云伪切封音窆予音与】
　　【郑氏曰畜狗廵守封当为窆陷为没于土方氏曰众体皆不欲没于土特以首为言者以众体之所贵尤不欲没于土也家语言仲尼将行雨而无葢以贫故无葢也石林叶氏曰帷葢近于身以为障蔽者也犬马畜于家以为代御者也障蔽者所不敢弃而代御者死用以埋之仁之至义之尽也】
　　路马死埋之以帷
　　【郑氏曰路马君所乘者其它狗马不能以帷葢方氏曰鲁昭公乘马堑而死乃以帷裹之澄曰上文记仲尼埋畜狗之事记者遂并记国君埋乘马之法】
　　右附记杂事杂辞凡二十三节












　　礼记纂言卷十四下
<经部,礼类,礼记之属,礼记纂言>
　　钦定四库全书
　　礼记纂言卷十五　　　　　元　吴澄　撰曾子问
　　【此篇曽子问曰三十八而孔子答之凡三十四故摘曽子问三字名篇孔子自言者四子游问者一子夏问者一记人自记者一通四十一章应氏曰曽子以笃慤醇至之资而为潜心守约之学其于身也反观内省而益加以传习讲贯之功其于礼也躬行实践而又不废乎旁搜博考之力订之以耳目之所见闻隐之于心思之所防虑知天下之义理无尽而事物者亦日新而无穷其或讲明之不素而猝然遇之则其处之未究其精微而应之必无以中其肯綮故厯举防祭吉凶杂出不齐之事而问于圣人其变故似异而可骇其节目似同而不必辨其纎悉又似细而不足忧夫子随事剖析而决其疑遂使千百载之下遇变事而知其权者亦如处约事而不失其经焉此皆其问答讲明之功也其后真积力乆夫子语以一贯随声响答畧无留难其见益高矣】
　　曾子问曰君薨而世子生如之何孔子曰卿大夫士従摄主北面于西阶南大祝裨冕执束帛升自西阶尽等不升堂命毋哭祝声三告曰某之子生敢告升奠币于殡东几上哭降众主人卿大夫士房中皆哭不踊尽一哀反位遂朝奠小宰升举币【大祝音泰裨婢支切】
　　【郑氏曰摄主上卿代君听国政于西阶南变于朝夕哭位也禆冕者接神则祭服也诸侯之卿大夫所服裨冕絺冕也冠也士服爵升服大祝裨冕则大夫也命毋哭将有事宜清浄也声噫防警神也某夫人之氏也几筵于殡东明继体也众主人君之亲也房中妇人也反位反朝夕哭位币小宰所主举而下埋之阶间孔氏曰此谓旣殡以后若未殡以前世子生则不告西近殡位阶南阶下也卿大夫等皆衣衰服北面大祝裨冕明卿大夫等不裨冕也裨冕裨衣而冠冕也孤卿则絺冕若三命再命卿大夫则冕此大祝以大夫为之故服冕为裨冕也束帛十端五两也鬼神以丈八尺为端五两三二纁也堂下告则大逺故升西阶尽等级不升堂告殡竞执束帛者升堂奠置所执之币于殡东几筵上遂哭哭竞而降阶君之亲及诸臣及妇人皆哭不踊反哭位于位不更哭遂行朝奠礼奠讫小宰乃升举币而下】
　　三日众主人卿大夫士如初位北面大宰大宗大祝皆裨冕少师奉子以衰祝先子従宰宗人从入门哭者止子升自西阶殡前北面祝立于殡东南隅祝声三曰某之子某从执事敢见子拜稽颡哭祝宰宗人众主人卿大夫士哭踊三者三降东反位皆袒子踊房中亦踊三者三袭衰杖奠出【大宰大宗音泰少去声奉芳勇切从才用切见贤遍切】
　　【郑氏曰三日负子日也如初位初告生时也宰宗人诏賛君事者奉子者拜哭踊袭衰杖成子礼也奠亦谓朝奠孔氏曰三日之朝自众主人以下悉到西阶下列位如初日子生之仪以子自为主故不云从摄主内则云国君世子生告于君三日卜士负之直负之而已子未见君三月为名之时始见之也今旣在丧礼畧于负子之时则见也不用束帛者初告生已用今礼杀故不用也大宰是敎令之官大宗是主宗庙之官初不裨冕今为奉子接神故服裨冕祭服大宰大宗等亦从子升堂记不云升堂文不具尔少师主养子之官又奉子故与子皆着衰也皇氏及王肃谓以衰衣而奉之诸侯五日而殡殡而成服此三日而衰者丧已在殡异于未殡也祝主接神故先进少师奉子次从祝也大宰大宗为诏告賛君事故次从在后也入门入殡宫门也众主人及诸臣并已先列位而哭今宰祝宗三人将子入门见故命门内在位者止哭前告是初生日哀甚故祝升阶则命止哭今三日哀已微杀故子入门乃哭止也宰宗人大宰大宗也祝先子従者従吉祭之礼特牲少牢皆祝前主人后若凶祭则主人前祝在后士虞礼是也今此亦凶祭而祝在先者以告神故也世子不忍従先君之阶升故由西阶升时大宰大宗及祝亦升不言従者以子为主故畧而不言也殡以东为前殡前谓当殡之东稍南北面祝在子之西而北面当殡之东南隅其宰及宗人以次立于子之东阶北面若其须诏相之时或就子前而西面也祝声以警神前告牲哀甚故尽阶不升堂此见子须近殡故进立于殡东南隅也警神之后祝告曰夫人某氏之子某従执事敢见皇氏云于时未立子名不得云某之子某下有某字者误也今按定本及诸本皆有某字子升堂之时大宰即位立名告殡矣告讫奉子之人拜而稽颡乃哭不踊者未即位故也祝宰宗人在堂上北面哭众主人卿大夫士俱在西阶下北面哭每踊三度为一节如此者三故云三者三堂上皆降自西阶反东在下者皆东反朝夕哭位皆袒初堂上堂下之哭非正位故不袒今反朝夕哭位故皆袒至此子乃踊房中亦踊祝宰宗人及卿大夫反位亦皆踊也子踊时亦袒踊者亦皆三者乃袭乃衰杖乃朝奠乃出】
　　大宰命祝史以名徧告于五祀山川
　　【郑氏曰因负子名之于丧礼畧也世子生丧在殡告五祀山川尔五祀殡宫之五祀山川国镇之重故越社稷告之孔氏曰按内则左传皆三月乃名今此因负子三日即名之者以丧事促遽于礼简也见殡之时旣以名告非谓告山川之时始作名也皇氏以见殡后乃作名】
　　曽子问曰如已葬而世子生则如之何孔子曰大宰大宗从大祝而告于祢三月乃名于祢以名徧告及社稷宗庙山川
　　【孔氏曰前问君未葬而世子生今问已葬后世子生之礼祢父殡宫之主也葬后殡无尸柩唯有主在故告于主渐神事之也大宰大宗从大祝三人告不云摄主葬时摄已弁绖葛交神明葬竟又服受服丧之大事便毕故子生则摄主不复与羣臣列位西阶下还依大宰之礼与大宗従大祝裨冕而告殡宫之主也不云裨冕不言制币者未葬尚裨冕凡告必制币不言自可知也三人例升阶故不言尽阶不升堂不言某之子生敢告者亦自可知也葬后神事之故依常礼三日不见三月乃见因见乃名于祢也从见之人与告生不异衰绖自依常礼名于祢毕亦命祝史徧告前不云社稷宗庙此不云五祀互相明也郑氏曰葬后三月于礼已祔庙故告可及庙庙与社稷相连故亦告社稷】
　　○曽子问曰君出疆以三年之戒以椑从君薨其入如之何【椑歩厯切】
　　【郑氏曰戒犹备也谓衣衾也亲身棺曰椑其余可死乃具也其出有丧备疑丧入必异也孔氏曰出疆朝防也三年之备谓衣衾之裁若其造作死后乃为之天子椑内有水兕诸公椑内有兕诸侯椑亲身也其余椑外属与大棺等死后乃具】
　　孔子曰共殡服则子麻弁绖疏衰菲杖入自阙升自西阶【共音恭】
　　【郑氏曰共殡服者谓君已大敛殡服谓布深衣苴绖散带垂殡时主人所服共之以待其来也其余殡事亦皆具焉子麻弁绖疏屦菲杖者棺柩未安未忍成服于外也麻弁绖者布弁而加环绖也布弁如爵弁而用布也杖者为己病阙谓毁宗也柩毁宗而入异于生也升自西阶亦异生也所毁宗殡宫门西也于此正棺而服殡服旣涂而成服殷柩出毁宗周柩入毁宗礼相变也孔氏曰主人从柩而归其家豫共主人殡时所着之服麻弁麻布弁也疏衰齐衰也菲屦藨屦于时主人从柩在路未忍成服唯首着布弁加环绖身着齐衰足着藨屦士礼服杖同时今未成服而杖为己病也柩入宫之时毁殡宫门西边墙而入升堂之时以柩从外来似賔客就客位升阶也于此正柩象小敛后侇于堂也】
　　如小敛则子免而从柩入自门升自阼阶【敛免从并去声郑氏曰谓君已小敛也主人布深衣不括发者行逺不可无饰亲未在柩不忍异入使如生来反孔氏曰此未大敛当小敛以后之节子首不麻弁身不服疏衰唯首着免身着布深衣而从柩士礼小敛主人括发以在外逺行不可无饰故不括发而免也其柩入之时自门不自阙升自阼阶不由西阶犹如生也】
　　君大夫土一节也
　　【孔氏曰言上来从柩之仪非但君死于道路为然诸侯与大夫士一等无尊卑之异】
　　○曽子问曰为君使而卒于舎礼曰公馆复私馆不复凡所使之国有司所授舍则公馆已何谓私馆不复也孔子曰善乎问之也自卿大夫之家曰私馆公馆与公所为曰公馆公馆复此之谓也【为云伪切使色事切】
　　【郑氏曰复始死招防善乎者善其问难明也公馆若今县官宫也公所为君所命使舍己者孔氏曰卿大夫士之家非君命所使私相停舍谓之私馆公馆公家所造之馆与及也及公命所使停舍之处君所命停舍者即是卿大夫之家但有公命故亦谓之公馆方氏曰公馆之礼宜隆故复私馆之礼宜杀故不复也】
　　○孔子曰诸矦适天子必告于祖奠于祢冕而出视朝命祝史告于社稷宗庙山川乃命国家五官而后行道而出告者五日而徧过是非礼也凡告用牲币反亦如之【朝音潮牲当作制】
　　【郑氏曰祖祢皆奠币以告之告奠互文也视朝听国事也诸矦朝天子必裨冕为将庙受也裨冕者公衮矦伯鹜子男毳临行又徧告宗庙孝敬之心也五官五大夫典库者命者勅之以其职道而出祖道也聘礼曰出祖释较祭酒脯也旣告不敢乆留牲币当为制币制币一丈八尺孔氏曰按觐礼矦氏裨冕天子受之于庙诸矦视朝当冠缁衣素裳今服裨冕者为往朝天子天子将于庙受己之礼乃豫敬之以冕服视朝也告于祖奠于祢是一告此又命祝史告于宗庙山川临行再告也徧告宗庙五庙皆告也诸矦有三卿五大夫故云五官以属官大夫其数众多直云五者据典国事者言之不云命卿者或従君出行或在国留守总主羣吏故不显言命卿也祖道祭神而后出命祝史告待告徧乃行为先以告庙载迁主若乆留不去则非礼故以五日为限澄曰反亦如之谓亲告祖祢又命祝史徧告视朝而入也】
　　诸侯相见必告于祢朝服而出视朝命祝史告于五庙所过山川亦命国家五官道而出反必亲告于祖祢乃命祝史告至于前所告者而后听朝而入
　　【郑氏曰道近或可不亲告祖朝服为事故也山川所不过则不告贬于天子也反必亲告祖祢同出入礼孔氏曰诸侯朝服冠缁衣素裳诸矦相朝虽亦在庙受降下天子不敢冕服唯着临朝听事之服熊氏云此朝服谓皮弁服以天子用以视朝故谓之朝服论语吉月必朝服而朝注云朝服皮弁服聘礼诸矦相聘皮弁服明相朝亦皮弁服此义为胜出不云告祖或道近变其常礼尔反必亲告祖祢以明出入之告不殊也方氏曰为人子者出必告反必面诸侯之出必告于祖奠于祢反亦如之葢事死如事生也而又及于社稷山川者推事亲之道以事神也然于适天子则其礼详与诸侯相见则其礼畧岂非所见之人有轻重故其礼亦有隆杀与五官如王制下大夫五人是也五庙即二昭二穆与太祖之庙而五是也】
　　○曽子问曰古者师行必以迁庙主行乎孔子曰天子巡守以迁庙主行载于齐车言必有尊也今也取七庙之主以行则失之矣当七庙五庙无虚主虚主者唯天子崩诸侯薨与去其国与祫祭于祖为无主耳吾闻诸老耼曰天子崩国君薨则祝取羣庙之主而蔵诸祖庙礼也卒哭成事而后主各反其庙君去其国大宰取羣庙之主以从礼也祫祭于祖则祝迎四庙之主主出庙入庙必跸老耼云【齐侧皆切从才用切】
　　【郑氏曰齐车金路老古夀考者之号也与孔子同时天子崩诸矦薨则蔵诸主于祖庙象有凶事者聚也卒哭成事先祔之祭名也君去其国以庙主从鬼神依人者也祝迎庙主祝接神者也跸止行者孔氏曰凡祭祀皆乘玉路齐车则降一等乘金路也迁庙主谓新迁庙之主凶事生人自聚今主亦象生人聚集至卒哭之明日以新死者祔祭于祖故祖主先反庙也三年一祫当祫之年则祝迎四庙之主而于大祖庙祭之天子祫祭则迎六庙之主迎四庙者举诸矦言也主谓木主天子一尺二寸诸侯一尺出庙谓出己庙而徃大祖庙入庙谓从大祖庙而反还入己庙主出入之时若在庙院之外必须跸止行人若主入大祖庙中则不跸似压于尊者也有丧及去国无跸老云结上文从天子崩至必跸皆老所云也方氏曰行必以迁庙主者以天子之七庙诸矦之五庙无虚主故也庙之有主犹国之有主也崩薨与去其国庙无主者示神人休戚同也祫祭时亦庙无主者以合食示反本也非是四者庙主其可虚乎澄曰迁庙主谓祔祢时所迁昭穆最上之庙一主也在昭庙穆庙之上最尊最亲者也君将出行时徧告有庙之诸主又特告此无庙之一主而载之以行也】
　　○曽子问曰古者师行无迁主则何主孔子曰主命问曰何谓也孔子曰天子诸矦将出必以币帛皮圭告于祖祢遂奉以出载于齐车以行每舎奠焉而后就舍反必告设奠卒敛币玉蔵诸两阶之间乃出葢贵命也【孔氏曰以币帛皮圭告于祖祢遂奉以出以象受命故云主命皇氏云有迁主者直以币帛告神不将出行即埋之阶间无迁主者加以皮圭告于祖祢遂奉以出熊氏云每告一庙以一币玉告毕若将所告逺祖币玉行者即载之而去若近亲币玉不以出者即埋之还时以此载行币玉告于逺祖事毕则埋于逺祖两阶问其近祖以下直告祭而已不陈币玉也澄曰无迁主谓诸矦受封传继未六世者未有当毁之庙故无己迁之主也庙无虚主有庙者不可以其主行主命谓虽无木主但所受于神之命即是主也贵犹重也贵命谓以神命为重其重亦如神主也受封之第二世止有大庙则告大庙而以其币玉行三世则以祢四世则以祖五世则以曽祖六世则以髙祖七世则有迁主矣八世以上迁主不止一主而但以髙祖之父新迁者行也若天子初正传继未及八世者亦未有当毁之庙而无迁主其礼葢亦如此唯商祖契周祖稷则汤武虽初王而三昭三穆之上有无主也郑氏曰舍奠而后就舍以脯醢礼神乃敢即安也所告不以出即埋之】
　　○曽子问曰丧有二孤庙有二主礼与孔子曰天无二日土无二王尝禘郊社尊无二上未知其为礼也【与音余王平声】
　　【郑氏曰曽子问此怪时有之孔子以尊喻卑也孔氏曰天之日土之王尝禘郊社之上尊也尚不可二丧之孤庙之主卑也不二可知澄曰上天之照万物者唯一日下土之君万邦者唯一王祫尝之所尊唯一大祖禘祭之所尊唯一所自出之帝郊之所尊唯一上帝社之所尊唯一后土所尊之神在上无或有与同者故曰无二上若日若王若四祭之上神皆唯有一而无二况主丧之孤依神之主而可二乎此总明孤与主不可有二之义下文乃述今世所以有二主二孤之由】
　　昔者齐桓公亟举兵作伪主以行及反蔵诸祖庙庙有二主自桓公始也【亟起吏切】
　　【郑氏曰伪犹假也举兵以迁庙主行无则主命为伪主非也孔氏曰亟数也数举兵南伐楚北伐山戎西伐白狄也言作假主以行而反蔵于祖庙故有二主也】
　　丧之二孤则昔者卫灵公适鲁遭季桓子之丧卫君请吊哀公辞不得命公为主客入吊康子立于门右北面公揖让升自东阶西乡客升自西阶吊公拜兴哭康子拜稽颡于位有司弗辩也今之二孤自季康子之过也【郑氏曰灵公先桓子以鲁哀二年夏卒桓子以三年秋卒是出公也邻国君之吊君为之主主人拜稽颡非也当哭踊而已若康子者君吊其臣之礼也辩犹正也孔氏曰出公輙灵公孙也出公来吊春秋不见经者葢非国之大事故畧而不书邻国君吊宾主尊卑宜敌故君为主唯君拜宾尔康子但当哭踊又拜非也有司谓当时执事之有司畏康子之威不敢辩正也曽子所问前孤后主答前主后孤者齐桓公之事在前卫君之事在后也孔子答曽子时去桓公已逺二主行之已乆故云自桓公始康子正当孔子之时未知后代行之以否不得云自季康子始但见当时失礼故云康子之过也方氏曰丧有孤则哀之所主庙有主则神之所依二孤则莫适为主二主则莫适为依是岂礼之意哉然后世行之者葢自桓公始之季康子之过也山隂陆氏曰是其过尔非故造端也若朝服之以缟不可以言过】
　　○子游问曰丧慈母如母礼与孔子曰非礼也古者男子外有傅内有慈母君命所使教子也何服之有【丧慈平声与音余】
　　【按礼经传记所言慈母有二有大夫士之子之慈母有国君之子之慈母二者名同而实异大夫士之子之慈母有服国君之子之慈母无服其一大夫士之子有服之慈母者仪礼丧服篇齐衰三年章云慈母如母者是也谓妾之无子者妾子之无母者父命妾曰女以是为子命子曰女以是为母如是则妾视此子如己亲生子事此母如己亲母葢重父之命故生养之如己之亲母死丧之亦如己之亲母齐衰三年也据礼经传所言唯大夫士之妾子有之其适子已无此母矣丧服小功章所云为庶母慈己者但名为庶母慈己者尔不名为慈母也其一国君之子无服之慈母者内则云国君子生择诸母使为子师其次为慈母其次保母者是也子师拟三孤之师保母拟三孤之保慈母在子师之下保母之上则拟于傅故孔子谓君命所使教子何服之有子游所问葢指礼经如母之慈母言夫子所答则以内则如傅之慈母言也下文遂引鲁昭公之事郑氏曰如母谓父卒三年也礼所云乃大夫以下父所使妾养妾子也子游意以为国君亦当然孔子指国君之子言则无服也大夫士之子为庶母慈己者小功父卒乃不服孔氏曰士为庶母缌以慈己加服小功也土之妻自养其子不得有慈己之庶母熊氏云士适子无母命妾慈己亦为之小功父卒乃不服者谓不服小功仍服缌尔】
　　昔者鲁昭公少丧其母有慈母良及其死也公弗忍也欲丧之有司以闻曰古之礼慈母无服今也君为之服是逆古之礼而乱国法也若终行之则有司将书之以遗后世无乃不可乎公曰古者天子练冠以燕居公弗忍也遂练冠以丧慈母丧慈母自鲁昭公始也【少丧为并去声丧之读如字】
　　【郑氏曰良善也有司曰古之礼慈母无服据国君也天子练冠以燕居葢谓庶子王为其母公之言又非也昭公年三十乃丧齐归犹无慼容又不少又安能不忍于慈母此非昭公明矣未知何公也孔氏曰王肃所足家语云孝公有慈母良山隂陆氏曰练冠丧慈母固昭公也昭公十九犹有童心则三十丧齐归虽谓之少可矣不爱其母而爱慈母何足恠也澄曰为慈母性行良善不忍忘其抚育之恩遂欲为之服一非也有司援正礼以谏止之而公援天子练冠之例再非也凡练冠者本当服而不得服者也按丧服记公子为其母练冠麻衣公子本欲服其母厌于君而不得服故练冠麻衣天子之庶子为王不得服其母故亦练冠彼皆为其亲母欲服而不得服故尔慈母本无服即非欲服而不得服者故曰非也一弗忍于慈母初死之时而欲丧之再弗忍于有司旣谏之后而遂练冠是以小不忍而乱礼也其练冠以丧慈母或亦三月而除乎】
　　○曽子问曰下殇土周葬于园遂舆机而往涂迩故也今墓逺则其葬也如之何孔子曰吾闻诸老曰昔者史佚有子而死下殇也墓逺召公谓之曰何以不棺敛于宫中史佚曰吾敢乎哉召公言于周公周公曰岂不可史佚行之下殇用棺衣棺自史佚始也【棺旧古患切今如字下殇八嵗至十一也土周檀弓所云夏后氏之堲周也周人用以葬下殇园墓园舆与舁通共以手举之也机尸之牀也往往就葬也周人葬下殇之礼葢不用棺但以衣敛尸而置之尸牀不用车载众手舁之以往曽子问去墓园涂近者可如此若去墓之涂逺则舁尸以往而不用棺不用车似若不可故问当如之何孔子遂引老耼所言史佚之事以答葢史佚曽葬下殇之子而其墓逺方疑于舁尸之不可而召公劝以棺敛于宫中棺敛者谓纳之棺中也棺敛于宫中则如成人而载以丧车不舁机也史佚以前未有此礼故有所不敢于是召公为史佚问之周公周公曰岂不可葢礼有从权而以义起者墓近则舁机墓逺则棺敛而车载以往虽前时礼所未有然亦无害于义也史佚依周公所言行之自是以后葬下殇者若墓逺则用棺也棺衣者谓敛以衣又敛于棺也下殇用棺而衣之棺之者葢自史佚始前此则衣之而已不棺之也棺字并如字读郑注以为下殇不葬于墓而别塟于园今従张子之説诸家皆以岂不可为周公不许之今从陆氏之説张子曰墓是墓之园园谓栽植草木处旣曰族塟必不别之园山隂陆氏曰岂不可言可也下殇虽不棺敛于宫中即涂逺而欲拘墓近之制是胶也故召公权之周公与焉孔氏曰与犹抗也机者以木为之状如牀无脚及輄箦先用一绳直于中央系着两头之杩又别取一绳系一邉材横钩中央直绳报还钩材往还取帀两边悉然而后以尸置绳上抗举以往临敛时当堲周之上先缩除直绳则两邉交钩之绳悉合离解而尸从机中央零落入于堲周中檀弓云堲周葬中殇下殇据士及庶人也若诸矦长中殇适者车三乘下殇车一乘旣有遣车即不得堲周舆机而塟也诸矦庶长中殇车一乘则宗子亦不堲周舆机而塟其下殇则舆机其大夫之适长中殇遣车一乘亦不舆机下殇无遣则舆机也王之适庶长中下殇皆有遣车并不舆机士及庶人适庶皆无遣车则中下殇并皆舆机其长殇虽无遣车年既长大不可与下殇同棺敛于宫中载棺而往之墓从成人也】
　　○曽子问曰葬引至于堩日有食之则有变乎且不乎孔子曰昔者吾从老助葬于巷党及堩日有食之老耼曰丘止柩就道右止哭以听变旣明反而后行曰礼也反葬而丘问之曰夫柩不可以反者也日有食之不知其己之迟数则岂如行哉老曰诸矦朝天子见日而行逮日而舎奠大夫使见日而行逮日而舎夫柩不蚤出不莫宿见星而行者唯罪人与奔父母之丧者乎日有食之安知其不见星也且君子行礼不以人之亲痁患吾闻诸老云【堩古邓切夫音扶数读为速朝音潮痁始占切】
　　【郑氏曰堩道也变谓异礼巷党党名也就道右者行相左也变谓日食也明反明复也已止也数读为速舎奠每将舎奠行主也不蚤出不莫宿谓侵晨夜近奸寇也安知其不见星为无日而慝作豫止也痁病也以人之父母行礼而恐惧其有患害不为也孔氏曰曽子问葬引至涂值日食则变常礼而停住乎且遂行乎孔子答以己从老助葬遭日食老耼令止柩待日光明返囘而后引柩行按仪礼云吉事交相左凶事交相右今柩行凶事相左者此据北出停柩在道东北向对南向行人为交相左也孔子云柩务速葬不可回返今止柩不行不知日食休己之迟速防若迟晚至夜岂如早行至墓赴其吉辰也老言柩见星而行是轻薄人亲与罪人同痁患病于危也言不可使人之亲病于危亾之患也方氏曰柩不蚤出不莫宿者虑暗昧之中有不测之患也苟日食而行柩岂异夫蚤出莫宿者乎马氏曰老以止柩听变为愈于行葢止则安行则危其行非必犯患也以人之情疑于患也患出于不测则其行不若止也其止非必安也就不得已则见星而行岂若止哉张子曰豫备深思之道也】
　　右记丧之变礼失礼等事凡十章子生有常礼君薨而生则其礼变君薨有常礼在外而薨则其礼变臣之在外而卒亦然孔子言诸侯出一章曽子问师行二章非记丧礼因前章之文而以类附记者有二孤及丧慈母则丧之夫礼棺下殇及遭日食又丧之变礼也
　　曽子问曰诸矦旅见天子入门不得终礼废者几孔子曰四请问之曰大庙火日食后之丧雨霑服失容则废如诸侯皆在而日食则从天子救日各以其方色与其兵大庙火则从天子救火不以方色与兵【见贤遍切几居岂切大音泰】
　　【郑氏曰旅众也大庙始祖庙宗庙皆然主于始祖尔方色者东方衣青南方衣赤西方衣白北方衣黑方色与兵示奉时事有所讨也孔氏曰郑注示奉时事解方色有所讨解兵也周礼有救日之弓不知兵之细别隠义云东方用防南方用矛西方用弩北方用楯中央用鼓以日食隂侵阳君弱臣强之示欲助天子讨隂也亦备非常谷梁云天子救日置五麾陈五兵五鼓诸矦置三麾陈三鼓三兵大夫击门士击柝充其阳也日食是隂之灾故象五方之色以兵讨隂救天无此义故不用澄曰后之丧谓在前有疾正当诸矦入门之时而崩也】
　　○曽子问曰诸侯相见揖让入门不得终礼废者几孔子曰六请问之曰天子崩大庙火日食后夫人之丧雨霑服失容则废
　　【孔氏曰此大庙君之大庙非天子大庙也郑氏曰夫人君之夫人澄曰比之旅见天子多其二外则天子崩内则夫人之丧也谓正当外国君入门之时而天子王后之凶讣至或主国君之夫人薨也】
　　○曽子问曰天子尝禘郊社五祀之祭簠簋既陈天子崩后之丧如之何孔子曰废
　　【孔氏曰尝禘谓宗庙之祭郊社谓天地之祭举天地宗庙则五祀以上皆在其中下文云当祭而日食则此簠簋既陈不当祭是祭前也郑氏曰既陈谓夙兴陈馔牲器时也】
　　曽子问曰当祭而日食大庙火其祭也如之何孔子曰接祭而已矣如牲至未杀则废
　　【郑氏曰接祭而已不迎尸也孔氏曰天子崩后之丧与日食大庙火其礼皆同此日食大庙火牲至未杀则废牲至已杀则行接祭其天子崩后之丧牲入虽杀不行接祭以丧事重故也接捷也速也速而祭之不迎尸宗庙迎尸之节有二祭初迎尸于奥而行灌礼灌毕而后出迎牲于时延尸于户外杀牲荐血毛行朝践礼设腥烂之爼于尸前一也然后退而合烹更迎尸入坐于奥行馈孰之礼二也此不迎尸者于堂上行朝践礼毕则止不更迎尸入也郊社不迎尸亦此时熊氏云郊社五祀祭初未迎尸前已杀牲无灌故也中霤礼为爼奠于主乃始迎尸庐陵胡氏曰接祭谓接续行事不徐徐也】
　　天子崩未殡五祀之祭不行既殡而祭其祭也尸入三饭不侑酳不酢而已矣【饭扶晚切酳音】
　　【孔氏曰初丧哀戚虽当祭五祀时不得行但五祀外神不可以己私丧乆废其祭既殡哀情稍杀而后祭也丧虽旣殡其祭不得纯如吉礼礼宜降杀侑劝也迎尸入奥之后尸三饭告饱则止祝更不劝侑其食使满常数至十五饭也于时冢宰摄主酌酒酳尸尸受卒爵不酢摄主而已者谓唯行此而已不为在后余事也天子诸矦祭礼亡仪礼唯大夫士祭礼约之而说天子五祀之祭也按士特牲馈食礼祝延尸于奥迎尸而入即延坐三饭告饱祝侑尸尸又饭至于九饭毕主人酌酒酳尸尸饮卒爵酢主人主人受酢饮毕酌献祝祝饮毕主人又酌献佐食此士礼也大夫少牢馈食尸食十一饭而毕则诸侯十三饭天子十五饭】
　　自啓至于反哭五祀之祭不行已葬而祭祝毕献而已【孔氏曰欲葬之时从启殡以后葬毕反哭以前灵柩旣见哀摧更甚故五祀之祭不行已葬反哭殡宫而行其祭尸入三饭之后祝乃侑尸尸食十五饭摄主酳尸尸饮卒爵而酢摄主摄主饮毕酌而献祝祝受饮毕则止无献佐食以下之事以葬后未甚吉也郑氏曰旣葬弥吉毕献祝而后止郊社亦然唯尝禘宗庙俟吉也】
　　○曽子问曰诸侯之祭社稷爼豆旣陈闻天子崩后之丧君薨夫人之丧如之何孔子曰废自薨比至于殡自啓至于反哭奉帅天子【比必利切】
　　【郑氏曰此祭社稷亦谓夙兴陈馔牲器时也帅循也所奉循如天子者谓五祀之祭社稷亦然孔氏曰上有天子祭五祀之文今之奉循谓诸矦五祀如天子五祀也诸矦祭社稷其遭丧节制与五祀同按天子崩后丧诸矦当奔赴得奉循天子者诸矦或不自亲奔而身在国或唯据君薨及夫人之丧其嗣子所祭得奉循天子也山隂陆氏曰天子言尝禘郊社五祀诸侯言社稷畧诸侯也夫夫益畧不复名祭】
　　○曽子问曰大夫之祭鼎爼旣陈笾豆旣设不得成礼废者几孔子曰九请问之曰天子崩后之丧君薨夫人之丧君之大庙火日食三年之丧齐衰大功皆废外丧自齐衰以下行也其齐衰之祭也尸入三饭不侑酳不酢而已矣大功酢而已矣小功缌室中之事而已矣士之所以异者缌不祭所祭于死者无服则祭【齐音咨郑氏曰大夫齐衰异门则祭室中之事谓賔长献士缌不祭然则士不得成礼者十一所祭于死者无服谓若舅舅之子从母昆弟孔氏曰此大夫之祭谓祭宗庙若遭异门齐衰之丧其祭迎尸入室但三饭则止祝更不劝侑至十一饭三饭毕主人酌酒酳尸尸不酢主人大功服轻祭礼稍备祝侑至十一饭而止主人酌酒酳尸尸酢主人主人乃停小功与缌其服转轻祭礼转备其祭尸十一饭讫主人酳尸尸卒爵酢主人主人献祝及佐食毕主妇献尸尸酢主妇主妇又献祝及佐食次賔长献尸常时尸得賔长献爵则止不举待献爵之后尸乃举爵今旣丧杀賔长献尸尸饮以酢賔賔又献祝及佐食而祭毕止凡尸在室之奥祝在室中北厢南面佐食在室中户西北面主人主妇及賔献尸及祝佐食三人皆在室中献三人毕则止故云室中之事而已矣内丧大功以上废小功以下不废按杂记云臣妾死于宫中三月而后祭此内丧缌麻不废祭者谓鼎爼旣陈临祭之时故不废也若不当祭时有臣妾死于宫中及大夫为贵妾缌庶子为父后者为其母缌之属皆不祭曽子厯问至大夫必应及士故孔子广举士以语之大夫唯至大功为九而士又加缌小功二等合为十一此亦谓祭宗庙鼎俎旣陈而值丧也大夫祭值缌小功不辨内外皆不废祭而礼则小异尔士值缌小功不辨外内一切皆废祭士轻故为亲情得仲也士祭祖祢而舅若舅之子若从母兄弟死者此皆母亲己虽服缌而于祖祢则无服祭祀以祖祢为主故不废祭也方氏曰位尊则以事而废礼者少位卑则以事而废礼者多】
　　右记朝祭有故而废等事凡五节其故不一非但有丧天子崩后之丧诸侯薨夫人之丧大夫士三年齐衰大功之丧士小功缌麻之丧九者则有丧之故也
　　曽子问曰祭如之何则不行旅酬之事矣孔子曰闻之小祥者主人练祭而不旅奠酬于宾宾弗举礼也昔者鲁昭公练而举酬行旅非礼也孝公大祥奠酬弗举亦非礼也
　　【郑氏曰奠无尸虞不致爵小祥不旅酬大祥无无算爵弥吉孝公隠公祖父澄曰凡吉祭酳尸之后有旅酬旅酬之后有无算爵曽子问凶祭之礼比吉礼减杀若何者不行旅酬孔子谓小祥之祭不行旅酬以此答曽子所问之一事尔郑注因言小祥以前虞祭及奠之二事又言小祥以后大祥祭之一事所以异于吉礼者四事奠酬于賔谓宾以主人所酬之爵奠置于賔席前而不举以饮也注所云虞不致爵谓致爵于賔即是酬賔之爵非致爵主人主妇者也孔氏曰练小祥祭也奠无尸虞不致爵至小祥弥吉但得致爵于賔而不得行酬酢之事大祥乃得行酬酢而不得行无算爵之事丧事简畧于礼未备也奠是未葬之前形体尚在未忍立尸异于生虞是旣葬之后形体已去鬼神事之故立尸以象神也按特牲礼尸食九饭主人酳尸尸酢主人献祝献佐食主妇献尸尸酢主妇献祝献佐食賔三献尸酌止主妇致爵于主人自酢主人致爵于主妇自酢尸作止爵饮毕酢賔賔献祝献佐食致爵于主人主妇主人献賔及众賔酬宾献长足弟及众兄弟及内兄弟所谓致爵也賔乃取主人所酬之觯酬长兄弟长兄弟酬众賔众賔酬众兄弟所谓旅酬也旅酬之后宾弟子兄弟弟子各举觯于其长宾举觯酬兄弟之党兄弟取觯酬宾之党所谓无算爵也此皆吉礼士虞礼宾三献尸尸卒爵礼毕无致爵以下之事所谓虞不致爵也小祥賔不举主人所酬之爵以行旅酬所谓小祥不旅酬也大祥旅酬而不行无算爵所谓大祥无无算爵也渐渐备礼故云弥吉仍未纯吉也练祭但得致爵于宾宾不合举此爵而行旅酬昭公行之故曰非礼大祥得旅酬孝公不然亦曰非礼方氏曰昭公未可为而为之于礼为不及孝公可以为而不为于礼为过过犹不及故皆以为非礼然不及近薄过近厚与其薄也宁厚故于昭公言非礼于孝公曰亦而已】
　　○曽子问曰大功之丧可以与于馈奠之事乎孔子曰岂大功耳自斩衰以下皆可礼也曽子曰不以轻服而重相为乎孔子曰非此之谓也天子诸矦之丧斩衰者奠大夫齐衰者奠士则朋友奠不足则取于大功以下者不足则反之【与音预为云伪切齐音咨】
</div>
    <div class="pagination">
<a href="礼记纂言_page33.html">上一页</a><span>...</span><a href="礼记纂言_page29.html">29</a><a href="礼记纂言_page30.html">30</a><a href="礼记纂言_page31.html">31</a><a href="礼记纂言_page32.html">32</a><a href="礼记纂言_page33.html">33</a><span class="current-page">34</span><a href="礼记纂言_page35.html">35</a><a href="礼记纂言_page36.html">36</a><a href="礼记纂言_page37.html">37</a><a href="礼记纂言_page38.html">38</a><a href="礼记纂言_page39.html">39</a><span>...</span><a href="礼记纂言_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
