<!DOCTYPE html>
<html>
<head>
    <meta charset="UTF-8">
    <title>礼书纲目 - 第 39 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书纲目 - 第 39 页/共 57 页</h1>
    <div class="content">　　天子诸侯庙　　　吉礼九
　　补
　　自天子达于庶人祭従生者【详见祭法】　王者禘其祖之所自出以其祖配之【禘大祭也始祖感天神灵而生祭天则以祖配之自外至者无主不止】而立四庙【高祖以下与始祖而五】庶子王亦如之【世子有废疾不可立而庶子立其祭天立庙亦如世子之立也春秋时卫侯元有兄絷　防服小记】　父为士子为天子诸侯则祭以天子诸侯其尸服以士服【详见祭法】　诸侯不敢祖天子【详见宗庙】　有天疾者不得入乎宗庙【昭公二十年谷梁传】右祭主　武王末受命周公成文武之徳追王大王王季上祀先公以天子之礼斯礼也逹乎诸侯大夫及士庶人【详见祭法】
　　有虞氏禘黄帝夏后氏亦禘黄帝殷人禘喾周人禘喾【详见祭法　此条论四代禘祭始祖所自出】　礼不王不禘王者禘其祖之所自出以其祖配之【凡大祭曰禘自由也大祭其先祖所由生谓郊祀天也王者之先祖皆感大微五帝之精以生苍则灵威仰赤则赤熛怒黄则含枢纽白则白招拒黑则汁光纪皆用正嵗之正月郊祭之盖特尊焉孝经曰郊祀后稷以配天配灵威仰也宗祀文王于明堂以配上帝泛配五帝也】诸侯及其大祖【大祖受封君也】大夫士有大事省于其君干祫及其髙祖【大事冦戎之事也省善也善于其君谓免于大难也干犹空也空祫谓无庙祫祭之于坛墠　大传赵伯循曰礼记大传云礼不王不禘王者禘其祖之所自出以其祖配之又丧服小记曰王者禘其祖之所】
　　【自出又下云礼不王不禘正与大传同则诸侯不得禘礼明矣是以祭法云有虞氏禘黄帝舜祖颛顼颛顼出于黄帝则所为禘其祖之所自出也而郊喾祖颛顼而宗尧夏后氏亦禘黄帝义同舜也而郊鲧祖颛顼而宗禹殷人禘喾殷祖契出自喾而郊冥祖契而宗汤周人禘喾义与殷同而郊稷祖文王而宗武王禘者帝王立始祖之庙犹谓未尽其追逺尊先之义故又推寻始祖所出之帝而追祀之以其祖配之者谓于始祖庙祭之而便以始祖配祭也此祭不兼羣庙之主为其疏逺不敢防狎也郑注祭法云禘为配祭昊天上帝于圜丘也盖见祭法所説文在郊上谓为郊之最大者故为此説耳祭法所论禘郊祖宗者谓六庙之外永世不絶者有四种耳非闗配祭也禘之所及最逺故先言之尔何闗园丘哉然则春秋书鲁之禘何也曰成王追宠周公故也祭统云成王追念周公赐之重祭郊社禘尝是也鲁之用禘盖于周公庙而上及文王即周公之所出故也】　诸侯及其大祖天子及其始祖之所自出【丧服传详见祭义　已上二条论不王不禘】　大宗伯以肆献祼享先王以馈食享先王【肆献祼馈食在四时之上则是祫也禘也肆者进所解牲醴谓荐熟时也献献体谓荐血腥也祼之言灌灌以郁鬯谓始献尸求神时也郊特牲曰魂气归于天形魄归于地故祭所以求诸阴阳之义也殷人先求诸阳周人先求诸阴灌是也祭必先灌乃后荐腥荐熟于祫逆言之者与下共文明六享俱然祫言肆献祼禘言馈食者着有黍稷互相备也鲁礼三年丧毕而祫于大祖明年春禘于羣庙自尔以后率五年而再殷祭一祫十禘　春官　按郑氏谓祫大于禘故先祫而后禘后儒谓禘大于祫故以肆献祼为禘馈食为祫其实禘亦有馈食祫亦有肆献祼故兼载之下章仿此　此条周礼通言禘兼及祫】　司尊凡四时之间祀追享朝享祼用虎彛蜼彛皆有舟其朝践用两大尊其再献用两山尊皆有罍诸臣之所昨也【郑司农云追享朝享谓禘祫也在四时之间故曰间祀大尊大古之瓦尊山尊山罍也明堂位曰泰有虞氏之尊也山罍夏后氏之尊谓追享谓追祭迁庙之主以事有所请祷朝享谓朝受政于庙春秋传曰闰月不告朔犹朝于庙蜼禺属卬鼻而长尾山罍亦刻而画之为山云之形　同上　今按追享朝享先郑説是】　郊禘不过茧栗【角如茧栗郊禘祭天也　国语楚语　按注説非是】　天子禘郊之事必自射其牲王后必自舂其粢天子亲舂禘郊之盛王后亲缲其服【同上详见祭义】　禘郊之事则有全烝【注见天神篇　周语】天府掌祖庙之守藏凡国之玉镇大寳器藏焉若有
　　大祭则出而陈之既事藏之【禘祫陈之以华国也　详见宗庙　春官　祫通用】大司乐凡乐黄钟为宫大吕为角大蔟为徴应钟为
　　羽路鼓路鼗阴竹之管龙门之琴瑟九徳之歌九防之舞于宗庙之中奏之若乐九变则人鬼可得而礼矣【本文凡乐上有天神地示二节　此三者皆禘大祭也天神则主北辰地祗则主昆仑人鬼则主后稷先奏是乐以致其神礼之以玉而祼焉乃后合乐而祭之大传曰王者必禘其祖之所自出祭法曰周人禘喾而郊稷谓此祭天圜丘以喾配之　详见祭物　同上　按注以禘为祭天非是　此已上禘祭礼物乐舞之畧其礼节与时祭同者详见后】
　　右禘【鲁禘见下】　禘大祭也【五年一大祭　尔雅】　昔者周公旦有勲劳于天下周公既没成王康王追念周公之所以勲劳者而欲尊鲁故赐之以重祭内祭则大尝禘是也夫大尝禘升歌清庙下而管象朱干玉戚以舞大武八佾以舞大夏此天子之乐也康周公故以赐鲁也【详见祭义】　成王以周公为有勲劳于天下命鲁公世世祀周公以天子之礼乐季夏六月以禘礼祀周公于大庙牲用白牡尊用牺象山罍郁尊用黄目灌用玉瓒大圭荐用玉豆雕篹爵用玉琖仍雕加以璧散璧角俎用梡嶡升歌清庙下管象朱干玉戚冕而舞大武皮弁素积裼而舞大夏昧东夷之乐也任南蛮之乐也纳夷蛮之乐于大庙言广鲁于天下也【季夏建巳之月也禘大祭也周公曰大庙鲁公曰世室羣公称宫白牡殷牲也尊酒器也牺尊以沙羽为画饰象骨饰之郁鬯之器也黄彛也灌酌郁尊以献也瓒形如槃容五升以大圭为柄是谓圭瓒篹笾属也以竹为之雕刻饰其直者也爵君所进于尸也仍因也因爵之形为之饰也加加爵也散角皆以璧饰其口也梡始有四足也嶡为之距清庙周颂也象谓周颂武也以管播之朱干赤大盾也戚斧也冕冠名也诸公之服自衮冕而下如王之服也大舞周舞也大夏夏舞也周礼昧师掌教昧乐诗曰以雅以南以籥不僭广大也】君卷冕立于阼夫人副袆立于房中君肉袒迎牲于门夫人荐豆笾卿大夫赞君命妇赞夫人各其职百官废职服大刑【副首饰也今之步摇是也诗云副笄六珈周礼追师掌王后之首服为副袆王后之上服唯鲁及王者之后夫人服之诸侯夫人则自揄翟而下赞佐也命妇于内则世妇也于外则大夫之妻也祭祀世妇以下佐夫人举也大刑重罪也　明堂位】闵公二年夏五月乙酉吉禘于庄公【三年丧毕致新死者之主于庙庙之逺主当迁入祧因是大祭以审昭穆谓之禘庄公丧制未阕时别立庙庙成而吉祭又不于大庙故详书以示讥】速也【春秋左氏传】　言吉者未可以吉也【都未可以吉祭经举重不书禘于大庙嫌独庄公不当禘于大庙可禘者故加吉明大庙皆不当】曷为未可言吉【据三年也】未三年也【礼禘祫従先君数朝聘从今君数三年丧毕遭禘则禘遭祫则祫　公羊传】　吉禘者不吉者也丧事未毕而举吉祭故非之也【庄公薨至此方二十二月丧未毕　谷梁传】僖公八年秋七月禘于大庙用致夫人【禘三年大祭之名大庙周公庙致者致新死之主于庙而列之昭穆夫人淫而与杀不薨于寝于礼不应致故僖公疑其礼厯三禘今果行之嫌异常故书之　春秋　传详见宗庙篇】　定公八年冬十月顺祀先公而祈焉辛夘禘于僖公【详见宗庙】　孟献子曰正月日至可以有事于上帝七月日至可以有事于祖七月而禘献子为之也【记鲁失礼所由也孟献子鲁大夫仲孙蔑也鲁以周公之故得以正月日至之后郊天亦以始祖后稷配之献子欲尊其祖以郊天之月对月禘之非也鲁之宗庙犹以夏时之孟月耳明堂位曰季夏六月以禘礼祀周公于大庙杂记】　孔子曰鲁之郊禘非礼也周公其衰矣【详见天神】子曰禘自既灌而往者吾不欲观之矣【赵伯循曰禘王】
　　【者之大祭也王者既立始祖之庙又推始祖所自出之帝祀之于始祖之庙而以始祖配之也成王以周公有大勲劳赐鲁重祭故得禘于周公之庙以文王为所出之帝而周公配之然非礼矣灌者方祭之始用郁鬯之祭灌地以降神也鲁之君臣当此之时诚意未散犹有可观自此以后则浸以懈怠而无足观矣盖鲁祭非礼孔子本不欲观至此而失礼之中又失礼焉故此叹也　八佾】
　　大祫毁庙之主陈于大祖未毁庙之主皆升合食于大祖五年而再殷祭【详见本章传　此条论大祫陈主】　大宗伯以肆献祼享先王以馈食享先王【注见上章　此条周礼论祫祭兼论禘】　司尊彝凡四时之间祀朝享祼用虎蜼皆有舟其朝践用两大尊其再献用两山尊皆有罍诸臣之所昨也【详见上章】　大飨腥【大飨祫祭先王也　礼器】　大飨之礼尚酒而俎腥鱼大羮不和【详见祭义】　大享尚尊俎生鱼先大羮大享尚尊而用酒食先黍稷而饭稻粱祭哜大羮而饱乎庶羞【同上】　大飨三牲鱼腊笾豆之荐内金束帛加璧为前列金次之丹漆丝纩竹箭其余无常货各以国之所有其出也肆夏而送之【同上】　小史大祭祀读礼法史以书序昭穆之俎簋【读礼法者大史与羣执事史此小史也言读礼法者小史叙俎簋以为节故书簋或为几郑司农云几读为轨书亦或为簋古文也大祭祀小史主叙其昭穆以其主定繋世祭祀史主叙其昭穆次其俎簋故齐景公疾欲诛于祝史谓俎簋牲与黍稷以书次之校比之　春官】　天子之席五重【疏曰熊氏云天子祫祭席五重此文是也禘则宜四重也时祭三重司几筵职是也受神酢席亦然　礼器　今按姑依旧説载于此若以祫小于禘差之禘当五重祫当四重也】　周旅酬六尸【使之相酌也后稷之尸不受旅　礼器　已上祫祭礼节之畧其与时祭同者详见后禘章天府陈寳器此章通用】
　　右祫　周旅酬六尸曽子曰周礼其犹醵与【详见祭通礼】　文公二年八月丁夘大事于大庙大事者何大祫也【以言大与有事异又従僖八年禘数之知为大祫】大祫者何合祭也其合祭奈何毁庙之主陈于大祖【毁庙谓亲过高祖毁其庙藏其主于大祖庙中礼取其庙室笮以为死者炊沐大祖周公之庙陈者就陈列大祖前大祖东乡昭南乡穆北郷其余孙従王父父曰昭子曰穆昭取其乡明穆取其北面尚敬】未毁庙之主皆升合食于大祖【自外来曰升】五年而再殷祭【殷盛也谓三年祫五年禘禘所以异于祫者功臣皆祭也祫犹合也禘犹谛也审禘无所遗失礼天子特禘特祫诸侯禘则不礿祫则不尝大夫有赐于君然后祫其髙祖　公羊传】　大事者何大是事也着祫尝【祫合也尝秋祭】祫祭者毁庙之主陈于大祖未毁庙之主皆升合祭于大祖【祫祭者皆合祭诸庙已毁未毁者之主于大祖庙中以昭穆为次序父为昭子为穆昭南乡穆北向孙従王父坐也祭毕则复还其庙谷梁传】
　　天子犆礿祫禘祫尝祫烝【犆犹一也祫合也天子诸侯之丧毕合先君之主于祖庙而祭之谓之祫后因以为常天子先祫而后时祭诸侯先时祭而后祫凡祫之嵗春一礿而已不祫以物无成者不殷祭周改夏祭曰礿以禘为殷祭也鲁礼三年丧毕而袷于大祖明年春禘于羣庙自尔之后五年而再殷祭一祫一禘】诸侯礿犆【互明犆礿文】禘一犆一祫【下天子也祫嵗不禘】尝祫烝祫【王制】　祫祭于祖则祝迎四庙之主【祝接神者也】主出庙入庙必跸【跸止行也曽子问】
　　右时祫
　　天子诸侯宗庙之祭春曰礿夏曰禘秋曰尝冬曰烝【此盖夏殷之祭名周则改之春曰祠夏曰礿以禘为殷祭诗小雅曰礿祠烝尝于公先王此周四时祭宗庙之名】诸侯礿则不禘禘则不尝尝则不烝烝则不礿【虞夏之制诸侯嵗朝废一时祭　王制】　大宗伯以祠春享先王以禴夏享先王以尝秋享先王以烝冬享先王【上有以肆献祼享先王以馈食享先王二句宗庙之祭有此六享祭必先灌乃后荐腥荐熟于祫逆言之者与下共文明六享俱然　春官】　春祭曰祠【祠之言食】夏祭曰礿【新菜可汋】秋祭曰尝【尝新谷】冬祭曰烝【进品物也尔雅】　　始杀而尝【建酉之月隂气始杀嘉谷始熟故荐尝于宗庙】闭蛰而烝【建亥之月昆虫闭户万物皆成可荐者众故烝祭宗庙释例论之备矣　桓五年左氏传】　禘有乐而尝无乐【详见祭义】　古者于禘发爵赐服于尝出田邑发秋政【同上】　尝之日发公室【同上】　肆师尝之日涖卜来嵗之芟【芟芟草除田也古之始耕者除田种谷尝者尝新谷此芟之功也卜者问后嵗宜芟不诗云载芟载柞其耕泽泽　春官已上四时正祭】　大司马中夏以苗田献禽以享礿【礿宗庙之夏祭也冬夏田主于祭宗庙者隂阳始起象神之在内　疏曰此祭因田猎献禽为祭若正祭自在孟月】中冬以狩田入献禽以享烝【入又以禽祭宗庙夏官　此条因献禽享祭】
　　右时享　戊辰王在新邑烝祭嵗文王骍牛一武王骍牛一王命作册逸祝册惟告周公其后王宾杀禋咸格王入太室祼【戊辰十二月之戊辰日也是日成王在洛举烝祭之礼日嵗云者嵗举之祭也周尚赤故用骍宗庙礼大牢此用特牛者命周公畱后于洛故举盛礼也逸史佚也作册者册书也逸祝册者史逸为祝册以告神也惟告周公其后者祝册所载更不他及惟告周公留守其后之意重其事也王宾犹虞宾宋之属助祭诸侯也诸侯以王杀牲禋祭祖庙故咸至也太室清庙中央室也祼灌也以圭瓒酌秬鬯灌地以降神也】王命周公后作册逸诰在十有二月【逸诰者史逸诰周公治洛留后也在十有二月者明戊辰为十二月日也　洛诰】　夏礿秋尝冬烝天子之祭也【不言春祠鲁在东方王东巡守以春或阙之　明堂位】　桓公八年春正月己夘烝春曰祠【荐尚韭卵祠犹食也犹继嗣也春物始生孝子思亲继嗣而食之故曰祠因以别死生】夏曰禴【荐尚麦鱼麦始熟可礿故曰礿】秋曰尝【荐尚黍肫尝者先辞也秋谷成者非一黍先熟可得荐故曰尝】冬曰烝【荐尚稻鴈烝众也气盛貌冬万物备成所荐众多芬芳备具故曰烝无牲而祭谓之荐天子四时四荐诸侯三祭三荐大夫士再祭再荐祭于室求之于幽祭于堂求之于明祭于祊求之于逺皆孝子博求之意也大夫求诸明士求诸幽尊卑之差也殷人先求诸明周人先求诸幽质文之义也礼天子诸侯卿大夫牛羊豕凡三牲曰大牢天子元士诸侯之卿大夫羊豕凡二牲曰牢诸侯之士特豕天子之牲角握诸侯角尺卿大夫索牛】常事不书此何以书讥亟也【亟数也属十二月已烝今复烝也不异烝祭名而言烝者取冬祭所荐众多可以包四时之物】亟则黩黩则不敬【黩渫黩也】君子之祭也敬而不黩【君子生则敬养死则敬享故将祭宫室既脩墙屋既缮百物既备序其礼乐具其百官散齐七日致齐三日夫妇齐戒沐浴盛服君牵牲夫人奠酒君亲献尸夫人荐豆卿大夫相君命妇相夫人洞洞乎属属乎如弗胜如将失之济济乎致其敬也愉愉乎尽其忠也勿勿乎其欲飨之也文王之祭事死如事生孝子之至也】疏则怠怠则忘【怠觧】士不及兹四者则冬不裘夏不葛【礼本下为士制兹此也四者四时祭也疏数之节靡所折中是故君子合诸天道感四时物而思亲也祭必于夏之孟月者取其见新物之日也裘葛者御寒暑之美服士有公事不得及此四时祭者则不敢美其衣服盖思念亲之至也故孔子曰吾不与祭如不祭　春秋公羊传】　烝冬事也春兴之志不时也夏五月丁丑烝烝冬事也春夏兴之黩祀也志不敬也【谷梁传】
　　古者天子诸侯必有养兽之官及嵗时齐戒沐浴而躬朝之牺牷祭牲必于是取之君召牛纳而视之择其毛而卜之吉然后养之君皮弁素积朔月月半君巡牲【嵗时齐戒沭浴而躬朝之谓将祭祀卜牲君朔月月半巡视之君召牛纳而视之更本择牲意　祭义】　牧人凡阳祀用骍牲毛之【阳祀祭天于南郊及宗庙　地官】　宗庙之牛角握【握谓长不出肤　王制】　烝尝不过把握【握长不出把者国语楚语】充人掌系祭祀之牲牷祀五帝则系于牢刍之三月享先王亦如之【三月一时节气成　地官】　牛人凡祭祀共其享牛求牛以授职人而刍之【享献也献神之牛谓所以祭者也求终也终事之牛谓所以绎者也同上】
　　右养牲【凡通用者详见祭物牺牲章】
　　大事有时日【大事有事于大神有常时常日也】内事用柔日【事之外内别乎四郊表记　少牢篇注引禘于大庙礼曰不得丁亥则己亥辛亥亦用之无则茍有亥焉者可也】　大宰
　　祀五帝前期十日帅执事而卜日享先王亦如之【前期前所诹之日也十日容散齐七日致齐三日执事宗伯大卜之属　天官】　大宗伯享大鬼帅执事而卜日【执事诸有事于祭者　春官　少牢筮日主人朝服疏曰主人朝服者为祭而筮还服祭服是以特牲筮亦服祭服端以此而言天子诸侯为祭卜筮亦服祭服案司服云享先王则衮冕祭义云易抱南面天子衮冕北面虽有明知之心必进断其志焉是为祭而服还服祭服则诸侯为祭卜筮服祭服可知】
　　右卜日【凡通用省详见祭通礼卜筮章】
　　大宰祀五帝前期十日帅执事而卜日遂戒享先王亦如之【既卜又戒百官以始齐　天官】　及时将祭君子乃齐散齐七日致齐三日【详见祭义】　致齐于内散齐于外齐之日思其居处思其笑语思其志意思其所乐思其所嗜齐三日乃见其所为齐者【致齐思此五者也散齐七日不御不乐不吊耳见所为齐者思之熟也所嗜素所欲饮食也春秋传曰屈到嗜芰　祭义】　世妇掌女宫之宿戒【女宫刑女给宫中事者宿戒当给事豫告之齐戒也　春官】　先期旬有一日宫宰宿夫人夫人亦散齐七日致齐三日【宫宰守宫官也宿读为肃肃犹戒也戒轻肃重也】君致齐于外夫人致齐于内【祭统】
　　右齐戒【凡通用者详见祭通礼齐戒章又大祭前有习射择士之礼详见通礼择士章】
　　大宰祀五帝掌百官之誓戒与其具脩享先王亦如之【誓戒要之以刑重失礼也明堂位所谓各其职百官废职服大刑是其辞之畧也具所当共脩埽除粪洒天官】　世妇及祭祀比其具【比次也具所濯摡及粢盛之爨郑司农读比为庀庀具也】帅六宫之人共齍盛【帅世妇女御　春官】　寺人若有祭祀之事则帅女宫而致于有司【有司谓公卿世妇　天官】　诸侯宗庙之事夫人必自舂其盛【国语楚语】　春秋脩其祖庙【脩谓埽粪也　中庸】掌蜃祭祀共白盛之蜃【盛犹成也谓饰墙使白之蜃也　地官】　将祭祀其庙则有司脩除之其祧则守祧黝垩之【详见宗庙】　隶仆祭祀脩寝【详见宗庙】
　　右戒具脩庙【凡通用者详见通礼戒具章及祭物粢盛庶羞酒齐祭器薪茅祭服等章】
　　孙为王父尸所使为尸者于祭者子行也【子行犹子列也祭祖则用孙列皆取于同姓之适孙也　祭统　特牲疏云天子诸侯宗庙之祭亦用孙之伦为尸但天子诸侯虽用孙之伦取卿大夫有爵者为之故凫鹥诗祭尸之等皆言公尸又曽子问云卿大夫将为尸于公　尸服见祝迎尸章】　为君尸者大夫士见之则下之君知所以为尸者则自下之【尊尸也下下车也国君或时幼少不能尽识羣臣有以告者乃下之】尸必式【礼之】乗必以几【尊者慎也曲礼】
　　右卜尸【表记不违卜筮疏云特牲少牢大夫士筮尸则天子诸侯有卜尸少牢疏云天子诸侯前期十日卜得吉日则戒诸官散齐至祭前三日卜尸得吉又戒宿诸官使之致齐士卑不嫌得与人君同三日筮尸但下人君不得散齐七日耳大夫尊不敢与人君同直散齐九日前祭一日筮尸并宿诸官致齐也　按本章曲礼疏古者致齐各于其家散齐犹出在路故有君臣于路见尸之礼然则天子诸侯卜尸当在散齐之日而此疏谓祭前三日卜尸未知孰是　又按卜尸既吉则遂宿尸曽子问云卿大夫将为尸于公受宿矣是也少牢疏云特牲宿尸使宗人摈主人辞又有祝其传命士卑不嫌两有与人君同此大夫尊下人君故阙之唯有祝摈而已按此则天子宿尸当使大宗伯摈辞而大祝为之传命也】　齐尝于大公之庙麻婴为尸【为公尸　襄二十八年左氏传】
　　世妇掌祭祀之事帅女宫而濯摡为齍盛【摡拭也为犹差择　天官】女御凡祭祀赞世妇【助其师涖女宫　同上】　寺人佐世妇治
　　礼事【世妇二十七世妇　同上此二条祭日陈设通用】　封人凡祭祀饰其牛牲设其楅衡置其絼【饰谓刷治絜清之也郑司农云楅衡所以楅持牛也絼着牛鼻绳所以牵牛者皆谓夕牲时也　地官】　陈其牺牲【疏曰谓将祭之夕省牲之时及祭日之旦迎牲而入丽于碑案特牲礼陈鼎于门外北面兽在鼎南东首牲在兽西西上北首其天子诸侯夕省牲之时亦陈于庙门外横行西上祭日陈设通用】备其鼎俎【按此句疏引少牢皆据烹牲及举鼎匕载时其实祭前夕亦当陈之以待视濯故两载之】列其琴瑟管磬钟鼓【疏曰琴瑟在堂而登歌故书云搏拊琴瑟以咏是也管磬钟鼔堂下之乐书云下管鼗鼓笙镛以间是也其歌钟歌磬亦在堂下　按琴瑟不先列升歌时工荷之而入此连言之耳　礼运】　典庸器祭祀帅其属而设笋簴【设笋簴视了当以县乐器焉　春官】　大司乐大祭祀宿县遂以声展之【叩聴其声具陈次之以知完否　同上】　大宰祀五帝及执事眂涤濯享先王亦如之【执事初为祭事祭前日之夕涤濯谓溉祭器及甑甗之属　天官】大宗伯享大鬼宿眂涤濯【涤濯溉祭器也　春官】　小宗伯大祭祀省牲眂涤濯【同上】　充人展牲则告牷【展牲若今夕牲也特牲馈食之礼曰宗人视牲告充举兽尾告备近之　地官】
　　右祭前夕涤濯陈设省眂【凡通用者详见通礼省眂章又视濯省牲后有为期一节附见下章注】
　　鸡人大祭祀夜嘑旦以百官【夜夜漏未尽鸡鸣时也呼旦以警起百官使夙兴】凡国事为期则告之时【象鸡知时也告其有司主事者少牢曰宗人朝服北面曰请祭期主人曰比于子宗人曰旦明行事告时者至此旦明而告之　春官】　掌次凡祭祀张其旅幕张尸次【旅众也公卿夕下即位所祭祀之门外以待事为之张大幕尸则有幄郑司农云尸次祭祀之尸所居更衣帐　按上文朝日祀五帝则张大次小次设重防重案注云大幄初往所止居小幄既接祭退俟之处此宗庙之祭宜亦有之　天官】　小宗伯毛六牲辨其名物而颁之于五官使共奉之【毛择毛也郑司农云司徒主牛宗伯主鸡司马主马及羊司冦主犬司空主豕　按宗庙不用马牲则用五牲而已　春官　上章陈其牺牲此条通用】　封人凡祭祀饰其牛牲设其楅衡置其絼【见上章】共其水稾【水稾给杀牲时洗荐牲也　地官】　牛人凡祭祀共其牛牲之互与其盆簝以待事【郑司农云互谓楅衡之属盆簝皆器名盆所以盛血簝受肉笼也谓互若今屠家县肉格同上】　小宗伯辨六彝之名物以待果将【六彛鸡彛鸟彛斝黄彛虎彛蜼果读为祼】辨六尊之名物以待祭祀【待者有事则给之郑司农云六尊献尊象尊壶尊着尊大尊山尊　春官】　肆师及果筑防【果筑防者所筑防以祼也郑司农云筑煮筑香草煮以为鬯　同上】　郁人掌祼器【祼器谓彛及舟与瓒】凡祭祀之祼事和郁鬯以实而陈之【筑郁金煮之以和鬯酒郑司农云郁草名十叶为贯百二十贯为筑以煮之鐎中停于祭前郁为草若兰】凡灌玉濯之陈之【祼玉谓圭瓒璋瓒同上　祼器详见祼章】　司尊掌六尊六之位诏其酌辨其用与其实【位所陈之处酌泲之使可酌各异也用四时祭祀所用亦不同实郁及醴齐之属】凡六六尊之酌郁齐献酌醴齐缩酌盎齐涗酌凡酒脩酌【凡此四者祼用郁齐朝用醴齐馈用盎齐诸臣自酢用凡酒唯大事于太庙备五齐三酒　注详见祭物同上】　酒在室醴醆在户粢醍在堂澄酒在下【粢读为齐】
　　【声之误也周礼五齐一曰泛齐二曰醴齐三曰盎齐四曰醍齐五曰沈齐字虽异醆与盎澄与沈盖同物也奠之不同处重古畧近也　礼运　今按酒以配齐尊当各陈于齐尊之西而此列于室内近北者贾氏曰谓郁鬯在室中而酒即明水也以配郁鬯故在室疑此説是又按此不及泛齐者或省文或时祫用此四齐疏谓禘用四齐恐不然也又按设尊之法约注疏诸家之説春夏鸡鸟陈室内近北献尊陈户内象尊陈户外秋冬斝黄陈室内近北着尊陈户内壶尊陈户外其罍尊皆陈堂下凡尊皆南面明水酒在西】庙堂之上罍尊在阼牺尊在西【牺周礼作献　疏曰罍尊在阼谓夫人所酌也牺尊在西谓君所酌也熊氏云此谓诸侯时祭所用之礼故罍尊夫人所酌也若天子之祭则罍尊在堂下故礼运云澄酒在下酒谓三酒司尊云皆有罍诸臣之所酢则后不酌罍也　礼器　按下文君西酌牺象则西阶上更有象尊此不言者省文也】　酒正凡祭祀以灋共五齐三酒以实八尊大祭三贰皆有酌数唯齐酒不贰【大祭王服大裘衮冕所祭也谓就三酒之尊而益之也益之者以饮诸臣　详见祭物　天官　今按时祭共二齐三酒以实五尊并明水酒尊为十尊】　幂人以画布巾幂六【宗庙可以文画者画其云气与　同上　按礼运与其越席疏布以幂疏曰越席谓蒲席疏布谓麤布若依周礼越席疏布是祭天之物此经云君与夫人则宗庙之礼也此盖记者杂陈夏殷诸侯之礼故虽宗庙而用越席疏布也】　典庸器祭祀陈庸器【庸器伐国所获之器若崇鼎贯鼎及以其兵物所铸铭也　春官】　陈其宗器【宗器祭器也　朱子曰宗器先世所藏之重器若周之赤刀大训天球河图之属也　中庸】　世妇及祭之日涖陈女宫之具凡内羞之物【涖临也内羞房中之羞天官　上章女御寺人两条此条通用】　内防若有祭祀之事则为内人跸【内人従世妇有事于庙者内防为六宫跸者以其掌内小事　同上】　大宗伯享大鬼涖玉鬯省牲镬奉玉齍【镬烹牲器也　春官】　小宗伯大祭祀祭之日逆齍【逆齍受饎人之盛以入　同上】　小祝大祭祀逆齍盛【同上按此条逆齍盛在迎尸之上小宗伯云祭之日逆齍省镬告时于王告备于王肆师云祭之日表齍盛告絜展器陈告备据此诸文逆齍当在向祭之晨而此疏云馈献后尸将入室乃迎齍恐不然也】　舍人凡祭祀共簠簋实之陈之【方曰簠圆曰簋盛黍稷稻粱器地官　按簋盛黍稷为正馔簠盛稻粱为加馔天子八簋诸侯六簋簠之数未闻凡宾客之礼簠皆少于簋则祭时宜亦仿此天子盖四簠诸侯盖二簠天子用六粢有麦苽盖盛之于簠】　肆师祭之日表粢盛告絜展器陈告备【粢六谷也在器亦盛陈陈列也故书表为剽剽表皆谓徽识也　春官】　铺筵设同几【同之言詷也祭者以其妃配亦不特几也　祭统】　司几筵凡大朝觐王设莞筵纷纯加缫席画纯加次席黼纯左右玉几【纯縁也纷如绶有文而狭者缫席削蒲蒻展之编以五采若今合欢矣画谓云气也次席桃枝席有次列成文】祀先王亦如之【疏曰祀先王谓宗庙六享皆用上三种席】诸侯祭祀席蒲筵缋纯加莞席纷纯右雕几【缋画文也不莞席加缫者缫柔礝不如莞清坚又于鬼神宜】凡吉事变几【吉事王祭宗庙祼于室馈食于堂绎于祊每事易几神事文示新之也　春官】大宰享先王赞玉几【玉几所以依神天子左右玉几天官　已上三条朝践章坐尸于堂通用】　司巫祭祀则共匰主及道布及蒩馆【道布者为神所设中中霤礼曰以功布为道布属于几也蒩之言借也祭食有当借者馆所以承蒩谓若今筐也主先匰蒩后馆互言之者明共主以匰共蒩以筐大祝取其主蒩陈之器则退也士虞礼曰苴刺茅长五寸实于筐馔于西坫上又曰祝盥取直降洗之升入设于几东席上东缩春官　按士虞礼疏云天子吉祭亦有茅苴以借祭】小宗伯告时于王告备于王【时荐陈之晚早备谓馔具　同上】
　　右祭日陈设【礼运疏用酒之法崔氏云周礼大祫于太庙则备五齐三酒朝践王酌泛齐后酌醴齐馈食王酌盎齐后酌醍齐朝献王酌泛齐因朝践之尊再献后酌醍齍因馈食之尊诸侯为宾则酌沈齐尸酢王与后皆还用所献之齐宾长酳尸酢用清酒加爵亦用三酒大禘则用四齐三酒者醴齐以下悉用之朝践王酌醴齐后酌盎齐馈食王酌醍齐后酌沈齐朝献王酌醴齐再献后还酌沈齐亦尊相因也诸侯为宾亦酌沈齐用三酒之法如祫礼也四时之祭唯二齐三酒则自祫禘以下至四时祭皆通用也二齐醴盎也朝践王酌醴齐后亦酌醴齐馈食王酌盎齐后亦酌盎齐朝献王还用醴齐再献后还用盎齐亦尊相因也诸侯为宾亦酌盎齐三酒同于祫鲁及王者之后大祫所用与王祫同若禘与王四时同侯伯子男祫禘皆用二齐醴盎而已三酒则并用用二齐之法朝践君夫人酌醴齐馈食君夫人酌盎齐朝献君还酌醴齐再献夫人还酌盎齐诸臣为宾酌盎齐尸酢君夫人用昔酒酢诸臣用事酒加爵皆清酒时祭用一齐故礼器云君亲制祭夫人荐盎君亲割牲夫人荐酒其行之法朝践君制祭则夫人荐盎进熟时君亲割夫人荐酒朝献时君酌盎齐以酳尸再献时夫人还酌酒宾献皆酒加爵如禘祫之礼天子诸侯酌奠皆用齐卿大夫之祭酌奠皆用酒祫祭在秋案司尊秋尝用两着尊馈献用两壶尊则泛齐醴齐各以着尊盛之盎齐醍齐沈齐各以壶尊盛之又五齐各有明水之尊凡十尊三酒各加酒凡六尊通斝盛明水黄盛郁鬯此有十八尊其明水酒陈之各在五齐三酒之上禘祭在夏醴齐盎齐盛以牺尊醍齐沈齐盛以象尊时祭用二齐者春夏用牺尊盛醍齐用象尊盛沈齐秋冬用着尊盛醴齐用壶尊盛盎齐是一齐用一尊司尊皆云两者以一尊盛明水也　按前説谓时祭惟用醴盎二齐后又谓春夏用醍沈秋冬用醴盎自相抵牾览者详之其言祫禘用齐之差及所用尊彞之异亦恐未必然郑司农谓追享朝享为禘祫则禘祫彝当用虎蜼尊当用犬山耳】
　　司服王之吉服享先王则衮冕享先公则鷩冕【详见祭物】追师掌王后之首服为副追衡笄【副服之以従王祭祀　详见祭物】内司服掌王后之服袆衣揄狄阙狄素纱【従王祭先王则服袆衣祭先公则服揄狄详见祭物】　阍人大祭祀之事设门燎跸宫门庙门【燎地烛也跸止行者庙在中门之外　天官】　宫正凡邦之事跸宫中庙中则执烛【事祭事也邦之祭社稷七祀于宫中祭先公先王于庙中隶仆掌跸止行者宫正则执烛以为明春秋传曰有大事于大庙又曰有事于武宫　同上】　大司乐大祭祀王出入则令奏王夏【疏曰王出入谓王将祭祀初入庙门及祭讫出庙门皆令奏王夏也　春官】大仆祭祀正王之服位诏灋仪【诏告也夏官】　内宰正后
　　之服位【位谓房中户内及阼所立处　天官　按妇人入庙当由闱门】　君夫人防于大庙君纯冕立于阼夫人副袆立于东房【大庙始祖庙也　祭统】君在阼夫人在房【人君尊东也天子诸侯有左右房　礼器】　大史祭之
　　日执书以次位常【谓校呼之教其所当居之处　春官】　祭有昭穆有事于大庙则羣昭羣穆咸在而不失其伦【昭穆咸在同宗父子皆来　祭统】　公族其在外朝则以官其在宗庙之中则如外朝之位宗人授事以爵以官【宗人掌礼及宗庙也以爵贵贱异位也以官官有所掌也若司徒奉牛司马奉羊司空奉豕　文王世子　按特牲记公有司门西北面东上献次众宾私臣门东北面西上献次兄弟疏云天子诸侯祭祀其位无文此公有司在门西北面东上私臣在门东北面西上天子诸侯祭祀可依此位矣同姓无爵者在阼阶前西面北上卿西阶前东面北上大夫在门东北面士门西北面旅食在其后少牢下篇云众宾位在门东北面既献在西阶西南众宾继上宾而南天子诸侯之宾其位或依此与案祭统云凡赐爵昭为一穆为一昭与昭齿穆与穆齿又文王世子云其在外朝则以官其在宗庙之中则如外朝之位宗人授事以爵以官以此差之知同姓无爵者従昭穆有爵者则以官矣】
　　右入庙即位　宗庙之礼所以序昭穆也序爵所以辨贵贱也序事所以辨贤也【详见祭义】
　　春秋设其裳衣【裳衣先祖之遗衣服也设之当以授尸也　中庸】　守祧掌守先王先公之庙祧其遗衣服藏焉【遗衣服大敛之余也】若将祭祀则各以其服授尸【尸当服卒者之上服以象生时　春官】　小祝大祭祀逆尸【同上】　大司乐尸出入则令奏肆夏【同上】　大祝凡肆享逆尸令钟鼓【肆享祭宗庙也】相尸礼【延其出入诏其坐作同上　相尸礼后诸章通用】　小祝沃尸盥【疏曰沃尸盥者尸尊不就洗案特牲尸入庙门盥于槃其时小祝沃水同上】　天府凡吉凶之事祖庙之中沃盥执烛【吉事四时祭也　同上　按王将祼有郁人沃盥故小臣沃王盥入朝践章】
　　右祝迎尸　君迎牲而不迎尸【详见祭义】
　　春祠夏禴祼用鸡彝鸟皆有舟秋尝冬烝祼用斝黄皆有舟【祼谓以圭瓒酌郁鬯始献尸也后于是以璋瓒酌亚祼郊特牲曰周人尚臭灌用鬯臭郁合鬯臭阴达于渊泉灌以圭璋用玉气也既灌然后迎牲致阴气也鸡鸟谓刻而画之为鸡鳯凰之形郑司农云舟尊下台若今时承盘斝读如稼稼画禾稼也黄黄目尊也　春官司尊】　典瑞祼圭有瓒以肆先王【郑司农云于圭头为器可以挹鬯祼祭谓之瓒故诗曰瑟彼玉瓒黄流在中国语谓之鬯圭以肆先王灌先王祭也谓肆解牲体以祭因以为名爵行曰祼汉礼瓒盘大五升口径八寸下有盘口径一尺　春官】　祼圭尺有二寸有瓒以祀庙【祼之言灌也或作祼或作果谓始献酌奠也瓒如盘其柄用圭有流前注　考工记玉人】　郁人凡祼玉濯之陈之以赞祼事【祼玉谓圭瓒璋瓒】诏祼将之仪与其节【节谓王奉玉送祼早晏之时】凡祼事沃盥【春官】　小宰凡祭祀赞祼将之事【将送也祼送送祼谓赞王酌郁鬯以献尸谓之祼祼之言灌也明不为饮主以祭祀唯人道宗庙有祼天地大神至尊不祼莫称焉凡郁鬯受祭之啐之奠之　天官】　小宗伯凡祭祀以时将瓒果【将送也犹奉也祭祀以时奉而授王天子圭瓒诸侯璋瓒　春官】　内宰大祭祀后祼则赞【谓祭宗庙王既祼而出迎牲后乃従后祼也祭统曰君执圭瓒祼尸大宗执璋瓒亚祼此大宗亚祼谓夫人不与而摄耳　天官】　君执圭瓒祼尸大宗执璋瓒亚祼【圭瓒璋瓒祼器也以圭璋为柄酌郁鬯曰祼大宗亚祼容夫人有故摄焉　祭统】　诸侯赐圭瓒然后为鬯未赐圭瓒则资鬯于天子【圭瓒鬯爵也鬯秬酒也　王制　按尚书大传云诸侯之有徳者三命以秬鬯不得赐鬯者资于天子然后祭】
　　右祼【按宗庙有作乐下神一节或云时祭无之己见禘章】　有虞氏之祭也尚用气血腥爓殷人尚声臭味未成涤荡其声乐三阕然后出迎牲周人尚臭灌用鬯臭郁合鬯灌以圭璋既灌然后迎牲【详见祭义】　王度记曰天子鬯诸侯薫大夫芑兰庶人艾秬者黑黍一稃二米鬯者以百草之香郁金合而酿之成为鬯阳达于墙屋阴入于渊泉所以灌地降神也玉瓒者器名也所以灌鬯之器也以圭饰其柄灌鬯贵玉气也【白虎通】　祭之属莫重于祼【祭统】　王在新邑烝祭嵗王入大室祼【详见时享章】
　　既灌然后迎牲【郊特牲　按迎牲之节内宰与司尊二注少异而贾疏以司尊注为正今従之】　坐尸于堂【谓朝事时也朝事延尸于戸西南面布主席东面特尸荐以笾豆　同上　按内宰及司尊疏延尸出户在二灌讫王出迎牲之时礼运疏在血毛诏于室之后今従贾氏疏盖尸主在堂而血毛诏于室下文所谓求而未之得也又按此注尸南面而主东面未知何据或约汉礼而知之然祫祭则尸主同面主在尸右疑时祭亦尸主同面也是时堂上别设席室内之席不动祭日陈设章铺筵设同几以下三条及迎尸章大祝相尸礼并此条通用】　朝事之豆其实韭菹醓醢昌本麋臡菁菹鹿臡菹麋臡【天官醢人注详祭物　朝事解见下文豆先笾设故先载此条】　朝事之笾其实麷蕡白黑形盐膴鲍鱼鱐【郑司农云朝事谓清朝未食先进寒具口实之笾谓以司尊之职参之朝事谓祭宗庙荐血腥之事　笾人详祭物　按此疏及内宰司尊疏后荐朝事豆笾在延尸在戸迎牲未入之时礼运疏在升首之后荐腥之前今従贾疏盖尸出在堂席前不可空故先设豆笾】　外宗掌宗庙之祭祀佐王后荐玉豆眂豆笾【视视其实春官】　九嫔凡祭祀赞后荐豆笾【本文云赞后荐彻豆笾　天官　两条馈献章荐馈食豆笾通用】　内宰诏其礼乐之仪【本文云正后之服位而诏其礼乐之仪　荐彻之礼当与乐相应　按秦汉之乐干豆上登歌犹古清庙之歌疏谓荐时歌清庙其説盖本此乐歌之事详见祭物乐舞章】赞九嫔之礼事【助九嫔赞后之事九嫔者赞后荐玉齍荐彻豆笾　同上】　内小臣若有祭祀则摈诏后之礼事相九嫔之礼事正内人之礼事【摈为后传辞有所求为诏相正者异尊卑也同上】　世妇诏王后之礼事【荐彻之节】相外内宗之礼事【同姓异姓之女有爵佐后者　春官　内宰以下三条馈献章荐馈食豆笾荐熟章羞齍彻章彻豆笾通用相内宗之礼事又为再献章荐加豆笾通用】　大宗伯凡大祭祀王后不与则摄而荐豆笾【荐豆笾王后之事　同上】　外宗王后不与则赞宗伯【后有故不与祭宗伯摄其事　同上　此两条馈食豆笾通用】　夫人荐豆执校执醴授之执镫【校豆中央直者也执醴授醴之人授夫人以豆则执镫镫豆下跗也　祭统　馈食豆通用】　大司乐牲出入则令奏昭夏【疏曰牲出入谓二灌后王出迎牲及爓肉与体其犬豕是牲出入皆令奏昭夏　春官　馈献荐熟通用】　大宰祀五帝及纳亨赞王牲事享先王亦如之【纳亨纳牲将告杀谓乡祭之晨既杀以授亨人凡大祭祀君亲牵牲大夫赞之　天官】　大司徒奉牛牲【牛能任载地类也奉犹进也　疏曰谓初牵入时地官】　乡师大祭祀羞牛牲【疏曰乡师佐大司徒　同上】　大司冦大祭祀奉犬牲【奉犹进也秋官】　及迎牲君执纼卿大夫従士执刍【纼所以牵牲也周礼作絼刍谓藁也杀牲时用荐之周礼封人祭祀饰牲共其水藁天子诸侯之祭礼先有祼尸之事乃后迎牲　祭统】　君亲牵牲大夫赞币而従【纳牲于庭时也当用币告神而杀牲　礼器】　祭之日君牵牲穆答君卿大夫序従【祭谓祭宗庙也穆子姓也答对也序以次第従也序或为豫】既入庙门丽于碑【丽犹繋也祭义】　封人歌舞牲【谓君牵牲入时随歌舞之言其肥香以歆神也郑司农云封人主歌舞其牲云傅硕肥腯　地官】　充人硕牲则赞【赞助也君牵牲入将致之助持之也春秋传曰故奉牲以告曰博硕肥腯　同上】　纳牲诏于庭【疏曰诏吉也牲入在庭以币告神礼器】　奉牲以告曰博硕肥腯【博广也硕大也桓六年左传】　司弓矢凡祭祀共射牲之弓矢【射牲示亲杀也杀牲非尊者所亲唯射为可国语曰禘郊之事天子必自射其牲　夏官】　射人祭祀则赞射牲【烝尝之礼有射豕者国语曰禘郊之事天子必自射其牲今立秋有防刘云　同上】　大仆赞王牲事【牲事杀割匕载之属　同上　此章割牲荐熟匕载时通用】　诸侯宗庙之事必自射其牛刲羊击豕【刲刺也击杀也国语楚语】　用牲于庭【谓杀之时郊特牲】　荐其血毛【疏曰朝践时延尸在堂祝以血毛告于室也　礼运】　血毛诏于室【疏曰谓杀牲取血及毛入以告神于室　礼器】　大祝凡肆享隋衅令钟鼓【肆享祭宗庙也隋衅谓荐血也凡血祭曰衅　春官】　卿大夫袒而毛牛尚耳鸾刀以刲取膟膋乃退【毛牛尚耳以耳毛为上也膟膋血与肠间脂也　祭义】　取膟膋燔燎【郊特牲　按此句在升首之上似谓朝践时燔膟膋而注疏以馈食时爇萧释之下条祭义疏又谓一祭有两度萧指此文为朝践时事前后抵牾今存其本文于此而注附见后章】　建设朝事燔燎羶芗见以萧光【朝事谓荐血腥时也见当为瞷字之误也羶当为馨声之误也燔燎馨香覸以萧光取牲祭脂也光犹气也　祭义】　诏祝于室【本文云诏祝于室坐尸于堂　谓朝事时也朝事延尸于户西南面布主席东面取牲膟膋燔于炉炭洗肝于郁鬯而燔之入以诏神于室又出以堕于主前主人亲制其肝所谓制祭也时尸荐以笾豆至荐孰乃更延主于室之奥尸来升席自此方坐于主北焉郊特牲】　君亲制祭【亲制祭谓朝事进血膋时所制者制肝洗于郁鬯以祭于室及主】卿
　　大夫従君【疏曰谓制祭之时则卿大夫従君　礼器】　升首【文承取膟膋燔燎之下　疏曰朝践时祝取膟膋燎于炉炭入以告神于室出以绥于主前又升首于室　郊特牲】　升首于室【制祭之后升牲首于北墉下尊首尚气也　同上】　羊人祭祀割羊牲登其首【登升也升首报阳也升首于室　夏官】　腥其俎【文承荐其血毛之下腥其俎谓豚解而腥之及血毛皆所以法于大古也　礼运】　司士帅其属而割牲羞俎豆【割牲制体也羞进也　夏官　馈献荐熟二章通用】　大司徒祀五帝奉牛牲羞其肆享先王亦如之【郑司农云羞进也肆陈骨体也谓进所肆解骨体士丧礼曰肆解去蹄　地官】　小子掌祭祀羞羊肆【郑司农云羞进也羊肆体荐全烝也谓肆读为鬄羊鬄者所谓豚解也　夏官】　设祭于堂【设祭之馔于堂人君体然　礼器　馈献通用】　祭腥【祭义　详见下章】　小臣大祭祀沃王盥【疏曰王将献尸先盥手洗爵乃酌献故小臣为王沃水盥手也　夏官】　御仆大祭祀相盥【详见荐熟章】　春祠夏禴其朝践用两献尊【朝践谓荐血腥酌醴始行祭事后于是荐朝事之豆笾既又酌献郑司农云献读为牺牺尊饰以翡翠故书践作饯杜子春云饯当为践　司尊　按朝献与朝践尊相因秋尝冬烝朝践用两着尊】　大宰享先王赞玉爵【宗庙献用玉爵　天官】　小宰凡祭祀赞爵之事【又従大宰助王也　同上　两条凡王献通用】　量人凡祭祀制其従献脯燔之数量【郑司农云従献者肉殽従酒也谓燔従于献酒之肉炙也数多少也量长短也　夏官　此数量杀牲讫即制之载于此者欲见有従献之事不言肝而言脯岂天子礼异与　馈献朝献再献通用】　内宰后献则赞【献谓王荐腥荐熟后亦従后献也天官　馈献章后献通用】　外宗王后以乐羞齍则赞【见荐熟章】凡王后之献亦如之【献献酒于尸】王后不与则赞宗伯【注见前　春官　馈献再献章后献通用】　醴醆以献荐其膰炙君与夫人交献【疏曰醴醆以献者朝践之时用醴馈食之时用醆荐其燔炙者谓燔肉炙肝案特牲礼主人献尸宾长以肝従主妇献尸宾长以燔従则此君荐用炙夫人荐用燔也第一君献第二夫人献第三君献第四夫人献是君与夫人交错而献也　礼运　馈献通用但不用醴】　君西酌牺象夫人东酌罍尊【象日出东方而西行也月出西方而东行也周礼曰春祠夏禴祼用鸡鸟皆有舟其朝践用两献尊其再献用两象尊皆有罍诸臣之所酢　按此据诸侯□九献之礼者言但设尊不于戸而于阶夫人不酌牺象而酌罍皆变于天子然疑罍尊太卑不当施于朝践馈献夫人酌罍岂谓再献酳尸与】礼交动乎上乐交应乎下【言交乃和　礼器　馈献朝献再献通用馈献君酌象朝献君酌牺再献夫人酌罍】　大司乐乃奏无射歌夹钟舞大武以享先祖【无射阳声之下也夹钟为之合夹钟一名圂钟先祖谓先王先公　春官　杜佑曰时堂上以夹钟之调歌堂下以无射之调作大武之乐　馈献朝献再献通用】　鼓人以路鼓鼓鬼享【路鼔四面鼔也地官　凡献作乐通用　凡乐事宗庙通用者详见祭物乐舞】　宗妇执盎従夫人荐涚水【涚盎齐也盎齐涚酌也几尊有明水因兼去水耳　祭统】　夫人荐盎【本文承君亲制祭之下　疏曰此谓杀牲已毕进血腥之时断制牲肝洗以郁鬯入以祭神于室于此之时夫人荐盎齐以献之侯伯子男之君朝践君不献故夫人荐盎】命妇従夫人【疏曰谓荐盎之时　礼器】
　　右朝践　祭以清酒従以骍牡享于祖考执其鸾刀以启其毛取其血膋【清酒清洁之酒郁鬯之属也骍赤色周所尚也祭礼先以郁鬯灌地求神于阴然后迎牲执者主人亲执也鸾刀刀有铃也膋脂膏也启其毛以告纯也取其血以告杀也取其膋以升臭也合之黍稷实之于萧而燔之以求神于阳也　小雅信南山】秋而载尝夏而楅衡白牡骍刚牺尊将将毛炰
　　胾羮笾豆大房万舞洋洋孝孙有庆【尝秋祭名楅衡施于牛角所以止触也周礼封人云凡祭饰其牛牲设其楅衡是也秋将尝而夏楅衡其牛言夙戒也白牡周公之牲也骍刚鲁公之牲也白牡殷牲也周公有王礼故不敢与文武同鲁公则无所嫌故用骍刚牺尊画牛于尊腹也或曰尊作牛形凿其背以受酒也毛炰周礼封人祭祀有毛炰之豚注云爓去其毛而炰之也胾切肉也羮大羮铏羮也大羮大古之羮湇煮肉汁不和盛之以登贵其质也铏羮肉汁之有菜和者也盛之铏器故曰铏羮大房半体之俎足下有跗如堂房也万舞名　鲁颂閟宫】声莫重于升歌舞莫重于武宿夜【武宿夜武曲名也　祭统】古者帝王升歌清庙【清庙乐章名】大琴练达越大
　　瑟朱达越以韦为鼓谓之搏拊何以也【练朱互文也越下孔也凡练达越搏拊者象其徳寛和】君子有大人声不以钟鼓竽瑟之声乱人声清庙升歌者歌先人之功烈徳泽也故欲其清也【烈业也】其歌之呼也【呼出声也】曰于穆清庙于者叹之也穆者敬之也清者欲其在位者徧闻之也故周公升歌文王之功烈徳泽茍在庙中见文王者愀然如见文王故书曰搏拊琴瑟以咏祖考来假此之谓也【尚书大传】　诸侯三命者皆受天子之乐以祀其宗庙所以褒有功而章有徳之义也未命者不得用天子之乐祀其宗庙【同上】
　　内饔凡宗庙之祭祀掌割亨之事【天官】　小宗伯祭之日省镬【省镬视亨腥孰　春官　两条荐孰通用】　孰其殽【谓体解而爓之此以下皆所以法于中古也　礼运　上章司士帅其属割牲羞俎豆大司乐牲出入令奏昭夏皆此条通用】　馈食之豆其实葵菹蠃醢脾析蠯醢蜃蚔醢豚拍鱼醢【醢人详见祭物】馈食之笾其实枣防桃干防榛实【馈食荐孰也今吉礼存者特牲少牢】
　　【诸侯之大夫士祭礼也不祼不荐血腥而自荐孰始是以皆云馈食之礼　笾人详见祭物　上章外宗佐王后荐玉豆以下七条并此二条通用】　小子掌祭祀羞羊殽【郑司农云羊殽体解节折也　夏官荐孰通用】　　君执鸾刀羞哜夫人荐豆【哜哜肺祭肺之属也君以鸾刀割制之　祭统　上章夫人荐豆执校条此条通用】　君亲割牲夫人荐酒【亲割谓进牲孰体时　疏曰谓荐孰时君亲割牲体于时君亦不献故夫人荐酒】卿大夫従君命妇従夫人【疏曰谓割牲荐酒之时　礼器】　秋尝冬烝其馈献用两壶尊【其变再献为馈献者亦尊相因馈献谓荐孰时后于是荐馈食之豆笾郑司农云壶者以壶为尊春秋传曰尊以鲁壶　司尊　按再献与馈献尊相因春祠夏禴馈献用两象尊　上章大宰赞玉爵以下至鼔人凡九条并此条通用】　爓祭而退【本文爓祭下有祭腥字见上章爓祭祭腥祭爓肉腥肉也汤肉曰爓爓祭祭腥或为合祭腥泄防孰也　祭义　上章设祭于堂此条通用】
　　右馈献【按馈献一节礼运疏谓在尸入室之后周礼疏以孰其殽当馈献节在尸未入室之前今考司几筵吉事变几郑注有馈食于堂之语当以贾疏为正若尸既入室则当食举矣岂先献然后食乎又按礼运以荐血腥法上古孰其殽法中古其下文醴醆以献荐其燔炙君与夫人交献云云皆在未合亨之前献醴即朝践也献荐即馈献也然则馈献不在隂厌之后亦明矣故今所次皆従贾疏之説】
　　然后退而合亨【此谓荐今世之食也　疏曰前荐爓既未孰今至馈食乃退取向爓肉更合亨之令孰拟更荐尸又尸俎惟载右体其余不载者及左体等亦于镬中亨煮之故云合亨　礼运　朝践章大司乐牲出入令奏昭夏上章内饔掌割亨小宗伯省镬并此条通用】　备其鼎俎【疏曰牲煮于镬镬在庙门外鼎随镬设各陈于镬西取牲体以实其鼎而入设于阼阶下南北陈之俎设于鼎西以次载于俎也案少牢陈鼎于庙门之外东方北面北上又云鼎入陈于东方当序西面北上俎皆设于鼎西是也　礼运按天子九鼎九俎诸侯七鼎七俎其牲无明文以诸经约之天子九者牛一羊二豕三犬四鸡五鱼六腊七】
　　【鲜鱼八鲜腊九诸侯七者无鲜鱼鲜腊也】　大祝肆享逆牲令钟鼓【本文逆牲在隋衅之下　既隋衅后言逆牲容逆鼎　春官　朝践章大司乐令奏昭夏此条通用】　御仆大祭祀相盥而登【相盥者谓奉槃授巾与登谓为王登牲体于俎特牲馈食礼主人降盥出举入乃匕载　夏官　朝践章大仆赞王牲事此条通用　按特牲少牢匕载时先升心舌为肵俎至正祭时主人亲进之尸食举皆加于肵又取余体盛于肵祭毕以此俎归之于尸天子诸侯亦当有之】　诸子大祭祀正六牲之体【正谓朼载之　同上】　体其犬豕牛羊实其簠簋笾豆铏羮【体其大豕牛羊谓分别骨肉之贵贱以为众俎也　礼运　朝践章司士割牲羞俎豆此条通用】　大司马大祭祀羞牲鱼【详见下】　小子祭祀赞羞【夏官　又上章羞羊殽此条通用】　羮定诏于堂【肉谓之羮　疏曰定孰肉也谓煮肉既孰将欲迎尸主入室乃先以俎盛之告神于堂是荐熟未食之前也　礼器】　春秋荐其时食【时食四时祭也　中庸】　九嫔凡祭祀赞玉齍【玉齍玉敦受黍稷器后进之而不彻故书玉为王杜子春读为玉　天官】　外宗王后以乐羞齍则赞【赞犹佐也　春官　按羮定诏于堂之后乃延主于室徙堂上朝践馈食豆笾入室设于尸席前俎入设于豆东后乃荐玉齍设于俎南　朝践章内宰内小臣世妇三条此二条通用】　亨人祭祀共铏羮【郑司农云大羮不致五味铏羮加盐菜矣天官　按特牲铏羮设于豆南】　　小祝赞奠【本文在赞彻下奠奠爵也祭祀奠先彻后反言之者明所佐大祝非一　疏曰大祝酌酒奠于铏南则郊特牲注天子奠斝】
　　【诸侯奠角小祝其时赞之　春官按礼运疏天子诸侯酌奠皆用齐】　　萧合黍稷既奠然后焫萧合羶芗【奠谓荐孰时也特牲馈食所云祝酌奠于铏南是也萧芗蒿也染以脂合黍稷烧之诗云取萧祭脂羶当为馨声之误也奠或为荐　又取膟膋燔燎注云膟膋肠间脂也与萧合烧之亦有黍稷也郊特牲】　大祝辨六号二曰鬼号【鬼号若云皇祖伯某】凡肆享则执明水火而号祝【明水火司烜所共日月之气以给烝享执之如以六号祝明此圭絜也春官】　直祭祝于主【谓荐孰时也如特牲少牢馈食之为也直正也祭以孰为正则血腥之属尽敬心耳　郊特牲】　祝以孝告【疏曰案少牢祝曰孝孙某敢用柔毛刚鬛嘉荐普淖用荐嵗事于皇祖伯某以某妃配某氏尚飨是祝以孝告　礼运　按尸未入而先设馔飨神曽子问所谓隂厌】　天子践阼临祭祀内事曰孝王某诸侯临祭祀内事曰孝子某侯某【详见通礼祝号】　举斝角诏妥尸【妥安坐也尸始入举奠斝若奠角将祭之祝则诏主人拜安尸使之坐尸即至尊之坐或时不自安则以拜妥之也天子奠斝诸侯奠角　郊特牲　按隂厌后尸入室礼器注所谓尸来升席自北方坐于王北谓此时也迎尸章大祝相尸礼亦此条通用　又按特牲主人拜妥尸尸答拜执奠祝飨主人拜如初尸乃挼祭祭黍稷肺祭酒啐酒告防主人拜尸奠觯答拜注云飨劝强之也其辞取于士虞记则宜云孝孙某圭为而孝荐之飨少牢无执奠祝飨啐奠告防等事贾氏云士贱不嫌得与人君同大夫尊嫌与人君同故初不飨后亦不告防据此则天子诸侯妥尸后当有执奠祝飨等事】　小祝赞隋【隋尸之祭也　春官】　荐黍稷羞肝肺首心见间以侠甒【荐黍稷所谓馈食也见间当为覸字之误也有虞氏祭首夏后氏祭心殷祭肝周祭肺覸以侠甒谓杂之两甒醴酒也　祭义按醴酒疑谓祝酌奠于铏南之酒侠甒并明水尊言之】祭黍稷加肺【祭黍稷加肺谓绥祭也　郊特牲　按此文下云祭齐加眀水疏谓不専指绥】
　　【祭时详见祭义】　亨人祭祀共大羮【大羮肉湇　天官　按特牲大羮设于醢北不祭不哜】　小子羞肉豆【郑司农云羞进也肉豆者切肉也夏官　按肉豆庶羞也特牲少牢尸食举之时佐食羞庶羞四豆设于左尸食之】　大司马大祭祀羞牲鱼授其祭【牲鱼鱼牲也祭谓尸所以祭也郑司农云大司马主进鱼牲　同上　按特牲少牢鱼十有五正祭时尸以一鱼振祭哜之少牢傧尸加膴祭于其上宾长三献时司士羞湇鱼尸取膴祭祭之此言授其祭亦通正祭绎祭言之】　大祝逆尸令钟鼓右亦如之【右读亦当为侑按大祝辨九拜以享右祭祀注云享献也谓朝献馈献也右读为侑侑劝尸食而拜　按特牲尸三饭告饱祝侑主人拜举干举兽干鱼一尸又三饭告饱祝侑之如初举骼及兽鱼尸又三饭告饱祝侑之如初举肩及兽鱼尸不复饭少牢上大夫礼尸食七饭告饱祝西面于主人之南独侑不拜侑曰皇尸未实侑尸又饭举牢肩尸不饭告饱祝西面于主人之南主人不言拜侑尸又三饭注云为祝一饭为主人三饭尊卑之差凡十一饭下人君也疏云此与特牲皆有尸饭法天子诸侯亦当有之故大祝九拜之下云以享侑祭祀注云侑劝尸食而拜若然士三饭即告饱而侑大夫七饭告饱而侑诸侯九饭告饱而侑天子十一饭而侑案此疏则天子诸侯尸告饱之后亦祝与主人更侑尸为祝一饭为主人三饭也又下大夫不宾尸尸七饭时祝侑亦如之尸食举牢肩尸不饭告饱主人拜侑不言尸又三饭注云凡十一饭士九饭大夫十一饭其余有十三饭十五饭疏云士礼九饭上下大夫同十一饭士大夫既不分命数为尊卑则五等诸侯同十三饭天子十五饭可知　春官】
　　右荐熟
　　索祭祝于祊【索求神也庙门曰祊谓之祊者以于绎祭名也　郊特牲】
　　右祝祭于祊【按礼记索祭祝于祊文承直祭祝于主之下未知当在何时或云在祭末然以楚茨诗考之第二章云祝祭于祊祀事孔明文承或剥或亨或肆或将之下其三章始言献酬交错四章始言徂赉孝孙则祭祊不在祭末今次于荐熟之后其行事或在尸未食之前或在尸卒食之后皆不可知也】
　　秋尝冬烝其朝献用两着尊【其变朝践为朝献者尊相因也朝献谓尸卒食王酳之郁人职曰受举斝之卒爵而饮之则王酳尸以玉爵也郑司农云着尊者着略尊也或曰着尊着地无足明堂位曰着殷尊也　司尊　按朝献因朝践之尊春祠夏禴朝献用两献尊　朝践章大宰小宰量人大司乐鼓人五条及礼器君西酌牺并此条通用】　司几筵王设莞筵纷纯加缫席画纯加次席黼纯【详见祭日陈设章又案此条疏云受酢度未必有几故下文祀先王酢席亦如之及诸侯酢席皆不云几也】祀先王昨席亦如之【郑司农云昨席于主阶设席王所坐也谓昨读曰酢谓祭祀反王受酢之席尸卒食王酳之卒爵祝受之又酌授尸尸酢王于是席王于户内后诸臣致爵乃设席　按司尊疏云王酳尸用朝践之尊醴齐尸酢王还用醴齐又王受尸酢有俎见彻章】诸侯昨席莞筵纷纯加缫席画纯【昨亦读曰酢　春官】　嘏以慈告【祝以孝告嘏以慈告各首其义也　礼运　按楚茨诗既齐既稷既匡既勑笺云嘏之礼祝徧取黍稷牢肉鱼于俎以授尸孝孙前就尸受之天子使宰夫受之以筐祝则释嘏辞以勑之天子嘏辞与大夫同也】　郁人大祭祀与量人受举斝之卒爵而饮之【斝受福之嘏声之误也王酳尸尸嘏王此其卒爵也少牢馈食礼主人受嘏诗怀之卒爵执爵以兴出宰夫以笾受啬黍主人尝之乃还献祝此郁人受王之卒爵亦王出房时也必与量人者郁人赞祼尸量人制从献之脯防事相成　春官】　量人凡宰祭与郁人受斝歴而皆饮之【言宰祭者宰佐人祭亦容摄祭郑司农云斝读如嫁娶之嫁是器名明堂位曰爵夏后氏以琖殷以斝周以爵谓斝读如嘏尸之嘏宰冢宰　夏官　少牢注云不啐而卒爵者大夫之佐食贱礼略疏曰天子诸侯礼虽亡或可对天子诸侯佐食啐乃卒爵贵故也】
　　右朝献
　　祭之日一献君降立于阼阶之南南乡所命北面史右君右执策命之再拜稽首受书以归而舍奠于其庙【一献酳尸也舍当为释声之误也非时而祭曰奠　祭统】
　　右因祭策命　赉大封于庙也
　　加豆之实芹菹兔醢深蒲醓醢箈菹鴈醢笋菹鱼醢【醢人详见祭物】　加笾之实菱芡防脯菱芡防脯【加笾谓尸既食后亚献尸所加之笾重言之者以四物为八笾　笾人详见祭物】　内宗掌宗庙之祭祀荐加豆笾【加爵之豆笾故书为笾豆郑司农云谓妇人所荐杜子春云当为豆笾　春官　朝践章世妇相内宗之礼事此条通用】　春祠夏禴其再献用两象尊【再献者王酳尸之后后酌亚献诸臣为宾又次后酌盎齐备卒食三献也于后亚献内宗荐加豆笾明堂位曰灌用玉瓒大圭爵用玉琖加用璧角璧散又郁人职曰受举斝之卒爵而饮之则王酳尸以玉爵也王酳尸用玉爵而再献者用璧角璧散可知也郑司农云象尊以象鳯凰或曰以象骨饰尊司尊　按再献因馈献之尊秋尝冬烝再献用两壶尊　本章诸臣献通用】　内宰后祼献则赞瑶爵亦如之【瑶爵谓尸卒食王既酳尸后亚献之其爵以瑶为饰　天官　按少牢主妇入戸西面拜献尸注云不北面者辟人君夫人也则夫人当北面拜　朝践章外宗赞王后之献后不与则赞宗伯量人制従献礼器夫人东酌罍尊及大司乐鼓人并此条通用】　尸酢夫人执柄夫人受尸执足【疏曰爵如雀形以尾为柄夫人献尸尸酢夫人则执爵尾授夫人夫人受酢于尸则执爵足　按博古图爵有鋬为柄疏説非是祭统　按司尊疏云后酳尸用馈献之尊盎齐尸酢后还用盎齐又后受尸酢有俎见彻章　又按后受尸酢后诸臣为宾者再献其尊已见上其爵用璧散见禘章乐舞见朝践章】　夫妇相授受不相袭处酢必易爵【疏曰袭因也谓夫妇交相致爵之时其执之物不相因故处酢必易爵者谓致爵之时主人受主妇之酢易换其爵故特牲主人受主妇之酢更爵酢注云主人更爵自酢男子不承妇人爵即引此文为证也　同上　按特牲宾长三献尸爵止于是主妇入戸致爵于主人受爵酢主人入房致爵于主妇更爵酢此人君礼亦当诸臣献尸尸止爵而后夫妇致爵也又后致爵乃设席见朝献章司几筵注】春祠夏禴皆有罍诸臣之所昨也秋尝冬烝皆有罍
　　诸臣之所昨也【昨读为酢字之误也诸臣献者酌罍以自酢不敢与王之神灵共尊郑司农云罍臣之所饮也诗曰瓶之罄矣维罍之耻　司尊按特牲少牢宾长献尸后致尊于主人主妇而酢于主人天子诸侯礼亦当有之】　羞笾之实糗饵粉餈【羞笾谓若少牢主人酬尸宰夫羞房中之羞于尸侑主人主妇皆右之者　笾人详见祭物】　羞豆之实酏食糁食【醢人详见祭物　按此皆内羞别有庶羞盖夏官小子设之】
　　右再献【已上九献之正礼也疏家论行礼先后次第及献数降杀不同并着之以备参考礼运疏云大祫祭日之旦王服衮冕而入尸亦衮冕祝在后侑之王不出迎尸故祭统云君不迎尸所以别嫌也尸入室乃作乐降神故大司乐云凡乐圜钟为宫九变而致人鬼是也乃灌故书王入大室祼当灌时众尸皆同在太庙中依次而灌所灌郁鬯小宰注云尸祭之啐之奠之是为一献也王乃出迎牲后従灌二献也迎牲而入至于庭故礼器云纳牲诏于庭王亲执鸾刀启其毛而祝以血毛告于室故礼器云血毛诏于室凡牲则庙各别牢故公羊传云周公白牲鲁公骍犅案逸礼云毁庙之主昭共一牢穆共一牢于是行朝践之事尸出于室太祖之尸坐于户西南面其主在右昭在东穆在西相对坐主各在其右故郑注祭统云天子诸侯之祭朝事延尸于户外是以有北面事尸之礼祝乃取牲膟膋燎于炉炭入以诏神于室又出以堕于主前郊特牲云诏祝于室坐尸于堂是也王乃洗肝于郁鬯而燔之以制于主前所谓制祭次乃升牲首于室中置于北墉下后荐朝事之豆笾乃荐腥于尸主之前谓之朝践即此礼运荐其血毛腥其俎是也王乃以玉爵酌着尊泛齐以献尸三献也后又以玉爵酌着尊醴齐以亚献四献也乃退而合亨至荐孰之时陈于堂故礼器云设馔于堂乃后延主入室大祖东面昭在南面穆在北面徙堂上之馔于室内坐前祝以斝爵酌奠于馔南故郊特牲注云天子奠斝诸侯奠角即此之谓也既奠之后又取肠间脂焫萧合馨芗郊特牲注云奠谓荐孰时当此大合乐也自此以前谓之挼祭乃迎尸入室举此奠斝主人拜以妥尸故郊特牲云举斝角拜妥尸是也后荐馈献之豆笾王乃以玉爵酌壶尊盎齐以献尸为五献也后又以玉爵酌壶尊醴齐以献尸是六献也于是尸食十五饭讫王以玉爵因朝践之尊泛齐以酳尸为七献也故郑云变朝践云朝献尊相因也朝献谓此王酳尸因朝践之尊也后乃荐九豆笾尸酌酢主人主人受嘏王可以献诸侯于是后以瑶爵因酌馈食壶尊醍齐以酳尸为八献也郑注司尊云变再献为馈献者亦尊相因也再献后酳尸献谓馈食时后之献也于时王可以瑶爵献卿也诸侯为宾者以瑶爵酌壶尊醍齐以献尸为九献九献之后谓之加爵　按此论行礼先后次第与今所次间有不同览者详之　特牲疏曰天子大祫十有二献四时与禘唯有九献上公亦有九献侯伯七献子男五献　按天子合诸侯而飨礼诸侯长十有再献则大祭宜亦有十二献但礼文残缺不可考以意推之岂天子及后诸臣酳尸各两爵与　礼运疏又云天子祫禘时祭皆九献其鲁及王者之后皆九献其行之法与天子同侯伯七献朝践及馈献时君皆不献于九献之中减二故为七献也礼器云君亲制祭夫人荐盎君亲割牲夫人荐酒是也子男五献者亦以荐腥馈孰时君皆不献酳尸之时君但一荐而已九献之中去其四故为五此皆崔氏之説今案特牲少牢尸饮之后主人主妇及宾备行三献主妇因献而得受酢今子男尸食之后但得一献夫人不得受酢不如卿大夫理亦不通盖子男馈孰以前君与夫人并无献也食后行三献通二灌为五也礼器所云者防侯伯七献之制也　按五献之説孔氏得之礼器七献神注谓祭先公疏曰鷩冕七章享先公故知七献祭先公也　按侯伯七献朝践馈献皆夫人献而君不献通祼与酳尸数之主人二献而主妇四献事亦可疑案礼有放而不致之例岂天子七献朝践馈献皆王献而后不献侯伯避王故特异其礼与】
　　尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿【尸饮五谓酳尸五献也大夫士三献而献宾祭统　司尊注云此凡九酌王及后各四诸臣一祭之正也以今祭礼特牲少牢言之二祼为奠而尸饮七矣王可以献诸臣祭统曰尸饮五君洗玉爵献卿是其差也　按贾孔二疏论献卿先后不同孔谓祭统据备九献者言至主人酳尸而及饮五贾谓祭统据侯伯七献者言至诸臣再献而尸饮五以司尊注推之当以贾疏为正若如孔説则宾未献尸而君先献宾失其序矣其言饮七饮九皆误盖尸饮五正献已毕饮七饮九皆正献之后加爵也特牲士礼长兄弟众宾长再加爵祭末又有利献尸则侯伯有四加宜矣又以司尊注推之则备九献者尸饮九而献大夫尸饮十一而献士及羣有司可知也　诸臣致爵乃设席见朝献章司几筵注】　宗庙之祭贵者献以爵贱者献以散【凡觞一升曰爵二升曰觚三升曰觯四升曰角五升曰散　礼器】
　　右献诸臣及加爵【礼运疏曰特牲有三加则天子以下加爵之数依尊卑不止三加也】　凡为俎者以骨为主骨有贵贱殷人贵髀周人贵肩凡前贵于后贵者取贵骨贱者取贱骨贵者不重贱者不虚【详见祭义】
　　及入舞君执干戚就舞位君为东上冕而总干率其羣臣以乐皇尸【君为东上近主位也皇君也言君尸者尊之　祭统】
　　右乐尸【按注疏不言乐尸当何时通典次于加爵之后今姑従之未知其是否也】
　　其登献受爵则以上嗣【本文登下有馂字　上嗣君之适长子以特牲馈食礼言之受爵谓上嗣举奠也献谓举奠洗爵酌入也馂谓宗人遣举奠盥祝命之馂也大夫之嗣无此礼辟君也　文王世子】
　　右上嗣举奠
　　司士凡祭祀及赐爵呼昭穆而进之【赐爵神恵及下也此所赐王之子姓兄弟祭统曰凡赐爵昭为一穆为一昭与昭齿穆与穆齿凡羣有司皆以齿此之谓长幼有序　夏官】凡赐爵昭为一穆为一昭与昭齿穆与穆齿凡羣有司皆以齿【昭穆犹特牲少牢馈食之礼众兄弟也羣有司犹众宾下及执事者君赐之爵谓若酬之　祭统】　旅酬下为上【谓若特牲馈食之礼宾弟子兄弟之子各举觯于其长也　中庸】右旅酬无算爵【按特牲堂下设尊旅酬无算爵并行少牢上下大夫或行或否参差不等疏云大夫当辟国君士贱不嫌与君同故得备礼然则天子诸侯庙中旅酬无算爵并行畧如士礼也】
　　肆师凡祭祀礼成则告事毕【春官　按仪礼疏云特牲祝户外告利成少牢阶上告利成以尊者稍逺于尸若天子诸侯礼毕于堂下告利成故诗楚茨云孝孙徂位工祝致告郑注云祭礼毕孝孙往位堂下西面位祝于是致孝孙之意告尸以利成也】　小祝送尸【同上】　大司乐尸出入则令奏肆夏【见祝迎尸章】
　　右礼毕送尸
　　尸谡君与卿四人馂君起大夫六人馂大夫起士八人馂士起各执其具以出陈于堂下百官进彻之【进当为馂声之误也百官谓有事于君祭者也既馂乃彻之而去】凡馂以四簋黍【疏曰诸侯之祭有六簋今云以四簋者以二簋留为阳厌之祭故以四簋而馂簋有黍稷特云黍者见其美举黍稷可知也　祭统　详见祭义】　其登馂则以上嗣【见上嗣举奠章　按尸谡君与卿四人馂则上嗣初不得与馂也下云君起大夫六人馂岂上嗣与五大夫对馂与】
　　右馂
　　大祝既祭令彻【春官】　小祝赞彻【同上】　乐师及彻帅学士而歌彻【学士国子也郑司农云谓将彻之时自有乐故帅学士而歌彻谓彻者歌雍雍在周颂臣工之什同上】　　小师彻歌【于有司彻而歌雍　同上】　小子受彻焉【夏官】九嫔赞后彻豆笾【详见朝践章】　外宗佐王后荐王豆眡豆笾及以乐彻亦如之【春官】　内宗及以乐彻则佐传豆笾【佐传佐外宗　同上　朝践章内宰以下三条通用】　大宗伯凡大祭祀王后不与则摄而彻【本文云则摄而荐豆笾彻　荐彻豆笾王后之事　同上】　膳夫凡王祭祀则彻王之胙俎【膳夫亲彻胙俎胙俎最尊也其余则其属彻之　天官】　内小臣彻后之俎【俎谓后受尸之爵饮于房中之俎　同上】
　　右彻【按上章祭统疏云诸侯祭有六簋以四簋馂以二簋留为阳厌然则天子诸侯彻俎后亦当改馔西北隅为阳厌也】　楚茨【朱子曰此诗述公卿有田禄者力于农事以奉宗庙之祭小雅】
　　为祊乎外【祊祭之明日绎祭也谓之祊者于庙门之旁因名焉其祭之礼既设祭于室不事尸于堂孝子求神非一处也周礼曰夏后氏世室门堂三之二室三之一诗颂丝衣曰自堂徂基　礼器】　君牵牲夫人奠盎君献尸夫人荐豆卿大夫相君命妇相夫人【奠盎设盎齐之奠也此时君牵牲将荐毛血君献尸而夫人荐豆谓绎日也傧尸主人献尸主妇自东房荐韭菹醢　祭义】　牛人凡祭祀共其求牛【求终也终事之牛谓所以绎者也宗庙有绎者孝子求神非一处　地官】
　　右绎　閍谓之门【诗曰祝祭于祊　尔雅】　绎又祭也【祭之明日寻绎复祭】周曰绎【春秋经曰壬午犹绎】商曰肜【书曰高宗肜日】夏曰复胙【未见义所出　同上】　凫鹥【朱子曰祭之明日绎而宾尸之乐　大雅】　丝衣绎宾尸也【周颂序】　诗曰明不寐有怀二人文王之诗也祭之明日明发不寐飨而致之又従而思之【详见祭义】　宣公八年六月辛巳有事于大庙仲遂卒于垂壬午犹绎【绎又祭陈昨日之礼所以宾尸】绎者祭之旦日之享宾也【春秋谷梁传】　绎者何祭之明日也【礼绎继昨日事但不灌地降神尔天子诸侯曰绎大夫曰宾尸士曰宴尸去事之杀也必绎者尸属昨日配先祖食不忍辄忘故因以复祭礼则无有误敬慎之至殷曰肜周曰绎绎者据今日道昨日不敢斥尊言之文意也肜者肜肜不絶据昨日道今日斥尊言之质意也祭必有尸者节神也礼天子以卿为尸诸侯以大夫为尸卿大夫以下以孙为尸夏立尸殷坐尸周旅酬六尸　公羊传】　孔子曰绎之于库门内祊之于东方失之矣【祊之礼宜于庙门外之西室绎又于其堂神位于西也此二者同时而大名曰绎其祭礼简而事尸礼大　郊特牲　案家语云衞庄公改旧制变宗庙易朝市高子睾问于孔子曰周礼绎祭于祊祊在庙门之西前朝而后市今衞君更之如之何孔子曰绎之于库门内祊之于东方市朝于西方失之矣】
　　幕能帅颛顼者也有虞氏报焉【幕舜之后虞思也为夏诸侯帅循也颛顼有虞氏之祖也报报徳之祭也】杼能帅禹者也夏后氏报焉【杼禹后七世少康之子季杼也能兴夏道者】上甲微能帅契者也商人报焉【上甲微契后八世汤之先也】髙圉大王能帅稷者也周人报焉【髙圉后稷后十世公非之子也大王髙圉之曽孙古公亶父也　国语鲁语】
　　右报祭　书曰惟髙宗报上甲微【案竹书纪年武丁十二年报祀上甲微】定公问曰此何谓也孔子对曰此谓亲尽庙毁有功而不及祖有徳而不及宗故于每嵗之大尝而报祭焉所以昭其功徳也公曰先君僖公功徳前行可以与于报乎孔子曰丘闻昔虞夏商周以帝王行此礼者则有矣自此以下未之知也【孔丛子论书】
　　王立七庙曰考庙曰王考庙曰皇考庙曰显考庙曰祖考庙皆月祭之诸侯立五庙曰考庙曰王考庙曰皇考庙皆月祭之【祭法】　古者先王日祭月享【日祭于祖考月祭于曽髙】诸侯舍日【有月祭也国语楚语】　　甸服者祭【供日祭也】侯服者祀【供月祀也】日祭【日祭于祖考谓上食也近汉亦然】月祀【月祀于曽髙　周语】
　　右月告之祭【案玉藻疏云天子诸侯行告朔礼讫然后祭于诸庙谓之朝享又谓之朝正又谓之月祭是月祭即朝庙朝正也今以朝庙事附见于下但周礼司尊四时间祀有朝享本谓大祫也疏家亦指为月祭则误矣】　文公六年闰月不告月犹朝于庙【疏曰朝享即月祭是也　春秋】
　　人春献王鲔【王鲔鲔之大者月令季春荐鲔于寝庙　天官】　仲春天子乃鲜羔开氷先荐寝庙【鲜当为献声之误也献羔谓祭司寒也祭司寒而出氷荐于宗庙乃后赋之春秋传曰古者日在北陆而藏氷西陆朝觌而出之其藏氷也深山穷谷固阴沍寒于是乎取之其出之也朝之禄位宾食丧祭于是乎用之其藏之也黒牡秬黍以享司寒其出之也桃弧棘矢以除其灾其出入也时食肉之禄氷皆与焉大夫命妇丧浴用氷祭寒而藏之献羔而启之公始用之火出而毕赋自命夫命妇至于老疾无不受氷】　季春天子始乗舟荐鲔于寝庙【进时美物】　孟夏农乃登麦天子乃以彘尝麦先荐寝庙【登进也麦之新气尤盛以彘食之散其熟也彘水畜】　仲夏农乃登黍天子乃以雏尝黍羞以含桃先荐寝庙【此尝雏也而云以尝黍不以牲主谷也必以黍者黍火谷气之主也含桃樱桃也】　孟秋农乃登谷天子尝新先荐寝庙【黍稷之属于是始熟】仲秋以犬尝麻先荐寝庙【麻始熟也】　季秋天子乃以犬尝稻先荐寝庙【稻始熟也】　季冬命渔师始渔天子乃尝鱼先荐寝庙【天子必亲往视渔明渔非常事重之也此时鱼絜美　已上月令】　未尝不食新【尝谓荐新物于寝庙　少仪】
　　右荐新　潜季冬荐鱼春献鲔也【周颂诗序】　古者大寒降土蛰发水虞于是乎讲罛罟罶取名鱼登川禽而尝之寝庙行诸国人【国语鲁语】　四之日其蚤献羔祭韭【豳风】
　　天子端聴朔于南门之外诸侯皮弁以听朔于大庙【详见朝廷礼】
　　右告朔【详见王朝礼】
　　王下祭殇五适子适孙适曽孙适孙适来孙诸侯下祭三【祭适殇也重适也祭适殇于庙之奥谓之阴厌凡庶殇不祭　祭法】
　　右祭










　　礼书纲目卷四十二
　　钦定四库全书
　　礼书纲目卷四十三　　　　　婺源江永撰
</div>
    <div class="pagination">
<a href="礼书纲目_page38.html">上一页</a><span>...</span><a href="礼书纲目_page34.html">34</a><a href="礼书纲目_page35.html">35</a><a href="礼书纲目_page36.html">36</a><a href="礼书纲目_page37.html">37</a><a href="礼书纲目_page38.html">38</a><span class="current-page">39</span><a href="礼书纲目_page40.html">40</a><a href="礼书纲目_page41.html">41</a><a href="礼书纲目_page42.html">42</a><a href="礼书纲目_page43.html">43</a><a href="礼书纲目_page44.html">44</a><span>...</span><a href="礼书纲目_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
