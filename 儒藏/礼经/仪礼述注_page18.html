<!DOCTYPE html>
<html>
<head>
    <meta charset="UTF-8">
    <title>仪礼述注 - 第 18 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼述注 - 第 18 页/共 71 页</h1>
    <div class="content">












　　仪礼述注卷五
<经部,礼类,仪礼之属,仪礼述注>
　　钦定四库全书
　　仪礼述注卷六
　　安溪　李光坡　撰
　　燕礼第六
　　郑目録云诸侯无事若卿大夫有勤劳之功与羣臣燕饮以乐之○疏曰按上下经注燕有四等目録云诸侯无事而燕一也卿大夫有王事之劳二也卿大夫有聘而来还与之燕三也四方聘客与之燕四也
　　燕礼○小臣戒与者
　　注曰小臣相君燕饮之法戒与者谓留羣臣也君以燕礼劳使臣若臣有功故与羣臣乐之小臣则警戒告语焉饮酒以合防为欢也○疏曰戒与者以其燕为聘使者为主兼与旧在者欢乐之故今戒可与之人使依期而至按周礼大仆职云王燕饮则相其法又按小臣职云凡大事佐太仆则王燕饮大仆相小臣佐之此诸侯礼降于天子故宜使小臣相当大仆之事○朱先生曰留羣臣谓羣臣朝毕将退君欲与之燕故使小臣留之
　　膳宰具官馔于寝东
　　注曰膳宰天子曰膳夫掌君饮食膳羞者也具官馔具其官之所馔谓酒也牲也脯醢也寝路寝
　　乐人县
　　注曰县钟罄也国君无故不彻县言县者为燕新之疏曰大射在学宫学宫不常县乐射乃设之故射前一日县之又辨乐县之位此燕在路寝有常县之乐今言乐人县者为燕新之而已故不在燕前一日又不辨乐县之处
　　设洗篚于阼阶东南当东霤罍水在东篚在洗西南肆设膳篚在其北西面
　　注曰设此不言其官贱也当东霤者人君为殿屋也亦南北以堂深肆陈也膳篚者君象觚所馔也亦南陈言西面尊之异其文○疏曰不言南肆而言西面是尊君之篚故异其文也
　　司宫尊于东楹之西两方壶左酒南上公尊瓦大两有丰幂用绤若锡在尊南南上尊士旅食于门西两圜壶
　　注曰司宫天子曰小宰聴酒人之成要者也尊方壶为卿大夫士也臣道直方于东楹之西予君専此酒也玉藻曰唯君面尊酒在南顺君之面也瓦大有虞氏之尊也礼器曰君尊瓦甒丰形如豆卑而大幂用绤若锡冬夏异也在尊南在方壶之南也尊士旅食者用圜壶变于卿大夫也旅众也士众食谓未得正禄所谓庶人在官者也○疏曰按天官小宰职掌建邦之宫刑以治王宫之政令此诸侯无小宰有司宫明司宫亦当掌宫刑治宫之政令与小宰同
　　司宫筵賔于户西东上无加席也
　　注曰筵席也席用蒲筵缁布纯无加席燕私礼臣屈也诸侯之官无司几筵也
　　射人告具
　　注曰告事具于君射人主此礼以其或射也○疏曰按大射告具之上有羹定此不言羮定者文不具也
　　小臣设公席于阼阶上西乡设加席公升即位于席西乡
　　注曰周礼诸侯酢席莞筵纷纯加缫席画纯后设公席者凡礼卑者先即事尊者后也○疏曰此燕私礼故贱者先即事大射辨尊卑故先设公席后设賔席也
　　小臣纳卿大夫卿大夫皆入门右北面东上士立于西方东面北上祝史立于门东北面东上小臣师一人在东堂下南面士旅食者立于门西东上
　　注曰纳者以公命引而入也自士以下从而入即位耳师长也小臣之长一人犹天子大仆正君之服位者也凡入门而右由闑东左则由闑西○疏曰西方东面北上者此是士之定位士贱故不待君揖入门即就定位郑云凡入门者广解賔主人入门之义入门而右由闑东者是臣朝君之法也左即由闑西者是聘賔入门之法
　　公降立于阼阶之东南南乡尔卿卿西面北上尔大夫大夫皆少进
　　注曰尔近也移也揖而移之近之也大夫犹北面少前
　　射人请賔
　　注曰命当由君出也○疏曰燕礼以因燕而射礼轻或大射正为摈或小射正为摈此二者皆是射人故直云射人不定尊卑也既当请命不辨射人面位者以其君南面射人北面可知故不言
　　公曰命某为賔
　　注曰某大夫也
　　射人命賔賔少进礼辞
　　注曰命賔者东面南顾礼辞辞不敏也○疏曰少仪云诏辞自右明知在君之右东面者向君南顾者向賔便也
　　反命
　　注曰射人以賔之辞告于君
　　又命之賔再拜稽首许诺
　　注曰又复
　　射人反命
　　注曰告賔许
　　賔出立于门外东面
　　注曰当更以賔礼入
　　公揖卿大夫乃升就席
　　注曰揖之人之也○疏曰言人之者公将及升堂故以人意相存偶是以揖之乃升
　　小臣自阼阶下北面请执幂者与羞膳者
　　注曰执幂者执瓦大之幂也方圜壶无幂羞膳羞于公谓庶羞
　　乃命执幂者执幂者升自西阶立于尊南北面东上注曰以公命于西阶前命之也东上酒之幂为上也羞膳者从而东由堂东升自北阶房中西面南上不言之者不升堂畧之也○疏曰下记云羞膳者与执幂者皆士也士位在西方故知西阶前命之经直云执幂者升自西阶羞膳者无升文又且东面阶西面阶妇人之阶非男子之所升则羞者升自北阶知由堂东者以羞在房知房中西面南上者约士冠礼赞者盥于洗西升立于房中西面南上不请羞賔者下记约与君同亦用士也
　　膳宰请羞于诸公卿者
　　注曰小臣不请而使膳宰于卑者弥畧也礼以异为敬○疏曰知膳宰卑于士者礼之大例荐羞者尊于设俎者公士为荐羞膳者设俎故知膳宰卑也
　　射人纳賔
　　注曰射人为摈者
　　賔入及庭公降一等揖之
　　注曰及至也至庭谓既入而左北面时
　　公升就席
　　注曰以其将与主人为礼不防之也
　　賔升自西阶主人亦升自西阶賔右北面至再拜賔答再拜
　　注曰主人宰夫也宰夫大宰之属掌賔客之献饮食者也其位在洗北西面君于其臣虽为賔不亲献以其尊莫敢抗礼也至再拜者拜賔来至也天子膳夫为献主○疏曰知主人是宰夫者按礼记燕义云使宰夫为献主是也云其位在洗北西面者按下文献大夫下胥荐主人于洗北西面是也
　　主人降洗洗南西北面
　　注曰賔将从降向之○疏曰此宰夫代君为献主升降不由阼阶与賔同由西阶升降
　　賔降阶西东面主人辞降賔对
　　注曰对答
　　主人北面盥坐取觚洗賔少进辞洗主人坐奠觚于篚兴对賔反位
　　注曰賔少进者又辞宜违其位也献不以爵辟正主也
　　主人卒洗賔揖乃升
　　注曰賔每先升尊也
　　主人升賔拜洗主人賔右奠觚答拜降盥
　　注曰主人复盥为拜手坋尘也
　　賔降主人辞賔对卒盥賔揖升主人升坐取觚
　　注曰取觚将就瓦大酌膳
　　执幂者举幂主人酌膳执幂者反幂
　　注曰君物曰膳膳之言善也酌君尊者尊賔也
　　主人筵前献賔賔西阶上拜筵前受爵反位主人賔右拜送爵
　　注曰賔既拜前受觚退复位
　　膳宰荐脯醢賔升筵膳宰设折俎
　　注曰折俎牲体骨也乡饮酒记曰賔俎脊胁肩肺
　　賔坐左执爵右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒降席坐奠爵拜告防执爵兴主人答拜
　　注曰降席席西也防美也○疏曰郑云降席席西不言面按前例降席席西拜者皆南面
　　賔西阶上北面坐卒爵兴坐奠爵遂拜主人答拜注曰遂拜拜既爵也
　　賔以虚爵降
　　注曰将酢主人
　　主人降賔洗南坐奠觚少进辞降主人东面对
　　注曰上既言爵矣复言觚者嫌易之也大射礼曰主人西阶西东面少进对○疏曰一升曰爵二升曰觚散文即通觚亦称爵
　　賔坐取觚奠于篚下盥洗
　　注曰篚下篚南
　　主人辞洗
　　注曰谦也
　　賔坐奠觚于篚兴对卒洗及阶揖升主人升拜洗如賔礼賔降盥主人降賔辞降卒盥揖升酌膳执幂如初以酢主人于西阶上主人北面拜受爵賔主人之左拜送爵
　　注曰賔既南面授爵乃之左
</div>
    <div class="pagination">
<a href="仪礼述注_page17.html">上一页</a><span>...</span><a href="仪礼述注_page13.html">13</a><a href="仪礼述注_page14.html">14</a><a href="仪礼述注_page15.html">15</a><a href="仪礼述注_page16.html">16</a><a href="仪礼述注_page17.html">17</a><span class="current-page">18</span><a href="仪礼述注_page19.html">19</a><a href="仪礼述注_page20.html">20</a><a href="仪礼述注_page21.html">21</a><a href="仪礼述注_page22.html">22</a><a href="仪礼述注_page23.html">23</a><span>...</span><a href="仪礼述注_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
