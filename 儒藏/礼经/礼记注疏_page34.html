<!DOCTYPE html>
<html>
 <head>
  <meta charset="utf-8"/>
  <title>
   礼记注疏 - 第 34 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记注疏 - 第 34 页/共 36 页
  </h1>
  <div class="content">
   算多少视其坐疏以仪礼凖之此亦正篇之意○【臣召南】按文义当云此亦正篇之记盖仪礼十七篇于礼之正文后説零星事为记如聘礼记觐礼记之类此经自算多少以下即投壶礼正篇之记也记字讹意
　　司射庭长及冠士立者云云○王氏曰司射至主党二十四字与上文薛令弟子若是者浮相属陈澔从其説移此一节于鼓字之上
　　礼记注疏卷五十八考证
　　钦定四库全书
　　礼记注疏卷五十九
　　汉郑氏注　唐陆徳眀音义　孔頴逹疏
　　儒行
　　鲁哀公问于孔子曰夫子之服其儒服与注哀公馆孔子见其服与士大夫异又与庶人不同疑为儒服而问之音义【服与音余】孔子对曰丘少居鲁衣逢掖之衣长居宋冠章甫之冠丘闻之也君子之学也博其服也乡丘不知儒服注逢犹大也大掖之衣大袂襌衣也此君子有道艺者所衣也孔子生鲁长而之宋而冠焉宋其祖所出也衣少所居之服冠长所居之冠是之谓乡言不知儒服非哀公意不在于儒乃今问其服庶人襌衣袂二尺二寸袪尺二寸音义【少诗照反注同衣于旣反注所衣也衣少所居同逢掖上如字下音亦长丁丈反注同冠章古乱反注而冠焉冠长所居同章甫殷冠也单衣夲亦作襌音丹袪去居反】疏【正义曰鲁哀公问于孔子者言夫子自衞反鲁哀公馆于孔子问以儒行之事记者录之以为儒行之篇孔子説儒凡十七条其从上以来至下十五条皆眀贤人之儒其第十六条眀圣人之儒包上十五条贤人儒也其十七条之儒是夫子自谓也今此一节明哀公至孔子之家见孔子衣服之异疑其儒服遂问儒行为孔子命席方説儒行之事也君子之学也博者言徧知今古之事也其服也乡者其冠服须衣所居之乡也丘不知儒服者不知犹不识也言我所服但衣其乡之服不知儒服言此音讥哀公意不在儒欲侮笑其服故以此言非之注正义曰谓逢犹盛大之貌诗云维柞之枝其叶蓬蓬是蓬为盛大之貌也云大掖之衣大袂襌衣也者掖谓肘掖之所寛大故云大袂襌衣也礼大夫以上其服侈袂郑注司服云侈之者半而益一袂三尺三寸袪尺八寸朝祭之服必表里不襌也孔子若依寻常侈袂服则哀公无由怪之以其大袂襌衣异于士大夫常服故问之云非哀公意不在于儒者今若在儒孔子新来则应问以儒行今乃问其服是意欲侮戏夫子故下文云不敢以儒爲戏眀此时意以爲戏也云庶人禅衣袂二尺二寸者庶人无朝祭之事故知襌衣袂二尺二寸云袂尺二寸者玉藻文言深衣之制如此今夫子着禅衣与庶人同其袂大与庶人异故谓衣爲逢掖也则此大袂深衣也长居宋冠章甫之冠言夫子生于鲁长于宋鲁有大袂襌衣宋有章甫之冠故知大袂之衣是少所居之服也章甫之冠是长所居之冠案曲礼云去国三世唯兴之日从新国之法孔子曽祖防叔防叔生木金木金生伯夏伯夏生梁纥梁纥生孔子防叔奔鲁至孔子五世应从鲁冠而犹着殷章甫冠者以立爲制法之主故孔子于人所行之事多用殷礼不与寻常同也且曲礼从新国之法秖谓礼仪法用未必衣服尽从也礼臣朝于君应着朝服而着常服者时孔子自衞新还哀公馆之非是常朝故衣冠异也】
　　哀公曰敢问儒行孔子对曰遽数之不能终其物悉数之乃留更仆未可终也注遽犹卒也物犹事也留久也仆大仆也君燕朝则正位掌摈相更之者爲久将倦使之相代音义【行下孟反下力行同遽其据反急也数色主反下同更古衡反代也注同一音加孟反卒七忽反大音泰朝直遥反摈必愼反相息亮反爲于僞反下爲孔子同】疏【正义曰遽数之不能终其物者遽卒也数説也终尽也物事也孔子答言儒行深远非可造次若急而説则不能尽事也悉数之乃留更仆未可终也者留久也若委细悉説之则乃大久也更仆者更代也仆大仆也君燕朝则大仆正位掌摈相也言若委细悉说之则大久仆侍疲倦宜更代之未可终也若不代仆则事未可尽也】
　　哀公命席注爲孔子布席于堂与之坐也君适其臣升自阼阶所在如主孔子侍曰儒有席上之珍以待聘夙夜强学以待问怀忠信以待举力行以待取其自立有如此者注席陈也珍善也铺陈徃古尧舜之善道以待聘召怀忠信之徳以待见举用也取进取位也音义【强居两反又如字下同】疏【正义曰哀公命席者哀公既闻孔子所答称儒行不敢造次而尽故命掌筵者爲夫子布席也故注云爲孔子布席于堂与之坐也君适其臣升自阼阶所在如主孔子侍者此一经眀孔子侍坐于哀公説儒行脩立己身终始之事儒有席上之珍以待聘者席犹铺陈也珍谓美善之道言儒能铺陈上古尧舜美善之道以待君上聘召也卢云儒是侍坐席之珍可重也此经论儒者自学脩饰立身之事不应直云席上之珍可重故郑不从也力行以待取者言已脩身励力行之拟待进取荥位也其自立有如此者谓自脩立己身有如此行在上之诸事也】
　　儒有衣冠中动作愼其大让如慢小让如僞大则如威小则如愧其难进而易退也粥粥若无能也其容貌有如此者注中中间谓不严厉也如慢如伪言之不愊怛也如威如愧如有所畏音义【慢音僈易以豉反下险易同粥徐本作鬻章六反卑谦貌一音羊六反愊普力反一音逼谓愊怛也怛丹达反惊怛也本或作恨者非】疏【正义曰儒有衣冠中者此眀儒者容貌之事儒有衣冠中者中间言儒者所服衣冠在寻常人之中间不严励自异也动作愼者谓举动兴作恒谨愼也其大让如慢谓有人以大物与己巳之让此大物之时辞貌寛缓如傲慢然小让如僞者言让其小物如似诈伪亦谓寛缓不急切也言儒不以利动也大则如威者言有大事之时形貌则如似有所畏惧也小则如愧者言行小事之时则如似有所慙愧如威如愧皆谓重愼自贬损粥粥若无能也者粥粥是柔弱专愚之貌言形貌粥粥然如无所能也注正义曰中中间者言儒者衣冠在常人中间则孔子逢掖之衣是也云如幔如伪言之不愊怛也者愊怛谓急促之意言语之时不愊怛切急如似慢然如似伪然庾氏云让大物不受拒于人如似傲幔让小物之时初让后受如似伪然与注意不合非郑防也】
　　儒有居处齐难其坐起恭敬言必先信行必中正道涂不争险易之利冬夏不争隂阳之和爱其死以有待也养其身以有爲也其备豫有如此者注齐难齐庄可畏难也行不争道止不选处所以远鬭讼音义【齐侧皆反注同难乃旦反注同行皇如字旧下孟反夏戸嫁反为于伪反处昌虑反远于万反】疏【正义曰儒有居处齐难者此眀儒者先以善道豫防备患难之事居处齐难者凡所居处容貌齐庄可畏难也貌既如此人则无由慢之也道涂不争险易之利者涂路也君子行道路不与人争平易之地而避险阻以利己也冬夏不争隂阳之和者冬温夏凉是隂阳之和处冬日暖处则暄夏日隂处则凉此并为世人所竞唯儒者让而不争也故注云行不争道止不选处所以远鬭讼也爱其死以有待也者非解不争也言爱死以待明时养其身以有为也者言养身为行道徳也其备豫有如此者言儒者先行善道豫防患难有如此在上诸事也】
　　儒有不宝金玉而忠信以爲宝不祈土地立义以爲土地不祈多积多文以爲富难得而易禄也易禄而难畜也非时不见不亦难得乎非义不合不亦难畜乎先劳而后禄不亦易禄乎其近人有如此者注祈犹求也立义以为土地以义自居也难畜难以非义久留也劳犹事也积或为货音义【积子赐反又如字易以豉反又如字畜许六反见贤遍反近附近之近下可近同】疏【正义曰儒有不寳金玉而忠信以为宝者此解经眀儒者怀忠信仁义之事也儒有不寳金玉而忠信以为宝者言儒怀忠信仁义以与人交不贪金玉利禄以为人竞人则亲而近之不祈土地立义以为土地者言儒者不祈土之富以义自居故云以为土地不祈多积多文以为富者积积聚财物也儒以多学文章技艺为富不求财积以利其身也难得而易禄也非道之世则不仕是难得也先事后食是易禄也易禄而难畜也者无义则去是难畜也非时不见不亦难得乎者非时谓非眀时则不见是不亦难得乎非义不合不亦难畜乎者君有义而与之合无义则去是难畜也其近人有如此者言儒者亲近于人有如此在上之诸事也】
　　儒有委之以货财淹之以乐好见利不亏其义劫之以众沮之以兵见死不更其守鸷虫攫搏不程勇者引重鼎不程其力徃者不悔来者不豫过言不再流言不极不断其威不习其谋其特立有如此者注淹谓浸渍之劫劫胁也沮谓恐怖之也鸷虫猛鸟猛兽也字从鸟鸷省声也程犹量也重鼎大鼎也搏猛引重不量勇力堪之与否当之则往也虽有负者后不悔也其所未见亦不豫备平行自若也不再犹不更也不极不问所从出也不断其威常可畏也不习其谋口及则言不豫其説而顺也断或为继音义【淹于亷反乐五孝反又音岳好呼报反劫居业反沮在吕反注同鸷与挚同音至攫俱缚反一音九防反抟音博程音呈断音短直卵反絶也又丁乱反注同浸子鸩反渍才赐反胁许劫反恐曲勇反怖普路反省所景反量音亮又音良下同更居孟反】疏【正义曰此明儒者之行有异于众挺特而立不与同羣之事儒有委之以货财淹之以乐好者言儒者之行人或委聚之以货财谓多以货财委之淹之以乐好谓他人淹渍之以爱乐华好之事言以爱乐玩好浸渍之也见利不亏其义者谓儒者执持操行虽见货财乐好之利不亏损己之义事苟且而爱也劫之以众沮之以兵者谓他人劫胁以军众沮恐之以兵刃也见死不更其守者言儒者虽见劫见沮以致于死终不更改其所守之志而苟从之免死也鸷虫攫搏不程勇者言儒者若逄鸷猛之虫则身往攫搏不程量武勇堪当以否过即行也引重鼎不程其力者言引重鼎不豫前商量己力堪引以否言见则引之此攫搏引鼎喻艰难之事言儒者见艰难之事遇则行之不豫度量也此实暴虎之事而得为儒者孔子此言虽托儒为事其实自述也若春秋夹谷之防孔子欲斩齐之优儒是也案定十年公与齐侯防于夹谷之地于时孔子为都礼之事齐人欲劫辱鲁君孔子使人拒之而又齐人之乐俳优及侏儒者于鲁幕下弄鲁君孔子命诛之断其手足异门而出齐侯不敢轻鲁还汶阳之田及所侵之地并归于鲁是夫子之功儒者亦有勇不避艰难引之者言儒者有勇徃者不悔者言儒者有徃过之事虽有败负不如其意亦不追悔也来者不豫者谓将来之事其所未见亦不豫前防备言己徃及未来平行自若也过言不再者再更也言儒者有愆过之言不更为之流言不极者极谓穷极若闻流传之言不穷其根本所从出处也言儒者识虑深远闻之则解故不穷极其所出也不断其威者断絶也言儒者不蹔絶其威严容止当可畏也不习其谋者逄事则谋不豫习也其特立有如此者言余人不能唯儒者独能特立有如此之行也注正义曰淹谓浸渍之者言乐好之事民之所嗜易以溺人云淹之乐好故知淹为浸渍也云沮谓恐怖之也以沮谓败坏于人是恐怖之也俗夲沮或为阻字谓阻难之事云鸷虫猛鸟猛兽也者虫是鸟兽通名故爲猛鸟猛兽云字从鸟鸷省声也者言鸷虫既是猛鸟猛兽但兽挚从执下着手鸟鸷从执下着鸟今一鸷包两义以兽鸷从鸟故云省也执下着鸟执下着手俱是鸷声故云声也但以脚取之谓之攫以翼击之谓之搏云虽有负者后不悔也者身行往过之事虽有负败不追悔也云平行自若者若如也言虽有败负及未见之事不耻愧忧虑但平常而行志意自如也云不习其谋口及则言不豫其説而顺也者口及则言谓口及其事则言论谋度之不豫前备其言説而顺从所谋之也】
　　儒有可亲而不可劫也可近而不可迫也可杀而不可辱也其居处不淫其饮食不溽其过失可微辨而不可面数也其刚毅有如此者注淫谓倾邪也恣滋味爲溽溽之言欲也音义【溽音辱数所具反毅鱼既反邪似嗟反】疏【正义曰此明儒有刚毅之事居处不淫者淫谓倾邪也言儒者性既刚毅故居处不倾邪也饮食不溽者溽之言欲也即浓厚也言儒性既刚俭故饮食常质不浓厚也其刚毅有如此者言儒者其刚强严毅有如此诸事】
　　儒有忠信以爲甲胄礼义以爲干橹戴仁而行抱义而处虽有暴政不更其所其自立有如此者注甲铠胄兜鍪也干橹小楯大楯也音义【胄直又反橹音鲁载音戴本亦作戴铠开代反兜丁侯反鍪莫侯反小楯时准反又音允徐辞尹反】疏【正义曰此眀儒者自立之事也忠信以爲甲胄注云甲铠胄兜鍪也干橹小楯也大楯也甲胄干橹所以御其患难儒者以忠信礼义亦御其患难谓有忠信礼义则人不敢侵侮也戴仁而行仁之盛抱义而处义不离身虽有暴政不更其所者更改也不改其志操防然自成立也虽与前自立文同其意异于上也其自立有如此者初第一儒言自立者谓强学力行而自脩立也此经自立者谓独怀仁义忠信也】
　　儒有一亩之宫环堵之室筚门圭窬蓬戸瓮牖易衣而出并日而食上答之不敢以疑上不答不敢以谄其仕有如此者注言贫穷屈道仕爲小官也宫谓墙垣也环堵靣一堵也五版爲堵五堵爲雉筚门荆竹织门也圭窬门旁窬也穿墙爲之如圭矣并日而食二日用一日食也上答之谓君应用其言音义【堵音覩方丈爲堵筚徐音毕杜预云柴门也圭窬徐音豆説文云穿木戸也郭璞王苍解诂云门旁小窬也音臾左传作窦杜预云圭窦小戸也上鋭下方状如圭形也歩红反戸以爲戸也瓮乌贡反牖音酉以瓮爲牖幷必政反注同日而一反谄本又作讇勑检反穿音川应应对之应】疏【正义曰此眀儒者仕官能自执其操也儒有一亩之宫者一亩谓径一歩长百歩爲亩若折而方之则东西南北各十歩爲宅也墙方六丈故云一畆之宫宫谓墙垣也环堵之室者环谓周廻也东西南北唯一堵筚门圭窬筚门谓以荆竹织门也杜氏云柴门也圭窬门旁窬也穿墙爲之如圭矣故云圭窬説文云穿木爲戸左传作窦谓门旁小戸也上鋭下方状如圭也戸瓮牖者蓬戸谓编蓬爲戸又以蓬塞门谓之蓬戸瓮牖者谓牖牕圆如瓮口也又云以败瓮口爲牖易衣而出者王云更相衣而后可以出如王之意是合家共一衣故言出更着之也并日而食者谓不日日得食或三日二日并得一日之食故注云二日用一日食也上答之不敢以疑者上君也答之谓己有言语君应答而用之不敢以疑谓己决竭心力不敢疑贰于君也亦谓虽被信任用不敢猜疑于君上也言儒者仕官尽忠上不答不敢以谄首已有言语而君不用及不见使则已宜静默不敢谄媚求进也注正义曰贫穷屈道仕爲小官也者以经云其仕有如此者是仕官之人今乃筚门圭窬仕爲小官儒有大徳而仕小官故知贫穷屈道也云五板爲堵五堵爲雉者定十二年公羊传文引之者证堵之大小高一丈长三丈爲雉】
　　儒有今人与居古人与稽今世行之后世以爲楷适弗逢世上弗援下弗推谗谄之民有比党而危之者身可危也而志不可夺也虽危起居竟信其志犹将不忘百姓之病也其忧思有如此者注稽犹合也古人与合则不合于今人也援犹引也取也推犹进也举也危欲毁害之也起居犹举事动作信读如屈伸之伸假借字也犹图也信或爲身音义【稽古奚反注同楷苦骇反法式也援音袁注下同推昌谁反注同谗仕咸反比毗志反徐扶至反信依注爲伸音申思息嗣反】疏【正义曰此眀儒者虽身不居眀代犹能忧思爱及于人之事也今人与居古人与稽者言儒与今世小人共居住与古人之君子意合同也今世行之后世以爲楷者楷法式也言儒者行事以爲后世楷模法式适弗逢世者适之也谓己之生于浇薄之时不逢眀世也上弗援者援引也取也既不逢眀时又不爲君上之所引取也下弗推者下谓民人也谓进举也言身在下不遇之时又不为民下所荐举也谗谄之民有此党而危之者危谓毁害也既不爲君所引又不为民所荐唯有谗谄之民其羣党连比共危亡己者也身可危也而志不可夺也者言身乃可危而心志不可变夺也故论语云守死善道是也虽危起居竟信其志者起居犹举动也竟终也信读爲伸虽比党之民共危已而行事举动犹能终伸我己之志操不变易也犹将不忘百姓之病也者犹图也身虽不遇其世所图谋不忘百姓之所忧病也言常念之也其忧思有如此者谓儒者身虽不遇犹能忧思于人有如在上之事也注正义曰此是信字义当如舒伸之伸但古之字皆假借此信字以为屈伸之伸也】
　　儒有博学而不穷笃行而不倦幽居而不淫上通而不困礼之以和爲贵忠信之美优游之法慕贤而容众毁方而瓦合其寛裕有如此者注不穷不止也幽居谓独处时也上通谓仕道达于君也既仕则不困于道徳不足也忠信之美美忠信者也优游之法法和柔者也毁方而瓦合去己之大圭角下与众人小合也必瓦合者亦君子爲道不逺人音义【行下孟反上时掌反又如字注同裕羊树反去起吕反逺于万反又如字】疏【正义曰此眀儒有寛裕之事博学而不穷者谓广博学问而不穷止笃行而不倦者笃犹纯也又有纯壹之行而行之不疲倦也幽居而不淫者幽居谓未仕独处也淫谓倾邪也君子虽复隠处常自脩整不倾邪也上通而不困者上通谓身得通达于君有道徳被用也不困谓既在其位必行其正使徳位相称不爲困弊不足也以儒徳之备也礼之以和爲贵者礼以体别爲理人用之尝患于贵贱有隔尊卑不亲儒者用之则贵贱有礼而无间隔故云以和爲贵也忠信之美者见人有忠信则已美之优防之法者优柔者和柔也见人和软则已法之慕贤而容众者以见贤思齐是慕贤也泛爱一切是容众也毁方而瓦合者方谓物之方正有圭角锋铓也瓦合谓瓦器破而相合也言儒者身虽方正毁屈己之方正下同凡众如破去圭角与瓦器相合也注正义曰不穷不止也者恐爲困穷故云不止谓不穷已云幽居谓独处时也者既未仕对己仕者爲独处也云去己之大圭角下与众人小合也者圭角谓圭之锋铓有楞角言儒者身恒方正若物有圭角不欲异众过甚去其大圭角言犹有小圭角也下与众人小合儒者不与众人大合亦于细碎小事而相合也则大义之事不皆合也云必瓦合者亦君子爲道不逺人者言儒者必须瓦合爲屈己同凡亦是君子爲道不远离于人与常人小合若破圭角与瓦之相合故云不远人也皇氏云毁己之圭角与瓦砾而相合义亦通也】儒有内称不辟亲外举不辟怨程功积事推贤而进达之不望其报君得其志苟利国家不求富贵其举贤援能有如此者注君得其志者君所欲爲贤臣成之音义【辟音避下同怨于元反又于愿反推贤而进达之旧至此絶句皇以达之连下爲句】疏【正义曰此眀儒者举贤能之事儒有内称不辟亲者称举也不辟亲举人以理若祁奚举子祁午是不辟亲外举不辟怨者若祁奚举雠人解狐也案襄三年左传云祁奚请老致仕晋侯问嗣焉称解狐其雠也将立之而卒又问焉对曰午也可称其雠不爲谄立其子不爲比但审知其贤故不辟也程功积事推贤而进达之旧至此絶句皇氏以达之连下爲句言儒者欲举人之时必程效其功积累其事知其事堪可乃推而进达之不妄举人也不望其报者言虽进逹贤人于君不求望其报也君得其志苟利国家不求富贵者君得其志者谓君任此儒者辅助其君使君得其志意所欲皆成此儒者推贤达士无所求爲唯苟在利益国家不于身上自求富贵也其举贤援能有如此者言儒者进达引能有如此在上诸事也】
　　儒有闻善以相告也见善以相示也爵位相先也患难相死也久相待也远相致也其任举有如此者注相先犹相譲也久相待谓其友久在下位不升已则待之乃进也远相致者谓己得明君而仕友在小国不得志则相致远也音义【难乃旦反举如字徐音据】疏【正义曰此眀儒者举任同类之属前经举贤援能谓疏远者此经任举谓亲近者也爵位相先也者相先谓相让言儒者见爵位之事必先相推让于朋友也患难相死也儒者有患难相为致死也久相待也者谓朋友久在下位不升已则待之而乃进也远相致也者谓己得眀君而仕朋友在小国不同得志则远相招致共仕明君也其任举有如此者谓朋友更相委任举荐有如此在上诸事】
　　儒有澡身而浴徳陈言而伏静而正之上弗知也麤而翘之又不急爲也不临深而爲高不加少而爲多世治不轻世乱不沮同弗与异弗非也其特立独行有如此者注麤犹疏也微也君不知己有善言正行则观色缘事而微翘发其意使知之又必舒而脱脱焉己爲之疾则君纳之速君纳之速怪妬所由生也不临深而爲高临众不以己位尊自振贵也不加少而为多谋事不以己少胜自矜大也世治不轻不以贤者并众不自重爱也世乱不沮不以道衰废坏己志也音义【澡音早静如字徐本作诤音争麤本又作麄七奴反翘祁饶反治直吏反注同沮徐在吕反注同行下孟反注及下注同又如字脱并吐外反妬丁路反壊乎怪反又音怪】疏【正义曰此眀儒者殊异于人特立独行之事澡身而浴徳者澡身谓能澡洁其身不染浊也浴徳谓沐浴于徳以徳自清也陈言而伏者谓陈设其言而伏听君命也静而正之者谓静退自居而寻常守正不倾躁也上弗知也谓己有善言正行君上所不知麤而翘者麤疏也翘起发也言儒者事君己有善言正行君上既不知当伺候君上顔色因缘有事微疏而起发之令君上得知也又不急为也者谓起发之时不急速而为之也不临深而为高者地既高矣不临此众人深下之处更増高大犹言不临此众人卑贱处而自尊显也又临众人不以己位高尊而自振贵言儒者卑以自牧不加少而为多者谓己有谋事少胜不加増少胜自以爲多以矜大也世治不轻者世治之时虽与羣贤并处不自轻也言常自重爱也世乱不沮者沮犹废坏也言世乱之时道虽不行亦不沮坏己之本志也同弗与者言儒之仕彼位虽与齐同者行不是善则不与之相亲合也异弗非也谓彼人与己之疏异所爲是善则不非毁之也其特立独行有如此者言独能特立独有此行如此所云之事也前第五儒既眀特立此又云特立独行者前云特立但眀一身勇武不论行之所爲此经所云非但身所特立又独有此行爲独行故更言特立也注正义曰麤犹疏也微也君不知己有善言正行者释经文上不知也云则观色缘事而微翘发其意使知之者释经麤而翘之也云又必舒而脱脱焉己爲之疾则君纳之速君纳之速怪妬所由生也者释经又不急爲也若纳己言速疾则被众人所怪妬所由生也云世治不轻不以贤者并众不自重爱也者言凡人之情见众人无知己之独贤则尽心用力若众人皆贤或自替废儒者不以如此恒自重爱也】
　　儒有上不臣天子下不事诸侯愼静而尚寛强毅以与人博学以知服近文章砥厉亷隅虽分国如鍿铢不臣不仕其规爲有如此者注强毅以与人彼来辨言行而不正不苟屈以顺之也博学以知服不用己之知胜于先世贤知之所言也虽分国如鍿铢言君分国以禄之视之轻如鍿铢矣八两曰鍿音义【近附近之近砥音脂又音防厉力世反分如字鍿侧其反説文云六铢也铢音硃説文云权分十黍之重贤知音智】疏【正义曰此明儒者志橾规爲之事上不臣天子伯夷叔齐是也下不事诸侯长沮桀溺是也愼静而尚寛者既愼而静所尚寛缓也强毅以与人者若有人与己辨言行而彼人道不正则己不苟屈从之是用刚毅以与人也博学以知服者谓广博学问犹知服畏先代贤人言不以己之博学淩夸前贤也近文章砥厉廉隅者言儒者习近文章以自磨厉使成己亷隅也虽分国如鍿铢者言君虽分国以禄之视之轻如鍿铢不贵重也不臣不仕者谓不与人爲臣不求仕官但自规度所爲之事而行故云其规爲有如此者也注正义曰强毅以与人彼来辨言行而不正不苟屈以顺之也者解经强毅以与人之事谓彼人来至与己辨争言行而彼人爲道不正己则不苟且屈挠以顺从之云不用己之知胜于先世贤知之所言也者解经博学以知服谓不用己之所知胜于先世贤知者之所言服从之也云八两曰鍿者案算法十黍爲参十参爲铢二十四铢爲两八两爲鍿】
　　儒有合志同方营道同术并立则乐相下不厌久不相见闻流言不信其行本方立义同而进不同而退其交友有如此者注同方同术等志行也闻流言不信不信其友所行如毁谤也音义【并如字又歩顶反本亦作并乐音洛又音岳下戸嫁反厌于艳反行皇音衡又下孟反本方絶句立义絶句志行下孟反下注儒行同谤补浪反】疏【正义曰此眀儒者与人交友之事合志同方者方犹法也言儒者与交友合齐志意而同于法则也营道同术者谓经营道艺同齐于术同术则同方也但合志同方据所怀志意也营道同术据所习道艺也并立则乐者谓与之友并齐而立俱同仕宦则欢乐也相下不厌者谓递相卑下不厌贱也久不相见闻流言不信者虽有朋友久不相见闻流谤之言欲谮毁朋友则己不信其言也其行本方立义者庾氏言其行所本必方正所立必存义也同而进不同而退者谓朋友所爲与己同则进而从之若不与己同则退而避之其交友有如此者言其结交爲朋友有如此在上诸事也自此以上凡有十五儒所陈之事亦有前后乖异者此上经云不臣不仕第一儒云席上之珍以待聘夙夜强学以待问怀忠信以待举力行以待取则有仕官之志也第十儒云寛裕第六儒云刚毅与寛裕亦别也第三儒云爱其死养其身备豫祸患第五儒云劫之以众沮之以兵见死不更其守亦不同也如此儒之乖违上下不一略举一二言也所以如此不同者言儒包百行事非一揆量事制宜随机而发当其刚毅之节则守死不移论其营养之道则寛而容众逢有道之世则进而事君遇无道之时则退而不仕且贤有优劣儒有大小大儒则理包百行小儒则或偏守一边所以尚书臯陶九徳不一徳多则爲天子诸侯徳少则爲大夫卿士苟达于此儒行亦然虽或不同无所怪也】
　　温良者仁之本也敬愼者仁之地也寛裕者仁之作也孙接者仁之能也礼节者仁之貌也言谈者仁之文也歌乐者仁之和也分散者仁之施也儒皆兼此而有之犹且不敢言仁也其尊让有如此者注此兼上十有五儒盖圣人之儒行也孔子嫌若斥己假仁以爲説仁圣之次也音义【孙音逊接似辄反又如字分方云反徐扶问反施始防反斥音尺】疏【正义曰此眀圣人之儒兼上十五儒之行亦是孔子嫌其斥己假言仁者之儒以説之温良者仁之本也者言温良之性是仁之儒行之本言仁者之儒先从温良而起故云仁之本也敬愼者仁之地也者亦言仁者之儒以敬愼爲地地所以居止万物仁者之儒亦居止敬愼故云仁之地寛裕者仁之作也者言儒者之动作必以寛裕故云仁之作也孙接者仁之能也言孙辞接物是仁儒之技能礼节者仁之貌也言礼仪樽节是仁儒之外貌言谈者仁之文也言语谈説是仁儒之文章也歌乐者仁之和也言歌舞喜乐是仁儒之和悦也分散者仁之施也言分散蓄积而振贫穷是仁儒之恩施也儒皆兼此而有之犹且不敢言仁也言儒者既兼有此行犹尚逊让不敢自谓己仁也其尊让有如此者尊谓恭敬让谓卑让谓尊敬于物卑让于人有此之行也此谓圣人之儒但圣人理极不可爲名言仁亚于圣故假仁以论圣人之儒也】
　　儒有不陨获于贫贱不充诎于富贵不慁君王不累长上不闵有司故曰儒注陨获困迫失志之貌也充诎欢喜失节之貌慁犹辱也累犹系也闵病也言不为天子诸侯卿大夫羣吏所困迫而违道孔子自谓也充或为统闵或为文音义【陨于敏反获本又作获同戸郭反注同诎求勿反注同徐音邱勿反慁胡困反注同累力伪反注同一音力追反长丁丈反闵本亦作愍武谨反不为于伪反】今众人之命儒也妄常以儒相诟病注妄之言无也言今世名儒无有常人遭人名为儒而以儒靳故相戏此哀公轻儒之所由也诟病犹耻辱也音义【命儒命名也妄郑音亡亡无也王忘尚反虚妄也诟徐音遘又呼候反靳居觐反杜预云戏而相媿为靳也】孔子至舍哀公馆之闻此言也言加信行加义终没吾世不敢以儒爲戏注儒行之作盖孔子自衞初反鲁时也孔子归至其舍哀公就而礼馆之问儒服而遂问儒行乃始觉焉言没世不敢以儒爲戏当时服音义【行加下孟反注同】疏【正义曰此明孔子自言己之儒所行如此故系于诸儒之末也不陨获于贫贱者陨获是困迫失志之貌言己虽遇贫贱不陨获失志也不充诎于富贵者充诎是欢喜失节之貌言虽得富贵不欢喜失节不慁君王者慁辱也言不见慁辱于君王而违道也不累长上者累犹系也长上谓卿大夫言不以累系于长上而失志也不闵有司者闵病也有司谓羣吏言儒者不以困病于有司而失常谓不以羣吏所困迫今众人之命儒也妄常者此一节眀孔子説儒既毕遂言今世贱儒以讥哀公也命名也妄无也言今世众人名之爲儒者无复常人遭人则谓之爲儒以儒相诟病者诟病犹耻辱也言今世以命之爲儒是相耻辱时世如此故哀公轻儒也孔子至舍者此经眀孔子自卫反鲁归至其家哀公就而馆之闻孔子之言遂敬于儒也言加信行加义者是记所录也终没吾世不敢以儒爲戏者是哀公之言记者述而录之注正义曰闵病也释诂文云不爲天子诸侯卿大夫羣吏所困迫而违道者言天子诸侯解经君王也云卿大夫解经长上也羣吏解经有司也案史记孔子世家云在鲁哀公不用在齐犂鉏所毁入楚子西所谮适晋赵鞅欲害伐树于宋削迹于卫畏匡厄陈则身被辱累多矣郑以其如此故释云不以慁累闵病而违道云孔子自谓也郑知者以此一儒在众儒之末圣人儒后特更説此一条事与孔子相防故知孔子自谓也而以儒靳故相戏者鲁庄公十一年宋人战于乘邱长万爲鲁所获宋人请之鲁人归之宋公靳之长万宋大夫也曰始吾敬子今子鲁囚也吾不敬子矣长万病之后弑闵公社云戏而相愧曰靳儒行之作盖孔子自卫初反鲁时也案左传哀十一年冬卫孔文子之将攻大叔也访于仲尼仲尼曰胡簋之事则尝学之矣甲兵之事未之闻也退命驾而行文子遽止之将止鲁人以币召之孔子乃归以传文无馆事故郑称盖以疑之也云不敢以儒为戏当时服者以哀公终竟不能用孔子故孔子卒哀公诔之传云生不能用死而诔之非礼也是终竟轻儒此云不敢以儒为戏是当时蹔服非久也】











　　礼记注疏卷五十九
　　礼记注疏卷五十九考证
　　儒行长居宋冠章甫之冠注疏应从鲁冠而犹着殷章甫冠者以立为制法之主故孔子于人所行之事多用殷礼不与寻常同也○【臣召南】按为下不倍人臣之大义孔子每事言从周而冠用章甫必周制冠服得用其乡之所尚故下文曰其服也乡非违制而创为此惊世骇俗之举也疏言立为制法之主可谓大谬且以章甫为殷冠据郊特牲毋追章甫委貌之文耳然论语公西华言宗庙防同端章甫愿为小相注谓端元端章甫礼冠则端章甫犹之左传所云端委也公西华并非宋人而所言者又朝庙赞相之事倘系殷制其可以周官冠殷世之冠以赞相当代之大礼乎哉儒行原属后儒所记疏又以纬书附防之尤不可解也
　　遽数之不能终其物○宋儒谓儒行非孔子之言葢战国时豪士所以高世之节耳其条十有五而防意重复要其归不过三数涂而已
　　引重鼎不程其力疏于时孔子为都礼之事○按都礼当作相礼各本俱误
　　其行本方立义音义本方絶句立义絶句○【臣召南】按疏则读其行本方立义六字为句与陆氏不同










　　礼记注疏卷五十九考证
&lt;经部,礼类,礼记之属,礼记注疏&gt;
　　钦定四库全书
　　礼记注疏卷六十
　　汉郑氏注　唐陆徳明音义　孔颖逹疏
　　大学
　　大学之道在明明徳在亲民在止于至善知止而后有定定而后能静静而后能安安而后能虑虑而后能得物有本末事有终始知所先后则近道矣注明明徳谓显明其至徳也止犹自处也得谓得事之宜也音义【大旧音泰刘直带反近附近之近】古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知注知谓知善恶吉凶之所终始也音义【其知如字徐音智下致知同】致知在格物注格来也物犹事也其知于善深则来善物其知于恶深则来恶物言事縁人所好来也此致或为至音义【格古百反好呼报反】物格而后知至知至而后意诚意诚而后心正心正而后身脩身脩而后家齐家齐而后国治国治而后天下平自天子以至于庻人壹是皆以脩身为本其本乱而末治者否矣其所厚者薄而其所薄者厚未之有也此谓知本此谓知之至也注壹是専行是也音义【国治治并直吏反下同】所谓诚其意者毋自欺也如恶恶臭如好好色此之谓自谦故君子必慎其独也小人闲居为不善无所不至见君子而后厌然揜其不善而着其善人之视己如见其肺肝然则何益矣此谓诚于中形于外故君子必慎其独也注谦读为慊慊之言厌也厌读为黡黡闭藏貌也音义【母音无恶恶上乌路反下如字臭昌救反好好上呼报反下如字谦依注读为慊徐苦簟反闲音闲厌读为黡乌斩反又乌簟反揜于检反着张虑反注同肺芳废反肝音干言厌于琰反一音于涉反】曽子曰十目所视十手所指其严乎富润屋徳润身心广体胖故君子必诚其意注严乎言可畏敬也胖犹大也三者言有实于内显见于外音义【胖步丹反注及下同见贤遍反】诗云瞻彼淇澳菉竹猗猗有斐君子如切如磋如琢如磨瑟兮僴兮赫兮喧兮有斐君子终不可諠兮如切如蹉者道学也如琢如磨者自脩也瑟兮僴兮者恂栗也赫兮喧兮者威仪也有斐君子终不可谖兮者道盛徳至善民之不能忘也注此心广体胖之诗也澳隈崖也菉竹猗猗喻美盛斐有文章貌也諠忘也道犹言也恂字或作峻读如严峻之峻言其容貌严栗也民不能忘以其意诚而徳着也音义【淇音其澳本亦作奥于六反本又作隩一音乌报反菉音緑猗于宜反斐芳尾反一音匪文章貌磋七何反琢丁角反摩本亦作磨末何反尔雅云骨曰切象曰磋玉曰琢石曰磨僴下板反又胡板反赫许百反喧夲亦作咺况晚反諠许袁反诗作谖或作喧音同恂依注音峻思俊反一音思旬反栗利悉反澳于六反隈乌四反】诗云于戏前王不忘君子贤其贤而亲其亲小人乐其乐而利其利此以没世不忘也注圣人既有亲贤之徳其政又有乐利于民君子小人各有以思之音义【于音乌下于缉熙同戯好胡反徐范音羲乐其乐并音岳又音洛注同】康诰曰克明徳太甲曰顾諟天之明命帝典曰克明峻徳皆自明也注皆自明明徳也克能也顾念也諟犹正也帝典尧典亦尚书篇名也峻大也諟或为题音义【诰古报反大音防顾諟上音故本又作頋同下音是峻徐音俊又私俊反题徐徙兮反】汤之盘铭曰苟日新日日新又日新康诰曰作新民诗曰周虽旧邦其命惟新是故君子无所不用其极注盘铭刻戒于盘也极犹尽也君子日新其徳常尽心力不有余也音义【盘步干反铭徐音冥亡丁反】诗云邦畿千里惟民所止诗云缗蛮黄鸟止于丘隅子曰于止知其所止可以人而不如鸟乎注于止言鸟之所止也就而观之知其所止知鸟择岑蔚安闲而止处之耳言人亦当择礼义乐土而自止处也论语曰里仁为美择不处仁焉得知音义【畿音祈又音几音同缗蛮音緜一音亡巾反毛诗作緜传云緜蛮小鸟貌岑仕金反蔚音鬰又音尉安闲音闲止处齿渚反乐土音洛焉放防反得知音智】诗云穆穆文王于缉熙敬止为人君止于仁为人臣止于敬为人子止于孝为人父止于慈与国人交止于信注缉熈光明也此美文王之徳光明敬其所以自止处音义【缉七入反熈许其反】疏【正义曰此经大学之道在于明明徳在于亲民在止于至善积徳而行则近于道也在明明徳者言大学之道在于章明己之光明之徳谓身有明徳而更张显之此其一也在亲民者言大学之道在于亲爱于民是其二也在止于至善者言大学之道在止处于至善之行此其三也言大学之道在于此三事矣知止而后有定者更覆说止于至善之事既知止于至善而后心能有定不有差贰也定而后能静者心定无欲故能静不躁求也静而后能安者以静故情性安和也安而后能虑者情既安和能思虑于事也虑而后能得者既能思虑然后于事得冝也物有本末事有终始者若于事得宜而天下万物有本有末经营百事有终有始也知所先后者既能如此天下百事万物皆识知其先后也则近道矣者若能行此诸事则附近于大道矣古之欲明明徳于天下者前章言大学之道在明徳亲民止善覆説止善之事既毕故此经明明徳之理先治其国者此以积学能为明徳盛极之事以渐到今本其初故言欲章明己之明徳使徧于天下者先须能治其国欲治其国者先齐其家也欲齐其家者先脩其身言若欲齐家先须脩身也欲脩其身者先正其心言若欲脩身必先正其心也欲正其心者先诚其意者总包万虑谓之心为情所意念谓之意若欲正其心使无倾邪必须先至诚在于意念也若能诚实其意则心不倾邪也欲诚其意者先致其知者言欲精诚其己意先湏招致其所知之事言初始必须习学然后乃能有所知晓其成败故云先致其知也致知在格物此经明初以致知积渐而大至明徳前经从盛以本初此经从初以至盛上下相结也致知在格物者言若能学习招致所知格来也已有所知则能在于来物若知善深则来善物知恶深则来恶物言善事随人行善而来应之恶事随人行恶亦来应之言善恶之来縁人所好也物格而后知至者物既来则知其善恶所至善事来则知其至于善若恶事来则知其至于恶既能知至则行善不行恶也知至而后意诚既能知至则意念精诚也意诚而后心正者意能精诚故能心正也国治而后天下平者则上明明徳于天下是以自天子至庶人皆然也壹是皆以脩身为本者言上从天子下至庻人贵贱虽异所行此者専壹以脩身为本上言诚意正心齐家治国今此独云脩身为本者细别虽异其大畧皆是脩身也其本乱而末治者否矣本乱谓身不脩也末治谓国家治也言己身既不脩而望家国治者否矣否不也言不有此事也其所厚者薄而其所薄者厚未之有也者此覆说本乱而末治否矣之事也譬若与人交接应页敦厚以加于人今所厚之处乃以轻薄谓以轻薄待彼人也其所薄者厚谓己既与彼轻薄欲望所薄之处以厚重报己未有此事也言己以厚施人人亦厚以报己也若己轻薄施人人亦轻薄报己言事厚之与薄皆以身为本也此谓知本此谓知之至也者本谓身也既以身为夲若能自知其身是知本也是知之至极也所谓诚其意者自此以下至此谓知本广明诚意之事此一节明诚意之本先湏慎其独也毋自欺也言欲精诚其意无自欺诳于身言于身必须诚实也如恶恶臭者谓臭秽之气谓见此恶事人嫌恶之如人缣臭秽之气心实嫌之口不可道矣如好好色者谓见此善事而爱好之如似人好色心实好之口不可道矣言诚其意者见彼好事恶事当须实好恶之不言而自见不可外貌诈作好恶而内心实不好恶也皆须诚实矣此之谓自谦者谦读如慊慊然安静之貌心虽好恶而口不言应自然安静也见君子而后厌然掩其不善而着其善者谓小人独居无所不为见君子而后乃厌然闭藏其不善之事宣着所行善事也人之视己如见其肺肝然则何益矣者言小人为恶外人视之昭然明察矣如见肺肝虽暂时揜藏亦何益矣此谓诚于中形于外者言此小人既懐诚实恶事于中心必形见于外不可揜藏曽子曰十目所视者此经明君子脩身外人所视不可不诚其意作记之人引曽子之言以证之十目所视十手所指者言所指视者众也十目谓十人之目十手谓十人之手也其严乎者既视者及指者皆众其所畏敬可严惮乎富润屋徳润身者言此二句为喻也言家若富则能润其屋有金玉又华饰见于外也徳润身者谓徳能霑润其身使身有光荣见于外也心广体胖者言内心寛广则外体胖大言为之于中必形见于外也故君子必诚其意者以有内见于外必须精诚其意在内心不可虚也诗云瞻彼淇奥者此一经广明诚意之事故引诗言学问自新顔色威仪之事以证诚意之道也瞻彼淇奥菉竹猗猗者此诗卫风淇奥之篇卫人美武公之徳也奥隈也菉王刍也竹扁竹也视彼淇水之隈曲之内生此菉之与竹猗猗然而茂盛以淇水浸润故也言视彼卫朝之内上有武公之身道徳茂盛亦本康叔之余烈故也引之者证诚意之道有斐君子者有斐然文章之君子学问之盛矣如切如磋者如骨之切如角之磋又能自脩也如琢如磨者如玉之琢如石之磨也瑟兮僴兮赫兮喧兮有斐君子终不可諠兮者又瑟然顔色矜荘僴然性行寛大赫然顔色盛美喧然威仪宣美斐然文章之君子民皆爱念之终乆不可忘也諠忘也自此以上诗之本文也自此以下记者引尔雅而释之如切如磋者道学也者论道其学矣如琢如磨者自脩也者谓自脩饰矣言初习谓之学重习谓之脩亦谓诗本文互而相通也瑟兮僴兮者恂栗也者恂读为峻言顔色严峻战栗也道盛徳至善民之不能防也谓善称也有斐君子终不可諠兮论道武公盛徳至极美善人之爱念不能忘也诗云于戏前王不忘者此一经广明诚意之事此周颂烈文之篇也美武王之诗于戏犹言呜呼矣以文王武王意诚于天下故诗人叹美之云此前世之王其徳不可忘也君子贤其贤而亲其亲者言后世贵重之君子皆美此前王能贤其贤人而亲其族亲也小人乐其乐而利其利者言后世卑贱小人美此前王能爱乐其所乐谓民之所乐者前王亦爱乐之利其利者能利益其人之所利民为利者前王亦利益之言前王施为政教下顺人情不夺人之所乐利之事故云小人乐其乐而利其利也此以没世不忘也由前王意能精诚垂于后世故君子小人皆所美念以此之故终没于世其徳不忘也康诰曰克明徳者此一经广明意诚则能明己之徳周公封康叔而作康诰戒康叔能明用有徳此记之意言周公戒康叔以自明其徳与尚书异也大甲曰顾諟天之明命者顾念也諟正也伊尹戒大甲云尔为君当顾念奉正天之显明之命不邪僻也帝典曰克明峻徳者帝典谓尧典之篇峻大也尚书之意言尧能明用贤俊之徳此记之意言尧能自明大徳也皆自明也此经所云康诰大甲帝典等之文皆是人君自明其徳也故云皆自明也汤之盘铭此一经广明诚意之事汤之盘铭者汤沐浴之盘而刻铭为戒必于沐浴之盘者戒之甚也苟日新者此盘铭辞也非唯洗沐自新苟诚也诚使道徳日益新也日日新者言非唯一日之新当使日日益新又日新者言非唯日日益新又须恒常日新皆是丁寕之辞也此谓精诚其意脩徳无已也康诰曰作新民者成王既伐管叔蔡叔以殷余民封康叔诰言殷人化纣恶俗使之变改为新人此记之意自念其徳为新民也诗曰周虽旧邦其命惟新者此大雅文王之篇其诗之本意言周虽旧是诸侯之邦其受天之命唯为天子而更新也此记之意其所施教命唯能念徳而自新也是故君子无所不用其极者极尽也言君子欲日新其徳无处不用其心尽力也言自新之道唯在尽其心力更无余行也诗云邦畿千里惟民所止此一经广明诚意之事言诚意在于所止故上云大学之道止于至善此商颂鸟之篇言殷之邦畿方千里唯人所居止此记断章喻其民人而择所止言人君贤则来也诗云缗蛮黄鸟止于邱隅者此诗小雅缗蛮之篇刺幽王之诗言缗蛮然微小之黄鸟止在于岑蔚邱隅之处得其所止以言微小之臣依托大臣亦得其所也子曰于止知其所止者孔子见其诗文而论之云是观于鸟之所止则人亦知其所止鸟之知在岑蔚安闲之处则知人亦择礼义乐土之处而居止也可以人而不如鸟乎者岂可以人不择止处不如鸟乎言不可不如鸟也故论语云里仁为美择不处仁焉得知是也诗云穆穆文王于缉熈敬止者此大雅文王之篇美文王之诗缉熈谓光明也止辞也诗之夲意云文王见此光明之人则恭敬之此记之意于缉熈言呜呼文王之徳缉熈光明又能敬其所止以自居处也注正义曰以经义之理言作谦退之字既无谦退之事故读为慊慊不满之貌故又读为厌厌自安静也云厌读为黡黡为黑色如为闭藏貌也諠言也释训文也云道犹言也谓经中道盛徳至善恐为道徳之道故云道犹言也云恂字或作峻读为严峻之峻者以经之恂字他本或作峻字故读为严峻之峻诗笺云还为恂也此记为赫兮喧兮诗经云赫兮咺兮夲不同也云以其意诚而徳着也以武公用意精诚徳着于人人不忘也以经广明诚意之事故郑云意诚而徳着也明明徳必先诚其意此经诚意之章由初诚意也故人先能明己之明徳也岑谓岩险蔚谓草木蓊蔚言鸟之所止必择静宻之处也】子曰聼讼吾犹人也必也使无讼乎无情者不得尽其辞大畏民志注情犹实也无实者多虚诞之辞圣人之聼讼与人同耳必使民无实者不敢尽其辞大畏其心志使诚其意不敢讼音义【讼似用反毋音无诞音但】此谓知本注本谓诚其意也所谓脩身在正其心者身有所忿懥则不得其正有所恐惧则不得其正有所好乐则不得其正有所忧患则不得其正心不在焉视而不见聼而不闻食而不知其味此谓脩身在正其心注懥怒貌也或作懫或作疐音义【忿弗粉反懥勑值反范音稚徐丁四反又音勚恐邱勇反好呼报反下故好而知同乐徐五孝反一音岳懫音致疐音致又得计反】所谓齐其家在脩其身者人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉故好而知其恶恶而知其美者天下鲜矣故谚有之曰人莫知其子之恶莫知其苗之硕此谓身不脩不可以齐其家注之适也辟犹喻也言适彼而以心度之曰吾何以亲爱此人非以其有徳美与吾何以敖惰此人非以其志行薄与反以喻己则身脩与否可自知也鲜罕也人莫知其子之恶犹爱而不察硕大也音义【辟音譬下及注同谓譬喻也贱恶乌路反下恶而知同敖五报反惰徒卧反其恶恶上如字下鸟路反鲜仙善反注同谚鱼变反俗语也度徒洛反与音余下薄与同行下孟反】所谓治国必先齐其家者其家不可教而能教人者无之故君子不出家而成教于国孝者所以事君也弟者所以事长也慈者所以使众也康诰曰如保赤子心诚求之虽不中不逺矣未有学飬子而后嫁者也注飬子者推心为之而中于赤子之耆欲也音义【弟音悌长丁丈反下长长并注同中丁仲反注同耆欲时志反】一家仁一国兴仁一家让一国兴让一人贪戾一国作乱其机如此此谓一言偾事一人定国注一家一人谓人君也戾之言利也机发动所由也偾犹覆败也春秋传曰登戾之又曰郑伯之车偾于济戾或为吝偾或为犇音义【戾力计反贲徐音奋夲又作偾注同覆芳福反济子礼反犇音奔】尧舜率天下以仁而民从之桀纣率天下以暴而民从之其所令反其所好而民不从注言民化君行也君若好货而禁民淫于财利不能正也音义【好呼报反注同行下孟反或如字】是故君子有诸己而后求诸人无诸己而后非诸人所藏乎身不恕而能喻诸人者未之有也故治国在齐其家注有于己谓有仁譲也无于己谓无贪戾也诗云桃之夭夭其叶蓁蓁之子于归宜其家人宜其家人而后可以教国人诗云宜兄宜弟宜兄宜弟而后可以教国人诗云其仪不忒正是四国其为父子兄弟足法而后民法之也此谓治国在齐其家注夭夭蓁蓁美盛貌之子者是子也音义【夭于骄反蓁音臻忒他得反】所谓平天下在治其国者上老老而民兴孝上长长而民兴弟上恤孤而民不倍是以君子有絜矩之道也注老老长长谓尊老敬长也恤忧也民不倍不相偝弃也絜犹结也挈也矩法也君子有挈法之道谓当执而行之动作不失之倍或作偝矩或作巨音义【弟音悌倍音佩注同絜音结拒之音矩本亦作矩偝弃音佩夲亦作倍下同挈苦结反巨音拒本亦作拒其吕反】所恶于上毋以使下所恶于下毋以事上所恶于前毋以先后所恶于后毋以从前所恶于右毋以交于左所恶于左毋以交于右此之谓絜矩之道注絜矩之道善持其所有以恕于人耳治国之要尽于此音义【恶乌路反下皆同毋音无下同】诗云乐只君子民之父母民之所好好之民之所恶恶之此之谓民之父母注言治民之道无他取于己而已音义【只音纸好好皆呼报反】诗云节彼南山维石岩岩赫赫师尹民具尔瞻有国者不可以不慎辟则为天下僇矣注岩岩喻师尹之髙严也师尹天子之大臣为政者在下之民俱视所行而则之可不慎其徳乎邪辟失道则天下共诛之矣音义【节前切反又音如字岩五衔反辟匹亦反又必益反与僻同僇力竹反与戮同注同】诗云殷之未丧师克配上帝仪监于殷峻命不易道得众则得国失众则失国是故君子先慎乎徳有徳此有人有人此有土有土此有财有财此有用徳者本也财者末也外本内末争民施夺是故财聚则民散财散则民聚是故言悖而出者亦悖而入货悖而入者亦悖而出注师众也克能也峻大也言殷王帝乙以上未失其民之时徳亦有能配天者谓天享其祭祀也及纣为恶而民怨神怒以失天下监视殷时之事天之大命持之诚不易也道犹言也用谓国用也施夺施其劫夺之情也悖犹逆也言君有逆命则民有逆辞也上贪于利则下人侵畔老子曰多藏必厚亡音义【丧息浪反峻恤俊反易以豉反注同争争鬭之争施如字悖布内反下同上时掌反藏才浪反】康诰曰惟命不于常道善则得之不善则失之矣注于于也天命不于常言不専祐一家也音义【祐音又】楚书曰楚国无以为寳惟善以为寳注楚书楚昭王时书也言以善人为寳时谓观射父昭奚恤也音义【射食亦反又食夜反父音甫】舅犯曰亡人无以为寳仁亲以为寳注舅犯晋文公之舅狐偃也亡人谓文公也时辟骊姬之谗亡在翟而献公薨秦穆公使子显吊因劝之复国舅犯为之对此辞也仁亲犹言亲爱仁道也明不因丧规利也音义【辟音避骊九宜反本又作丽亦作孋同翟音狄显许遍反为之于僞反】秦誓曰若有一介臣断断兮无他技其心休休焉其如有容焉人之有技若己有之人之彦圣其心好之不啻若自其口出寔能容之以能保我子孙黎民尚亦有利哉人之有技媢疾以恶之人之彦圣而违之俾不通寔不能容以不能保我子孙黎民亦曰殆哉注秦誓周书尚书篇名也秦穆公伐郑为晋所败于殽还誓其羣臣故作此篇也断断诚一之貌也他技异端之技也有技才艺之士也若已有之不啻若自其口出皆乐人有善之甚也美士曰彦黎众也尚庻几也媢妒也违犹戾也俾使也拂戾贤人所为使功不通于君也殆危也彦或作盘音义【个古贺反尚书作介音界此所引与尚书文小异防丁乱反技其绮反下及注同休休许虬反尚书传曰乐善也郑注休休云寛容貌何休注公羊云美大之貌好呼报反啻音试诗防反媢莫报反尚书作冒音同谓覆蔽也恶乌路反下能恶人同俾本又作卑必尔反败必迈反殽户交反乐音岳又音洛妬丁路反拂戾上扶弗反下力计反】唯仁人放流之迸诸四夷不与同中国此谓唯仁人为能爱人能恶人注放去恶人媢疾之类者独仁人能之如舜放四罪而天下咸服音义【迸比孟反又逼诤反诤音争闘之争皇云迸犹屏也去邱吕反】见贤而不能举举而不能先命也见不善而不能退退而不能逺过也注命读为慢声之误也举贤而不能使君以先己是轻慢于举人也音义【命依注音慢武誎反逺于万反】好人之所恶恶人之所好是谓拂人之性菑必逮夫身注拂犹佹也逮及也音义【好呼报反下皆同恶乌路反下同拂扶弗反注同菑音哉下同逮音代一音大计反夫音扶佹九委反】是故君子有大道必忠信以得之骄泰以失之注道行所由生财有大道生之者众食之者寡为之者疾用之者舒则财恒足矣注是不务禄不肖而勉民以农也音义【肖音笑】仁者以财发身不仁者以身发财注发起也言仁人有财则务于施予以起身成其令名不仁之人有身贪于聚敛以起财务成富音义【施始防反予由汝反】未有上好仁而下不好义者也未有好义其事不终者也未有府库财非其财者也注言君行仁道则其臣必义以义举事无不成者其为诚然如己府库之财为己有也孟献子曰畜马乘不察于鸡豚伐氷之家不畜牛羊百乘之家不畜聚敛之臣与其有聚敛之臣寕有盗臣此谓国不以利为利以义为利也注孟献子鲁大夫仲孙蔑也畜马乘谓以士初试为大夫也伐氷之家卿大夫以上防祭用氷百乗之家有采地者也鸡豚牛羊民之所畜飬以为财利者也国家利义不利财盗臣损财耳聚敛之臣乃损义论语曰季氏富于周公而求也为之聚敛非吾徒也小子鸣鼓而攻之可也音义【畜许六反下同乗徐绳证反下及注同蔑莫结反以上时掌反采七代反本亦作菜为之于伪反】长国家而务财用者必自小人矣注言务聚财为己用者必忘义是小人所为也音义【长丁丈反】彼为善之小人之使为国家菑害并至虽有善者亦无如之何矣注彼君也君将欲以仁义善其政而使小人治其国家之事患难猥至虽云有善不能救之以其恶之已着也音义【难乃旦反猥乌罪反捄音救本亦作救着张虑反】此谓国不以利为利以义为利也疏【正义曰此一经广明诚意之事言聼讼者惟自诚己意亦服民使诚意也孔子称防狱犹如常人无异也言吾与常人同也必也使无讼乎者必也使无理之人不敢争讼也无情者不得尽其辞者情实也言无实虚诞之人无道理者不得尽竭其虚伪之辞也大畏民志者大能畏胁民人之志言人有虚诞之志者皆畏惧不敢言民亦诚实其意也聼讼吾犹人也必也使无讼乎者断狱之辞无情者不得尽其辞大畏民志者能自诚而使民诚意自然能使无讼则是异于人也而云吾犹人者断狱者具备两造吾聼与人无殊故云吾犹人也能服民使诚意不敢争所以使无讼也此谓知本者此从上所谓诚其意者至此章大畏民志以上皆是诚意之事意谓行身之夲能自知其身是知其夲故云此谓知本也所谓脩身者此覆明前经正心脩身之事身有所忿懥则不得其正者懥谓怒貌也有所忿懥则不得其正言因怒而违于正也所以然者或不察而不当于理则失于正也有所恐惧则不得其正者言因恐惧而违于正也心不在焉视而不见聼而不闻食而不知其味者此言脩身之本必在正心若心之不正身亦不脩若心之不在视聼与食不觉知也是心为身本脩身必在于正心也所谓齐其家在脩其身者此经重明前经齐家脩身之事人之其所亲爱而辟焉者之犹适也此言脩身之譬也设我适彼人见彼有徳则为我所亲爱当反自譬喻于我也以彼有徳故为我所亲爱则我若自脩身有徳必然亦能使众人亲爱于我也之其所贱恶而辟焉者又言我徃之彼而贱恶彼人者必是彼人无徳故也亦当回以譬我我若无徳则人亦贱恶我也之其所畏敬而辟焉者又我徃之彼而畏敬彼人必是彼人荘严故也亦当回以譬我我亦当庄敬则人亦必畏敬我也之其所哀矜而辟焉者　又我徃之彼而哀矜彼人必是彼人有慈善柔弱之徳故也】【亦当回以譬我我有慈善而或柔弱则亦为人所哀矜也之其所敖惰而辟焉者又我徃之彼而敖惰彼人必是彼人邪僻故也亦当回以譬我我若邪僻则人亦敖惰于我也故好而知其恶恶而知其美者天下鲜矣者知识也鲜少也人心多偏若心爱好之而多不知其恶若嫌恶之而多不知其美今虽爱好知彼有恶事虽憎恶知彼有美善天下之内如此者少矣故谚有之曰人莫知其子之恶莫知其苗之硕者硕犹大也言人之爱子其意至甚子虽有恶不自觉知犹好而不知其恶也农夫种田恒欲其盛苗虽硕大犹嫌其恶以贪心过甚故不知其苗之硕若能以己子而方他子己苗而匹他苗则好恶可知皆以己而待他物也此谓身不脩不可以齐其家者此不知子恶不知苗硕之人不脩其身身既不脩不能以己辟人故不可以齐整其家所谓至其家者此一节覆明前经治国齐家之事康诰曰如保赤子者此成王命康叔之辞赤子谓心所爱之子言治民之时如保爱赤子爱之甚也心诚求之虽不中不逺矣者言爱此赤子内心精诚求赤子之嗜欲虽不能正中其所欲去其所嗜欲亦不甚逺言近其赤子之嗜欲谓治人之道亦当如此也未有学飬子而后嫁者也者言母之飬子自然而爱中当赤子之嗜欲非由学习而来故云未有学飬子而后嫁者此皆本心而为之言皆喻人君也一家仁一国兴仁一家譲一国兴譲者言人君行善于家则外人化之故一家一国皆仁譲也一人贪戾一国作乱者谓人君一人贪戾恶事则一国学之作乱其机如此者机谓闗机也动于近成于逺善恶之事亦发于身而及于一国也此谓一言偾事一人定国者偾犹覆败也谓人君一言覆败其事谓恶言也一人定国谓由人君一人能定其国谓善政也古有此言今记者引所为之事以结之上云一人贪戾一国作乱是一言偾事也又云一家仁譲则一国仁譲是知一人定国也一家则一人也皆谓人君是一人之身先治一家乃后治一国其所令反其所好而民不从者令谓君所号令之事若各随其行之所好则人从之其所好者是恶所令者是善则所令之事反其所好虽欲以令禁人人不从也是故君子有诸己而后求诸人者诸于也谓君子有善行于己而后可以求于人使行善行也谓于己有仁譲而后可求于人之仁譲也无诸己而后非诸人者谓无恶行于己而后可以非责于人为恶行也谓无贪戾之事于己而后非责于人也所藏乎身不恕而能喻诸人者未之有也者谓所藏积于身既不恕实而能晓喻于人使从己者未之有也言无善行于身欲晓喻于人为善行不可得也诗云桃之夭夭其叶蓁蓁者此周南桃夭之篇论昏姻及时之事言桃之夭夭少壮其叶蓁蓁茂盛喻妇人形体少壮顔色茂盛之时似桃之夭夭也之子于归宜其家人者之子者是子也归嫁也宜可以为夫家之人引之者取宜其家人之事宜其家人而后可以敎国人者言人既家得宜则可以教国人也诗云宜兄宜弟者此小雅蓼萧之篇美成王之诗诗之本文言成王有徳宜为人兄宜为人弟此记之意宜兄宜弟谓自与兄弟相善相宜也既为兄弟相宜而可兄弟之意而后可以教国人也诗云其仪不忒正是四国者此曺风鸤鸠之篇忒差也正长也言在位之君子威仪不有差忒可以正长是四方之国言可法则也其为父子兄弟足法而后民法之也者此谓治国在齐其家谓其脩徳于家在室家之内使父子兄弟足可方法而后民皆法之也是先齐其家而后能治其国也所谓平天下在治其国者自此以下至终萹覆明上文平天下先治其国之事但欲平天下先须治国治国事多于平天下非一义可了故广而明之言欲平天下先须脩身脩身之事由近至逺自内至外故初明絜矩之道次明散财于民其又次明用善人逺恶人此皆治国治天下之纲故特详悉毕举今各随文觧之上恤孤而民不倍者孤弱之子人所易弃是上君长若能夏恤孤弱不遗则下民学之不相弃倍也是以君子有絜矩之道也者絜犹结也矩法也言君子于天下持矩法之道动而无失以此加物物皆从之也所恶于上毋以使下者此以下皆是絜矩之道也譬诸侯有天子在于上有不善之事加己己恶之则不可廻持此恶事使己下者为之也所恶于下毋以事上者言臣下不善事己己所有恶则己不可持此恶事回以事己之君上也所恶于前毋以先后者前谓在己之前不以善事施己己所憎恶则无以持此恶事施于后人也所恶于后毋以从前者后谓在己之后不以善事施己己则无以恶事施于前行之人也所恶于右毋以交于左者谓与己平敌或在己右或在己左以恶加己己所憎恶则无以此恶事施于左人举此一隅余可知也此之谓絜矩之道者上经云君子有絜矩之道也其絜矩之义未明故此经申説能持其所有以待于人恕己接物即絜矩之道也诗云乐只君子民之父母此记者引之又申明絜矩之道若能以己化从民所欲则可谓民之父母此小雅南山有防之篇美成王之诗也只辞也言能以己化民从民所欲则可为民父母矣民之所好好之者谓善政恩惠是民之愿好已亦好之以施于民若发仓廪赐贫穷赈乏絶是也民之所恶恶之者谓苛政重赋是人之所恶己亦恶之而不行也诗云节彼南山者上经说恕己待民此经明已须戒慎也诗云节彼南山维石岩岩此小雅节南山之篇刺幽王之诗言幽王所任大臣非其贤人也节然髙峻者是彼南山维积累其石岩岩然髙大喻幽王大臣师尹之尊严赫赫师尹民具尔瞻者赫赫显盛貌是太师与人为则者具俱也尔汝也在下之民俱于汝而瞻视之言皆视师尹而为法此记之意以喻人君在上民皆则之不可不慎有国者不可以不慎者有国谓天子诸侯言民皆视上所行而则之不可不慎其徳乎宜慎之也辟则为天下僇矣者僇谓刑僇也君若邪辟则为天下之民共所诛讨若桀纣是也诗云殷之未防师克配上帝此一经明治国之道在贵徳贱财此大雅文王之篇美文王之诗因以戒成王也克能也师众也言殷自纣父帝乙之前未防师众之时所行政教皆能配上天而行也仪监于殷峻命不易者仪宜也监视也今成王宜监视于殷之存亡峻大也奉此天之大命诚为不易言其难也道得众则得国失众则失国者道犹言也诗所云者言帝乙以上得众则得国言殷纣失众则失国也有徳此有人者有徳之人人之所附从故有徳此有人也有人此有土者有人则境土寛大故有土也有土此有财者言有土则生植万物故有财也有财此有用者为国用有财丰以此而有供国用也徳者本也财者末也者徳能致财财由徳有故徳为本财为末也外本内末争民施夺者外疏也内亲也施夺谓施其劫夺之情也君若亲财而疏徳则争利之人皆施劫夺之情也是故财聚则民散财散则民聚者事不两兴财由民立君若重财而轻民则民散也若散财而赒恤于民则民咸归聚也是故言悖而出者亦悖而入者悖逆也若人君政教之言悖逆人心而出行者则民悖逆君上而入以报答也谓拒违君命也货悖而入者亦悖而出者若人君厚敛财货悖逆民心而入积聚者不能乆如人畔于上财亦悖逆君心而散出也言众畔亲离财散非君有也康诰曰惟命不于常者谓天之命不于是常住在一家也道善则得之不善则失之矣书之本意言道为善则得之不善则失之是不常在一家也舅犯曰亡人无以为寳仁亲以为寳者此舅犯劝重耳之辞于时重耳逃亡在翟秦穆公欲纳之反国而劝重耳不受秦命对秦使云奔亡之人无以货财为寳唯亲爱仁道以为寳也秦誓曰者此一经明君臣进贤诎恶之事秦誓尚书篇名秦穆公伐郑为晋败于殽还归誓羣臣而此篇是乃秦穆公悔过自誓之辞记者引之以明好贤去恶也若有一介臣断断兮者此秦穆公誓辞云羣臣若有一耿介之臣断断然诚实専一谨慤兮是语辞古文尚书兮为猗言有一介之臣其心断断绮然専一与此本异无他技其心休休焉其如有容焉者言此専一之臣无他竒异之技惟其心休休然寛容形貌似有包容如此之人我当任用也人之有技若己有之者谓见人有技艺欲得亲爱之如己自有也人之彦圣其心好之不啻若自其口出者谓见人有才彦美通圣其心中爱乐不啻如自其口出心爱此彦圣之美多于口说言其爱乐之甚也寔能容之以能保我子孙黎民尚亦有利哉者寔是也若能好贤如此是能有所包容则我国家得安保我后世子孙黎众也尚庻几也非直子孙安其下众人皆庻几亦有利益哉也人之有技媢疾以恶之者上明进贤之善此论蔽贤之恶也媢妒也见人有技艺则掩藏媢妬疾以憎恶之也人之彦圣而违之俾不通者见他人之彦圣而违抑退之俾使也使其善功不通逹于君尚书通为达字也寔不能容以不能保我子孙黎民亦曰殆哉者若此蔽贤之人是不能容纳家国将亡不能保我子孙非唯如此众人亦曰殆危哉唯仁人放流之迸诸四夷不与同中国者言唯仁人之君能放流此蔽善之人使迸逺在四夷不与同在中国若舜流四凶而天下咸服是也此谓唯仁人为能爱人能恶人者既放此蔽贤之人逺在四夷是仁人能爱善人恶不善之人见贤而不能举举而不能先命也者此谓凡庸小人见此贤人而不能举进于君假设举之又不能使其在己之先是为慢也谓轻慢于举人也见不善而不能退退而不能逺过也者此谓小人见不善之人而不能抑退之假令抑退之而不能使逺退之过者言是愆过之人也好人之所恶者人谓君子君子所恶者凶恶之事今乃爱好凶恶是好人之所恶也恶人之所好者君子所好仁义善道今乃恶此仁义善道是恶人之所好也是谓拂人之性者若如此者是谓拂戾善人之性菑必逮夫身者逮及也如此菑必及夫身矣是故君子有大道者大道谓所由行孝悌仁义之大道也必忠信以得之骄泰以失之者言此孝悌仁义必由行忠信以得之由身骄防以失之也生财有大道者此一经明人君当先行仁义爱省国用以丰足财物上文大道谓孝悌仁义之道此言人君生殖其财有大道之理则下之所云者是也生之者众者谓为农桑多也食之者寡者谓减省无用之费也为之者疾者谓百姓急营农桑事业也用之者舒者谓君上缓于营造费用也则财恒足矣者言人君能如此则国用恒足仁者以财发身者谓仁徳之君以财散施发起身之令名也不仁者以身发财者言不仁之人唯在吝啬务于积聚劳役其身发起具财此言治家治国天下之科皆谓人君也未有上好仁而下不好义者也言在上人君好以仁道接下其下感君仁恩无有不爱好于义使事皆得其宜也未有好义其事不终者也者臣下悉皆好义百事尽能终成故云未有好义其事不终者言皆能终成也未有府库财非其财者也又为人君作譬言君若行仁民必报义义必终事譬如人君有府库之财必其为所用也故云未有府库财非其财者也孟献子曰畜马乗不察于鸡豚者此一经明治国家不可务于积财若务于积财即是小人之行非君上之道言察于鸡豚之所利为畜飬马乘士初试为大夫不闚察于鸡豚之小利伐氷之家不畜牛羊者谓卿大夫防祭用氷从固隂之处伐击其氷以供防祭故云伐冰也谓卿大夫为伐氷之家不畜牛羊为财利以食禄不与人争利也百乘之家不畜聚敛之臣者百乘谓卿大夫有采地者也以地方百里故云百乗之家言卿大夫之家不畜聚敛之臣使赋税什一之外征求采邑之物也故论语云百乘之家是也与其有聚敛之臣寕有盗臣者覆辞不畜聚敛之臣也经意若其有聚敛之臣寕可有盗窃之臣以盗臣盗君府库但害财则害小也此谓国不以利为利以义为利也者言若能如上所言是国家之利但以义事为国家利益也长国家而务财用者必自小人矣者言为人君长于国家而务积聚财以为己财者必自为小人之行也彼为至利也者前经明逺财重义是不以利为利以义为利此经明为君治国弃逺小人亦是不以利为利以义为利也彼为善之者谓君也君欲为仁义之道善其政教之语辞故云彼为善之小人之使为国家菑害并至者言君欲为善反令小人使为治国家之事毒害于下故菑害患难则并皆来至也虽有善者亦无如之何矣者既使小人治国君虽有善政之施亦无能奈此患难之何言不能止之以其聚敛者恶之已着故也注正义曰之适也释诂文云反以喻己者谓见他人所亲爱被贱恶以人类己他人之事反来自辟己身也云则脩身与否可自知也者谓彼人不脩则被贱恶敖惰己若不以脩身事亦然也若彼脩身则被亲爱敬畏己若脩身亦当然也故云脩身与否可自知也云硕大也释诂文一家一人谓人君也者以经言治家故知是人君也若文王刑于寡妻至于兄弟以御于家邦是也云春秋传曰登戾之者此隐五年公羊传文案彼传文公观鱼于棠何以书讥何讥尔逺也公曷为逺而观鱼登来之也彼注意谓以思得而来之齐人语谓登来为得来也声有缓急得为登谓隐公观鱼于棠得此百金之鱼而来观之公羊传为登来郑所引公羊夲为登戾之以来为戾与公羊本不同也郑意以戾为贪戾故引以证经之贪戾也云又曰郑伯之车偾于济者隐三年左传文师众也峻大也皆释诂文尔雅峻字马旁为之与此同也克能也释言文也云君有逆命则民有逆辞也者君有逆命觧经言悖而出也民有逆辞解经亦悖而入谓人有逆君之辞以拒君也云老子曰多藏必厚亡者言积聚藏之既多必厚重而散亡也引之者证货悖而入亦悖而出椘书郑知是椘昭王时书者案椘语云椘昭王使王孙圉聘于晋定公飨之赵简子鸣玉以相问于王孙圉曰椘之白珩犹在乎其为寳几何矣王孙圉对曰未尝为寳椘之所寳者曰观射父能作训辞以行事于诸侯使无以寡君为口实又新序云秦欲伐椘使者观椘之寳器椘王召昭奚恤而问焉对曰寳器在贤臣王遂使昭奚恤应焉昭奚恤发精兵三百人陈于西门之内为东面之坛一南面之坛四西面之坛一秦使者至昭奚恤曰君客也请就上居东面之坛令尹子西南面大宗子牧次之叶公子髙次之司马子发次之昭奚恤自居西面之坛称曰客欲观椘之寳器乎椘之所寳者即贤臣也唯大国之所观秦使无以对也使归告秦王曰椘多贤臣无可以图之何知有观射父昭奚恤者案战国义云椘王筑坛昭奚恤等立于坛上楚王指之谓秦使曰此寡人之寳故知有昭奚恤等也谓贤为寳者案史记云理百姓实府库使黎甿得所者有令尹子西而能也执法令奉圭璋使诸侯不怨兵车不起者有太宗子牧能也守封疆固城郭使邻国不侵亦不侵邻国者有叶公子髙能也整师旅治兵戈使蹈白刃赴汤蹈火万死不顾一生者有司马子发能也坐筹帷幄之中决胜千里之外懐霸王之业拨理乱之风有大夫昭奚恤能也是皆为寳也引之者证为君长能保爱夫善人以为寳也舅犯至利也者舅犯晋文公之舅狐偃者左传文也云时避骊姬之谗亡在翟而献公薨秦穆公使子显吊之因劝之复国舅犯为之对此辞也檀弓篇文秦穆公伐郑为晋所败于崤还誓其羣臣故作此篇也者案尚书序秦穆公伐郑晋防公帅师败诸崤还归作秦誓又左传僖三十三年秦穆公兴师伐郑蹇叔等谏之公不从为晋人与姜戎要而击之败诸崤是其事也云美士为彦者尔雅释训文黎众也俾使也皆释诂文尚庶几者释言文尔雅庶几尚也是尚为庶几矣云媢妬也者说文云媢夫妬妇是媢为妬也其为至有也者言君行仁道则臣必为义臣既行义事必终成盖至诚相感必有实报如己有府库之财为己所有也其为信实而然言不虚也孟献子鲁大夫仲孙蔑者此据左传文也云畜马乘者以士初试为大夫者案书传士饰车骈马诗云四牡騑酬大夫以上乃得乘四马今下云伐氷之家百乘之家家至为大夫今别云畜马乗者不察鸡豚故知士初试为大夫者也伐氷之家卿大夫者案昭四年左传云大夫命妇防浴用氷防大记注云士不用氷故知卿大夫也上若恩赐及食而得用亦有氷也但非其当故士防礼赐氷则夷槃可也左传又云食肉之禄氷皆与焉是也云百乘之家有采地者也此谓卿也故论语云百乘之家郑云采地一同之广轮是也】









　　礼记注疏卷六十
　　礼记注疏卷六十考证
　　大学致知在格物注格来也物犹事也○【臣召南】按注以来训格于理难通司马光谓为扞格之格即扞御外物之意说经亦僻程子始以穷理解格物朱子从之
　　未之有也○【臣召南】按注疏于大学俱一片说不分经传亦不云有错简分经传订错简自程子始而朱子从之
　　此谓知本此谓知之至也○古本二句接未之有也之下程子以为衍文朱子曰此谓知本衍文此谓知之至也句上别有阙文此特其结语耳章句置此二句于聼讼章之后
　　所谓诚其意者【至】必诚其意○朱子定为传之六章释诚意
　　诗云瞻彼淇澳【至】没世不忘也○朱子移此二节于穆穆文王节后为传之三章释止至善
　　康诰曰克明徳【至】皆自明也○朱子定为传之首章释明明徳
　　汤之盘铭曰【至】用其极○朱子定为传之二章释新民诗云邦畿千里【至】止于信○朱子定为传之三章释止至善而移前文淇澳二节接止于信之下
　　疏此经大学之道云云○【臣召南】按刋本相承于画叚全不分明细玩孔疏则亦自有界限大学之道至则近道矣为一章章首也古之欲明明徳于天下者至此谓知之至也为二章言明明徳之理也所谓诚其意者至大畏民志此谓知本为三章广明诚意之事也各叚疏宜各附本章之下而刋本自大学之道至止于信连为一叚以三章之疏总附于下又截聼讼一节于后则全非孔疏之意也
　　聼讼吾犹人也【至】此谓知本○朱子定为传之四章释本末【臣召南】按董槐以知止而后有定二节合聼讼章为格物传谓格物致知传本不阙也叶梦鼎王柏皆以为然方孝孺曰朱子以聼讼章为释本末律以前后之例稍为不类今合知止以下至则近道矣以上四十二字于聼讼吾犹人之右为传第四章以释致知格物与尧舜之智不徧物之言正相发明且古人说经畧举大义而意趣自备非若后世说者之固也由国家而推之天下大学之所宜为则欲致知者舍聼讼而何以哉是语虽异于朱子而不乖乎道固朱子之所取也今录于此以备一说
　　所谓脩身在正其心者○【臣召南】按以下四章夲文自明即孔疏亦条理秩然但刋夲相承俱接连写则失孔疏之意耳
　　舅犯曰疏○此叚疏阙十处又不察于鸡豚疏阙十九处又注春秋传曰登戾之疏阙五处又注椘书椘昭王书疏阙二十五处又注其为诚然疏阙二字又注卿大夫以上疏阙五处各本并同今仍其旧【臣召南】按疏于椘书两引王孙圉及昭奚恤之事正以郑注谓椘书是椘昭王时书未尝指定是楚语也但疏引椘语仅列观射父则脱左史倚相一叚矣又引新序一叚司马子反讹作子发又理百姓实仓廪使民各得其所令尹子西在此五叚宜接即贤人也之下











　　礼记注疏卷六十考证
　　钦定四库全书
　　礼记注疏卷六十一
　　汉郑氏注　唐陆徳明音义　孔颖达疏
　　冠义
　　凡人之所以为人者礼义也礼义之始在于正容体齐颜色顺辞令注言人为礼以此三者为始容体正颜色齐辞令顺而后礼义备以正君臣亲父子和长幼注言三始既备乃可求以三行也音义【长丁丈反下同行下孟反】君臣正父子亲长幼和而后礼义立注立犹成也故冠而后服备服备而后容体正颜色齐辞令顺注言服未备者未可求以三始也童子之服采衣紒音义【冠古乱反除下文冠及注缁布冠冠以外并同紒音计】故曰冠者礼之始也是故古者圣王重冠古者冠礼筮日筮宾所以敬冠事敬冠事所以重礼重礼所以为国本也注国以礼为本音义【筮市至反蓍曰筮重直用反后同】故冠于阼以着代也醮于客位三加弥尊加有成也注阼谓主人之北也适子冠于阼若不醴则醮用酒于客位敬而成之也戸西为客位庶子冠于房戸外又因醮焉不代父也冠者初加缁布冠次加皮弁次加爵弁每加益尊所以益成也音义【阼才故反着张虑反醮子笑反弥音迷适音嫡醴音礼】已冠而字之成人之道也注字所以相尊也见于母母拜之见于兄弟兄弟拜之成人而与为礼也冠端奠挚于君遂以挚见于乡大夫乡先生以成人见也注乡先生谓乡老而致仕者服冠端异于朝也音义【见贤徧反下皆同挚本又作贽同音至乡大夫乡先生并音香注同朝直遥反】成人之者将责成人礼焉也责成人礼焉者将责为人子为人弟为人臣为人少者之礼行焉将责四者之行于人其礼可不重与注言责人以大礼者已接之不可以苟音义【少诗照反之行下孟反下同与音余】故孝弟忠顺之行立而后可以为人可以为人而后可以治人也故圣王重礼故曰冠者礼之始也嘉事之重者也是故古者重冠重冠故行之于庙行之于庙者所以尊重事尊重事而不敢擅重事不敢擅重事所以自卑而尊先祖也注嘉事嘉礼也宗伯掌五礼有吉礼有凶礼有宾礼有军礼有嘉礼而冠属嘉礼周礼曰以昏冠之礼亲成男女也音义【弟音悌治直吏反擅市战反】疏【正义曰此一节明人之所以相叙加冠之事从始至终各随文解之凡人之所以为人者礼义也者言人之所以异于禽兽者以其行礼义也礼义之中终身行之礼义之始在于正容体齐颜色顺辞令者言欲一世行礼之始先须正容体齐颜色顺辞令为初也然后可以正君臣亲父子和长幼古者冠礼者此明将冠之时筮日筮宾重冠礼之事又明冠礼三加其冠以渐成人之礼故冠于阼以着代也者言适子必加冠于阼阼是主人接宾之处今适子冠于阼阶所以着明代父之义也醮于客位三加弥尊加有成也者若依周礼适子醴于客位今云醮者或因先代夏殷之礼醮之用酒于客位室戸外之西必在宾客位者尊以成人若宾客待之三加初加缁布冠次加皮弁冠三加爵弁冠弥渐而尊故云三加弥尊加有成也谓加益有成人之事矣已冠而字之者此明冠毕加字见母及兄弟及见君之节以其成人而见人也未冠之前以其名别之既冠之后又改以字且人二十有为父之道不可复言其名故冠而加字之成人之道也见于母母拜之故不拜也今唐礼母见子但起立不拜也案仪礼庙中冠子以酒脯奠庙讫子持所奠酒脯以见于母母拜其酒脯重从奠者处来故拜之非拜子也冠端奠挚于君者此冠端则异于朝服之衣但冠上士则裳中士则黄裳下士则杂裳以其初成人故着端异于朝服也若朝服则素裳奠挚奠之于君也遂以挚见于乡大夫乡先生者以挚谓以雉也故士相见礼冬用雉夏用腒见于乡大夫谓在朝之乡大夫也乡先生谓乡老而致仕也成人之者此明加冠成人之义必成人者将责成人礼焉冠责以成人之事若成人事立可以治人也是冠者为治之本故先王重之行之于庙士行之于祢庙故士冠礼注庙谓祢庙既在祢庙此云尊先祖者尊祢即尊先祖之义且下士祖祢共庙其诸侯则冠于太祖之庙故左传云先君之祧以处之聘礼不腆先君之祧郑注以为始祖之庙则天子当冠于始祖庙也服防注左传先君之祧处之以为曽祖庙者以左传鲁襄公冠于卫成公之庙卫成公则当今卫君献公曽祖服防望时解之故以祧为曽祖非郑义也注正义曰阼谓主人之北也者案士冠礼文也云若不醴则醮用酒者亦士冠礼文以周礼之法适子则以醴礼之庶子则以酒醮之若先代之礼虽适子皆以酒醮之其于周时或有旧俗行先代之礼虽适子亦用酒醮则因而行不必改也故郑注士冠礼云若不醴谓国有旧俗可行圣人用焉不改是也醮者醮尽之义故郑注士冠礼云酌而无酬酢曰醮是也云庶子冠于房户外又因醮焉者皆士冠礼文也但此记之作是记仪礼士冠礼之事士礼故三加也若大夫亦同士冠礼云无大夫冠礼古者五十而后爵何大夫冠礼之有是大夫虽冠用士礼若诸侯则有冠礼故左传云公冠用祼享之礼行之金石之乐节之其加则四加而有冕也故大戴礼公冠四加也诸侯尚四加则天子亦当五加衮冕也】
　　昏义
　　昏礼者将合二姓之好上以事宗庙而下以继后世也故君子重之是以昏礼纳采问名纳吉纳征请期皆主人筵几于庙而拜迎于门外入揖让而升听命于庙所以敬愼重正昏礼也注听命谓主人听使者所传壻家之命音义【昏者一本作昏礼者婚礼用昏故经典多止作昏字合如字徐音閤好呼报反采七在反采择也请期徐音情又如字筵音延使色吏反传直専反】疏【正义曰此一节总明昏礼之义而拜迎于门外揖让而升自从始至终也纳采者谓采择之礼故昏礼云下逹纳采用鴈也必用鴈者白虎通云鴈取其随时而南北不失节也又是随阳之鸟妻从夫之义也问名者问其女之所生母之姓名故昏礼云谓谁氏言女之母何姓氏也此二礼一使而兼行之纳吉者谓男家既卜得吉与女氏也纳徴者纳聘财也征成也先纳聘财而后昏成春秋则谓之纳币其庶人则缁帛五两卿大夫则纁三纁二加以俪皮及诸侯加以大璋天子加以谷圭皆具于周礼经注也请期者谓男家使人请女家以昏时之期由男家告于女家何必请者男家不敢自专执谦敬之辞故云请也女氏终听男家之命乃告之纳吉纳徴请期每一事则使者一人行惟纳征无鴈以有币故其余皆用鴈主人筵几于庙者谓行此等之礼主人谓女父母设筵几于祢庙此等皆据士昏礼而知之也听命于庙者谓女之父母听受壻之使者之命于庙堂之上两楹之间也】
  </div>
  <div class="pagination">
   <a href="礼记注疏_page33.html">
    上一页
   </a>
   <span>
    ...
   </span>
   <a href="礼记注疏_page29.html">
    29
   </a>
   <a href="礼记注疏_page30.html">
    30
   </a>
   <a href="礼记注疏_page31.html">
    31
   </a>
   <a href="礼记注疏_page32.html">
    32
   </a>
   <a href="礼记注疏_page33.html">
    33
   </a>
   <span class="current-page">
    34
   </span>
   <a href="礼记注疏_page35.html">
    35
   </a>
   <a href="礼记注疏_page36.html">
    36
   </a>
   <a href="礼记注疏_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
