<!DOCTYPE html>
<html>
 <head>
  <meta charset="utf-8"/>
  <title>
   钦定礼记义疏 - 第 44 页/共 122 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定礼记义疏 - 第 44 页/共 122 页
  </h1>
  <div class="content">
   钦定四库全书
　　钦定礼记义疏卷三十
　　礼运第九之一
　　正义孔氏頴达曰案郑目録云名礼运者以其记五帝三王相变易隂阳转运之道此于别録属通论　张子曰礼运本是一片段文字混混然一大意湏是据大体而观之乃能见若字字句句细碎求之必不能得如天降膏露地出醴泉即尧舜之世实求此物安得也但言其至和可致此耳　朱子曰胡明仲云礼运是子游作　陈氏澔曰疑子游门人所记篇首大同小康説则非夫子之言黄氏震曰篇首意匠微近老子然终篇混混为一极多精语如论造化谓天秉阳垂日星地秉隂窍于山川论治谓圣人能以天下为一家中国为一人论人谓天地之心又谓天地之徳隂阳之交鬼神之会五行之秀气论礼谓固人肌肤之会筋骸之束皆千古名言　黄氏干行曰运谓气运气运在人则为帝王礼乐之因革在天则为隂阳造化之流通然天时人事相为符应礼乐隂阳相为表里故其始也法隂阳而作礼乐其终也以礼乐而赞隂阳　芮氏城曰以运会言则自唐虞而三代大同而小康其衰也为杞宋为幽厉为幽国疵国僭君胁君污隆升降皆时会为之也以运行言则自分天地转隂阳变四时播五行垂而为日星窍而为山川明有制度幽有鬼神变化流行皆大一为之也一篇前后义兼两端
　　案通篇极言礼之重独篇首小康之説乃老氏礼起于忠信之衰道徳之薄之意与通篇殊不相应考之家语皆无之惟有礼之所生与天地并不由礼而在位则以为殃句与下言偃如此乎礼之急紧相接则此为小戴所搀入窃老庄之説以为高而不知其缪也辨此一莭之缪则通篇粹然无疵
　　昔者仲尼与于蜡宾事毕出游于观之上喟然而叹仲尼之叹盖叹鲁也言偃在侧曰君子何叹孔子曰大道之行也与三代之英丘未之逮也而有志焉【与观皆去声下与如字喟去媿反又苦怪反太息也逮音代一音代计反】
　　正义郑氏康成曰蜡者索也嵗十二月合聚万物而索飨之【孔疏郊特牲文据周言之夏则十月殷则十一月建亥之月也以万物功成报之】亦祭宗庙【孔疏月令腊先祖五祀总言之皆曰蜡析言之祭百神曰蜡祭宗庙曰息民】时孔子仕鲁在助祭之中【孔疏助祭臣而称賔者以祭祀欲以賔客为荣也】观阙也【孔疏尔雅观谓之阙县法象魏使民观之故名观亦名象魏魏巍也巍巍高大也何休云天子两观外阙诸侯台门不得有阙象有之用天子礼也孔子出庙门徃雉门登游于观之上】孔子见鲁君于祭礼有不备于此又覩象魏旧章之处故感而叹之言偃孔子弟子子游大道谓五帝时也英俊选之尤者逮及也言不及见不言鲁事为其太切故广言之【孔疏广言五帝以下及三王之事】　孔氏頴达曰此明孔子为礼不行而发叹遂论五帝三王道徳优劣之事夏曰清祀殷曰嘉平周曰蜡喟然而叹一感鲁君之失礼一感旧章之废弃也英即禹汤文武三代中之俊异者　方氏慤曰以其无名无迹故以道称之以其代废代兴故以代数之言三代之为英见五帝之为质也　朱氏申曰言不及见帝王之盛而有志焉孔子有帝王之徳而不得其位故但有志而已　黄氏干行曰道有升降政由俗革虽圣人不能不与时推移若欲回情文兼备之风反太古无为之治亦非人情但人亡政息故不能不惓惓于鲁尔
　　存异郑氏康成曰志谓识古文【孔疏孔子自序虽不及见前代而有记志之书披览可知周礼云外史掌四方之志春秋云其善志】　徐氏师曾曰英谓三代贤臣
　　案志者心之所之有志乃吾其为东周之意郑谓识古文孔谓记志之书非也三代之英即下由此其选也意有禹汤文武之君即有皋益伊周之臣徐单指臣亦偏
　　大道之行也天下为公选贤与能讲信修睦故人不独亲其亲不独子其子使老有所终壮有所用幼有所长矜寡孤独废疾者皆有所飬男有分女有归货恶其弃于地也不必藏于己力恶其不出于身也不必为己是故谋闭而不兴盗窃乱贼而不作故外戸而不闭是谓大同【长竹丈反矜读鳏分音问恶乌路反为己之为去声】
　　正义郑氏康成曰公共也禅位授圣不家之睦亲也不独亲独子孝慈之道广也有所飬无匮乏也分犹职也有归皆得良奥之家劳事不惮施无吝心仁厚之教也谋不兴盗不作尚辞让之故也外戸不闭御风气而已同犹和也平也　孔氏颖达曰此先明五帝时也天下为公不私传子孙即废朱均而用舜禹是也选贤与能不世诸侯若黜四凶而举十六相是也讲信脩睦谈説辄有信行习皆亲睦也不独亲己亲不独子己子使天下之老者皆得赡飬终其余年年齿盛壮者不爱其力以奉老幼天下之幼者皆获长养以成人无告及有疾者皆获恤养也男有分者无才者畊有能者仕各当其职无失分也女谓嫁为归君上有道嫁无失时也财货不收録则物壊世穷无所资用故收而藏之正是恶其弃地耳非是藏之为己有乏者即与也为事用力不惮劬劳正是恶其相欺惜不出于身耳非是欲自营赡也谋之所起本为鄙诈今天下一心故图谋之事闭塞而不起有乏必与窃盗焉施有能必位乱贼何作故扉从外阖盖重门击柝本御暴客既无盗窃乱贼则戸无所捍拒故从外而闭也率土皆终故曰大同　刘氏彝曰五帝之治世质民纯人人内尽其情而情不生外无其已而善益劝故君不自尊而天下共尊之臣不自贤而天下共贤之一徳安于上而兆民莫不化之一善出于人而四海莫不师之是以选贤与能讲信脩睦不必自于朝廷而族党人人推让不敢以为己私也君尽其性于上民尽其性于下不曰大道之行乎方氏慤曰天生其利人乃不取是以人逆天也故货弃于地为可恶人犯其劳我享其效是因人成事也故力不出于身为可恶取非其有谓之盗伺间而发谓之窃絶理谓之乱毁则谓之贼　朱氏申曰不独亲其亲孝其亲以及人之亲也不独子其子慈其子以及人之子也使老有所终以将化而欲善其终也壮有所用以方刚而欲致其用也幼有所长以尚少而欲趋于长也天之穷民与废民发政施仁宜有以养之谋闭而不兴以力不必为己而同乎无知盗窃乱贼而不作以货不必藏于己而同于无欲也
　　今大道既隠天下为家各亲其亲各子其子货力为己大人世及以为礼城郭沟池以为固礼义以为纪以正君臣以笃父子以睦兄弟以和夫妇以设制度以立田里以贤勇知以功为己故谋用是作而兵由此起禹汤文武成王周公由此其选也此六君子者未有不谨于礼者也以着其义以考其信着有过刑仁讲让示民有常如有不由此者在埶者去众以为殃是谓小康【知音智埶音世亦作势去起吕反　案故谋用是作十字当在货力为己下大人世及上此错简耳家语无礼义至兵由此起五十四字及以着其义以下三十七字止有礼之所与与天地并如有不由礼而在位者则以为殃二十一字】
　　正义郑氏康成曰隠犹去也天下为家传位于子也货力为己俗狭啬也大人诸侯也乱贼繁多为城郭沟池以服之也谋作兵起以违大道敦朴之本也教令之稠其则然老子曰法令滋章盗贼多有由用也用礼义以为治也考成也刑犹则也埶埶位也去罪退之也殃犹祸恶康安也言小安者失之则贼乱将作矣　孔氏頴达曰此明三代俊英之事孔子生及三代之未故称今也天下为家父传天位与子也君以天位为家故四海各亲其亲而子其子父子曰世兄弟曰及诸侯亦传位自与家也奸诈之谋用是货力为己而兴作战争之兵由此货力为己而发起既私位独财则更相争夺所以为城郭沟池以自衞固也贤犹崇重也既盗贼并作故湏勇更相欺妄故湏知勇知之士皆被崇重也以功为己立功起事不为他人也禹汤文武成王周公以其时谋作兵起递相争战能以礼义成治故为三王中之英选君臣诸事有失故并用礼义以为之纪君臣义合故曰正父子天然故曰笃兄弟同气故言睦夫妻异姓故言和又用礼义设为宫室衣服车旗饮食上下贵贱有多少之制度田种谷稼之所里居宅之地贵贱皆异品也着其义以下皆谨礼之事民有失宜用礼裁之民有相欺用礼成之民有罪者用礼以照明之民有仁者用礼赏之以为则民有争者用礼讲説之使推让行上五徳皆示民为常法也若为君而不用此谨礼五事虽在富贵之埶位众必以为祸恶共以罪黜退之矣张子曰大道之行由礼义行者也礼义为纪行礼
　　义者也纪对纲而细规规然详于小不见其大也若夫大道之行礼义沛然夫何为哉恭己正南面而已矣又曰使尧舜承桀纣之后亦当礼义以为纪六君
　　子生尧舜之时是亦大同圣人成性一之以礼义六君子谨礼所以达其大欲至于大同也　胡氏铨曰下言禹汤由此则大人谓天子　马氏睎孟曰传子传贤皆天之所与非人之所为也五帝三王何与焉老有所终至废疾有养三王未尝不同也以正君臣至以立田里五帝之时亦莫不行也孔子伤时之弊欲复归于至徳之盛故言如此
　　通论陆氏佃曰与贤与子其义一也不足为时之厚薄然后世一不与子则争乱随之是亦天也虽以为时之厚薄可也
　　存疑郑氏康成曰大道之人以礼于忠信为薄案此三节为第一段孔子答子游之问以遡帝王之治而归于礼也自石梁王氏指为非孔子语后儒皆因之然考其所以致訾有二昔王子雍谓礼记所述孔子之言皆家语文后人见其已见礼记遂于家语除其本文而亦有以已意増改者今考家语无谋作兵起等语则为后人窜入无疑夫天高地下万物散殊礼已行乎其闲特大同之世民风沕穆日行礼而不知至三代乃觉其以礼为敎耳以唐虞视羲农则唐虞已觉其文以夏殷视成周则夏殷犹存其朴此皆天地风气日开人心机智日生之故圣人之治与时为宜正不得高五帝而卑三王也但孔子谓韶尽善武未尽善孟子谓尧舜性之汤武反之圣人分上有不同则徳化浅深亦自有异老庄不知此义谓礼为忠信之薄全不识天秩天叙本原记者见本文有大同字増小康字作对殊失圣人本防又改去与天地并句与通篇全不照管此记者増改之缪也而细攷注疏则今文又有错简孔疏谋作兵起紧承货力为己文义甚明今文错简似礼义为纪乃所以兆谋致兵者则六君子如何又必谨于礼文义并难通矣此又今文错脱之缪也
　　言偃复问曰如此乎礼之急也孔子曰夫礼先王以承天之道以治人之情故失之者死得之者生诗曰相鼠有体人而无礼人而无礼胡不遄死是故夫礼必本于天殽于地列于鬼神达于防祭射御冠昏朝聘故圣人以礼示之故天下国家可得而正也【复扶又反下复问同治平声相去声殽户教反冠古乱反朝音潮】
　　正义郑氏康成曰相视也遄疾也言鼠之有身体如人而无礼者矣人之无礼可憎贱如鼠不如疾死之愈也【孔疏引诗鄘风言鼠有形体人亦有形体鼠无礼故贱人有礼故贵若人而无礼何异于鼠不如速死无所侵害也　朱子曰言相鼠犹有体可以人而无礼乎】圣人则天之明因地之利取法度于鬼神以制礼下敎令也旣又祀之尽其敬也教民严上也【孔疏谓法天地鬼神以制礼既毕下此礼之教令以教民又祀此等之神教民严上】鬼者精魂所归【孔疏精魂归藏不知其所】神者引物而出【孔疏宗庙能引出仁义山川能引出兴作五祀能引出制度又俱能引出福庆】谓祖庙山川五祀之属也民知严上则此礼达于下也【孔疏防是哀笃君亲祭是享祀君亲射御是防卫供御尊者冠有着代之义昏有代亲之感朝是君之敬上聘是臣之事君民既知严上于此八者之礼无教不从】民知礼则易敎　孔氏頴达曰言承天则承地可知失礼则死若桀纣也得礼则生若禹汤也殽效也天远故言本地近故言效圣王旣法天地鬼神以制礼而敎民且祀天禋地享宗庙祭山川一则报其礼所从来之功一则敎民严上之义　张子曰礼必本于天殽于地列于鬼神此属自然而言也天自然有礼如天尊地卑是也殽于地明于地也如山川有大小草木有长短皆天生而见于地也列于鬼神遍于鬼神也如社有土功稷有养人之功五岳为一方之鎭皆是也达于丧祭射御冠昏朝聘此属人道而言亦莫非天理也　又曰天无形固有无体之礼礼有形则明于地明于地则有山川宗庙五祀皆布列于地上者也礼无不在天所自有人特节文之耳达于防祭射御冠昏朝聘是见于迹也　刘氏彜曰先王正心诚意动必如礼者欲盛厥徳以配天地承天之道也礼有定制执民两端不敢太过不敢不及治人之情也人失礼则行悖于中刑祸之道不曰死乎得礼则动协于极安吉之道不曰生乎礼也者能使三才各安其位而不失其宜者也故天得其礼则隂阳和地得其礼则刚柔顺鬼神得其礼则生敛时至于防祭射御冠昏朝聘得其礼则君臣父子兄弟夫妇朋友各得其分而不失其常苟无礼则性命不可得而正矣　陈氏祥道曰本于天者礼之道殽于地者礼之体列于鬼神者礼之情达于防祭射御冠昏朝聘者礼之度数礼之为道则尊而其体则卑其情则幽而其度数则显　方氏慤曰天地鬼神礼之所以立也防祭八者礼之所以行也丧凶礼祭吉礼射御军礼冠昏嘉礼朝聘宾礼经礼三百曲礼三千大体不过是五者　应氏镛曰上数语明礼之功用以明人生死所由系下四语总礼之体用以明天下国家治乱所由别礼之大原出于天故推其自出而本之效法之谓地故因其成法而效之列于鬼神充塞乾坤昭布森列而不可紊达于丧祭至朝聘人道交际周流上下而无不通法于天地鬼神者理所以承天之道达于天下国家者事所以治人之情理与事一而二二而一者也　吴氏澄曰言制礼者必根本乎天效放乎地徧取法于一切鬼神而达为人所通行之礼也　陈氏澔曰本于天者天理之莭文也防祭八者人事之仪则也　徐氏师曾曰天秩有礼礼以承之者礼之体人情易纵礼以治之者礼之用夫礼以下又详言之礼无过不及之差是本天之莭文有上下之等是效地之高卑有变通之妙是列鬼神之变化三者理也所谓承天之道也达于丧祭以笃父子达于射御以和长幼达于冠昏以明男女达于朝聘以正君臣八者事也所谓治人之情者也理与事二而一也
　　案此一莭为第二段子游即礼发问而子约言礼之始终本末以答之也
　　言偃复问曰夫子之极言礼也可得而闻与孔子曰我欲观夏道是故之杞而不足征也吾得夏时焉我欲观殷道是故之宋而不足征也吾得坤干焉坤干之义夏时之等吾以是观之【与音余】
　　正义郑氏康成曰子游欲知礼终始所成子言欲行其礼观其所成也杞夏后氏之后宋殷人之后征成也无贤君不足与成也得夏四时之书其书存者有小正得殷隂阳之书其书存者有归藏【孔疏熊氏云殷易以坤为首故先坤后干】观观于二书之意　孔氏頴达曰此明礼之所起因得二书知上代以来至于今世时代运转之变通即下礼之初以下是也　朱子曰征证也蒋氏君实曰三代圣人损益不同制作殊事皆本隂阳之义而发之夏之所建以寅为正则尚忠尚黑之制皆自此出也商之序易以坤为首则尚质尚白之制皆自此出也圣人不能考杞宋之余备见夏商之盛制而能因四时隂阳之书详识夏商之本防此圣人之观礼所以异乎人之观之也　应氏镛曰上天下泽所以为礼而坤干之书以坤为首有其义也隂阳循环更相为始而夏时以寅为首有其等也玩坤干之自下而上则知礼之交际无不通且有卑法之意玩四时之自始而终则知礼之秩序不可紊且有无穷之象焉　沈氏焕曰义是礼之变等是礼之常于坤干观变于夏时观常非圣人孰能观之　顾氏元常曰上文言三代谨礼故此从夏殷言之下言古今礼之大意至我观周道以后乃叹鲁之本防也通论张子曰殷尚质故以所先见者言之干必因坤而着故先坤犹言形神人必因形乃见神若不因形神何附着　方氏慤曰论语言其畧则文献皆不足征此言其详则文犹有得焉耳周官大卜掌三易之法一连山二归藏三周易连山首艮位在东北之间则向乎人之时夏用人正故其书以之孔子称曰夏时者以人时得其正故也归藏则首乎坤各归其根密藏其用合乎地之时殷用地正故其书以之孔子称曰坤干者以资生于丑地为主于下故也周易则首乎干周而复始刚柔相摩合乎天之时周用天正故其书以之孔子序以乾坤者以资始于子天为主于上故也然孔子以夏殷之易观礼者易之所见者象礼之所形者器器由象出也天地有上下之位四时有先后之序礼之道如斯而已周监二代故六官备天地四时之名也天地之理为妙故以义言达于内也四时之迹为显故以等言辨于外也
　　案夏时坤干当时必实有其书郑注其书存者有小正归藏举二书以见其梗概未尝谓即此二书也马氏谓归藏汉志无之连山隋志无之郑氏非汉人乎归藏其所亲见不得执汉志而谓汉志无归藏也至连山为刘伪作则北史明言之然连山之名见于周礼亦不得谓古无是书也若王石梁谓小正归藏何足征礼则观易象春秋何言周礼在鲁也説诗必此诗不太拘乎
　　夫礼之初始诸饮食其燔黍捭豚污尊而抔饮蒉桴而土鼓犹若可以致其敬于鬼神【燔音烦捭音蘗污音蛙抔音陪蒉郑读凷又如字桴音浮】
　　正义郑氏康成曰言其物虽质畧有齐敬之心则亦可以荐羞于鬼神鬼神飨徳不飨味也中古未有釜甑释米捭肉加于烧石之上而食之耳【孔疏燔黍以水洮释黍水加于烧石之上以燔之捭豚捭析豚肉加于烧石之上而熟之】今北狄犹然污尊凿地为尊也抔饮手掬之也蒉读为由声之误也【孔疏蒉是草名不可为桴凷亦土类故知当作凷】凷堛也谓抟土为桴也土鼓筑土为鼓也【孔疏盖筑地以为鼓莭杜注周礼籥章云以瓦为匡盖周代极文不湏筑地或曰桴即搏拊也抟土为搏拊以手击之】　孔氏頴达曰从此以下至礼之大成皆二书所见之事此一莭言上代物虽质畧以其齐敬可致祭神明也　方氏慤曰观二书足以知夏殷之礼观夏殷足以知上古之礼故此言礼之初焉自燔黍而下皆始诸饮食之事也方是时地产有黍然未有釜甑也故燔之天产有豚然未有刀匕也故捭之未能凿木故污尊未知用爵故抔饮鬼神幽而难格菲薄之礼疑不足致敬者故以犹若言之徐氏师曾曰此下六莭原古始以明圣人制作之功而此以养生言之也圣人制作有鼎饪以为食尊罍以为饮声乐以为莭其莭如此然其始燔黍捭豚而已污尊抔饮而已蒉桴土鼓而已简陋如此而其真实无伪可交于神明况于人乎后圣得其意而制礼以饰之此礼之所以始于饮食也
　　通论张子曰从本言之自微者始从末言之自近者始其始必甚质而渐至于文如言礼之初始于拜起亦此类也　陈氏祥道曰乐以中声为本土位中央其气为中气而籥之为器又以通中声伊耆氏之乐始于土鼓中声作焉中于蒉桴中声发焉终于苇籥中声通焉乐之所始必本于中声如此周官籥章中春昼击土鼓龡豳诗以逆暑中秋夜迎寒亦如之凡国祈年于田祖龡豳雅击土鼓以乐田畯国祭蜡则龡豳颂击土鼓以息老物皆有报本反始之义故犹若可以致其敬于鬼神　彭氏廉夫曰蒉与蒯同桴鼓槌也以蒯杖为槌而击土鼓
　　及其死也升屋而号告曰皋某复然后饭腥而苴孰故天望而地藏也体魄则降知气在上故死者北首生者南乡皆从其初【号平声饭扶晚反孰熟通首乡并去声】
　　正义郑氏康成曰升屋而号招之于天也饭以稻米上古未有火化也苴孰遣奠有火利也苴或为俎【孔疏含饭以生米用上古未有火化之法遣奠包熟肉以送尸法中古脩火之利】地藏谓葬北首隂也南乡阳也从其初谓今行之然也　孔氏頴达曰上言古代质素此言后世渐文谓五帝以下至于三王时也皋引声之言某谓死者名复令其反复魄也天望谓望天而招魂地藏谓穴地以藏尸所以地藏由体魄则降故所以天望由知气在上故体魄降入于地为隂故死者北首归隂之义死者既归隂则生者南乡归阳也皆从其初言非是今时始为此事皆取法于上古中古而来　方氏慤曰饭必以腥虑致生之不知也苴必以孰虑致死之不仁也后世于丧有奠始于饭腥而已于葬有遣始于苴孰而已体有所附魄有所营皆重浊而为隂故降而在下知无不周气无不之皆轻清而为阳故升而在上死者仆故言首生者兴故言乡凡是礼也后世虽增其文而不能损礼之实或异其迹而不易礼之意故曰皆从其初　陈氏祥道曰体魄有灭而无存故不言下知气感动而常在故言在上北为隂幽物之所终始故死首之南为阳明物之所相见故生乡之　蒋氏君实曰死生异域疑若恩弃义絶而不相求乃升屋之号皋某之告饭腥苴孰以继其孝养之事天望地藏以发其凄怆之思盖虽礼教未备而天理之发露于人心者自然如此至于后世棺椁衣衾之备美赗赙赠含之毕陈而一念不居事亦末矣故曰皆从其初　徐氏师曾曰饭含也腥生也生米亦有腥气苴包也孰熟肉此以送死言之见后世送死之礼非后圣以私意制之皆从古初人心自有之哀戚尔
　　昔者先王未有宫室冬则居营窟夏则居橧巢未有火化食草木之实鸟兽之肉饮其血茹其毛未有麻丝衣其羽皮【窟苦忽反橧音曾则登反茹音汝衣去声】
　　正义郑氏康成曰未有宫室寒则累土暑则聚薪柴居其上也未有火化食腥也此皆上古之时　孔氏頴达曰此更论上古之事未有宫室则是五帝以前未有火化则惟伏羲以前以中古神农有火也营窟者地高则穴于地地下则营累其上而为窟橧巢橧聚其薪以为巢　徐氏师曾曰鸟曰羽兽曰皮通论方氏慤曰人禀隂阳而生则阳故顺阳而居冬阳燠于下故居营窟夏阳燠于上故居橧巢
　　存疑孔氏頴达曰茹其毛者虽食鸟兽之肉不能饱幷茹其毛以助饱若汉苏武以雪杂羊毛食之也辨正陈氏澔曰未有火化故去毛不尽而幷食之也【案此説胜孔氏】
　　后圣有作然后脩火之利范金合土以为台榭宫室牖戸以炮以燔以亨以炙以为醴酪治其麻丝以为布帛以养生送死以事鬼神上帝皆从其朔【范范通炮薄交反燔音烦亨烹通酪音洛治平声养去声】
　　正义郑氏康成曰作起也脩火之利谓孰冶万物【孔疏孰谓亨煑冶谓陶铸】范金谓铸作器用【孔疏谓为形范以铸金器】合土谓瓦瓴甓及甒大【孔疏檀弓云有虞氏之瓦棺释器云瓴甗谓之甓郭注塶塼也礼器云君尊瓦甒又明堂位云泰有虞氏之尊此等皆烧土为之】榭器之所藏也【孔疏公羊传宣榭火乐器藏焉尔】炮裹烧之也燔加于火上亨煑之镬也炙贯之加于火上醴酪烝酿之也酪酢酨朔亦初也亦谓今行之然　孔氏頴达曰此论中古神农及五帝三王之事世本云燧人出火是火利先有用之简少至神农更脩益使多以为台榭以下皆五帝时效法上古故曰皆从其朔　刘氏彝曰火无形而潜于木燧人钻木出火然后木火始为民利金得火以镕而金亦为民利土和以水钧以木而化以火以为器而土为民利遂与稼穑均五行之利以养民而礼因五物以兴生则养之死则祭之报本反始之心生而礼由之弗敢忘乎其本初也　陈氏祥道曰营窟橧巢而易之以宫室茹毛饮血而易之以烹炙衣羽皮而易之以布帛此所谓通其变使民不倦者也开端之始谓之初继终有始谓之朔　王氏安石曰初一始而不可变朔则终而复始也　吴氏澄曰营窟土处以避寒橧巢木处以避暑饥则食鸟兽之肉寒则衣其羽皮此太朴陋不可从也下乃言中古可从之礼脩火之利总下三事范金合土一也烹炮燔炙二也治丝麻三也以养生二句结上文　董氏应曰宫室代上古之巢窟烹炙代上古之毛血麻丝代上古之羽皮皆脩火之利
　　通论蒋氏君实曰事之已备圣人不能计其后事之未备圣人不能秘其智圣人开物成务以教天下而使之相安相养于利用出入之闲使变其燔捭污抔而止于笾豆簠簋牺象山罍变其蒉桴土鼓而止于笙镛管象椌楬壎箎何病于圣故圣人视夏商以前为礼之大意使知养生送死事鬼神之大常皆从其朔民未厌神未渎也　黄氏震曰此原古始以明圣人制作之功盖易取十三卦之义
　　故酒在室醴醆在戸粢醍在堂澄酒在下陈其牺牲备其鼎俎列其琴瑟管磬钟鼓脩其祝嘏以降上神与其先祖以正君臣以笃父子以睦兄弟以齐上下夫妇有所是谓承天之祜【醆侧眼反秶依注为齐才细反醍音体嘏音古本或作假古稚反祜音戸】
　　正义郑氏康成曰此言今礼馔具所因于古及其事义也【孔疏今礼今世祭祀之礼醴醆牺牲之属是馔具用古酒醴醆是所因于古从酒至先祖以上是事以正君臣以下是义】粢读为齐声之误也【孔疏粢稷也作酒用黍不用稷故知误】周礼五齐一曰泛齐【孔疏周礼郑注成而滓泛泛然】二曰醴齐【孔疏醴犹体也成而汁滓相将】三曰盎齐【孔疏盎犹翁也成而翁翁然葱白色】四曰缇齐【孔疏缇成而红赤】五曰沈齐【孔疏沈成而滓沈】字虽异醆与盎澄与沈盖同物也【孔疏以周礼酒正文醴缇之闲有盎此醴醍之闻有醆周礼缇齐之下有沈此醍齐之下有澄知之也】奠之不同处重古畧近也祝祝为主人飨神辞也嘏祝为尸致福于主人之辞也祜福也福之言备也　孔氏頴达曰酒水也以其色黑谓之太古无酒以水当酒今虽有五齐三酒贵重古物故陈设室内而近北也醴谓醴齐醆谓盎齐后世所为贱之陈列稍南近戸也其泛齐当在酒南醴齐非粢醍谓醍齐卑之故在堂澄谓沈齐酒谓事酒昔酒清酒三者又卑之故陈堂下也陈其牺牲者案特牲礼陈鼎于门外北面兽在鼎南东首牲在兽西西上北首也备其鼎俎者牲煑于镬镬在庙门外鼎随镬设在镬之西取牲体实鼎举鼎而入设阼阶下南陈俎鼎西以次载于俎案少牢云鼎入陈于东方当序西面北上也琴瑟堂上之乐管磬钟鼓堂下之乐上神即先祖指其精气谓之上神指其亡亲谓之先祖皇熊皆谓上神天神也正君臣下详见祭统行上事得所则特受天之祜福也　方氏慤曰以室对戸室者戸之内戸者室之外也以堂对下堂者阶之上阶者堂之下也致于味者于道为逺寡于味者于道为近故礼器曰礼之近人情者非其至也明后世之礼虽渐致其文亦未尝不贵其本　周氏谞曰有齐酒牺牲钟鼓祝嘏固足以降上神与先祖然必待正君臣五者而后可以承天之祜者以备物尽礼犹不足以承天所可承天者脩人事而已　张子曰顺理则承天之祜　陆氏佃曰此犹未祭也易曰盥而不荐有孚颙若正当此时　吴氏澄曰此祭之初事君臣父子指尸与君也兄弟同姓之臣上下异姓之臣夫妇君与夫人各有其礼各有其事各有其位故云正笃睦齐及有所也
　　通论孔氏頴达曰崔氏云祭之日王衮冕入尸亦衮冕入王不迎尸尸入室乐作九变乃灌尸祭之啐之奠之为一献王出迎牲后从灌为二献迎牲入诏于庭王亲执鸾刀啓毛告于室昭共一牢穆共一牢行朝践之事尸出于室太祖之尸戸西南面其主在右昭在东穆在西相对坐主各在其右祝取膟膋燎于炉诏神于室出奠于主前王乃洗肝于鬯而燔之为制祭次乃升牲首于室置北墉下后荐朝事之豆笾乃荐腥于尸主前谓之朝践王以玉爵酌着尊泛齐献尸三献也后以玉尊酌着尊醴齐亚献四献也退而合烹设馔于堂延主入室太祖东面昭南面穆北面徙馔室内坐前祝酌斝奠于馔南取脂焫萧合馨芗大合乐自此以前谓之接祭迎尸入室举奠斝主人拜妥尸后荐馔献之豆笾王以玉爵酌壶尊盎齐献尸五献也后以玉爵酌壶尊醴齐献尸六献也尸十五饭讫王以玉爵因朝践之尊泛齐酳尸七献也后荐加豆笾尸酌酢主人主人受嘏王献诸侯后以瑶爵因酌馈食壶尊醍齐酳尸八献也王乃以瑶爵献卿賔以瑶爵壶尊醴齐献尸九献也九献之后谓之加爵用璧角璧散士三加天子诸侯不止三也侯伯无朝践馈献二献止七子男无荐腥馈孰二献酳尸君一献止五此皆崔氏説今案子男馈孰以前君与夫人并无献食后行三献通二灌为五也　陈氏祥道曰浊莫如五齐清莫如三酒祭用五齐以神事之也三酒以人养之也酒正共五齐三酒以实八尊皆陈而弗酌所以致事养之意也故曰惟齐酒不贰非此八尊所实则皆有贰大祭所酌度用一尊则以三尊副之中祭以二尊副之小祭以一尊副之所以致事养之用也司尊彝朝践用两牺尊再献用两象尊皆有罍牺象所实泛与醴也罍尊所实盎以下也朝用醴馈用盎诸臣自酢用凡酒醴以上君所酌盎以下夫人所酌酒正凡祭祀以五齐三酒实八尊似天地宗庙皆备五齐而无四齐二齐之别然经有言一齐者礼器祭义夫人奠盎是也有言二齐者醴齐缩酌盎齐涗酌是也有言三齐者坊记粢醍在堂澄酒在下是也有言四齐者此经酒醴醆粢醍澄酒是也有言五齐者酒正五齐实八尊是也盖二齐者天子之时祭一齐者诸侯之时祭宗庙之小祭也三齐者宗庙之祫祭四齐者宗庙之禘祭也此人鬼而已其上有神示焉则五齐天地社稷之事也且天子祭天地诸侯祭社稷而已天子禘始祖所自出诸侯则太祖而已天子祫羣庙主大夫士及高祖而已则时祭一齐祫二齐禘祫三齐社稷四齐可类推也存疑孔氏頴达曰崔氏云周礼大祫于大庙则备五齐三酒朝践王酌泛齐后酌醴齐馈食王酌盎齐后酌醍齐朝献王酌泛齐因朝践之尊再献后酌醍齐因馈食之尊诸侯为賔酌沈齐尸酢王与后皆还用所献之齐賔长酳尸酢用清酒加爵亦用三酒大禘则用四齐三酒不用泛齐朝践王酌醴齐后酌盎齐馈食王酌醍齐后酌沈齐朝献王酌醴齐再献后还酌沈齐亦尊相因也诸侯为賔亦酌沈齐及三酒之法如祫礼四时之祭惟醴盎二齐及三酒朝践王酌醴齐后亦酌醴齐馈食王酌盎齐后亦酌盎齐朝献王还用醴齐再献后还用盎齐亦尊相因也诸侯为賔亦酌盎齐三酒同于祫盖三酒本以供饮尊卑有常不得降也鲁及王者之后大祫所用与王禘同若禘与王四时同侯伯子男禘用醴盎朝践君夫人酌醴齐馈食君夫人酌盎齐朝献君还酌醴齐再献夫人还酌盎齐诸臣为賔酌盎齐尸酢君夫人用昔酒酢诸臣用事酒加爵皆清酒时祭止盎齐朝践君制祭夫人荐盎进孰君割牲夫人荐酒朝献君酌盎齐酳尸再献夫人还酌酒以终祭宾献皆酒加爵如禘祫之礼卿大夫祭酌奠惟用酒也祫祭既备五齐三酒以实八尊泛醴以着尊盛之盎醍沈以壶尊盛之凡五又各有明水之尊凡十三酒各加酒又六通斝彝盛明水黄彝盛郁鬯又二故崔云大祫凡十八尊也其禘祭所用四齐醴盎盛以牺尊醍沈盛以象尊无降神之乐熊谓亦有之时祭春夏用牺尊盛醍齐象尊盛沈齐秋冬用着尊盛醴齐壶尊盛盎齐鲁及二王后皆九献与天子同　陈氏祥道曰祫备五齐禘备四齐时祭备二齐　又曰记所云君西酌牺象夫人东酌罍尊罍尊在阼牺象在西皆所酌而非所设此酒在室至澄酒在下则所设而非所酌也案崔郑皆谓祫大禘小故为等差如此其实禘追所自出祫不追所自出安得禘反小于祫礼不王不禘安得诸侯亦有禘祫大禘在夏大烝在冬安得禘祫并用秋冬之着尊壶尊杞宋脩其礼物作賔王家其所脩者夏殷天子之礼安得据周礼之五齐三酒八尊而谓二王后与周天子同耶但周天子诸侯祭礼散逸姑存其説以为饩羊之供耳陈氏谓禘大祫小视崔郑为优而陈者不酌酌者不陈则酌者置之何所疑正尊不酌酌者即其所贰大祭人众酌献亦多故必三贰小祭人寡酌献亦少故一贰而已足也
　　作其祝号酒以祭荐其血毛腥其俎孰其殽与其越席疏布以幂衣其澣帛醴醆以献荐其燔炙君与夫人交献以嘉魂魄是谓合莫【祝之六反又之右反孰熟通殽本或作肴戸交反越音活幂音密又作鼏同衣去声澣音缓莫漠通】
　　正义郑氏康成曰此谓荐上古中古之食也周礼祝号有六一曰神号【孔疏若皇天上帝】二曰鬼号【孔疏若皇祖伯某】三曰只号【孔疏若后土皇只】四曰牲号【孔疏若牛曰一元大武】五曰齍号【孔疏若稷曰明粢】六曰币号【孔疏若币曰量币】号者所以尊神显物也【孔疏神号鬼号祗号以尊神牲号齍号币号以显物】腥其俎谓豚解而腥之【孔疏豚解两髀两肩两胉幷脊凡七】及血毛皆所以法于太古也孰其殽谓体解而爓之【孔疏肩一臂二臑三肫四胳五正脊六横脊七长胁八短胁九此特牲九体少牢则加脡脊代胁为十一体以汤爓之不全熟也】此以下所法于中古也越席翦蒲席也幂覆尊也澣帛练染以为祭服嘉乐也莫虚无也孝经説曰上通无莫【孔疏孝经纬文言人之精灵上通于虚无寂寞】　孔氏颖达曰朝践之时设此酒于五齐以上此重古设之其实不用以祭延尸在堂祝以血毛告于室又以俎盛肉进于尸前此皆用上古法以所爓骨体进于尸前下皆用中古法也周礼越席疏布是祭天物此云君与夫人交献则宗庙礼盖杂陈夏殷诸侯法也朝践用醴馈食用醆主人献尸賔长以肝从主妇献尸賔长以燔从君一献夫人二献君三献夫人四献是交错而献也死者之精神已虚无寂寞得生者嘉善而神来歆飨是生者和合于寂寞也因鲁之失礼故广陈天子诸侯之事及五帝三王之道所言者不可以一代定其法制不可以一槩正其先后　方氏慤曰上言祝嘏未见所以为号言酒醴醆未见所以为用上言牺牲鼎俎而亦未列其详故此申言之而又广及于所设所幂所衣也血以告幽毛以告全腥事之以神孰事之以人合古今之异质文之变而又合君夫人之献则隂阳之义备矣魂阳也魄隂也酒阳食隂腥阳孰隂气阳味隂　马氏睎孟曰魄者魂之体魂者魄之用体用合之则生离之则散故合鬼与神以祭于宗庙之中所以嘉其魂魄而合之于冥漠之中也　周氏谞曰君阳以嘉魂夫人隂以嘉魄合二者以定之莫定也　吴氏澄曰此祭之中事
　　然后退而合亨体其犬豕牛羊实其簠簋笾豆铏羹祝以孝告嘏以慈告是谓大祥此礼之大成也【铏音刑盛和羮器羮音庚】
　　正义郑氏康成曰此谓荐今世之食也体其犬豕牛羊谓分别骨肉之贵贱以为众俎也【孔疏知非尸前正俎者以所陈多祭末之事不云合莫而云大祥也】祝以孝告嘏以慈告各首其义也【孔疏少牢祝曰孝孙某敢用柔毛刚鬛嘉荐普淖用荐嵗事于皇祖伯某以某妃配某氏尚飨少牢嘏曰皇尸命工祝承致多福无疆于女孝孙来女孝孙使女孝孙受禄于天宜稼于田眉夀万年勿替引之孝子告神以孝为首神告孝子以慈为首各本祝嘏之义也】祥善也今世之食于人道为善大成者解子游以礼所成也　孔氏頴达曰前荐爓未孰今至馈食乃退取爓肉更合烹令孰拟更荐尸又尸俎唯载右体其余不载者及左体亦合烹之烹之既孰乃体别骨之贵贱以为众俎供尸及待賔客兄弟等簠簋笾豆铏羹皆事尸所供设其笾豆亦兼据賔客及兄弟之等也　方氏慤曰以稻梁实簠以黍稷实簋以水土之品实笾豆五味之和实铏鼎祖祢所望于子孙莫大于孝子孙所頼于祖宗莫大乎慈故祝嘏以是告　陆氏佃曰祥吉之先见者也上言合莫鬼事也亦哀事也此言大祥人事也亦吉事也　陈氏祥道曰饮食宫室布帛之用具则养生送死之礼成牺牲酒醴鼓钟祝嘏之用具则事神之礼成正君臣笃父子之伦具则教人之礼成总论蒋氏君实曰合莫以上朝践之莭大祥以上馈食之莭朝践礼之始馈食礼之终始贵乎严终极其备血毛腥爓越席疏布犹有贵于古也是曰合莫谓本是精神以求神于冥漠之间也合烹体笾豆祝嘏是后世之所备也乃曰大祥谓由是备礼而极其祥善之义也方其合莫也物味薄而诚敬在礼文简而诚意通及其致详也品物具而神只乐诚意散而词説行矣　吴氏澄曰此言祭之末事自初至中末祭礼大备故曰大成　徐氏师曾曰奉上世之礼物而不及后世则无文奉后世之礼物而不及上世则无本故文质备而大成此以上言礼之得者以申谨礼之意礼莫重于祭故特言之其所言多宗庙之祭而越席疏布则非庙祭之物以降上神亦不专先祖之灵盖亦错举而互见之要其为礼之意则一也





　　钦定礼记义疏卷三十
　　钦定四库全书
　　钦定礼记义疏卷三十一
　　礼运第九之二
　　孔子曰呜呼哀哉我观周道幽厉伤之吾舍鲁何适矣鲁之郊禘非礼也周公其衰矣杞之郊也禹也宋之郊也契也是天子之事守也故天子祭天地诸侯祭社稷
　　【舍音舍禘大计反契息力反】
　　正义郑氏康成曰周衰政乱礼失以爲鲁尚愈【孔疏言鲁尚胜于余国故韩宣子适鲁曰周礼尽在鲁矣】非犹失也周公其衰言子孙不能奉行兴之事守言先祖法度子孙所当守也孔氏頴达曰孔子答子游问毕乃发明所以自叹之意言观周家文武之道以经幽厉之乱而伤独鲁秉周礼庶几可观而子孙不能承奉兴行周公之道是可叹也郊禹郊契是夏殷天子之事杞宋乃其子孙常所保守勿使有失　马氏睎孟曰郊天子外祭之重禘天子内祭之重非诸侯所宜有祀宋之郊禘皆天子之事守鲁非天子之事守也天子与天地参天有覆物之功地有载物之功故天子祭天于圜丘祭地于方泽诸侯守天子之土养一国之民故祭社稷而已天子亦祭社稷诸侯不得祭天地盖上得以兼下下不得以兼上也
　　存异郑氏康成曰鲁之郊牛口伤鼷鼠食其角又有四卜郊不从是周公之道衰　孔氏頴逹曰鲁合郊禘但郊失礼则牛口伤禘失礼则跻僖公　王氏安石曰有伊尹之志则放其君可也有汤武之仁则诛其君可也有周公之功则用郊不亦宜乎
　　辨正张子曰鲁之郊禘非礼夫子已明言之杞宋则爲其二王之后也鲁用天子礼乐必是成王不敢臣周公故以二王之后待鲁然非周公之意也以成王尊徳乐道之心则善矣伯禽不当受也其后家臣僭大夫三桓僭鲁鲁僭天子已启其阶　程子曰周公之功固大矣皆臣子之分所当爲鲁安得独用天子礼乐哉成王之赐伯禽之受皆非礼也其因袭之弊遂使季氏僭八佾三家僭雍彻故仲尼讥之　林氏之竒曰春秋书郊先儒无得其防者知求小礼而昧于大礼也经书郊九或因卜不吉或因牲死伤先儒止罪其屡卜与养牲之不谨不知圣人乃恶其非礼之大未暇及此琐琐也夫子伤周之衰礼乐自诸侯出鲁之郊禘则有周公其衰之叹使诸侯而可郊禘则圣人不以礼乐自诸侯出爲伤矣汉儒不知道者但见春秋书鲁祭祀多天子礼始妄设周赐之説虽周郊以冬至鲁用之启蛰天子四望鲁三望似乎稍降但窃郊望之名已有罪矣予谓春秋正以有故而不郊爲幸无故而郊爲罪也泰山不享季氏之旅曾上帝而享鲁之郊乎至三卜四卜五卜不从可见天心之不享也春秋书乃不郊乃免牲其深矣乎其微矣乎　蒋氏君实曰君臣天下之大分也礼不王不禘郊以祖配天其义甚重鲁侯国安得有郊周成王时礼典未壊安得以赐鲁吕览载鲁恵公使宰请郊庙之礼于天子天子使史角徃止之使成王之世而鲁已郊恵公奚请恵公之请殆由平王以下也圣人观周道而伤幽厉论郊禘而衰周公其义甚明注疏殊失圣人立言之防　郝氏敬曰鲁颂言周公之孙庄公之子龙旂承祀及皇皇后帝皇祖后稷故春秋书郊自僖公始使鲁郊由伯禽则僖以前岂无一牛之伤而独于僖后数数书之耶则鲁郊断非周公之旧夫子所以叹之
　　案鲁之郊禘明堂位谓成王赐祭统谓成王康王赐或曰成王或曰康王则出于传闻附会可知此篇直指爲非礼叹爲周公之衰而疏反谓鲁合郊禘何其蔽也鲁之僭礼先儒多归罪于成王伯禽独蒋氏归罪恵公郝氏归罪僖公爲得其实但细案之有王所赐者有鲁自僭者不可不辨也成王之赐以康周公惟禘祭耳而鲁之禘亦与天子之禘不同天子之禘追所自出鲁之禘不追所自出故明堂位言季夏六月以禘礼祀周公于太庙不言祀文王于周公之庙鲁颂言周公皇祖亦其福女不言文王福女也若其郊则何与于公而曰康周公乎且周正郊以至月祈糓以启蛰春秋惟言启蛰而郊是鲁未尝大郊也祭社以稷配爲农报也祈糓以稷配爲农祈也大郊以稷配万物本乎天人本乎祖之义也以稷配同而所以配之义则异鲁颂言皇皇后帝皇祖后稷亦鲁人以后稷爲远祖而夸之非祈糓之本义也况祈糓之郊诗于僖公始言之春秋于僖公始书之其非出于成王之赐更爲明着即禘礼祀公所用者诗言白牡用殷天子礼也祭统言八佾以舞大夏用夏天子乐也明堂位言殷之玊豆夏之嶡俎虞之雕篹杂用三代天子器物是特比于三恪以尊公耳其余牺象山罍玊琖斚角璧散考之周礼皆降天子一等则仍上公礼耳至于阙春一祭无皋应二门皆诸侯制也乌覩所谓王礼乎子家驹谓设两观乘大辂舞大夏大武久僭天子盖阙门之作炀公时亦因周废象魏而作其后周复象魏而鲁仍而不革大武原无八佾只朱干玉戚爲僭耳余皆恵僖以下爲之也吕览言鲁使宰让如周请郊禘礼王使史角谕止之恵公怒执王使则恵公之罪甚于楚之问鼎晋之请隧矣安得以爲成王伯禽罪而反失出恵与僖乎郑氏于凡周礼无考者悉以鲁礼实之曰鲁礼即王礼也坚执郊服大裘不服衮之説于礼记王被衮以象天则曰此王鲁君也赵匡释鲁禘以周礼推之曰周禘追后稷所自出爲帝喾鲁必追周公所自出而祭文王似此附会而成王伯禽遂爲败法乱纪之首矣商沃丁八年伊尹薨沃丁祀以天子礼成王以禘礼祀公亦犹行先代之道也但因此赐而僭端以开篇首称成王谨于礼且有此失况不谨者哉
　　祝嘏莫敢易其常古是谓大假
　　正义郑氏康成曰假亦大也不敢改其常古之法度是谓大大也将言今不然　孔氏頴达曰祝以主人之辞告神神以嘏福与主皆依旧礼无敢易其常事是于礼法大中之大自此以下皆论今时之恶　陈氏澔曰祝于始嘏于终礼之成也中间礼节一遵常古内尽于己而外顺于道矣假亦当作嘏犹上章大祥之意言行当然之理则有自然之福其福大矣存异黄氏震曰天子祭天地诸侯祭社稷各有分守今乃诸侯用天子礼而祝嘏皆莫敢易其辞竟以天子之辞而用之诸侯之国假窃莫大于是是谓大假此章本叹非礼先儒误也　方氏慤曰祝君假以告神者嘏尸假以告主人者
　　案郑训假爲大乃礼夏者假也易王假之尚大也之义陈作嘏谓犹大祥二説皆可通但家语作嘉中庸嘉乐君子诗作假似陈説近之方説巧而纤黄氏辟郑孔尤谬
　　祝嘏辞説藏于宗祝巫史非礼也是谓幽国
　　正义郑氏康成曰藏于宗祝巫史言君不知有也幽闇也国闇者君与大夫俱不明也　孔氏頴达曰祝嘏皆当从古法今乃弃去不用改易古礼自爲辞説君臣皆不知是上下俱闇也
　　通论方氏慤曰祝以孝告嘏以慈告祝嘏有常古焉天下所共知也若藏于宗祝巫史之家则非慈孝之言且不欲使人知矣　刘氏彛曰周官大祝掌六祝六祈六辞六号皆系诸六典之籍而藏于大史属于春官上下相维不可少废也今藏于宗祝巫史之家使国之礼典幽暗不明矣
　　余论应氏镛曰祝嘏辞説藏于公而不藏于私金縢之纳匮中命祝史勿言周公不欲宣其事而己功也若常时之辞説未尝不欲人知若私爲之而私藏之不爲随之矫举则爲汉之秘祝矣
　　案孔方以变易旧法爲説刘以具文无实爲説考家语与上通爲一节作今使祝嘏辞説徒藏于宗祝巫史则无实而又矫举以求媚是二义兼之
　　醆斚及尸君非礼也是谓僭君【斚古雅反又音嫁】
　　正义郑氏康成曰醆斚先王之爵惟鲁与二王后用之其余诸侯用时王之器而已僭君僭礼之君也孔氏頴逹曰夏曰醆殷曰斚祭祀尸未入时祝酌奠于铏南尸入乃举之若寻常献尸则用玉爵时诸侯有同二王后用醆斚者是僭礼矣　周氏谞曰及尸君君以献尸尸以酢君也　刘氏彛曰天子备六代礼乐故用醆斚　蒋氏君实曰用器或忘乎分守则僭上之患起天子奠斚诸侯奠角等级甚明诸侯用醆斚大夫安得不僭诸侯哉
　　冕弁兵革藏于私家非礼也是谓胁君【胁许劫反】
　　正义郑氏康成曰冕弁君之尊服兵革君之武衞及军器胁君劫胁之君也【案记文皆大夫劫胁之事注以爲劫胁之君者谓其不能正名分而啓人刼胁之君也】　孔氏頴达曰大夫以下称家冕衮冕弁皮弁私藏公物则见此君恒被臣之劫胁也　顾氏临曰冕有五絺冕冕卿大夫得服之皮弁通用其饰不同
　　通论蒋氏君实曰繁缨小物君子犹惜之弓矢鈇钺诸侯犹俟命于天子今竟藏于私家此所以攘窃僭逆莫之能御也　黄氏干行曰臣而胁君其罪易见君而见胁宁无不善之积乎记者深罪君之见胁与春秋君出奔书名同义
　　存疑姚氏舜牧曰胁君臣胁其君也
　　案君之冕弁臣不敢服臣何故藏之私家若谓臣之冕弁亦藏公府则卿大夫有公事至公府服之事毕至公府脱之亦殊非礼左传晋以黻冕命士会是卿大夫之冕弁必命乃得服之东周时世卿僭侈卿不待君命而自居之冕弁不待君命而自爲之如诗所云岂曰无衣者其君直视爲无可如何故曰劫胁之君也
　　大夫具官祭器不假声乐皆具非礼也是谓乱国正义郑氏康成曰臣之奢富拟于国君败乱之国也孔子谓管仲官事不摄焉得俭　孔氏頴达曰天子六卿诸侯三卿大夫有地者置宰一人兼摄众职大夫无地不造祭器有地造而不具唯公孤以上得备造故周礼四命受器大夫乐有判县而祭不得用乐故少牢馈食无奏乐之文惟君赐乃有之　陈氏澔曰大夫乐有判县不得如三桓舞八佾
　　故仕于公曰臣仕于家曰仆三年之丧与新有昏者期不使以衰裳入朝与家仆杂居齐齿非礼也是谓君与臣同国【期朞通朝音潮】
　　正义郑氏康成曰臣有丧昏之事而不归反服其衰裳以入朝或与仆相等軰而处是谓君臣同国无尊卑也有丧昏不归唯君耳臣有丧昏当致事而归仆又不可与士齿　孔氏頴逹曰仕于诸侯自称曰臣臣者卑贱之称仕于大夫自称曰仆仆又贱于臣臣有丧昏则归其家一期之闲不复役事今臣有丧乃不致事身着衰裳入朝是君与臣同国臣是君之臣仆是臣之仆今卿大夫与仆杂居亦是君与臣同国也　方氏慤曰臣者对君之称诸侯称君仆者对主之称大夫称主左氏人有十等递相臣而位不可不辨故与家仆杂居齐齿爲非礼　陈氏澔曰昏丧不使所以体人情也而丧尤重于昏今乃不居丧于家而以衰裳入朝是视君之朝如巳之家矣卿大夫于君爲臣仆又其臣也今卿大夫乃与仆杂居齐列是忘己之身在君之朝矣　呉氏澄曰先言臣仆之不同称以见臣仆杂齐之非礼先言昏丧之不使以见衰裳入朝之非礼　黄氏干行曰无吉凶之辨无贵贱之分是皆君无节制使然罪在君也
　　通论张子曰鲁之于阳货岂特杂居齐齿哉且有畏偪之势焉
　　案或谓礼惟君门脱齐衰观檀弓蟜固事是春秋时于卿大夫之门且不敢以衰裳入矣岂有入朝而反以衰裳者今案其文义承上不使当是专责君之不以礼使臣谓三年之丧而使之是夺人之亲而使以衰裳入朝也新有昏句只带説郑孔并説谓君有昏丧臣皆不归夫君有父之丧则臣有君之丧臣之不归居君丧也君昏于臣何与而不归乎诗大夫夙退无使君劳安见大夫之不归耶与家仆杂居齐齿亦是君使之君以是轻其臣殊不知臣与家臣无别即君与臣无别矣所谓陛无级亷近地则堂卑也故曰君与臣同国罪君也附存之
　　总论徐氏师曾曰自祝嘏至此七节皆言失礼之辨
　　故天子有田以处其子孙诸侯有国以处其子孙大夫有采以处其子孙是谓制度
　　正义郑氏康成曰言今不然也春秋昭元年秦伯之弟鍼出奔晋刺其有千乘之国不能容其母弟　孔氏頴逹曰将论其臣之恶先明古之制度天子子孙有功徳者封爲诸侯无功徳者食邑于畿内诸侯子孙封爲卿大夫有大功徳亦有采地大夫位卑不能割采地以处子孙但以采地之禄养其子孙而巳陈氏祥道曰制则有所裁度则有所限先王以人之子孙莫不思有以处之然不可无尊卑隆杀之别故爲之大法如此若诸侯大夫之子不肖亦不可以世食大夫之子贤亦不止于食旧已也
　　通论应氏镛曰制度一定则欲偏厚子孙者固无所容其私心而侵剥枝叶兼并同姓者亦不容薄于所厚春秋时京之不度沃之盛强皆私防爲患也至晋无畜羣公子秦不能容一弟甚矣　徐氏师曾曰制度不止此举其大而余可知
　　案此节亦以起下文见天子诸侯大夫各有以处子孙则不相防不相渎如命士以上父子异宫皆是也如此则天子自不可不以礼籍入诸侯之国诸侯非问疾吊丧自不可入诸臣之家矣
　　总论王氏炎曰上五节言诸侯卿大夫之失礼礼之失起于制度之坏故此明言先王制度大小有等尊卑有辨安得有前五失诸侯僭差起于天子之失礼大夫僭差起于诸侯之失礼也故下文言之
　　故天子适诸侯必舍其祖庙而不以礼籍入是谓天子坏法乱纪诸侯非问疾吊防而入诸臣之家是谓君臣为谑【坏音怪谑许约反】
　　正义郑氏康成曰以礼籍入谓太史典礼执简记奉讳恶也天子虽尊舍人宗庙犹有敬焉自拱勅也无故而相之是戏谑也陈灵公与孔宁仪行父数如夏氏以取弑焉　刘氏彝曰诸侯敬于天子虽其祖先宗庙亦不敢私有而天子入处其庙言动必据乎礼亦不敢慢交相敬也　蒋氏君实曰天子适四方曰廵守因以考制度于四方诸侯皆朝于方岳所以廵省风俗而混一轨辙也岂有躬造诸侯之国而可不以礼籍入乎诸侯问疾吊丧入诸臣之家所以悯难恤患见厚下之礼也岂可出入无名率意以行乎君臣无私交圣人严之在易之履上天下泽不相接也而上下以辨民志以定圣人观其会通必出于名义之所宜有而后交际酬酢兴焉不然妄动兆乱事出于微而祸成于着矣　徐氏师曾曰此又言失礼之弊
　　案天子廵守所经之国诸侯待于竟故舍其祖庙若至方岳则居有常所不必舍其祖庙矣礼籍凡廵守所当考正者皆是先儒专指诸侯之庙讳太拘国有大贤诸侯亦亲就见如鲁穆亟见子思宜也若齐桓饮酒于陈敬仲之家而将之以礼犹有古迭爲宾主之意焉非是则断不可
　　是故礼者君之大柄也所以别嫌明微傧鬼神考制度别仁义所以治政安君也【柄兵命反傧必刃反】
　　正义郑氏康成曰疾今失礼如此爲言礼之大义也柄所以治事　孔氏頴达曰惟失礼故致上祸败之事言人君治国湏礼如巧匠治物执斧斤之柄然其下明用礼爲柄之事如寡妇不夜哭是别嫌君子表微是明微接宾以礼曰傧郊天祀地及一切神明是傧鬼神考成也广狭丈尺以礼成之是考制度仁生义杀各使中礼是别仁义用礼爲柄如此故治国得政君得安存　刘氏彞曰天下甚众也非一人之力可得而治惟礼明然后可以无爲于岩廊之上而四海莫不尊亲故曰大柄尊卑嫌者以贵贱别之长少嫌者以亲疎别之先后嫌者以上下别之则人伦之道正矣着诚去僞莫善于礼正民心于几微之先定民志于意虑之始则未形于言动而先定之于心矣用礼以致其诚则天神地祗人鬼可得而飨是傧鬼神也谨礼莫大于制度廵守及四方协时月正日同律度量衡所以考之也仁义之贤由之可别悖乱之失由之可除则所以治政安君者不柄以礼其可致哉　马氏睎孟曰嫌者人所难别礼以别之微者人所难明礼以明之鬼神在幽而难测礼以接之制有所裁度有所节礼以考之仁有杀义有等礼以别之故礼所以治政安君也
　　总论顾氏临曰别嫌明微则不爲僭君胁君傧鬼神则祝嘏不敢易其常古考制度若有田有国有采别仁义若适诸侯诸臣不爲乱谑之类
　　故政不正则君位危君位危则大臣倍小臣窃刑肃而俗敝则法无常法无常而礼无列礼无列则士不事也刑肃而俗敝则民弗归也是谓疵国
　　正义郑氏康成曰又言政失君危之祸败也肃骏也疵病也　孔氏頴达曰大臣大夫以上小臣士以下倍倍君行私窃窃盗府库君位已危大夫又倍小臣盗窃愚君无奈此何惟知暴怒急行刑罚上下乖离法教无常皆国之病　陈氏祥道曰政不正则君位危所谓上无道揆也大臣倍而不法小臣窃而不亷所谓下无法守也上无道揆下无法守则刑肃而不中俗敝而不美法乱而无常礼紊而无别所谓士者亦不事其事也士不事其事则民亦不归之矣重言刑肃俗敝以乱之所致多由刻核太至也夫治之爲道由内以及外故礼出而后有法法出而后有刑及其乱也由外以及内故刑肃而后法无常法无常而后礼无列　方氏慤曰法以礼爲体礼以法爲用用既无常则体亦无列矣礼失其序则人不安其职故士不事刑肃而俗敝则民畏罪而离散故民弗归俗敝民散何以致国之肥故以疵言之
　　总论徐氏师曾曰自天子有田至此四节言礼之得失系国之存亡而归重于君也
　　故政者君之所以藏身也是故夫政必本于天殽以降命命降于社之谓殽地降于祖庙之谓仁义降于山川之谓兴作降于五祀之谓制度此圣人所以藏身之固也【殽户教反】
　　正义郑氏康成曰于此又遂爲之言政也藏谓光辉于外而形体不见若日月星辰之神降下也殽天之气以下敎令天有运移之期阴阳之节【孔疏天有运移若星辰围绕北极气有阴阳若冬夏之有寒暑】命降于社谓敎令由社下者也【孔疏命政令之命降下于社谓从地而来以教民】社土地之主也【孔疏指其神谓之社指其形谓之地】周礼土会之法有五地之物生【孔疏地有五土生物不同人君法地亦养物不一】敎令由祖下者大传曰自祢率而上至于祖远者轻仁也自祖率而下至于祢高者重义也【孔疏父亲仁也祖尊义也言法此父祖施仁义于民】敎令由山川而下者山川有草木鸟兽可作器物共国事【孔疏人君效法山川以兴作其器物】敎令由五祀而下者五祀有中霤门户灶行之神此始爲宫室制度【孔疏初造中霤门户灶行大小形制各有法度后王所取以爲制度等级也】政之行如此何用城郭沟池之爲　孔氏頴达曰殽效也上文言政不正则国乱君危此乃广言政之大理本于天地及宗庙山川五祀而来所来既重故君用之得藏身安国也身在于中政行于外人见其政不见其身政美盛而身安静故曰藏身左传云礼者天之经地之义爲父子兄弟昏媾姻亚以象天明爲温慈恵和以效天之生殖长育爲刑罚威狱以类其震曜杀戮皆法天之所爲以下教令也此言政之所行若能法天阴阳使赏罚得所法地高下使尊卑有序法祖庙而行仁义法山川五祀而爲兴作制度则民怀其徳祸害不来何所防御　方氏慤曰道徳仁义兴作制度皆政之所存而圣人特寓之天地祖庙山川五祀使万物莫不听命焉然未尝有迹也故谓之藏身先天后地上下有序次以祖庙尊卑之序次以山川内外之序次以五祀大小之序　蒋氏君实曰自有天地万物而是理已具于混然之初天高地下是气形焉类聚羣分是理形焉故圣人本天理以出政天不言而六子运四时行百物生吾则效之以降命于天下凡其兴建显设咸有定序使万物森列各居其位而不相夺者皆非私意爲之也是以命降于社因地事地敎民美报而地道以显也降于祖庙反本复始尊祖敬宗而人道以立也降于山川备物致用率作兴事而职业以起也降于五祀门行有守外内有职而宫室以居也皆因天理之自然运机缄于不露盖人道立于天下莫先于天地鬼神各安其位莫先于孝慈报反各有其常又莫先于养生居处各有其序此二帝三王所以爲天下开物成务身处法宫而民莫与爲敌也
　　存疑呉氏澄曰当作本于天殽于地以降命命降于郊之谓本天降于社之谓殽地爲政降下敎命必原本于天效法于地取法于中鬼神因郊祭而降敎命是法天也因社祭而降敎命是法地也降于祭祖庙之时是取法亲亲尊尊之仁义降于祭山川之时是取法山川所生之材可以兴功作事降于祭五祀之时是取法户灶中霤门行之各有制度也敎命各于祭礼而有所取法是故皆出于礼圣人使君行此政是所以藏蔽其身之固也
　　案殽者散布之谓天下之理一天而已矣天无乎不在则殽之以见命者亦无乎不在乾元统天坤顺承天则观地之载物而知天之命已降于地天者万物之祖天生人而人递生生则观人各有祖而知天之命巳降于祖庙山川亦天所生之物而山川又各能生物则观山川之兴殖而知天之命已降于山川天之生物播于五行而五祀乃五行之功之最切于人者则观五祀之爲功于人而知天之命已降于五祀夫祖庙山川五祀皆殽列于地之上而实皆本于天则圣人效天以降命即地道之承天而自仁率亲自义率祖仁义一天命也山川生物圣人用之兴作一天命也五祀分职圣人则之制度一天命也其所以爲政者神而明之化而裁之人见圣人之用而不见圣人之所以用而圣人之藏身则巳固矣　又案统言之则祖庙山川五祀皆鬼神故前止曰殽于地列于鬼神分言之则春秋之荣枯冬夏之盈涸其屈伸徃来在山川尤爲易见故后曰山川所以傧鬼神此只就政上説与中庸建天地质鬼神同义后祭天于郊祀社于国方氏専以祭祀言呉氏增改恐非是
　　故圣人参于天地并于鬼神以治政也处其所存礼之序也玩其所乐民之治也【治政之治平声乐音洛】
　　正义郑氏康成曰并并也谓比方之也治所以乐其事居也　孔氏頴达曰此结上政令之降鬼神则祖庙山川五祀也天有运移寒暑地有五土生殖庙有祖祢仁义圣人处此以爲政则礼得其次序兴作器物宫室制度皆是人所乐圣王能爱玩民之所乐以教于民则民所治理各乐其事业居处也　方氏慤曰天地祖庙山川五祀皆礼之妙理所存圣人因其所存而处之不违其先后道徳仁义兴作制度皆民之良心所乐圣人因其所乐而玩之不紊其条理朱氏申曰参于天地以本天降命而殽于地也并于鬼神以降于祖庙山川五祀也
　　存疑郑氏康成曰存察也　孔氏頴达曰皆人之所观察　陈氏澔曰此承上章言政之事谓圣人所以参赞天地之道比拟鬼神之事凡以治政而已故处天地鬼神之所存则天高地下万物散殊圣人法之此礼之所以序也玩天地鬼神之所乐则流而不息合同而化圣人法之此民之所以治也　沈氏括曰士农工商各安其业君臣父子各适其宜此之谓处其所存
　　案此节语意与易君子所居而安者易之序所乐而玩者爻之辞正同言圣人体天地鬼神之理于身然后有以及于民所存者体于身而藏于心所乐者诚于身而及于物圣人平日所居而安者莫非天地鬼神自然之秩序而所乐而玩者又皆人情受治之所当然此其所以能参并而无不治也陈以两其字皆指天地鬼神似与上藏身之固下立于无过不甚恊
　　故天生时而地生财人其父生而师敎之四者君以正用之故君者立于无过之地也
  </div>
  <div class="pagination">
   <a href="钦定礼记义疏_page43.html">
    上一页
   </a>
   <span>
    ...
   </span>
   <a href="钦定礼记义疏_page39.html">
    39
   </a>
   <a href="钦定礼记义疏_page40.html">
    40
   </a>
   <a href="钦定礼记义疏_page41.html">
    41
   </a>
   <a href="钦定礼记义疏_page42.html">
    42
   </a>
   <a href="钦定礼记义疏_page43.html">
    43
   </a>
   <span class="current-page">
    44
   </span>
   <a href="钦定礼记义疏_page45.html">
    45
   </a>
   <a href="钦定礼记义疏_page46.html">
    46
   </a>
   <a href="钦定礼记义疏_page47.html">
    47
   </a>
   <a href="钦定礼记义疏_page48.html">
    48
   </a>
   <a href="钦定礼记义疏_page49.html">
    49
   </a>
   <span>
    ...
   </span>
   <a href="钦定礼记义疏_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
