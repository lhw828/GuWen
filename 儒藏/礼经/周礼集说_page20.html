<!DOCTYPE html>
<html>
<head>
    <meta charset="UTF-8">
    <title>周礼集说 - 第 20 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼集说 - 第 20 页/共 23 页</h1>
    <div class="content">　　周礼集説巻九上
　　布宪
　　中士二人下士四人府二人史四人胥四人徒四十人郑氏曰宪表也主表刑禁者
　　掌宪邦之刑禁正月之吉执旌节以宣布于四方而宪邦之刑禁以诘四方邦国及其都鄙达于四海凡邦之大事合众庶则以刑禁号令
　　王氏曰夫刑以惩恶禁以辅刑刑以制之义也禁以止之仁也故有刑必有禁刑禁之设亦使民易避而难犯耳先王惧四方之逺不能悉知于是设布宪之官布以敷施之宪以表示之则四方虽逺又孰不见闻而知者乎　郑氏曰司寇正月布刑于天下正嵗又县其书于象魏布宪于司寇布刑则以旌节宣令之亦县之于都鄙邦国刑者王政所重故累丁寜焉尔雅曰九夷八蛮六戎五狄谓之四海诘谨也使四方谨行之　刘氏曰以中士二人下士四人徒四十人而行四方达四海欲正月必闻其禁者未之能达也必书其刑禁之宪于民者以达于州伯州伯以达于卒正卒正以达于连帅连帅以达于属长属长以达于诸侯诸侯则以达于都鄙而要服以达于四海布宪则执旌节以廵行四方诘其违于禁令者庶乎其可及也　疏曰征伐廵守田役皆是大事合众庶也以其是布刑宪之官故使之以刑禁号令
　　禁杀戮
　　下士二人史一人徒十有二人
　　郑氏曰禁杀戮者禁民不得相杀戮　杂説自禁杀戮至脩闾氏八官皆防防盗贼奸宄者几防严则奸轨无清刑之原也
　　掌司斩杀戮者凡伤人见血而不以告者攘狱者遏讼者以告而诛之
　　郑氏曰司犹察也察此四者告于司寇罪之也　王氏曰斩杀戮皆上之施刑于下也下以非法而相杀戮则在所禁矣此禁杀戮之职所以设也伤人见血有司宜以告而不以告狱讼宜受也而有司攘却遏止之如此则奸防得以侵善良势力得以抑穷弱民之情将鬰而不伸下之恶将长而不革禁杀戮以告而诛之是所以怙善良佑穷弱也
　　禁暴氏
　　下士六人史三人胥六人徒六十人
　　疏曰禁庶民不得相陵暴　王氏曰以刑杀中则民不暴者教官之事以刑禁暴者刑官之事也
　　掌禁庶民之乱暴力正者挢诬犯禁者作言语而不信者以告而诛之凡国聚众庶则戮其犯禁者以狥凡奚聚而出入者则司牧之戮其犯禁者【挢居表反】郑氏曰民之好为侵陵称诈谩诞此三者刑所禁刘氏曰乱谓悖于人伦暴谓敢作威怒力正谓脇众从已以邪为正者挢曲诬罔以触刑禁者造作无然之语以惑众者禁暴氏之所紏以告司寇而诛之者也王制曰析言破律乱名改作执左道以乱政者杀行伪而坚言伪而辨学非而博顺非而泽以疑众者杀以其出于邪惰而无补于中道又从而害于风俗其杀之宜矣　王氏曰凡国聚众庶若祭祀田役之类是已有犯禁者则戮之以正其罪且廵行而狥众以示戒也　刘氏曰奚女奴男奴　郑氏曰其聚出入有所使也　王氏曰于其出入则或司以察之或牧以治之亦以防其暴也故犯禁者则戮之
　　野庐氏
　　下士六人胥十有二人徒百有二十人
　　郑氏曰庐客行道所舎　王氏曰公刘诗曰于时庐旅又曰于豳斯馆则馆大而庐小也野道之小室谓之庐所以待行旅也先王设官以比国郊及野之道路宿息之类故名官以野庐氏　疏曰十里有庐野庐氏掌国道路亦是禁戒之事故在此
　　掌达国道路至于四畿比国郊及野之道路宿息井树若有宾客则令守涂地之人聚之有相翔者诛之凡道路之舟车轚互者叙而行之凡有节者及有爵者至则为之辟禁野之横行径逾者凡国之大事比脩除道路者掌凡道禁邦之大师则令埽道路且以几禁行作不时者不物者【音托轚音计】
　　郑氏曰达谓廵行通之使不陷絶也　王氏曰掌达国道路至于四畿则遂人所谓千夫有浍浍上有道万夫有川川上有路以达于畿是也谓之四畿则自王城五百里四面皆达之也　刘氏曰凡国野之道十里有庐庐有饮食三十里有宿宿有路室路室有委五十里有候馆候馆有积所以待宾客师役使命之徃来而地官遗人既掌之矣野庐氏又职徃来按比而肃其守卫故曰比国郊及野之道路宿息井树则余可知也　郑氏曰比校也宿息庐之属宾客所宿及画止也井以共饮食树以为蕃蔽　王氏曰国语曰定王使单襄公聘于宋遂假道于陈以聘楚道茀不可行司里不授馆国无寄寓而知陈之不能守其国此野庐氏达国之道路至于四畿廵而比其宿息井树者所以为先王之制也　疏曰道路之旁皆有民当处有宾客止宿即使聚以宿衞之也　郑司农云有奸人相翔于宾客之侧则诛之不令寇盗宾客　王氏曰语曰翔而后集彼翔而观伺则有欲集而为寇盗之意故诛之以御奸也　注疏舟车轚互谓于廹隘处也车有轘辕坻阁舟有砥柱之属水陆之道舟车往来狭隘之所使以次叙过之　王氏曰舟行于水车行于陆或廹隘而相击触相差互则为之叙先后而行之所以息争止讼也有节者至则欲达之而无留难有爵者至则在所承而无敢慢故皆为之辟行人避焉然则野庐氏其徒百有二十人则使其徒为之辟也禁野之横行径逾者皆为防奸也横行妄由田中径逾射邪趋疾趋沟渠也治其壊谓之修去其秽谓之除有修除道路者而野庐氏则比校其人之数所以防怠也掌凡道禁者则有修闾氏所谓以兵革趋行者与驰骋于国中者是已然野庐氏所禁者在野之道也大师令埽道路以致洁也郑氏曰不时谓不夙则莫也不物谓衣服操持非比常人也几禁之者备奸人内贼及反间
　　蜡氏【蜡清预反】
　　下士四人徒四十人
　　郑氏曰蜡骨肉腐臭蝇虫所蜡也月令曰掩骼埋胔此官之职也蜡读为狙司之狙　疏曰此亦掌禁戒之事故在此
　　掌除凡国之大祭祀令州里除不蠲禁刑者任人及凶服者以及郊野大师大賔客亦如之若有死于道路者则令埋而置楬焉书其日月焉县其衣服任器于有地之官以待其人掌凡国之禁【以赐反楬音竭县音】郑氏曰死人骨也及禽兽之骨皆是　刘氏曰掌除者揜而埋之不令暴露于沟壑道途也凡国之大祭祀则令州里掌地者除其不蠲则非止于也圣人见枯骨则伤动于心不忍其暴露也乃设蜡氏以揜瘗之养仁心一齐戒是以不忍见之及其祭祀则有司禁之　王氏曰大祭祀先王所以致精神之至而交乎神明之隠不以哀乐欲恶贰其心又去物之可以昏愦其志意者焉不蠲刑者任人则在所恶也凶服则在所哀也故蜡氏令州里除而禁之不蠲所以致洁也任人谓司圜任之以事之人也刑者谓黥劓之属也凶服子见齐衰者之类也大师大宾客亦如之者亦令州里除不蠲禁刑者任人及凶服者盖大师以危事行凶器则在所慎宾客则致其斋钦如承神故也
　　郑氏曰掲欲令其识取之也有地之官主此地之吏也其人其家人也禁孟春揜骼埋胔之属
　　雍氏【于勇反】
　　下士二人徒八人
　　王氏曰掌隄防以止水故名官曰雍氏　疏曰其职掌沟渎浍池之禁亦是禁戒之事故在此
　　掌沟渎浍池之禁凡害于国稼者春令为阱擭沟凟之利于民者秋令塞阱杜擭禁山之为苑泽之沈者【浍古外反阱在性反擭胡化反苑于阮反】
　　王氏曰水十百相冓谓之沟水之所防谓之浍水之大窦谓之渎沟渎浍池有禁然后其害去其利均矣刘氏曰水潦溢涨害国之苖稼也　王氏曰穿地为穴以陷禽兽谓之阱于阱中设木以载禽兽使足不及地谓之擭春令为阱擭以民方析而在田宜防其害也春令为沟渎以民方耕宜资其灌溉也所谓利民如此秋则收成之时为其或陷害人也故令塞阱杜擭　郑氏曰禁山之为苑不得为苑囿于山也泽之沈者谓毒鱼及水虫之属为其就禽兽鱼鳖自然之居而害之　杂説雍氏为阱擭沟渎以知禽兽水潦之害于民田者其官与防氏等同虽曰为阱擭沟渎以去害田者然禁山之为苑是不得擅为苑于山也泽之为沈是不得毒饵于泽也圣人爱物之意顺万物鸟兽自然之居也
　　萍氏【萍音平】
　　下士二人徒八人
　　郑氏曰萍氏主水禁萍之草无根而浮取名于其不沈溺　王氏曰神农之书言萍能胜酒其为物又不沈溺故掌国之水禁防酒谨酒禁川游者名官曰萍氏
　　掌国之水禁几酒谨酒禁川游者
　　郑氏曰水禁谓水中害人之处及入水捕鱼鳖不时防酒苛察沽买过多及非时者谨酒使民节用酒也书酒诘曰有政有事无夷酒禁川游备波洋卒至沈溺者　刘氏曰设萍氏之官掌其防戒属于秋官司寇者禁之以刑也防酒谨酒先王之于酒用之为礼非以乱性也禁川游者虽习于川游必有溺而死者莫若禁之为无失也　王氏曰几酒则于饮酒微察其不节也谨酒则于用酒谨制其无度也书曰文王诰教小子有正有事无彜酒越庶国饮惟祀德将无醉以文王几酒而庶国之饮酒者皆有节也所谓越庶国饮惟祀者以文王谨酒而庶国之用酒者皆有度也又曰羣饮汝勿佚尽拘执以归于周予其杀成王于酒致严如此而晚周之君臣乃至于沈湎滛泆天下化之良可惜哉禁川游者亦所以防沈溺也东莱曰周公命康叔抚封侯卫作酒诰一萹其刑之重至于尽执拘以归于周予其杀此是最初禁酒恐人沈湎浸渍伤徳败性不过导廸民彝防闲私欲之意至于周官之禁酒禹之恶防酒皆是此意及其再变如汉文帝为酒酺景帝以嵗旱禁民酤酒比上面古人恐民伤德败性已自不同恐有用为无用之物耗谷米民食不足此是再变比之酒诰所谓非惟不敢亦不暇已无此意然而犹有重本抑末之心及至三变自桑羊建防酒之利设心大不同不过私家不得擅利公家却自専其利耳古者惟恐人饮酒到后来惟恐人不饮酒　杂説酒正内官自酒人以下皆奄奚为之势不可呵禁外事萍氏刑官之属司虣市官之属则掌之宜矣后世立酒官务在于酤恐民夺其利故亦掌禁察酒去先王逺矣
　　司寤氏
　　下士二人徒八人
　　王氏曰寐而觉谓之寤使掌夜时非觉而不寐者安能定其刻漏之早晚哉所以谓之司寤氏也以宣王之时去成王之世未逺而君子之趋朝或以夜未央或以夜未艾则司寤氏之职废而不行可知矣此诗人所以箴之也
　　掌夜时以星分夜以诏夜士夜禁御晨行者禁宵行者夜游者
　　刘氏曰此谓施于国中也日出而作不得不勤日入而息不得不止所以顺天之道养育大众也故以星见为夜时星没为暁时而诏守夜之士行夜禁　郑氏曰夜士主行夜徼候者如今都侯之属　王氏曰自始夜至半曰宵日未出之时为晨　王介甫曰御晨行者则御使湏明而行禁宵行者则禁之使止也刘氏曰其晨侵于夜而行者暮侵于宵而行者不可测其奸非也夜而游遨者妨众息也皆禁之焉
　　司烜氏【烜读如卫侯燬之燬故书燬为烜郑司农云当为烜】
　　下士六人徒十有二人
　　郑氏曰烜火也　王氏曰取明火于日而名官谓之司烜者易曰日以烜之盖火本于日亘之而后明也然爟与烜皆火而司爟列于夏官司烜列于秋官者盖司爟掌出入火南方之属也故列于夏官司烜列于秋官者司烜共明水火司寇所奉也故列于秋官也
　　掌以夫遂取明火于日以鉴取明水于月以共祭祀之明齍明烛共明水凡邦之大事共坟烛庭燎中春以木铎修火禁于国中军旅修火禁邦若屋诛则为明竁焉【夫方符反或音符齍音资坟扶云反燎刀召反中音仲竁昌绢反】
　　郑氏曰夫遂阳遂也鉴镜属方诸也　王氏曰考工记所谓金锡半谓之鉴遂之齐而已盖遂以金为之鉴亦以金为之内则以夫遂为金遂是已言阳遂则知方诸之为隂言方诸则知阳遂之为圜隂阳者其气也方圜者其体也　薛氏曰离者阳中之隂于物为火坎者隂中之阳于物为水以金遂取火则以阳召隂以方诸取水则以隂召阳　刘氏曰明齍用明水为齍盛也明烛用明火照爼豆也明水以明水为酒也圣人之于天地宗庙社稷也散齐七日致齐三日然后奉其祭祀敬洁之至尽天下之物不足以称其诚也故取火于日取水于月明水火者隂阳至精之气凝结而成者以将其诚致其洁也　郑氏曰坟大也树于门外曰大烛于门内曰庭燎皆所以照众为明　王氏曰中春以木铎修火禁于国中为季春将出火先事而戒也军旅修火禁大众所在宜致谨故也　郑氏曰郑司农云屋诛谓夷三族无亲族収葬者故为葬之也谓屋诛不杀于市以适甸师氏者也　疏曰甸师氏屋舎中诛则王同族及有爵者也　王氏曰竁谓为圹以埋其尸也明竁盖掲其罪于竁上若明刑明梏焉
　　条狼氏【条徒歴反】
　　下士六人胥六人徒六十人
　　郑氏曰杜子春云条当为涤器之涤谓涤除也狼狼扈道上　疏曰狼扈犹今言狼籍谓不蠲之物在道上
　　掌执鞭以趋辟王出入则八人夹道公则六人侯伯则四人子男则二人凡誓执鞭以趋于前且命之誓仆右曰杀誓驭曰车轘誓大夫曰敢不关鞭五百誓师曰三百誓邦之大史曰杀誓小史曰墨【辟婢亦反轘户串反】王氏曰执鞭所以为威趋辟趋走以避行人使避条狼氏所以卫上者也　疏曰按序官条狼氏下士六人胥六人徒六十人今云天子八人少二人矣盖取胥徒中兼充也　王介甫曰条狼氏主誓者掌辟之官以禁止为事故也　疏曰誓自有大官若月令田司徒北面以誓之誓时此条狼氏则为之大言使众间之故云且命之　郑氏曰前谓所誓众之前也有司读誓词则大言其刑以警所誓也誓者谓行军及将祭祀时也出军之誓誓左右及驭则书之甘誓备矣郊特牲祭祀之誓曰卜之日王立于泽亲听誓命受教谏之义也　疏曰誓仆右者仆大仆与王同车故大仆职云军旅赞王皷右谓勇力之士在车右备非常誓驭谓与王驭车者也　王介甫曰誓仆右者为仆右誓其属也誓驭者为驭誓其属也　郑氏曰车轘车裂也郑司农云誓大夫曰敢不关谓不关于君也谓大夫自受命以出则其余事莫不复请也王氏曰誓大夫曰敢不关鞭五百刑不及上大夫则亦为大夫誓其属也　郑氏曰师乐师也大史小史主礼事【王先生曰王氏皆以此为誓其属以文考之何属之有郑氏以为誓者出军及祭祀之事但谓乐师与大史小史主礼乐之事谓祭祀时耳曽不谓皆誓之于军也大师职云大师执同律以听军声而诏吉凶是军之有大师也大史职云大史抱天时与大师同车是军之有大史也小史职云凡军事佐大史是军之冇小史也刑不上大夫而誓之严如此军事以严终也故廿誓可见矣军国异容祭祀之誓大宰掌之大司寇涖之何预于条狼氏哉】
　　刘氏曰违誓之刑有轻重者以其所责有大小也陈氏曰古者用刑之法常恕以寛誓人之辞常严以峻故军旅之誓曰孥戮无余刑祭祀之誓曰服大刑明堂位之所言者誓百官之辞也条狼氏所谓杀轘鞭墨者誓其属之辞也凡欲斋庄谨肃而已孰谓其法太苛哉
　　脩闾氏
　　下士二人胥一人徒十有二人
　　郑氏曰闾谓里门　疏曰二十五家之里门也　王氏曰里有门所以通往来扞制内外先王立官所以脩治其事故名修闾氏
　　掌比国中宿互者与其国粥而比其追胥者而赏罚之禁径逾者与以兵革趋行者与驰骋于国中者邦有故则令守其闾互唯执节者不几【粥音育胥读为偦】刘氏曰掌比国中宿互者谓检国中夜士之守宿也互谓行马以断夜行者也谓击柝以守门闾而更者也　郑氏曰粥养也国所游养谓羡卒也【介甫曰国粥谓行而粥物于国中者市官所不治故修闾氏比之】　刘氏曰国之羡卒使之什伍以追胥擒捕冦贼获多者赏之否者罚之郑氏曰禁径逾者兵革趋行者驰骋于国中者皆为其惑众也　刘氏曰邦有故大丧札及冦盗防奸非乗之以为变则今各守闾而互之以断出入唯有节者不防其行也
　　冥氏【冥如字】
　　下士二人徒八人
　　王氏曰先王仁民而爱物然猛兽以害其人则伤吾之仁必设官以攻之夫欲攻猛兽必有以使之冥然而不觉然后可获所以名官谓之防氏　杂説自防氏至庭氏十二官皆顺天时以去民物之害虽若伤残乃所以仁爱此天之肃杀之意故皆属于秋官王先生曰先王以善政生养天下之民其兴利也详其除害也悉观周礼所载道路一草木一鸟兽一昆虫小小利害或兴或除而秋官地官分矣凡兴利则地官主之凡除害则秋官主之迹人禁麛卵者与其毒矢射者而防氏掌攻猛兽穴氏掌攻蛰兽矣羽人以时徴羽翮于山泽之农而翨氏则攻猛鸟矣硩蔟氏掌覆夭鸟之巢庭氏掌射国中之夭鸟矣掌蜃敛互物蜃物以供闉圹之蜃而蝈氏则掌夫鼃黾防氏掌攻水虫剪氏掌除蠧物赤犮氏掌除貍虫矣稻人以沟荡水以浍泻水而雍氏则掌沟浍渎池之害于稼者矣山虞云凡窃木者有刑罚而柞氏掌攻草木矣草人云土化之法而薙氏则掌杀草矣遗人云十里有庐庐有饮食而野庐氏则掌令守涂地之人聚柝有相翔者诛之矣
　　掌设弧张为阱擭以攻猛兽以灵鼔敺之若得其兽则献其皮革齿湏备【敺丘于反】
　　王氏曰设弧以射之设张以伺之　刘氏曰弧张机弩罝罦之属　郑氏曰灵鼔六面鼓敺之使惊趋阱擭湏者頥下湏也备谓搔【注音爪】也　王氏曰非特为人除害又资其物之利用也
　　庶氏【庻读如药煑之煑章预反】
　　下士一人徒四人
　　郑氏曰庶者驱除蛊毒之言　王氏曰先王以善政养天下之民既繁且庶故设官以除毒蛊之害者谓之庶氏也
　　掌除毒蛊以攻説禬之嘉草攻之凡敺蛊则令之比之【蛊音古禬音溃】
　　刘氏曰蛊毒之病人非一种而下士一人者掌其方书治禁之法也以攻説禬之者用巫医以祝禁之也嘉草攻之者草有善制其毒者也　郑氏曰攻説祈名祈其神求去之也禬除也嘉草药物其状未闻攻之谓熏之　刘氏曰凡能敺蛊者随其方土所宜各有能者人有病焉则令呼之也及其用则比其优劣焉
　　穴氏
　　下士一人徒四人
　　郑氏曰穴氏主蛰兽所藏
　　掌攻蛰兽各以其物火之以时献其珍异皮革
　　郑氏曰蛰兽熊罴之属冬藏者也将攻之必先烧其所食之物于穴外以诱出之乃可得之也
　　翨氏【翨音翅】
　　下士二人徒八人
　　王氏曰翨鸟羽也鸟之飞在翨攻猛鸟者必攻其翅然后可获故名官曰翨氏
　　掌攻猛鸟各以其物为媒而犄之以时献其羽翮【掎居绮反翮户革反】
　　注疏猛鸟鹰隼之属若今取鹰隼者以鸠鸽置于罗网之下以诱之鸟来下则犄其脚　刘氏曰各以其物随其性之所宜非一物也或以鸠鸽之雏或以匹类但可媒而获之其法多矣　王氏曰掎之则系其足　王介甫曰攻猛鸟以除人物之害焉非特利其羽翮而已孟子曰鸟兽之害人者消然后人得平土而居之则正以除害为主也
　　柞氏【柞侧百反】
　　下士八人徒二十人
　　郑氏曰柞除木之名除木者必先刋剥之　王氏曰诗曰载芟载柞　王介甫曰先王之于林麓也设虞衡为厉禁以掌之又置柞氏攻之者欲其材木为用则设官为厉禁以养蕃之欲其地宅民稼穑则刋剥而化之帝省其山松柏斯兊柞棫斯拔则虞衡之官修焉作之屏之其菑其翳修之平之其灌其栵则柞氏之职用焉
　　掌攻草木及林麓夏日至令刋阳木而火之冬日至令刋隂木而水之若欲其化也则春秋变其水火凡攻木者掌其政令【刋若干反】
　　王氏曰积木曰林山足曰麓草木所生林麓之地皆可以宅民稼穑故柞氏掌攻治之　郑氏曰刋剥互言耳皆谓斫去皮　王氏曰夏日至至阳之日也阳木也以至阳之日刋而火之则不胜其阳而死且不肄焉冬至日至隂之日也隂木也以至隂之日剥而水之则不胜其隂而死且不肄焉凡木之生于山南则为阳生于山北则为隂其隂阳之气既偏胜矣又因至阳至隂之日而加以水火隂阳之盛气宜其死而不复生矣　疏曰山虞取其坚刄冬斩阳夏斩隂此欲死之故夏阳木冬隂木　王氏曰若欲其化则春秋变其水火者欲其化而为土也隂木尝以冬至之日水之矣至春又从而火之阳木尝以夏至之日火之矣至秋又从而水之则其蘖薄于隂阳相沴之气化而为土矣
　　薙氏【薙他计反】
　　下士二人徒二十人
　　郑氏曰书薙或作夷郑司农云掌杀草故春秋传曰如农夫之务去草芟夷蕴崇之谓薙读如鬀小儿头之鬀书或作夷此皆剪草也　刘氏曰掌薙五地之草以待耕种
　　掌杀草春始生而萌之夏日至而夷之秋绳而芟之冬日至而耜之若欲其化也则以水火变之掌凡杀草之政令【绳音孕】
　　疏曰此薙氏所掌治地从春至冬亦一年之事后年乃可种也　郑氏曰萌之者以镃基斫其生者夷之以钩鎌廹地芟之也　疏曰秋时草物含寔　郑氏曰含实曰绳芟其绳则实不成孰　刘氏曰所以灭其种也　郑氏曰耜之以耜测涷土刬之　王氏曰若欲其化也亦欲其化为土　郑氏曰以火烧其所芟萌之草已而水之则其土亦和羙矣月令季夏烧薙行水利以杀草加以热汤是其一时着之
　　硩蔟氏【硩读为擿它歴反蔟仓独反】
　　下士一人徒二人
　　王氏曰人情莫不欲吉而恶凶先王与民同吉凶之患则凡兆凶者皆在所去焉故设官掌覆夭鸟之巢而谓硩蔟氏硩言摘也蔟言巢也摘其巢而去之则夭鸟不复至矣
　　掌覆妖鸟之巢以方书十日之号十有二辰之号十有二月之号十有二嵗之号二十有八星之号县其巢上则去之【覆方复反夭音妖县音】
　　刘氏曰夭鸟者隂阳邪气之所生故欲妖怪而不祥于人间夜则飞腾所至为害若鬼车之类皆是　郑氏曰覆犹毁也方版也日从甲至癸也辰谓从子至亥也月从娵至荼也嵗从摄提格至赤奋若也星从角至轸也夭鸟见此五者而去　刘氏曰县诸其巢之上则众神临之正气之所萃也是以夭邪之物无所自存
　　剪人
　　下士一人徒二人
　　郑氏曰剪断灭之言也主除虫蠧者诗云实始翦商
　　掌除蠧物以攻禜攻之以莾草薫之凡庶蛊之事【蠧丁故反禜音咏莾亡荡反庶草预反】
　　郑氏曰蠧物穿食人器物者虫鱼亦是也攻禜祈名莾草药物杀虫者以熏之则死庶除毒蛊者蛊亦蠧之类也　疏曰是以蛊毒亦使剪氏除之
　　赤犮氏【友音跋赤如字又采昔反】
　　下士一人徒二人
　　郑氏曰赤犮犹言捇拔【捇音赤采昔反拔蒲八反】也主除虫豸自埋者　疏曰捇拔除去之也
　　掌除墙屋以蜃炭攻之以灰洒毒之凡隙屋除其貍虫【蜃市轸反洒色买反貍莫皆反】
　　郑氏曰除墙屋者除虫豸藏逃其中者　刘氏曰隙屋隙罅之间有虫豸蠼螋蜈蚣之类能螫毒人者郑氏曰蜃大蛤也捣其炭以坋之则走沃灰以洒之则死　疏曰埋藏之虫以屋孔穴之中故以隙屋言之
　　蝈氏【蝈古获反】
　　下士一人徒二人
</div>
    <div class="pagination">
<a href="周礼集说_page19.html">上一页</a><span>...</span><a href="周礼集说_page15.html">15</a><a href="周礼集说_page16.html">16</a><a href="周礼集说_page17.html">17</a><a href="周礼集说_page18.html">18</a><a href="周礼集说_page19.html">19</a><span class="current-page">20</span><a href="周礼集说_page21.html">21</a><a href="周礼集说_page22.html">22</a><a href="周礼集说_page23.html">23</a><a href="周礼集说_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
