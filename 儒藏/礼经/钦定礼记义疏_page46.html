<!DOCTYPE html>
<html>
<head>
    <meta charset="UTF-8">
    <title>钦定礼记义疏 - 第 46 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定礼记义疏 - 第 46 页/共 122 页</h1>
    <div class="content">　　余论虙氏曰礼未离于数故官于天而未能官天若夫离于数者道也范围天地而不过官天而不官于天矣圣人以道制礼而极其妙则又可以官天故曰礼乐眀备天地官矣
　　夫礼必本于天动而之地列而之事变而从时协于分艺其居人也曰养其行之以货力辞让饮食冠昏防祭射御朝聘【分音问养郑读义今如字冠去声朝音潮】
　　正义郑氏康成曰本于天本于大一与天之义也动而之地后法地也列而之事后法五祀五祀所以本事也变而従时后法四时也协合也言礼合于月之分货挚币庭实也力筋骸强者也不则偃罢　孔氏颖达曰上言礼从天地四时五行而生而教于人此下论人用之以行刑罚冠昏朝聘之等皆得其宜也动而之地祀社是也列而之事五祀是也变而従时即四时以为柄协于分艺即月以为量也辞让賔主三辞三让饮食飨食之属冠二十而冠昏三十而取射五射御五驭朝五年朝天子及诸侯自相朝聘比年小聘三年大聘　周氏谞曰本乎天者礼之象动而之地者礼之法列而之事事同则礼同变而从时时异则礼异协于分者礼之情协于艺者礼之文居人曰养莫非以养人之欲给人之求也行以货力数者则皆其见于度数之间者也礼之所以显舎度数何以哉　陈氏祥道曰列而之事者礼之称变而从时者礼之权　方氏慤曰上原礼之初此又眀礼之用上言官于天以见其自然此言居人以见其使然也方其本乎天静一而巳及其降而在地则离静而向于动散而在事则出一而成列以其有所之也则皆以之言之时无常而不可逆故曰变而従时分有多寡艺有能否各随力而施之乃协也冠昏防祭射御朝聘非货力辞让饮食不行故曰无财不可以为悦非强有力者不能行也　虙氏曰礼之体根于大一未分之前礼之用起于两仪既判之后惟其未分而浑沦故曰必本于大一惟其既判而定位故曰必本于天列而之事事详则礼详也变而从时时异则礼异也协于分不强其所无也协于艺不强其所不能也贫者不以货财为礼其协于分乎老者不以筋力为礼其协于艺乎　马氏睎孟曰居人曰养礼所以养人也荀子曰恭敬辞让所以养安礼义文理所以养情盖圣人之道寓于度数之间莫非顺性命之理而所以养人也货力以下非礼之尽特言行之大略而巳　叶氏适曰圣人知礼之所由本随而察其转变分列之际而贯彻于隂阳上下之交得其所以居斯人者而后货力辞让饮食冠昏防祭射御朝聘品节之序以行乎其间人伦既正人情既顺人义既眀使人知所以讲信脩睦而肌肤之防筋骸之束亦不至涣然而不相从岂不怡然有见于天人之通内外之合也哉　徐氏师曽曰行之以货财为资筋力为用辞让为实饮食为具四者礼之纬也冠以责成人昏以着代防以送终祭以追逺射以观德御以执役朝以相见聘以通问八者礼之经也
　　存疑郑氏康成曰养当为义字之误也下之为教令居人身为义孝经説曰义由人出　孔氏颖达曰王肃云家语作其居人曰养下言获而弗食食而弗肥宜是养字郑必破为义者以上言义之脩下言陈义以种也
　　案郑读养为义亦一説但不如王读养字之确
　　故礼义也者人之大端也所以讲信脩睦而固人肌肤之防筋骸之束也所以养生送死事鬼神之大端也所以达天道顺人情之大窦也故唯圣人为知礼之不可以巳也故壊国防家亡人必先去其礼【壊音怪防去声】
　　正义郑氏康成曰窦孔穴也去其礼言愚者之反圣人也　孔氏颖达曰上言礼为治理之本此言礼不可去之事孔穴物所出入礼义人所出入　虙氏曰礼之端始于辞让义之端始于羞恶然未可谓之大端惟合礼义之成体而不倚于一偏然后为人之大端养生送死事鬼神以礼而正故曰大端达天道顺人情以礼而通故曰大窦　马氏睎孟曰有礼则庄敬日强无礼则安肆日偸君子知谨于礼义则手足有所措耳目有所加进退揖让有所制肌肤筋骸所以固也养生所以饰驩送死所以饰哀事鬼神所以饰敬其道非一而礼义为之大端礼义出于天先王因之以达天道礼义出于人先王因之以顺人情降衷自天受中自人达者所以眀之顺者所以因之也吴氏澄曰人身肤最外肌次之筋次之骸最内以
　　肌防肤以筋束骸四者之聚为身有礼义则凡讲説皆信实之言凡脩为皆睦婣之行形体皆庄重坚固而不怠惰放肆也其于人伦则生事葬祭孝敬追慕亦惟此礼义为大端绪也人情之动有爱恶哀乐喜惧之情以礼义治之则发皆中节无所乖戾所谓顺也情极其顺则不违天所与我之性而上达于天道矣三言所以先敬身中眀伦终尽性至命三者皆礼义之功惟圣人能知礼之不可不为而不巳于为也壊乱之国防败之家亡身之人惟不知礼而去之故至此　蒋氏君实曰礼以辨义义以起礼其理相因其用相成所以为万善有为之要而人道待以自立也自其有诸己而不违谓之信自其施诸人而不隔谓之睦惰慢邪辟之气或设于身体此信之不讲也乖争陵犯之气或见于接物此睦之不脩也圣人设礼义以教天下使民践履浃洽一毫非僻之念非礼之动有所检束而不敢自肆于平居然后交际之时不至血气用事而攘臂而动色兹所以必讲信脩睦而固人肌肤之防筋骸之束与然圣人为礼非苟然也反人以还天亦本天以治人彼生有养而死有葬物本天而人本祖是人道之大端也天也吾固因之以为常孩提而知爱及长而知敬颡泚于亲之不蔵父子有隠而无证是人情之大窦也天也吾亦顺之而不拂人情礼由天道出顺人情正以达天道也徐氏师曽曰上大端犹言根本节目之大者下大端则其中之事也此言礼义关人之成败讲信脩睦以待人固防束以正己二者必以礼义否则伪妄不诚安肆日偷矣眀则养生送死幽则祭祀鬼神二者亦以礼义否则生死不安鬼神不享矣达天道而惇庸之顺人情而节文之二者亦以礼义否则昧天道拂人情矣所谓人之大端如此惟圣人聪眀睿知能知其为大端而不可巳故待人正巳事幽眀通天人各得其宜而致蔵身之固也彼败国之君防家之主亡身之夫皆以先去其礼之故耳
　　通论陈氏祥道曰前于礼义言纪言器言柄此又曰端者纪以言其所张器以言其所用柄以言其所执端以言其所始也
　　故礼之于人也犹酒之有糵也君子以厚小人以薄【糵鱼列反】
　　正义郑氏康成曰皆得以为羙味性善者醇耳　孔氏颖达曰酒因麴糵则成无麴糵则不成以眀礼不可巳之故君子譬精米嘉器其味醇小人譬麤米敝器其味醨盖君子性识纯深得礼而弥深厚小人智虑浅薄得礼自虚薄也　陈氏祥道曰糵之于酒厚则醇薄则醨醇则久醨则壊礼之于人厚则君子薄则小人君子则安小人则危善为酒者戒其醨而务为醇善为人者戒其小人而务为君子　吴氏澄曰君子者贤人也虽未能如圣人之知礼然比之小人则厚矣小人者鄙夫也虽未至如壊国防家亡人之去礼然比之君子则薄矣
　　通论黄氏干行曰人品不同大约有此四等不已于礼者圣人也厚于礼者君子也薄于礼者小人也去礼者下愚也
　　总论吴氏澄曰顺人情三字为此条之体要自此至终篇皆演此顺字之意
　　案此以上复承承天之道而申言之以眀治人情所以必由此之意
　　故圣王脩义之柄礼之序以治人情故人情者圣王之田也脩礼以耕之陈义以种之讲学以耨之本仁以聚之播乐以安之【治平声耨奴豆反】
　　正义郑氏康成曰治者去瑕秽养菁华也礼耕和其刚柔义种树以善道学耨存是去非类也仁聚合其所盛乐安感动使之坚固也　孔氏颖达曰此论圣人脩礼义治人情以至大顺之事柄谓执持而用之者土地是农夫之田人情是圣王之田农夫用耒耜和其刚柔圣人用礼正其上下农夫耕毕以美种种之人情既正以善道教之去草养苗则苗善去非存是则情善苗稼既孰当本此爱惜之心以聚集所收勿为费散劝课既行当本此仁恩和亲聚集善道使不废弃农夫收获既毕布其欢乐共相饮食以安美之圣人既劝民善道备足又説乐感动使其勤行善道保宁坚固也　陈氏祥道曰脩礼以耕所以开其心陈义以种所以纳之正讲学以耨所以去其非本仁以聚所以充其徳播乐以安所以成其道　方氏慤曰义者所操有宜而不可失故言柄礼者所行有节而不可乱故言序礼义本出于人心而或至无礼无义心动而情乱之也圣人脩其柄与其序还以治人之情而巳礼者事之始犹耕之治荒芜故言脩义者事之宜犹种之因地宜故言陈学所以为巳犹耨之去苗害故言讲仁者爱也仁则聚之犹获乐者乐也乐则安之犹食礼恶其壊故曰脩义欲其眀故曰陈学欲其辨故曰讲仁以立人非本不立故曰本乐以和民非播不和故曰播　应氏镛曰情者心之动也养之不善则荒秽不治而可欲之善塞矣然仁义礼智根于心其善端本无穷也圣王以人情之不治为巳责犹农夫以百亩之不易为巳忧则因其自具之理而加以顺治之力礼之有序犹耕之有畔义之有节犹种之有列书曰若稽田既勤敷菑惟其陈脩是也学探千古羣圣之奥而思索问辨以求其正犹耨之去草而耘治益精也仁总百行万善之全而滋养培植以丰其成犹获之揫敛而收取无遗也乐具五音六律之节而动荡发越以宣其和犹既获之余安坐以食而熙暤自如也　吴氏澄曰凡日用常行如曲礼少仪内则使之习行持守防检其情则情不荡炽犹以耒耜开垦其田使不荒既习行其事又必敷陈其义使眀于当然者之所以然则通晓理趣而善端滋长犹开垦之后种以嘉禾渐渐生长萌芽也巳通晓其义又必博考前言往行审问慎思分辨是非不惑于非义之义犹苗生之后耨去其草而独存其苗也礼耕义种学耨其事非一而本在一心及其久也理之万殊聚于一而心德浑全矣是之谓仁然由利仁欲造安仁之域非用力所可到惟当涵养以俟其自化惟乐以养人性情变人气质有不自知其至于安者　陈氏澔曰讲学以耨博而求之不一之善所以得一本万殊之理本仁以聚约而防之于至一之理所以造万殊一本之妙本仁聚之利仁之事播乐安之安仁之事礼耕义种入德之功学之始条理也仁聚乐安成徳之效学之终条理也讲学居中以贯通前后自始至终于仁义礼乐无不讲及其成也则礼义之功着于前仁乐之效着于后
　　通论叶氏适曰得礼义之本要而后能通人情通人情而后能治人情人情可治则德性全而道化成自尧舜以及文武其治道所以大被于天下者盖其脩仁义礼乐之实而播诸事为必有中于人情之防相与俯仰出入动荡流通其情之异趋者同向者皆得以旁皇周浃于其中一人之放辟不専行而天下之取舎得公是焉是以不待刑禁而自治也故论礼者以人情为圣王之田非若后世以情为不羙以礼为强制筑千丈之防遏奔放之流使其噤黙不得逞而后从我而为礼义也
　　案此言圣王治人之情非言君子脩已进徳之序也然欲所治之人皆入于圣又不可不以脩巳进徳之序通之若民则可使由之不可使知之谨庠序之教申之以孝弟之义便是讲学有睢麟之意行周官之法便是本仁十三舞勺成童舞象乡饮入学皆歌诗合乐使之咏歌以养性情舞蹈以养血脉皆是播乐民日迁善而不知谁为之即安也
　　故礼也者义之实也协诸义而协则礼虽先王未之有可以义起也
　　正义郑氏康成曰协合也合礼于义与义不乖剌则礼虽未有可以义起作也　孔氏頴达曰以下广眀上三者相须之事以义起者如将军文氏之子也张子曰人情所安即礼也故礼可由义起　黄氏敏求曰须合义乃合礼有未立之礼取合宜之义起作之　周氏谞曰义以生礼礼以节义故义为礼所自生而礼为义所自成也　陈氏澔曰礼者义之定制义者礼之权度礼一定不易义随时制宜故协合于义而当为者虽先王未有此礼可酌于义而创为之通论方氏慤曰礼虽作乎外而义则资之以成体故此以礼为义之实义虽由乎内而礼则用之以制宜故礼器以义为礼之文【案礼器云义理礼之文对忠信礼之质非以礼为义之质义为礼之文】　陈氏祥道曰义以礼为实礼以义为文合于义则礼斯合矣故庙门非待吊之所而文氏行之【案彼言待于庙正以其不迎于庙门也解误难以引证本义】説骖非为赙之宜而孔子行之纯俭可以従众嫂溺可以手援故荀子曰礼以顺人心为本也凡非先王之礼而顺人心者皆礼也孟子以礼为义之节文而此以礼为义之实盖义去而为礼礼行而为义二者迭为文实也论语曰义以为质礼以行之此义出而为礼也礼器曰义理礼之文此礼行而为义也
　　存疑孔氏颖达曰义以脩饰为礼之华故礼是义之实　黄氏曰礼者尊卑升降亲疏之节义者合宜当理指的之称有礼而不合宜是有名而无实譬诸鲁侯之习仪非知礼也　马氏睎孟曰礼者义之实义者礼之华礼所以体常义所以尽变
　　案礼时为大宜次之称次之制礼之初不就天理上权衡烂熟礼如何制故礼必以义为柄然方权衡时义尚处于虚到品节既定其义乃确然可见故礼乃义之实前之制礼既因义而起则后之用礼又当以义为权故礼虽未有而义所当然又可以起礼也若如黄説则是义者礼之实非礼者义之实矣孔以义为礼之饰马以义为礼之华都説向外邉不合陈义以种本义
　　义者艺之分仁之节也协于艺讲于仁得之者强【分音问】正义郑氏康成曰艺犹才也有义则人服之　庾氏蔚之曰艺者审其分仁者宜得节皆须义以断之孔氏颖达曰艺才也仁施也人有才能又有仁施非义裁制则过失故须义乃得分节也　张子曰艺业也谓事业也　应氏镛曰义者事物之断制裁节也区别众理条分缕析而各有攸当得之者强举无以胜之也故曰义者天下之制　陈氏澔曰艺以事言仁以心言事之处于外者以义为分限之宜心之发于内者以义为品节之制协合其事理之宜也讲于仁商度其爱心之亲踈厚薄而协合于行事大小轻重之宜一以义为之裁制焉上好义则民莫敢不服故得义者强
　　存疑陈氏祥道曰六艺非义则杂仁非义则荡处艺以义然后有所别处仁以义然后有所节以义为艺之分故能协于艺以义为仁之节故能讲于仁　马氏睎孟曰艺者言乎其材也材出于性成于人材有长短小大而义者所以宜之四端均出于性而有所宜而成之尤在于义仁虽在内而义者所以讲之而见于外外有以讲于仁内有以合于艺则义之道得矣义得乎道则人望而畏之故曰自胜之谓强案此艺乃树艺之艺即所谓耕之种之耨之也圣王人情以为田治情而不当乎人心物理之自然未有能治者也学以讲乎人心物理之宜而后耕而种种而耨各得其宜前所云功有艺协于分艺意皆相贯初非于上脩礼讲学之外别添六艺技艺也
　　仁者义之本也顺之体也得之者尊
　　正义郑氏康成曰有仁则人仰之　孔氏颖达曰义能与仁为节仁能与义为本交相须也仁者施生故为顺之体　应氏镛曰仁者义理之统宗防元也包含万象莫测其际得之者尊举无以尚之也故曰天下之表强者挺然不屈于物之下犹有物我之对人有畏心焉尊则超然于物之上不见物我之间人有敬心焉　吴氏澄曰譬之木然各有枝节为义共一根本为仁故曰仁者义之本顺乎天理畧无违逆中节之和也由全体之中发而为中节之和全体之中仁也大用之和顺也故仁为顺之体天爵之尊众善之长故得仁者尊　陈氏澔曰上文言礼者义之实此言仁者义之本实以散体言本以全体言犹之木焉従根至枝叶皆生意此全体之仁従一本至千枝万叶先后大小各有其宜各有其序其宜者义其各有序则散体之礼也
　　故治国不以礼犹无耜而耕也为礼不本于义犹耕而弗种也为义而不讲之以学犹种而弗耨也讲之以学而不合之以仁犹耨而弗获也合之以仁而不安之以乐犹获而弗食也安之以乐而不达于顺犹食而弗肥也【耜音似种之用反获户郭反】
　　正义郑氏康成曰无耜则耕无以入弗种则嘉禾无自生弗耨则草不除苗不植弗获则无以知收之丰荒不食则无以知味之甘苦弗肥者其功不见也孔氏颖达曰前陈圣人礼耕以至乐安此又显譬之见圣人为教反覆相因虽奏乐于仁人而不使知达至顺之理亦为未善也　方氏慤曰耜者治田之具礼者治国之具耕所以种禾而生之义所以达礼而行之达嘉种而除其害者耨之事眀大义以胜其非者学之事耨之勤将以有获学之勤将以有聚仁言聚也获言获也食有所养而享其利焉乐有所乐而安其仁焉食之养人期于体之肥乐之和期于体之顺而巳前言陈义此变言本者凡种皆以立本也前言本仁此变言合者以人本仁也于顺又言达者自上趋下无不达也　马氏睎孟曰仁者顺之体乐者顺之成播乐以安顺在其中矣犹恐不足以极顺之至故又以食之肥推言之　应氏镛曰上既合田事始终而正言之以眀成效之大全此复分析而反言之以尽其节目之纤悉也　吴氏澄曰此反解上文而以顺为极也治国谓治一国之人情合之以仁谓合聚众理于一心仁而未能安是犹与仁为二也成于乐而安于仁则与仁为一矣仁者体之全于内顺者用之逹于外仁之体虽全而顺之用未逹犹内腹虽充而外体未肥故必达于顺而后为礼义治情之极功也　陈氏澔曰此反譬以申前意其序不可乱而功不可缺如此
　　存疑蒋氏君实曰此数者似有次第本无间断若有后先本无彼此至安之以乐则孟子所谓乐则生生则恶可巳也安而不达于顺食而不至于肥宁有是理哉
　　案安乐后须有涵养工夫然后可以达顺蒋谓安时即可达顺失之矣
　　四体既正肤革充盈人之肥也父子笃兄弟睦夫妇和家之肥也大臣法小臣亷官职相序君臣相正国之肥也天子以德为车以乐为御诸侯以礼相与大夫以法相序士以信相考百姓以睦相守天下之肥也是谓大顺
　　正义孔氏颖达曰肤革外薄皮革肤内厚皮徳为车用孝弟以自载也乐为御用要道以行之　陈氏祥道曰四体以和顺而正然后肤革充而盈父子以天性而笃兄弟以同气而睦夫妇以异姓而和天子德教加于百姓故以德为可行之车而以乐为行车之御诸侯制节谨度故以礼相守大夫非法不言非道不行故以法相序士则忠信不失故以信相考庶人则谨身而巳故以睦相守　又曰一器而工聚焉者车也疏数疾徐有度数存焉者御也车者器也御者人也徳者实也乐者文也车非御不运徳非乐不彰王氏安石曰徳无不容以乐章之车无不载以御
　　行之　方氏慤曰正各适其安佚之正也父子以慈孝而相厚兄弟以友恭而相亲夫妇以刚柔而相济大臣非不亷以所任者大亷不足尽之小臣非不法以所守者小不足以挠法也法则不倍亷则不窃矣设官以效职分职以守官则相序而不乱君以礼使臣臣以忠事君则相正而不阿乐以德为体德以乐为用诸侯以下非无徳也惟天子之徳乃刑于四海非无乐也惟天子之乐乃兼乎四夷徳大而乐备也诸侯以制节为事制节莫如礼大夫以循道为事循道存乎法士以事人为事事人存乎信百姓以相亲为事相亲存乎睦礼恶其离故言与法恶其乱故言序信欲其成故言考睦欲其不失故言守　刘氏彞曰至此则圣学之极功成已成物合外内之道故谓之大顺大顺则无为而治矣　蒋氏君实曰肤革充盈在四体既正之后非养小体而失大体也家之肥在伦理非求富足而弃礼义也国之肥在纲纪非竭民以自私厉民以自养也以徳为车示有所运也以乐为御示有所执也以礼相与谨邦交也以法相序乐不失职也以信相考有诸巳而不欺也以睦相守出入相友守望相助也宁有一物不得其所一民不被其泽哉故曰大顺顺天理也逆人欲也
　　存异郑氏康成曰车或为居　陈氏澔曰播乐安之以前皆成巳之功大学明明徳之事达之于顺以后方是成物之功大学新民之事
　　案此言圣王之治人情皆成物之事但成物必自成巳出耳陈氏分为两截未安
　　总论徐氏师曽曰故圣王至此六节又因治情而申言之
　　案此以上承治人之情而极言之以眀礼正则天下国家可得而正之意
　　大顺者所以养生送死事鬼神之常也故事大积焉而不苑竝行而不缪细行而不失深而通茂而有间连而不相及也动而不相害也此顺之至也【苑郁通又音蕴缪音谬】正义郑氏康成曰常谓皆有礼用无匮乏也言人皆眀于礼无有蓄乱滞合者各得其分理顺其职也熊氏安生曰此据天下万事有大有细有深有通有连有动人皆眀礼顺则竝得其宜　孔氏颖达曰前眀国家之顺皆局有条目此更总説其事一切生死鬼神无不用顺为常也　刘氏彞曰生者不失其养死者不失其礼亡者不失其祀化起于一家而周徧乎四海有条而莫之紊也不曰大积而不苑竝行而不缪细行而不失哉深而通言教之洽而至于化深以尽其性通以正其情也茂而有闲言徳茂乎躬而用之有尊卑之差亲疎之间也连而不相及人人各尽其性上下各异其仪也动而不相害作于礼者必归于义也　王氏曰此极言大顺之理万防日来庶事总至其大积者然也以顺处之各有其序可无苑结矣威福竝用刚柔迭施其竝行者然也以顺施之各得其宜可无错缪矣一嚬一笑下之休戚系焉一好一恶众之向背系焉其细行者然也以顺行之可无过失矣幽逺谓之深其势易隔惟顺则其情必通众多谓之茂其势易杂惟顺则其分有间连则易以相干惟顺则同而异不相及也动则易以相违惟顺则异而同不相害也天下之大顺至此极矣　吴氏澄曰养生送死事鬼神人道之始终备矣各以其礼不悖于道是之谓常常则顺反常则非顺故大顺者人道之常
　　存异孔氏颖达曰事大天子事也万防辐辏而应之有次第竝行诸侯来朝也四方随时贡赋竝陈而不错缪细行大夫士出聘也天子不遗小国之臣是不失也深谓九州之外地在逺荒而通贡王庭茂谓万国贡赋庭实茂宻而以国相次小则让大不相及入也万乗龙趋千乗雷动不相妨害也
　　案事字所该甚广孔分天子诸侯大夫士且专以朝聘言凿而无当
　　故眀于顺然后能守危也故礼之不同也不丰也不杀也所以持情而合危也【杀去声】
　　正义郑氏康成曰守危能守自危之道也君子居安如危小人居危如安易曰危者安其位者也天子至士名位不同礼亦异数所以拱持其情合安其危孔氏颖达曰守危谓以危戒慎而自守保也天子至士贵贱宜顺故礼不得同　方氏慤曰礼所以辨异惟其不同故见于形名度数之间者宜杀则不可丰宜丰则不可杀惟其称而巳　徐氏师曽曰贵贱有等故礼制不同宜俭者不可丰宜隆者不可杀凡此礼制之顺所以维持人情不使骄縦保合上下不使危乱也
　　故圣王所以顺山者不使居川不使渚者居中原而弗敝也用水火金木饮食必时合男女颁爵位必当年德用民必顺故无水旱昆虫之灾民无凶饥妖孽之疾故天不爱其道地不爱其寳人不爱其情故天降膏露地出醴泉山出器车河出马图凤皇麒麟皆在郊棷龙在宫沼其余鸟兽之卵胎皆可俯而闚也则是无故先王能脩礼以达义体信以达顺故【句】此顺之实也【渚之汝反颁音班当去声孽鱼列反棷薮通沼之绍反卵力管反胎土才反闚窥同】
　　正义郑氏康成曰小洲曰渚广平曰原山者利其禽兽渚者利其鱼盐中原利其五谷使各居其所安不易其利劳敝之也民失其业则穷穷则滥用水谓渔人以时渔为梁春献鼈蜃秋献龟鱼也用火谓司爟四时变国火以救时疾及季春出火季秋纳火也用金谓丱人以时取金玉锡石也用木谓山虞仲冬斩阳木仲夏斩隂木饮食谓食齐视春时羮齐视夏时醤齐视秋时饮齐视冬时男女当年谓媒氏令男三十而娶女二十而嫁爵位当徳谓司士稽士任进退其爵禄也用民必顺谓不夺农时昆虫螟螽之属也言大顺之时隂阳和嘉瑞出人情至也膏犹甘也器谓若银瓮丹甑也【孔疏银瓮丹甑援神契文】马图龙马负图而出【孔疏伏羲氏有天下龙马负图出于河遂法之画八卦】棷聚草也沼池也是无故言非有他事使之然实犹诚也尽也　熊氏安生曰天不爱道百神受职也地不爱宝百货可极也人不爱情不独亲其亲子其子也三才协应诸瑞骈臻岂无故而然脩礼以为人情防范达义使民宜之体信自治其情反身而诚达顺即达天下之情而家国天下无不肥也　孔氏颖达曰此更广説顺也既欲其顺故随所居而安之不夺其宿习使各保其业恒丰而不敝困也此下言行顺以致太平之事器车礼纬斗威仪云其政太平山车垂钩注山车自然之车垂钩不揉治而自圆曲也鸟兽不畏人故卵胎可俯而闚　陈氏祥道曰居川原不易因地之利以顺之用水火金木饮食因天之时以顺之年徳必当因人之理以顺之　方氏慤曰用水必时若稻人以潴畜水而待旱以防止水而待潦书谓抚于五辰此独不言土以饮食见之盖饮食土所生故也用民必顺顺其析因夷隩之事而用之也水则伏隂所致旱则伏阳所致凡此主天降言之故曰灾凶言嵗之多疫饥言食之不足妖生于反常孽生于不正此主人罹言之故曰疾无灾无疾以隂阳之顺故也　马氏睎孟曰山川之势异而髙下之习不同原渚之势殊而水陆之居不一圣人因其所利而利之顺其所居而居之推其详则凡居材必因天地寒暖燥湿皆所以顺民也年有髙下故合男女必当其年所以顺隂阳之理也德有厚薄故颁爵禄必当其徳所以顺贵贱之等也四民之业不同先王顺之而不易四时之物不一先王顺之而不夺故曰用民必顺　应氏镛曰用水不止如注所言若蔵冰颁冰止水荡水之属皆是五十服官亦当年而徳为主问名纳采亦度徳而年为主　张子曰达义须在脩礼达顺须当体信今虽义有所分苟不以礼则不能成义心虽欲顺苟不诚实亦不能达顺　朱子曰体信是忠达顺是恕体信是无一毫之伪达顺是发而中节无一物不得其所聪眀睿知皆由此出是自诚而眀意思　又曰信是实理顺只是和气体信是致中底意思达顺是致和底意思　陆氏佃曰天以道与我地以寳与我人以情与我岂有所私于我哉亦以积累之厚如上所云故也夫所谓顺在彼不在此然太平无象若祥瑞者特以是为证而巳　吴氏澄曰上顺之至举一世而言此所以顺本于礼义治人情之君师而言
　　总论叶氏梦得曰天地人物流通无间一念之差朕兆至微而飞流彗孛草妖木怪之遽见者人拂其常则天地万物之理亦为之变动也此念反正则星退反风应不旋踵矣况圣人本仁义礼乐以致大顺之治又能体信以逹此顺天地定位民物由道岂不宜哉后世人君舍人言天不善其政治以和物化反求物祥以为政治之美本末倒置矣礼运一书始有感于大道之行而原礼之所由起中言礼之运转分别以极于损益变革事为之际其归极于大顺而卒章复以体信达顺眀其致顺之由盖欲知感天地理民物道在此而不在彼也其防深矣
　　案篇中言礼极其盛矣而要不外本天道以治人情之一言盖在天为道在人则为天命之性性率而为情而每乗于气质之偏又物欲之私附于性以汨之则天命之本然者失矣圣人本天道以治人情所以继天立极极之大顺而天地位万物育脩道之功与天命一矣此气运之无常而圣人主之以有常也












　　钦定礼记义疏卷三十三
<经部,礼类,礼记之属,钦定礼记义疏>
　　钦定四库全书
　　钦定礼记义疏卷三十四
　　礼器第十之一
　　正义孔氏颖达曰案郑目録云名为礼器者以其记礼使人成器之义也此于别録属制度
　　通论张子曰礼运云者语其达也礼器云者语其成也　又曰礼器则大矣修性而非小成也运则化矣达顺而乐亦至焉尔　方氏慤曰形而上者谓之道形而下者谓之器道运而无名器运而有迹则礼运言道之运礼器言器之用而已道散而为器故继礼运而后有礼器焉　陈氏澔曰器有二义一是学礼者成德器之美一是行礼者明用器之制芮氏城曰器易立成器以为天下利之器
　　礼器是故大备大备盛德也礼释回増美质措则正施则行其在人也如竹箭之有筠也如松柏之有心也二者居天下之大端矣故贯四时而不改柯易叶故君子有礼则外谐而内无怨故物无不怀仁鬼神飨德【措七路反又作厝箭节见反筠于贫反贯古乱反柯古何反】
　　正义郑氏康成曰礼器言礼使人成噐如耒耜之为用也人情以为田修礼以耕之是也大备自耕至于食之而肥释犹去也回邪僻也质犹牲也措置也箭篠也端本也竹箭松柏四物于天下最得气之本或柔韧于外或和泽于内用此不变易也人之得礼亦犹然也外谐内无怨人协服也怀归也　孔氏頴达曰此一节论礼能使人成器则于外物无不备既得成器又能备足是盛德也释回以下用礼为器以耕人情之事筠是竹外青皮人之备德由于有礼如竹箭四时葱翠由外有筠也人经夷险不变其德如松柏陵寒郁茂由其内心贞和也贯经也外谐内无怨者言君子内外俱美故能与一切物相谐与人无怨也鬼神聪明正直依人而行物既怀仁故神亦飨德也　张子曰礼器言礼大体完备若成器然措则正者言不动思虑放下无事时亦不失于正谓未行者皆正也施则行是利用也必大备乃利用释回増美质此闲邪而存其诚也　方氏慤曰人禀五行之秀气则其质未始不美也然或不美者蔽于回邪以损之尔故释回然后可以增美质也然礼之于人岂能予之以其所无哉亦因其所有以増之耳　陈氏澔曰以礼为治身之器故能大备其成人之行
　　案器者各适其用之意言先王制礼于身则饮食言语服饰威仪于人则父子君臣夫妇兄弟宾客于事则冠昏丧祭射御朝聘于地则闱闼乡党宗庙朝廷其厚薄崇卑内外大小莫不各适其用成器如是则大备矣此圣人尽性以尽人性尽物性之盛德也美质谓忠信天之生人有善无恶故质无不美者惟物欲之回邪日蒙其上而性之质以漓礼也者所以释去其回邪而又使之无过不及以增其美质故措之身则身正如松柏之有心礼即其心也施之事则事行如竹箭之有筠礼又其筠也礼之备美如此故君子有礼外则国可治内则家可齐明而物怀其仁幽而神飨其德学礼如是则圣人之盛德亦庶几之矣
　　先王之立礼也有本有文忠信礼之本也义理礼之文也无本不立无文不行
　　正义郑氏康成曰言必外内具也　孔氏颖达曰忠者内尽于心信者外不欺于物内尽于心故与物无怨外不欺物故与物相谐礼虽用忠信为本而又须义理为饰得理合宜是其文也
　　通论陈氏祥道曰下曰甘受和白受采忠信之人可以学礼此忠信所以为礼之本孔子去麻冕以从众则适于义从拜下以违众则归于理此义理所以为礼之文也
　　案此一节总提其纲忠信本也松柏之心也所谓美质也义理之文竹箭之筠也以増美质而释回不待言矣
　　礼也者合于天时设于地财顺于鬼神合于人心理万物者也是故天时有生也地理有宜也人官有能也物曲有利也故天不生地不养君子不以为礼鬼神弗飨也居山以鱼鼈为礼居泽以鹿豕为礼君子谓之不知礼
　　正义郑氏康成曰鬼神所祀事有德也【孔疏鬼神是有德之人死乃祀为鬼神礼合人心故得顺鬼神】天时地利人官物曲言皆有异天不生谓非其时物也【孔疏若寒瓜夏橘及李梅冬实之属】地不养谓非此地所生【孔疏若山之鱼鼈泽之鹿豕】不顺其乡之所有谓之不知礼也　孔氏颖达曰忠信为本易见而义理为文难覩故此以下广説义理为文之事合天时即依于四时及丰俭随时也财物也所设用物为礼各是其土地之物也鬼神助天地为化祀之必顺不滥逆也合天防地顺于鬼神又与人心符合其礼乃行天之四时各有所生若春荐韭卵夏荐麦鱼是也地之分理各有所宜若高田宜黍稷下田宜稻麦是也人官有能若司徒奉牛司马奉羊及庖人治庖祝治尊俎是也物曲有利若麴糵利为酒醴丝竹利为琴瑟言皆有异也　方氏慤曰以阳生于子故祀天于冬之日至以阴生于午故祀地于夏之日至以饮养阳气故飨禘于春以食养阴气故食尝于秋此礼所合于天时者也黍稷之馨足以为簠簋之实水土之品足以为笾豆之荐货无常以示逺物之致币无方以别土地之宜此礼所设于地财者也天高故燔柴于坛地深故瘗埋于坎魂归于天故焫萧以求阳魄归于地故祼鬯以求阴此礼所顺于鬼神者也以人莫不有男女之别故制为冠昏之礼莫不有君臣之分故制为朝觐之礼莫不有追逺之心故制为丧祭之礼莫不有合欢之情故制为燕飨之礼此则合于人心者也火田不于昆虫未蛰之时罻罗必在鸠化为鹰之后獭祭鱼然后虞人入泽梁豺祭兽然后田猎此则理万物者也　徐氏师曾曰以天所不生地所不养之物而行礼则逆天时反地财君子不以为礼而鬼神亦不飨之矣如鱼鼈水物也而居山者用之鹿豕山物也而居泽者用之此则地所不养而用之者非所谓设于地财矣故君子谓之不知礼鬼神岂肯飨之乎言地财则天与人物可知
　　案此承上义理之文言礼必用物而所用之物必因天所生地所养乃合于人心顺于鬼神而万物各得其理也此曷故哉盖天时之有生地理之有宜与人官之有能物曲之有利俱有一定而不能相通者故必因天所生地所养之物乃合人心而君子以为知礼亦顺鬼神而鬼神飨之也不然用非其物则君子直谓之不知礼矣
　　通论刘氏彛曰礼以致其敬为本不求物之难得也故顺天时之所生宜地理之所养从风土之所能随物曲之所利污尊匏爵凷桴土鼔苟竭其诚上帝可飨也
　　故必举其定国之数以为礼之大经礼之大伦以地广狭礼之薄厚与年之上下是故年虽大杀众不匡惧则上之制礼也节矣【狭音洽上下之上时掌反杀色戒反徐所例反匡音恇又丘往反】正义郑氏康成曰定国之数谓地物所出多少大伦谓贡赋之常差薄厚用年之丰凶也杀谓谷不熟匡犹恐也节言用之有节也　孔氏颖达曰经法也伦犹例也制礼先书其国内所生物多少定数以为大法又宜随地广狭为贡赋之差又须随时省敛众之不恐并由君上制礼有节故也
　　通论陈氏祥道曰举其定国之数以为礼之大经则王制所谓必于歳之杪五谷皆入然后制国用者是也礼之大伦以地广狭则王制所谓用地小大是也礼之薄厚与年之上下则王制所谓视年之丰耗是也　方氏慤曰王制以三十年之通制国用量入以为出虽有凶旱水溢民无菜色正谓是也　应氏镛曰定国犹立国也总千七百国之所出而受其九贡九赋之所入此其一定之数所以为天下之大计而礼之大经亦定矣天秩五礼其常而不变者皆经也至于大国贡重列国贡轻损用二簋萃用大牲其广狭随地所出厚薄随天所生则有不定者焉所谓伦也年有上有下此在天之天也年虽大杀而众不匡惧此在我之天也上谨于制节则所约者一己所裕者一国矣
　　礼时为大顺次之体次之宜次之称次之尧授舜舜授禹汤放桀武王伐纣时也诗云匪革其犹聿追来孝天地之祭宗庙之事父子之道君臣之义伦也社稷山川之事鬼神之祭体也丧祭之用賔客之交义也羔豚而祭百官皆足大牢而祭不必有余此之谓称也【称尺证反后皆同革纪力反】
　　正义郑氏康成曰言圣人制礼所先后也时言受命改制度也革急也犹道也聿述也【孔疏并尔雅释言释诂文】言文王改作者非欲急行己之道乃追述先祖之业来居此为孝也伦之言顺也体天地人之别体也【孔疏神是天之别体社稷山川是地之别体鬼是人之别体兼云天者社稷山川虽形属地精灵上通于天也】义之言宜人道之宜也足犹得也称称牲体之大小而为俎官指助祭者而言百喻众也【孔疏大夫士无田则荐以羔豚无田则无助祭者故曰喻众】　孔氏颖达曰因上制礼得节故以下诸事皆由礼洽天时也揖让干戈于礼中最大故云时为大虽合天时又须顺序既时且顺又须小大各有体别虽有体别又须行之各当其宜称犹足也行礼须各自称足也下又释上文尧舜授人汤武救民皆时使之然也诗大雅文王有声之篇言文王改作丰邑亦时使之然也今诗本革作棘犹作欲聿作遹　叶氏适曰圣人于天下之所未尝有者独以身先或授受或诛伐皆能措斯人于安治所谓时也天未明地未察宗庙未严父子未亲君臣未从待礼而定所谓伦也其于社稷山川鬼神也有所则象而报事焉专为门霤广为蜡腊无不在矣所谓体也丧祭用焉賔客交焉所谓义也寡不必不足多不必有余诸侯大夫各守其分所谓称也　方氏慤曰天之运之谓时人之伦之谓顺形之辨之谓体事之义之谓宜物之平之谓称
　　案时变动而不居非后天奉天者不能及故时为大顺体宜称则循理守法者可能故递次之尧舜禅让汤武征诛皆以奉天而引聿追来孝之诗者王者为天之子所谓事天如事亲也郊社禘尝孝慈仁敬先后有自然之序故曰伦社稷山川诸鬼神尊卑有定故曰体防凶祭吉各有其用大賔小客各有其交必当于义故曰宜羔豚举其小大牢举其大即祭之用牲以明各有所称下又推广言之以明礼之无往非称也
　　诸侯以龟为寳以圭为瑞家不寳龟不藏圭不台门言有称也
　　正义郑氏康成曰瑞信也诸侯执瑞孤卿以下执挚阇者谓之台【孔疏两边筑阇为基基上起屋曰台门阇者谓之台尔雅释宫文　案台门门两旁筑土为台其中阙然故谓之阙台上悬象以观示人巍然而高故谓之象魏又谓之两观】　孔氏颖达曰此还明上经称次之事也诸侯有保土之重须占详吉凶故得以龟为寳圭五等玉也诸侯受封于天子天子与之玉为瑞书云辑五瑞又云班瑞于羣后是也家卿大夫也大夫卑轻不得寳龟故臧文仲居蔡为僭卿大夫不得执玉故不得藏圭诸侯有保捍之重故为台门而大夫轻故不得也言有称者结上得不得各有所称也
　　存疑郑氏康成曰古者货贝寳龟大夫以下有货耳易曰十朋之龟【孔疏古者货贝以贝为货若今之用钱为货也贝有五种案食货志王莽作金银龟贝钱布之品名曰寳货大贝四寸八分以上一朋直二百十六文壮贝三寸六分以上朋直五十文幺贝二寸四分以上朋直三十文小贝一寸二分以上直十文各以二枚为一朋不盈寸二分漏度不得为朋枚直三文是为货贝五品又以龟为寳易损六五云或益之十朋之龟郑注引尔雅云一曰神龟四灵之一二曰灵龟天龟也三曰摄龟地与四方之龟也四曰寳龟所谓青黑縁者五曰文龟六曰筮龟七曰山龟八曰泽龟九曰水龟十曰火龟食货志云元龟尺二寸直比大贝十朋公龟九寸以上比壮贝十朋侯龟七寸以上比幺贝十朋子龟五寸以上比小贝十朋　案此则文龟诸侯得用之大夫即卜亦用筮龟以下耳】　孔氏颖达曰此云家不寳龟案三正记白虎通天子之龟尺二寸诸侯一尺大夫八寸者彼谓卜龟士亦有龟故士丧礼卜宅是也【案大夫不能无卜而藏龟则僭故屈原卜居往就大卜郑詹尹而所用之龟亦非寳龟也大夫如此士更可知龟亦可以为币故旅币无方龟为前列非寳龟外又有币龟也】
　　案申言义理有此五者而末于称重言之见称之尤不可少以起下章
　　礼有以多为贵者天子七庙诸侯五大夫三士一天子之豆二十有六诸公十有六诸侯十有二上大夫八下大夫六诸侯七介七牢大夫五介五牢天子之席五重诸侯之席三重大夫再重天子崩七月而葬五重八翣诸侯五月而葬三重六翣大夫三月而葬再重四翣此以多为贵也【介音戒后皆同俗读古贺反非重直龙反下同翣所甲反】
　　正义郑氏康成曰豆之数谓天子朔食诸侯相食及食大夫【孔疏以下大夫六豆上大夫八豆皆是食飨大礼明天子诸侯亦是大礼故云朔食及相食也】公食大夫礼曰宰夫自东房荐豆六设于酱东此食下大夫而豆六则其余着矣【孔疏下大夫六豆设于堂上则天子公侯之豆亦设于堂上可知】聘礼致饔饩于上大夫堂上八豆设于户西则凡致饔饩堂上之豆数亦如此【孔疏此证上大夫八豆公食大夫礼亦有八豆之文必引聘礼者以聘礼是致饔饩礼欲见食与饔饩堂上豆数同】周礼公之豆四十其东西夹各十有二侯伯之豆三十有二其东西夹各十子男之豆二十有四其东西夹各六【孔疏皆周礼掌客文其陈于堂上及东西夹此郑以意量之也　陈氏祥道曰礼器之豆数用数也掌客之豆数陈数也】诸侯七介七牢者周之侯伯也大夫五介五牢者侯伯之卿使聘者也周礼上公九介九牢侯伯七介七牢子男五介五牢【孔疏今言七举中言之】聘义所云上公七介侯伯五介子男三介乃谓其使者也【孔疏大行人凡卿大夫士之礼各下其君二等侯伯七介七牢故卿大夫五介五牢亦举中言之也其介数得各下其君二等君牢则以爵等五等之卿同牢今言五牢者惟据侯伯之卿降君二等其余牢礼则否】天子葬五重者谓抗木与茵也葬者抗木在上茵在下【孔疏古者椁累木于其四边上下不周致茵于椁下所以借棺从上下棺之后又置抗木于椁之上所以抗载于土　案仪礼言器方陈时茵在后若用则先茵以借棺既下棺乃于上加抗木加席皆以覆棺也】士丧礼下篇陈器曰抗木横三缩二加抗席三加茵用疏布缁翦有幅亦缩二横三此士礼之一重者【孔疏证此经葬重之义也下棺之后先加折于圹上以承抗席折犹屐也方凿连木为之盖如牀缩者三横者五无篑于上加抗木抗木之上加抗席三此为一重茵者借棺外下缛用浅色缁布为之每将一幅辄合缝为囊将茅莠及香草着其中如今有絮缛也而缩二横三毎为一重也】以此差之上公四重【孔疏豆数及棺之重数上公与诸侯不同今诸侯既三明上公四重也】　孔氏颖达曰天子诚深孝笃故立庙以多世为称诸侯大夫德转薄故庙少为称士一庙据下士为言若适士则二庙也天子豆二十有六者尊者宜备味也【皇氏曰天子庶羞百二十品笾豆各六十此云二十六堂上数也堂下东西夹各十七】诸公上公也诸侯侯伯子男也十六十二谓更相朝时堂上之豆数上下大夫或八或六皆谓主国食使臣堂上之豆数介副也牢大牢也诸侯朝天子天子以大牢礼赐之也介及牢不云天子者天子无介牢礼无等及为賔客之事也诸侯之席三重者谓相朝时宾主皆然也尊者须温厚故多重乃称也葬五重者尊者宜坚固故多重也八翣者尊宜多鄣蔽以称之也三重六翣者五等同也卑于王故鄣蔽少再重四翣者大夫又卑故从而少饰也此以多为贵者结上文也　陈氏祥道曰多少者礼之数大小高下者礼之度文素者礼之容是虽所设之不同皆縁情以制宜随宜以为贵以求其称而已其言以多为贵则先之以庙而继之豆介牢席者先神后人之序也由豆介牢席而继之以葬者养生送死之序也　方氏慤曰诸侯牢介谓朝天子之礼卿大夫牢介谓诸侯使聘天子之礼止言诸侯之席三重则通五等可知言大夫再重则兼卿可知凡此尊者多而卑者少故曰以多为贵　许氏曰庙祧之设非特以诚深孝笃独隆于天子也盖以天下有王尊祖亲祢之道当如是也堂上正羞非以备味多品独宜于天子也不如是无以极九州之美备四时之和也牢介异数席重异宜与葬月之或七或五抗茵柳翣之数五与三八与六天子诸侯之仪其间不能以寸圣人乃惓惓致意焉盖以为明嫌表微舍是无以自见也
　　通论陆氏佃曰天子朝践八豆馈食八豆又加豆八羞豆二所谓二十有六者此与自公以下虽有加豆羞豆不数方隆天子以多为贵故也亦其加豆羞豆有降杀春秋传曰楚子入飨于郑加笾豆六品是也又聘礼云凡致礼皆用其飨之加笾豆则笾豆非飨盖少诸公倍上大夫朝事八馈食八诸侯倍下大夫朝事六馈食六上大夫八朝事之豆也下大夫六去茆菹麋臡公食大夫宰夫自东房荐豆六韭菹醯醢昌本麋臡菁菹鹿臡是也以差次推之馈食之豆四既夕礼脾析蠯醢葵菹蠃醢是也下士馈食之豆二冠礼丧礼特牲馈食葵菹蠃醢士笾有栗脯而已余论许氏曰死生终始之际圣人严焉况至尊至贵而可忽于此乎七日而殡七月而葬必诚必信而庸有悔焉质之周制含襚币玉小宰受之乡遂绋引司徒治之大丧殡葬必以大臣涖之者所以示天下之严且重也矧夫未殡之始复之用衣裳也芗之用鬯也寒之用槃冰也枕之用角枕楔之用角柶也敛之用圭璋琥璜璧琮也必七日而殡焉及其葬也水兕之周于杝梓也菆龙之加于椁帱也竁之用窆器也葬之用鸾车象辂也必七月而葬焉盖欲诚信乎此也
　　辨正孔氏頴达曰礼有正羞庶羞故公食大夫礼设韭菹醯醢六豆设于酱东是正羞也将食正羞庶羞设于稻南膷臐膮牛炙之等十六豆谓之庶羞又掌客云公豆四十又云食四十则豆盛正羞食谓庶羞也是庶羞与正羞别此上大夫八豆下大夫六豆皆为正羞而天子二十六豆亦为正羞故熊氏以为正羞醯醢百二十罋之等但不知堂夹若为陈列皇氏以为庶羞其义非也仪礼之例一种席皆称重故燕礼注云重席重蒲筵是也若余经虽异席亦称重则此经是也凡席有两则称二重有一则称一重与棺重别也　陆氏佃曰天子之席五重书曰敷重篾席敷重笋席则凡王席重设行苇传曰设席重席也周官司几筵设莞筵纷纯加缫席画纯加次席黼纯席皆重设是以谓之五重凡礼对文则别散文则通筵或谓之席席亦或谓之筵也又天子五重诸侯三重筵皆单设席则重也大夫再重有筵则席亦单设无加席则筵盖重尔公食大夫礼曰蒲席常缁布纯加萑席寻帛纯萑席盖亦单设大射仪曰司宫兼卷重席设于宾左此筵亦重设也是以谓之重席谓之重席则无异席可知而郑氏谓公食大夫孤为宾则莞筵纷纯加缫席为画纯是不知司几筵加缫席重设主诸侯三重席言之公食大夫加萑席主大夫再重言之萑席单设而已盖如是而知诸侯之席三重大夫再重也又曰凡翣天子戴璧诸侯戴圭盖首戴玉非大夫以下事也
　　有以少为贵者天子无介祭天特牲天子适诸侯诸侯膳以犊诸侯相朝灌用郁鬯无笾豆之荐大夫聘礼以脯醢天子一食诸侯再大夫士三食力无数大路繁缨一就次路繁缨七就圭璋特琥璜爵鬼神之祭单席诸侯视朝大夫特士旅之此以少为贵也【犊音独本亦作特朝直遥反下同灌古乱反鬯丑亮反脯音甫醢音海繁步干反琥音虎璜音黄单音丹】
　　正义郑氏康成曰天子无介无客礼也【孔疏为宾用介天子以天下为家既不为宾客故无介也】灌献也一食再食三食谓告饱也食力谓农工商也大路繁缨一就殷祭天之车也【孔疏殷犹质以木为车乗以祭天谓之大路】周礼王之五路玉路繁缨十有二就金路九就象路七就革路五就木路翦繁鹄缨圭璋特朝聘以为瑞无币帛也【孔疏聘礼曰聘君以圭夫人以璋典瑞云公执桓圭侯执信圭伯执躬圭诸侯相见及朝天子亦无束帛是朝聘以为瑞无币帛也】琥璜爵者天子酬诸侯诸侯相酬以此玉将币也【孔疏琥璜非爵名故知是送爵案聘礼礼宾之币束帛乗马又致飨以酬币又致食以侑币则诸侯于聘宾惟用束帛乗马皆不用玉今琥璜送爵故知是天子酬诸侯诸侯自相酬也】大夫特士旅之谓君揖之孔氏颖达曰祭天特牲者天神尊贵质故祭止一
　　特牲也诸侯事天子如天子事天故天子廵狩诸侯奉膳亦止用牛而已诸侯相朝谓五等诸侯自相朝也天子祭天不用鬰鬯诸侯膳天子亦无郁鬯而自相朝朝享礼毕未飨食之前主君酌郁鬯之酒以献宾示相接以芬芳之德不在殽味也案司仪职云凡诸公相为宾将币毕云傧亦如之郑云傧谓以郁鬯礼宾也大夫聘礼以脯醢者大夫出使行聘礼毕主国礼之酌以酒而又有脯醢是须味稍多也天子一食者食湌也尊者以德为饱不在食味故每一湌辄告饱待劝之乃更湌诸侯再食而告饱大夫士德转少告转疏故少牢特牲皆三饭告饱也食力者代耕力作以得食以饱为度不须告劝故湌无数也繁马腹带缨鞅也染丝而织之曰罽五色一帀曰就就成也言五色帀则一成大路车既朴素故马亦少饰止一就也次路殷之第三路供卑用故就多也然郊特牲云大路一就先路三就次路五就而此云次路七就郑注郊特牲以此云七为误圭璋玉中之贵也特谓不用他物媲之表德特达不加物也琥璜是玉劣于圭璋者也不特达附爵乃通鬼神单席神道异人不假多重自温故也诸侯视朝谓日出视诸臣之朝也大夫则君人人揖之士则不问多少共一揖之也凡此尊者少而卑者多故曰以少为贵也陈氏祥道曰大夫之德尊而士之德卑德尊者寡故特揖德卑者众故旅揖而巳
　　通论陆氏佃曰天地之祭各两牲有降之者有祀之者燔柴于泰坛瘗埋于泰折实牲体焉所以降之在始祭之时也扫地而祭羞牲体焉所以祀之在正祭之时也故牛人曰凡祭祀共其享牛求牛享牛祀神之牛求牛降神之牛也降神之牛于天则骍犊于地则黝牲各从其类也祀神之牛于天用苍地用黄各象其功也此经特牲盖言享牛而巳灌以为礼而已未有笾豆之荐故周官笾人掌四笾自朝事而下余论孔氏頴达曰天子无介其实余事亦有介故鬯人共介鬯是天子临鬼神使介执鬯也案大行人云上公三礼再祼而酢则诸侯朝天子天子灌用郁鬯此特云诸侯相朝者据以少为贵诸侯于天子无郁鬯诸侯相朝则设郁鬯欲见卑者礼多故也案仪礼特牲有九饭少牢十一饭郑云诸侯十三饭天子十五饭此云一饭再饭与彼不同此据食毕更加饭之数也大夫士之下惟有工商农故知食力是工商农也若对文言之则庶人食力故晋语云士食田庶人食力工商食官也　周氏谞曰飨至于酬爵则礼成矣圭璋春夏迎气之玉有生物之意琥璜秋冬迎气之玉有成物之意有生物之意故不待礼成而特达于天子有成物之意故必待礼成然后附爵而通夫天地之大德曰生故聘义曰圭璋特达德也
　　辨正方氏慤曰殷尚质故就之少者为大多者为次周则以多为贵焉故玉路十有再就然郊特牲言先路三就次路五就彼所谓五就指继先路之次路也此所谓七就指继次路而又次者也顾命于革路象路通谓之次路且自上而下降杀以两由一以至三三以至五五以至七固其理也以周路之有五则殷路固不止于三矣徐氏师曽曰圭璋瑑圭璋也长八寸圭以享王璋以享后二王之后所用虽曰圭以马璋以皮然皮马不上堂是独用也陈可大以圭璋为朝王后之玉不知诸侯朝用命圭享天子用璧享后用琮皆非圭璋也琥璜玉之卑者爵酒器也子男享诸侯用琥璜必待送酬爵之时献绣若黼而将之不特达也鬼神异于人不假多重以为温暖故单席黄叔旸乃谓此王席非鬼神而引周礼以证之然周礼王席三重祀先王酢席亦如之则非单席明矣案周礼求牛或以为求得即用即索牛也或以为绎祭之牛旧説郊特牲谓祭天一牛以半燔柴以半正祭陆谓用两牛夫牛人凡祭祀三字所包者广庙祭则以求牛为绎祭之牛可也若郊祭则以享牛为正祭之牛此特牲是也求牛为燔柴所实牲体之牛求牛用而不卜享牛卜而后用必无一牛而可两半用者旧説未确陆説自明
　　有以大为贵者宫室之量器皿之度棺椁之厚丘封之大此以大为贵也【量音亮皿命景反】
　　正义方氏慤曰周官典命宫室以命数为节自上公至子男或以九或以五各有差此宫室以大为贵也天子之路弓斗房皆谓之大此器皿以大为贵也尊者之棺四重卑者止于一重椁则周于棺此棺椁以大为贵也周官冢人以爵等为丘封之度此丘封以大为贵也量言所容度言所至互相备也车旂之属谓之器不可谓之皿笾豆之属谓之皿亦可谓之器积土言之曰丘度土言之曰封丘必高封则不必高也
　　案今本此节注疏皆阙伏生大传天子之堂广九雉公侯七雉伯子男五雉皆三分其广以二为内考工记言明堂度九尺之筵东西九筵南北七筵宗庙路寝同制则宫室之量可知器皿则未闻棺椁丘封详丧记月令
　　有以小为贵者宗庙之祭贵者献以爵贱者献以散尊者举觯卑者举角五献之尊门外缶门内壶君尊瓦甒此以小为贵也【散悉旦反觯支豉反缶方有反甒音武】
　　正义郑氏康成曰凡觞一升曰爵二升曰觚三升曰觯四升曰角五升曰散【孔疏皆韩诗説文】五献子男之飨礼也【孔疏凡王飨臣及其自相飨行礼献数各随其命子男五命故知五献是子男】壶大一石瓦甒五斗【孔疏汉礼器制度文也此瓦甒即燕礼公尊瓦大也】缶大小未闻也易曰尊酒簋贰用缶【孔疏今以小为贵近者小则逺者大缶在门外则大于壶矣易坎卦六四爻辞】　孔氏頴达曰案特牲云主人献尸用角佐食洗散以献尸是尊者小卑者大天子诸侯及大夫皆献尸以爵无贱者献以散之文礼文散亡略不具也特牲主人献尸用角下大夫也崔氏云特牲少牢礼尸入举奠觯是尊者举觯特牲主人受尸酢受角饮是卑者举角此是士礼天子诸侯祭礼亡文不具也凡飨有酒其列尊之法缶盛酒在门外壶在门内君尊谓子男尊也瓦甒云君尊则壶缶但饮诸臣也不云内外则陈之于堂人君面尊专惠也　方氏慤曰献谓献之于尸也举谓自举而饮也贵贱以位言尊卑以体言献爵者主人献散者佐食主人之与佐食则有贵贱之别焉故以位言之举觯者皇尸举角者主人皇尸之与主人特有尊卑之别尔故以体言之
　　通论孔氏颖达曰今韩诗説爵尽也足也觚寡也饮当寡少觯适也饮当自适也角触也不能自适触罪过也散讪也饮不能自节为人所谤讪也总名曰爵其实曰觞觞者饷也觥亦五升所以罚不敬觥廓也所以着明之貌君子有过廓然明着非以饷不得名觞　陆氏佃曰燕礼司宫尊于东楹之西两方壶岂所谓门内壶者邪公尊瓦大在尊南南上岂所谓尊瓦甒者邪士旅食于门而两圜壶岂所谓门外缶者邪圜壶虽非缶其陈设之序则然
</div>
    <div class="pagination">
<a href="钦定礼记义疏_page45.html">上一页</a><span>...</span><a href="钦定礼记义疏_page41.html">41</a><a href="钦定礼记义疏_page42.html">42</a><a href="钦定礼记义疏_page43.html">43</a><a href="钦定礼记义疏_page44.html">44</a><a href="钦定礼记义疏_page45.html">45</a><span class="current-page">46</span><a href="钦定礼记义疏_page47.html">47</a><a href="钦定礼记义疏_page48.html">48</a><a href="钦定礼记义疏_page49.html">49</a><a href="钦定礼记义疏_page50.html">50</a><a href="钦定礼记义疏_page51.html">51</a><span>...</span><a href="钦定礼记义疏_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
