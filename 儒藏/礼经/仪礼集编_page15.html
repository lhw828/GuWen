<!DOCTYPE html>
<html>
<head>
    <meta charset="UTF-8">
    <title>仪礼集编 - 第 15 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 15 页/共 159 页</h1>
    <div class="content">


　　赞告具揖妇即对筵皆坐皆祭荐黍稷肺
　　注曰赞者西面告馔具也壻揖妇使即席荐菹醢敖氏曰赞揖妇使即席者以主此礼故也祭荐黍稷肺释上所谓祭者此也祭荐以菹擩于醢而祭也张氏曰其祭之序由近及逺肺指祭肺非举肺也世佐案告具告于主人也揖妇不言主人可知也敖以为赞者揖非皆皆夫妇也至是云皆坐则向者夫之即席犹立也
　　赞尔黍授肺脊皆食以湆醤皆祭举食举也
　　注曰尔移也移置席上便其食也皆食食黍也以用也用者谓用口啜湆用指醤
　　敖氏曰惟尔黍者夫妇各有二敦故但取其尊者而食之凡尔敦者皆右之于席上经特于少牢礼见之授肺脊兼举而授之也皆受以右手惟饭时则左执之也賛授夫于馔南西面妇则于馔北东面皆讶受之皆食谓一饭也以湆醤皆谓之未食举故用此安食耳举谓肺脊以具先食举之因名之曰举祭谓振祭哜之一饭乃祭举异于馈食礼也食举谓啗之再饭三饭则皆食举不复以湆醤矣
　　郝氏曰尔迩通近也
　　三饭卒食
　　注曰卒巳也同牢示亲不主为食起三饭而成礼也敖氏曰三饭而卒食其逺下馈食之礼与士之馈食九饭而止饭犹食也或言食或言饭随文便耳不言賛者受肺脊文省
　　赞洗爵酌酳主人主人拜受赞戸内北面答拜酳妇亦如之皆祭
　　注曰酳潄也酳之言演也安也潄所以洁口且演安其所食酳酌内尊【张氏曰内尊尊于室中北墉下者也】
　　疏曰壻拜当东面妇拜当南面少牢答拜注云在东面席者东面拜在西面席者南面拜故知妇拜南面若赞答妇拜亦于戸内北面也【従句读节本】
　　敖氏曰洗爵洗于庭也酳之言也继也其字従酉葢既食之而复继之以酒故因以为名取其酒食相续之意也此拜受者皆在席戸内戸内之西也祭谓祭酒凡酳皆坐受爵
　　赞以肝从皆振祭哜肝皆实于菹豆
　　注曰肝肝炙也饮酒宜有肴以安之
　　敖氏曰以肝从谓以肝俎从于酒而进之二肝葢共俎而进本赞则缩执之振祭者执而振动之以为祭也此亦以肝擩于盐乃振祭肝从之法少牢馈食礼偹之矣
　　郝氏曰振以手挥振使净洁如振币之振后凡言振祭仿此所哜之余以实于盛菹之豆
　　张氏曰従犹继也振犹举也
　　卒爵皆拜
　　注曰妇拜见上篇见母章此篇妇见奠菜一章及内则女拜尚右手下【世佐案注手下下字刋本脱今従通解补下谓従注也】敖氏曰卒爵而拜拜其饮已之赐也
　　赞答拜受爵
　　敖氏曰受爵出奠于篚乃复洗他爵以升
　　世佐案答拜各答一拜也亦于戸内北面賛答拜下不云妇人拜是不侠拜矣不侠拜者以其礼轻故也
　　再酳如初无从
　　张氏曰如初者如自賛洗爵以下至答拜受爵但无从为异无从不以肝従也
　　三酳用巹亦如之
　　注曰亦无従也
　　敖氏曰至是乃用巹者昬礼将终示以合体相亲之意也亦如之者亦如初而无従也
　　张氏曰酳爵不袭賛受爵即返之于篚别取爵再酳三酳则用巹也
　　赞洗爵酌于戸外尊入戸西北面奠爵拜皆答拜坐祭卒爵拜皆答拜兴
　　注曰赞酌者自酢也
　　敖氏曰三酳乃自酢变于常礼也自酢之礼代人酢己耳洗爵者象其为己洗也奠爵拜者象受也夫妇皆答拜则象同酢之也兴谓夫妇也上戸字疑衍下云赞酌外尊则可见矣
　　郝氏曰酌戸外尊不敢参内尊也入戸入室戸西北面拜兼拜两席也
　　世佐案戸外尊即上席所谓尊于房戸之东者也言戸外所以别于室中也下不言戸文省耳
　　主人出妇复位
　　注曰复尊西南面之位
　　敖氏曰主人出为将説服于房也妇但当説服于室故不出惟变位而已
　　乃彻于房中如设于室尊否
　　注曰彻室中之馔设于房中为媵御馂之彻尊不设有外尊也
　　敖氏曰彻之者亦賛也如设于室谓其馔与席之位也亦皆东西相乡
　　主人説服于房媵受妇説服于室御受姆授巾
　　注曰巾所以自洁清
　　敖氏曰于房于室男女宜异处亦重防也
　　郝氏曰説脱同夫妇皆脱礼服也巾帨也姆授授妇也
　　世佐案下记云姆施衿结帨帨即巾也至是与服俱脱故姆还以授之使之不忘父母之戒云尔
　　御衽于奥媵衽良席在东皆有枕北止
　　注曰衽卧席也妇人称夫曰良孟子曰将覸良人之所之止足也古人止作趾
　　疏曰衽于奥主于妇席使御布妇席使媵布夫席此亦示交接有渐之义曲礼云请衽何趾郑云卧问趾明衽卧席也布同牢席夫在西妇在东今乃易处者前者示隂阳交防有渐今取阳往就隂也【从通解节本】郝氏曰良良人至是始成夫妇焉称良戚之也止趾同北止趾向北首向阳也
　　张氏曰设衽曰衽犹置尊曰尊布筵曰筵也上文媵受主人服御受妇服此御衽妇席媵衽夫席皆与媵御沃盥交义同
　　主人入亲説妇之缨
　　注曰入者従房还入室也妇人十五许嫁筓而礼之因着缨明有系也葢以五采为之其制未闻
　　疏曰缨有二曲礼云女子许嫁缨示有従人之端也即此説缨之缨也内则云男女未冠筓者总角衿缨此幼时缨也皆与男子冠缨异故云其制未闻【従集説节本】
　　敖氏曰主人亲説之者明此缨为己而系也亦示亲之
　　烛出
　　注曰昏礼毕将卧息
　　媵馂主人之余御馂妇余赞酌外尊酳之
　　注曰外尊房戸外之东尊
　　敖氏曰食人之余曰馂此馂之位媵当东面而长者在南御当西面而长者在北略如少牢馈食者之位也不洗而酌略贱也此酳之仪惟拜受拜送而已不拜既爵
　　媵侍于戸外呼则闻
　　注曰为尊者有所徴求今文侍作待
　　敖氏曰媵虽妇之従者然自妇至之后凡主人有事皆媵为之此待于戸外乃不使御而使媵者亦主于夫也
　　郝氏曰呼谓有事召呼呼则闻释所以侍于戸外之义
　　右妇至成礼








　　仪礼集编卷三
<经部,礼类,仪礼之属,仪礼集编>
　　钦定四库全书
　　仪礼集编卷四
　　龙里县知县盛世佐撰
　　士昏礼第二之二
　　夙兴妇沐浴纚筓宵衣以俟见
　　注曰夙早也昬眀日之晨俟待也待见于舅姑寝门之外古者命士以上年十五父子异宫
　　敖氏曰士妻之纚筓宵衣犹士之冠端也内则言子事父母服端又云妇事舅姑如事父母则宵衣者亦士妻事舅姑之常服耳妇之始嫁即以此服见而不为之加者昬礼不至于舅姑也
　　郝氏曰沐浴洁敬之至也纚筓脱次也宵衣解见前不敢纯衣纁袇降如姆服缷靡丽示执役也
　　张氏曰此下言昏之明日妇见舅姑賛者于舅姑堂上醴妇妇馈舅姑于室舅姑飨妇舅姑飨妇家送者凡五节
　　世佐案纚筓宵衣士妻之正服次纯衣纁袇为始嫁而加盛饰焉耳事己则复其常也
　　质明赞见妇于舅姑席于阼舅即席席于房外南面姑即席
　　注曰质平也房外房戸外之西
　　敖氏曰见者通言于舅姑使得见也阼席亦西南舅姑即席亦立于席也
　　郝氏曰舅席在阼示为主也姑席在东房戸外南面为内主也
　　妇执笲枣栗自门入升自西阶进拜奠于席
　　注曰笲竹器有衣者其形葢如今之筥籚矣进拜者进东面乃拜奠之者舅尊不敢授也
　　敖氏曰笲枣栗二物同一器也门舅姑寝门也始执笲用二手及拜时则惟右手执之凡妇人之拜以左掌据地故右手执物而可以拜也内则曰凡女拜尚右手
　　郝氏曰笲竹盘盛枣栗也贽也升自西阶不敢由阼也手捧贽进至舅席前东面立古妇人拜不着地故执贽拜而后奠于席
　　舅坐抚之兴答拜妇还又拜
　　注曰还又拜者还于先拜处拜妇人与丈夫为礼则侠拜
　　张氏曰抚抚枣栗笲也抚之者示受也
　　世佐案还旋通妇还盘旋以辟不敢当舅拜也
　　降阶受笲腵脩升进北面拜奠于席姑坐举以兴拜授人
　　注曰人有司姑执笲以起答妇拜授有司彻之舅则宰彻之
　　疏曰公羊传云枣栗云乎腵脩云乎枣栗取其早自谨敬腵脩取其龂龂自脩也【従杨氏图节本】
</div>
    <div class="pagination">
<a href="仪礼集编_page14.html">上一页</a><span>...</span><a href="仪礼集编_page10.html">10</a><a href="仪礼集编_page11.html">11</a><a href="仪礼集编_page12.html">12</a><a href="仪礼集编_page13.html">13</a><a href="仪礼集编_page14.html">14</a><span class="current-page">15</span><a href="仪礼集编_page16.html">16</a><a href="仪礼集编_page17.html">17</a><a href="仪礼集编_page18.html">18</a><a href="仪礼集编_page19.html">19</a><a href="仪礼集编_page20.html">20</a><span>...</span><a href="仪礼集编_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
