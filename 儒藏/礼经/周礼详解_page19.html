<!DOCTYPE html>
<html>
 <head>
  <meta charset="utf-8"/>
  <title>
   周礼详解 - 第 19 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼详解 - 第 19 页/共 28 页
  </h1>
  <div class="content">
   钦定四库全书
　　周礼详觧卷二十三
　　宋　王昭禹　撰
　　小祝掌小祭祀事侯禳祷祠之祝号以祈福祥顺丰年逆时雨寜风旱弥烖兵逺辠疾
　　【大祝掌六祝之词以事鬼神示则祭祀之大者也非祀大神享大鬼祭大示皆祭祀之小者也大祝祝官之长以下大夫为之故所掌者大小祝祝官之贰以中士为之故所掌者小侯以候福之至者也禳以却祸之方来者也祷先事而求之也祠以后事而报之也言小祭祀事而继之以侯禳祷祠之祝号则小祭祀所奉祀者亦祝号而已故并侯禳祷祠言之也祈福祥则大祝所谓吉祝也神之所为谓之祸福天之所降谓之烖祥耗则为祸衍则为福逆则为灾美则为祥祈福祥则欲有福而无祸有祥而无灾也顺丰年则大祝所谓顺祝也丰年出于天先天而致之者王也后天而顺之者祝也逆时雨寜风旱则大祝所谓年祝也时雨以候而知之也故逆之风旱阳亢之过也故寜之弥烖兵逺辠疾则大祝所谓祀祝也灾天患也兵人难也故弥以止之辠自贻之毒也疾疠气之作也故逺以避之凡此莫非神之所使也小祝掌侯禳祷祠之祝号则为之候福而却灾先事而求后事而报固其宜也然则祝者陈信于鬼神而无媿词者也于是六者岂徒尚其虚拘之文哉盖人事尽矣则所以相之者小祝之官与有力也不偹其本而从事其末则祝之者岂有补哉曰有徳之君内外不废上下无怨动无逆事其祝史荐信无愧心矣是以鬼神用享国受其福祝史与焉】
　　大祭祀逆齍盛送逆尸沃尸盥赞隋赞彻赞奠凡事佐大祝大丧赞渳设熬置铭及设道齍之奠分祷五祀大师掌衅祈号祝有冦戎之事则保郊祀于社凡外内小祭祀小丧纪小防同小军旅掌事焉【齍音咨盥音管】
　　【齍盛王所以亲耕而自致者在是考大祭祀小祝则逆之所以尊之也五官奉牲而六宫之人奉齍则牲事尊于齍矣故大祝逆牲而小祝逆齍盛大者其事畧小者其事详故大祝逆尸而小祝送逆尸送徃而迎来也不曰迎而曰逆者犹逆暑谓之逆所以尊之也盥所以致洁沃尸盥则尸盥而为之沃也赞隋则大祝所谓隋衅而小祝则赞之也赞彻则大祝既祭令彻而小祝于彻又赞之也赞奠司尊彝奠爵而小祝赞之也凡事佐大祝以其职主于贰大祝故凡事皆佐之也大丧赞渳则王始崩大祝以肆鬯渳而小祝赞之也熬熬谷也丧大记所谓熬君四种八筐是也设熬则设于棺旁所以惑蚍蜉也铭铭旌也铭旌者识之使不忘焉檀弓曰铭明旌也盖以死者为不可别故以其旗识之爱之斯録之矣及设道齍之奠分祷五祀者道齍之奠谓行奠也既夕礼所谓设大遣奠是也分祷五祀则分遣奠之牲体以祷五祀者也盖王生在宫出必告五祀故而行以祷之也王有七祀而此止言五祀则司命大厉王平日出入未尝告焉故也大师掌衅祈号祝则左传所谓军行祓社衅鼓祝奉以从之也盖军行杀牲以血衅鼓以御妖衅而求其所防焉故谓之衅祈小祝则号启焉而后祝也有冦戎之事则保郊保神壝之在郊者祀于社不在郊无所事故祀之而已保郊所以防患祀社所以弭兵大祝以大名官故所掌皆事之大者小祝以小名官故祭祀丧纪防同军旅皆掌其事之小者焉尊卑之辨也】
　　丧祝【不解】
　　甸祝掌四时之田表貉之祝号舍奠于祖庙祢亦如之师甸致禽于虞中乃属禽及郊馌兽舍奠于祖祢乃敛禽禂牲禂马皆掌其祝号【甸音田貉莫驾反舎音释属音烛禂音诛又音祷甸与田同以包地而田则谓之甸甸祝掌田之祝号而已故甸祝名官貉师祭也设表以祭故谓之表貉甸所以教战春搜夏苖秋狝冬狩表貉以祭甸祝则掌其祝号也师甸皆以迁祖行视民以用命也见新传师甸用师以田也师甸致禽于虞中乃属禽山泽之虞也及郊馌兽者司马也舍奠于祖祢则由田而祭也敛禽敛而入于公也禂牲则欲牲之众大也禂马则欲马之强壮也禂牲马之祝号皆甸祝掌之故曰皆掌其祝号余见传】
　　诅祝掌盟诅类造攻说禬禜之祝号作盟诅之载辞以叙国之信用以质邦国之剂信
　　【歃血自明以诏明神者盟也以言相与要之鬼神者诅也类造攻说禬禜则大祝之六祈也夫先王之于民涖之以信则上不敢为欺道之以正则下不敢为伪不正者莫从也不信者莫与也于其所不能免者然后因其情而为之节文焉可使由而不可使知也诅祝之于祝号如此非矫正也不然则君子屡盟乱是用长侯诅侯咒靡届靡究与列国之盟诗人所刺而春秋所以讥也盟诅之词载之于策则谓之盟诅之载词国之信用谓王国为载词以使人信而用之而有先后之叙故曰以叙国之信用邦国之用此也则有剂焉以信其约故谓邦国之剂信既约之于神而又有剂焉以信其约如此则民之欺伪无敢施矣谓之信用谓之剂信则以信之由中出者盟诅亦以辅其自然而已茍自信不足而盟诅之词亦安用哉是岂先王之意乎彼荀况不明乎此乃曰盟诅不及先王之人也又安足与言周官之政事】
　　司巫掌羣巫之政令若国大旱则帅巫而舞雩国有大烖则帅巫而造巫恒祭祀则共匰主及道布及蒩馆凡祭事守瘗凡丧事掌巫降之礼【匰音丹蒩子都反瘗于例反】
　　【国语曰古者民神不杂民之精爽不携贰者而又能齐肃衷正其智能上下比义其圣能光逺宣朗其明能光照之其聪能聴彻之如是则明神降之在男曰觋在女曰巫以字法考之巫之字从工从二人从工者通上下也从二人者人为人交神也觋之字从巫从见女为人交神盖以弗觌其见也巫而已盖神降之在男曰巫在女曰觋通而言之皆巫矣楚语之言则是而其谓在男曰觋在女曰巫则误矣神降之然后在男曰巫在女曰觋故男巫女巫皆不豫为员数司巫则为羣巫之长故掌羣巫之政令雩旱祭也阳亢在上阻隂而旱帅巫而舞雩所以动达隂中之阳也帅巫女巫也不言女则以女巫见之造舞恒造其祈禳之恒事也恒久也其所造事灾弭而后止焉非顷而已故谓之恒也主者神所依匰承主之器也道布则所设之布属于几也故中霤礼曰以布为道布属于几蒩者以茅为蒩而借也馆茅之器也凡祭事守瘗谓祭地示埋牲玉也方祭则守之祭已则去之已上皆神所依而待用者也故使司巫掌其事】
　　男巫掌望祀望授号旁招以茅冬堂赠无方无春招弭以除疾病王吊则与祝前【衍音延弭与弥同】
　　【祝与巫皆事神者也祝则以词而通神也巫则神所降而依之也故巫所以佐祝凡祝所掌之祀礼而巫则掌降其神也此所以掌巫望祀望衍也望祀谓凡祝所祀之神男巫则望而降之也望衍衍谓尸祭之余尊而祭之也九祭之衍祭是已男巫于衍祭亦望而降其神也授号谓授祭者以祭号大祝所辨六号是也旁招以茅谓以茅旁招四方所祀之神也必有茅者谓其体顺理直柔而洁白所以通神明之徳者当如此也冬堂赠谓嵗终设祭于堂以赠送鬼神之为不祥者与赠恶梦之赠同也无方则惟巫之所之无则惟巫之所用以巫能制神处位而神所降焉故也春招弭以除疾病者招谓招福祥弭谓止祸祟夫福莫长于无祸故招福祥必有以弭祸祟而招弭之道莫先于一身之安强故又继以除疾病也王吊则与祝前者与丧祝前也盖于丧祝言王吊则与巫前后知其为丧祝也于男巫言王吊则与祝前后知其为男巫也必与祝前则祝与巫聮事故也】
　　女巫掌时祓除衅浴旱暵则舞雩若王后吊则与祝前凡邦之大烖歌哭而请【暵呼旱反】
　　【求神以去凶祸谓之烖祓除之类也除旧以致新谓之除若以除疾病之类是也衅则以血涂器厌其妖衅浴则以香草薰浴去其污若此者时有之而女巫则掌之也阳干时为旱旱甚为暵旱暵以隂中之阳不上达阳中之隂不下垂而固隂故不雨而旱暵雩以祈雨也女隂物舞阳事舞女以助达隂中之阳也用物则以接神焉国大旱则舞雩矣又徧焉故司巫帅舞旱暵则不至是也故女巫舞之而已凡邦之大烖歌哭而请者易曰知鬼神之情状盖鬼神之情与人同非歌以乐其神则不足以致神非哭以感其情则不足祈哀有歌有哭然后可以请福而除烖也必以女巫所以懐柔之而已】
　　大史掌建邦之六典以逆邦国之治掌灋以逆官府之治掌则以逆都鄙之治【治直吏反】
　　【六典八法八则之书大宰既建之矣而大史又建之以逆邦国官府都鄙之治者盖建者作而立之也大宰以道揆者也大史以法守者也以道揆则所建者法之所自出也以法守则所谓建者书之所自成也史以掌官书为事大史所谓建则特作而立其书焉以道制法有不与焉邦国官府都鄙之治其所逆者非一也所治在大史则大史之所逆也所治在司防则司防之所逆也所治在小宰则小宰之所逆也非大史司防小宰所逆然后大宰以典法则待之】
　　凡辨法者考焉不信者刑之凡邦国都鄙及万民之有约剂者藏焉以贰六官六官之所登若约剂乱则辟灋不信者刑之
　　【上之制下以有法也其书皆藏于大史有疑者则使之辨于大史而考之不信者是谓非法其刑之宜矣夫天子制法其下守法是宜承式而行谨度而循茍辨而不信是奋其私智至于乱法矣然则考其辨法所以伸其在下之情刑其不信所以杜其好辨之源矣司约掌邦国及万民之约剂若大乱则六官辟藏其不信者杀盖六官所藏约剂有登于司约而藏焉者大史藏焉则以贰六官所藏及其所登者而参考之故也约剂所以辅信今又从而乱之则倍信而奸伪滋启其书而正之不信则奸伪可知刑之所取也司约不信者服墨刑大乱则杀亦以约其罪之重轻也】
　　正年以序事颁之于官府及都鄙
　　【易之革曰君子以治厯明时盖时以作事始乎治厯时以厚生始乎明时生民之本于是乎在先王由是以人占天因时以授事以天占人序事以及时以数作厯知辰以辰知星以星知日以日知月以月知年由是而正矣以事系日以日系月以月系时以时系年则事由此而序矣颁之于官府都鄙及是时也凡者自成然后数偹则数以期言也凡言年禾成熟可以数计则年之不足于期也则若冯相氏所谓十有二月廪人以之上下数邦用是也年若春秋书年司稼以年之上下出敛法是也周官之事有毕而序者故必正有不必一而序者故必正年若终则废置则周而可知矣其可以不正乎若三年大比则不必三期矣年其可以不正乎正年则王以因乎天以序事则下以成乎人上以因乎天之时下以成乎人之事或颁于官府或顺于都鄙国之事时定矣然后可以及邦国故之以颁告朔于邦国也】
　　颁告朔于邦国
　　【先王之兴人事未尝不因于天时则授民事时寔王政之所急正年以序事颂之于官府都鄙授事时于王国也颁告朔于邦国授事时于侯国也道之在天日月之运星辰以纪之先王为之厯以推其数为之象以占其运积日以为月积月以为时积时以为凡四时之运以朔月为之始而政事之行以朔月为之首故颁之于邦国而诸侯则以所颁藏于祖庙朔则告庙而受行之如此则邦国之诸侯莫不以偹待时以时兴事而无先时不及之患玉藻曰诸侯皮弁聴朔于大庙吉月必朝服而朝则古人重朔如此而文公始不视朔此子贡所以欲去告朔之饩羊然使子贡之说遂行则当时之人有不知告朔之礼者也此孔子所以讥之曰尔爱其羊我爱其礼也】
　　闰月诏王居门终月
　　【道之在天运而有日月以之而有星辰日月星辰其行也有常度其动也有常数变象见于上则人事兴于下先王由是厯象日月星辰以授人时朞三百有六旬有六日以闰月定四时成其余则归之闰是闰者所以定四时而成也夫闰非四时之正而四时不得不正然月日时盖有常矣而置闰则无常无常者变也有常者待是而后成王于是乎居门以门者一阖一辟之无常而利用出入有常者待是焉故也盖有常以为利无常以为用者天道之自然王之所为盖以体天而立道也王于四时春则居青阳夏则居总章秋则居明堂冬则居堂其居固有常矣至闰而居门凡以明此而已玉藻曰闰月阖门左扉立于其中然则王之居门也岂一朝一夕而已哉凡以应天而已则不可以不终月终月者以成其事也大史则诏王而已国语曰吾非瞽史焉知天道大史为能知天道故使之诏王焉防曰十九年而七闰天之常也盖周天三百六十五度四分度之一而一嵗凡十二月除月之小者而计其余积三十二月而适得一月之数故三年而一闰五年而再闰八年而三闰十年而四闰十三年而五闰十六年而六闰十九年而七闰自此推之则有徃来不穷之运则王之居门非特取其有一阖一辟之变而又以其有徃来不穷之运焉则大史诏王居门大法固已存于不说之间矣惟王消息盈虚与时偕行而已】
　　大祭祀与执事卜日戒及宿之日与羣执事读礼书而协事祭之日执书以次位常辨事者攷焉不信者诛之大防同朝觐以书协礼事及将币之日执书以诏王大师抱天时与大师同车大迁国抱灋以前大丧执灋以涖劝防遣之日读诔凡丧事攷焉小丧赐諡凡射事饰中舍执其礼事【与大师之大音泰舎音释】
　　【大祭祀与执事卜日者执事大卜之属也祀大神享大鬼祭大示前期十日而太史与大卜之属卜日者以史主占墨故也戒及宿之日与羣执事读礼书而协事者羣执事则凡有事于祭者皆是也祭之事则繁矣具载于礼书之文故读礼书则按其文之所载而协其事之所当共者也以史主书故也位常者贵贱之位有常处也执书以次位常亦以史主书以书叙其所当居之处也法者上之所以制下也辨而不信则其罪宜重故刑之事者下之所以事上也辨而不信则其罪宜轻故诛之诛之者以言责之而已夫法者道之显于可陈之间事者道之防于有为之际圣人以道制法史能属法之词以为书而已圣人以道御事史特能属事之词于其书而已然此以是考之而彼不疑其所行后以是应之而此不疑其所立则其于辨法辨事也又孰御之哉如其不然辨法而不信则是谓乱法乱法者无善政辨事而不信则是谓败事败事者无成功欲求免先王之刑诛盖不可得矣夫辨法辨事者先王设官置吏考之如是之详且审故其盛时无一法之不行无一事之不举若挈裘振领之顺若运臂使指之易则其故不为小补矣大防同朝觐以书协礼事则其书掌于大史故也余见传及币之日执书以诏王则行人所谓庙中币三享是也盖诸侯币有三享之礼而王于受授之际其仪亦多矣故大史执以诏王亦所以协其礼是也大师抱天时与太师同车者太师掌以声而知天道者也太史掌以书而知天道者也抱天时谓抱以知天时之器也太师于大师则执同律以聴军声故太史与太师同车以知天道者同也大迁若盘庚之迁都是也法谓司空营国之法大史抱之先至其所也大丧执法以涖劝防者劝防谓行匶也劝劝力勤防防倾覆丧祝志大丧劝防之事大史执法以涖之而已遣之日读诔者遣谓柩行祖庙之庭大奠也诔所以洁其行而人之道成于此大史故于遣之日读之曾子问曰王诔称天以诔之然则大史读诔大师帅瞽作諡王之诔諡成于天道故也郷射礼曰君于郊射则闾中于竟则虎中大夫兕中士鹿中然则中形为兕虎闾鹿之属而凿中以盛明善射多则能胜物而制之以为用也凡射事使大史饰中则以史掌官书而佐中也舍则以主计书为职也各以其类而已执其礼事则以礼书皆掌于大史故也】
　　小史掌邦国之志奠繋世辨昭穆若有事则诏王之忌讳大祭祀读礼灋史以书序昭穆之俎簋大丧大宾客大防同大军旅佐大史凡国事之用礼灋者掌其小事卿大夫之丧赐諡读诔【奠音定】
　　【邦国之志谓志其土地风俗之书掌之以备王之观览也诵训掌道方志则非徒掌之又道之于王也小史于邦国之志则掌之而已父谓之昭子谓之穆父子相代谓之世世之所出谓之系奠系世以知其本所出辨昭穆以知其世序凡此皆有其书小史则奠而辨之也忌谓先王之终日讳谓先王之名忌则其所不为讳则在所当辟故有事皆诏王也然则出行则诏所忌祭祀则诏所讳矣大祭祀读礼法则大史戒及宿之日与羣执事读礼书而恊事是也俎以盛牲簋以盛粢其先后有序多寡有数小史掌叙之而其序俎簋则以大史与羣执事读礼法为节故也小史所以佐大史而掌小事也故言佐大史掌其小事也】
　　冯相氏掌十有二十有二月十有二辰十日二十有八星之位辨其叙事以防天位【冯音凭相息亮反】
　　【掌月辰日星之位而名官曰冯相氏者盖无体无色则不可相凡有体有色者皆可得而相焉月辰日星既有位矣其气之升降其物之隐显莫不有可见之相焉其相为可冯而先王立官因得以辨叙事焉此所以谓之冯相氏掌十有二者谓太左行于地行十有二辰移一辰是也十有二月谓斗柄所指之月建十二月而一周也十有二辰谓自子至亥是也十日谓自甲至癸是也二十有八星谓自角至轸是也叙事谓春作夏讹秋成冬易厥民析因夷隩之属其在事各有先后之序也天位谓星鸟以正仲春星火以正仲夏星以正仲秋星虚以正仲冬之属其在天各有所居之位也夫冯相氏之辨叙事所以授人时也非防天位则不知四时之正故言辨其叙事则曰以防天位言授人时必取正于天故也叙事异宜故言辨天位总众星之所聚非特合之而已故言防夫天有自然之位顺之则成逆之则败顺之则为福逆之则为祸盖隂阳之运造化之机有数存焉于其间安可不务哉此冯相氏所以辨其叙事以防之也然冯相氏辨而防之羲和之事也而以中士为之列于春官之属也者盖帝者天道也行天道以治人故天道致其详王者人道也行人道以奉天故人道致其异时异二事故也】
　　冬夏致日春秋致月以辨四时之叙【辨皮勉反】
　　【日月之运乎天也相推而为晦明相而成昼夜一徃一来一升一降其照临有象其有数其象为可占其数为可歩虽周天迟速之不同先王因推其象数而得以土圭度其景之至否而辨四时之叙矣且冬至日在牵牛景丈有三尺夏至日在东井尺有五寸此长短之极也故冬夏则致日春分日在娄而月上于东井下于牵牛秋分日在角而月上于牵牛下于东井亦以其景知气至否也故春秋则致月春秋冬夏气皆至焉则是四时之叙正矣典瑞所谓土圭以致四时日月者谓此也然日为阳而实故致于长短极之时月为隂而阙故致于长短不极之时各有所主也】
　　保章氏掌天星以志星辰日月之变动以观天下之迁辨其吉凶
　　【物相杂曰文文之成为章日星之变动昭回于天其垂象有见乎章而章之所示有吉凶妖祥之不同人则因而保之此掌天星之官所以谓之保章氏盖吉与祥固在所保而妖凶则亦有以保之使不为灾祸焉然则章之见于自然者天也保之成于使然者人也先王设官亦以和同天人之际而使之无间矣掌天星者掌天与星也所谓日月之变动五云之物十有二风皆天也所谓星辰分星者皆星也星有赢缩日有明晦月有盈虚其变动无常也而天下之妖祥祸福迁运于下者寔随之矣则保章氏掌天星以志日月星辰之变动以观天下之迁辨其吉凶者则王政得失可由此而知之也于日月星辰言变动则知所谓迁者亦变动也盖变动以象言也迁者以推移而言之也夫天不人不因人不天不成仰志日月星辰之变动则考之天也俯以观天下之迁辨其吉凶以騐之于人也天人之相与间不容发天人之相感至不旋踵象见于天则在人之事以形于下事修于人则在天之象以应于彼官谓之保章岂茍然哉】
　　以星土辨九州之地所封封域皆有分星以观妖祥以十有二之相观天下之妖祥【分扶问反】
　　【星土则分星之十二次分属九州也十二次虽分十二土然合而言则为九州而已九州之分域不同而皆有所主之分星星纪吴越也枵齐也娵訾衞也降娄鲁也大梁赵也寔沉晋也鹑首秦也鹑火周也鹑尾楚也夀星郑也大火宋也析木燕也以观妖祥则分星所主在其地者妖祥兆于天故也以所主之分星而观之则九州之妖祥灼然可见矣十有二星也太为隂左行于地星为阳右行于天十二而一小周焉以十有二之相观天下之妖祥占其见之相有逆顺盈虚伏见进退之不同而妖祥着于天下矣分星经星也故有所主之封域星纬星也异于分星则无常主矣故以其相观天下之妖祥左传曰越得而吴伐之必受其凶此盖以其之相观妖祥之效也】
　　以五云之物辨吉凶水旱降丰荒之祲象
　　【隂阳分而为五行章而为五色五云之物则云之有五色也数有吉凶时有水旱则降丰荒之祲象所由着也于数有吉凶于时有水旱则降丰荒之祲象使人预知而为备气象谓之祲形本谓之象则保章之所占或以其气或以其象故也传言分至启闭必书云物为偹者凡以此欤言降丰荒之祲象则与眡祲所谓叙降同矣盖下其说于国使民知之故谓之降事未至而使之偹患未生而使之防先王所以仁民可谓厚矣】
　　以十有二风察天地之和命乖别之妖祥
　　【十有二风风之生于十二辰之位者也盖天地六气合以生风艮为条风震为明庶风巽为清明风离为景风坤为凉风兊为阊阖风干为不周风坎为广莫风八风本乎八卦传曰舞以行八风谓此也四维之风兼于其月故艮为条风而立春亦曰条风巽为清明风而立夏亦曰清明风坤为凉风而立秋亦曰凉风干为不周风而立冬亦曰不周风故风八变而言之又谓十二风也风生于天地之和气以风察天地之和和则无事矣不和则命乖别之妖祥以告人而使之知所偹焉乖则异而不同别则离而不通万物之气故也盖以阳召阳以隂召隂凡气之同者无不应鼓宫宫动鼔角角动凡声之同者无不应至于天地何独不然哉于丰荒之祲象言降于乖别之妖祥言命者皆命降之也命谓书而告之降谓下而示之先王所以戒谕于民者如此其至又孰不知先事而偹哉】
　　凡此五物者以诏救政访序事
　　【志日月星辰之变动而吉凶可辨也辨分星之地域而九州之妖祥可观也占十有二之相而天下之妖祥可观也騐五云之物而丰荒之祲象可降也察十二风之和而乖别之妖祥可辨也此之谓五物于凶荒乖别之政所以当救者则以诏于上于救政之事所当先后缓急者则以访于下政不失所救事不失其叙则可以转凶而为吉矣又况其无凶者乎可以止妖而致祥矣又况其无妖者乎吉凶妖祥虽不同而先王所以有救政叙事者未尝废故曰知天之所为知人之所为者至矣惟天有以示人惟人有以奉天修其诚足以应其情正厥事足以格其变此所以能成天下之大顺致天下之大利和同天人之际而使之无间也】









　　周礼详解卷二十三
　　钦定四库全书
　　周礼详解卷二十四
　　宋　王昭禹　撰
　　内史掌王之八枋之灋以诏王治一曰爵二曰禄三曰废四曰置五曰杀六曰生七曰予八曰夺【枋本又作柄兵病反治直吏反】
　　【夫上下之分有道揆有法守大宰有八柄诏王驭羣臣者明道揆于上而所掌者非特法守而已内史掌王八枋之法以诏王治者谨法守而下而道揆有不与也谓之八枋之法则其所掌者法而已谓之王之八枋之法则法当自王出故也枋亦柄也大宰言八柄则以道揆者操之而惟我所为阳之正也丙之阳有时也有方也其执为有方其释为有时矣内史言八枋则以法守者其执为有方矣非若阳之正能执而能释也大宰言诏王驭羣臣则疾徐进止制于上而大宰有同于君道故也内史言诏王治而不言羣臣则以内史者有司之事而治则在王于驭羣臣非所宜矣余见大宰新传】
　　执国灋及国令之贰以攷政事以逆防计掌叙事之灋受纳访以诏王聴治
　　【上以道制而下守之则为命上以命使之而下禀之则为令国法国令有正有贰内史掌其贰而已故曰执国法及国令之贰以攷政事所主在治也以逆防计则所主在财用也盖以人为而凡有所正者皆政也通上下而凡有所为者皆事也政有善恶之殊事有当否之异则不可以不攷也积月计而为日成积日成而为月要积月要而为防一财用之计谓之防计防计有是非之辨有实伪之别则不可以不逆也内史于政事以法令之贰攷之则其善恶当否犹白黑相辨也于防计以法令之贰逆之则其是非实伪犹一二之可数也政事又安从而废弛于闇黯之间乎防计又安得而混淆于卤莽之际乎夫法令之正所以施之于其终则内史执其贰以攷政事以逆防计者其效不为小补矣叙事谓事治之先后也纳谓纳言于上者书所谓纳言是也访谓访事于下若书所谓王访于箕子是也叙事之法所以诏聴其事受纳访所以诏聴其情而其法之所掌则皆先尊而后卑先贵而后贱先上而后下先大而后小此其所以谓掌叙事之法受纳访以诏王聴治也宰夫以六叙正羣吏之治亦若此而已】
　　凡命诸侯及孤卿大夫则防命之凡四方之事书内史读之王制禄则赞为之以方出之赏赐亦如之内史掌书王命遂贰之
　　【诸侯者邦国之君孤卿大夫者在朝之臣亦或诸侯之臣也防以竹为之命以为之节故以防命之也禄有十于卿者有倍于大夫士者赏赐或以土田或以车服或以器物方以木为之禄及赏赐则以仁之故以方出之也然义以方列名之曰方则亦有义存焉耳四方之事书谓下以事而书以报之于上也言读四方之事书次于策命之后则事非命不立故也王命谓王言之出下禀而行之者也内史载而书之言书王命次于方出之后则命非禄及赏赐则不行故也遂贰之则书其副而藏之以待有所攷也盖八枋之法明则庆赏刑威之政举方此之时君子进为上小人退聴于下则法由之而立令由之而明治由之而诏爵禄赏赐足以诱天下之善良然后下之事达于上其利可得而知先王命之施于下其从违可得而致矣则内史所掌如此不亦宜乎】
　　外史掌书外令掌四方之志掌三皇五帝之书掌达书名于四方若以书使于四方则书其令【使所吏反】
　　【书曰王言惟作命不言臣下罔攸禀令盖合而言之则上出而为命下禀之则为令别而言之则一定而不可易者命也若天之命是也因是而告之者令也若四时之令是也命后世所谓制也故内史书之则以出于上者为主令后世所谓诏也故外史书之以告于下者为主外令则所谓国令也外史掌书之而内史则执其贰谓之外令则别于女史之内令也掌四方之志则下以知风俗之所尚也掌三皇五帝之书则上以攷古昔之所行也书名者字也所以正名百物故谓之名焉其位则有上下内外终始前后中偏左右之异宜其形则有衡邪曲直耦重交拆反缺倒反之异制其声则有敛呼吸抑合防虚实清浊之异用其义则可视而知可聴而思先王所以一道徳而同风俗者此其本也则外史之达书名于四方又岂有异政殊俗之尚哉达书名于四方则书名制于王而作私名以正名者不得而作也若以书使于四方则王使人于四方也外史书其令则掌外令故也】
　　御史掌邦国都鄙及万民之治令以赞宰凡治者受灋令焉掌赞书凡数从政者【治直吏反数所主反】
　　【邦国都鄙及万民之治令所谓六典以治邦国八则以治都鄙官成以待万民之治是也其法则宰以道制之其命则御史掌之故以赞宰为职也凡治者受法令焉则若九赋九贡九式九两之类有其法也而御史掌其令而治之法令皆书于此而凡治者即是而受也掌赞书则书于简册者御史赞之也凡谓计其总数也数谓数其折数也一二三四之谓也凡则如师掌官成以治凡之凡同数则如旅掌官常以治数之数同凡数从政者谓以凡以数而从政者以凡以数而从政者御史皆掌而攷校之则以凡与数皆载于书故也若后世之御史掌班簿亦古之遗法欤盖自公卿以下至于庶人之在官者莫非从政者不可以不知其登下多寡之计故有凡数也】
　　巾车掌公车之政令辨其用与其旗物而等叙之以治其出入
　　【掌公车之政令而名官曰巾车者盖巾设饰之物也车人为车别于名官百工之事而巾车之所掌则设饰为主故也自王之五路至庶人乗役车以上皆典于公而非私车也故谓之公车辨其用谓玉路以祀之类也辨其旗物谓玉路建大常之类也等谓差其上下叙谓次其先后则以治其出入是故有先路缀路次路之名焉】
　　王之五路一曰玉路樊缨十有再就建大常十有二斿以祀【音阳樊歩干反斿音留】
　　【王之车皆谓之路者老子曰域中有四大道大天大地大王亦大域中之主惟王大则有大物者也所以驭物而乗之者不可以不大矣有徃来不穷之通有殊涂同归之防而有趾者得是而成功此其车所以谓之路也门谓之路门寝谓之路寝马谓之路马皆是意矣路车以王所乗为主而其赐诸侯则以路车者盖王所乗之车而赐诸侯所以为主之厚意也诸侯乗之亦所以顺王命也故诗有路车乗马之辞焉锡以介圭亦若此也玉路以玉为饰也玉德之美也温润而泽此德之见于仁缜宻以栗徳之见于智垂之如队叩之其声清越以长其终诎然徳之见于礼乐者瑕不掩瑜瑜不掩瑕孚尹旁达德之见于忠信者王乗玉路示其德之美而能驭万物也偹徳之美然后可以格神而享之故玉路王乗之以祀建大常者日月天之明星辰天之精相代而成昼夜相推而成时此天道之常也王建大常示其能立于道而能属万物也偹道之全然后可以格神而宁之此玉路所以建大常也先儒以谓眉上曰钖谓马靣当颅刻金为之诗所谓钩缨镂也动则有声所以飬王聪也樊马大带也缨马鞅所以羇马也皆以五采饰之所以养王明也樊缨十有再就大常十有二斿偹大数也】
　　金路钩樊缨九就建大旂以賔同姓以封【旂其依反】
　　【金路以金为饰也金虽坚刚化而不亡然其为物也因型而从革以譬则义之和也盖其形坚刚所以为义其材从革所以为和今夫剪裁以有防刻制以为成求方与之为方求圆与之为圎惟冶之所铸大叩之则大鸣小叩则小鸣唯物之所感岂非其义之和欤大旗象春其缋交龙以譬则仁也然则金以饰路义通其和矣建以大旗仁以接之矣以礼賔以封同姓固其宜也何则诸侯之于王莫非臣也然有所谓尊之而弗臣者焉莫非亲也然有所谓踈之而弗亲者焉以賔礼见之则賔之而弗臣也以同姓眡之则亲之而弗踈也茍非和义而辅以仁君臣之情孰自而通乎此所以致义之和而且以仁接之也钩娄颔之钩也以金为之金路无钖有钩而已樊缨九就则降之于玉路也】
　　象路朱樊缨七就建大赤以朝异姓以封【朝直遥反】
　　【象路以象齿为饰也象南方之兽其致用以鼻而不以口肺为金而开窍于鼻致用义之譬也其齿坚强而不挠立体以义之譬也其色洁白而不杂为色以义之譬也其齿则坚而文生其文则缜理而直达则为文固有辨矣建以大赤礼足以示之矣以异姓眡之则非若异姓之尚亲也茍非辨义而辅以礼君臣之分孰自而严乎此所以致义之辨而且以礼示之矣朱谓以朱饰勒也樊缨七就则降金路一等矣】
　　革路龙勒条缨五就建大白以即戎以封四卫
　　【革路鞔之以革也革所以扞内而蔽外义之制也大白象秋正西方之物惟白为能受采则以义受之之譬也不以义制非不足以威众非所以服逺也不以义受则不足以畜众非所以懐逺也然则革以鞔路义得其制矣建以大白义足以受之矣以即戎以封四衞固其宜也盖能以义制而不能以义受则不足以即戎蛮服以内之侯谓之四卫欲其扞外而蔽内且有所受焉即戎之类也故封四卫亦以此龙先儒读为厐谓以白黒饰韦杂色为勒也条读为绦谓以绦丝饰樊缨也五就则降象路一等矣】
　　木路前樊鹄缨建大麾以田以封蕃国【前子践反鹄戸笃反木路不饰不鞔其质则木而已木生于东方仁之质也木路则以譬仁之施也大麾象冬正北方之色也于行为水于物为精智之象也然则木以为路仁得其施矣建以大麾智足以服之矣以田以封蕃国固其宜也盖田不以礼则暴殄天物非所以为仁搜田以时则仁如驺虞而王道成则田事贵仁可知也蕃国在九州之外不及以政亦仁之而已然能以仁施而不能以智服之则不足以制度而防不虞之忧故大田之礼以简众而习战蕃国之诸侯威以制之而惟世一见而已是皆以智服之也仁以施之则足以致生养之恩智以服之则有以防不虞之变木路之建大麾仁智两全矣前先儒读为剪谓以浅黑色饰韦为樊也鹄缨谓以鹄色饰者为缨也祀以徳故建大常奉天道之象也有德为能忘焉賔以仁故建大旂大旂有升降而不为亢固賔之道也朝以礼故建大赤臣以宣布着见事上而君亦以是准焉固朝之道也即戎以义故建大白田以智故建大麾且夫白之为色正秋也以即戎则宜莫盛于秋矣大麾之为色正冬也以田则宜莫盛于冬矣余见传】
　　王后之五路重翟面朱总厌翟勒面缋总安车雕面鹥总皆有容盖翟车贝面组总有握辇车组鞔有翣羽盖【重直龙反缋戸对反鹥鸟兮反翣所甲反】
　　【重翟谓重雉羽为车两旁之蔽也厌翟谓不重次其羽使相近也朱总谓以朱饰缯为饰着马勒直两耳也面则以饰马面也勒面谓以韦为当面饰也缋总谓畵文为饰也安车无翟饰也雕则雕之而已鹥总谓以鹥色为饰鹥青鹥黑也青黑鹥隂乃所以安之也故安车用鹥总然则白者隂之中黑者隂之至祎衣白而韦阳适以可蔽则青黑鹥隂以隂在下承阳非安而何翟居不重不厌以翟饰车之侧也贝面则以贝饰勒之当面也总组则以织组为总也辇车则以人鞔之以行也容谓车帷盖谓车盖有翣以御风尘羽盖以翳日见传】
　　王之丧车五乘【不解】
　　服车五乘乘夏卿乘夏缦大夫乘墨车士乘栈车庶人乘役车【直转反缦莫干反栈才产反】
　　【服车谓服事者之车也坐而论道谓之王公作而行之谓之士大夫然则自孤卿以下皆非论道经邦之任但务末以赞治効力以佐王作而行之而已故其所乘之车以服事名之郑司农云夏赤也读为圭瑑之瑑夏以采饰车也夏以五采为饰以藏义为文以不羣为德而贰公化者孤也故乗夏以象文德之隆也观其挚执皮帛而取其有炳蔚之文章则其文德之隆为可知也夏缦亦五采杂画但不耳孤与卿皆以文德事上者也然其文则有隆杀之别焉故卿乗夏缦所以明文德之畧也未缯以无文为缦乐以非朝祭为缦则车有五采而无文比于有文者为缦矣观其挚用羔而饰之以缋则其文不及孤之炳蔚可知矣墨之视夏为质而幽而大夫降于卿一等故其车墨而不采以其文不若卿之着也古者五十而仕始命为大夫服官政则大夫正以服事为主而墨则取其智之贞固足以干事也栈车则素质而无饰矣士降于大夫一等而其职止于事人而已则其文固不足道也故乗栈车考工记曰栈车欲弇饰车欲侈墨车以上皆饰车栈车无饰则为浅所见惟质而已矣役车郑氏谓方箱可载任器以共役然谓之乗则非特以载任器而已夫贵而孤卿贱而庶人率皆叅稽其德位之隆杀以为之制度以立之差等则德不称焉有所不用也位不称焉有所不用也上不得以偪下下不得以僭上虽有桀骜者不敢干也虽有觊觎者不敢越焉乃所以正名分之大而杜窃拟之端欤】
　　凡良车散车不在等者其用无常凡车之出入终则防之凡赐阙之毁折入赍于职币大丧饰遣车遂廞之行之及执盖从车持旌及墓嘑啓闗陈车小丧共匶路与其饰时更续共其车大祭祀鸣铃以应鸡人【散素旱反遣弃战反从才用反】
　　【良车与良丧之良同谓其质之甚善也散车与散乐之散同谓其非法度之所用也自役车以上皆在等者其用固有常矣余或良或散惟所用而已固无一定之常也凡车之出入终则防之者计其完多少也唯赐无常唯上所用故阙而不防至尊不可以有司之法制之也毁折谓乘公车而有毁折而入其直也大祭祀鸣铃以应鸡人者盖鸡人嘑旦以嘂百官巾车鸣铃以和之也必使鸣铃巾车则车有和鸾相应之象也铃之字从令盖铃在旗建旗出令者亦受令者也命物出令者君也鸡人呌百官若鸡司晨以物自然随天时而已巾车鸣铃以应之以致令继焉车臣道也致令继焉臣事也】
　　典路掌王及后之五路辨其名物与其用若有大祭祀则出路赞驾大丧大賔客亦如之几防同军旅吊于四方以路从【书锐反从才用反】
　　【巾车之官掌王及后之五路矣而典路又掌之者盖冬官造车以授巾车巾车则掌设饰之而王及后之所乗者又入典路使别掌之也盖车之为物偹六等之数通三才之义其载足以有行其圎足以利转通上下而乗之者也上下虽通乗而等用则有别故自天子至于庶人均乗车也而度数法制精粗多寡所称之徳则不同惟王与后之车独偹物焉此所以设典路之官而其职独严事至尊故也故巾车名官而典路名官盖谓之车则上下所通乗谓之路则主于王车而已王之五路自玉路至木路是也后之五路自重翟至辇车是也实既不同则不可以不辨其名色既不同则不可以不示其物用谓出说谓止也大祭祀出路出玉路也夏官趣马职掌驾说则典路所谓赞驾说者赞趣马也传言鸡鸣而驾日中而说此驾说之辨也大丧出路则非丧车也出所陈之路焉如顾命大路在賔阶面缀路在阼阶面先路在左塾之前次路在右塾之前是也大賔客所出者金路而已亦赞驾说故曰亦如之凡防同军旅吊于四方以路从者王乗一路而典路以其余路从行非特卫至尊而亦所以华国也】
　　车仆掌戎路之萃广车之萃阙车之萃苹车之萃轻车之萃凡师共革车各以其萃防同亦如之大丧廞革车大射共三乏【萃七内反广古旷反苹薄轻反轻遣政反】
　　【物丛出而供之者仆也故仆之字从人菐盖使人而贵者逸事人而贱者劳也其职然也车仆掌五车之萃供物而事人故以车仆名官戎路巾车所谓革路也革路用之以即戎故又谓之戎路广车左氏所谓乗广也宣十二年楚子为乗广三十乗分为左右广然则车十五乗则谓之一广也阙车则左氏所谓斿阙也楚子使藩党率斿阙四十乗从唐侯以为左拒则以其为斿车补阙者故谓之阙车也轻车则孙武所谓驰车也孙武书曰驰车千乘又曰轻车先出其侧者是也盖用之驰敌致利非轻则不能充其任故驰车又谓之轻车苹车盖辎车之有屏蔽者也故其字从甾甾茀也茀蔽也凡此五车皆戎车也故各有萃萃队也易曰萃聚也盖聚则有萃矣必各以其萃则以其车之出入卒伍进退皆习穆焉车仆则并其萃而掌之也即戎之车王之所乗于戎车为尊故独曰戎路而巾车亦掌设饰之也车仆之所掌则五车之萃与凡兵车之所用者皆掌之也凡师共革车则师之所用者其车皆以革鞔之也防同则亦如之所谓不失偹也大射共三乏者乏待获者所居也于文反正为乏正受矢者也乏则反之故谓之乏必以车仆共三乏者盖戎以致敌用于有事之时而射则习于无事之时有所待而防患也故其事如此而已】
　　司常掌九旗之物名各有属以待国事日月为常交龙为旂通帛为旜杂帛为物熊虎为旗鸟隼为旟蛇为旐全羽为旞析羽为旌及国之大阅赞司马颁旗物王建大常诸侯建旂卿建旜大夫士建物师都建旗州里建旟县鄙建旐道车载旞斿车载旌【旜之然反隼息允反旐音兆旞音遂】
　　【掌九旗之官而名之曰司常者日月为常王所建也而九旗莫尊焉谓之司常主于尊者而名之也旗各有物物所以色之所谓通帛杂帛之属是也旗各有名所以命之所谓旂常旗物之属是也各有属谓自王而下其名臣各有所属建旗则使其属视而知所从也以待国事谓国有祭祀师田賔客之事自王而下皆有所建之旗司常掌其物名使其属视而知所从则以待其所用也日月徃来未始有常而谓之常者惟其无常乃所以为常也日月为常天道之运也王建大常则志天道也易曰见龙在田君徳也龙利泽物美能养人其徳则仁也交龙为旂君徳之用也诸侯建之则志君徳也然诸侯在国则有君道在朝则有臣道以其有君道故一龙升以其有臣道故一龙降焉此其旂所以为交龙之象夫成事仁也而仁必以义成之故旂之字从斤以人君所建以帅众宜以义辨为言也通帛为旜纯赤而已赤之为色宣布着见于文从亶义可知也孤卿建旜以其近王宜亶以事上也杂帛为物则兼赤白焉隂阳之义也大夫以智而帅人士尚志以事上也然皆物其所属则一隂一阳曷可少哉物物者上之道也物于物者下之道也王所事者道士所事者事士之贱也嫌于不能物物故取名于物盖其所建亦使人无为而已此物之字所以从勿者乃其义欤然物莫不贵阳贱隂则帛之杂不如通之贵矣熊虎西方之物也熊以其毅虎以其猛义之属也师都谓孤卿之为军者也师都建旗则以猛毅致其义而用众也旗之字从其天数也得天数乃能知变可期物使适已熊虎西方止而左右物所期也故谓之旗焉鸟隼南方之物也鸟以其速隼以其挚礼之属也州里州长所治也州里建旟则以挚速致其礼而卫士也旟以帅众而有其与也故其字从与鸟隼南方为有与也故谓之旟焉蛇北方之物也以其完蛇以其果智之属也县鄙谓县正鄙师也则完果致其智而戡敌也旐卑者所建兵事兆于此而蛇北方物所兆也故其字从兆而谓之旐焉夫先王制军自旅以上乃有旗故旅之字从防言有旌旗而可以指防也故乡遂所建自县鄙以上而已全羽为旞以全而遂之为义析羽为旌以析而生之为义盖道以全之为遂析之为生故也余见传凡遂官降乡官一等以州里建旟县鄙建旐推之而知其然也旟旐以上言建则以人所建也旌旞言载则在车故也觐礼所谓上介皆奉其君之旂置于宫皆就其旂而立则凡祭祀防同賔客建焉不必在车也掌九旗之物名以待国事者司常也大阅则大战武事而司马主兵故于大阅而颁其物则以司马为主而司常则赞之而已盖辨旗物之用正掌于治兵之官而司常则无所赞及国大阅则其事繁矣辨鼔铎之用则如振旅辨号名之用则如茇舍辨旗物之用则如治兵故司常得以赞司马而颁之也】
　　皆画其象焉官府各象其事州里各象其名家各象其号
　　【皆畵其象者畵其象于旗也或象其事或象其名或象其号如天之垂象以示人使知所从焉谓之象也官府各象其事则畵六官焉象其所掌之事而书之也州里各象其名则畵州里之官焉象其官名而书之也家各象其号则畵其家邑之象焉象其美称之号而书之也事以其所治言名以其所命言号以其名之美称言官府异事所畵象其事然后足以相别州里及家则无异事故所畵象其名号以别之也司常言各畵其象司马言各书其事则书详于畵矣畵其象则必书其事可知也特详畧之辨尔师都州里县鄙类也而州里居中焉言州里则师都县鄙亦象其名从可知矣】
　　凡祭祀各建其旗防同賔客亦如之置旌门大丧共铭旌建廞车之旌及亦如之凡军事建旌旗及致民置旗之甸亦如之凡射共获旌时共更旌
　　【祭祀以事神賔客以接人师田以用武皆众之所防故建其旗使其属视而知所从焉文事以祭祀为主而賔客亦如之武事以用军为主而甸亦如之防同在国外也故置旌以为门即掌舍所谓帷宫设旌门是也置以植之设以饰之置旌门者司常也受而设之者掌舍也凡军事建旌旗者军事以旌旗作其众且有进退故建之及致民则置之而已无所事建也盖作而立之谓之建植而立之谓之置止而仆之谓之此其辨欤凡射共获旌者服不氏曰以旌居乏而待获旌则服不氏唱获所持之旌也司常则共之而已言凡射则三射皆有旌共旌则更】
　　都宗人掌都祭祀之礼凡都祭祀致福于国正都礼与其服若有冦戎之事则保羣神之壝国有大故则令祷祠既祭反命于国家宗人掌家祭祀之礼凡祭祀致福国有大故则令祷祠反命祭亦如之掌家礼与其衣服宫室车旗之禁令
　　【宗典祀者也掌都祭祀之礼谓之都宗人则以公卿王子弟所食采谓之大都小都故也掌家祭祀之礼谓之家宗人则以大夫所食采谓之家邑故也夫节莫差于僣僣莫僣于祭故季氏之旅泰山而孔子病之则掌祭祀之礼在所尤谨也此都宗人家宗人所以皆先之以掌祭祀之礼也祭祀之致福于国者归王以其福也盖都家之所食其福本于王之所施则下之报上于此乎见矣夫礼所以定尊卑别贵贱辨亲踈而明分守也而僣乱之生其防常起于衣服之间则正都礼与其服者又不可缓也掌祭祀之礼斯有以事神矣正都礼与其服斯有以治人矣幽有以事神明有以治人则宜若人不能难而天不能灾矣而先王思患而预防之人难天灾有不能免者则所以待之有其具矣若有冦戎之事则保羣神之壝所以待人难也国有大故则令祷祠所以待天灾也以其掌祭祀之礼则所以保羣神之壝而令祷祠者固其职也小祝言若有冦戎之事则保郊则都宗人与小祝保神壝之在外者也小祝言保郊此言保羣神之壝相偹也祀所以驭其神必命之祭然后祭则祭之命上所出既祭反命于国则逆祀命者盖无有也都宗人家宗人其典祀一也言之或详畧互见之而已见新传然都宗人先正都礼与其服而国之大故祷祠次之言正礼服于无事之时然后大故可以祷祀也家宗人先国之大故祷祀而掌家礼与其衣服后之者言虽国故之时所以掌其礼服之禁令者亦不可废也所以相为先后终始欤】
　　凡以神仕者掌三辰之灋以犹鬼神示之居辨其名物以冬日至致天神人鬼以夏日至致地示物鬽以禬国之凶荒民之札丧【居纪虑反鬽眉秘反】
　　【序官曰凡以神仕者无数以其艺为之贵贱之等所谓掌三神之法以犹鬼神示之居辨其名物者皆以其精于艺者为之也国语所谓明神降之使制神之处位次主而为之牲器时服者是已三辰谓日月星之所次也三辰之法则推日月星之次舍皆有其法也犹如诗所谓允犹翕河之犹犹所以图之也犹鬼神示之居谓以圗天神地示之所居也盖鬼神示虽幽无形声可测然皆丽于隂阳则不能无所居也辨其名则辨其所命之名也辨其物则辨其色之物也易曰是故知鬼神之情状惟有情状则不能无名物也然必图之以三辰之法者盖天道之大在隂阳而三辰者隂阳之精鬼神示皆不能违乎隂阳而由隂阳之精以推之则其居可图也盖辰者星所次星者日月所舎日循星以进退者也月应日以死生者也日月星谓之三辰者以其所次舎而言之也三辰之运其消息有气其着明有物其进退有时其赢缩有数一升一降一出一入一往一来鬼神示皆以其象类从焉然则鬼神示之居与其名物可犹而辨之者不过推此而已易曰天地之数五十有五所以成变化而行鬼神盖天地之数不过乎五行五行之数皆本乎隂阳以五行之数且足以制鬼神而行之则由隂阳之精以犹鬼神示之居又奚不可哉昔神降于莘周内史过曰以其物享焉其至之日亦其物也是亦以三辰之法犹之也以冬至日致天神人鬼阳故也以夏至日致地示物鬽隂故也人鬼为阳则以对物鬽为隂故也人死则为鬼物死则为鬽凡以神仕者于冬夏之日至致天神人鬼地祗物鬽而祭之者以禬国之凶民之札丧焉故也禬所以防国之凶民之札丧则欲在天者无凶荒在人者无札丧故也夫祈禳梗禬人情之所不能免也先王因情而为之典礼凡以与民同吉凶之患欤】
  </div>
  <div class="pagination">
   <a href="周礼详解_page18.html">
    上一页
   </a>
   <span>
    ...
   </span>
   <a href="周礼详解_page14.html">
    14
   </a>
   <a href="周礼详解_page15.html">
    15
   </a>
   <a href="周礼详解_page16.html">
    16
   </a>
   <a href="周礼详解_page17.html">
    17
   </a>
   <a href="周礼详解_page18.html">
    18
   </a>
   <span class="current-page">
    19
   </span>
   <a href="周礼详解_page20.html">
    20
   </a>
   <a href="周礼详解_page21.html">
    21
   </a>
   <a href="周礼详解_page22.html">
    22
   </a>
   <a href="周礼详解_page23.html">
    23
   </a>
   <a href="周礼详解_page24.html">
    24
   </a>
   <span>
    ...
   </span>
   <a href="周礼详解_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
