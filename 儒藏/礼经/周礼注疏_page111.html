<!DOCTYPE html>
<html>
<head>
    <meta charset="UTF-8">
    <title>周礼注疏 - 第 111 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 111 页/共 187 页</h1>
    <div class="content">
　　[疏]注“正之”至“叔武”
　　○释曰：郑云“正之者执而治其罪”者，其正未必即是杀，但贼杀其亲，其罪尤重，故以正为杀解之，是以《王霸记》以正为杀也。引晋人执卫侯归于京师，京师据洛邑而言也。云“坐杀其弟叔武”者，按彼传，晋侯伐卫，卫公出奔楚，晋侯败楚於城濮。其弟以受盟，既受盟，国则无罪。卫侯即入，将入，与弟叔武为期，卫侯先期入。叔武将沐，闻君至，喜，捉发走出，前驱犬，射而杀之。卫侯知其无罪，枕之股而哭之。元亘旧在国，是叔武党，见卫侯杀弟，遂诉卫侯於晋，晋以卫侯有罪，诸侯不相治罪，遂执卫侯归於京师。时使医衍卫侯，甯俞货医衍，薄其，不死。是坐杀弟，合正之事也。

　　放弑其君则残之，（放，逐也。残，杀也。《王霸记》曰：“残灭其为恶。”
　　○弑，本又作杀，同音试。）

　　[疏]注“放逐”至“为恶”
　　○释曰：郑以逐解放，则若季氏逐昭公之类是也。郑虽不解弑，弑其君，则若庆父弑二君及崔杼弑君之类是也。郑云“残杀”者，以杀解残也。经本不云杀，不云灭，云残者，盖取残贼杀之，杀之苦毒。故《尚书 梓材》云“戕败人宥”，注“戕，残也”。又云“无胥戕，无胥虐”，注云：“无相残贼，无相暴虐。”是戕为残贼也。《异义》，郑君以为《左氏》宣十八年秋七月，云“邾人戕曾阝子于曾阝”，传曰“凡自内虐其君曰弑，自外曰戕”，即邾人戕曾阝子是也。自内弑其君曰弑者，晋人弑其君州蒲是也。虽他国君，不加虐，亦曰杀。若加虐杀之，乃谓之戕之，取残贼之意也。若自上杀下及两下自相杀之等，皆曰杀。若然，此经云残者，是加虐杀之。虽非他国君，至於贼臣，亦云残也。

　　犯令陵政则杜之，（令犹命也。《王霸记》曰：“犯令者，违命也。”陵政者，轻政法，不循也。杜之者，杜塞使不得与邻国交通。）

　　[疏]注“令犹”至“交通”
　　○释曰：郑训“令”为“命”者，欲就《王霸记》之命解之为王命之意也。但犯命陵政是不受上命，不通之事。故还杜塞之，使不与四邻交通。

　　外内乱，鸟兽行，则灭之。（《王霸记》曰：“悖人伦，外内无以异于禽兽，不可亲百姓，则诛灭去之也。”《曲礼》曰：“夫唯禽兽无礼，故父子聚。”
　　○行，下孟反。悖，必内反。去，起吕反。夫，音符。，於牛反，牝鹿也。）

　　[疏]注“王霸”至“聚”
　　○释曰：外乱，谓若齐襄公淫於外鲁桓夫人文姜之等是也。内乱，谓家内若卫宣公上父妾、下纳子妻之等是也。引《曲礼》者，鹿之父子聚，兽之乱，不言鸟之乱，义可知，故略而不言也。按《春秋公羊》、《左氏》说，凡征战有六等，谓侵、战、伐、围、入、灭。用兵粗角，不声锺鼓，入境而已，谓之侵。侵而不服则战之，谓两陈交刃。战而不服则伐之，谓用兵精而声锺鼓。伐而不服则围之，谓其四郭。围而不服则入之，谓入其四郭，取人民，不有其地。入而不服则灭之，谓取其君。此皆举重而言，假令先入後灭，书入举重，已外尽然。

　　正月之吉，始和布政于邦国都鄙，乃县政象之法于象魏，使万民观政象，挟日而敛之。（以正月朔日布王政於天下，至正岁又县政法之书。挟日，十日也。
　　○县，音玄，注同。治，直吏反。挟，子协反。）

　　[疏]“正月”至“敛之”
　　○释曰：“正月”，谓周正建子之月。“之吉”，谓朔日。“始和”，凡政有故，言始和者，若改造云耳。“布政于邦国都鄙”者，谓上九法、九伐，并下“凡令”以下，皆此时布之。邦国据畿外，都鄙据畿内。不言乡遂及公邑，布政可知，此则遍天下也。云“乃县”已下，亦谓正岁乃县之，一与《大宰》同，不复具释也。

　　乃以九畿之籍，施邦国之政职。方千里曰国畿，其外方五百里曰侯畿，又其外方五百里曰甸畿，又其外方五百里曰男畿，又其外方五百里曰采畿，又其外方五百里曰卫畿，又其外方五百里曰蛮畿，又其外方五百里曰夷畿，又其外方五百里曰镇畿，又其外方五百里曰蕃畿。（畿，犹限也，自王城以外五千里为界，有分限者九。籍，其礼差之书也。政职，所共王政之职，谓赋税也。故书“畿”为“近”。郑司农云：“近当言畿。《春秋传》曰：‘天子一畿，列国一同。’《诗 殷颂》曰：‘邦畿千里，维民所止。’”
　　○分，符问反。共，音恭，凡供字皆作共，後仿此。）

　　[疏]“乃以”至“蕃畿”
　　○释曰：“乃以九畿之籍”者，谓以面五千里为九畿，皆有典籍之书，今大司马以此籍书施其政职之事於邦国诸侯也。云“方千里曰国畿”者，此据王畿内千里而言，非九畿之畿。但九畿以此国畿为本，向外每五百里加为一畿也。云“侯”者，候也，为天子伺候非常也。云“甸”者，为天子治田，以出赋贡。云“男”者，任也，任王者之职事。云“采”者，采取美物以共天子。云“卫”者，为天子卫守。云“蛮”者，縻也，以近夷狄，縻系之以政教。自此已上六服，是中国之九州。自此已外，是夷狄之诸侯。此蛮服出《大司徒》，云“要服”，亦一也。言要者，亦见要束以文教也。云“夷”者，以夷狄而得夷称也。云“镇”者，去中国稍远，理须镇守。云“蕃”者，以其最远，故得蕃屏之称。此三服总号蕃服，故《大行人》云“九州之外谓之蕃国，世一见”，指此三服也。此云者，卫服之内各举一边而言，其实通称，唯蛮服以外，直据彼为号，不通中国之言也。
　　○注“畿犹”至“所止”
　　○释曰：云“王城以外五千里为界”者，两面相距则方万里，此则易之一君二民之地。若然，尧舜之时，固应万里，而五服面二千五百里，两面相距止有五千里。无万里者，此据未治洪水时，服各五百里。至禹治洪水之後，弼成五服，服加五百，则亦万里。若孔君义则不然。若据鸟飞直路，此周之九服亦止五千。若随山川屈曲，则《禹贡》亦万里，彼此不异也。云“九籍，其礼差之书也”者，诸侯赋贡多少有常，则大国贡半，次国三之一，小国四之一，是其礼差也。云“政职，所共王政之职，谓赋税也”者，按《大宰》云“以九职任万民”，据畿内。此九职亦施与邦国，则此政职也。但施职事与之，使万民勤职而出赋税，诸侯得之，以半与三之一四之一，市取土毛以贡之，则《禹贡》“篚贡”是也。据民而出谓之赋税，据诸侯所送谓之贡也。引《春秋传》者，按襄二十五年，郑子产对晋云：“昔天子之地一圻，列国一同，今大国多数圻矣，若无侵小，何以至焉？”《殷颂》“邦畿千里”，是《殷颂 玄鸟》诗之言，引此二者，证王畿千里之义。

　　凡令赋，以地与民制之。上地食者参之二，其民可用者家三人；中地食者半，其民可用者二家五人；下地食者参之一，其民可用者家二人。（赋，给军用者也。令邦国之赋，亦以地之美恶、民之众寡为制，如六遂矣。郑司农云：“上地，谓肥美田也。食者参之二，假令一家有三顷，岁种二顷，休其一顷。下地食者参之一，田薄恶者所休多。”
　　○令，力呈反。）

　　[疏]“凡令”至“二人”
　　○释曰：此文承上邦国之下而云“令赋”，是还据邦国诸侯而说也。此经有三等之地，按《小司徒》注云：“有夫有妇，然後为家。自二人以至於十人为九等，七六五者为其中。则地有上中下，各分为三等。九等，则十口食上上，九口食上中，八口食上下，七人食中上，六人食中中，五人食中下，四人食下上，三人食下中，二人食下下。”又按《遂人》，上地夫一廛，田百亩，莱五十亩，中地家二百亩，下地家三百亩，与此上地食者参之二合，故郑云邦国如六遂矣。若然，则上地是上下之地，应家八人，一人为家长，可任者当二家七人，今云家三人者，经欲互举以明义，故以中地之上家七人，见出上地之下八人者，明亦有上地之中、上地之上。又言“下地食者参之一，其民可用者家二人”，地即据下地之上，人即据中地之下。家五人者，亦是互举以明义，故地举其下，人举其中，欲见亦有下内三等其地及人也。先郑云“食者三之二，假令一家有三顷，岁种二顷，休其一顷”者，举上地，只应云一顷五十亩，而云三顷者，直取参之二，举整言之，或并二家而说也。

　　中春，教振旅，司马以旗致民，平列陈，如战之陈。（以旗者，立旗期民於其下也。兵者，守国之备。孔子曰：“以不教民战，是谓弃之。”兵者凶事，不可空设，因狩而习之。凡师出曰治兵，入曰振旅，皆习战也。四时各教民以其一焉。春习振旅，兵入收众专於农。平犹正也。
　　○中，音仲，下放此。陈，直觐反，下“之陈”、“可陈”、“陈前”、“徇陈”、“行陈”、“巡陈”皆同，馀以意求之。，所留反。）

　　[疏]注“以旗”至“正也”
　　○释曰：郑云“以旗者，立旗期民於其下也”者，谓大司马素有田猎之期日，今至期日，立熊虎之旗於期处以集众，故云期民於其下。云“兵者，守国之备”者，郑欲解田猎者所以习兵，故云兵者守国之备。引孔子语，欲见须田猎以教战。云“兵者凶事”者，隐公《传》文。云“不可空设，因狩而习之”者，狩是田猎之名。欲行狩，先芟草莱，教战讫，乃入防田猎，故云因狩而习之，是以《书传》文：“战斗不可空习，故於狩以闲之。”闲之者，习之。是其习兵因狩也。云“凡师出曰治兵，入曰振旅，皆习战”者，按庄公八年正月，师次於郎。甲午，祠兵。《公羊传》曰：“祠兵者何？出曰祠兵。”注云：“礼，兵不徒使，故将出兵，必祠於近郊，陈兵习战，杀牲飨士卒。”又曰：“入曰振旅，其礼一也，皆习战也。”《左氏》说“治兵於庙，礼也”，注云：“三年而治兵，与秋同名。兵革将出，故曰治兵。”《梁传》亦云：“出曰治兵，习战也。入曰振旅，习战也。”郑玄於《异义》不从《公羊》云祠兵，故云“祠兵者，《公羊》字之误，因而作说之”，亦不从《左氏》说治兵为授兵於庙。云：“於周《司马职》曰，仲夏教茇舍，仲秋教治兵，其下皆云如战之陈。仲冬教大阅，战法，虞人莱所田之野，乃为之。如是，治兵之属皆习战，非授兵於庙，又无祠五兵之礼。”是以《尔雅 释天》云：“出为治兵，尚威武也。入为振旅，反尊卑也。”言反尊卑者，出则壮者在前，老弱在後；入则壮者在後，老弱在前。是以郑此云“振旅，兵入收众专於农”也。云“四时各教民以其一焉”者，春教振旅，夏教茇舍，秋教治兵，至冬大阅，是各教民以一也。

　　辨鼓铎镯铙之用：王执路鼓，诸侯执贲鼓，军将执晋鼓，师帅执提，旅帅执鼙，卒长执铙，两司马执铎，公司马执镯。（《鼓人职》曰：“以路鼓鼓鬼享，以贲鼓鼓军事，以晋鼓鼓金奏，以金铙止鼓，以金铎通鼓，以金镯节鼓。”郑司农云：“辨鼓铎镯铙之用，谓钲铎之属。镯读如浊其源之浊。铙读如ん哓之哓。提读加摄提之提，谓马上鼓，有曲木提持鼓立马髦上者，故谓之提。”杜子春云：“公司马，谓五人为伍，伍之司马也。”玄谓王不执贲鼓，尚之於诸侯也。伍长谓之公司马者，虽卑同其号。
　　○辨，如字，刘方免反。铎，直各反。镯，直角反。铙，女交反。贲，扶云反。将军，如字，本或作军将。提，徒兮反。鼙，薄兮反。钲，音征。ん，火官反。哓，女交反。摄提，《尔雅》云：“大岁在寅曰摄提格。”）

　　[疏]“辨鼓”至“执镯”
　　○释曰：此春夏秋三时各教其一，必春辨鼓铎者，鼓雷之类，象仲春雷发声於外。言“辨鼓铎镯铙之用”者，此句与下文为总目也。
　　○注“鼓人”至“其号”
　　○释曰：郑引《鼓人职》者，欲见鼓人有六鼓四金，据本各依所用。今此所用，或有不依本者，以其唯贲鼓鼓军事是依本。王执路鼓、军将执晋鼓等并不依本用，而在军兼用也。先郑云“辨鼓铎镯铙之用，谓钲铎之属”者，按《司马法》云：“十人之长执钲，百人之师执铎，千人之师执鼙，万人之主执大鼓。”义与此同，故引之为证也。云“镯读如浊其源之浊”者，此读取音同之义。浊其源者，《淮南子》云“浊其源，其流不清”，故读从之。云“铙读如ん哓之哓”者，从《毛诗》云“以谨ん哓”。云“提读如摄提之提”者，从《尔雅》云“寅为摄提格”，取音同而已。云“提谓马上鼓”者，此先郑盖据当时已有单骑，举以况周。其实周时皆乘车，无轻骑法也。後郑云“王不执贲鼓，尚之於诸侯也”者，按《鼓人职》，贲鼓鼓军事，注王在军自为元帅，自合执贲鼓；今不执贲鼓者，见诸侯因朝而来，与王为宾客，故让之使执贲鼓，故云尚之於诸侯。王既不用贲鼓而用路鼓者，以其雷鼓、灵鼓祭天地之鼓，不敢用，故用祭宗庙之路鼓也。军将用晋鼓者，是鼓金奏与诸相应故也，不用鼓者，鼓，役事之鼓，故不用。云“伍长谓之公司马者，虽卑同其号”者，按诸官大夫乃与大官同号，宰夫已下，并上士、中士、下士，皆不得与大官同号。今於《序官》大司马之下，上士得号行司马，及在军二十五人长中士号两司马，五人长下士号公司马，皆与大官同号者，以司马主军，军事主严，虽卑得同号也。

　　以教坐作进退疾徐疏数之节，（习战法。
　　○疏数，音朔，下注疏数同。）

　　[疏]“以教”至“之节”
　　○释曰：按下大阅礼备军法，虞人莱所田之野，下又云“中军以举令鼓，鼓人皆三鼓”，已下有此坐作进退疾徐疏数之节。彼大阅具言，於此略说有此坐作之法。此於教战之处为之，故郑云“习战法”也。

　　遂以田，有司表貉，誓民，鼓，遂围禁，火弊，献禽以祭社。（春田为。有司，大司徒也，掌大田役治徒庶之政令。表貉，立表而貉祭也。誓民，誓以犯田法之罚也。誓曰：“无干车，无自後射，立旌遂围禁，旌弊争禽而不审者，罚以假马。”禁者，虞衡守禽之厉禁也。既誓，令鼓而围之，遂田。火弊，火止也。春田主用火，因焚莱除陈草，皆杀而火止。献犹致也，属也。田止，虞人植旌，众皆献其所获禽焉。《诗》云：“言私其<豕从>，献肩于公。”春田主祭社者，土方施生也。郑司农云：“貉读为。谓师祭也。书亦或为。
　　○貉，莫驾反，注同。弊，婢世反，刘薄计反。射，食亦反，下“王射”同。<豕从>，子工反。肩，《诗》作<豕开>，音同。施，式豉反。，莫驾反。）

　　[疏]“遂以”至“祭社”
　　○释曰：按下大阅礼“遂以狩田”以下云“以旌为左右和之门，群吏各帅其车徒以叙和出，左右陈车徒，有司平之”，“既陈，乃设驱逆之车，有司表貉于陈前”。此亦当如彼，但春非大备，故亦略言也。言“誓民”者，即下大阅礼“群吏听誓於阵前”，郑引《月令》“司徒北面誓之”是也。云“鼓”者，即下文“中军以な令鼓，鼓人皆三鼓”已下是也。云“遂围禁”者，既誓，令鼓而围之。云“火弊”者，谓田止也。云“献禽以祭社”者，此因田猎而祭，非《月令》仲春祭社也。
　　○注“春田”至“为”
　　○释曰：云“春田为”者，，搜也，春时鸟兽孚乳，搜择取不孕任者，故以为名。云“有司，大司徒也”者，即《大司徒职》云“大田役治其徒庶之政令”，故知有司是大司徒也。云“表貉，立表而貉祭也”者，此即《诗》及《尔雅》云“类也”、“也”、“师祭”是也。云“誓民，誓以犯田法之罚也”者，当司徒北面誓之时，小子斩牲，以左右巡陈也。云“誓曰无干车无自後射”者，此据《汉田律》而言。无干车，谓无干犯他车。无自後射，象战陈不逐奔走。又一解云：“前人已射中禽，後人不得复射。”彼又云“无面伤”之等，象降者不逆击之。云“立旌遂围禁”者，旌，则下文大阅礼云“旗居卒间”者是也。云“旌弊”者，弊，仆也，田止旌则仆。云“争禽而不审者，罚以假马”者，谓获禽所算之筹。罚者，谓效功时争禽不审，即罚去其筹。云“禁者，虞衡守禽之厉禁也”者，按《山虞》皆云“使地之民，守其厉禁”，谓遮厉之禁，不得非时入也。若然，按《地官 川衡》，小田猎之所，无厉禁之事。言“衡”者，川林或有与山泽连者，则亦有厉禁之事，故连言之也。

　　中夏，教茇舍，如振旅之陈。群吏撰车徒，读书契，辨号名之用。帅以门名，县鄙各以其名，家以号名，乡以州名，野以邑名，百官各象其事，以辨军之夜事。其他皆如振旅。（茇读如莱沛之沛。茇舍，草止之也。军有草止之法。撰读曰算。算车徒，谓数择之也。读书契，以簿书校录军实之凡要。号名者，徽识所以相别也。乡遂之属谓之名，家之属谓之号，百官之属谓之事。在国以表朝位，在军又象其制而为之，被之以备死事。帅，谓军将及师帅、旅帅至伍长也。以门名者，所被徽识如其在门所树者也。凡此言以也、象也，皆谓其制同耳。军将皆命卿。古者军将，盖为营治於国门，鲁有东门襄仲，宋有桐门右师，皆上卿为军将者也。县鄙，谓县正、鄙师至邻长也。家，谓食采地者之臣也。乡以州名，亦谓州长至此长也。野，谓公邑大夫。百官，以其职从王者。此六者皆书其官与名氏焉。门则襄仲、右师明矣。乡则南乡<垂瓦>、东乡为人是也。其他象此，云某某之名，某某之号，某某之事而已，未尽闻也。乡遂大夫，文错不见，以其素信于民，不为军将，或为诸帅，是以阙焉。夜事，戒夜守之事。草止者慎於夜，於是主别其部职。
　　○茇，蒲末反。撰，息转反，又仕转反，注音算，息缓反。沛，步未反，一音具，又普具反。数，色主反。簿，步古反，後“簿书”皆放此。识，音志，一音试，下同。朝位，直遥反。被，皮伪反，下同。治，直吏反。比，毗志反。<垂瓦>，直伪反。见，贤遍反。）

　　[疏]“中夏”至“振旅”
　　○释曰：如“振旅之陈”者，四时各教其一。故春教振旅，夏教茇舍，但设经不可文文具设，故云如振旅之陈，皆转相如也。云“群吏撰车徒”者，群吏，谓军将至伍长，各有部分，皆选择其在车甲士三人，步徒七十二人之等。云“读书契”者，书契，谓兵士簿书之要契，此《小宰》之八成云“师田以简稽”，一也。云“辨号名”者，此“帅以门名”已下是也。
　　○注“茇读”至“部职”
　　○释曰：“茇读如莱沛之沛”者，按《王制》云“居民山川沮泽”，注云“沮谓莱沛”。时俗有水草谓之莱沛，故读从之也。云“茇舍草止之也”者，以草释茇，以止释舍，故即云军有草止之法。云“数择之也”者，以解撰为数择，取其善者，云“军实之凡要”者，凡军有三种：或以俘囚为军实，或以戈盾弓矢为军实，或以禽牲为军实。今此所云军实者，据兵器为军实。凡要，即名籍之总名也。云“号名者徽识”者，即上注“三者旌旗之细者也。云“所以相别也”者，皆缀之於膊上以别死者也。云“乡遂之属谓之名”者，言之属，即经云“县鄙”，是遂之属，从县鄙至邻里，州是乡之属，从州至比长，故言之属以总之。云“家之属谓之号”者，谓都家之内，从大夫至士。云“百官之属谓之事”者，从王朝六卿已下至下士。野以邑名，郑虽不言，亦在乡遂之例。以其同是沟洫之人，出军出贡又等，故知亦入名中也。其号也，名也，事也，三者据经而言。云“在国以表朝位”者，即《觐礼》云“上介各奉其君之置于宫”者是也。云“凡此言以也、象也，皆谓其制同耳”者，以谓若经云“帅以门名”已下，至“野以邑名”已上，五者皆言以也，惟百官云象。是以也、象也，此六者“以象”虽异，其制则同，皆小旌旗也。云“军将皆命卿”者，欲解帅以门名之意，止由卿居於国门，使为军将，故军将得以门为名。云“古者军将盖为营治於国门”者，此解军将得以门为名者，只由非常之急，要在於门，故使卿在门住而营治其门故也。云“鲁有东门襄仲”者，按昭三十二年《左传》云：“鲁文公薨，而东门遂杀立庶，鲁君於是乎失国。”公子遂，字襄仲，号为东门，只由居东门。宋有桐门右师者，按春秋《左氏传》：“昭二十五年春，叔孙聘於宋，桐门右师见之。”注云：“右师，宋师乐大心也。其室居桐门，故曰桐门右师。”是宋有桐门右师也。引之，证将帅得以门名之事。经直云“县鄙”，郑知邻长者，以其在军之时，从遂大夫已下至邻长皆在。今略言县鄙，明皆有也。云“家谓食采地者之臣也”者，食采地，是公卿大夫，其身在朝，其臣在采地，若公山弗扰之类。今随王在军，故以家号为名也。“乡以州名，亦谓州长至比长”者，亦如六遂。自乡大夫已下，至比长皆在，今略举州为首也。云“野，谓公邑大夫”者，谓为四等公邑，若《载师职》公邑，自甸以出，至五百里，其长二百里、三百里如州长，四百里、五百里如县正，长下皆有属官，在军者皆以邑为名。云“百官以其职从王”者，谓三百六十官，各以其职事从王在军，若大宰下六十官，随其长从王，皆以事为号也。云“此六者皆书其官与名氏焉”者，六者，谓经五以一象。假令为官，则云大司徒下某官姓名某也。云“门则襄仲、右师明矣”者，经直云帅以门名，怨直以门为名，不加官与名字。诸官皆须名氏，明门亦有官与氏名，故云明矣。云“乡则南乡<垂瓦>、东乡为人是也”者，<垂瓦>与为人，皆当时乡名，故举以为况。云“其他象此”者，此郑略举门名与乡名，其他仍有县鄙与家、野、百官，亦依此而称焉。云“某某之名”者，即经云门、县鄙、乡、野四者皆是某某之名，谓若门名，当云桐门右师之下某官某姓某甲之名，三者皆放此。云“某某之号”者，即经云“家以号名”是也。谓若鲁之费邑，即云费邑之下某官某姓某甲之号。云“某某之事”者，即经云“百官各象其事”，谓若地官之下，则云大司徒之下某官某姓某甲之事。云“未尽闻也”者，乡来所释六者，略闻帅以门名，乡以州名，举以为况，其馀未闻，故云未尽闻也。云“乡遂大夫文错不见”者，此经六遂直云县鄙，不言遂。六乡言以州名，虽见乡，亦不见乡大夫之身。其文交错，不见乡遂大夫，故云文错不见也。云“以其素信於民”者，兵书《孙子》云“素信者与众相得”是也。旧素与民相信者，必情义相得，故乡遂之官，还使为军吏。云“不为军将，或为诸帅，是以阙焉”者，《管子》云“因内政寄军令”，则乡遂大夫已下至比长、邻长，皆因为军吏以领本民在上，或别使人为军将，则乡遂大夫别领人为师帅、旅帅以下，经在军吏帅以门名之内，故阙乡遂大夫也。必知有别使人为军将法者，见《外传》穆叔云“天子作师，公帅之以征不德”，《诗》曰“周公东征，四国是遑”，此并上公为军将。《诗》云“有，以作六师”，此乃诸侯世子为军将。田猎亦容如此，於是时乡遂大夫则为诸师也。若然，按下文云“师都载旃，乡遂载物”，注云“乡遂大夫或载旃，或载物，众属军吏，无所将也”者，谓乡遂大夫全无武用，则诸帅亦不为，则是众属他军吏，己身全无所将，故或载旃，或载物，不载旗，义与此不违也。云“於是主别其部职”者，释经以辨军之夜事，分别其当部当职，不与外交杂也。

　　遂以苗田，如之法，车弊献禽以享礻勺。（夏田为苗。择取不孕任者，若治苗去不秀实者云。车弊，驱兽之车止也。夏田主用车，示所取物希，皆杀而车止。《王制》曰：“天子杀则下大绥，诸侯杀则下小绥，大夫杀则止佐车，佐车止则百姓田猎。”礻勺，宗庙之夏祭也。冬夏田主于祭宗庙者，阴阳始起，象神之在内。
　　○礻勺，馀若反。孕，羊证反。去，起吕反。绥，而谁反，下同。）

　　[疏]“遂以”至“享礻勺”
　　○释曰：在教战之处辨号名既讫，遂入防，行苗田之法。云“如之法”者，如上时有司表貉、誓民、令鼓、遂围禁之等。云“车弊”及“以享礻勺”，二者则与春异，以其春时火弊祭社，此时车弊享礻勺也。
　　○注“夏田”至“在内”
　　○释曰：以其春夏为阳，主其生长，故春田为，搜取不孕任者。夏田为苗，若治苗去不秀实者。其义，但春时主孚乳，故以不孕任解之也。云“车弊，驱兽之车止也”者。“夏田主用车示所取物希”者，《春秋左氏传》云：“彼徒我车，惧其侵轶我也。”是车行迟，取兽少，故知用车示取物希也。引《王制》曰“天子杀则下大绥”已下，据杀讫而言，《毛诗传》云“天子发抗大绥，诸侯发抗小绥”者，据始杀而言也。云“大夫杀则止佐车”，《王制》注“佐车，驱逆之车”。按《田仆》云：“掌佐车之政，驱逆之车。”佐车似与驱逆之车别者，但《王制》佐车与《田仆》驱逆之车为一，其《田仆》佐车自是田车之贰曰佐，佐文虽同，其义则异也。若然，驱逆之车言佐者，能逐禽，故以佐言之。云“礻勺，宗庙之夏祭也”者，《大宗伯》文。云“冬夏田主於祭宗庙，阴阳始起，象神之在内”者，仲冬一阳生，仲夏一阴生，是阴阳在内，故神象之而行祭也。此祭因田猎献禽为祭，若正祭自在孟月。

　　中秋，教治兵，如振旅之陈。

　　[疏]“中秋”至“之陈”
　　○释曰：言“教治兵”者，凡兵，出曰治兵，入曰振旅。春以入兵为名，尚农事。秋以出兵为名，秋严尚威故也。云“如振旅之陈”者，如春振旅时坐作、进退、疾徐、疏数之法也。

　　辨旗物之用：王载大常，诸侯载，军吏载旗，师都载旃，乡遂载物，郊野载，百官载，各书其事与其号焉。其他皆如振旅。（军吏，诸军帅也。师都，遂大夫也。乡遂，乡大夫也。或载旃，或载物，众属军吏，无所将也。郊，谓乡遂之州长、县正以下也。野，谓公邑大夫。载者，以其将羡卒也。百官，卿大夫也。载者，以其属卫王也。凡旌旗，有军众者画异物，无者帛而已。书当为画，事也，号也，皆画以云气。
　　○书，音画，出注。气，本或作乞，同。）

　　[疏]“辨旗”至“振旅”
　　○释曰：按下文注，以出军之旗则如秋，则此经是在军旌旗也。云“各书其事与其号焉”者，此二者即是仲夏百官各象其事及号名之等，此秋虽不具辨号名，以略举之，见四时皆有此物也。云“其他皆如振旅”者，亦谓坐作、进退、疾徐之法如振旅之陈也。
　　○注“军吏”至“云气”
　　○释曰：云“军吏，诸军帅也”者，亦谓从军将至下伍长皆是军吏也。云“师都，遂大夫也。乡遂，乡大夫也”者，按《司常》云：“孤卿建旃，大夫士建物。”则乡大夫是卿，建旃是其常。师都载旃，不嫌无乡大夫，故郑直举遂大夫也。云“乡遂，乡大夫”者，以其遂大夫是中大夫，建物是其常。今乡遂建物，不嫌无遂大夫，故郑直举乡大夫也。云“或载旃，或载物，众属军吏，无所将也”者，乡遂大夫若为军将，则在军吏载旗军中，领众来时亦载旗。今载旃载物不载旗，故知己之所管之众属他军吏，己无所将。以其已无武用，非直不为军将，亦不为诸帅，故全无所将，以是载旃载物而已。若然，既不为军吏，遂大夫上得与卿同载旃，乡大夫则是卿，下得与大夫同载物也。以乡遂大夫掌众同，故同载物也。俱两载者，以其不为军将，又不任乡职，卿大夫尊卑之常，当载旃载物而已，故容其两载也。云“郊谓乡遂之州长、县正以下也”者，郊内有六乡，州长已下。郊外有六遂，县正已下。故知言郊有此二等人也。云“野谓公邑大夫”者，按《载师职》云：“公邑之田任甸地。”郊外曰甸，甸则郊外曰野，故以野言之。但公邑自甸以出至︹五百里，有四等公邑，皆有大夫治之，故《司马法》云：“二百里如州长，四百里、五百里如县正。”是公邑大夫也。云“载者，以其将羡卒也”者，以其六乡之内，上剂致民，一家一人为正卒，其馀皆为羡卒。六遂之内，下剂致民，家一人为正卒，一人为羡卒，其馀为馀夫。正卒既属军吏，其馀羡卒，使此州长已下等不为军吏者领之。但公邑之内，虽不见有出军之法，若出军，亦当与乡遂同，以其得为沟洫法故也。若出军，亦正卒使大夫等为军吏，其馀羡卒，亦使不为军吏者领之。云“百官，卿大夫也，载者，以其属卫王也”者，以其天地四时之卿大夫，其属各六十，有选当行卫守王者，即是有众，故载鸟隼之。云“凡旌旗，有军众者画异物”者，即经天子、诸侯、军吏、郊野、百官是也。云“无者，帛而已”者，乡遂载旃物是也。云“书当为画，事也，号也，皆画以云气”者，事，即上百官言事；号，即上家言号。不言名，此亦有名，文略耳。云“画以云气”者，郑解经典言画者，皆以云解之，谓画五色云也。

　　遂以田，如田之法，罗弊致禽以祀礻方。（秋田为。，杀也。罗弊，罔止也。秋田主用罔，中杀者多也。皆杀而罔止。礻方当为方，声之误也。秋田主祭四方，报成万物，《诗》曰“以社以方”。
　　○，息浅反。礻方，音方。出注。皆杀，如字，刘色界反。）
</div>
    <div class="pagination">
<a href="周礼注疏_page110.html">上一页</a><span>...</span><a href="周礼注疏_page106.html">106</a><a href="周礼注疏_page107.html">107</a><a href="周礼注疏_page108.html">108</a><a href="周礼注疏_page109.html">109</a><a href="周礼注疏_page110.html">110</a><span class="current-page">111</span><a href="周礼注疏_page112.html">112</a><a href="周礼注疏_page113.html">113</a><a href="周礼注疏_page114.html">114</a><a href="周礼注疏_page115.html">115</a><a href="周礼注疏_page116.html">116</a><span>...</span><a href="周礼注疏_page112.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
