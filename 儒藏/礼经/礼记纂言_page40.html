<!DOCTYPE html>
<html>
<head>
    <meta charset="UTF-8">
    <title>礼记纂言 - 第 40 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记纂言 - 第 40 页/共 50 页</h1>
    <div class="content">　　天子设四学当入学而大子齿
　　【此以下又歴叙尚齿之事此尚齿之第一事也山隂陆氏曰天子立四学并其中学而五直于一处并建周人辟雍则辟雍最居中其南为成均其北为上庠其东为东序其西为瞽宗当学礼者就瞽宗学书者就上庠学舞干戈羽籥者就东序学乐徳乐舞乐语者就成均辟雍唯天子承师问道养三老五更及出师受成等就焉学礼曰帝入东学尚亲而贵仁东序是也帝入南学尚齿而贵诚成均是也帝入西学尚贤而贵徳瞽宗是也帝入北学尚贵而尊爵上庠是也帝入大学承师而问道辟雍是也緫而言之四学亦大学也若辟雍虽大子不得预大子入学学者所学之官也辟雍非其所学之官故云四学孔氏曰当入学而大子齿于国人故云大子齿】
　　天子廵守诸侯待于竟天子先见百年者【守手又切竟与境同此尚齿之第二事也孔氏曰廵守谓廵行守土诸侯方氏曰竟者疆土至此而竟也待于竟而不敢越其所守先见百年者王制所谓问百年者就见之是也郑氏曰问其国君以百年者所在而往见之】
　　八十九十者东行西行者弗敢过西行东行者弗敢过欲言政者君就之可也
　　【此尚齿之第三事也郑氏曰弗敢过者谓道经之则见之孔氏曰八十九十不可一一就见若天子诸侯因其行次或东行西行至八十九十者闾里之旁不敢过越而去必往见之若欲论政教虽不当道路左右君即就之可也方氏曰彼或在东行此在西行者弗敢过之而弗见西行东行其义亦若是以不必人人而见之也若欲言政虽非东行西行固当就而问之矣】
　　壹命齿于乡里再命齿于族三命不齿族有七十者弗敢先
　　【此尚齿之第四事也方氏曰以周制考之一命下士也再命中士也三命上士也四命则大夫诸侯之国三命则卿再命则大夫一命则士小国则降扵此一命齿于郷里非其乡里则以爵而不以齿再命齿于族非其族则以爵而不以齿三命不齿虽扵其族亦不得而齿之周官党正属民于序以正齿位其言与此合然此特贵贵之义尔至扵老老之仁又不可废故族有七十者弗敢先也五州为乡五邻为里于逺举乡则近至于五比之闾可知于近举里则逺逹于五县之遂可知六乡六遂互见之也族谓公族也有天下者谓之王族有国者谓之公族有家者谓之父族以传代言之则曰世族以主祭言之则曰宗族郑氏曰此谓乡射饮酒时也齿者谓以年次立若坐也三命列国之卿也不复齿席之扵賔东不敢先族之七十者谓既一人举觯乃入也虽非族亦然承齿乎族故言族尔孔氏曰身有一命官者或立或坐齿与郷人同再命既髙乡人防者虽复年髙不与之齿但族内计长幼为班序三命转尊不复齿于亲族特坐賔东若此饮酒时族内有年七十者令其先入此三命者后入故云不敢先也三命不齿谓党正饮酒若乡饮酒诸侯之国但爵位为卿大夫虽再命一命皆得不齿以乡饮酒賔贤其賔必少其得爵为卿大夫者必年长于君故在賔东西面而不齿若党正饮酒其賔必长故天子诸侯之国三命乃不齿旴江李氏曰一命者天子之下士公侯伯之上士子男之上大夫也而与乡里齿焉再命者天子之中士公侯伯之大夫子男之卿也而与父族齿焉三命者天子之上士公侯伯之卿也虽云不齿亦异席而已非敢居其上也山隂陆氏曰荀子曰三命族人虽七十者不敢先言族人齿虽髙犹后三命葢三命受位朝坐燕与进扵乡矣故族有七十者弗敢先澄按陆引荀子义与旧注异今兼存之】
　　七十者不有大故不入朝若有大故而入君必与之揖让而后及爵者
　　【此尚齿之第五事也郑氏曰谓致仕在家者其入朝君先与之为礼而后揖卿大夫士澄曰自有虞氏贵徳而尚齿至此凡十六小节前之一言徳爵富亲之贵有四而尚齿独专其一其二承上申言尚齿之事其三是故以下至其七分言弟长之事其目有五其八乃合五目而緫言之后之一言孝徳飬臣之教有四而教弟亦与其一其二承上详言教弟之事其三是故以下緫言尚齿之效以起下目其四至其八乃分五目而各言之】
　　○昔者圣人建隂阳天地之情立以为易易抱南面天子卷冕北面虽有明知之心必进断其志焉示不敢专以尊天也【卷古本切知音智断丁乱切】
　　【建犹竖立也天地隂阳之情不可见作为竒偶之画以明之犹竖立标的使人见之也天地言其理隂阳言其气情者人性之动在天地隂阳则言其用也易谓竒偶之画相变易者也指易之书而言下易抱之易指掌占易之官而言也周官大卜是也易所以筮所以卜此言易官而曰抱盖卜筮一道也故一官而兼统其事周官大卜之职而兼掌三易之筮是也郑氏曰立以为易谓作易易抱易官名周曰大卜大卜主三兆三易三梦之占孔氏曰占易之官抱南面尊其神明也天子亲执卑道故卷冕北面虽有明哲之心必进扵之前令决断其已所有为之志示不敢自専以尊敬上天也】
　　善则称人过则称己教不伐以尊贤也
　　【上文言在上者不自尊其智而尊天事不自决待神而决是尊天也此言在下者不自伐其善而尊贤己不自善称人之善是尊贤也】
　　天子有善让徳于天诸侯有善归诸天子卿大夫有善荐于诸侯士庶人有善本诸父母存诸长老禄爵庆赏成诸宗庙所以示顺也
　　【方氏曰天子受命扵天者也故有善则让徳扵天诸侯受命于天子者也故有善则归诸天子卿大夫受命扵诸侯故有善则荐于诸侯士庶人既卑且贱其善亦小矣内则本诸父母外则存诸长老而已让为不受之词自诸侯而下皆不受其善特扵天子言譲者唯天子之尊其让为足道也徳善之所积由诸侯而下皆推之于人故止言善唯让于天则言徳也自外至内谓之归自下进上谓之荐本以言其有所反存以言其无所忘父母内也故言其有所反而曰本长老外也故言其无所忘而曰存禄则施之及贱爵则制之以贵庆所以为礼赏所以为利成诸宗庙者谓必进诸宗庙之中然后得以成其事也祭统曰古者明君爵有徳而禄有功必赐爵禄于大庙示不敢专也澄曰天子不自有其善而让于天即上文不自専而尊天之意诸侯卿大夫士庶人不自有其善而推于人亦广上文不自伐而尊贤之意也成诸宗庙者天子既让善于天诸侯既归善于天子矣又不敢自专而尊其祖考皆为人下者之顺道也故曰示顺自昔者圣人建天地隂阳之情至此又为三小节葢承前所言尚齿敬长之弟而及让善尊上之顺顺者弟之推也】
　　右附记孝弟等义此三节旧本附记又有曽子大孝一节系是大戴记全篇之文此不重出





　　礼记纂言卷二十三
<经部,礼类,礼记之属,礼记纂言>
　　钦定四库全书
　　礼记纂言卷二十四　　　　元　吴澄　撰祭统
　　【陈氏曰祭统者总序大纲穿贯百职统成一礼见其始末之谓也故纲举而万纪皆张统先而众则必振也方氏曰祭法非不及义然以法为主祭义非不及法然以义为主祭统则统论之也】
　　凡治人之道莫急于礼礼有五经莫重于祭夫祭者非物自外至者也自中出生于心也心怵而奉之以礼是故唯贤者能尽祭之义【夫音扶怵勑律切】
　　【郑氏曰礼有五经谓吉礼凶礼賔礼军礼嘉礼也莫重于祭谓以吉礼为首也怵感念亲之貌也辅氏曰祭吾之诚敬耳故曰自中出生于心也凡在外之物所以将之而已故曰非物自外至者也心怵而奉之以礼外徇于物而内忘其心者有之矣故曰惟贤者能尽祭之义】
　　贤者之祭也必受其福非世之所谓福也福者备也备者百顺之名也无所不顺者之谓备言内尽于己而外顺于道也忠臣以事其君孝子以事其亲其本一也上则顺于鬼神外则顺于君长内则以孝于亲如此之谓备唯贤者能备能备然后能祭是故贤者之祭也致其诚信与其忠敬奉之以物道之以礼安之以乐参之以时明荐之而已矣不求其为此孝子之心也祭者所以追养继孝也孝者畜也顺于道不逆于伦是之谓畜【长知两切为云伪切养羊尚切畜许六切】
　　【郑氏曰世所谓福者谓受鬼神之佑助也贤者之所谓福者谓受大顺之显名也其本一者言忠孝俱由顺出也明荐明犹洁也不求其为为谓福祐为己之报畜谓顺于徳教孔氏曰畜谓孝子顺于徳教不逆伦理可谓畜养其亲故释孝为畜方氏曰名生于实者也受百顺之名以已有百顺之实则神有百顺之报可知虽曰非世所谓福是乃世所谓福也孔子言祭则受福以是而已有衍而无耗之谓福故曰福者备也然而能顺于上下或逆焉则不可谓之备能顺于此彼或逆焉亦不可谓之备故曰备者百顺之名也无所不顺者之谓备必曰百者举其多且以成数言之犹百福百禄百祥称百而已臣之尽忠子之尽孝所谓内尽于己也于君则顺事君之道于亲则顺事亲之道所谓外顺于道也下又兼顺鬼神而言之者亦所谓顺于道也于鬼神君长言顺则知所谓孝于亲者亦顺也于亲言孝则顺于鬼神为敬顺于君长为忠又可知反覆言之者以见无不顺而备故也然祭有十伦而此止以三者为备者以三者为十伦之大故也三者备矣则十伦不期备而备矣致其诚则无伪行致其信则无疑虑致其忠则无欺心致其敬则无怠志四者祭之本所谓物者奉乎此而已所谓礼者道乎此而已所谓乐者安乎此而已所谓时者参乎此而已葢物以将其意故曰奉礼以行其义故曰道乐以乐其来故曰安时以节其中故曰参虽其如此俱明荐之于其亲而已不求其为也明荐与明禋明飨同义不求其为者或为己或为人皆未免乎有所为追养继孝养谓事亲之事孝谓事亲之道追言追其徃继言继其絶孝子之事其亲也上则顺于天道下则不逆于人伦是之谓畜应氏曰畜固为畜养之义而亦有止而畜聚之意焉】
　　是故孝子之事亲也有三道焉生则养没则丧丧毕则祭养则观其顺也丧则观其哀也祭则观其敬而时也尽此三道者孝子之行也【尽子忍切行下孟切】
　　【方氏曰以养志为上以养口体为下此养之顺也发于声音而见于衣服此丧之哀也所以交于神明者祭之敬也所以节其疏数者祭之时也孔子曰养则致其乐丧则致其哀祭则致其严是三者皆孝子之所常行故曰道行而有可见之迹故曰孝子之行也】
　　既内自尽又外求助昏礼是也故国君取夫人之辞曰请君之玉女与寡人共有敝邑事宗庙社稷此求助之本也夫祭也者必夫妇亲之所以备外内之官也官备则具备水草之菹陆产之醢小物备矣三牲之爼八簋之实美物备矣昆虫之异草木之实隂阳之物备矣凡天之所生地之所长苟可荐者莫不咸在示尽物也外则尽物内则尽志此祭之心也【取七住切】
　　【郑氏曰言王女者美言之也君子于玉比徳焉具备具谓所供众物也水草之菹芹茆之属陆产之醢蚳蝝之属天子之祭八簋昆虫谓温生寒死之虫也内则可食之物有蜩范草木之实蔆芡榛栗之属咸皆也孔氏曰按醢人加豆之实芹菹朝事之豆茆菹又有昌本深蒲菭荀是水草馈食之豆有蜃蚳蝝加豆之实有兔醢醓醢皆陆产蜩蝉也范蜂也此昆虫之属笾人加笾之实有蔆芡馈食之笾有枣栗榛实是草木之属方氏曰既内自尽于己又外求助于人求助之道莫大乎夫妇之际以夫妇而行祭祀之道则足以尽隂阳之义以夫妇而共祭祀之事则足以备外内之官故国君取夫人之辞以祀宗庙社稷为言也必曰玉女者言其有贞洁之徳也所以事宗庙社稷亦在乎有贞洁之徳而已夫妇亲之若君制祭夫人荐盎君割牲夫人荐酒卿大夫相君命妇相夫人此外内之官也官所以执事事所以具物故曰官备则具备菹亦醢类也故周官属醢人然以植物为之则曰菹以动物为之则曰醢水草之菹即七菹陆产之醢即七醢然七菹又有葵菹之类不必皆水草七醢又有虫醢鱼醢之类不必皆陆产爼者三牲则八簋者五谷也言八簋则爼为三爼矣言实则菹亦非虚矣爼所荐者天产故其数用三之竒簋所盛者地产故其数用八之偶于昆虫草木言隂阳之物者葢昆虫以隂蛰以阳出草木以隂枯以阳荣故也然水草亦隂物也陆产亦阳物也三牲亦阳物也八簋亦隂物也止谓昆虫草木为隂阳之物者以用至于昆虫之异草木之实而隂阳之物于是为备故也以隂阳之物于是为备故曰凡天之所生地之所长苟可荐者莫不咸在示尽物也徒尽物于外而不能尽志于内亦不足以尽祭之心矣故曰外则尽物内则尽志祭之心也】
　　是故天子亲耕于南郊以共齐盛王后蚕于北郊以共纯服诸侯耕于东郊亦以共齐盛夫人蚕于北郊以共冕服天子诸侯非莫耕也王后夫人非莫蚕也身致其诚信诚信之谓尽尽之谓敬敬尽然后可以事神明此祭之道也【共音恭齐音粢盛音成纯音缁今如字】
　　【郑氏曰纯服亦冕服也互言之尔纯以见缯色冕以着祭服东郊少阳诸侯之象也夫人不蚕于西郊妇人礼少变也齐或为粢孔氏曰此覆结上文必夫妇亲之及尽物尽志之事天子大阳故南也诸侯少阳故东也然借田并在东南故王言南诸侯言东后大隂故北郊夫人少隂合西郊然亦北者妇人质少变与后同也莫耕莫蚕莫无也言王侯岂贫无谷帛而夫妇自耕蚕乎以其欲致诚信故身亲之】
　　及时将祭君子乃齐齐之为言齐也齐不齐以致齐者也是故君子非有大事也非有恭敬也则不齐不齐则于物无防也耆欲无止也及其将齐也防其邪物讫其耆欲耳不听乐故记曰齐者不乐言不敢散其志也心不苟虑必依于道手足不苟动必依于礼是故君子之齐也专致其精明之徳也故散齐七日以定之致齐三日以齐之定之之谓齐齐者精明之至也然后可以交于神明也【齐侧皆切齐也不齐齐之并如字】
　　【郑氏曰讫犹止也定者定其志意孔氏曰及时将祭谓四时应祭之前未旬时也方将接神先冝齐整身心故齐也未齐之时心虑散荡心所嗜欲有不齐整及其齐也止此不齐之事以致极齐戒之道方氏曰夫齐所以致一致一则不齐者齐矣大事即祀事也恭敬则人事也指人言之故曰恭敬耳防以防其外之来也止以止其内之出也物自外入故曰防嗜欲由中故曰止前言止而后言讫者止之而后讫故也后言邪物则前所言物者亦邪物而已齐固不止于耳不聼乐然乐者人之所乐也则所以散其志尤在于乐故也不为物所贰故其徳精不为物所蔽故其徳明致者致其至而已故先言致其精明之徳而后言精明之至也精之至矣故于祭之心则为精意精志明之至矣故于祭之道则为明禋明享焉夫散者集之则一归乎定故散齐七日以定之致其至焉则未始不齐故致齐三日以齐之定言定于外齐言齐其内叶氏曰戒则防邪物以治外齐则讫嗜欲以治内内外治则耳不听乐而志不散也志不散则心依于道道无形也手足依于礼礼有体也】
　　是故先期旬有一日宫宰宿夫人夫人亦散齐七日致齐三日君致齐于外夫人致齐于内然后防于大庙君纯冕立于阼夫人副袆立于东房君执圭瓒祼尸大宗执璋瓒亚祼及迎牲君执纼卿大夫从士执刍宗妇执盎从夫人荐涗水君执鸾刀羞哜夫人荐豆此之谓夫妇亲之【先去声又如字大庙音泰袆音辉瓉才旦切纼直忍以忍二切从才用切刍初俱切涗舒锐切又音嵗羞哜才细切】
　　【郑氏曰宫宰守宫官也宿读为肃肃犹戒也戒轻肃重也大庙始祖庙也圭瓉璋瓉祼器也以圭璋为柄酌郁鬯曰祼大宗亚祼容夫人有故摄焉纼所以牵牲也周礼所谓絼刍谓藁也杀牲时用荐之周礼封人祭祀饰牲共其水藁涗盎齐也盎齐涗酌也凡尊有明水因兼云水尔哜哜肺祭肺之属也君以鸾刀割制之天子诸侯之祭礼先有祼尸之事乃后迎牲孔氏曰外谓君之路寝内谓夫人正寝致齐并于正寝散齐亦然冕皆上下纁其服亦然若非二王后及周公庙则悉用冕而祭副及袆后之上服鲁及二王之后夫人得服之侯伯夫人揄狄子男夫人阙狄并立东房以俟行事尸既入之后转就西房大宗主宗庙礼者亚祼之礼夫人亲为之此云大宗记者广言容夫人有故故大宗伯代夫人行礼下云大人荐涗水荐豆显夫人亲行也君执纼者纼牛鼻绳君自执之入系于碑卿大夫从驱之及杀与币告皆从于君士执刍者刍谓藁也以其杀牲用刍藁借之也宗妇执盎从谓同宗之妇执盎从夫人而来奠盎齐于位夫人乃就盎齐之尊酌此涗齐而荐之盎齐涗酌盎齐差清和以清酒泲之谓之涗酌涗即盎齐也夫人荐盎不荐明水今曰荐涗之下更言水以盎齐加明水故记者因盎而连言明水耳上公之祭冝有醴齐盎齐但言盎畧耳侯伯子男之祭但有盎齐也君执鸾刀羞哜哜肝肺也哜有二时一是朝践之时取肝以膋贯之入室燎于炉炭出荐之主前二谓馈孰之时君以鸾刀割制所羞哜肺横切之使不絶亦奠于俎上尸并哜之故云羞哜一云羞进也谓君用鸾刀制此哜肉以进之方氏曰散齐七日致齐三日则及祭凡十日矣故先期旬有一日宫宰宿夫人而诏之齐也戒其期故曰宿且经宿而后致齐则谓之宿冝矣若世妇言宿戒大司乐言宿县皆以是耳大宰言前期十日帅执事而卜日遂戒则于是日而遂散齐也听外治者君也故致齐于外听内职者夫人也故致齐于内与祭义所谓内外者异矣彼谓一身之内外齐于内外所以辨其位会于大庙所以联其事君纯免立于阼夫人副祎立于东房与明堂位所言同义于夫人言副袆则君纯冕者衮冕也六冕皆麻而曰纯者孔子称麻冕礼也今也纯俭吾从众当孔子时固有纯冕矣王氏释服周之冕为纯冕者以此衮冕副袆葢天子王后之服容记二王之后与鲁礼亦极诸侯之盛礼言之耳卫非二王之后而夫人之诗则曰副笄六珈何也周官追师掌首饰有副有编有次副为首饰之上故以之配三狄编为首饰之中故以之配鞠展次为首饰之下故以之配褖衣而已谓之副则夫人之所同谓之祎则王后之所独犹衮之九章则上公之所同旒之十二则天子之所独也男服以在上者异所以尊阳道也女服以在上者同所以尊隂道也三狄虽同用副然以配袆衣为正故经未有言副揄屈者止曰副袆而已周官大宗伯凡大祭祀王后不与则摄而荐豆笾彻则大宗固有摄夫人亚祼之礼矣大宗即宗伯也君执纼则亲牵之也宗妇宗子之妇也经有言命妇从夫人而此言宗妇者宗妇亦命妇矣命妇则不必宗妇也其从夫人则命妇之所同至于执盎则宗妇之所独齐有五而宗妇止执盎者据君牵牲之时也祭义言夫人奠盎正与此合然彼言夫人奠盎此言宗妇执盎者宗妇执之夫人奠之故也荐涗水则郊特牲所谓明水涗齐贵新是也酌齐则必用涗矣祭义不言者略也哜者尸所哜之肺也哜则尝之也以尸之所哜故君执鸾刀而羞之也尸必哜之君必羞之者以周人所贵故也夫人荐豆则与祭义所言同义】
　　及入舞君执干戚就舞位君为东上冕而摠干率其群臣以乐皇尸是故天子之祭也与天下乐之诸侯之祭也与竟内乐之冕而摠干率其群臣以乐皇尸此与竟内乐之之义也【以乐音洛竟音境下皆同】
　　【郑氏曰君为东上近主位也皇君也言君尸者尊之方氏曰干戚武舞所执也羽籥文舞所执也止言干主武宿夜言之明堂位曰朱干玉戚冕而舞大武正谓是矣上言执干戚而不言冕下言摠干而不言戚互相备也言摠干固知其为不特执干矣祭义乐记所言同与天下乐之与竟内乐之子口宁神莫大于得四表之欢心是矣】
　　○夫祭有三重焉献之属莫重于祼声莫重于升歌舞莫重于武宿夜此周道也凡三道者所以假于外而以増君子之志也故与志进退志轻则亦轻志重则亦重轻其志而求外之重也虽圣人弗能得也是故君子之祭也必身自尽也所以明重也道之以礼以奉三重而荐诸皇尸此圣人之道也
　　【郑氏曰武宿夜武曲名也周道犹周之礼孔氏曰此三种所重皆假借外物而以増益君子内志故与志同进同退若内志轻畧则此等亦轻畧内志殷重则此等亦殷重矣皇氏曰师说书传云武王伐纣至于商郊停止宿夜士卒皆欢乐歌舞以待旦因名焉熊氏曰武宿夜即大武之乐也方氏曰献有九而祼其一故以属言之于献言属则声舞可知矣陈氏曰献之属有九而莫重于祼是以降神者为重凡献卿大夫及群有司皆其轻者也声莫重于升歌是以贵人声者为重凡见于下管象武之器皆其轻者也舞莫重于武宿夜是以当时者为重凡见于前代者皆其轻者也此周道然若夫夏商之僼则献不必重祼声不必重升歌舞不必重武宿夜矣祭之有是假诸物而在外者也君子之志资诸己而在内者也志重于内凡假于外者安得不重耶志轻于内凡假于外者安得不轻耶祭有三重则周之所独天下有三重则夏商所同谓之三重自时所尚者言之】
　　○夫祭有馂馂者祭之末也不可不知也是故古之人有言曰善终者如始馂其是己是故古之君子曰尸亦馂鬼神之余也惠术也可以观政矣是故尸谡君与卿四人馂君起大夫六人馂臣馂君之余也大夫起士八人馂贱馂贵之余也士起各执其具以出陈于堂下百官进彻之下馂上之余也【馂音俊谡所六切】
　　【郑氏曰术犹法也为政尚施惠进当为馂声之误也百官谓有事于君祭者也既馂乃彻之而去所谓自卑至贱进彻或俱为馂孔氏曰靡不有初鲜克有终祭之有馂是己馂者人馂尸之余也王侯初荐毛血燔燎是荐于鬼神至荐孰时尸乃食之故曰尸亦馂鬼神之余也言尸馂是施恩惠之法术能施恩惠即其政善故云可以观政君于庙中事尸如君则君为臣礼君食尸余是臣食君禄与大夫食君余相似故曰臣馂君之余也诸侯之国有五大夫此云六者兼有采地助祭也渐变及下示溥恩惠也士庙中馂讫而起所司各执其馔具以出庙户陈于堂下百官馂讫各彻其器而去之方氏曰尸犹受惠于鬼神人固当受惠于其君馂毎变以众故始则君与三卿共四人变而加以两故大夫六人又变而加以两故士八人又变而又加以百官葢以示其惠之愈广百官谓中下之士以及于百执事者也祭法以官师为中下之士则此以百官称之宜矣尔雅曰谡兴起也由君而下皆言起独于尸言谡者尸神象也故特以谡言之陆氏曰百官进彻之进而后馂馂而彻焉叶氏曰百官而言上下以其执事未必有爵也】
　　凡馂之道毎变以众所以别贵贱之等而兴施惠之象也是故以四簋黍见其修于庙中也庙中者竟内之象也祭者泽之大者也是故上有大泽则惠必及下顾上先下后耳非上积重而下有冻馁之民也是故上有大泽则民夫人待于下流知惠之必将至也由馂见之矣故曰可以观政矣【别彼列切施惠始豉切见贤遍切见之如字】
　　【郑氏曰鬼神之惠徧庙中如国君之惠徧竟内也鬼神有祭不独飨之使人馂之恩泽之大者也国君有蓄积不独食之亦以施惠于竟内也孔氏曰兴起也初馂贵而少后馂贱而多皆先上而后下施惠之道亦当然也故云兴施惠之象馂之时君与三卿用四簋之黍欲见其恩惠修整普徧于庙中也诸侯之祭有六簋今云四簋以二簋留为阳厌之祭故也簋有黍稷特云黍者见其美举黍则稷可知以四簋而修于庙中如君之恩惠徧于竟内也上先下后谓君上先馂臣下后馂也方氏曰积重与老子所谓重积徳之重积同言所积虽多而不能散也非上重积之而不施使下有冻馁之民也夫人与考工记所谓夫人能为弓之夫人同犹言人人也顾葢有但意某氏讲义曰见其修于庙中修犹行也谓施惠之道行于庙中也】
　　○夫祭之为物大矣其兴物备矣顺以备者也其教之本与是故君子之教也外则教之以尊其君长内则教之以孝于其亲是故明君在上则诸臣服从崇事宗庙社稷则子孙顺孝尽其道端其义而教生焉是故君子之事君也必身行之所不安于上则不以使下所恶于下则不以事上非诸人行诸己非教之道也是故君子之教也必由其本顺之至也祭其是与故曰祭者教之本也己【与音余恶乌路切】
　　【郑氏曰为物犹为礼也兴物谓荐百品崇事崇犹尊也必身行之言恕己乃行之祭者教之本教由孝顺生也孔氏曰祭之为物物谓事物所行皆依礼故为大兴物谓兴造庶羞百品皆足故云备矣祭必依礼顺也百品皆足备也圣人设教惟以顺以备故曰教之本外教谓郊天内教谓祭宗庙外教尊君长故诸臣服从内教孝其亲故子孙顺孝人君亲自行之尽其事上之道又端正君臣上下之义则政教由此生焉政必由于己乃能及物故下云必由其本方氏曰为物大者祭之体兴物备者祭之用非体之为大不足以致用之备非用之为备不足以成体之大然则备者岂徒备其用而已哉亦在乎无所不顺然后为备尔故曰顺以备其教之本与以上言顺故此言外教以尊君长内教以孝其亲教以尊其君长由其君之明而已故曰诸臣服从教以孝其亲在乎崇重宗庙社稷而已故曰子孙顺孝严上固足以教之尊其君长追养固足以教之孝其亲尽其道者尽祭之道而无遗也端其义者端祭之义而有所立也有道有义教之所由生也于社稷亦言顺孝者与祭义言孝之至也同义必身行之者以身敎者从故也君子之教必由其本教之本在乎祭祭之本在乎顺故其言如此】
　　○夫祭有十伦焉见事鬼神之道焉见君臣之义焉见父子之伦焉见贵贱之等焉见亲踈之杀焉见爵赏之施焉见夫妇之别焉见政事之均焉见长幼之序焉见上下之际焉此之谓十伦【见贤遍切杀色界切】
　　【郑氏曰伦犹义也陈氏曰鬼神父子亲疎夫妇长幼五者内之伦也君臣贵贱爵赏政事上下五者外之伦也方氏曰鬼神则变化有所通故曰道君臣则严谨有所守故曰义父子则恩孝有所顺故曰伦贵贱则名位有所差故曰等亲疎则逺近有所间故曰杀爵赏则恩惠有所及故曰施夫妇则内外有所辨故曰别政事则多寡有所一故曰均长幼则先后有所次故曰序上下则情意有所接故曰际夫祭以鬼神为主故于首言鬼神之道至于惠之之道则祭之末也故以上下之际终焉夫先后有序如此所以谓之伦也】
　　铺筵设同几为依神也诏祝于室而出于祊此交神明之道也【筵羊然切为云伪切祊伯更切】
　　【郑氏曰祭者以其妃配亦不特几也诏祝告事于尸也出于祊谓索祭也孔氏曰诏告也祝祝也谓灌鬯馈熟酳尸之等祝官以祝辞告事于尸非朝践之时血毛诏于室者以朝践尸主皆在户外暂时之事非终始事神之道也祊谓明日绎祭而出庙门旁广求神于门外之祊陈氏曰人道则贵别神道则贵亲故葬则同穴而祭则同几也然此依神而已未至乎交也故诏祝于室所以交神于隂而出乎祊所以交明于阳方氏曰主隂阳之道言之则曰鬼神主幽显之分言之则曰神明其实一也】
　　君迎牲而不迎尸别嫌也尸在庙门外则疑于臣在庙中则全于君君在庙门外则疑于君入庙门则全于臣全于子是故不出者明君臣之义也
　　【郑氏曰不迎尸者欲全其尊也尸神象也鬼神之尊在庙中人君之尊出庙门则伸孔氏曰尸本是臣在庙则尊耳若未入庙其尊未伸君若出迎则疑尸有还为臣之道故云疑于臣若在庙则君父道全也云全君不云全父者此本明君臣故略于全父也君若出庙门外则君道还与平常不异是疑于君入庙门则臣子道全无所疑也周氏曰以君而迎尸则嫌于以君而迎神方氏曰尸者神之象君者人之主庙门之外以人道为尚庙门之内以神道为尚凡迎之礼必出门焉君迎牲而不迎尸者非重牲而轻尸也为其有君臣之疑所以别其嫌也既曰嫌又曰疑疑固未至于嫌而嫌亦疑之所积也】
　　夫祭之道孙为王父尸所使为尸者于祭者子行也父北面而事之所以明子事父之道也此父子之伦也【子行户刚切】
　　【郑氏曰子行犹子列也祭祖则用孙列皆取于同姓之适孙也天子诸侯之祭朝事延尸于户外是以有北面事尸之礼孔氏曰主人为欲孝敬己父故北靣而事子行之尸则凡为子者岂得不自尊其父乎少牢特牲礼尸皆在室之奥程子曰古人祭祀用尸极有深意不可以不思也葢人之魂气既散孝子求神而祭无尸则不飨无主则不依魂气必求其类而依之人与人既为类骨肉又为一家之类己与尸各既以洁齐至诚相通以此求神冝其飨之周氏曰以己之子而为父之尸则已北面以事而忘己之为父者以其为父之尸也陈氏曰尸于王父则孙于祭者则子以孙为王父之尸则是以子为祭者之父子忘其子之卑而事于父父忘其父之尊而事子凡此所以明祭者事父之道而已】
　　尸饮五君洗玉爵献卿尸饮七以瑶爵献大夫尸饮九以散爵献士及群有司皆以齿明尊卑之等也
　　【郑氏曰大夫士祭三献而献賔孔氏曰献卿大夫士及有司等其爵虽同皆长者在先故云以齿此据上公九献之礼凡祭二献祼用郁鬯尸祭奠而不饮朝践二献馈食二献及食毕主人酳尸故云尸饮五于此时献卿献卿之后主妇酳尸賔长献尸是尸饮七也乃以瑶爵献大夫是正九献礼毕但初二祼不饮故云尸饮七自此以后长賔长兄弟更为加爵尸又饮二是并前尸饮九主人乃以散爵献士及群有司也若侯伯七献朝践馈食时各一献食讫酳尸但尸饮三也子男五献食讫酳尸尸饮一大夫士祭三献而献賔与诸侯献賔时节不同下大夫不賔尸与士同亦三献而献賔其上大夫别行賔尸之礼与此异也陈氏曰卿之徳隆而贵故献以玉爵大夫之德杀而贱故献以瑶爵至于士则德卑尤贱故献以散爵而已方氏曰凡觞皆谓之爵此言玉爵瑶爵正谓一升之爵耳言散爵即五升之散也礼器曰宗庙之祭贵者献以爵贱者献以散则不特献者然也虽受献者亦然群有司则前言进彻之百官后言煇胞翟阍皆是也皆以齿者同爵则尚齿也前言贵贱之等此变言尊卑者其献也以卿大夫士为之等故以贵贱言之于卿大夫士之等又各以齿故以尊卑言之陆氏曰尸饮五若十二献当朝践亚献之节尸饮七当馈食初献尸饮九当馈食三献即九献尸饮五当馈食初献尸饮七当馈食三献尸饮九在酳尸矣七献五献尸饮三于是献卿欤先儒谓子男五献食讫酳尸尸饮一尸饮一即献卿非其差也瑶爵散爵不言洗略之也】
　　夫祭有昭穆昭穆者所以别父子逺近长幼亲防之序而无乱也是故有事于大庙则羣昭羣穆咸在而不失其伦此之谓亲疏之杀也
　　【郑氏曰昭穆咸在同宗父子皆来孔氏曰昭穆谓尸主行列于庙中父南面子北面亲者近疏者逺各有次序是无乱也祭大庙则众庙尸主及助祭之人同宗父子皆至故羣昭羣穆咸在若余庙唯户主及所出之庙子孙来耳各以昭穆列在庙是不失伦类也杀渐也示亲疏有渐也周氏曰有事于大庙言祫也方氏曰昭穆固不以别父子而父子之行又各有逺近长幼亲疏逺近以代言长幼以齿言亲疏以情言然而代之逺近齿之长幼皆以情为主耳故下总谓之亲疏之杀也夫有隆然后有杀别亲疏则亲者隆而疏者杀矣并言杀者言自隆降之以至于杀也王制三昭三穆神之昭穆也此羣昭羣穆人之昭穆也首言祭有昭穆则兼神人而言之然昭穆以神为主故人于庙中乃称之】
　　古者明君爵有德而禄有功必赐爵禄于大庙示不敢专也故祭之日一献君降立于阼阶之南南乡所命北面史由君右执防命之再拜稽首受书以归而舍奠于其庙此爵赏之施也【乡许亮切舍音释】
　　【郑氏曰一献一酳尸也舍当为释非时而祭曰奠孔氏曰爵表徳禄赏功卿大夫等既受防书归而释奠于家庙告以受君之命也君尊尚爵赏于庙不自专故民知施必由尊也郑知一献非初祼及朝践馈食之一献必为一酳尸者以一酳尸之前皆为祭事承奉鬼神未暇防命尸食已毕始可行爵赏也此一献则上尸饮五君献卿之时也若天子命羣臣则不因常祭特假于庙故大宗伯云王命诸侯则傧是也应氏曰一献始命者以祭为先也不俟献终而命者以赏为重也陆氏曰一献谓始献耳始献即发爵赐禄不嫌蚤者重防命也史由君右执防命之所谓诏辞自右】
　　君卷冕立于阼夫人副袆立于东房夫人荐豆执校执醴授之执镫尸酢夫人执柄夫人受尸执足夫妇相授受不相袭处酢必易爵明夫妇之别也【卷与衮同校户教切又平声镫音登】
　　【郑氏曰校豆中央直者也执醴授醴之人授夫人以豆则执镫镫豆下跗也孔氏曰此谓上公夫人故副袆也爵为雀形以尾为柄尸酢夫人则执爵尾夫人受酢则执爵足夫妇交相致爵其执之不相因故处袭因也主人受主妇之酢必易换其爵男子不承妇人爵也夫人献尸以醴齐授醴之人酌醴以授夫人至夫人荐豆此人又执豆以授夫人献与荐皆此人所掌故也陈氏曰礼器言夫人在房而东酌罍尊则在房者西房也而此言副袆立于东房盖妇人贵于从夫又贵于辨位从夫则立之东所以待其将有事辨位则即于西所以动而行事也至于夫妇相授受不相袭处则异其所立酢必易爵则易其所执故曰明夫妇之别某氏讲义曰先儒谓爵为雀形以尾为柄恐非是爵之柄下有二戈足则戈也以豆观之校为柄乃中央直者则爵之柄亦指中央矣】
　　凡为俎者以骨为主骨有贵贱殷人贵髀周人贵肩凡前贵于后俎者所以明祭之必有惠也是故贵者取贵骨贱者取贱骨贵者不重贱者不虚示均也惠均则政行政行则事成事成则功立功之所以立者不可不知也俎者所以明惠之必均也善为政者如此故曰见政事之均焉【髀必履切】
　　【郑氏曰殷人贵髀为其厚也周人贵肩为其显也凡前贵于后谓脊胁臂臑之属孔氏曰殷质贱肩之薄故贵髀周文贱髀之隐故贵肩凡前贵于后据周贵肩言之助祭者赐之俎贵者不特多而重贱者不虚而无分俎多少随其贵贱示均平也功立由于分俎人君欲为政教必须如分俎均平也前体臂臑为贵后体膊胳为贱就脊胁之中亦有贵贱正脊在前为贵脡脊横脊在后为贱胁则正胁在前为贵短胁为贱陈氏曰贵者取贵骨贱者取贱骨则有所别而足以为义贵者不重贱者不虚则有所均而可以为仁行于上者政也通于下者事也政必有事而事不必有政故事成本于政行方氏曰俎者对豆之器俎大而豆小俎以骨为主则豆以肉为主可知坊记觞酒豆肉是也骨阳也肉隂也俎之数以竒而从阳豆之数以偶而从隂为是故也夫祭以飨神为主然贵者取贵骨贱者取贱骨所以明祭之有惠而已惠可以观政患不均耳故惠均则政行有政则有事有事则有功功所以立由惠而已故曰不可不知】
　　凡赐爵昭为一穆为一昭与昭齿穆与穆齿凡羣有司皆以齿此之谓长幼有序
　　【郑氏曰昭穆众兄弟也羣有司犹众賔下及执事者君赐之爵谓若酬之孔氏曰旅酬时赐助祭者酒爵君众兄弟子孙昭为一列穆为一列各自相旅尊者在前卑者在后同班列则长者在前少者在后是昭与昭齿穆与穆齿郑知赐爵为酬者以献时不以昭穆为次此列昭穆故知为酬也陈氏曰宗庙之中受事则以爵而赐爵则以齿葢授事主义而行于旅酬之前赐爵主恩而隆于旅酬之后赐以主恩故昭与昭齿穆与穆齿凡羣有司皆以齿长幼之序也】
　　夫祭有畀煇胞翟阍者惠下之道也唯有德之君为能行此明足以见之仁足以与之畀之为言与也能以其余畀其下者也煇者甲吏之贱者也胞者肉吏之贱者也翟者乐吏之贱者也阍者守门之贱者也古者不使刑人守门此四守者吏之至贱者也尸又至尊以至尊既祭之末而不忘至贱而以其余畀之是故明君在上则竟内之民无冻馁者矣此之谓上下之际【煇音运胞歩交切翟音狄以见贤遍切】
　　【郑氏曰明足以见之见此卑者也仁足以与之与此卑者也煇周礼作韗谓韗磔皮革之官也翟谓教羽舞者也不使刑人守门谓夏殷时孔氏曰畀与也煇胞翟阍四者皆是贱官祭末与以恩赐是施惠之道也际接也韗人掌作皷水张皮两头鞔之以为皷故云韗磔皮革之官也方氏曰夫祭之有俎固己见惠均矣然未足以尽惠下之道以至尊之尸而畀至贱之吏然后见惠下也此政事之均与上下之际所以为异欤周氏曰古者不使刑人守门此指夏殷而言也周之法墨者使守门而四夷之亦使守王宫葢当时之为守卫者皆公卿大夫之子弟而又兼以刑人与四夷之则其势足以相持而不至于为乱是又使刑人与四夷之者皆有所养则是亦先王之仁也叶氏曰助祭则羣有司贱于族姓而煇胞翟阍又贱于羣有司】
　　○凡祭有四时春祭曰礿夏祭曰禘秋祭曰尝冬祭曰烝礿禘阳义也尝烝隂义也禘者阳之盛也尝者隂之盛也故曰莫重于禘尝古者于禘也发爵赐服顺阳义也于尝也出田邑发秋政顺隂义也故记曰尝之日发公室示赏也草艾则墨未发秋政则民弗敢草也【礿音祠禘音礿下同艾音刈】
　　【郑氏曰谓夏殷时礼夏尊卑着秋万物成爵命属阳国地属隂发公室出赏物也草艾谓艾取草也秋草木成可芟艾给防亨时则始行小刑也孔氏曰记者引前记之文案左传云赏以春夏刑以秋冬此以赏对刑为文其实四时之间皆有赏也方氏曰爵命之者也服胜于隂者也顺阳义禄食之者也田邑制于地者也顺隂义发公室因其物成而用之以行赏也草艾则墨者因其时杀而顺之以行刑也刑有五墨最轻以始行刑故用轻者也应氏曰代天爵人故于禘分地与人故于尝秋政若省敛断刑皆是】
　　故曰禘尝之义大矣治国之本也不可不知也明其义者君也能其事者臣也不明其义君人不全不能其事为臣不全夫义者所以济志也诸德之发也是故其徳盛者其志厚其志厚者其义章其义章者其祭也敬祭敬则竟内之子孙莫敢不敬矣是故君子之祭也必身亲涖之有故则使人可也虽使人也君不失其义者君明其义故也其德薄者其志轻疑于其义而求祭使之必敬也弗可得已祭而不敬何以为民父母矣
　　【郑氏曰全犹具也济成也发谓机发也涖临也君不失其义者君虽不自亲祭礼无阙于君徳不损也孔氏曰人君道德盛则念亲志厚念亲厚则事亲祭祀其义章明章明则其祭也敬使人谓君有故使人摄之方氏曰礼固所以为义义又可以起礼有故则使人义之所可故也代之虽在乎人使之则出乎君代之虽行其事使之则本乎义故曰虽使人也君不失其义者明其义故也某氏讲义曰人君躬行子孙之道以事其先则凡为子孙者化之矣古之人使民如承大祭以其敬也不足以为民父母于祭之不敬见之】
　　○夫鼎有铭铭者自名也自名以称其先祖之美而明着之后世者也为先祖者莫不有美焉莫不有恶焉铭之义称美而不称恶此孝子孝孙之心也唯贤者能之铭者论譔其先祖之有德善功烈勲劳庆赏声名列于天下而酌之祭器自成其名焉以祀其先祖者也显先祖所以崇孝也身比焉顺也明示后世教也【比毗志切郑氏曰铭谓书刻之以识事自名谓着已名烈业也王功曰勲事功曰劳酌之祭器言斟酌其美传着于钟鼎也身比焉谓自著名于下也顺谓孝顺之行也教所以教后世孔氏曰论谓论说譔谓譔録方氏曰器之重者莫如鼎言之重者莫如铭此鼎所以有铭而铭必于鼎也列于天下言陈列于天下而有序也酌之祭器言斟酌其美而不溢也自名于祭器故曰自成其名上足以先祖之德下足以成己之名故曰上下皆得马氏曰铭必自名然后可以称其先祖故曰自名也庐陵胡氏曰自名谓己能立身名以显其先也能自名则国人称愿曰幸哉有子如此故可铭也若身陷不义而无令名虽铭人谁信之酌犹酌古之酌刻先祖功善于钟鼎而孝顺之名成焉先儒谓自着已名于先祖之下非也若有心于自着已名何以为孝子比次也铭其祖而身名成焉是身比也石林叶氏曰言祖而不及考者与尊以见卑也德言其得于身善言其生于心功见于王曰勲功列于事曰劳庆赏在君声名在人皆列于天下者也然必酌之祭器者葢彛鼎所以飨祖考之器铭其美于上酌以飨之则祖考之德显而孝道逹矣故曰崇孝自着其名于下而身得比焉故曰顺示天下之子孙不遗其亲之美故曰教】
　　夫铭者壹称而上下皆得焉耳矣是故君子之观于铭也既美其所称又美其所为为之者明足以见之仁足以与之知足以利之可谓贤矣贤而勿伐可谓恭矣【见之贤遍切知音智】
　　【郑氏曰美其所为美此人为此铭也孔氏曰铭唯壹称先祖之善上下皆得谓上光先祖下成己顺行又垂教来世也所称谓先祖也所为谓己身行业也君子有德之士观铭必见此二事之美也为之者谓为铭之人明足以见先祖之美仁足以着先祖之铭知足以利己得上比先祖也备此三事所以为贤又不自伐是为恭也石林叶氏曰美其所称者以其不遗祖考之善也美其所为者以其不诬祖考之实也有善而弗知不明也故言明足以见之知而不传不仁也故言仁足以与之知之而能传又诬其实则亦不知也故言知足以利之知既利之而欲伐其善则必丧其善故虽铭而其辞敬者所谓贤而勿伐也】
　　故卫孔悝之鼎铭曰六月丁亥公假于大庙公曰叔舅乃祖庄叔左右成公成公乃命庄叔随难于汉阳即宫于宗周奔走无射啓右献公献公乃命成叔纂乃祖服乃考文叔兴旧耆欲作率庆士躬恤卫国其勤公家夙夜不解民咸曰休哉公曰叔舅予女铭若纂乃考服悝拜稽首曰对以辟之勤大命施于烝彞鼎此卫孔悝之鼎铭也古之君子论譔其先祖之美而明着之后世者也以比其身以重其国家如此子孙之守宗庙社稷者其先祖无美而称之是诬也有善而弗知不明也知而弗传不仁也此三者君子之所耻也【悝口回切假加百切左右并去声难乃旦切射音亦纂祖管切耆市志切解古卖切女音汝辟必亦切施如字】
　　【郑氏曰孔悝卫大夫也公卫庄公蒯聩也德孔悝之立己依礼褒之以静国人自固也假至也至大庙谓以夏之孟夏禘祭也叔舅公为防书尊呼孔悝而命之也乃犹女也庄叔悝七世祖卫大夫孔逹也随难谓成公为晋伐出奔庄叔从焉汉楚之川也即宫于宗周后反得国坐杀弟叔武晋人执归京师寘之深室也射厌也言庄叔奔走至劳而不厌倦也周既去镐京犹名王城为宗周也献公卫侯衎成公曽孙也亦失国得反言庄叔之功流于后世啓右献公使得反国也成叔庄叔之孙烝鉏也右助也乃命成叔纂乃祖服纂继也服事也献公反国命成子继女祖庄叔之事欲具忠如孔逹也文叔者成叔之曽孙文子圉即悝父也作率庆士作起也率循也庆善也士事也言文叔能兴行先祖之旧德起而循其善事也若纂乃考服若犹汝也女继女父之事欲其忠如文子也成公献公庄公皆失国得反言孔氏世有功焉宠之也施于烝彞鼎施犹着也刻着于烝祭之彞鼎彞尊也孔氏曰案哀十五年传蒯聩舍孔氏之外圃适伯姬氏迫孔悝于厠彊盟之遂劫以登台于是得国是德孔悝之立已也夏之孟月是周之六月诸侯命臣在于祭日故郑注至于大庙谓禘祭也是年冬蒯聩得国十六年六月卫侯饮孔悝酒而逐之此云六月命之者葢命后即逐之也公曰至休哉是孔悝父祖鼎铭之辞孔悝是异姓大夫年幼故称叔舅成公为晋文公所伐及杀叔武并见僖二十八耳左传然左传无孔逹事传文不具也襄十四年左传卫侯出奔齐是献公亦失国也奔走无射言孔逹随难汉阳及成公即宫于宗周当奔走无厌倦也兴旧耆欲言孔悝之父圉能兴行先祖旧徳所欲为也休哉言功德休美悝拜至彞鼎明孔悝拜受君恩言已光先祖之德勤行君之大命着于彞鼎也但休哉以上是称其先祖公曰叔舅以下至彞鼎是自着其名于下是以身比焉比先祖也方氏曰啓右者非特左右以助之而又啓道之也彞亦有铭止曰鼎铭者举重以该之也应氏曰耆欲者心志之所存其先世之忠皆以爱君忧国为耆欲慕尚而能兴起之也作率谓奋起而倡率之庆卿也古者庆卿同音其字同用故庆云谓之卿云先世纂乃祖服今又纂乃考服者世济其美也铭出于孔悝之意而以为公所予者示不敢专也犹鲁之作颂必请于周既铭功必请于君也对答也勤大命者殷勤重大之命也既曰对遂以君命施于祭器也陆氏曰对以辟之勤大命施于烝彞鼎辟君也勤大命言命大且勤对以君之勤大命犹言对天子之休命也】
　　昔者周公旦有勲劳于天下周公既没成王康王追念周公之所以勲劳者而欲尊鲁故赐之以重祭外祭则郊社是也内祭则大尝禘是也夫大尝禘升歌清庙下而管象朱干玉戚以舞大武八佾以舞大夏此天子之乐也康周公故以赐鲁也子孙纂之至于今不废所以明周公之德而又以重其国也【佾音逸】
　　【郑氏曰言此者王室所铭若周公之功也清庙颂文王之诗也管象吹管而舞武象之乐也朱干赤盾戚斧也此武象之舞所执也佾犹列也大夏禹乐文舞也执羽籥文武之舞皆八列互言之耳康犹褒大也不废不废此礼乐也重犹尊也孔氏曰此一节因上说鼎铭明先祖之善故此明周公之勲子孙纂之特重于余国亦光之事陈氏曰周公封于鲁而不之鲁鲁之子孙纂之于今不废用之周公庙足以明周公之德用之鲁公庙虽欲尊鲁以重其国未免为僣矣方氏曰命之者成王耳而兼言康王者岂非成王之志而康王又能继之也陆氏曰言康王嫌独成王之意以明周公用天子礼乐为宜成康视功与祖考无异以人臣所不能为之功赐之以人臣所不得用之礼乐是之谓康】
　　右记宗庙祭人鬼之义








　　礼记纂言卷二十四
<经部,礼类,礼记之属,礼记纂言>
　　钦定四库全书
　　礼记纂言卷二十五　　　　元　吴澄　撰礼运
　　【山隂陆氏曰礼运者是礼乐之运运祚推移而礼行焉虽圣人不能违也然则大同小康时而已矣长乐陈氏曰道则运而无所积器则滞而有所拘礼器言礼之器则礼运言礼之道也方氏曰帝王盛时以义起礼驰骋而转徙未尝息故其经世之迹不能无异其轨辙焉于是则有大小之别同异之名此篇所言乃其义也】
　　昔者仲尼与于蜡賔事毕出游于观之上喟然而叹仲尼之叹盖叹鲁也言偃在侧曰君子何叹孔子曰大道之行也与三代之英丘未之逮也而有志焉【与音预蜡仕嫁切观古乱切喟去媿切逮音代】
　　【郑氏曰蜡者索也岁十二月合聚万物而索飨之亦祭宗庙时孔子仕鲁在助祭之中观阙也孔子见鲁君祭礼有不备又覩象魏旧章之处感而叹之言偃孔子弟子子游大道谓五帝时也英俊选之尤者逮及也皇氏曰游登游熊氏曰游目而看孔氏曰仲尼与蜡祭鲁臣而称賔者祭祀欲以賔客为荣故也观谓宫门双阙旧县法象使民观之处因谓之阙亦名象魏天子两观外阙诸侯台门不得有阙鲁有阙者以天子礼也鲁宗庙在雉门外左孔子蜡祭事毕出庙徃雉门登游于观之上喟是叹之形貌作记者言其所叹之由盖疑辞谦也言偃待于是问所叹何事孔子若指言鲁失礼恐其太切故广言五帝以下之事谓大道之行与三代英异之主虽不及身见而有志记之书存焉披览尚可知也志是记识之名】
　　大道之行也天下为公选贤与能讲信修睦故人不独亲其亲不独子其子使老有所终壮有所用幼有所长矜寡孤独废疾者皆有所养男有分女有归货恶其弃于地也不必藏于己力恶其不出于身也不必为己是故谋闭而不兴盗窃乱贼而不作故外户而不闭是谓大同【长知两切矜古顽切分扶问切恶乌路切为云伪切】
</div>
    <div class="pagination">
<a href="礼记纂言_page39.html">上一页</a><span>...</span><a href="礼记纂言_page35.html">35</a><a href="礼记纂言_page36.html">36</a><a href="礼记纂言_page37.html">37</a><a href="礼记纂言_page38.html">38</a><a href="礼记纂言_page39.html">39</a><span class="current-page">40</span><a href="礼记纂言_page41.html">41</a><a href="礼记纂言_page42.html">42</a><a href="礼记纂言_page43.html">43</a><a href="礼记纂言_page44.html">44</a><a href="礼记纂言_page45.html">45</a><span>...</span><a href="礼记纂言_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
