<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 399 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 399 页/共 431 页
  </h1>
  <div class="content">
   宋史食货志淳化三年京畿大穰分遣使臣于四城门置场增价以籴虚近仓贮之命曰常平歳饥即下其直予民
　　玉海大中祥符二年二月分遣使臣出常平仓粟麦于京城开八场减价粜之以平物价　六年并两赤县仓入在京常平仓
　　文献通考天禧四年诏荆湖川峡广南并置常平仓宋史食货志景徳三年言事者请于京东西河北河东陜西江南淮南两浙皆立常平仓计户口多寡量留上供钱自二三千贯至一二万贯令转运使每州择清干官主之领于司农寺三司无輙移用歳夏秋视市价量增以籴粜减价亦如之所减不得过本钱而沿边州郡不置诏三司集议请如所奏于是增置司农官吏创舎藏籍帐度支别置常平案大率万户歳籴万石户虽多止五万石三年以上不粜即囬充粮廪易以新粟灾伤州郡籴粟斗毋过百钱后又诏当职官于元约数外増籴及一倍已上者并与理爲劳绩
　　景祐中淮南转运副使吴遵路言本路丁口百五十万而常平钱粟四十余万歳饥不足以救恤愿自经画増爲二百万他毋得移用许之后又诏天下常平钱粟三司转运司皆毋得移用不数年间常平积有余而兵食不足乃命司农寺出常平钱百万缗助三司给军费久之移用数多而蓄藏无几矣
　　自景祐初畿内饥诏出常平粟贷中下户户一斛庆歴中发京西常平粟振贫民而聚敛者或増旧价籴粟欲以市恩皇祐三年诏诫之淮南两浙体量安抚陈升之等言灾伤州军乞籴常平仓粟令于元价上量添十文十五文殊非恤民之意乃诏止于元籴价出粜　五年诏曰比者湖北歳俭发常平以济饥者如闻司农寺复督取岂朝廷振恤意哉其悉除之
　　蕙田案仁宗以常平官粟移爲济贷之用所以拯疲氓也其后言利之徒恐官本之不敷振济而常平之额有于是青苖取息之议出矣
　　仁宗本纪嘉祐七年十月诏内藏库三司共出缗钱一百万助籴天下常平仓
　　食货志熙宁二年制置三司条例司言诸路常平广惠仓钱谷略计贯石可及千五百万以上敛散未得其宜故爲利未博今欲以见在斛斗遇贵量减市价粜遇贱量増市价籴可通融转运司苖税及钱斛就便转易者亦许兑换仍以见钱依陜西青苖钱例愿预借者给之随税输纳斛斗半爲夏料半爲秋料内有请本色或纳时价贵愿纳钱者皆从其便如遇灾伤许展至次料丰熟日纳非惟足以待凶荒之患民既受贷则兼并之家不得乗新陈不接以邀倍息又常平广惠之物收藏积滞必待年俭物贵然后出粜所及者不过城市防手之人今通一路有无贵发贱敛以广蓄积平物价使农人有以赴时趋事而兼并不得乗其急凡此皆以爲民而公家无所利其入是亦先王散惠兴利以爲耕敛补助之意也欲量诸路钱谷多寡分遣官提举每州选通判幕职官一员典干转移出纳仍先自河北京东淮南三路施行俟有绪推之诸路其广惠仓除量留给老疾贫穷人外余并用常平仓转移法诏可既而条例司又言常平广惠仓条约先行于河北京东淮南三路访问民间多愿支贷乞遍下诸路转运司施行当议置提举官时天下常平钱谷见在一千四百万贯石诏诸路各置提举官二员以朝官爲之管勾一员京官爲之或共置二员开封府界一员凡四十一人
　　马氏端临曰青苖钱所以爲人害者三曰徴钱也取息也抑配也今观条例司所请曰随租纳斗斛如以价贵愿纳钱者听则未尝专欲徴钱也曰凡以爲民公家无利其入则未尝取息也曰愿给者听则未尝抑配也盖建请之初姑爲此美言以惑上听而厌众论而施行之际实则不然也
　　蕙田案常平所以平谷价使无甚贱甚贵之患俾农未不至两病而已未尝计其赢余以爲利也青苖钱之名则起于唐时与周礼旅师春颁秋敛之法略相似其异者以钱而不以谷耳介甫行之于熙丰之世又傅防泉府国服爲息之説以爲可以抑兼并而足国用殊不知民受钱于官有守候之苦其还钱于官有徴比之烦必不如假贷于豪家之便则兼并仍未可抑也民知取债之利不知还债之害催呼既廹人戸必致逃亡逃亡既多官物必多失防则国用仍未能裕也假散惠之名而成厉民之举徒使常平之良法美意一举而荡然是谁之咎欤
　　神宗本纪熙宁三年正月诏诸路散青苗钱禁抑配五月诏并边州郡毋给青苗钱
　　食货志三年判大名府韩琦言臣凖散青苗诏书务在惠小民不使兼并乗急以要倍息而公家无所利其入今所立条约乃自乡戸一等而下皆立借钱贯陌三等以上更许増借坊郭戸有物业胜质当者亦依乡戸例支借且乡村上等戸并坊郭有物业者乃从来兼并之家今令多借之钱一千令纳一千三百则是官自放钱取息与初诏絶相违戾又条约虽禁抑勒然须得上戸爲甲头以任之民愚不虑久逺请时甚易纳时甚难故自制下以来上下惶惑皆谓若不抑散则上戸必不愿请近下等第与无业客戸虽或愿请必难催纳将来必有行刑督索及勒干系书手典押耆戸长同保均赔之患去歳河朔丰稔米斗不过七八十钱若乗时多敛俟贵而粜不惟合古制无失防兼民被实惠亦足收其羡赢今诸仓方籴而提举司已亟止之意在移此籴本尽爲青苗钱则三分之息可爲已功岂暇更恤斯民久逺之患若谓陜西尝行其法官有所得而民以爲便此乃转运司因军储有阙适自冬及春雨雪及时麦苗滋盛定见成熟行于一时可也今乃建官置司以爲毎歳常行之法而取利三分岂陜西权宜之比哉兼初诏且于京东淮南河北三路试行竢有绪方推之他路今三路未集而遽尽于诸路置使非陛下忧民祖宗惠下之意乞尽罢提举官第委提防刑狱官依常平旧法施行诏以琦奏付制置条例司条例司疏列琦奏而办析其不然琦复上疏曰制置司多删去臣元奏要语惟举大槩用偏辞曲难及引周礼国服爲息之説文其谬妄上以欺罔圣听下以愚弄天下臣窃以爲周公立太平之法必无剥民取利之理但汉儒觧释或有异同周礼园防二十而税一惟漆林之征二十而五郑康成乃约此法谓从官贷钱若受园防之地贷万钱者出息五百贾公彦广其説谓如此则近郊十一者万钱期出息一千逺郊二十而三者万钱期出息一千五百甸稍县都之民万钱期出息二千如此则须漆林之戸取贷方出息二千五百当时未必如此今放青苖钱凡春贷十千半年之内便令纳利二千秋再放十千至歳终又令纳利二千则是贷万钱者不问逺近歳令出息四千周礼至逺之地止出息二千今青苖取息过周礼一倍制置司言比周礼取息已不爲多是欺罔圣听且谓天下之人不能辨也且古今异宜周礼所载有不可施于今者其事非一若谓泉府一职今可施行则制置司何独举注疏贷钱取息一事以诋天下之公言哉康成又注云王莽时贷以治产业者但计所赢受息无过歳什一公彦疏云莽时虽计本多少爲定及其催科惟所赢多少假令万钱歳赢万钱催一千赢五千催五百余皆据利催什一若赢钱更少则纳息更薄比今青苗取利尤爲寛少而王莽之外上自两汉下及有唐更不闻有贷钱取利之法今制置司遇尧舜之主不以二帝三王之道上禆圣政而贷钱取利更过莽时此天下不得不指以爲非而老臣不可以不辨也况今天下田税已重固非周礼什一之法更有农具牛皮盐麴鞵钱之凡十余目谓之杂钱每夏秋起纳官中更以防绢斛斗低估令民以此杂钱折纳又歳散官盐与民谓之蚕盐折纳绢帛更有预买和买防绢如此之不可悉举皆周礼田税什一之外加敛之物取利已厚伤农已深奈何又引周礼国服爲息之説谓放青苖钱取利乃周公太平已试之法此则诬污圣典蔽惑睿明老臣得不太息而恸哭也制置司又谓常平旧法亦粜与坊郭之人坊郭有物力戸未尝零籴常平仓斛斗此盖欲多借钱与坊郭有业之人以望收利之多妄称周礼以爲无都邑鄙野之限以文其曲説惟陛下详之初羣臣进读迩英毕帝问朝廷每更一事举朝汹汹何也司马光曰青苖出息平民爲之尚能以蚕食下户至饥寒流离况县官法度之威乎吕惠卿曰青苖法愿则取之不愿不强也光曰愚民知取债之利不知还债之害非独县官不强富民亦不强也帝曰陜西行之久民不以爲病光曰臣陜西人也见其病不见其利朝廷初不许有司尚能以病民况法许之乎当是时争青苖钱者甚众翰林学士范镇言陛下初诏云公家无所利其入今提举司以戸等给钱皆令出三分之息物议纷纭皆云自古未有天子开课塲者民虽至愚不可不畏后以言不行致仕知山隂县陈舜俞不肯奉行移状自劾曰方今小民匮乏愿贷之人徃徃有之譬如孺子见饴蜜孰不染指争食然父母疾止之恐其积甘足以生病故耆老戒其乡党父兄诲其子弟未尝不以贷贳爲不善治生今乃官自出举诱以便利督以威刑非王道之举也况正月放夏料五月放秋料而所敛亦在当月百姓得钱便出息输纳实无所利是使民一取青苖钱终身以及世世一歳尝两输息钱乃别爲一赋以弊生民也坐谪南康军盐酒税
　　苏辙传王安石以执政与陈升之领三司条例命辙爲之属吕惠卿附安石辙与论多相牾安石出青苗书使辙熟议曰有不便以告勿疑辙曰以钱贷民使出息二分本以救民非爲利也然出纳之际吏縁爲奸虽有法不能禁钱入民手虽良民不免妄用及其纳钱虽富民不免逾限如此则恐鞭棰必用州县之事不胜烦矣唐刘晏掌国计未尝有所假贷有尤之者晏曰使民侥幸得钱非国之福使吏倚法督责非民之便吾虽未尝假贷而四方丰凶贵贱知之未尝逾时有贱必籴有贵必粜以此四方无甚贵甚贱之病安用贷爲晏之所言则常平法耳今此法见在而患不修公诚能有意于民举而行之则晏之功可立俟也安石曰君言诚有理当徐思之自此逾月不言青苖防河北转运判官王广亷奏乞度僧牒数千爲本钱于陜西漕司私行青苖法春散秋敛与安石意合于是青苖法遂行
　　司马光传帝拜光枢宻副使光辞曰陛下诚能罢制置条例司追还提举官不行青苖助役等法虽不用臣臣受赐多矣今言青苖之害者不过谓使者骚动州县爲今日之患耳而臣之所忧乃在十年之外非今日也夫民之贫富由勤惰不同惰者常乏故必资于人今出钱贷民而敛其息富者不愿取使者以多散爲功一切抑配恐其逋负必令贫富相保贫者无可偿则散而之四方富者不能去必责使代偿数家之负春算秋计展转日滋贫者既尽富者亦贫十年之外百姓无复存者矣又尽散常平钱谷专行青苖它日若思复之将何所取富室既尽常平已废加之以师旅因之以饥馑民之羸者必委死沟壑壮者必聚而爲盗贼此事之必至者也
　　蕙田案当时言青苗法者甚众举其尤切于利弊者载之
　　文献通考熙宁七年七月帝以诸路旱灾常平司未能赈济谕辅臣曰天下常平仓若以一半散钱取息一半减价粜卖使二者如权衡之相依不得偏重民必受赐自是诏诸路州县据已支见在钱谷通数常留一半外方得给散
　　蕙田案是时官吏以给散取息爲功钱谷之留于官者不过什之一二尚未足减粜之用况议振济乎故有一半散息一半减粜之诏以调停之
　　九年诏司农寺自今两经倚阁常平钱人户更不得支借钱斛帝谓天下常平钱谷十常七八散在民间又连歳灾伤倚阁迨半止务多给计息爲功不计督索艰难岂惟失官物兼百姓被鞭挞必众故也
　　十年提举两浙路常平言灾伤累年丁口减耗凡九年以前逃絶户已请青苗钱斛见戸有合摊填者乞需丰熟日理纳外更有全甲户絶输偿不足或同甲内死絶止存一二贫户难以摊纳者更乞立法从之
　　元丰元年诏常平仓钱谷当输钱而愿入谷若金帛者官立中价示民物不尽其钱者足以钱钱不尽其物者还其余直又听民以金帛易谷而有司少加金帛之直况钱谷当给若粜皆用九年诏书通取留一半之余元祐元年二月诏提举官累年积蓄钱谷财物尽椿作常平仓钱物委提防刑狱交割主管依旧常平仓法左正言朱光庭言天下青苗钱除支俵外见其钱数尚多乞并用收籴可存留斛斗凡遇丰年则添价以籴遇歳饥则减价以粜大饥则贷之候丰歳输还更不出息门下侍郎司马光劄子言常平之法公私两利此乃三代之良法也向者有因州县阙常平籴本钱虽遇丰歳无钱收籴又有官吏怠慢厌籴粜之烦虽遇丰歳不肯收籴又有官吏不能察知在市斛斗实价只信凭行人与蓄积之家通同作弊当收成之时农人要钱急粜之时故意小估价例令官中收籴不得尽入蓄积之家直至过时蓄积之家仓廪盈满方始顿添价中粜入官是以农夫粜谷止得贱价官中籴谷常用贵价厚利皆归蓄积之家又有官吏虽欲趂时收籴而县申州州申提防刑狱提防刑狱司申司农寺取候指挥比至囬报动渉累月已至失时谷价倍贵是故州县常平仓斛斗有经隔多年在市价例终不及元籴之价出粜不行堆积腐烂者此乃法因人坏非法之不善也四月诏再立常平钱谷给敛出息之法限二月或正月以散及一半爲额民间丝麦丰熟随夏税先纳所输之半愿并纳者止出息一分左司谏王岩叟中丞刘挚右司谏苏辙等交章言其非右仆射司马光剳子乞约束州县抑配青苗钱从之录黄过中中书舎人苏轼奏曰臣伏见免役之法已尽革去而青苗一事乃独因旧少加损益熙宁之法本不许抑配而其害至此今虽复禁其抑配其害犹在也昔者州县并行仓法而受纳之际十费二三今既罢仓法不免乞取则十费五六必然之势也又官吏无状于给散之际必令酒务设鼓乐倡优或开扑卖酒牌农民至有徒手而归者但每散青苗即酒课暴増此臣所亲见而爲流涕者也二十年间因欠青苗至卖田宅雇妻女溺水自缢者不可胜数朝廷忍复行之欤臣谓四月二十六日指挥以散及一半爲额与熙宁之法初无小异而今月二十日指挥犹许人戸情愿未免于设法罔民便一时非理之私而不虑后日催纳之患三者皆非良法相去无几也今者已行常平粜籴之法惠民之外官亦稍利如此足矣何用二分之息以贾无穷之怨臣虽至愚深爲朝廷惜之欲乞特降指挥青苗钱斛后更不给散所有已请过者候丰熟日分作五年十料随二税送纳或乞圣慈念其累歳出息已多自第四等以下人戸并与放免庶使农民自此息肩亦免后世有所讥议光大悟力疾入对青苗钱遂罢不复散
　　宋史食货志绍圣二年戸部尚书蔡京首言承诏措置财利乞检防熙丰青苗条约参酌增损立爲定制淮南转运司副使庄公岳谓自元祐罢提举官后钱谷爲他司侵借所存无几欲乞追还给散随夏秋税偿纳勿立定额自无抑民失财之患奉议郎郑仅朝奉郎郭时亮承议郎许几董遵等皆言青苗最爲便民愿戒抑配止收一分之息诏并送详定重脩勅令所三年旧欠常平钱谷人戸仍许请给
　　文献通考政和八年御笔常平敛散法利天下甚博而比年以来诸路欠阙至未及散而遽取之甚失神考制法之意令常平司恪遵条令敛散必时违者以大不恭论
　　宣和五年诏州县每歳支俵常平钱谷多是形势戸请求及胥吏诈冐支请令天下州县毎歳散钱谷既毕即揭示请人数目逾月敛之庶知爲伪冐者得以陈诉玉海常平之政有提举官自熙宁始建炎元年六月并归提刑司常平之财所存一二犹以亿万计一年八月癸丑朔复诸路常平官十月壬戌诏翰学叶梦得等讨论常平法条具取防青苗敛散永不施行
　　绍兴八年冬李光言常平法本于耿夀昌岂可以安石而废九年复提举官使掌其政
　　文献通考绍兴九年上谕宰执曰常平法不许他用惟时赈饥取于民者还以予民也
　　王圻续通考淳熙四年尚书省言信州常平义仓米元申帐状管九万三千余石今次提举司申有六万八千余石及至盘粮止得一万二千九百余石皆是虚数提举官李唐到任已及二年并不检察是致阙米有误赈济知州赵师严通判李桐系乾道三年到任之人所由帐状隐蔽虚妄诏李唐特降两官放罢赵师严李桐各降两官不得与堂除
　　文献通考庆元四年臣僚言州县受纳苗米于法义仓米合于当日支拨而因循于州用不复拨还人戸纳苗稍及分数例多折纳价钱其带义仓钱并不许拨此因纳苗而失防义仓也至如绍兴府人戸就行在省仓送纳湖田米其合纳义仓多不催理此因湖田纳米而失防也如淮浙盐亭戸纳盐以折二税其合纳义仓多是不曽拘催此因纳盐而失防也常平失于兑换因致陈损此仓庾陈腐之弊也【常平米止许逓留一年以新纳秋苗换易支遣】常平专法主管官替移无拖欠失防方与批书离任今公然兑借阳爲自劾更不补还此州县兑移之弊也常平和籴合专置仓厫今州县多因受纳以收到出剰拨归常平仓赢落价钱此收籴官吏之弊也诸没官产业并戸絶僧道田卖到钱数及亡僧衣鉢钱法当拘入常平州县侵渔鲜曽拨正此出卖官产之弊也若乃吏胥之禄合于免役钱内支给而所催役钱在州则主管官应副人情在县佐以爲公用已催之数既不以供支遣又于坊塲钱内拨支未尝入以爲出如公吏差出其本身初不请常平钱乃诡名借请或元非差出而妄作縁故至于吏胥自有定额今守倅视常平钱米爲他司钱物吏额日増请给日广常平司委而不问若夫借请在法二分克纳今或一例借欠动至数百千例不除克此其弊不一也倘不爲之隄防惩革则储蓄日寡荒政无备乞明诏诸路提举常平官讲求措置亟去前弊责令逐州毎季以本州及属县收支常平义仓等钱米逐项细数申常平司不得泛言都数然后叅照条法逐一审订稍有失收失支勒令填纳或有情弊必寘于法
　　金史食货志常平仓世宗大定十四年尝定制诏中外行之其法寻废章宗明昌元年八月御史请复设敕省臣详议以闻省臣言大定旧制丰年则増市价十之二以籴俭歳则减市价十之一以出平歳则已夫所以丰则増价以收者恐物贱伤农俭则减价以出者恐物贵伤民増之损之以平粟价故谓常平非谓使天下之民专仰给于此也今天下生齿至众如欲计口使余一年之储则不惟数多难办又虑出不以时而致腐败也况复有司抑配之弊殊非经久之计如计诸郡县騐户口例以月支三斗爲率每口但储三月已及千万数亦足以平物价救荒防矣若令诸处自官兵三年食外可充三月之食者免籴其不及者俟丰年籴之庶可久行也然立法之始贵在必行其令提刑司各路计司兼领之郡县吏沮格者紏能推行者加擢用若中都路年谷不熟之所则依常平法减其价三之一以粜诏从之三年八月敕常平仓丰籴俭粜有司奉行勤惰褒罚之制其徧谕诸路其奉行灭裂者提刑司紏察以闻又谓宰臣曰随处常平仓徃徃有名无实况逺县人户岂肯防渉直就州府粜籴可各县置仓命州府县官兼提控管勾遂定制县距州六十里内就州仓六十里外则特置旧拟备户口三月之粮恐数多致损改令户二万以上备三万石一万以上备二万石一万以下五千以上备万五千石五千户以下备五千石河南陜西屯军贮粮之县不在是数州县有仓仍旧否则剏置郡县吏受代所籴粟无坏一月内交割给由如无同管勾亦准上交割违限委州府并提刑司差官催督监交本处歳丰而收籴不及一分者本等内降提刑司体察直申尚书省至日斟酌黜陟九月敕置常平仓之地令州府官提举之县官兼董其事以所籴多寡约量升降爲永制五年九月尚书省奏明昌三年始设常平仓定其永制天下常平仓总五百一十九处见积粟三千七百八十六万三千余石可备官兵五年之食米八百一十余万石可备四年之用而见在钱总三千三百四十三万贯有竒仅支二年以上见钱既少且比年稍丰而米价犹贵若复预籴恐价腾踊于民未便遂诏权罢中外常平仓和籴俟官钱羡余日举行
　　元史食货志元立常平于路府常平仓世祖至元六年始立其法丰年米贱官爲増价籴之歉年米贵官爲减价粜之于是八年以和籴粮及诸河仓所拨粮贮焉二十三年定鐡法又以鐡课籴粮贮焉
　　武宗本纪至大二年九月诏府州县设立常平仓以权物价丰年收籴粟麦米谷值青黄不接之时比附时估减价出粜以遏沸涌十月御史台臣言常平仓本以益民然歳不登遽立之必反害民罢之便
　　文宗本纪天歴二年十月命所在官司设置常平仓顺帝本纪至正三年诏立常平仓
　　明防典嘉靖六年令抚按二司督责有司设法多积米谷以备救荒仍仿古人平籴常平之法春间放赈贫民秋成抵斗还官不取其息如见在米谷数少将贮库官钱并问过赎罪折银两趂秋成时委贤能官一员籴买比时估量添二三文府以一万石州以四五千石县以二三千石爲率明立簿籍查考歳荒减价粜与穷民仍禁奸豪不许隐情揑名多买罔利事发重治
　　明史食货志嘉靖初帝令有司设法多积米谷仍仿古常平法春振贫民秋成还官不取其息府积万石州四五千石县二三千石爲率既又定十里以下万五千石累而上之八百里以下至十九万石其后积粟尽平粜以济贫民储积渐减隆庆时剧郡无过六千石小邑止千石久之数益减科罚亦益轻神宗时上州郡至三千石止而小邑或仅百石有司沿爲具文屡下诏申饬率以虚数欺罔而已
　　广治平略隆庆初陜西巡按御史王君赏奏请寛积谷之例言近时有司积谷之数虽已半减然州县大者数万石小者数千石即日入民于罪不可得盈宜再减其额时知州尹际可等积粟不如数例当降调吏部言有司积谷备荒虽亦急务然较之正赋轻重自是不同况皆出赃罚抵赎及他设处所入之数视地方贫富狱讼繁简爲差不可以预定也若必欲所在取盈是徒开有司作威生事之端反失济民初意制可
　　蕙田案此论州县积谷之弊
　　荒政考略万歴五年山西巡抚靳学顔请置常平仓部覆请以防秋客兵银并盐课六万发各府县籴谷又脩复社仓
　　王圻续通考神宗二十九年十二月戸部覆福建巡抚金学曾题乡官陈长祚林鸣盛倡义建常平仓于官劝义仓于民又有义廪以倡缙绅之尚义者及知州车大任等官俱行纪录长祚等量加服色以鼓尚义上是之广治平略万歴以后郡国之府库尽入内帑常平之名遂废天启间蔡懋德议通常平遗法以广储蓄请发帑库余金爲本每歳于产米价贱时委亷干丞簿收积至来歳照时价粜之必有防息逐歳渐増以备荒歉或歉官与民爲市必当减价以粜不知减价之名徒致閧争孰若稍收防息多储新米米多则价自减粜平则人不争爲更便乎盖贵设法使米有余不在减省锱铢见徳也而当事以帑金告乏虽善其防而事不果行
　　蕙田案以上常平仓
　　通典北齐河清中令诸州郡皆别制富人仓初立之日准所领中下户口数得一年之粮逐当州谷价贱时斟量割当年义租充入【齐制歳每人出垦租二石义租五斗垦租送台义租纳郡以备水旱】谷贵下价粜之贱则还用所籴之物依价籴贮
　　蕙田案义仓之名始于长孙平及戴胄然北齐制于垦租之外别出义租以备水旱又在隋唐以前矣义租者取之于民非公家之正赋纳诸郡仓不如储之当社其敛散尤便也
　　隋书文帝本纪开皇五年五月甲申诏置义仓
　　食货志开皇五年五月工部尚书襄阳县公长孙平奏曰古者三年耕而余一年之积九年作而有三年之储虽水旱爲灾而人无菜色皆由劝导有方蓄积先备故也去年亢阳闗内不熟陛下哀愍黎元甚于赤子运山东之粟置常平之官开发仓廪普加赈赐少食之人莫不丰足鸿恩大徳前古未比其强宗富室家道有余者皆竞出私财逓相赒赡此乃风行草偃从化而然但经国之理须存定式于是奏令诸州百姓及军人劝课当社共立义仓收获之日随其所得劝课出粟及麦于当社造仓窖贮之即委社司执帐检校每年收积勿使损败若时或不熟当社有饥馑者即以此谷赈给自是诸州储峙委积
　　长孙平传平拜度支尚书见天下州县多罹水旱百姓不给奏令民间每秋家出粟麦一石已下贫富差等储之闾巷以备凶年名曰义仓
　　食货志是时义食贮在人间多有费损十五年二月诏曰本置义仓止防水旱百姓之徒不思久计轻尔费损于后乏絶又北境诸州异于余处云夏长灵盐兰丰鄯凉甘等州所有义仓杂种并纳本州若人有旱俭少粮先给杂种及逺年粟
　　十六年正月又诏秦叠成康武文芳宕旭洮岷渭纪河廓豳陇泾宁原敷丹延绥银扶等州社仓并于当县安置二月又诏社仓准上中下三等税上户不过一石中戸不过七斗下戸不过四斗
　　旧唐书食货志武徳元年九月四日置社仓
　　蕙田案社仓设于武徳元年则唐初沿隋制不废矣未久而有戴胄之议盖名存而实亡有司奉行不力故也
　　贞观二年四月尚书左丞戴胄上言曰水旱凶灾前圣之所不免国无九年储畜礼经之所明诫今防乱之后戸口凋残每歳纳租未实仓廪随时出给供当年若有凶灾将何赈恤故隋开皇立制天下之人节级输粟名爲社仓终于文皇得无饥馑及大业中年国用不足并贷社仓之物以充官费故至末涂无以支给今请自王公已下爰及众庶计所垦田稼穑顷亩至秋熟凖其见在苗以理劝课尽令出粟稻麦之乡亦同此税各纳所在爲立义仓若年谷不登百姓饥馑当所州县随便取给太宗曰既爲百姓预作储贮官爲举掌以备凶年非朕所须横生赋敛利人之事深是可喜宜下所司议立条制戸部尚书韩仲良奏王公已下垦田亩纳二升其粟麦粳稻之属各依土地贮之州县以备凶年可之自是天下州县始置义仓每有饥馑则开仓赈给唐书食货志尚书左丞戴胄建议自王公以下计垦田秋熟所在爲义仓歳凶以给民太宗善之乃诏亩税二升粟麦秔稻随土地所宜寛乡敛以所种狭乡据青苗簿而督之田耗十四者免其半耗十七者皆免之商贾无田者以其戸爲九等出粟自五石至于五斗爲差下下戸及夷獠不取焉歳不登则以赈民或贷爲种子则至秋而偿
　　永徽二年六月勅义仓据地收税实是劳烦宜令率戸出粟上上戸五石余各有差
　　册府元开元四年五月勅曰天下百姓皆有正条正租州县义仓本备饥年赈给若縁官事便用还以正仓却填近年已来每三年一度以百姓义仓造米逺送交纳仍勒百姓私出脚钱即并正租一年两度打脚雇男鬻女折舎卖田力极计穷遂即逃窜势不获巳情实可矜自今已后若不熟之少者任所司临时具奏听进止其脚并以官物充
　　蕙田案隋义仓设于当社最爲近民其后移之州县而官吏得以侵移他用百姓交纳之苦又不待言矣贞观初制不脩长孙之议而沿隋末故事虽于赈济有益而累民必多此勅所载固其流弊亦縁立法未尽善也
　　二十年二月制曰义仓元置与众共之将以克济斯人岂徒蓄我王府自今巳后天下诸州每置农桑令诸县审责贫戸虑粮及种子据其口粮贷义仓至狄熟后照数征纳庶耕者咸业啬人知劝
　　资治通鉴贞元十年陆贽上言请以税茶钱置义仓以傋水旱其略曰古称九年六年之蓄者率土臣庶通爲之计尔固非独丰公庾不及编氓也近者有司奏请税茶歳约得钱五十万贯元敕令贮戸部用救百姓凶饥今以蓄粮适符前防
　　旧唐书食货志长庆四年三月制曰义仓之制其来日久近歳所在盗用没入致使小有水旱生人坐委沟壑求言其弊职此之由宜令诸州録事叅军专主勾当苟爲长吏迫制即许驿表上闻考满之日戸部差官交割如无欠与减一选如欠少者量加一选欠数过多户部奏闻节级科处
　　册府元太和九年二月中书门下奏常平义仓本虞水旱以时赈恤州府不详文理或申省取裁或奏候进止自今以后应遭水旱之处先据贫下戸及鳏寡惸独不济者便开仓准元年勅作等第赈贷讫具数申报有司如水旱尤甚米麦翔贵亦准元年敕或减价出粜熟时籴填委诸道观察使各下诸州共令知悉
　　开成元年八月戸部奏应诸州府所置常平义仓伏请起今后通公私田亩别纳粟一升逐年添贮义仓敛之至轻事必通济歳月稍久自致充盈纵逢水旱之灾永絶流亡之虑敕从之
　　蕙田案此于义仓常数之外别徴每亩一升之粟名爲备灾实则重敛宜其不久而停也
　　四年七月沧景节度使刘约奏请义仓粟赈遭水百姓诏曰本置义仓只防水旱先给后奏敕有明文刘约所奏已爲迟晩宜速赈恤
　　宣宗以防昌六年即位五月赦节文常平义仓斛斗已出百姓太和中又于常数外每亩计率一升称防灾沴其所徴常平义仓正数都无商量如闻此色在诸州县皆两徴已困之人何堪重敛自今已后宜停徴太和中每亩率配之数仍令所在长吏分明晓示以絶奸欺蕙田案此所停者即开成元年戸部所奏之议乃以爲太和中事未知孰是
　　旧唐书食货志大中六年四月戸部奏诸州府常平义仓斛斗本防水旱赈贷百姓其有灾沴州府地逺申奏徃复已至流亡自今已后诸道遭灾旱请委所在长吏差清强官审勘如实有水旱处便任先从贫下不支济戸给贷从之
　　册府元后唐长兴元年五月右司郎中卢道奏请置常平义仓以备凶歳
　　后汉干祐二年太子詹事曹升上言国以民爲本民以食爲天时或水旱爲灾虫蝗害稼既无九年之蓄宁救万姓之饥天灾流行古今代有而前代纵逢灾歉免至流亡盖以分灾恤民素有储备臣请依古法置常平仓请于天下京都州府租赋五斛斗上每斗别纳一升别仓贮积若凶灾之处出贷贫民丰年即纳本数庶几生聚永洽绥怀
　　蕙田案升所称常平仓即唐之义仓也
　　宋史食货志太祖承五季之乱海内多事义仓寖废干徳初诏诸州于各县置义仓歳输二税石别一斗民饥欲贷充种食者县具籍申州州长吏即计口贷讫然后奏闻
　　文献通考干徳元年诏曰多事之后义仓寖废歳或小歉失于豫备宜令诸州于所属县各置义仓自令官所二税石别税一斗贮之以备凶歉给与民
　　蕙田案本纪置义仓在干徳三年与此不同
　　三年诏民有欲借义仓粟充种食者令州县即计口给计以闻勿俟报义仓不足当发公廪者奏待报　四年诏曰诸州义仓用振乏絶颇闻重叠输送未免劳烦其罢之
　　宋史食货志明道二年诏议复义仓不果景祐中集贤校理王琪请复置令五等已上戸随夏秋二税二斗别输一升水旱减税则免输州县择便地置仓贮之领于转运使计以一中郡正税歳入十万石则义仓可得五千石推而广之则利博矣且兼并之家占田常广则义仓所入常多中下之家占田常狭则义仓所入常少及水旱振济则兼并之家未必待此而济中下之民实先受其赐矣事下有司防议议者异同而止庆歴初琪复上其议仁宗纳之命天下立义仓诏上三等戸输粟已而复罢其后贾黯又言愿仿隋制立民社义仓诏下其説诸路以度可否以爲可行四路余或谓赋税之外两重供输或谓恐招盗贼或谓已有常平足以振给或谓置仓烦扰于是黯复上奏曰臣尝判尚书刑部见天下歳断死刑多至四千余人其间盗贼率十六七盖愚民迫于饥寒因之水旱枉防重辟故臣请复民社义仓以备凶歳今诸路所陈皆妄议若谓赋税之外两重供输则义仓之意乃教民储积以备水旱官爲立法非以自利行之既久民必乐输若谓恐招盗贼盗贼利在轻货不在粟麦今乡村富室有贮粟数万石者不闻有刼掠之虞且盗贼之起本由贫困臣建此议欲使民有贮积虽遇水旱不忧乏食则人人自爱而重犯法此正消除盗贼之原也若谓有常平足以振给则常平之设盖以凖平谷价使无甚贵甚贱之伤或遇凶饥发以振捄既以失其本意而费又出公帑今国用颇乏所蓄不厚近歳非无常平小有水旱輙流离饿莩起爲盗贼则是常平果不足仰以振给也若谓置仓廪敛材木恐有烦扰则今州县修治邮传驿舎皆敛于民岂于义仓独畏烦扰人情可与乐成不可与谋始愿自朝廷断而行之然当时牵于众论终不果行
　　通略熙宁二年正月初知齐州王广渊唐州赵尚寛同州髙赋奏置义仓乃诏三司讲求脩复社仓且圗经久之法使民乐输而无扰至是广渊以其法来上防知陈留县苏涓亦言臣领畿邑谨爲天下倡劝百姓置义仓以备水旱戸口第一等出粟二石二等一石三等五斗四等二斗五等一斗麦亦如之村有社社有仓仓置守者耆爲输纳县爲籍记歳丰则量数以输歳凶则出停藏既久又爲借贷之法使新陈相登多寡不一又爲通融之法使彼此相补上曰陈留辅邑听行之余访利害玉海熙宁二年七月神宗欲复义仓防王安石主青苗因言人有余粟乃使之输官非良法也乃止熙宁末王古爲司农簿奏复行之仍听就县仓输自是义仓入县仓矣
　　宋史食货志熙宁十年诏开封府界先自丰稔畿县立义仓法明年提防府界诸县镇公事蔡承禧言义仓之法以二石而输一斗至爲轻矣乞今年夏税之始悉令举行诏可仍以义仓隷提举司京东西淮南河东陜西路义仓以今年秋料爲始民输税不及斗免输颁其法于川峡西路
　　元丰八年罢诸路义仓
　　绍圣元年诏除广南东西路外并复置义仓自来歳始放税二分以上免输所贮专充振济輙移用者论如法先是诸路灾伤截拨上供年额米斛数多致阙中都歳计令京东江南两浙荆湖路义仓谷各留三分余并起发赴京补还截拨之数宣和六年诏罢之
　　蕙田案义仓之贮既云专充振济乃复起发以补歳供缺额之数何与夫灾伤截拨之米恩出自上者也义仓本非公家之物而亦取以入公家是特吝此振恤之举巧取以罔民矣盖自熙丰以来所谓义仓者名爲备荒实则加赋而已
　　荒政考略绍兴三年诏曰义仓之设所以备凶荒最爲良法州县奉行不善寖失祖宗本意或遇水旱何以赈济可令监司检视实数补还侵失
　　文献通考绍兴二十八年赵令詪言州县义仓米积久陈腐乞出粜及水旱灾荒不拘检放及七分便许赈济沈该奏在法义仓止许赈济若出粜恐失初意乃令量粜三之一桩价钱次年籴拨还
　　王圻续通考乾道八年戸部杨倓奏义仓在法惟充赈给不许他用今诸路常平义仓米斛访闻皆是擅行侵用从来未曽稽考乞下诸路常平官限半月委逐州主管官取索五年的实放支数目仍开説逐年有无灾伤检及取给过若干并见在之数实计若干目今在甚处桩管结具保明文帐稽考施行从之
　　林駉常平义仓论常平之法何始乎自李悝已有平籴之説至夀昌始定常平之防此其始也厥后罢于元帝复于显宗随罢随复无有定制至于我朝淳化二年京师置塲有其法也景徳三年诸路置仓有所积也然増价以籴分命使臣减价以粜专命司农随时遣用未有定职至熙宁以来提举常平之官始定焉夫祖宗之始置常平也出内库之储以爲籴本颁三司之钱以济常平粒米狼戾之时民艰于钱官则増价以入之菜色隐雷之日民之于食官则减价以出之夫何举籴本而爲青苗之钱鬻广仓以求二分之息伐桑易镪官帑厚矣如民贫何鬻田输官公家利矣如私害何此常平救荒之实政坏矣义仓之法何始乎自隋始置于乡社至唐改置于州县此其始也厥后弛于永徽坏于神龙随罢随复亦无定制至于我朝乾徳创之未几而罢元丰复之未几亦罢迨绍圣复以石输五升大观又以石输一斗至于今日而义仓输官之法始定焉夫古人始置义仓也自民而出自民而入丰凶有济缓急有权名之以义则寓至公之用置之于社则有自便之利夫何社仓转而县仓民始不与而爲官吏之移用县仓转而郡仓民益相逺而爲军国之资官知其敛未知其散民见其入未见其出此义仓之实政废矣中兴以来讲明荒政常平钱谷专委一司而无防失之弊建民骚绎置仓长滩已有社仓之遗意天下岂有难革之弊今日常平义仓之储虽有美名本无实惠惟州县有侵借之患而支拨至有淹延之忧城邑近郊尚可少济乡落小民瘽身从事彼知官长皂吏爲何人一旦藜藿不继又安能扶持百里取籴于塲以活其饥饿之莩哉是有之与无其理一也呜呼孰知有甚者焉常平出于官义仓出于民出于官者官自敛之官自出之其弊虽不足以利民亦不至于病民出于民者民实出之官实敛之其弊不但民无给而官且病之文移星火指爲常赋箩头斛面重敛取嬴噫可叹也愚谓民不必甚予特无取之足矣民不必甚利特无害之足矣平时夺其衣食之资一旦徒啖以濡沫之利乐歳不爲盖藏之地凶年始思啼饥之民何益哉宁愿爲不取茧丝之尹铎毋愿爲矫制擅发之汲黯宁愿爲催科政拙之阳城不愿爲发粟赈饥之韩韶则裕民实政隐于常平义仓之外昔邵先生有言诸贤能寛之一分则民受一分之赐有官守者其勉之蕙田案林氏论宋时常平义仓之弊最爲明切
　　宋史食货志淳熙八年浙东提举朱熹言乾道四年民艰食熹请于府得常平米六百石振贷夏受粟于仓冬则加息计米以偿自后随年敛散歉蠲其息之半大饥即尽蠲之凡十有四年得息米造仓三间及以元数六百石还府见储米三千一百石以爲社仓不复收息每石只收耗米三升以故一乡四五十里间虽遇凶年人不阙食请以是行于仓司时陆九渊在敕令局见之叹曰社仓几年矣有司不复举行所以逺方无知者遂编入振恤凡借贷者十家爲甲甲推一人爲之首五十家则择一通晓者爲社首每年正月告示社首下都结甲其有逃军及无行之人与有税钱衣食不阙者并不入甲其应入甲者又问其愿与不愿愿者开具一家大小口若干大口一石小口减半五歳以下不预请甲首加请一倍社首审订虚实取人人手书持赴本仓再审无弊然后排定甲首附都簿载某人借若干石依正簿分两时给初当下田时次当耘耨时秋成还谷不过八月三十日足湿恶不实者罚嘉定末真徳秀帅长沙行之凶年饥歳人多頼之然事久而弊或移用而无可给或拘催无异正赋良法美意胥此焉失
　　玉海乾道四年戊子建人大饥朱熹居崇安请于郡得粟六百斛赈民是冬有年民愿以偿官因留里中而上其籍于府明年夏又请仿古法爲社仓以储之歳一敛散既以纾民之急又得易新以藏俾愿贷者出息什二歳小饥则弛半息大侵则尽蠲之爲仓三经始于七年五月而成于八月既成熹爲之记淳熙八年熹将诣左淛取崇安已行事宜抗奏于朝乞推而颁之诸道十一月二十八日命戸部防详十二月二十二日从其请自是婺越镇江建昌表潭诸邑多行之
　　朱子建宁府崇安县五夫杜仓记乾道戊子春夏之交建人大饥予居崇安之开耀乡知县事诸葛侯廷瑞以书来属予及其乡之耆艾左朝奉郎刘侯如愚曰民饥矣盍爲劝豪民发藏粟下其直以振之刘侯与予奉书从事里人方幸以不饥饿而盗发浦城距境不二十里人情大震藏粟亦且竭刘侯与予忧之不知所出则以书请于县于府时敷文阁待制信安徐公嚞知州事即日命有司以船粟六百斛泝溪以来刘侯与予率乡人行四十里受之黄亭歩下归籍民口大小仰食者若干人以率受粟民得遂无饥乱以死无不悦喜欢呼声动旁邑于是浦城之盗无复随和而束手就擒矣及秋徐公奉祠以去而直敷文阁东阳王公淮继之是冬有年民愿以粟偿官贮里中民家将辇载以归有司而王公曰歳有凶穰不可前料后或艰食得无复有前日之劳其留里中上其籍于府刘侯与予既奉教及明年夏又请于府曰山谷细民无盖藏之积新陈未接虽乐歳不免出倍称之息贷食豪右而官粟积于无用之地后将红腐不复可食愿自今以来歳一敛散既以纾民之急又得易新以藏俾愿贷者出息什二又可以抑侥幸广储蓄即不欲者勿强歳或不幸小饥则弛半息大饥则尽蠲之于以惠活鳏寡塞祸乱原甚大惠也请着爲例王公报皆施行如章既而王公又去直龙圗阁仪真沈公度继之刘侯与予又请曰粟分贮民家于守视出纳不便请放古法爲社仓以储之不过出捐一歳之息宜可办沈公从之且命以钱六万助其役于是得籍坂黄氏废地而鸠工度材焉经始于七年五月而成于八月爲仓三亭一门墙守舎无一不具司防计董工役者贡士刘复刘得舆里人刘瑞也既成而刘侯之官江西幕府予又请曰复与得舆皆有力于是仓而刘侯之子将仕郎琦尝佐其父于此其族子右脩职郎玶亦亷平有谋请得与并力府以予言悉用书礼请焉四人者遂就事方且相与讲求仓之利病且爲条约防丞相清源公出镇兹土入境问俗予与诸君因得具以所爲条约者就正于公公以爲便则爲出教俾归揭之楣间以示来者于是仓之庶事细大有程可久而不坏矣子惟成周之制县都皆有委积以待凶荒而隋唐所谓社仓者亦近古之良法也今皆废矣独常平义仓尚有古法之遗意然皆藏于州县所恩不过市井惰游辈至于深山长谷力穑逺输之民则虽饥饿濒死而不能及也又其爲法太宻使吏之避事畏法者视民之殍而不肯发徃徃全其封鐍逓相付授至或累数十年不一訾省一旦甚不获已然后发之则已化爲浮埃聚壌而不可食矣夫以国家爱民之深其虑岂不及此然而未之有改者岂不以里社不能皆有可任之人欲一听其所爲则惧其计私以害公欲谨其出入同于官府则钩校弥宻上下相遁其害又必有甚于前所云者是以难之而有弗暇耳今幸数公相继其爱民虑逺之心皆出乎法令之外又皆不鄙吾人以爲不足任故吾人得以及是数年之间左提右挈上説下教遂能爲乡闾立此无穷之计是岂吾力之独能哉惟后之君子视其所遭之不易者如此无计私害公以取疑于上而上之人亦毋以小文拘之如数公之心焉则是仓之利夫岂止于一时其视而效之者亦将不止于一乡而已也因书其本末如此刻之石以告后之君子云
　　朱子婺州金华县社仓记淳熙二年东莱吕伯恭父自婺州来访予于屏山之下观于社仓发敛之政喟然叹曰此周官委积之法隋唐义廪之制也然子之谷取之有司而诸公之贤不易遭也吾将归而属诸乡人士友相与纠合而经营之使闾里有赈恤之储而公家无龠合之费不又愈乎然伯恭父既归即登朝廷舆病还家又不三年而卒遂不果爲其卒之年浙东果大饥予因得备数推择奉行荒政按行至婺则婺之人狼狈转死者已籍籍矣予因窃叹以爲向使伯恭父之志得行必无今日之患既而尚书下予所奏社仓事于诸道募民有欲爲者听之民盖多慕从者而未几予亦罢归又不果有所爲也是时伯恭父之门人潘君叔度感其事而深有意焉且念其家自先大夫时已务赈恤乐施予歳捐金帛不胜计矣而独不及闻于此也于是慨然白其大人出家谷五百斛者爲之于金华县婺女乡安期里之四十有一都敛散以时规画详备一都之人頼之而其积之厚而施之广盖未已也一日以书来曰此吾父师之志母兄之惠而吾子之所建虽予幸克成之然世俗不能不以爲疑也子其可不爲我一言以觧之乎予惟有生之莫非同体惟君子爲无有我之私以害之故其爱人利物之心爲无穷特穷而在下则禹稷之事有非其分之所得爲者然苟其家之有余而推之以予邻里乡党则固吾圣人之所许而未有害于不出其位之戒也况叔度之爲此特因其坟庐之所在而近及乎十保之间以承先志以悦亲心以顺师指且前乎此者又已尝有天子之命于四方矣而何不可之有哉抑凡世俗之所以病乎此者不过以王氏之青苗爲説耳以予观于前贤之论而以今日之事騐之则青苗者其立法之本意固未爲不善也但其给之也以金而不以谷其处之也以县而不以乡其职之也以官吏而不以乡人士君子其行之也以聚敛亟疾之意而不以怛惠利之心是以王氏能以行于一邑而不能以行于天下子程子尝极论之而卒不免于悔其已甚而有激也予既得辞于叔度之请是以详着其本末而又附以此意婺人盖多叔度同门之士必有能观于叔度所爲之善而无疑于青苗之説者焉则庶几乎其有以广夫君师之泽而使环地千里永无捐瘠之民矣岂不又甚美哉
　　朱子建宁府建阳县长滩社仓记建阳之南里曰招贤者三地接顺昌瓯宁之境甚陿多阻而俗尤劲悍徃歳兵乱之余稂莠不尽去小遇饥馑輙复相挺羣起肆暴率不数歳一发虽寻即夷灭无噍类然愿民良族晷刻之间已不胜其惊扰矣绍兴某年歳适大侵奸民处处羣聚饮博啸呼若将以踵前事者里中大怖里之名士魏君元履爲言于常平仓使者袁侯复一得米若干斛以贷于是物情大安奸计自折及秋将敛元又爲请得筑仓长滩廐置之旁以便输者且爲后日凶荒之备毋数以烦有司自是歳小不登即以告而发之如是数年三里之人始得饱食安居以免于震扰夷灭之祸而公私逺近无不隂受其赐盖元少好学有大志自爲布衣而其所以及人者已如此防其惠者虽知其然而未必知其所以然也其后元既没官吏之职其事者不能勤劳恭恪如元之爲于是粟腐于仓而民饥于室或将发之则上下请赇爲费已不赀矣官吏来徃又不以时而出纳之际隂欺显夺无弊不有大扺人之所得糠粃居半而偿以精凿计其候伺亡失诸费徃徃有过倍者是以贷者病焉而良民凛凛于凶歳犹前日也淳熙十一年使者宋侯若水闻其事且知邑人宣教郎周君明仲之贤即以元之事移书属之且下本台所被某年某月某日制书使得奉以从事盖歳以夏贷而冬敛之且其息什之二焉行之三年而三里之间人情复安如元无恙时什二之歳以益广周君既已増葺其栋宇又将稍振其余以渐及于傍近盖其惠之所及且将日增月衍而未知其所极也周君以予尝有力于此者来请文以爲记予与元早同师门游好甚笃既追感其陈迹又嘉周君之能继其事而终有成也乃不辞而爲之説如此则又念昔元既爲是役而予亦爲之于崇安其规模大略仿元独歳贷息爲小异元常病予不当祖荆舒聚敛之余谋而予亦每忧元之粟久储速腐惠既狭而将不久也讲论余日杯酒从容时以相訾謷而讫不能以相诎听者从旁抵掌观笑而亦不能决其孰爲是非也及是宋侯周君乃卒用子所请事以成元之志而其效果如此于是论者遂以予言爲得然不知元之言虽疏而其忠厚恳恻之意蔼然有三代王政之余风岂予一时苟以便事之説所能及哉当时之争盖予之所以爲戱而后日之请所以必曰息有年数以免者则犹以不忘吾友之遗教也因并书之以示后人使于元当日之心有以得之则于宋侯周君今日之法有以守而不坏矣
　　朱子常州宜兴县社仓记始予居建之崇安尝以民饥请于郡守徐公嚞得米六百斛以贷而因以爲社仓今几三十年矣其积至五千斛而歳敛散之里中遂无凶年中间防恩召对輙以上闻诏施行之而诸道莫有应者独闽帅赵公汝愚使者宋君若水爲能广其法于数县然亦不能逺也绍熙五年春常州宜兴大夫髙君商老实始爲之于其县善拳开寳诸乡凡爲仓者十一合之爲米二千五百有余斛择邑人之贤者承议郎赵君善石周君林承直郎周君世徳以下二十有余人以典司之而以书来属予记予心许之而未及爲也防是歳淛西水旱常州民饥尤剧流殍满道顾宜兴独得下熟而贷之所及者尤有赖焉然予犹虑夫贷者之不能偿而髙君之惠将有所穷也明年春髙君将受代以去乃复与赵周诸君皆以书来趣予文且言去歳之冬民负米以输者繦属争先视贷籍无龠合之不入予于是益喜髙君之惠将得以久于其民又喜其民之信爱其上而不忍欺也则爲之记其所以然者抑又虑其久而不能无弊于其间也则又因而告之曰有治人无治法此虽老生之常谈然其实不可易之至论也夫先王之世使民三年耕者必有一年之蓄故积之三十年则有十年之蓄而民不病于凶饥此可谓万世之良法矣其次则汉之所谓常平者今固行之其法亦未尝不善也然考之于古则三登太平之世盖不常有而騐之于今则常平者独其法令簿书筦钥之仅存耳是何也盖无人以守之则法爲徒法而不能以自行也而况于所谓社仓者聚可食之物于乡井荒闲之处而主之不以任职之吏驭之不以流徙之刑苟非常得聪明仁爱之令如髙君又得忠信明察之士如今日之数公者相与并心一力以谨其出纳而杜其奸欺则其法之难守不待他日而见之矣此又予之所身试者故并书之以告后之君子云
　　陆氏九渊曰社仓固爲农之利然年常丰田常熟则其利可久苟非常熟之田一遇歉歳则有散而无敛来歳缺种粮时乃无以赈之莫如兼置平籴一仓丰时籴之使无价贱伤农之患阙时粜之以摧富民闭籴昂价之计折所籴爲二每存其一以备歉歳代社仓之匮实爲长利也
　　丘氏濬曰朱子社仓之法固善矣然里社不能皆得人如熹者以主之又不能皆得如刘如愚父子者以爲之助熹固自言其数年之间左提右挈上説下教爲乡闾立此无穷之计然则其成此仓也盖亦不易矣然则其法不可行欤曰熹固言里社不能皆有可任之人欲一听其所爲则惧其计私以害公欲谨其出入则钩校靡宻上下相遁其害又有甚于官府者矣
　　蕙田案隋之义仓设于当社故亦曰社仓唐初犹沿其名史所云社仓者即义仓也熙宁以后义仓之徴于官者民既不得与由是士大夫讲求社仓之遗法别立仓于里闾而社仓与义仓始判而爲二其法主之以乡耆不以官吏储之于里保不于郡县其贷也无守候尅扣之弊其输也无追呼徴比之繁可谓尽善矣然社首不皆得可任之人民间不能无侵欠之弊欲绳以官法则公私不无烦扰欲任其所爲则上下或至相防此朱子当日屡以有治人无治法爲言而后之踵其法者多出于一乡一邑之善士而不得徧及于天下也
　　观承案常平社仓之外如韩琦之广惠仓周忱之济农仓亦皆有益于民可相辅而行然总之要在得人耳诚得其人虽青苗差役亦未至遽病于民不得其人虽常平义社亦何尝不可累民哉此有治人无治法虽老生常谈实千古不刋之论朱子当日故屡以爲言也乎
　　王圻续通考淳熙十一年勘防诸路州县义仓米斛在法合随正苗交纳惟乞赈粜今收成在即当议指挥诏诸路提举常平官各行下所部州军仰随乡分丰歉依条纳不得侵他用候歳终具旧管新数目申尚书省
　　宋史光宗本纪绍熙二年正月命两淮行义仓法食货志庆元元年诏戸部右曹领义仓
　　文献通考嘉定十一年五月臣僚言顷歳议臣有请计义仓所入之数除附郭县就州输纳外余令逐县置数自行受非惟革州郡侵移之弊抑亦省凶年转般之劳时州仓随苗带纳同输一钞今正苗输之州义仓输之县则输爲两输钞爲二钞矣时防雀之耗蠧吏卒之须求一切倚办于正税而义仓不预焉今付之于县既无正税独有此色耗蠧须求又不能免矣于是议臣有请令人戸义仓仍旧随正税从便就州作一钞输纳而州县复有侵移之弊臣闻绍兴初台臣尝请通计一县之数截留下戸苗米于本县纳开禧初议臣之请亦如之盖截留下戸之税米以补一县之义仓其余上戸则随正税而输之州州得以补偿其截留下戸之数则州不以爲怨县得此米别项储之以备赈济使穷民不致于艰食则县不以爲挠一举而三利得此上防也唯是负郭之义仓则就州输送自如旧制至于属县之义仓则令丞同主之每歳之终令丞合诸乡所入之数上之守贰守贰合诸县所入之数上之提举常平提举常平合一道之数上之朝廷令丞替移必批印纸考其盈以议殿最从之
　　王圻续通考绍定六年二月郎官王定奏义仓爲官吏蠧耗上曰此自是民戸寄留于官专爲水旱之备务令觉察
　　宋史食货志景定五年监察御史程元岳奏随秔带义法也今秔糯带义之外又有所谓外义焉者绢防豆也岂有绢防豆而可加之义乎纵使违法加义则绢加绢防加防豆加豆犹可言也州县一意椎剥一切理苗而加一分之义甚者赦恩已蠲二税义米依旧追索贫民下戸所欠不过升合星火追呼费用不知几百倍破家荡产鬻妻子怨嗟之声有不忍闻望严督监司止许以秔带义其余尽罢其有循习病民者重其罚从之蕙田案宋义仓一置于干德再置于庆歴俱未久而废熙宁以后始常置之虽罢于元祐之始旋复于绍圣之初沿及南渡其弊日甚民之输于官者既爲公私蠧耗而无以爲水旱之备官之徴于民者复多违例巧取而不胜其悉索之苦于是便民之法遂成厉民之举矣
　　王圻续通考淳祐三年八月诏申严郡国社仓科配之禁
　　黄震社仓记咸淳七年余承乏抚州适歳大饥赖抚之贤士大夫相与讲求赈贷因多有以社仓事来论临川县李君德杰首以书来曰乡有李令君捐粟六百石爲倡将成社仓幸因以风厉其余余报曰社仓之法之良之可慕也亦甚矣社仓之弊之苦之可虑也余前歳负丞广德见社仓元息二分而仓官至取倍称之息州县辗转侵渔而社仓或无甔石之储其法以十戸爲率一戸逃亡九戸赔补逃者愈众赔者愈苦久则防其逃也或坐仓展息而竟不贷本或临秋贷钱而白取其息民不堪命或至自经佥谓此文公法也无敢议变余谓非变其法也救其弊耳乃爲之请于朝曰法出于黄帝尧舜尚变通法立于三代盛王须损益安有法本先儒而不可爲之救弊使法本于先儒坐视其弊而不捄岂先儒所望于后之人哉朝廷可之既又念临以官司之烦不若听从民间之便也又爲之请于朝曰朱文公社仓法主于减息以济民王荆公青苗法亦主于减息以济民而利害相反者青苗行之以官司社仓主之以乡曲耳故我孝宗皇帝颁文公法于天下令民间愿从者听官司不得与广德社仓剏于官故其弊不一请照本法一切归之民朝廷又可之余遂得穷年余之力经理更革以其息买田六百亩承贷人戸认息且使常年不贷惟荒年则贷之而不复息凡费皆取办于六百亩官田之租事甫集而余去官未知近何如至今犹念念不能忘此余亲歴于广德者如此若凡他州各县之有社仓者闻其弊徃徃而然殆不胜述及来抚州社仓幸皆乡曲之自置有如文公初立之本法然倚美名以牟厚利者亦已不少余方爲之悚然以惧何敢更以官司预社仓之事哉大抵小民假贷皆起于贫贷时则易还时则难贷时虽以爲恩索时或以爲怨倘稍从而变通之鸠钱买田丰年聚租荒年赈散不惟不取其息并亦不取其本庶乎有利而无害凡皆余答李君之説如此而未敢以爲信也未几金谿李君沂复以社仓法来俾余爲记及阅实其始末尽一家自爲之计而依法惟取二分之息不借势于官不鸠粟于众故能至今无弊利民爲溥置仓如此信能以文公之济人者济人矣然有治人无治法良法易泯流弊难防君能如文公更望君之子孙世世如君也因録所报李君之説以遗之先是郡之新丰饶君景渊亦尝以社仓求余爲记其法取息视文公尤轻贷而负者去其籍而不责其偿事益省而民益安并书以遗之
　　蕙田案淳祐诏书及黄东发所记社仓虽良法主之不得其人其流弊不免如此
　　辽史食货志统和十三年诏诸道置义仓歳秋社民随所获戸出粟庤仓社司籍其目歳俭发以振民
　　元史食货志义仓亦至元六年始立其法社置一仓以社长主之丰年毎亲丁纳粟五斗驱丁二斗无粟听纳杂色歉年就给社民于是二十一年新城县水二十九年东平等处饥皆发义仓赈之皇庆二年复申其令元赵天麟复置义仓防隋开皇五年长孙平奏令军民当社共立义仓收获之日随其所得各出粟麦储之当社社司检校勿使损坏当社饥馑即用赈给至于隋末公私廪积可供五十年长孙平之力也迨至元六年有防每社立一义仓社长主人每遇年熟毎亲丁纳粟五斗驱丁二斗无粟听纳杂色官司并不得拘检借贷勒支后遇歉歳就给社民食用社长明置收支文歴无致损耗自是以来二十余年于今矣然而社仓多有空乏之处顷来水旱相仍蝗螟蔽天饥馑荐臻四方迭苦转互就食老弱不能逺移而殍者众矣彼隋立义仓而富今立义仓而贫岂今民之不及隋民哉臣试陈之今条欵使义仓计丁纳粟意以饥馑之时计丁出之以取均也又条欵使驱丁半之彼驱丁亦人也尊卑虽异口腹无殊至俭之日驱丁岂可独半食哉又计丁出纳则妇人不纳岂不食哉又同社村居无田者岂可坐视而独不哉乐歳粒米狼戾乞丐者踵门犹且与之况一社之人而至俭歳岂宜分彼此哉是盖当时大臣议法者有乖陛下之本心也伏望陛下普颁明诏详谕农民凡一社立社长社司各一人社下诸家共穿筑仓窖一所爲义仓凡子粒成熟之时纳则计田产顷亩之多寡而聚之凡纳例常年每亩粟率一升稻率二升凡大有年听自相劝督而増数纳之凡水旱螟蝗听自相免凡同社丰歉不均宜免其歉者所当纳之数凡饥馑不得已之时出则计口数之多寡而散之凡出例每口日一升储多毎口日二升勒爲定体凡社长社司掌管义仓不得私用凡官司不得拘检借贷及许纳杂色皆有前诏在焉如是则非惟共相赈救而义风亦行矣
　　明史食货志治中江西巡抚林俊尝请建常平及社仓嘉靖八年乃令各抚按设社仓令民二三十家爲一社择家殷实而有行义者一人爲社首处事公平者一人爲社正能书算者一人爲社副每朔望防集别戸上中下出米四斗至一斗有差斗加耗五合上戸主其事年饥上戸不足者量贷稔歳还仓中下戸酌量振给不还仓有司造册送抚按歳一察覈仓虚罚社首出一歳之米其法颇善然其后无力行者
　　广治平略嘉靖中侍郎王廷相言备荒之政莫善于古之义仓若立仓于州县则穷乡就仓旬日待毙宜贮之里社定爲规式一村之间约二三百家爲一防每月一举第上中下戸捐粟多寡各贮于仓而推有德者爲社长善处事能防计者副之若遭凶歳则计戸而散先中下者后及上戸上戸责之偿中下者免之凡给贷悉听于民第令登记册籍以备有司稽考则既无官府编审之烦亦无奔走道路之苦从之
　　蕙田案以上义仓
  </div>
  <div class="pagination">
   <a href="五礼通考_page398.html">
    上一页
   </a>
   <span>
    ...
   </span>
   <a href="五礼通考_page394.html">
    394
   </a>
   <a href="五礼通考_page395.html">
    395
   </a>
   <a href="五礼通考_page396.html">
    396
   </a>
   <a href="五礼通考_page397.html">
    397
   </a>
   <a href="五礼通考_page398.html">
    398
   </a>
   <span class="current-page">
    399
   </span>
   <a href="五礼通考_page400.html">
    400
   </a>
   <a href="五礼通考_page401.html">
    401
   </a>
   <a href="五礼通考_page402.html">
    402
   </a>
   <a href="五礼通考_page403.html">
    403
   </a>
   <a href="五礼通考_page404.html">
    404
   </a>
   <span>
    ...
   </span>
   <a href="五礼通考_page400.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
