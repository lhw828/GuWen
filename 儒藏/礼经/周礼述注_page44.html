<!DOCTYPE html>
<html>
<head>
    <meta charset="UTF-8">
    <title>周礼述注 - 第 44 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 44 页/共 64 页</h1>
    <div class="content">　　注曰马祖天驷也孝经説曰房为龙马郑司农云执驹无令近母犹攻驹也二嵗曰驹三嵗曰駣谓执犹拘也春通淫之时驹弱□气未定为其乘匹伤之疏曰春时通淫求马蕃息故祭马祖
　　○夏祭先牧颁马攻特
　　注曰先牧始养马者其人未闻夏通淫之后攻其特为其蹄齧不可乘用郑司农云攻特谓騬之　疏曰祭先牧者夏草茂求肥充
　　○秋祭马社臧仆
　　注曰马社始乘马者世本作曰相士作乘马郑司农云臧仆谓简练驭者令皆善也谓仆驭五路之仆疏曰秋时马肥盛可乘用故祭始乘马者
　　○冬祭马步献马讲驭夫
　　注曰马步神为灾害马者献马见成马于王也驭夫驭贰车从车使车者讲犹简习　駣音肇騬音绳相息亮反
　　凡大祭祀朝觐防同毛马而颁之
　　注曰毛马齐其色也颁授当乘之　疏曰此三者皆须马从王毛马者案毛诗云宗庙齐毫尚纯也戎事齐力尚强也田猎齐足尚疾也尔雅亦云虽据宗庙至于田猎军旅既尚疾尚力亦尚色也诗云四騵彭彭武王所乘又云四铁孔阜秦襄公以田是齐色不専据宗庙
　　○饰币马执扑而从之
　　注曰郑司农云校人主饰之也币马以马遗人当币处者也聘礼曰马则北面奠币于其前士丧礼下篇曰荐马缨三就入门北面交辔圉人夹牵之驭者执防立于马后　扑普卜反遗惟季反
　　凡宾客受其币马
　　注曰宾客之币马来朝觐而享王者
　　大丧饰遣车之马及塟埋之
　　注曰言埋之则是马涂车之刍灵
　　田猎则帅驱逆之车
　　注曰帅犹将也
　　凡将事于四海山川则饰黄驹
　　注曰四海犹四方也王巡守过大山川则有杀驹以祈沈礼与玉人职有宗祝以黄金勺前马之礼　疏曰山川地神土色黄故用黄驹
　　凡国之使者共其币马
　　注曰使者所用私觌　疏曰使者王使之下聘问诸侯者上文饰币马是以马遗人灋非聘故无私觌前宾客来朝聘不言私觌者诸侯之臣于天子不敢行私觌故也
　　凡军事物马而颁之
　　注曰物马齐其力　陈及之曰亦颁于官府共军事者耳不然校人六廏安能及庶民乎
　　等驭夫之禄
　　注曰驭夫于趣马仆夫为中举中见上下
　　宫中之稍食
　　注曰师圉府史以下也郑司农云稍食曰廪　项平甫曰廏库皆近王宫一云马有养于内非也
　　○趣马掌赞正良马而齐其饮食简其六节
　　注曰赞佐也佐正者谓校人臧仆讲驭夫之时简差也节犹量也差择王马以为六等
　　掌驾说之颁
　　注曰用马之次第　疏曰凡用马当均劳逸故驾说须依次第　说音税
　　辨四时之居治以听驭夫
　　注曰居谓收庌所处治谓执驹攻特之属　疏曰马二月已前八月已后在廏二月已后八月已前在牧故云四时也趣马下士属驭夫中士故云听驭夫庌音雅后同
　　○巫马掌养疾马而乘治之相医而药攻马疾受财于校人
　　注曰乘谓驱步以其疾知所疾处乃治之相助也疏曰巫知马祟医知马疾疾则以药治之祟则辨
　　而祈之二者相须故巫助医也受财者谓共祈具及药直
　　○马死则使其贾粥之入其布于校人
　　注曰布泉也郑司农云贾谓其属官小吏贾二人粥卖也　相息亮反注同疏如字贾音古粥音育祟音嵗
　　○牧师掌牧地皆有厉禁而颁之
　　注曰颁马授圉者所牧处　疏曰厉禁谓可牧马之处亦使其地之民遮防禁止不得使民輙放牛马
　　○孟春焚牧
　　注曰焚牧地以除陈生新草也
　　○中春通淫
　　注曰中春隂阳交万物生之时可以合马之牝牡也月令季春乃合累牛腾马游牝于牧秦时书也秦地寒凉万物后动
　　○掌其政令凡田事赞焚莱
　　注曰焚莱者山泽之虞　中音仲
　　○廋人掌十有二闲之政教以阜马佚特敎駣攻驹及祭马祖祭闲之先牧及执驹散马耳圉马
　　注曰九者皆有政教焉阜盛壮也诗云四牡孔阜杜子春云佚当为逸郑司农云马三嵗曰駣二嵗曰驹散读为中散大夫之散谓聒马耳母令善惊也谓逸者用之不使甚劳安其血气也敎駣始乘习之也攻驹騬其蹄齧者闲之先牧先牧制闲者散马耳以竹括押其耳头动摇则括中物后遂串习不复惊　郑刚中曰攷此文二及字之义当为七事耳廋人职卑安得主马祖之祭于校人祭马祖之时已则祭闲之先牧于校人命执驹之时已则散马耳圉马　王介甫曰圉马则成马而圉之圉马以校人执驹为节也佚音逸聒古活反
　　正校人员选
　　注曰校人谓师圉也　王介甫曰正其员使员称马数正其选使选惟其能
　　马八尺以上为龙七尺以上为騋六尺以上为马注曰大小异名尔雅曰騋牝骊牡驹褭骖郑司农云以月令曰驾苍龙　王介甫曰小大异名使各从其类以待乘颁及以为种　郑刚中曰校人不辨六马之属廋人职卑乃于此言龙騋之尺寸何耶盖十二闲之广二千五百余匹之多马有超然卓异藏乎其中人所不见自非主者表而出之则神骏之才逐电之足谁其知之故特于廋人言之　褭奴了反
　　○圉师掌敎圉人养马春除蓐衅廏始牧夏庌马冬献马射则充椹质茨墙则剪阖
　　注曰蓐马兹也马既出而除之新衅焉神之也春秋传曰凡马日中而出日中而入庌庑也庑所以庇马凉也充犹居也茨盖也阖苫也椹质剪阖圉人所习也　徐氏曰椹质以木为之缚草以代侯者剉草为苫苫之以盖墙也　蓐音辱庌五稼反茨在私反阖戸猎反庑亡甫反房入声剉千卧反苫伤占反
　　○圉人掌养马刍牧之事以役圉师
　　注曰役者圉师使令焉
　　凡宾客丧纪牵马而入陈
　　注曰宾客之马王所以赐之者诗云虽无予之路车乘马丧纪之马启后所荐马　疏曰虽同牵马入陈宾客与丧纪所陈有异宾客则在馆天子使人就馆而陈之若丧纪则天子将塟朝庙时在祖庙中陈设明器之时遣人荐马及缨入庙陈之
　　○廞马亦如之
　　注曰廞马遣车之马人捧之亦牵而入陈
　　○职方氏掌天下之图以掌天下之地辨其邦国都鄙四夷八蛮七闽九貉五戎六狄之人民与其财用九谷六畜之数要周知其利害
　　注曰天下之图如今司空舆地图也郑司农云东方曰夷南方曰蛮西方曰戎北方曰貉狄谓闽蛮之别也国语曰闽芊蛮矣四八七九五六周之所服国数也财用泉谷货贿也利金竹箭之属害神奸铸鼎所象百物也尔雅曰九夷八蛮六戎五狄谓之四海　坡谓周知其利害者周知其山川江湖之支凑可以设险之利与要害之处也
　　○乃辨九州之国使同贯利
　　注曰贯事也　疏曰使同其事利不失其所也　郑刚中曰自中国以至夷狄兼举而周知之矣乃若国之有九州为五政之所加七赋之所养王者所治之区域也必使贯无不同则九州共贯利无不同则四海防利　闽梅巾反貉孟白反芈音弭
　　东南曰扬州
　　易彦祥曰禹贡扬州之域东距海北据淮故曰淮海惟州殷人以淮入徐故州止谓之江南周人复以淮入而循禹之旧不言淮海而曰东南者变禹贡之文也
　　○其山镇曰防稽其泽薮曰具区其川三江其浸五湖其利金锡竹箭其民二男五女其畜宜鸟兽其谷宜稻注曰镇名山安地徳者也大泽曰薮浸可以为陂灌溉者锡镴也箭蓧也鸟兽孔雀鸾防防犀象之属顾景范曰防稽山在浙江绍兴府城东南十二里具区即太湖也亦曰震泽在江南苏州府西南五十里接常州府及浙江湖州府界三江一曰松江自太湖分流出苏州吴江县南长桥口至嘉定县东南四十里吴松口入海一曰娄江亦自太湖分流经苏州城东至太仓州东南七十里刘家河口入海一曰东江亦自太湖分流从吴江县东南入浙江嘉兴府境至海盐县东北三十五里乍浦入海今由江南松江府合松江入海五湖孔氏云太湖东岸五弯曰菱湖游湖莫湖贡湖胥湖水弥漫而滩浅者曰薮洼下而钟水者曰浸　王介甫曰九州之序禹贡始于冀次以兖而终于雍职方始于次以荆而终于并者盖禹贡言治水之序职方言逺近之序治水自帝都而始然后顺水性所便自下而上故自兖至雍而止以逺近言之则周之化自北而南以南为逺故闗睢鹊巢之诗分为二南汉广亦言文王之道被于南国徳化所及以逺为至故也始于州则以在东南次以荆则以荆在正南终于并则以并在正北先逺而后近也　防古外反陂彼冝反镴音猎篠素了反防音交防音精
　　正南曰荆州
　　易彦祥曰禹贡荆及衡阳惟荆州殷之荆州南不言衡阳循禹之旧也其北境则曰汉南以地志攷之荆山在南郡临沮县即今荆门军当阳县之地汉水又在其北正属襄阳言汉南则殷之荆州实跨荆山之北至周复以荆门之北属豫复禹封域以荆及衡阳为荆州荆山即南条衡山即南岳皆在正南之地故曰正南
　　○其山镇曰衡山其泽薮曰云瞢其川江汉其浸颍湛其利丹银齿革其民一男二女其畜宜鸟兽其谷宜稻注曰颍出阳城宜属豫州在此非也齿象齿也革犀兕革也杜子春云湛或为淮　顾景范曰衡山在湖广衡州府衡山县西三十里云瞢在湖广徳安府城南五十里江水原四川成都府茂州西北之岷山厯梁荆三州之域至今江南州府海门县东入海汉水原于陜西汉中府沔县西嶓冢山至湖广汉阳府城东北入大江颍水原河南府登封县东阳干山至江南鳯阳府颍州颍上县界入淮湛未详今河南汝州境内有湛水二水本在禹贡豫州之域　瞢鸣鳯反湛直减反
　　河南曰豫州
　　昜彦祥曰禹贡荆河惟豫州其封在大河之南南条荆山之北故曰荆河殷之豫州则南境距汉北境接河故曰河南周人于豫州亦曰河南而南境则仍禹贡之旧不曰荆河互文以见也
　　○其山镇曰华山其泽薮曰圃田其川荥雒其浸波溠其利林漆丝枲其民二男三女其畜宜六扰其谷宜五种
　　注曰波读为播禹贡曰荥播既都春秋曰楚子除道梁溠营军临随则溠宜属荆州在此非也林竹木也六扰马牛羊豕犬鸡五种黍稷菽麦稻　顾景范曰华山在陜西西安府华州华阴县南十里圃田在开封府中牟县西北七里荥荥泽也今开封府郑州荥泽县是洛水出陜西西安府商州南冢岭山至河南府巩县北入河波水通典云出歇马岭在今汝州鲁山县西北溠水通典云出黄山在今湖广襄阳府阳县东北　荥戸扃反溠音诈播音波都张鱼反
　　正东曰青州
　　易彦祥曰禹贡有青有兖有徐殷并青于徐而徐兼州之淮故江南曰州周复以淮归而并徐于青正在畿东故曰正东
　　○其山镇曰沂山其泽薮曰望诸其川淮泗其浸沂沭其利蒲鱼其民二男二女其畜宜鸡狗其谷宜稻麦注曰二男二女数等似误也盖当与兖州同二男三女郑司农云淮或为睢沐或为洙　顾景范曰沂山在青州府临朐县南百五十里孟猪在河南归徳府虞城县禹贡属豫州淮水原河南南阳府唐县东南桐柏山至江南淮安府安东县东北入海泗水出兖州府泗水县东陪尾山至江南淮安府清河县南入淮今名南清河沂水出青州府莒州沂水县西北雕厓山至淮安府邳州南入泗沭水出临朐县沂山至淮安府安东县西入淮　沭音述朐音劬厓音崖
　　河东曰兖州
　　易彦祥曰夏殷皆言济河惟兖州谓东河之东济水之北也周人以青兼徐而兖州又得越乎济之东南故徐之岱山职方以为兖之所镇徐之大野职方以为兖之泽薮是也故曰河东
　　○其山鎭曰岱山其泽薮曰大野其川河泲其浸庐维其利蒲鱼其民二男三女其畜宜六扰其谷宜四种注曰庐维当为雷雍字之误也禹贡曰雷夏既泽雍沮防同雷夏在城阳四种黍稷稻麦　顾景范曰岱泰山也在济南府泰安州北五里大野在兖州府济寕州钜野县东五里河从西域昆仑山至陜西西寕卫积石山乃入中国厯雍豫冀兖四州之域东北入海今从东南合淮入海济水原河南怀庆府济源县西王屋山至山东济南府濵州利津县东入海亦曰大清河庐水在济南府长清县西废卢县境潍水出青州府莒州西北箕屋山至莱州府潍县东北入海禹贡属靑州　泲子礼反沮七余反
　　正西曰雍州
　　易彦祥曰禹贡有雍有梁故梁为正西而雍为西北殷周皆省梁入雍故雍州为正西
　　○其山鎭曰岳山其泽薮曰蒲其川泾汭其浸渭洛其利玉石其民三男二女其畜宜牛马其谷宜黍稷注曰郑司农云或为汧蒲或为浦　顾景范曰岳山在陜西鳯翔府陇州南百四十里蒲在陇州西四十里泾水出陜西平凉府城西南笄头山至西安府高陵县西南入渭汭水出蒲薮东北厯平凉府境至西安府邠州长武县而合于泾渭水出陜西临洮府渭原县西鸟鼠山至西安府华州华阴县北入大河洛水出庆阳府城东北废洛原县南流合漆沮二水至西安府同州朝邑县南而入渭通典曰洛即漆沮也　汭如鋭反汧口千反
　　东北曰幽州
　　易彦祥曰舜十二州本有幽州水土既平以冀为帝都省幽入冀殷人南都河南之亳复舜幽州之名周人又以幽州兼殷之营州实禹贡青州隔海东北之境故曰东北
　　○其山镇曰医无闾其泽薮曰貕养其川河泲其浸菑时其利鱼盐其民一男三女其畜宜四扰其谷宜三种注曰四扰马牛羊豕三种黍稷稻杜子春读貕为奚顾景范曰医无闾山在辽东广宁卫西五里貕养在山东登州府莱阳县在禹贡属青州菑水在济南府淄川县东南七十里时水在靑州府临淄县西二十五里　易彦祥曰经于兖州言其川河泲盖兖州北距河而南据泲禹贡言济河惟兖州则惟兖州之川宜也幽州逺在东北于河泲何与盖幽州虽跨有辽水为东北而实西南越海兼有青州之东北境所以琅琊郡之貕养泽泰山郡之淄水千乘郡之时水皆在幽州之域光武十三年以辽东属青州二十四年还属幽州是知幽州实可以有青州王璜张楫云九河防海中是九河未防之前凡登莱海岸及濵沧二州之东境皆在幽州之地与兖州东西分界故其川同于河泲　貕音兮菑禹贡作淄
　　河内曰冀州
　　易彦祥曰舜十有二州有幽有并有冀水土既平之后以冀为尧都省十有二州之幽并入焉以余州凖之则知禹贡冀州东西南之三面距河南而北境则越平常山今之燕云营平诸州皆其地也殷人复以冀州北境复舜之幽州而东西南皆禹迹之旧盖东河之西西河之东南河之北也故曰两河间周人又分冀而复舜之并州故曰河内而已
　　○其山镇曰霍山其泽薮曰杨纡其川漳其浸汾潞其利松柏其民五男三女其畜宜牛羊其谷宜黍稷顾景范曰霍山在今山西平阳府霍州东南三十里尔雅秦有杨纡未详漳水有二浊漳出山西潞安府长子县西鸠山清漳出太原府平定州乐平县西南少山至河南彰徳府临漳县西合焉其下流复分为二或从直隷河间府献县合滹沱河或从山东东昌府馆陶县合卫河汾水出太原府静乐县北管涔山至平阳府蒲州荣河县西入太河潞水阚骃曰即浊漳水也今潞安府城西南二十里浊漳经焉土人犹呼为潞水通典曰潞河在密云县即今顺天府境内之白河也　滹唤胡反沱唐何反涔锄林反
　　正北曰并州
　　易彦祥曰舜有并州禹贡以并入冀州殷因之周复分冀复舜并州以天下之势言之冀州在西河之东雍州在西河之西并州介乎雍冀之间故曰正北
　　○其山镇曰恒山其泽薮曰昭余祁其川虖池呕夷其浸涞易其利布帛其民二男三女其畜宜五扰其谷宜五种
　　注曰五扰马牛羊犬豕五种黍稷菽麦稻也凡九州及山镇泽薮言曰者以其非一曰其大者耳此州界扬荆豫兖雍冀与禹贡畧同青州则徐州地也幽并则青冀之北也无徐梁　顾景范曰恒山在直真定府定州曲阳县西北百四十里昭余祁在太原府祈县东七里虖沱水出太原代州繁畤县东北秦戏山至直河间府静海县北小直沽入海呕夷水出山西大同府蔚州灵丘县西北高是山一名唐河至直保定府安州北合于易水涞水在保定府易州涞水县东北三十里亦名北易水易水在保定府安州城北亦名南易水　李氏曰禹贡无幽并职方无梁徐盖周合梁徐于雍靑分冀野为幽并攷工记言天下之大势两山之间必有川焉两川之间必有涂焉广谷大川风俗之所以分故推其高且大者先正之然后九州可别如大山定而山之西为兖大河定而河之南为豫此分画之要也　陈氏曰九州山川泽薮各在职方不属诸侯之版观诗不以圃田系郑春秋不以沙麓系晋畧可覩矣周季诸侯始擅不朌之利齐干山海而桃林之塞郇瑕之地晋实私之此诸侯所以僭侈王室所以衰微也　并卑盈反虖唤胡反池徒多反呕焉侯反朌颁同塞音赛
　　乃辨九服之邦国方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰卫服又其外方五百里曰蛮服又其外方五百里曰夷服又其外方五百里曰镇服又其外方五里曰藩服
　　注曰服事天子也诗云侯服于周
　　凡邦国千里封公以方五百里则四公方四百里则六侯方三百里则七伯方二百里则二十五子方百里则百男以周知天下
　　注曰以此率徧知四海九州邦国多少之数也方千里者为方百里者百以方三百里之积以九约之得十一有竒云七伯者字之误也周九州之界方七千里七七四十九方千里者四十九其一为畿内余四十八八州各有方千里者六周公变殷汤之制虽小国地皆方百里是每事言则者设灋也设灋者以待有功而大其封一州之中以其千里封公则可四又以其千里封侯则可六又以其千里封伯则可十一又以其千里封子则可二十五又以其千里封男则可百公侯伯子男亦不是过也州二百一十国以男备其数焉其余以为附庸四海之封黜陟之功亦如之虽有大国爵称子而已郑司农云此制亦见大司徒职　坡谓此九灋所谓制畿封国以正邦国也有公侯伯子男之异爵则设仪辨位以等邦国亦在中焉
　　凡邦国小大相维
　　注曰大国比小国小国事大国各有属相维聫也疏曰王制云五国以为属属有长十国以为连连有帅三十国以为卒卒有正二百一十国以为州州有伯彼虽是殷制亦可证各有属相维聫之意
　　○王设其牧
　　注曰选诸侯之贤者为牧使牧理之　坡谓此与上节即九灋所谓建牧立监以维邦国也而比小事大以和邦国亦在其中焉　比毗志反
</div>
    <div class="pagination">
<a href="周礼述注_page43.html">上一页</a><span>...</span><a href="周礼述注_page39.html">39</a><a href="周礼述注_page40.html">40</a><a href="周礼述注_page41.html">41</a><a href="周礼述注_page42.html">42</a><a href="周礼述注_page43.html">43</a><span class="current-page">44</span><a href="周礼述注_page45.html">45</a><a href="周礼述注_page46.html">46</a><a href="周礼述注_page47.html">47</a><a href="周礼述注_page48.html">48</a><a href="周礼述注_page49.html">49</a><span>...</span><a href="周礼述注_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
