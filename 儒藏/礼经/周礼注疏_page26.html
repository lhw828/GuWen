<!DOCTYPE html>
<html>
<head>
    <meta charset="UTF-8">
    <title>周礼注疏 - 第 26 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 26 页/共 187 页</h1>
    <div class="content">　　○释曰：案《司书》云：“以叙其财。”郑彼注云：“叙犹比次，谓钩考其财币所给及其馀见，为之簿书，入职币也。”此言叙财，亦谓比次职内藏中馀见，为簿书，以待邦之移用，更给他官。若然，职内既非常府，其所藏者，唯当岁所用，故用不尽者移用之也。

　　职岁掌邦之赋出，以贰官府都鄙之财出赐之数，以待会计而考之。（以贰者，亦如职内书其贰令而编存之。
　　○编，必绵反，又必连反，一音方千反。）

　　[疏]“职岁”至“考之”
　　○释曰：云“掌邦之赋出”者，职内主入，职岁主出。职内所入於众府，所用之多少，皆主之，故云掌邦之赋出。但九贡、九赋、九功之用皆主之，特言赋者，亦如《职内》云“赋”，赋是总称也。云“以贰官府都鄙之财出赐之数”者，《职内》云：“以贰官府都鄙之财入之数。”此职岁以贰官府都鄙之财出赐之数，二官一入一出，皆书其贰，共相钩考，故《职内》云“以逆邦之赋用”。此《职岁》云“以待会计而考之”，其事通也。
　　○注“以贰”至“存之”
　　○释曰：云“亦如职内书其贰令而编存之”者，《职内》云“凡受财者，受其贰令而书之”。此官主出，所出亦皆由上令。所出前後不同，亦皆书其贰令，编存为案，以待会计而考之也。

　　凡官府都鄙群吏之出财用，受式法于职岁。（百官之公用式法多少，职岁掌出之旧用事存焉。）

　　[疏]“凡官”至“职岁”
　　○释曰：官府都鄙出财用，皆来受法者，以其出财用皆为有事，事有旧法，用有常，职岁出财，皆有旧法式在於职岁，故须受法於职岁也。

　　凡上之赐予，以叙与职币授之。（叙受赐者之尊卑。）

　　[疏]“凡上”至“授之”
　　○释曰：上谓王与冢宰。所有小赐予之事，则《职币》所云“小用赐予”是也，故云“以叙与职币授之”。

　　及会，以式法赞逆会。（助司会钩考群吏之计。）

　　[疏]“及会”至“逆会”
　　○释曰：案司会以逆群吏之治，而听其会计，此官主式法出财用。及，至也。至岁终会计之时，则以式法赞助司会钩考会计之事，故云“以式法赞逆会”。

　　职币掌式法以敛官府都鄙与凡用邦财者之币，（币谓给公用之馀。凡用邦财者，谓军旅。）

　　[疏]“职币”至“之币”
　　○释曰：职币主馀币给诸官之用，亦依法式与之，故云“掌式法以敛官府”已下之币。币则馀币也。
　　○注“币谓”至“军旅”
　　○释曰：云“币谓给公用之馀”者，以其此官主敛馀币，故知币谓给公用之馀。知凡用邦财是军旅者，见经敛官府都鄙，别言用邦财，故知用邦财谓国之大事，唯有军旅。

　　振掌事者之馀财，（振犹扌升也，检也。掌事谓以王命有所作为。先言敛币後言振财，互之。
　　○扌升，音拯。）

　　[疏]“振掌”至“馀财”
　　○释曰：振者，扌升也，检也。以财与之谓之扌升，知其足剩谓之检。掌事奉王命有所造为，故职币检掌事者。有馀则受取，故云“振掌事者之馀财”。
　　○注“振犹”至“互之”
　　○释曰：知“掌事谓以王命有所作为”者，以其上经官府已下是其国家常事，此别言掌事，是王命有所作为。又云“先言“敛币後言振财，互之”者，凡用国家财物，皆先振而後敛。今於上文直言敛不言振，亦振之，下言振财有馀，亦敛之可知，故言互之也。

　　皆辨其物而奠其录，以书曷之，以诏上之小用赐予。（奠，定也。故书录为禄。杜子春云：“禄当为录，定其录籍。”郑司农云：“曷之，若今时为书以著其币。”
　　○曷，其列反。著，直略反，徐张恕反。）

　　[疏]“皆辨”至“赐予”
　　○释曰：上经既敛得币，皆当辨其物，知其色类及善恶。“而奠其录”者，谓定其所录簿书色别，各入一府。“以书曷之”者，谓府别各为一牌，书知善恶价数多少，谓之曷。又云“以诏上之小用赐予”者，诏犹告也。职币既知府内，则告上之王与冢宰小用赐予之事，此谓常赐予。《玉府》所云“凡王之好赐共其货贿”，及《内府》云“凡王冢宰之好赐”，此二者非常赐与。外府及典丝三官言赐予者，与此职币同，亦是国家常赐予。

　　岁终，则会其出。

　　[疏]“岁终则会其出”
　　○释曰：以其职币主出，故岁终与司会会之。下赞之，亦谓赞司会会之事也。

　　凡邦之会事，以式法赞之

　　司裘掌为大裘，以共王祀天之服。（郑司农云：“大裘，黑羔裘，服以祀天，示质。”）

　　[疏]“司裘”至“之服”
　　○释曰：言“为大裘”者，谓造作黑羔裘。裘言大者，以其祭天地之服，故以大言之，非谓裘体侈大，则义同於大射也。云“以共王祀天之服”者，谓四时所有祭天之事皆共之，不限六天之大小。直言祀天，案《孝经纬 钩命决》云：“祭地之礼与天同。”牲玉皆不同。言同者，唯据衣服，则知昆仑神州亦用大裘可知。
　　○注“郑司”至“示质”
　　○释曰：先郑知“大裘黑羔裘”者，祭服皆玄上下，明此裘亦羔裘之黑者，故知大裘黑羔裘。又云“服以祀天，示质”者，以其衮已下皆有采章，惟此大裘更无采章，故云质。案《郑志》“大裘之上又有玄衣，与裘同色”，亦是无文采。

　　中秋献良裘，王乃行羽物。（良，善也。中秋鸟兽毪<毛隹><毛先>，因其良时而用之。郑司农云：“良裘，王所服也。行羽物，以羽物飞鸟赐群吏。”玄谓良裘，《玉藻》所谓黼裘与？此羽物，小鸟鹑雀之属，鹰所击者。中秋鸠化为鹰，中春鹰化为鸠，顺其始杀，与其将止，而大班羽物。
　　○中，音仲，注同。<毛隹>，音毛。<毛先>，先典反。与，音馀。鹑，音淳。）

　　[疏]“中秋”至“羽物”
　　○释曰：良，善也。仲秋所献善裘者，为八月誓田所用，故献之。王乃行羽物者，行，赐也。以羽鸟之物赐群臣，以应秋气也。
　　○注“良善”至“羽物”
　　○释曰：云“中秋鸟<毛隹><毛先>”者，此是《尚书 尧典》文。案彼注：“<毛先>，理也，毛更生整理。”引之者，证仲秋有良裘意，故郑云“因其良时而用之”也。司农云“良裘，王所服”者，先郑意，良裘王所服，故仲秋献之。群臣所服裘，在下经“季秋献功裘”是也。後郑不从之者，《月令》云“孟冬，天子始裘”，此良裘若是王之所服裘，何得在仲秋？故後郑不从。“玄谓良裘，《玉藻》所谓黼裘与”者，案彼文云“唯君有黼裘以誓”。是仲秋田猎之名，彼田用黼裘，与此仲秋献良裘同时，皆不为寒设，故知此良裘则与彼黼裘一也。但无正文，约与之同，故言“与”以疑之也。言黼裘者，白与黑谓之黼，谓狐白与黑羔合为黼文，故谓之黼裘。秋气严猛，取断割之义，故用黼。谓之良裘者，下经功裘之等臣所服，见人功粗。良裘与大裘皆君所服，针功细密，故得良裘之名。又云“此羽物，小鸟鹑雀之属，鹰所击者”，案《夏官 罗氏》：“仲春，罗春鸟，行羽物。”彼注云：“羽物，若今南郡黄雀之属。”彼黄雀即此雀之属，此鹑与雀亦是鹰所击，故连言鹑也。云“仲秋鸠化为鹰，仲春鹰化为鸠”者，此并《月令》文。引此者，证此仲秋行羽物，与《月令》仲秋鸠化为鹰杀物之时，是顺其始杀也，故行羽物。又云仲春鹰化为鸠者，证罗氏仲春行羽物，与《月令》仲春鹰化为鸠止杀之时，故云“与其将止”。云“班羽物”者，总结春秋二时皆大班行羽物。

　　季秋，献功裘，以待颁赐。（功裘，人功微粗，谓狐青は裘之属。郑司农云：“功裘，卿大夫所服。”
　　○は，音迷。）

　　[疏]“季秋”至“颁赐”
　　○释曰：案《诗》云：“七月流火，九月授衣”，此季秋则是九月授衣之节。“季秋，献功裘，以待颁赐”者，功裘之内有群臣所服之裘，故言以待颁赐。
　　○注“功裘”至“所服”
　　○释曰：言“功裘，人功微粗”者，此对良裘与大裘人功微密，此裘人功粗，故名功裘。又云“谓狐青は裘之属”者，案《玉藻》“君子狐青裘，豹α；は裘，青犴α”。彼云君子，郑云“君子，大夫士也”。以其彼云豹α、青犴α，α用杂，故为大夫士。若君则用纯。引此者，证功裘中有此狐青は裘，以待颁赐。《玉藻》仍有羔裘、狐裘，亦是臣之所服裘，不引之者，“之属”中含之矣。若然，狐青裘者，郑《玉藻》注云“盖玄衣之裘”。天子下至士玄端之服皆服之。又云は裘者，郑彼注引孔子素衣は裘，谓是君臣视朔之服。彼云羔裘，注引孔子缁衣羔裘。郑注《论语》云：“君之视朝之服，亦卿大夫士祭於君之服。”若然，卿大夫助祭用冕服，士用爵弁。君朝服冕服羔裘，卿大夫士弁冕用羔裘。至於朝服亦用羔裘，即是君臣祭服朝服同服羔裘也。又云狐裘者，郑注《玉藻》引孔子黄衣狐裘，谓是十月农功毕，腊祭先祖之服。据乡来所解四种之裘，君臣同有，以其经云“以待颁赐”，唯据其臣。若据天子诸侯，除大裘之外亦入此功裘之中。案《玉藻》乃有狐白裘，据天子之朝，大夫已上所服亦入此功裘之中。郑司农云“功裘卿大夫所服”者，先郑之意，以良裘王所服，故此功裘是卿大夫所服。後郑引之在下者，经云“以待颁赐”，据臣而言，司农云功裘卿大夫所服，得为一义，故引之在下。

　　王大射，则共虎侯、熊侯、豹侯，设其鹄。诸侯则共熊侯、豹侯，卿大夫则共麋侯，皆设其鹄。（大射者，为祭祀射，王将有郊庙之事，以射择诸侯及群臣与邦国所贡之士可以与祭者。射者可以观德行，其容体比於礼，其节比於乐而中多者，得与於祭。诸侯，谓三公及王子弟封於畿内者。卿大夫亦皆有采地焉，其将祀其先祖，亦与群臣射以择之。凡大射各於其射宫。侯者，其所射也。以虎熊豹麋之皮饰其侧，又方制之以为[B16W]，谓之鹄，著于侯中，所谓皮侯。王之大射：虎侯，王所自射也；熊侯，诸侯所射；豹侯，卿大夫以下所射。诸侯之大射：熊侯，诸侯所自射；豹侯，群臣所射。卿大夫之大射，麋侯，君臣共射焉。凡此侯道，虎九十弓，熊七十弓，豹麋五十弓。列国之诸侯大射，大侯亦九十，参七十，干五十，远尊得伸可同耳。所射正谓之侯者，天子中之则能服诸侯，诸侯以下中之则得为诸侯。郑司农云：“鹄，鹄毛也。方十尺曰侯，四尺曰鹄，二尺曰正，四寸曰质。”玄谓侯中之大小，取数于侯道。《乡射记》曰：“弓二寸以为侯中。”则九十弓者，侯中广丈八尺；七十弓者，侯中广丈四尺；五十弓者，侯中广一丈。尊卑异等，此数明矣。《考工记》曰：“梓人为侯，广与崇方，参分其广而鹄居一焉。”然则侯中丈八尺者，鹄方六尺；侯中丈四尺者，鹄方四尺六寸大半寸；侯中一丈者，鹄方三尺三寸少半寸。谓之鹄者，取名於干鹄。干鹄小鸟而难中，是以中之为隽。亦取鹄之言较，较者直也，射所以直己志。用虎熊豹麋之皮，示服猛讨迷惑者。射者大礼，故取义众也。士不大射，士无臣，祭无所择。故书“诸侯则共熊侯虎侯”，杜子春云：“虎当为豹。”
　　○鹄，古毒反。为祭，于伪反。以与，音预，下“得与”同。行，下孟反。比，毗志反，下同。而中，丁仲反，下“天子中之”、“以下中之”、“而难中”、“以中”皆同。所射，食亦反，下“自射”、“所射”、“共射”皆同。[B16W]，诸允反，本亦作准。著，直略反，又张略反。参，素感反。干五，五旦反，刘音雁，本又作犴。远，于万反。正，音征，下同。干，音干，刘音雁，一音岸。）

　　[疏]“王大”至“其鹄”
　　○释曰：言“王大射”者，王将祭祀，选助祭之人，故於西郊小学之中，王与诸侯及群臣等行大射之法，故云王大射也。“则共虎侯、熊侯、豹侯”者，虎侯者，谓以虎皮饰其侧。九十步之侯，王自射之也。熊侯者，以熊皮饰其侧。七十步之侯，诸侯射之也。豹侯者，谓以豹皮饰其侧。五十步之侯，孤卿大夫已下射之也。云“设其鹄”者，其鹄还以虎熊豹皮为之。方制之，三分其侯，鹄居其一，故云设其鹄也。云“诸侯则共熊侯”者，谓畿内诸侯、三公、王子、母弟熊侯，亦如王之熊侯，诸侯自射之。“豹侯”者，亦如王之豹侯，群臣共射之也。“卿大夫”者，谓王朝卿大夫。“则共麋侯”者，亦五十步，以麋皮饰其侧，君臣共射之。云“皆设其鹄”者，熊侯已下亦以熊豹麋之皮为鹄，三分其侯，鹄居一焉，故云设其鹄也。
　　○注“大射”至“为豹”
　　○释曰：知大射为祭祀射者，见《礼记 射义》云“天子大射谓之射侯”既云“天子将祭，必先习射”，故知大射是将祭而射也。云“王将有郊庙之事”者，郊谓祭五天帝於四郊。不言圆王祭昊天，亦有可知。庙谓祭先王先公皆是也。云“以射择诸侯”至“得与於祭”，皆《礼记 射义》文。案：彼云“天子以射择诸侯、卿大夫、士”，即云“是故古者天子之制，诸侯岁献贡士於天子，试之射宫，其容体比於礼，其节比於乐而中多者，得与於祭。而中少者，不得与於祭”。是其大射择诸侯、群臣、贡士得与祭之事也。云“诸侯谓三公及王子弟封於畿内者”，若六命赐官及建其长，立其两可得及卿，此经卿与大夫同麋侯，明诸侯之内唯有三公王子弟也。言封畿内者，此谓王子弟无官，直得采地而已。言封畿内者，对鲁、卫、晋、郑之等封在外为诸侯者也。云“卿大夫亦皆有采地焉”者，案《载师》“大都任地”，是此诸侯也。又云“小都任县地，家邑任稍地”，是其卿大夫亦皆有采地焉。云“其将祀其先祖，亦与其群臣射以择之”者，诸侯亦与畿外诸侯同五庙，卿大夫亦三庙。此经不云孤，孤六命，亦与卿同，是其祀先祖之事也。云“凡大射各於其射宫”者，谓从王已下至大夫，大射各自於其西郊之学射宫之中。知然者，案《仪礼 大射》云“公入骜，自外而来入”，明王已下皆於郊学也。云“侯者，其所射也”者，以其虽有正鹄之别，侯是总名，故云侯者所射也。云“以虎熊豹麋之故饰其侧”者，侯中上下俱有布一幅夹之，所饰者唯有两傍之侧，故云饰其侧也。云“又方制之以为[B16W]，谓之鹄，著于侯中”者，梓人为侯，广与崇方，故云方制之。质者正也，所射之处，故名为质。三分其侯，鹄者於侯中。云“所谓皮侯”者，所谓梓人张皮侯而栖鹄。云“王之大射虎，侯王所自射也”者，远近三等人有尊卑，分为三节，尊者射远，卑者射近，故知王射虎侯。诸侯卑於天子，其自射射熊侯，明助王祭亦射熊侯。卿大夫卑於诸侯，以其自家射射麋侯五十步，明助王亦射豹侯五十步，故知射豹侯。卿大夫更言已下者，兼有士，亦射豹侯。诸侯之大射，熊侯诸侯所自射，豹侯群臣所射。以其唯有二侯，故分为二等。云“卿大夫之大射，麋侯，君臣共射焉”者，以其唯有一侯故也。云“凡此侯道，虎九十弓”至“五十弓”，并约《乡射记》。案《乡射记》云“乡侯侯道五十弓”。案《大射》大侯、糁侯、犴侯直言九十、七十、五十，不云弓，故注《乡射记》云：“大侯九十弓，糁侯七十弓，犴侯五十弓。”并约乡侯有弓字，则《大射》所云九十者九十弓，七十者七十弓，五十者五十弓可知也。天子三侯，与彼畿外诸侯同，但用皮别耳，故此注虎侯九十弓，熊侯七十弓，豹麋五十弓。云“列国之诸侯大射，大侯亦九十，参七十，干五十”者，《大射》所云者是也。郑注《大射》云：“大侯者，犴侯也。糁侯者，糁杂也。豹鹄而麋饰下，天子大夫也。犴侯者，犴鹄犴饰也。”云“远尊得伸可同耳”者，对此经畿内诸侯之近尊，不得同於天子三侯。云“所射正谓之侯者，天子中之”已下，皆《礼记 射义》文。郑司农云“鹄，鹄毛也”者，先郑意以鹄字与“鸿鹄”字同，故为鹄毛解之。案《梓人》云“张皮侯而栖鹄”。毛非可栖之物，故後郑不从。云“方十尺曰侯”者，此先郑之意，见乡侯“五十弓，弓二寸，以为侯中，侯中一丈”，故云十尺。此先郑唯解五十步侯，於义则可。若九十、七十、五十，其侯总方一丈，则不可，故後郑不从。云“四尺曰鹄”者，案《梓人》“三分其侯，鹄居一焉”，则无此方四尺曰鹄，故後郑亦不从。云“二尺曰正”者，案《梓人》“张皮侯而栖鹄”，大射之侯也。又云“张五采之侯，远国属”，射之侯也。若然，宾射射正，大射射鹄。此既大射，正鹄杂言，故後郑亦不从也。云“四寸曰质”者，言质，即《诗》云“发彼有的”。及鹄皆是一物，其鹄不止四寸而已，故後郑亦不从。“玄谓侯中之大小取数於侯道”者，其侯道则去侯远近之道，故引《乡射记》。《乡射记》曰“弓二寸以为侯中”者，二寸据把中侧骨中身也。弓别取二寸以为侯身也。则九十弓者，侯中广丈八尺者，据虎侯也。又云七十弓者，侯中广丈四尺者，据熊侯也。五十弓者，侯中广一丈也者，据豹侯麋侯也。云“尊卑异等，此数明矣”者，破司农总方十尺曰侯之言。“云《考工记》曰梓人为侯，广与崇方”者，崇，高也。上下为崇，横度为广，如乡者侯中丈八、丈四、一丈皆方，故云广与崇方也。云“参分其广，鹄居一焉”者，谓三分丈八、丈四、一丈之侯，各取一分而为鹄，故云三分其广，鹄居一焉。又云“然则侯中丈八尺”者，鹄方六尺。自此已下，皆重释鹄居一焉。之义以其侯中丈八，三六十八，故鹄居六尺。侯中丈四尺者，鹄方四尺六寸大半寸者，以其侯中丈四尺，取丈二尺，三四十二，得四尺；有二尺在，又取尺八寸，三六十八，又得六寸；有二寸在，寸各为三分，二寸并为六分；取二分名为三分寸之二，即是大半寸也，故云“鹄方四尺六寸大半寸”也。“侯中一丈者，鹄方三尺三寸少半寸”者，一丈取九尺，三三而九，得三尺。一尺在，又取九寸，得三寸，仍有一寸，分为三分，得一分，名为少半寸，故云“鹄方三尺三寸少半寸”。云“谓之鹄者”，此郑释鹄还是虎豹等皮名为鹄意，故云谓之鹄者。取名於干鹄，干鹄者，案《淮南子》“干鹄知来”。俗云“干鹄是小名捷黠者也，故云“干鹄小鸟而难中”。云“亦取鹄之言较，较者直也，射所以直己志”者，案《礼记 射义》云：“循声而发，不失正鹄。”若然，正鹄相对之物，若鹄为鸟，正亦为鸟，若鹄为直，正则为正直之正。故《射义》云“射者内志正，外体直。”是正鹄之名，各有二义。又云“用虎熊豹麋之皮，示伏猛讨迷惑”者，虎熊豹是猛兽，将以为侯，侯则诸侯也，是示能伏得猛厉诸侯。麋者，迷也，将以为侯，示能讨击迷惑诸侯。云“射者大礼，故取义众也”者，以其祭者是大事，射者观德，故为大礼，故於三侯之上，取义众多。云“士不大射，士无臣，祭无所择”者，案《孝经》云：“天子诸侯大夫皆言争臣，士则言争友，是无臣也。”大射者所以择臣，士则无臣可择，故经不言士之大射。士自无大射之礼，得与天子大射者，以其得助祭故也。是以郑注云“豹侯，卿大夫已下所射”，已下，即士也。至於宾射，士自为宾射，故《射人》云“士犴侯二正，不得与天子宾射”，是以郑《射人》注云“此与诸侯射，士不与”是也。云“故书诸侯则共熊侯虎侯，杜子春云虎当为豹”，不从故书者，虎侯是天子大侯，不宜在诸侯熊侯之下，故不从也。

　　大丧，裘，饰皮车。（皮车，遣车之革路。故书为淫。郑司农云：“淫裘，陈裘也。”玄谓，兴也，若《诗》之兴，谓象似而作之。凡为神之偶衣物，必沽而小耳。
　　○，许金反，又火饮反。遣，弃战反。兴，虚[C202]反，下同。）

　　[疏]“大丧”至“皮车”
　　○释曰：大丧谓王丧。犹兴也。兴象生时裘而为之，谓明器中之裘，即上良裘、功裘等。云“饰皮车”者，亦谓明器之车，以皮饰之。
　　○注“皮车”至“小耳”
　　○释曰：皮车，遣车之革路者，案《冬官 考工记》饰车欲侈，栈车欲。除栈车之外皆用革鞔，即此皮车，非专革路。郑特云皮车革路者，此司裘所饰，唯革路而已。云“故书为淫，郑司农云，淫裘陈裘也”者，此《周礼》一部之内，称者众多，故书皆为淫，先郑皆为陈，後郑皆破从兴，兴谓兴象生时之物而作之。必知为陈非、为兴是者，《车仆》云“大丧，革车”，《圉人》云“马亦如之”，即是所车马。又《礼记 檀弓》云“竹不成用，瓦不成味，琴瑟张而不平，竿笙备而不和，皆是兴象所作”。明器非陈设之理，故不从先郑。“玄谓兴也，若《诗》之兴，谓象似而作之”者，象似生时而作，但粗恶而小耳。云“凡为神之偶衣物，必沽而小耳”者，案《礼记 檀弓》孔子云：“谓为俑者不仁。”郑以俑为偶也，故郑云：“神之偶衣，谓作送死之衣，与生时衣服相似。”又云“物沽而小”者，沽，粗也。谓其物沽略而又小，即竹不成用，瓦不成味是也。

　　凡邦之皮事，掌之。岁终则会，唯王之裘与其皮事不会。

　　掌皮掌秋敛皮，冬敛革，春献之。（皮革逾岁乾久乃可用。献之，献其良者於王，以入司裘，给王用。）

　　[疏]“掌皮”至“献之”
　　○释曰：云“秋敛皮，冬敛革，春献之”者，许氏《说文》“兽皮治去其毛曰革”，秋敛皮者，鸟兽毛<毛先>之时，其皮善，故秋敛之。革乃须治，用功深，故冬敛之。乾久成善乃可献，故春献之也。
　　○注“皮革”至“王用”
　　○释曰：知良者入司裘者，以其司裘掌为王大裘以下，故知良者入司裘也。
</div>
    <div class="pagination">
<a href="周礼注疏_page25.html">上一页</a><span>...</span><a href="周礼注疏_page21.html">21</a><a href="周礼注疏_page22.html">22</a><a href="周礼注疏_page23.html">23</a><a href="周礼注疏_page24.html">24</a><a href="周礼注疏_page25.html">25</a><span class="current-page">26</span><a href="周礼注疏_page27.html">27</a><a href="周礼注疏_page28.html">28</a><a href="周礼注疏_page29.html">29</a><a href="周礼注疏_page30.html">30</a><a href="周礼注疏_page31.html">31</a><span>...</span><a href="周礼注疏_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
