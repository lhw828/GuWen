<!DOCTYPE html>
<html>
<head>
    <meta charset="UTF-8">
    <title>仪礼述注 - 第 37 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼述注 - 第 37 页/共 71 页</h1>
    <div class="content">　　注曰羮饪谓饪一牢也肉谓之羮唯是祭其先大礼之盛者也筮尸若昭若穆容父在父在则祭祖父卒则祭祢腥饩不祭则士介不祭也○疏曰古者天子诸侯行载庙木主大夫虽无木主亦以币帛主其神是以受主国饔饩故筮尸祭然后食之
　　仆为祝祝曰孝孙某孝子某荐嘉礼于皇祖某甫皇考某子
　　注曰仆为祝者大夫之臣摄官也○疏曰大夫使仆摄祝则本无祝官
　　如馈食之礼
　　注曰如少牢馈食之礼不言少牢今以大牢也○疏曰少牢礼有尊俎笾豆鼎敦之数陈设之仪阴厌阳厌之礼九饭三献之法上大夫又有正祭于室傧尸于堂此等皆宜有之至于致爵加爵及献兄弟弟子等固当畧之矣
　　假器于大夫
　　注曰不敢以君之器为祭器
　　朌肉及庾车
　　注曰朌犹赋也廋庾人也车巾车也二人掌视车马之官也赋及之明辩也○疏曰此谓祭讫归胙所及庾人巾车见周礼
　　聘日致饔明日问大夫
　　注曰不以残日问人崇敬也
　　夕夫人归礼
　　注曰与君异日下之也
　　既致饔旬而稍宰夫始归乗禽日如其饔饩之数注曰稍禀食也乗谓乗行之禽也谓雁鹜之属○疏曰賔客之道十日为正行聘礼既讫合归一旬之后或逢凶变或主人留之不得时反即有稍礼
　　士中日则二双
　　注曰中犹间也
　　凡献执一双委其余于面
　　注曰执一双以将命也面前也其受之也上介受以入告之士举其余从之賔不辞拜受于庭上介执之以相拜于门中乃入授○上介受亦如之士介拜受于门外
　　禽羞俶献比
　　注曰比放也其致之礼如乗禽也禽羞谓成熟有成和者俶献四时珍美新物也俶始也言其始可献也聘义谓之时赐
　　归大礼之日既受饔饩请观
　　注曰聘于是国欲见宗庙之好百官之富若尤尊大之焉
　　讶帅之自下门入
　　注曰帅犹道也自下门外入游观非正也
　　各以其爵朝服
　　注曰此句宜在凡致礼下
　　士无饔无饔者无傧
　　注曰谓归饩也
　　大夫不敢辞君初为之辞矣
　　注曰此句宜在明日问大夫之下○疏曰賔聘享讫出大门请有事于大夫君礼辞许是君初为之辞故卿不辞也
　　凡致礼皆用其飨之加笾豆
　　注曰其其賔与上介也加笾豆谓其实也亦实于罋筐飨礼今亡
　　无饔者无飨礼
　　注曰士介无享礼
　　凡饩大夫黍粱稷筐五斛
　　注曰谓大夫饩賔上介也器寡而大畧○疏曰君归饔饩于賔与大夫介筥米小而多者是尊者所致以多器为荣今大夫致礼于賔介器寡而大是畧之于卑也
　　既将公事賔请归
　　注曰事毕请归不敢自专谦也
　　凡賔拜于朝讶聼之
　　注曰拜拜赐也
　　燕则上介为賔賔为苟敬
　　注曰飨食君亲为主尊賔也燕私乐之礼崇恩杀敬也賔不欲主君复举礼事礼已于是辞为賔君听之从诸公之席命为苟敬苟敬者主人所以小敬也更降迎其介以为賔亦大夫也虽为賔犹卑于君君则不与亢礼也主人所以致敬者自敌以上○疏曰阼阶西近主为位诸公坐位故云小敬对户牖南面为大敬
　　宰夫献
　　注曰为主人代公献
　　无行则重贿反币
　　注曰无行谓独来复无所之也必重其贿与反币者使者归以得礼多为荣所以盈聘君之意也反币谓礼玉束帛乗皮所以报聘君之享礼也昔秦康公使西乞术聘于鲁辞孙而説襄仲曰不有君子其能国乎厚贿之此谓重贿反币者也
　　曰子以君命在寡君寡君拜君命之辱
　　注曰此賛君拜聘享辞也在存也○疏曰此及下三经即上经云公馆賔賔辟上介聼命聘享夫人之聘享问大夫送賔公皆再拜注云拜此四事彼见其拜此见其賛辞也
　　君以社稷故在寡小君拜
　　注曰此賛拜夫人聘享辞也言君以社稷故者夫人与君体敌不敢当其惠也其卒亦曰寡君拜命之辱
　　又拜送
　　注曰拜送賔也其辞盖云子将有行寡君敢拜送此宜承上君馆之下
　　君贶寡君延及二三老拜
　　注曰此賛拜问大夫之辞贶赐也大夫曰老
　　賔于馆堂楹间释四皮束帛賔不致主人不拜
　　注曰賔将遂去是馆留礼以礼主人所以谢之不致不拜不以将别崇新敬也
　　大夫来使无罪飨之
　　注曰乐与嘉賔为礼
　　过则饩之
　　注曰饩之生致其牢礼也其致之辞不云君之有故耳聘义曰使者聘而误主君不亲飨食所以愧厉之也不言罪者罪将执之
　　其介为介
　　注曰飨賔有介者賔尊行敌礼也
　　有大客后至则先客不飨食致之
　　注曰卑不与尊齐礼
　　唯大聘有几筵
　　注曰谓受聘享时也小聘轻虽受于庙不为神位
　　十斗曰斛十六斗曰防十防曰秉
　　注曰秉十六斛今江淮之开量名有为防者今八防为逾
　　二百四十斗
　　注曰谓一车之米秉有五防
　　四秉曰筥
　　注曰此秉谓刈禾盈手之秉也筥穧名也若今莱阳之间刈稻聚把有名为筥者诗云彼有遗秉又云此有不敛穧
　　十筥曰稯十稯曰秅四百秉为一秅
　　注曰一车之禾三秅为千二百秉三百筥三十稯也古文稯作緵



　　仪礼述注卷八
<经部,礼类,仪礼之属,仪礼述注>
　　钦定四库全书
　　仪礼述注卷九
　　安溪　李光坡　撰
　　公食大夫礼第九
　　郑目録曰主国君以礼食小聘大夫之礼○疏曰下文云六豆六簋又设庶馐十六豆此是下大夫小聘之礼下乃别云上大夫八豆八簋庶馐二十豆是食上大夫之法若然聘礼据侯伯之大聘此篇据小聘大夫者周公设经互见为义又此篇鱼肠胃伦肤皆七亦下大夫之礼若上大夫则若九若十一公食于五礼属嘉礼
　　公食大夫之礼
　　使大夫戒各以其爵
　　注曰戒犹告也告之必使同班敌者易以相亲敬
　　上介出请入告
　　注曰问所以为来事
　　三辞
　　注曰为既先受赐不敢当
　　賔出拜辱
　　注曰拜使者屈辱来迎已
　　大夫不答拜将命
　　注曰不答拜为人使也将犹致也
　　賔再拜稽首
　　注曰受命
　　大夫还
　　注曰复于君
　　賔不拜送遂从之
</div>
    <div class="pagination">
<a href="仪礼述注_page36.html">上一页</a><span>...</span><a href="仪礼述注_page32.html">32</a><a href="仪礼述注_page33.html">33</a><a href="仪礼述注_page34.html">34</a><a href="仪礼述注_page35.html">35</a><a href="仪礼述注_page36.html">36</a><span class="current-page">37</span><a href="仪礼述注_page38.html">38</a><a href="仪礼述注_page39.html">39</a><a href="仪礼述注_page40.html">40</a><a href="仪礼述注_page41.html">41</a><a href="仪礼述注_page42.html">42</a><span>...</span><a href="仪礼述注_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
