<!DOCTYPE html>
<html>
<head>
    <meta charset="UTF-8">
    <title>周礼传 - 第 24 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼传 - 第 24 页/共 46 页</h1>
    <div class="content">







　　国中郊野辨
　　经传所称国中邦中四郊鄕遂近郊远郊野等地名多错互唯比而观之自可见载师以防里任国中之地以场圃任园地又云国宅无征此则国中正名太宰又谓之邦中也以宅田士田贾田任近郊之地以官田牛田赏田牧田任远郊之地而其下即称公邑则知近郊爲鄕远郊爲遂其义甚明遗人邦之委积以待施惠即国中鄕里以恤民之囏阨即六鄕郊里以待宾客即六遂

　　野鄙以待覊旅即甸外故知曰邦中曰鄕曰遂曰野界限亦甚明若秋官乡士掌国中则以鄕爲国中遂士掌四郊则以遂爲郊县士掌野则自遂以外之称书费誓鲁人三郊三遂郊在遂上则以鄕爲郊孟子请野九一而助国中十一使自赋则以鄕爲国中遂以外爲野盖六鄕者附郭之民与国中同故鄕士称爲国中民居稠密可井者少故孟子亦称爲国中以其原系近郊之地故费誓又谓之三郊也六遂本远郊之地故遗人以遂爲郊里秋官遂士以遂爲四郊也以乡对遂则遂爲野故遂人云掌邦之野孟子所谓请野九一而助以遂对甸则甸在郊外爲野故县士又云掌野也大抵乡爲近郊在五十里内两边计之共一百里遂爲远郊在百里内两边计之共二百里此外甸稍县都各百里王畿四面各五百里合之爲千里稍县都皆公卿大夫采地内各有公邑同于甸地

<经部,礼类,周礼之属,周礼传__周礼图说,卷上>
　　虞周五服九服之制或谓尧之五服本二千五百里禹于五服各弼以五百里故曰弼成五服至于五千又谓尧之五服五千里周制九畿每畿五百里而王畿又不在其中四方相距爲万里盖倍禹服之数也愚独以爲一耳尧制通王畿爲五服曰甸侯绥要荒各服内各分三百里二百里是一面五百里四面相距爲一千里故爲五千里周制除王畿千里之外曰其外方五百里曰甸服则是两面相距五百里九服皆然是止四千五百里通王畿爲五千五百里大行人夷鎭蕃三服通谓之九州之外但以贵宝爲贽禹于九州之外谓之外薄四海而咸建五长则其治之详畧又无不同也读者自殊之而谓周公斥大土宇不亦谬哉




<经部,礼类,周礼之属,周礼传__周礼图说,卷上>









　　量人掌建国之灋以分国爲九州营国城郭营后宫量市朝道巷
　　匠人营国九里旁三门国中九经九纬经涂九轨左祖右社市朝一夫
　　贾氏典命疏曰天子城方十二里公宜九里侯伯宜七里子男宜五里
　　按每旁三门城郭各十二门城内从横大道各二界爲井字中之州有九其余道涂九经九纬各有区域

　　中爲王宫前朝后市左祖右社凡制礼大物不过十二贾氏之说得之匠人云九里盖有阙误不足爲据然所谓十二里者必以直计四面皆如其数然后可以容百官府之次舍宾客之旅寓工商之防肆苟以方计之则每面止三里尚足爲王者之都乎











　　五门三朝说
　　天子五门之制解者不一唯先郑氏云臯雉库应路最爲合宜今以经传参定而释之　诗乃立臯门臯门有伉毛氏传曰王之郭门曰臯门所谓郭者非城郭之谓乃王宫之外垣也臯之爲言高也远也以其最远于王宫也　次二曰雉门有门则有观故春秋书雉门及两观灾观主县灋故曰象魏雉爲外朝正宜在外秋官朝士掌建外朝之灋小司冦掌外朝之政以致万民而询焉司冦听狱弊讼于朝皆以其万众所在也雉之爲言治也亦取文明之意　次三曰库门以其于内有府藏故以爲名府藏宜在内故在雉门之内以其五门之中故亦曰中门也　次四曰应门诗乃立应门应门将将毛氏传曰王之南门曰应门尔雅亦有正门即天文端门之谓也盖内爲路寝之门其外爲库门不可以无限隔故其间爲此门也春秋僖二十年新作南门明堂位曰鲁之库门天子臯门雉门天子应门诸侯杀于天子有库治路而无臯应至此而僭应门之制故曰新作书顾命云逆子钊于南门之外盖自东宫而来也玉藻听朔于南门之外郊特牲献命库门之内亦即此门盖听朔誓郊皆大事故特重于常朝而居此应之爲言和也又以其居此而应治也　次五曰路门以其爲路寝之门故亦曰寝门天子日视朝于此故曰治朝宰夫掌治朝之灋大宰王眡朝则賛听治夏官司士正朝仪之位王族故士等在路门之左右大仆前王正位建路鼓于大寝之门外皆谓此也画虎以爲威亦曰虎门地官师氏居虎门之左掌国中失之事五门至此而终故曰毕门书二人雀弁执惠立于毕门之内盖陈仪衞于路寝故二人在路门内向上而立也其外即应门故康王之诰云王出在应门之内而诸侯立应门之左右盖王自路寝受顾命出立路寝之门故云在应门之内而诸侯皆入应门之左右而立于路门之外也　其内即路寝路大也宫人所谓大寝也以其向明而治故戴记云明堂天子之路寝是也视朝毕则退居于此故曰燕朝大仆王视燕朝则正位小臣掌王之燕服位即此以其在治朝之内故曰内朝司士大仆前王入内朝文王世子公族朝于内朝皆谓此也












<经部,礼类,周礼之属,周礼传__周礼图说,卷上>
　　王宫八次舍说
　　仰观乾象中垣紫薇天子之宸居也上垣太微三朝也下垣天市工商之肆兼王畿之内也故周公营国中爲宸居前朝而后市取象于三垣也宸居有王宫后宫之别王之居处宫人掌之后之政事内宰掌之而其宫垣之外宿卫廵警之事在紫薇则爲周垣十五星极于严密其在周礼宫伯云授八次八舍之职事者宸居四正四隅共爲八方令士庶子居之盖使世臣子孙平居则与王及世子相亲有事则致于太子唯所用之此专爲宿衞而设也宫伯长之宫正云比宫中官府次舍之众寡者若内宰内小臣寺人内竖酒正典妇功等职皆在后宫之旁膳夫医师司服弁师师氏保氏太史诸史等职在路寝之旁又如司士诸子虎贲太仆等职皆在南门之旁天府大府玉府职金等府皆在库门之内各有涖事之次有舍止之所与庶子内外夹拱不衞之衞也皆宫正掌之夫王宫后宫之中有官府男女执事之人宸居之外爲官府次舍其外爲士庶子之次舍各有夹道爲行夜之往来又其外爲民居官府者皆今之大人君子享高爵厚禄者也士庶子者即异日之大夫士也使之内外防衞岂惟患难足以相守哉妖邪亦无从而兴也后世务丰其屋而唯充以宦官宫妾至其衰也爲妖祟之区要不行周官王宫次舍之灋耳










　　内宰掌书版图之灋以治王内之政令均其稍食分其人民以居之
　　以隂礼敎六宫
　　帅六宫之人生穜稑之种
　　宪禁令于王之北宫而纠其守
　　女史逆内宫
　　阍人掌守王宫之中门之禁
　　寺人掌王之内人及女宫之戒令
　　世妇每宫卿二人掌女宫之宿戒
　　量人营后宫






　　后立六宫说
　　旧说王有六寝后象王立六宫而居之亦正寝一燕寝五夫此但足以爲六寝耳苟以此而当六宫则王之六寝亦可以称六官乎记曰古者天子后立六宫三夫人九嫔二十七世妇八十一御妻以听天下之内治以明章妇顺故天下内和而家理天子立六官三公九卿二十七大夫八十一元士以听天下之外治以明章天下之男敎故外和而国治愚谓天子之六官天地春夏秋冬后之六宫其职掌亦畧相似凡后夫人进御与夫内外命妇之命爵宫卿宫女之进及酒浆之事皆属天凡师傅保姆敎化之道与夫蚕桑立市舂之事皆属地春掌礼乐凡器数祝史等事夏掌政令及拜爵救日月等事秋掌典刑及刑女等事冬掌丝枲宫室器用死丧等事盖有一定而不可易者此则所谓六宫也六宫立矣求人而治之于是有内外命妇之官所谓内命妇者三夫人之于后賛理内政犹三公之于王九嫔掌六宫之事秩比于卿世妇取于国中以广继嗣治礼事秩比于大夫女御亦取于民间盖六宫不能无役使因而得进御故以爲名秩比于元士者也然传曰古者天子立后一娶十二女谓后与三夫人各媵其侄娣二合之爲十二今言九嫔而不言三夫人自世妇已下皆不言其数者以天子之例推之六官唯有六卿三公则官不必备唯其人皆以六卿兼之则是后之六宫当有六嫔乃其正职三夫人者亦不必备盖或以嫔妇而摄夫人之位或以夫人而行六宫之事所谓十二女者长者先行防者待年于国未必一时皆备而六宫之官不过于先王嫔妇久于礼者掌其职岂必王之所娶且君子不苟于色世妇女御有妇德者充之无则缺焉岂拘拘于二十七八十一之数哉又有外命妇者盖宫禁深严知识不能无壅蔽内外限隔凡事亦未易通达故春官复立世妇一官每宫以卿大夫士之妻诏相其礼事择国中妇人习礼仪辨器数善酒浆熟女工者爲祝史酒浆舂抌饎稾及防人之女工世妇之府史等人皆有德器主指挥叙次诸宫女其少才知而朴实者爲奚主以力服役宫中大约如庶人在官者则臣民妇女之贤能者得以効用于后之左右而后宫之礼灋得以爲式于臣庶之家所以上下交而爲内治之灋于天下也或疑卿大夫士庶人之妻至于王之北宫于王得无妨乎曰后夫人进御皆至王之六寝九嫔云各帅其属以时御叙于王所是也故诗称肃肃宵征夙夜在公王之不至后宫犹后之不至王朝也然则外命妇等至后之六宫又何嫌耶
　　女宫女奚女奴辨
　　按天官有酒浆笾醢醯盐地官有舂饎稾防人之女工主给中馈奉齍盛防衣裳皆门内细密之事祝史主賛后夫人礼事守祧主聚祖考之精神皆非士人所得与故设官并贯之以女若女酒女浆之类皆择民间女子之贤而善于其事者以供职其次者爲奚少才知之称亦用之以供役然必使有什伯大约如庶人在官者故内宰云分其人民以居之也其与王之女御异者观寺人称掌王之内人及女宫之戒令内人指女御故系之于王女宫即女奚之众故不系之于王必领之以奄者以后夫人致礼使通内外之令爲宜也旧说以女及奚爲女奴非也夫妇人犯罪婬僻常居七八虽士师听之必于胜国之社闾阎百姓尚不使之闻岂可使入于禁中杂于女宫近于嫔妇哉秋官司厉明言女子入于舂稾禁暴氏云奚聚而出入者则司牧之是奚之与奴名自不同止于舂稾则其他职事未尝得与安得执礼事而爲宫卿世妇女御祝史等之役终于此而永不得配合人道苟若奚之得有出入而司暴氏司牧之则不得爲幽闭矣况舂事烦劳故使执其役而以奚五人爲之指挥统治若饎事之精洁非彼所得与故设有奚四十人也若必以奚爲女奴则岂以舂事之烦而五人能尽之饎事较简而反有四十人之多乎且以王及后之至尊祭祀宾客之至洁敬而其熟食乃造于不良汚秽之手必无是理殆未之思耳








</div>
    <div class="pagination">
<a href="周礼传_page23.html">上一页</a><span>...</span><a href="周礼传_page19.html">19</a><a href="周礼传_page20.html">20</a><a href="周礼传_page21.html">21</a><a href="周礼传_page22.html">22</a><a href="周礼传_page23.html">23</a><span class="current-page">24</span><a href="周礼传_page25.html">25</a><a href="周礼传_page26.html">26</a><a href="周礼传_page27.html">27</a><a href="周礼传_page28.html">28</a><a href="周礼传_page29.html">29</a><span>...</span><a href="周礼传_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
