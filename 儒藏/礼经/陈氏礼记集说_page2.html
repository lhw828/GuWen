<!DOCTYPE html>
<html>
 <head>
  <meta charset="utf-8"/>
  <title>
   陈氏礼记集说 - 第 2 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陈氏礼记集说 - 第 2 页/共 4 页
  </h1>
  <div class="content">
   【吕不韦集诸儒着十二月纪名曰吕氏春秋篇首皆有月令言十二月政令所行也月用夏正令则杂举三代及秦事礼家记事者抄合为此篇】
　　孟春之月日在营室昏参中旦尾中【孟春夏正建寅之月也营室在亥娵訾之次也昏时参星在南方之中旦则尾星在南方之中　疏曰月令昏明中星皆大畧而言不与厯同但一月之内有中者即得载之二十八宿星体有广狭相去有逺近或月节月中之日昏明之时前星已过于午后星未至正南又星有明暗见有早晚所以昏明之星不可正依厯法但举大畧耳　参如字俗读森过平声见音现】其日甲乙【春于四时属木日之所系十干循环独言甲乙者木之属也四时皆然】其帝太皥其神句芒【太皥伏羲木徳之君句芒少皥氏之子曰重木官之臣圣神继天立极生有功徳于民故后王于春祀之四时之帝与神皆此义　句芒音勾亡少去声重平声】其虫鳞其音角律中太蔟其数八其味酸其臭羶其祀户祭先脾【鳞虫木之属五声角为木单出曰声杂比曰音调乐于春以角为主也律者候气之管以铜为之或云竹为之中犹应也太蔟寅律长八寸阴阳之气距地面各有浅深故律之长短如其数律管入地以葭灰实其端其月气至则灰飞而管通是气之应也天三生木地八成之其数八成数也通于鼻者谓之臭臭即气也在口者谓之味酸羶皆木之属户者人所出入司之有神此神是阳气在户之内春阳气出故祀之祭先脾者木克土也　蔡邕独断曰户春为少阳其气始出生养祀之于户祀户之礼南面设主于门内之西　中去声篇内并同蔟七寇切比音畀应去声断丁玩切少去声】东风解冻蛰虫始振鱼上冰獭祭鱼鸿鴈来【此记寅月之候振动也来自南而北也　上上声】天子居青阳左个【青阳左个注云太寝东堂北偏也疏云是明堂北偏而云太寝者明堂与太庙太寝制同北偏者近北也四面旁室谓之个　朱子曰论明堂之制者非一窃意当有九室如井田之制东之中为青阳太庙东之南为青阳右个东之北为青阳左个南之中为明堂太庙南之东即东之南为明堂左个南之西即西之南为明堂右个西之中为总章太庙西之南即南之西为总章左个西之北即北之西为总章右个北之中为堂太庙北之东即东之北为堂右个北之西即西之北为堂左个中为太庙太室凡四方之太庙异方所其左右个则青阳左个即堂之右个青阳右个即明堂之左个明堂右个即总章之左个总章之右个乃堂之左个也但随其时之方位开门耳太庙太室则每季十八日天子居正欤古人制事多用井田遗意此恐然也】乘鸾路驾仓龙载青旂衣青衣服仓玉食麦与羊其器疏以达【鸾路有虞氏之车有鸾铃也春言鸾则夏秋冬皆鸾也夏云朱冬云则春青秋白可知仓与苍同马八尺以上为龙服玉冠冕之饰及佩也麦以金王而生火王而死当属金而郑云属木兑为羊当属金而郑云火畜皆不可晓疏云郑本五行传言之然阴阳多涂不可一定故今于四时所食及彘尝麦雏甞黍之类皆畧之以俟知者疏以达者春物将贯土而出故器之刻镂者使文理麤疏直而通达也　载音戴上衣去声下衣如字篇内并同王去声】是月也以立春先立春三日太史谒之天子曰某日立春盛徳在木天子乃齐立春之日天子亲帅三公九卿诸侯大夫以迎春于东郊还反赏公卿大夫于朝命相布徳和令行庆施惠下及兆民庆赐遂行毋有不当【谒告也春为生天地生育之盛徳在于木位也迎春东郊祭太皥句芒也后仿此推之　疏曰节气有早晚是月者谓是月之气不谓是月之日也先去声齐音斋帅入声篇内并同还音旋相去声当去声】乃命太史守典奉法司天日月星辰之行宿离不贷毋失经纪以初为常【宿犹止也离犹行也言占候躔次不可差贷贷与忒同经纪者天文进退迟速之度数也初者厯家推步之旧法以此为占候之常也　离去声贷音忒后又音二二音通用】是月也天子乃以元日祈谷于上帝乃择元辰天子亲载耒耜措之于参保介之御闲帅三公九卿诸侯大夫躬耕帝籍天子三推三公五推卿诸侯九推反执爵于太寝三公九卿诸侯大夫皆御命曰劳酒【元日上辛也郊祭天而配以后稷为祈谷也元辰郊后吉日也日以干言辰以支言互文也参参乘之人也保介衣甲也以勇士为车右而衣甲御者御车之人也车右及御人皆是参乗天子在左御者居中车右在右以三人故曰参也置此耕器于参乗保介及御者之闲天子借田千亩收其谷为祭祀之粢盛故曰帝籍九推之后庶人终之反而行燕礼羣臣皆侍士贱不与耕故亦不与劳酒之赐也　帅入声推吐回切劳去声为祈为去声乘衣并去声盛平声与去声】是月也天气下降地气上腾天地和同草木萌动王命布农事命田舎东郊皆脩封疆审端径术善相丘陵阪险原隰土地所宜五谷所殖以教道民必躬亲之田事既饬先定准直农乃不惑【田田畯也舍居也天子命田畯居东郊以督耕者皆使脩理其封疆谓井田之限域也步道曰径术与遂同田之沟洫也审而端之使无迂壅封疆有界限径术有阔狭土地有高下五种有宜否皆须田畯躬亲教饬之以定其准直则农民无所疑惑也　上上声术音遂相去声阪音反隰音习道去声畯音俊种上声】是月也命乐正入学习舞【教学者以习舞之事】乃脩祭典命祀山林川泽牺牲毋用牝【不欲伤其生育】禁止伐木【以盛徳在木也】毋覆巢毋杀孩虫胎夭飞鸟毋麛毋卵毋聚大众毋置城郭掩骼埋胔【孩虫虫之稚者胎未生者夭方生者飞鸟初学飞之鸟麛兽子之通称胔骨之尚有肉者　夭乌老切骼音格胔音渍】是月也不可以称兵称兵必天殃兵戎不起不可从我始毋变天之道毋絶地之理毋乱人之纪【天地大徳曰生春者生徳之盛时也兵凶器战危事不得已而御冦犹可也兵自我起以杀戮之心逆生育之气是变易天之生道断絶地之生理而紊乱生人之纪叙矣其殃也宜哉断上声】孟春行夏令则雨水不时草木蚤落国时有恐【此已火之气所泄也言人君于孟春之月而行孟夏之政令则感召咎证如此后皆仿此　疏曰孟月失令则三时孟月之气乗之仲月失令则仲月之气乗之季月失令则季月之气乗之所以然者以同为孟仲季气情相通如其不和则迭相乘之】行秋令【谓孟秋之令】则其民大疫猋风暴雨总至藜莠蓬蒿并兴【此申金之气所伤也尔雅扶摇谓之猋风谓风之回转也藜莠蓬蒿并兴者以生气逆乱故恶物乘之而茂也　猋音标莠音有】行冬令【谓孟冬之令】则水潦为败雪霜大挚首种不入【此亥水之气所淫也挚伤折也与挚兽挚虫之义同百谷惟稷先种故云首种　挚音至种上声】仲春之月日在奎昏弧中旦建星中【奎宿在戌降娄之次　疏曰余月昏旦中星皆举二十八宿此云弧与建星者以弧星近井建星近斗井斗度多星体广不可的指故举弧建以定昏旦之中】其日甲乙其帝太皥其神句芒其虫鳞其音角律中夹钟其数八其味酸其臭羶其祀户祭先脾【夹钟卯律长七寸二千一百八十七分寸之千七十五】始雨水桃始华仓庚鸣鹰化为鸠【此记卯月之候仓庚鹂黄也鸠布谷也王制言鸠化为鹰秋时也此言鹰化为鸠以生育气盛故鸷鸟感之而变耳孔氏云化者反归旧形之谓故鹰化为鸠鸠复化为鹰如田防化为鴽则鴽又化为田鼠若腐草为萤雉为蜃爵为蛤皆不言化是不再复本形者也】天子居青阳太庙乗鸾路驾仓龙载青旂衣青衣服仓玉食麦与羊其器疏以达【青阳太庙东堂当太室】是月也安萌芽养幼少存诸孤【生气之可见者莫先于草木故首言之安谓无所摧折之也存亦安也】择元日命民社【令民祭社也郊特牲言祭社用甲日此言择元日是又择甲日之善者欤召诰社用戊日】命有司省囹圄去桎梏毋肆掠止狱讼【囹牢也圄止也疏云周曰圜土殷曰羑里夏曰钧台囹圄泰狱名也在手曰梏在足曰桎皆木械肆陈尸也掠捶治也止谓谕使息争也　省息井切囹圄音零语掠音亮】是月也鸟至至之日以太牢祠于高禖天子亲往后妃帅九嫔御乃礼天子所御带以弓韣授以弓矢于高禖之前【鸟燕也燕以施生时巢人堂宇而生乳故以其至为祠禖祈嗣之候高禖先媒之神也高者尊之之称变媒言禖神之也古有禖氏祓除之祀位在南郊禋祀上帝则亦配祭之故又谓之郊禖诗天命鸟降而生商但谓简狄以鸟至之时祈于郊禖而生契故本其为天所命若自天而降下耳郑注乃有堕卵吞孕之事与生民诗注所言姜嫄履巨迹而生弃之事皆怪妄不经削之可也后妃帅九嫔御者从往而侍奉礼事也礼天子所御者祭毕而酌酒以饮其先所御幸而有娠者显之以神赐也韣弓衣也弓矢者男子之事也故以为祥禖音梅帅音率乳去声饮去声】是月也日夜分【尽夜各五十刻】雷乃发声始电蛰虫咸动啓户始出【谓始穿其穴而出也】先雷三日【以节气言在春分前三日　先去声】奋木铎以令兆民曰雷将发声有不戒其容止者生子不备必有凶灾【容止犹言动静不戒容止谓房室之事防渎天威也生子不备谓形体有损缺凶灾谓父母】日夜分则同度量钧衡石角斗甬正权概【丈尺曰度斗斛曰量称上曰衡百二十斤为石甬斛也权称锤也概执以平量器者同则齐其长短小大之制钧则平其轻重之差角则较其同异正则矫其欺枉】是月也耕者少舍乃脩阖扇寝庙毕备毋作大事以妨农之事【少舍暂息也门户之蔽以木曰阖以竹苇曰扇凡庙前曰庙后曰寝寝是衣冠所藏之处大事谓军旅之事】是月也毋竭川泽毋漉陂池毋焚山林【漉亦竭也三者之禁皆谓伤生意　漉音鹿】天子乃鲜羔开冰先荐寝庙【古者日在虚则藏冰至此仲春则献羔以祭司寒之神而开冰先荐寝庙者不敢以人之余奉神也　鲜音献】上丁【此月上旬之丁日必用丁者以先庚三日后甲三日也】命乐正习舞释菜天子乃帅三公九卿诸侯大夫亲往视之仲丁又命乐正入学习乐【乐正乐官之长也习舞释菜谓将教习舞者则先以释菜之礼告先师也】是月也祀不用牺牲用圭璧更皮币【不用牲谓祈祷小祀耳如大牢祀高禖乃大典礼不在此限稍重者用圭璧稍轻者则以皮币更易之也　更平声大音泰】仲春行秋令则其国大水寒气总至寇戎来征【酉金之气所伤也】行冬令则阳气不胜麦乃不熟民多相掠【子水之气所淫也　掠音亮】行夏令则国乃大旱暖气早来虫螟为害【午火之气所泄也螟食苗心者】季春之月日在胃昏七星中旦牵牛中【胃宿在酉大梁之次也七星二十八宿之星宿也】其日甲乙其帝太皥其神句芒其虫鳞其音角律中姑洗其数八其味酸其臭羶其祀户祭先脾【姑洗辰律长七寸九分寸之一　洗苏典切】桐始华田防化为鴽虹始见萍始生【此记辰月之候鴽鹑防之属　鴽音如见音现】天子居青阳右个乗鸾路驾仓龙载青旂衣青衣服仓玉食麦与羊其器疏以达【青阳右个东堂南偏】是月也天子乃荐鞠衣于先帝【鞠衣衣色如鞠花之黄也注云黄桑之服者色如鞠尘象桑叶始生之色也鞠字一音去六反先帝先代木徳之君荐此衣于神坐以祈蚕事】命舟牧覆舟五覆五反乃告舟备具于天子焉天子始乗舟荐鲔于寝庙乃为麦祈实【舟牧主乘舟之官五覆五反所以详视其罅漏倾侧之处也因荐鲔并祈麦实　鲔音伟为去声】是月也生气方盛阳气发泄句者毕出萌者尽达不可以内【句屈生者萌直生者不可以内言当施散恩恵以顺生道之宣泄不宜吝啬闭藏也　句音勾】天子布徳行惠命有司发仓廪赐贫穷振乏絶开府库出币帛周天下勉诸侯聘名士礼贤者【长无谓之贫穷暂无谓之乏絶振犹救也周济其不足也在内则命有司奉行在外则勉诸侯奉行皆天子之徳惠也】是月也命司空曰时雨将降下水上腾循行国邑周视原野脩利隄防道达沟渎开通道路毋有障塞【司空掌邦土此皆其职也上上声行去声道去声塞入声】田猎罝罘罗网毕翳餧兽之药毋出九门【罝罘皆捕兽之罟罗网皆捕鸟之罟小网长柄谓之毕以其似毕星之形故名用以掩兔也翳射者用以自隐也餧啗之也药毒药也七物皆不得施用于外以其逆生道也路门应门雉门库门臯门城门近郊门逺郊门闗门凡九门也罝音嗟罘音浮翳音曀餧音伪应去声】是月也命野虞毋伐桑柘鸣鸠拂
　　其羽戴胜降于桑具曲植籧筐【野虞主田及山林之官拂羽飞而翼拍身也戴胜织纴之鸟一名戴鵀鵀即头上胜也此时恒在桑言降者重之若自天而下也曲薄也植槌也所以架曲与籧筐者籧圆而筐方　植音治籧音举槌直类切】后妃齐戒亲东乡躬桑禁妇女毋观省妇使以劝蚕事【东乡迎时气也躬桑亲自采桑也禁妇女毋观者禁止妇女使不得为容观之饰也省妇使者减省其箴线缝制之事也此二者皆为劝勉之使尽力于蚕事也　齐音斋乡去声观去声】蚕事旣登分茧称丝效功以共郊庙之服毋有敢惰【登成也分茧分布于众妇之缫者称丝效功以多寡为功之上下　共音供】是月也命工师令百工审五库之量金铁皮革筋角齿羽箭干脂胶丹漆毋或不良【工师百工之长也五库者金铁为一库皮革筋为一库角齿为一库羽箭干为一库脂胶丹漆为一库视诸物之善恶皆有旧法谓之量一説多寡之数也审而察之故云审五库之量也干者诸器所用之木材也　量去声】百工咸理监工日号毋悖于时毋或作为淫巧以荡上心【此时百工皆各理治其造作之事工师监临之毎日号令必以二事为戒一是造作器物不得悖逆时序如为弓必春液角夏治筯秋合三材寒定体之类是也二是不得为淫过竒巧之器以摇动君心使生奢侈也　监平声】是月之末择吉日大合乐天子乃帅三公九卿诸侯大夫亲往视之【郑氏曰其礼亡】是月也乃合累牛腾马游牝于牧牺牲驹犊举书其数【春阳既盛物皆产育故合其累系之牛腾跃之马而逰纵之使牝者就牝者于刍牧之地欲其孳生之蕃也若其中牺牲之用者及马之驹牛之犊皆书其数者以备稽校多寡也　累平声中去声】命国难九门磔攘以毕春气【难之事在周官则方相氏掌之裂牲谓之磔除祸谓之攘春者隂气之终故磔攘以终毕厉气也旧説大陵八星在胃北主死丧昴中有大陵积尸之气气佚则厉鬼随之而行此月初日在胃从胃歴昴故敺疫之事当于此时行之也九门説见上章　难音那磔音责篇内并同】季春行冬令则寒气时发草木皆肃国有大恐【丑土之气所应也肃者枝叶减缩而急栗也大恐讹言相惊动也旧説孟春有恐是火讹以其行夏令也此行冬令当致水讹汉王商尝止之矣】行夏令则民多疾疫时雨不降山林不收【未土之气所应也】行秋令则天多沈阴淫雨蚤降兵革并起【戌土之气所应也不收谓无所成遂也】孟夏之月日在毕昏翼中旦婺女中【毕宿在申实沈之次】其日丙丁其帝炎帝【炎帝大庭氏即神农也赤精之君】其神祝融【颛顼氏之子名黎火官之臣】其虫羽其音征律中中吕其数七其味苦其臭焦其祀灶祭先肺【羽虫飞鸟之属征音属火中吕已律长六寸万九千六百八十三分寸之万二千九百七十四地二生火天七成之七者火之成数也苦焦皆火属夏祭灶火之养人者也祭先肺火克金也蔡邕独断曰灶夏为太阳其气长养祀灶之礼在庙门外之东先席于门奥面东设主于灶陉也　征音止篇】
　　【内并同上中　音众下中音仲】蝼蝈鸣蚯蚓出王瓜生苦菜秀【此记巳月之候王瓜注云萆挈本草作菝葜音同谓之瓜者以根之似也亦可酿酒　朱氏曰王瓜色赤盛火之色而生苦菜味苦感火之味而成　萆扶厯切菝步末切】天子居明堂左个【太寝南堂东偏】乗朱路驾赤駵载赤旂衣朱衣服赤玉食菽与鸡其器高以粗【駵马名色浅者赤色深者朱用器高而粗大象物之盛长也　駵音留衣音见孟冬】是月也以立夏先立夏三日太史谒之天子曰某日立夏盛徳在火天子乃齐立夏之日天子亲帅三公九卿大夫以迎夏于南郊还反行赏封诸侯庆赐遂行无不欣説【立春言诸侯大夫而此不言诸侯者或在或否不可必同故畧之也迎夏南郊祭炎帝祝融也　先去声齐音斋还音旋説音悦】乃命乐师习合礼乐【以将饮酎故也】命太尉赞桀俊遂贤良举长大行爵出禄必当其位【太尉秦官也桀俊以才言赞则引而升之之谓贤良以徳言遂谓使之得行其志也长大以力言王制言执技论力举谓选而用之也当其位者爵必当有徳之位禄必当有功之位也　当去声】是月也继长増髙毋有壊堕毋起土功毋发大众毋伐大树【长者继之而使益长商者増之而使益高壊堕则伤已成之气起土功发大众皆妨蚕农之事故禁止之伐树则伤条达之气故亦在所禁一説伐大木谓营宫室　壊音怪堕许规切】是月也天子始絺【絺葛布之细者】命野虞出行田原为天子劳农劝民毋或失时【火时谓失农时行为劳并去声】　命司徒循行县鄙命农勉作毋休于都【勉其兴作于田野之内禁其休息于都邑之闲皆恐其失农时也　行去声】是月也驱兽毋害五谷毋大田猎【夏猎曰苗正为驱兽之害禾苗者耳与三时之大猎自不同】农乃登麦天子乃以彘甞麦先荐寝庙【登升之于场也】是月也聚畜百药靡草死麦秋至【聚药为供医事也靡草草之枝叶靡细者隂类阳盛则死秋者百谷成熟之期此于时虽夏于麦则秋故云麦秋也】断薄刑决小罪出轻系【刑者上之所施罪者下之所犯断者定其轻重而施刑也决如决水之决谓人以小罪相告者即决遣之不收系也其有轻罪而在系者则直纵出之也　断丁玩切】蚕事毕后妃献茧乃收茧税以桑为均贵贱长幼如一以给郊庙之服【后妃献茧谓后妃受内命妇之献茧也收茧税者外命妇养蚕亦用国北近郊之公桑近郊之税十一故亦税其茧十之一其余入已而为其夫造祭服一説再命受服服者公家所给故税其十一者为给其夫祭服也受桑多则税茧多少则税亦少皆以桑为均齐也贵谓卿大夫之妻贱谓士妻长幼妇之老少也如一皆税十一也郊庙之服天子祭服也】是月也天子饮酎用礼乐【重酿之酒名之曰酎稠醲之义也春而造至此始成用礼乐而饮之盖盛会也　酎直又切重平声】孟夏行秋令则苦雨数来五谷不滋四鄙入保【申金之气所泄也　数音朔】行冬令则草木蚤枯后乃大水败其城郭【亥水之气所伤也】行春令则蝗虫为灾暴风来格秀草不实【寅木之气所淫也以孟夏之月而行孟秋孟冬孟春之令故盛召灾异如此四鄙四面边鄙之邑也保与堡同小城也入保入而依以为安也格至也】仲夏之月日在东井昏亢中旦危中【东井在未鹑首之次　亢音刚】其日丙丁其帝炎帝其神祝融其虫羽其音征律中蕤賔其数七其味苦其臭焦其祀灶祭先肺【蕤賔午律长六寸八十一分寸之二十六】小暑至螳蜋生防始鸣反舌无声【此记午月之候小暑暑气未盛也螳蜋一名蚚父一名天马言其飞捷如马也鵙博劳也反舌百舌鸟凡物皆禀隂阳之气而成质其阴类者宜隂时阳类者宜阳时得时则兴背时则废疏又以反舌为虾蟇未知是否　防古役切蚚巨衣切背音佩】天子居明堂太庙乗朱路驾赤駵载赤旂衣朱衣服赤玉食菽与鸡其器高以粗【明堂太庙南堂当太室也】养壮佼【壮谓容体硕大者佼谓形容佼好者择此类而养之亦顺长养之令　佼音绞】是月也命乐师脩鼗鞞鼔均琴瑟管箫执干戚戈羽调竽笙竾簧饬钟磬柷敔【凡十九物皆乐器也鼗鞞鼔三者皆革音鼗即鼗也鞞所以禆助鼔节琴瑟皆丝音管箫皆竹音管如篴而小干戚戈羽皆舞器干盾戚斧也竽笙竾皆竹音竽三十六簧笙十三簧竾即箎也长尺四寸簧笙之舌盖管中之金薄鍱也竽笙竾三者皆有簧也钟金音磬石音柷敔皆木音柷如漆桶敔状如伏虎柷以合乐之始敔以节乐之终脩者理其弊均者平其声执者操持习学调者调和音曲饬者整治之也以将用盛乐雩祀故谨备之鼗音逃鞞骈迷切竾音池柷昌六切敔音语操治并平声】命有司为民祈祀山川百源大雩帝用盛乐【山者水之源将欲祷雨故先祭其本源三王祭川先河后海示重夲也雩者吁嗟其声以求雨之祭周礼女巫凡邦之大烖歌哭而请亦其义也帝者天之主宰盛乐即鼗鞞以下十九物并奏之也为去声】乃命百县雩祀百辟卿士有益于民者以祈谷实【百县畿内之邑也百辟卿士谓古者上公句龙后稷之类　句音勾】是月也农乃登黍天子乃以雏甞黍羞以含桃先荐寝庙【今用登麦谷例移农乃登黍四字在是月也之下旧注以内则之雏为小鸟此雏为鸡未详孰是含桃樱桃也】令民毋艾蓝以染【蓝之色青青者赤之母刈之亦是伤时气　艾音刈】毋烧灰【火之灭者为灰禁之亦为伤火气也】毋暴布【暴暴之于日也布者隂功所成不可以小功干盛阳也　暴入声】门闾毋闭【一则顺时气之宣通一则使暑气之宣散】闗市毋索【索者搜索商旅匿税之物盖当时气盛大之际人君亦当体之而行寛大之政也　索音色】挺重囚益其食【挺者拔出之义重囚禁系严密故特加寛假轻囚则不如是益其食者加其养也】防牝别羣则絷腾驹班马政【季春逰牝于牧至此妊孕已遂故不使同羣拘絷腾跃之驹者止其踶囓也班布也马政养马之政令也周礼圉人圉师所掌　别必列切絷音执踶音递】是月也日长至阴阳争死生分【至犹极也夏至日长之极阳尽午中而微隂眇重渊矣此隂阳争辨之际也物之感阳气而方长者生感隂气而已成者死此死生分判之际也　重平声】君子齐戒处必掩身毋躁止声色毋或进薄滋味毋致和节耆欲定心气【齐戒以定其心掩蔽以防其身毋或轻躁于举动毋或御进于声色薄其调和之滋味节其诸事之爱欲凡以定心气而备隂疾也齐音斋处上声和去声耆音嗜】百官静事毋刑以定晏隂之所成【刑隂】
　　【事也举隂事则是助隂抑扬故百官府刑罚之事皆止静而不行也凡天地之气顺则和竞则逆故能致灾咎此隂阳相争之时故须如此谨备晏安也隂道静故云晏隂及其定而至于成则循序而往不为灾矣是以未定之前诸事皆不可忽也　晏伊见切】鹿角解蝉始鸣半夏生木堇荣【比又言五月之候解脱也解音骇堇音谨】是月也毋用火南方【南方火位又因其位而盛其用则为微隂之害故戒之】可以居高明可以逺眺望可以升山林可以处台榭【凡此皆顺阳明之时　处上声】仲夏行冬令则雹冻伤谷道路不通暴兵来至【子水之气所伤也】行春令则五谷晚熟百螣时起其国乃饥【卯木之气所淫也　螣音特】行秋令则草木零落果实早成民殃于疫【酉金之气所泄也螣食苗叶之虫也百螣者言害稼之虫非一类】季夏之月日在柳昏火中旦奎中【柳宿在午鹑火之次也火大火心宿】其日丙丁其帝炎帝其神祝融其虫羽其音征律中林钟其数七其味苦其臭焦其祀灶祭先肺【林钟未律长六寸】温风始至蟋蟀居壁鹰乃学习腐草为萤【此记未月之候至极也蟋蟀生于土中此时羽翼犹未能逺飞但居其穴之壁至七月则能逺飞而在野矣学习雏学数飞也腐草得暑湿之气故变而为萤　朱氏曰温风温厚之极凉风严凝之始腐草为萤离明之极故幽类化为明类也　数音朔】天子居明堂右个乗朱路驾赤駵载赤旂衣朱衣服赤玉食菽与鸡其器高以粗【明堂右个南堂西偏也】命渔师伐蛟取鼍登龟取鼋【蛟言伐以其暴恶不易攻取也龟言登尊异之也鼍鼋言取易而贱之也】命泽人纳材苇【蒲苇之属生于泽中而可为用器故曰材泽人纳之职也此皆烦细之事非专一月所为故不以是月起之】是月也命四监大合百县之秩刍以养牺牲令民无不咸出其力以共皇天上帝名山大川四方之神以祠宗庙社稷之灵以为民祈福【四监即周官山虞泽虞林衡川衡之官也前言百县兼内外而言此百县乡遂之地也秩常也敛此刍为养牺牲之用各有常数故云秩刍也　共音供为去声】是月也命妇官染采黼黻文章必以法故无或差贷黑黄仓赤莫不质良毋敢诈伪以给郊庙祭祀之服以为旗章以别贵贱等给之度【周礼典妇功典枲染人等皆妇官此指染人也白与黑谓之黼黑与青谓之黻青与赤谓之文赤与白谓之章染造必用旧法故事毋得有参差贷变皆欲质正良善也旗旌旂也章者画其象以别名位也详见春官司常　石梁王氏曰给当为级　贷音二】是月也树木方盛命虞人入山行木毋有斩伐【以其方盛故也　行去声】不可以兴土功不可以合诸侯不可以起兵动众毋举大事以摇养气毋发令而待以妨神农之事也水潦盛昌神农将持功举大事则有天殃【大事即兴土功合诸侯起兵动众之事摇养气谓动散长养之气也发令而待谓未及徭役之期而豫发召役之令使民废己事而待上之会期也神农农之神也季夏属中央土土神得位用事之时谓之神农者土神主成就农事也东井主水在未故未月为水潦盛昌之月此时神农将主持稼穑之功举大事而伤其功则是干造化施生之道矣故有天殃也】是月也土润溽暑大雨时行烧薙行水利以杀草如以热汤可以粪田畴可以美土疆【溽湿也土之气润故蒸郁而为湿暑大雨亦以之而时行皆东井之所主也除草之法先芟薙之俟干则烧之烧薙者烧所薙之草也大雨既行于所烧之地则草不复生矣故云利以杀草时暑日烈其水之热如汤草之烧烂者可以为田畴之粪可以使土疆之美凡土之磊磈难耕者谓之疆　薙音替疆其两切】季夏行春令则谷实鲜落【鲜洁而堕落也　鲜音仙】国多风欬【风欬因风而致欬疾也　欬苦代切】民乃迁徙【辰土之气所应也】行秋令则丘隰水潦禾稼不熟乃多女灾【妊孕多败戌土之气所应也】行冬令则风寒不时鹰隼蚤鸷四鄙入保【丑土之气所应也　隼音笋】中央土【土寄旺四时各十八日共七十二日除此则木火金水亦各七十二日矣土于四时无乎不在故无定位无专气而寄旺于辰戌丑未之末未月在火金之闲又居一嵗之中故特揭中央土一令于此以成五行之序焉】其日戊己【戊己十干之中】其帝黄帝【黄精之君轩辕氏也】其神后土【土官之臣颛顼氏之子黎也句龙初为后土后祀以为社后土官阙黎虽火官实兼后土也旧説如此】其虫倮【人为倮虫之长郑氏以为虎豹之属　倮力果切】其音宫律中黄钟之宫【宫音属土又为君故配之中央黄钟夲十一月律诸律皆有宫音而黄钟之宫乃八十四调之首其声最尊而大余音皆自此起如土为木火金水之根夲故以配中央之土土寄旺于四时宫音亦冠于十二律非如十二月以候气言也　调冠并去声】其数五【天五生土地干成之四时皆举成数此独举生数者四时之物无土不成而土之成数又积水一火二木三金四以成十也四者成则土无不成矣】其味甘其臭香【甘香皆属土】其祀中霤祭先心【古者陶复陶穴皆开其上以漏光明故雨霤之后因名室中为中霤亦土神也祭先心者心居中君之象又火生土也　蔡邕独断曰季夏土气始盛其祀中霤霤神在室祀中霤设主于牖下】天子居太庙太室【中央之室也】乘大路驾黄駵载黄旂衣黄衣服黄玉食稷与牛其器圜以闳【圜者象土之周匝四时闳者寛广之义象土之容物也　圜音圆】孟秋之月日在翼昏建星中旦毕中【翼宿在己鹑尾之次建星説见仲春】其日庚辛其帝少皥其神蓐收其虫毛其音商律中夷则其数九其味辛其臭腥其祀门祭先肝【少皥白精之君金天氏也蓐收金官之臣少皥氏之子该也夷则申律长五寸七百二十九分寸之四百五十一九金之成数也辛腥皆属金秋隂气出故祀门祭先肝金克木也蔡邕独断曰门秋为少隂其气收成祀之于门祀门之礼北面设主于门左枢】凉风至白露
　　降寒蝉鸣鹰乃祭鸟用始行戮【此记申月之候鹰欲食鸟之时先杀鸟而不食似人之食而祭先代为食之人也用始行戮顺时令也】天子居总章左个【太寝西堂南偏】乘戎路【兵车也】驾白骆【白马黑鬛日骆】载白旂衣白衣服白玉食麻与犬其器防以深【防棱角也亦矩之义深则收藏之意】是月也以立秋先立秋三日太史谒之天子曰某日立秋盛徳在金天子乃齐立秋之日天子亲帅三公九卿诸侯大夫以迎秋于西郊还反赏军帅武人于朝天子乃命将帅选士厉兵简练桀俊专任有功以征不义诘诛暴慢以明好恶顺彼逺方【简练简择而练习之也专任有功谓大将有己试之功乃使之专主其事也诘者问其罪诛者戮其人残下谓之暴慢上谓之慢顺服也好恶明则逺方顺服　先去声齐音斋帅上入声下二如字还音旋朝音潮将去声好恶并去声】是月也命有司脩法制缮囹圄具桎梏禁止奸慎罪邪务搏执【缮治也奸在人心故当有以禁止之邪见于行故慎以罪之务事也搏戮也执拘也】命理瞻伤察创视折审断决狱讼必端平戮有罪严断刑【理治狱之官也伤者损皮肤创者损血肉折者损筋骨也严者谨重之意非峻急之谓也　创平声折音哲断丁玩切】天地始肃不可以赢【朱氏曰阳道常饶隂道常乏故赞化者不可使隂气之赢也】是月也农乃登谷天子甞新先荐寝庙命百官始收敛完隄坊谨壅塞以备水潦脩宫室坏垣墙补城郭【所以为水潦之备者以月建在酉酉中有毕星好雨也　坊音防塞入声坏音培】是月也毋以封诸侯立大官【记者但知赏以春夏刑以秋冬之义不知古者甞祭之时则有出田邑之制故注谓禁封诸侯及割地为失其义也】毋以割地行大使出大币【以其违收敛之令也　使去声】孟秋行冬令则隂气大胜介虫败谷戎兵乃来【此亥水之气所泄也　大音泰】行春令则其国乃旱【蟹有食稻者谓之稻蟹亦介虫败谷之类寅中箕星好风能散云雨故致旱】阳气复还五谷无实【寅木之气所损也　复扶又反】行夏令则国多火灾寒热不节民多疟疾【已火之气所伤也】仲秋之月日在角昏牵牛中旦觜觿中【角在辰夀星之次也觜音兹觿音携】　其日庚辛其帝少皥其神蓐收其虫毛其音商律中南吕其数九其味辛其臭腥其祀门祭先肝【南吕酉律长五寸三分寸之一】盲风至鸿鴈来鸟归羣鸟养羞【此记酉月之候盲风疾风也孟春言鸿鴈来自南而来北也此言来自北而来南也仲春言鸟至此言归明春来而秋去也羞者所美之食养羞者藏之以备冬月之养也】天子居总章太庙乘戎路驾白骆载白旂衣白衣服白玉食麻与犬其器防以深【总章太庙西堂当太室也】是月也养衰老授几杖行糜粥饮食【月至四隂隂已盛矣时以阳衰隂盛为秋人以阳衰隂盛为老养衰老顺时令也几杖所以安其身饮食所以养其体行犹赐也糜即粥也】乃命司服具饬衣裳文绣有恒制有小大度有长短衣服有量必循其故冠带有常【司服官名具饬条具而饬正之也上曰衣下曰裳衣绘而裳绣祭服之制也有恒有定制也小大小则冕之一章大则衮冕之九章也长短谓衣长而裳短也衣服谓朝服燕服及他服之当为寒备者也各有剂量必率循故法不得更为新异也冠与带亦各有常制因造衣并作之】乃命有司申严百刑斩杀必当毋或枉桡枉桡不当反受其殃【刑罚之令前月已行此月又申戒之也枉桡皆屈曲之义谓不申正理而违法断之以逆理故必反受殃祸也　当去声桡女敎切】是月也乃命宰祝循行牺牲视全具按刍豢瞻肥瘠察物色必比类量小大视长短皆中度五者备当上帝其飨【宰主牲者祝告神者全谓色不杂具谓体无损也养牛羊曰刍养犬豕曰豢得其养则肥失其养则瘠物色或骍或黝阳祀用骍牲隂祀用黝牲比类者比附隂阳之类而用之也小大以体言长短以角言皆欲中法度也所视所案所瞻所察所量五者悉备而当于事上帝且歆飨之矣况羣神乎　行中当并去声】天子乃难以达秋气以犬甞麻先荐寝庙【季春命国难以毕春气此独言天子难者此为除过时之阳暑阳者君象故诸侯以下不得难也暑气退则秋之凉气通达故云以达秋气也　为去声】是月也可以筑城郭建都邑穿窦窖脩囷仓【四者皆为敛藏之备穿地圆曰窦方曰窖　窖音教】乃命有司趋民收敛务畜菜多积聚【孟秋已有收敛之命矣此又趋之以时不可缓故也菜所以助谷之不足故蓄之为备多积聚者凡可为嵗备者无不贮储也　趋音促畜音蓄积音恣】乃劝种麦毋或失时其有失时行罪无疑【麦所以续旧谷之尽而及新谷之登尤利于民故特劝种而罚其惰者】是月也日夜分雷始收声蛰虫坏户杀气浸盛阳气日衰水始涸【坏益其蛰穴之户使通明处稍小至寒甚乃墐塞之也水本气之所为春夏气至故长秋冬气返故涸也】日夜分则同度量平权衡正钧石角斗甬【此与仲春同】是月也易闗市来商旅纳货贿以便民事四方来集逺乡皆至则财不匮上无乏用百事乃遂【朱氏曰闗者货之所入市者货之所聚易谓无重征以致其难也易闗市所以来商旅货谓化之以为利贿谓有之以为利来商旅所以纳货贿也凡此皆以便民用也四方散而不一故言来集逺乡邈而在外故言皆至此言贡赋职脩也财所以待用财不匮则无乏用也用所以作事无乏用则事皆遂也　易去声】凡举大事毋逆大数必顺其时慎因其类【大事如土功徭役合诸侯举兵众之事皆不可悖隂阳之大数因犹依也如庆赏者乃发生之类刑罚者乃肃杀之类必顺时令而谨依其类以行之也】仲秋行春令则秋雨不降草木生荣国乃有恐【卯木之气所应也卯中有房心心为大火故不雨且有火讹之惊恐也】行夏令则其国乃旱蛰虫不藏五谷复生【午火之气所伤也　复扶又切】行冬令则风灾数起收雷先行草木蚤死【子水之气所泄也收雷收声之雷也先行先期而动也数音朔】季秋之月日在房昏虗中旦柳中【房在卯大火之次也】其日庚辛其帝少皥其神蓐收其虫毛其音商律中无射其数九其味辛其臭腥其祀门祭先肝【无射戌律长四寸六千五百六十一分寸之六千五百二十四　射音亦】鸿鴈来賔爵入大水为蛤鞠有黄华豺乃祭兽戮禽【此记戌月之候鴈以仲秋先至者为主季秋后至者为賔如先登者为主人从之以登者为客也爵为蛤飞物化为潜物也鞠色不一而专言黄者秋令在金金自有五色而黄为贵故鞠色以黄为正也祭兽者祭之于天戮禽者杀之以食也禽者鸟兽之总名鸟不可曰兽兽亦可曰禽故鹦鹉不曰兽而猩猩通曰禽也　蛤古答切华音花】天子居总章右个乘戎路驾白骆载白旂衣白衣服白玉食麻与犬其器防以深【总章右个西堂北偏也】是月也申严号令命百官贵贱无不务内以防天地之藏无有宣出【务内谓专务收敛诸物于内会合也合天地闭藏之令也宣出则悖时令】乃命冢宰农事备收举五谷之要藏帝籍之收于神仓祗敬必饬【农事备收百谷皆敛也要者租赋所入之数籍田所收归之神仓将以供粢盛也祗谓谨其事敬谓一其心饬谓致其力也】是月也霜始降则百工休乃命有司曰寒气总至民力不堪其皆入室【总至凝聚而至也】上丁命乐正入学习吹【吹主乐声而言　吹去声篇内并同】是月也大飨帝【句】尝【句】牺牲告备于天子【仲夏大雩祈也此月大飨报也飨尝皆用牺牲仲秋已视全具至此则告备而后用焉】合诸侯制百县为来嵗受朔日与诸侯所税于民轻重之法贡职之数以逺近土地所宜为度以给郊庙之事无有所私【石梁王氏曰合诸侯制百县注云合诸侯制絶句不可从刘氏曰合诸侯者总命诸侯之国也制犹敕也百县诸侯所统之县也天子总命诸侯各敕百县为来嵗受】
　　【朔日与税法贡数各以道路逺近土地所宜为度以给上之事而不可有私也言郊庙者举其重也盖朔日与税贡等事皆天子总命之诸侯而诸侯颁之百县使奉行也旧説秦建亥此月为嵗终故行此数事者得之或疑是时秦未并天下未有诸侯百县此仍是古制愚按吕不韦相秦十余年此时已有必得天下之势故大集羣儒损益先王之礼而作此书名曰春秋将欲为一代兴王之典礼也故其间亦多有未见与礼经合者又按昭襄王之时封魏冉穰侯公子市宛侯悝邓侯则分封诸侯行王者事久矣不韦作相时已灭东周君六国削甚秦已得天下大半故其立制欲如此也其后徙死始皇并天下李斯作相尽废先王之制而吕氏春秋亦无用矣然其书也亦当时儒生学士有志者所为犹能彷佛古制故记礼者有取焉　为来为去声】是月也天子乃教于田猎以习五戎班马政【教于田猎谓因猎而教之以战陈之事习用弓矢殳矛戈防之五兵班布乗马之政令其毛色之同异力之强弱各以类相从也　陈去声】命仆及七驺咸驾载旌旐授车以级整设于屛外司徒搢扑北面誓之【仆戎仆也天子马有六种各一驺主之并总主六驺者为七驺也皆以马驾车又载析羽之旌龟蛇之旐既毕而授车于乘者以尊卑为等级各使正其行列向背而设于军门之屏外于是司徒插扑于带于陈前北面誓戒之此时六军皆向南而陈也扑即夏楚二物也周礼戎仆中大夫二人　种上声行音杭背音佩】天子乃厉饰执弓挟矢以猎命主祠祭禽于四方【天子戎服而严厉其威武之饰亲用弓矢以杀禽兽盖奉祭祀之物当亲杀也猎竟则命典祀之官取猎地所获之兽祭于郊以报四方之神禽者兽之通名也　挟子协切】是月也草木黄落乃伐薪为炭【备御寒也】蛰虫咸俯在内皆墐其户【俯垂头也内穴之深处也墐塞也墐音觐】乃趣狱刑毋留有罪【刑于罪相得即决之留而不决亦悖时令也　趣音促】收禄秩之不当供养之不宜者【收如汉法收印绶之收谓索之使还各依夲等禄秩不当谓不应得而恩命滥赐之者也供养膳服之具也贵贱各有宜用不宜谓侈僭逾制者此亦顺秋令之严肃也当养并去声索音色】是月也天子乃以犬甞稻先荐寝庙季秋行夏令则其国大水【未中东井主之】冬藏殃败【窦窖之藏为水所侵】民多鼽嚏【未土之气所应也鼽者气窒于鼻嚏者声发于口皆肺疾以夏火克金故病此也　鼽嚏音求帝】行冬令则国多盗贼边竟不寜土地分裂【丑土之气所应也裂圻也　竟音境篇内并同】行春令则暖风来至民气解惰师兴不居【辰土之气所应也不居不得止息也　解音懈】孟冬之月日在尾昏危中旦七星中【尾在寅析木之次也七星见季春】其日壬癸其帝颛顼其神防其虫介其音羽律中应钟其数六其味咸其臭朽其祀行祭先肾【颛顼黑精之君防水官之臣少皥氏之子曰脩曰熙相代为水官左传云脩及熙为防是也介甲也介虫龟为长水物也羽音属水应钟亥律长四寸二十七分寸之二十水成数六咸朽皆水属水受恶秽故有朽腐之气也行者道路往来之处冬隂往而阳来故祀行也春夏秋皆祭先所胜冬当先心以中央祭心故但祭所属又以冬主静不尚克制故也　蔡邕独断曰行冬为太隂盛寒为水祀之于行在庙门外之西軷壤厚二尺广五尺轮四尺北面设主于軷上　应去声軷音钹】水始冰地始冻雉入大水为蜃虹藏不见【此记亥月之候蜃蛟属此亦飞物化潜物也晋武库中忽有雉雊张华曰此必蛇化为雉也开视雉侧果有蛇蜕类书有言雉与蛇交而生子子必为蟂不皆然也然则雉之为蜃理或有之隂阳气交而为虹此时隂阳极乎辨故虹伏虹非有质而曰藏亦言其气之下伏耳　见音现蜕音退又音税蟂音枭】天子居堂左个【北堂之西偏也】乘路驾铁骊【铁色之马】载旂衣黑衣【黑深而浅如朱深而赤浅也】服玉食黍与彘其器闳以奄【闳者中寛奄者上窄】是月也以立冬先立冬三日太史谒之天子曰某日立冬盛徳在水天子乃齐立冬之日天子亲帅三公九卿大夫以迎冬于北郊还反赏死事恤孤寡【死事为国事而死也孤寡即死事者之妻子不言诸侯与夏同】是月也命太史衅龟防【句】占兆【句】审卦吉凶【冯氏曰衅龟防者杀牲取血而涂龟与着防也古者器成而衅以血所以攘却不祥也占兆者玩龟书之繇文审卦者审易书之休咎皆所以豫明其理而待用也衅龟而占兆衅防而审卦吉凶太史之职也　繇直又切】是察阿党则罪无有掩蔽【狱吏治狱寜无阿私必是正而省察之庶几犯罪者不至掩蔽其曲直也】是月也天子始裘【周礼季秋献功裘至此月乃衣之也　衣去声】命有司曰天气上腾地气下降天地不通闭塞而成冬【不交则不通不通则闭塞　上上声塞入声】命百官谨盖藏命有司循行积聚无有不敛【申严仲秋积聚之令　行去声积音渍】坏城郭戒门闾脩键闭慎管籥【坏补其缺薄处也城郭欲其厚实故言坏门闾备御非常故言戒键锁须也闭锁筒也管籥锁匙也键闭或有破壊故云脩管籥不可妄开故云慎　键音蹇】固封疆备边竟完要塞谨闗梁塞徯径【要塞边城要害处也闗境上门梁桥也徯径野兽往来之路也　下塞入声】饬丧纪辨衣裳审棺椁之厚薄茔丘垄之大小高卑【句】厚薄之度贵贱之等级【饬丧纪者饬正丧事之纪律也即辨衣裳以下诸事是已上衰下裳以布之精麤为亲疎故曰辨亦谓袭敛之衣数多寡也棺椁厚薄有贵贱之等茔有大小丘垄有高卑皆不可逾越厚薄之度主礼而言贵贱之等级主人而言故总曰审　朱氏曰丧者人之终冬者嵗之终故于此时而饬丧纪焉】是月也命工师效功陈祭器按度程毋或作为淫巧以荡上心必功致为上物勒工名以考其诚功有不当必行其罪以穷其情【工师百工之长效呈也诸器皆成独主祭器祭器尊也度法也程式也淫巧指诸器而言致读为致谓功力密致也一读如字亦通勒刻也刻名于器以考工人之诚伪也行犹治也穷其情者究诘其诈伪之情也　致按洪武正韵引此文音治当去声】是月也大饮烝【因烝祭而与羣臣大为燕饮也旧説烝升也此乃飨礼升牲体于俎上谓之房烝未知是否】天子乃祈来年于天宗大割祠于公社及门闾腊先祖五祀劳农以休息之【天宗日月星辰也割祠割牲以祭也社以上公配祭故云公社又祭及门闾之神也腊之言猎以田猎所获之物而祭先祖及五祀之神故曰腊也又蔡邕云夏曰清祀殷曰嘉平周曰腊秦曰腊然左传言虞不腊是周亦名腊也劳农即周礼党正属民饮酒之礼也】天子乃命将帅讲武习射御角力【以仲冬大阅也　将去声】是月也乃命水虞渔师收水泉池泽之赋毋或敢侵削众庶兆民以为天子取怨于下其有若此者行罪无赦【水虞泽虞也渔师渔人也见周礼水冬涸故以冬时收赋　为去声】孟冬行春令则冻闭不密地气上泄民多流亡【寅木之气所泄也　上上声】行夏令则国多暴风方冬不寒蛰虫复出【已火之气所损也复扶又切】行秋令则雪霜不时小兵时起土地侵削【申金之气所淫也】仲冬之月日在斗昏东辟中旦轸中【斗在丑星纪之次也　辟音璧】其日壬癸其帝颛顼其神防其虫介其音羽律中黄钟其数六其味咸其臭朽其祀行祭先肾【黄钟子律长九寸】冰益壮地始坼鹖旦不鸣虎始交【此记子月之候鹖旦夜鸣求旦之鸟也　坼俗作拆误】天子居堂太庙乘路驾铁骊载旂衣黑衣服玉食黍与彘其器闳以奄【堂太庙北堂当太室也】饬死事【誓戒六军之士以战陈当厉必死之志也】命有司曰土事毋作慎毋发盖毋发室屋及起大众以固而闭【顺闭藏之令以安伏蛰之性也固坚也而犹其也周礼仲冬教大阅此言毋起大众是诚吕氏之书矣】地气沮泄是谓发天地之房诸蛰则死民必疾疫又随以丧命之曰畅月【沮者壊散之义因破壊而宣泄故云沮泄也天地之闭固气类犹房室之安藏人也若发散天地之所藏则诸蛰皆死是干犯隂阳之令疾疫必为民灾丧祸随之而见一説丧读去声谓民因避疾疫而逃亡也畅月未详旧説畅充也言所以不可发泄者以此月万物皆充实于内故也朱氏谓阳久屈而后伸故云畅月也未知孰是　沮上声】是月也令奄尹申宫令审门闾谨房室必重闭省妇事毋得淫虽有贵戚近习毋有不禁【奄尹羣奄之长也以其精气奄闭故名阉人宫令宫中之政令也重闭内外皆闭也减省妇人之事务顺隂静也淫谓女功之过巧者贵戚天子之族姻近习其嬖幸者】乃命大酋秫稻必齐麴糵必时湛炽必洁水泉必香陶器必良火齐必得兼用六物大酋监之毋有差贷【大酋酒官之长也秫稻酒材也必齐多寡中度也必时制造及时也湛渍而涤之也炽蒸炊也必洁无所汚也必香无秽恶之气也必良无罅漏之失也必得适生熟之宜也物事也六物谓必齐以下六事差贷不中法式也酋音揫齐上如字下去声湛音尖监平声贷音二坊夲音忒按正韵二音通用中去声】天子命有司祈祀四海大川名源渊泽井泉【冬令方中水徳至盛故为民祈而祀之也】是月也农有不收藏积聚者马牛畜兽有放佚者取之不诘【取之不诘罪在不收敛也　积音渍诘起吉切】山林薮泽有能取蔬食田猎禽兽者野虞教道之其有相侵夺者罪之不赦【罪之不赦恶其不相共利也道去声恶去声】是月也日短至隂阳争诸生荡【短至短之极也隂阳之争与夏至同诸生者万物之生机也荡者动也】君子齐戒处必掩身身欲寜去声色禁耆欲安形性事欲静以待隂阳之所定【此皆与夏至同而有谨之至者彼言止声色而此言去彼言节耆欲而此言禁盖仲夏之隂犹微而此时之隂犹盛隂微则盛阳未至于甚伤隂盛则微阳当在于善保故也】芸始生荔挺出蚯蚓结麋角解水泉动【此又言子月之候芸与荔挺皆香草结犹屈也解脱也水者天一之阳所生阳生而动言枯涸者渐滋发也十二月惟子午之月皆再记其候者详于隂阳之萌也】日短至则伐木取竹箭【隂盛则材成故伐而取之大曰竹小曰箭】是月也可以罢官之无事去器之无用者【官以权宜而设器以权宜而造皆暂焉之事此闭藏休息之时故可罢去】涂阙廷门闾筑囹圄此以助天地之闭藏也仲冬行夏令则其国乃旱【火气乘之应于来年】氛雾防防【亦火气所蒸】雷乃发声【隂不能固阳也午火之气所克也】行秋令则天时雨汁瓜瓠不成【雨雪杂下曰汁　雨去声汁音执】国有大兵【酉金之气所淫也】行春令则蝗虫为败水泉咸竭【卯中大火之所主也】民多疥疠【卯木之气所泄也】季冬之月日在婺女昏娄中旦氐中【女在子枵之次也　枵音嚣】其日壬癸其帝颛顼其神防其虫介其音羽律中大吕其数六其味咸其臭朽其祀行祭先肾【大吕丑律长八寸二百四十三分寸之百四】鴈北鄕鹊始巢雉雊鸡乳【此记丑月之候　鄕去声雊古侯切乳去声】天子居堂右个乘路驾铁骊载旂衣黑衣服玉食黍与彘其器闳以奄【堂右个北堂东偏也】命有司大难旁磔出土牛以送寒气【季春惟国家之难仲秋惟天子之难此则下及庶人又以隂气极盛故云大难也旁磔谓四方之门皆披磔其牲以攘除隂气不但如季春之九门磔攘而已旧説此月日经虗危司命二星在虗北司禄二星在司命北司危二星在司禄北司中二星在司危北此四司者鬼官之长又坟四星在危东南坟墓四司之气能为厉鬼将来或为灾厉故难磔以攘除之事或然也出犹作也月建丑丑为牛土能制水故特作土牛以毕送寒气也】征鸟厉疾【征鸟鹰隼之属以其善击故曰征厉疾者猛厉而迅疾也】乃毕山川之祀及帝之大臣天之神祗【帝之大臣谓五帝之佐句芒祝融之属也孟冬言祈天宗此或司中司命风师雨师之属欤】是月也命渔师始渔天子亲往乃甞鱼先荐寝庙【猎而亲杀为奉祭也则渔而亲往亦为荐先欤】冰方盛水泽腹坚命取冰冰以入【冰之初凝惟水面而已至此则彻上下皆凝故云腹坚腹犹内也藏冰正在此时故命取冰冰入则隂事之终也】令告民出五种命农计耦耕事脩耒耜具田器【冰入之后大寒将退令典农之官告民出其所藏五谷之种计度耦耕之事耦谓二人相偶也揉木为耒斵木为耜今之耜以铁为之田器镃基之属凡治田所用者也此皆豫备东作之事阳事之始也种上声度入声】命乐师大合吹而罢【郑氏曰嵗将终与族人大饮作乐于太寝以缀恩也王居明堂礼季冬命国为酒以合三族　疏曰此用礼乐于族人最盛后年季冬乃复如此作乐以一年顿停故云罢　吹去声】乃命四监收秩薪柴以共郊庙及百祀之薪燎【四监説见季夏秩常也谓有常数也大而可析者谓之薪小而东者谓之柴薪燎炊爨及夜燎之用也　共音供】是月也日穷于次月穷于纪星回于天数将几终嵗且更始【日穷于次者去年季冬次枵至此穷尽还次枵也纪会也去年季冬月与日相防于枵至此穷尽还复会于枵也二十八宿随天而行毎日虽周天一匝而早晚不同至此月而复其故处与去年季冬早晚相似故云回于天也几近也以去年季冬至今年季冬三百五十四日未满三百六十五日不为正终故云几于终也嵗且更始者所谓终则有始也　几更并平声】専而农民毋有所使【而汝也在上者当专壹汝农之事毋得徭役使之也】天子乃与公卿大夫共饬国典论时令以待来嵗之宜【朱氏曰国典有常饬之以应来嵗之变时令有序论之以防来嵗之差嵗既更始故事亦有异宜者　共如字论去声应去声】乃命太史次诸侯之列赋之牺牲以共皇天上帝社稷之飨【列谓大小之等差也　共音供下并同差楚宜切】乃命同姓之邦共寝庙之刍豢【人本乎祖故祖庙之牲使同姓诸侯供之】命宰歴卿大夫至于庶民土田之数而赋牺牲以共山林名川之祀【歴者序次其多寡之数也】凡在天下九州之民者无不咸献其力以共皇天上帝社稷寝庙山林名川之祀【礼有五经莫重于祭故也】季冬行秋令则白露蚤降介虫为妖四鄙入保【畏介虫为兵之象也戌土之气所应】行春令则胎夭多伤【胎未生者夭方生者】国多固疾【固谓久而不差辰上之气所应　差楚懈切】命之曰逆【以嵗终而行嵗始之令也】行夏令则水潦败国时雪不降冰冻消释【火夺水之令也未土之气所应】






　　礼记集説卷三
&lt;经部,礼类,礼记之属,陈氏礼记集说&gt;
　　钦定四库全书
　　礼记集説卷四　　　　　　元　陈澔　撰曽子问第七
　　曽子问曰君薨而世子生如之何孔子曰卿大夫士从摄主北面于西阶南大祝裨冕执束帛升自西阶尽等不升堂命毋哭【摄主上卿之代主国事者也裨冕者天子诸侯六服大裘为上其余为裨服裨衣而着冕故云禆冕也等即阶也　裨音皮毋音无着入声】祝声三告曰某之子生敢告升奠币于殡东几上哭降众主人卿大夫士房中皆哭不踊尽一哀反位遂朝奠小宰升举币【祝为噫歆之声者三以警动神聴乃告之也噫是叹恨之声歆者欲其歆飨之义也某夫人之氏也房中妇人也升举币举而埋之两阶之闲也三去声】三日众主人卿大夫士如初位北面大宰大宗大祝皆裨冕少师奉子以衰祝先子从宰宗人从入门哭者止子升自西阶殡前北面祝立于殡东南隅祝声三曰某之子某从执事敢见子拜稽颡哭祝宰宗人众主人卿大夫士哭踊三者三降东反位皆袒子踊房中亦踊三者三袭衰杖奠出大宰命祝史以名徧告于五祀山川【如初位者如初告子生之位次也少师主养子之官奉子以衰以衰服承借而捧之也告曰夫人某氏之子某从执事宰宗人等敢见子名则大宰所立也告讫捧子之人拜而稽颡且哭凡踊三度为一节如此者三故云三者三降东反位者堂上人皆从西阶降而反东在下者亦皆东而反其朝夕之哭位也踊而袭衰杖成其为子之礼也奠出朝奠毕而出也　大宰大宗大祝大音泰少去声奉上声衰音催从去声三去声见音现】曽子问曰如已葬而世子生则如之何孔子曰大宰大宗从大祝而告于祢三月乃名于祢以名徧告及社稷宗庙山川【告于祢告其主也此时神主在殡宫因见祢而立其名故云乃名于祢也】孔子曰诸侯适天子必告于祖奠于祢冕而出视朝命祝史告于社稷宗庙山川乃命国家五官而后行道而出告者五日而徧过是非礼也凡告用牲币反亦如之【告于祖亦告于祢奠于祢亦奠于祖也奠者奠币为礼而告之也视朝听事之后即徧告羣祀戒命五大夫之职事使无废弛也诸侯有三卿五大夫道而出者祖祭道神而后出行也五祀之行神则在宫内月令冬祀行是也丧礼毁宗躐行则行神之位在庙门外西方若祭道路之行神谓之軷于城外委土为山之形伏牲其上祭告礼毕乗车轹之而遂行也其神曰累其牲天子犬诸侯羊卿大夫酒脯而已长一丈八尺为制币牲音制】诸侯相见必告于祢朝服而出视朝命祝史告于五庙所过山川亦命国家五官道而出反必亲告于祖祢乃命祝史告至于前所告者而后听朝而入【上章言冕而出视朝此言朝服而出视朝者按觐礼侯氏裨冕今敬君欲豫习其礼故冕服以视朝诸侯相朝非君臣也故但朝服而已诸侯朝服冠缁衣素裳而聘礼云诸侯相聘皮弁服则相朝亦皮弁服矣天子以皮弁服视朝故谓之朝服也】曽子问曰并有丧如之何何先何后孔子曰葬先轻而后重其奠也先重而后轻礼也自启及葬不奠行葬不哀次反葬奠而后辞于殡遂脩葬事其虞也先重而后轻礼也【曽子问同时有父母或祖父母之丧先后之次如何孔子言葬则先母而后父奠则先父而后母自从也从启母殡之后及至葬柩欲出之前惟设母启殡之奠朝庙之奠及祖奠遣奠而已不于殡宫为父设奠故云自启及葬不奠谓不奠父也次者大门外之右平生待賔客之处柩至此则孝子悲哀柩车暂停今为父丧在殡故行葬母之时孝子不得为母伸哀于所次之处故柩车不暂停也及葬母而反即于父殡设奠告语于賔以明日启父殡之期賔出之后孝子遂脩营葬父之事也葬是夺情之事故先轻奠是奉养之事故先重也虞祭亦奠之类故亦先重　殡音賔朝晋潮遣为养并去声】孔子曰宗子虽七十无无主妇非宗子虽无主妇可也【宗子领宗男于外宗妇领宗女于内礼不可缺故虽七十之年犹必再娶然此谓大宗之无子或子幼者若有子有妇可传继者则七十可不娶矣】曽子问曰将冠子冠者至揖让而入闻齐衰大功之丧如之何孔子曰内丧则废外丧则冠而不醴彻馔而埽即位而哭如冠者未至则废【冠者賔与赞礼之人也此人已及门而与主人揖让以入矣主人忽闻齐衰大功之丧何以处之夫子言若是大门内之丧则废而不行以冠礼行之于庙庙在大门之内吉凶不可同处也若是大门外之丧丧在他处可以加冠但冠礼三加之后设醴以礼新冠之人今值凶事止三加而止不醴之也初欲迎賔之时醴及馔具皆陈设今悉彻去又埽除冠之旧位使浄洁更新乃即位而哭如賔与赞者未至则废也　冠埽并去声】如将冠子而未及期日而有齐衰大功小功之丧则因丧服而冠除丧不改冠乎孔子曰天子赐诸侯大夫冕弁服于大庙归设奠服赐服于斯乎有冠醮无冠醴父没而冠则已冠埽地而祭于祢已祭而见伯父叔父而后飨冠者【未及期日在期日之前也因丧服而冠者因着丧之成服而加丧冠也此是孔子之言曽子又问他日除丧之后不更改易而行吉冠之礼乎孔子答云诸侯及大夫有幼弱未冠总角从事至当冠之年因朝天子天子于大庙中赐冕服弁服其受赐者荣君之命归即设奠告庙服所赐之服矣于此之时惟有冠之醮无冠之醴醮是以酒为燕饮醴则独礼受服之人也其礼如此安得有除丧改冠之礼乎父没而冠谓除丧之后以吉礼礼冠者葢齐衰以下可因丧服而冠斩衰不可　疏曰吉冠是吉时成人之服丧冠是丧时成人之服谓之醮者酌而无酬酢曰醮醴重而醮轻者醴是古之酒故为重醮之所以异于醴者三加之后总一醴之醮则每一加而行一醮也　大庙大音泰埽去声见音现】曽子问曰祭如之何则不行旅酬之事矣孔子曰闻之小祥者主人练祭而不旅奠酬于賔賔弗举礼也昔者鲁昭公练而举酬行旅非礼也孝公大祥奠酬弗举亦非礼也【曽子问祭而不行旅酬之礼何祭为然孔子言惟小祥练祭为然不旅者不旅酬也奠酬于賔奠其酬爵于賔前也賔弗举者賔不举以旅也言此祭主人得致爵于賔賔不可举此爵而行旅酬此礼也大祥则可旅酬矣孝公隐公之祖朱子曰旅众也酬导饮也旅酬之礼賔弟子兄弟之子各举觯于其长而众相酬葢宗庙之中以有事为荣故逮及贱者使亦得以伸其敬也又曰主人酌以献賔賔酢主人曰酢主人又自饮而复饮賔曰酬主人自饮者是导賔使饮也但賔受之却不饮奠于席前至旅时亦不举又自别举爵】曽子问曰大功之丧可以与于馈奠之事乎孔子曰岂大功耳自斩衰以下皆可礼也曽子曰不以轻服而重相为乎孔子曰非此之谓也天子诸侯之丧斩衰者奠大夫齐衰者奠士则朋友奠不足则取于大功以下者不足则反之【馈奠奠于殡也大夫朔望皆有殷奠士惟月朔其礼盛故执事者众曽子问己有大功之丧可与他人馈奠之事乎孔子将谓曽子问己有大功之丧得为大功者馈奠否故答云岂但大功自斩衰以下皆可礼也言身有斩衰所为者斩衰身有齐衰所为者齐衰皆可与其馈奠孔子是据所服者言之曽子又不悟此防将谓言他人乃曰不太轻己之服而重于相为乎孔子又答云非此为他人之谓也谓于所为服者也凡丧奠主人以悲哀不暇执事故不亲奠天子诸侯之丧诸臣皆斩衰故云斩衰者奠大夫则兄弟之服齐衰者奠士不以齐衰者奠避大夫也故朋友奠人不充数则取大功以下又不足则及取大功以上也　疏曰反之者反取前人执事者充之　与为并去声】曽子问曰小功可以与于祭乎孔子曰何必小功耳自斩衰以下与祭礼也曽子曰不以轻丧而重祭乎孔子曰天子诸侯之丧祭也不斩衰者不与祭大夫齐衰者与祭士祭不足则取于兄弟大功以下者【大防与上章同但此问与于祭则是虞与卒哭之祭】曽子问曰相识有丧服可以与于祭乎孔子曰缌不祭又何助于人【所知识之人有祭事而已有丧服可以助为之执事否夫子言己有缌麻之服服之轻者也尚不得自祭己之宗庙何得助他人之祭乎】曽子问曰废丧服可以与于馈奠之事乎孔子曰説衰与奠非礼也以摈相可也【废犹除也馈奠在殡之奠也不问吉祭而问丧奠曽子之意谓方除丧服决不可与吉礼疑可与馈奠也夫子言方说衰即与奠是忘哀太速故言非礼也摈相事轻亦或可耳　説音脱相去声】曽子问曰昏礼旣纳币有吉日女之父母死则如之何孔子曰壻使人吊如壻之父母死则女之家亦使人吊父丧称父母丧称母父母不在则称伯父世母壻已葬壻之伯父致命女氏曰某之子有父母之丧不得嗣为兄弟使某致命女氏许诺而弗敢嫁礼也壻免丧女之父母使人请壻弗取而后嫁之礼也【有吉日者期日已定也彼是父丧则此称父之名吊之彼是母丧则此称母之名吊之父母或在他所则称伯父伯母名如无伯父母则用叔父母名可知壻虽已葬其亲而丧期尚逺不欲使彼女失嘉礼之时故使人致命使之别嫁他人某之子此某字是伯父之名不得嗣为兄弟者言继此不得为夫妇也夫妇同等有兄弟之义亦亲之之辞不曰夫妇者未成昏嫌也使某致命此某字是使者之名致如致仕之致谓致还其许昏之命也女氏虽许诺而不敢以女嫁于他人礼也及壻祥禫之后女之父母使人请壻成昏壻终守前説而不取而后此女嫁于他族礼也　取如字】女之父母死壻亦如之【女之父母死女之伯父致命于男氏曰某之子有父母之丧不得嗣为兄弟使某致命男氏许诺而不敢娶女免丧壻之父母使人请女家不许壻然后别娶也】曽子问曰亲迎女在涂而壻之父母死如之何孔子曰女改服布深衣缟总以趋丧女在涂而女之父母死则女反【嫁服士妻褖衣大夫妻展衣卿妻鞠衣改服更其嫁服也衣与裳相连而前后深邃故曰深衣缟生白绢也总束发也长八寸布为深衣缟为总妇人始丧未成服之服也故服此以奔舅姑之丧女子在室为父三年父卒亦为母三年已嫁则期今旣在涂非在室矣则止用奔丧之礼而服期改服亦布深衣缟总也　迎去声褖音彖更平声】如壻亲迎女未至而有齐衰大功之丧则如之何孔子曰男不入改服于外次女入改服于内次然后即位而哭曽子问曰除丧则不复昏礼乎孔子曰祭过时不祭礼也又何反于初【此齐衰大功之丧谓壻家也改服改其亲迎之服而服深衣于门外之次也女谓妇也入门内之次而以深衣更其嫁服也此特问齐衰大功之丧者以小功及缌轻不废昏礼礼毕乃哭耳若女家有齐衰大功之丧女亦不反归也曽子又问除丧之后岂不复更为昏礼乎孔子言祭重而昏轻重者过时尚废轻者岂可复行乎然此亦止谓四时常祭耳禘祫大祭过时犹追也】孔子曰嫁女之家三夜不息烛思相离也取妇之家三日不举乐思嗣亲也三月而庙见称来妇也择日而祭于祢成妇之义也【思相离则不能寝寐故不灭烛思嗣亲则不无感伤故不举乐此昏礼所以不贺也成昏而舅姑存者明日妇见舅姑若舅姑已殁则成昏三月乃见于庙祝辞告神曰某氏来妇来妇言来为妇也葢选择吉日而行此礼庙见祭祢即是一事非见庙之后更择日而祭也成妇之义者成盥馈之礼之义也　离取并去声见音现】曽子问曰女未庙见而死则如之何孔子曰不迁于祖不附于皇姑壻不杖不菲不次归葬于女氏之党示未成妇也【不迁于祖不迁柩而朝于壻之祖庙也不附于皇姑以未庙见故主不得祔姑之庙也壻齐衰期但不杖不草屦不别处哀次耳女之父母自降服大功　菲扶畏切】曽子问曰取女有吉日而女死如之何孔子曰壻齐衰而吊旣葬而除之夫死亦如之【若夫死女以斩衰往吊旣葬而除也　取去声】曽子问曰丧有二孤庙有二主礼与孔子曰天无二日土无二王尝禘郊社尊无二上未知其为礼也【二孤二主当时有之曽子疑其非礼故问夫子言天犹不得有二日土犹不得有二王尝禘郊社祭之重者各有所尊不可混并而祭之丧可得有二孤庙可得有二主乎非礼明矣与平声并去声】昔者齐桓公亟举兵作伪主以行及反藏诸祖庙庙有二主自桓公始也【师行而载迁庙之主于齐车示有所尊奉也旣作伪主又藏于庙是二主矣】丧之二孤则昔者卫灵公适鲁遭季桓子之丧卫君请吊哀公辞不得命公为主客入吊康子立于门右北面公揖让升自东阶西乡客升自西阶吊公拜兴哭康子拜稽颡于位有司弗辩也今之二孤自季康子之过也【国君吊邻国之臣尊卑不等卫君吊而哀公为主礼也礼大夫旣殡而君来吊主人门右北面哭拜稽颡今旣哀公为主主则拜賔康子但当哭踊而已乃拜而稽颡于位是二孤矣当时有司不能论而正之遂至循袭为常变礼之失由于康子上章言自桓公始此不言始而言过者孔子康子同时也灵公先桓子卒经讹为灵公实出公也】曽子问曰古者师行必以迁庙主行乎孔子曰天子巡守以迁庙主行载于齐车言必有尊也今也取七庙之主以行则失之矣【迁庙主谓新祧庙之主也齐车金路也又名曰公祢　守去声齐侧皆切】当七庙五庙无虚主虚主者惟天子崩诸侯薨与去其国与祫祭于祖为无主耳吾闻诸老曰天子崩国君薨则祝取羣庙之主而藏诸祖庙礼也卒哭成事而后主各反其庙【崩薧而羣主皆聚祖庙以丧三年不祭且象生者为凶事而聚集也　冯氏曰郑注老古夀考者之称石梁先生曰此老非作五千言者　音贪】君去其国太宰取羣庙之主以从礼也【去国而羣庙之主皆行不敢弃其先祖也从去声】祫祭于祖则祝迎四庙之主主出庙入庙必跸老
　　云【诸侯五庙祫祭则迎高曽祖祢入太祖之庙主出入而跸止行人不欲其渎也】曽子问曰古者师行无迁主则何主孔子曰主命问曰何谓也孔子曰天子诸侯将出必以币帛皮圭告于祖祢遂奉以出载于齐车以行每舍奠焉而后就舍反必告设奠卒敛币玉藏诸两阶之闲乃出葢贵命也【旣以币玉告于祖庙则奉此币玉犹奉祖宗之命也故曰主命每舍必奠神之也反则设奠以告而埋藏之不敢亵也】子游问曰丧慈母如母礼与孔子曰非礼也古者男子外有傅内有慈母君命所使教子也何服之有【妾之无子者养妾子之无母者谓之慈母然天子诸侯不为庶母服大夫妾子父在为其母大功士之妾子父在为其母期是与己母同也何服之有谓天子诸侯也故下文举国君之事证之　丧平声为去声】昔者鲁昭公少丧其母有慈母良及其死也公弗忍也欲丧之有司以闻曰古之礼慈母无服今也君为之服是逆古之礼而乱国法也若终行之则有司将书之以遗后世无乃不可乎公曰古者天子练冠以燕居公弗忍也遂练冠以丧慈母丧慈母自鲁昭公始也【良善也古者周以前也天子诸侯之庶子为天子诸侯者为其母缌春秋有以小君之礼服之者以子贵而伸也然必适小君没若适小君在则其母厌屈故练冠也此言练冠以燕居谓庶子之为王者为其母耳　少丧并去声下丧并如字为如字厌音压】曽子问曰诸侯旅见天子入门不得终礼废者几孔子曰四请问之曰大庙火日食后之丧雨霑服失容则废如诸侯皆在而日食则从天子救日各以其方色与其兵大庙火则从天子救火不以方色与兵【旅众也色衣之色也东方诸侯衣青南方诸侯衣赤余仿此东方用防南方矛西方弩北方楯中央鼔日食是隂侵阳故正五行之方色以厌胜之救火不闗此义也　见音现几如字大音泰厌音压】曽子问曰诸侯相见揖让入门不得终礼废者几孔子曰六请问之曰天子崩大庙火日食后夫人之丧雨霑服失容则废【大庙本国之大庙也夫人小君也】曽子问曰天子尝禘郊社五祀之祭簠簋旣陈天子崩后之丧如之何孔子曰废【尝禘宗庙之祭郊社天地之祭此言五祀而祭法言七祀先儒已言祭法不足据矣】曽子问曰当祭而日食大庙火其祭也如之何孔子曰接祭而已矣如牲至未杀则废【接捷也速疾之义此言宗庙之祭遇此变异则减略节文务在速毕无迎尸于奥及迎尸入坐等礼矣　坊本废上有曰字】天子崩未殡五祀之祭不行旣殡而祭其祭也尸入三饭不侑酳不酢而已矣自啓至于反哭五祀之祭不行已葬而祭祝毕献而已【天子诸侯之祭礼亡不可闻其详矣先儒以大夫士祭礼推之士祭尸九饭大夫祭尸十一饭则知诸侯十三饭天子十五饭也五祀外神不可以己私丧久废其祭若当祭之时而天子崩则止而不行俟殡讫乃祭然其礼则杀矣侑劝也尸入迎尸而入坐也三饭不侑者尸三饭告饱则止祝更不劝侑其食使满足当饭之数也酳食毕而以酒漱口也説见曲礼按特牲礼尸九饭毕主人酌酒酳尸尸饮卒爵酢主人主人受酢饮毕酌献祝祝饮毕主人又酌献佐食今云酳不酢者无酢主人以下等事也此是言殡后祭五祀之礼又言自啓殡往葬及葬毕反哭其间亦不祭五祀直待葬后乃祭其礼又不同葢葬后哀稍杀渐向吉故祝侑尸食至十五饭摄主酳尸尸饮卒爵而酢摄主摄主饮毕酌而献祝祝受而饮毕则止无献佐食以下之事故云祝毕献而已已止也　酳以刃切】曽子问曰诸侯之祭社稷俎豆旣陈闻天子崩后之丧君薨夫人之丧如之何孔子曰废自薨比至于殡自啓至于反哭奉帅天子【比及也曽子所问如此孔子曰废又言自薨至殡自啓至反哭皆帅循天子之礼者谓诸侯旣殡而祭社稷或五祀者亦如天子殡后祭五祀之礼也其葬后而祭社稷五祀者亦如天子葬后祭五祀之礼也　比音畀帅入声】曽子问曰大夫之祭鼎俎旣陈笾豆旣设不得成礼废者几孔子曰九请问之曰天子崩后之丧君薨夫人之丧君之大庙火日食三年之丧齐衰大功皆废外丧自齐衰以下行也其齐衰之祭也尸入三饭不侑酳不酢而已矣大功酢而已矣小功缌室中之事而已矣士之所以异者缌不祭所祭于死者无服则祭【此言大夫宗庙之祭外丧在大门之外也三饭不侑酳不酢説见上章大功酢而已者大功服轻祭礼稍备十一饭之后主人酌酒酳尸尸酢主人即止也室中之事者凡尸在室之奥祝在室中北厢南面佐食在室中戸西北面但主人主妇及賔献尸及祝佐食等三人毕则止也若平常之祭十一饭毕主人酳尸尸卒爵酢主人主人献祝及佐食毕次主妇献尸尸酢主妇主妇又献祝及佐食毕次賔长献尸尸得賔长献爵则止不举葢奠其爵于荐之左也待致爵之后尸乃举爵今以丧服杀礼故止于賔之献也士卑于大夫虽缌服亦不祭所祭于死者无服谓如妻之父母母之兄弟姊妹已虽有服而已所祭者与之无服则可祭也　今按致爵之礼賔献尸三爵而止尸止爵之后执事者为主人设席于户内主妇酌爵而致于主人主人拜受爵主妇拜送爵主人卒爵拜主妇答拜受爵以酌而酢执爵拜主人答拜主人降洗爵以酌而致于主妇主妇之席在房中南面主妇拜受爵主人西面答拜而更爵自酌以酢此所谓致爵也祭统曰酢必易爵详见特牲馈食礼】曽子问曰三年之丧吊乎孔子曰三年之丧练不羣立不旅行君子礼以饰情三年之丧而吊哭不亦虚乎【练小祥也旅众也羣立旅行言及他事则为忘哀况于吊乎先王因人情而制礼随其哀乐之情皆有以饰之苴衰绖杖为至痛饰也居重丧而吊哭于人哀彼则忘吾亲哀在亲则吊为矫伪矣非虚而何曽子旣闻夫子此言矣而檀弓篇乃记其以丧母之齐衰而往哭于子张得非好事者为之辞欤】曽子问曰大夫士有私丧可以除之矣而有君服焉其除之也如之何孔子曰有君丧服于身不敢私服又何除焉于是乎有过时而弗除也君之丧服除而后殷祭礼也【君重亲轻以义断恩也若君服在身忽遭亲丧则不敢为亲制服初死尚不得成服终可行除服之礼乎此所以虽过时而不除也殷祭盛祭也君服除乃得为亲行二祥之祭以伸孝心以其礼大故曰殷也假如此月除君服即次月行小祥之祭又次月行大祥之祭若亲丧小祥后方遭君丧则他时君服除后惟行大祥祭也然此皆谓适子主祭而居官者若庶子居官而行君服适子在家自依时行亲丧之礼他日庶子虽除君服无追祭矣】曽子问曰父母之丧弗除可乎孔子曰先王制礼过时弗举礼也非弗能勿除也患其过于制也故君子过时不祭礼也【曽子之意以为适子仕者除君服后犹得追祭二祥庻子仕者虽除君服不复追祭是终身不除父母之丧矣可乎孔子言先王制礼各有时节过时不复追举礼也今不追除服者不是不能除也患其逾越圣人之礼制也且如四时之祭当春祭时或以事故阻废至夏则惟行夏时之祭不复追补春祭矣故过时不祭礼之常也惟禘祫大事则不然】曽子问曰君薨旣殡而臣有父母之丧则如之何孔子曰归居于家有殷事则之君所朝夕否【殷盛之事谓朔望及荐新之奠也君有此事则往适君所朝夕则不往哭】曰君旣啓而臣有父母之丧则如之何孔子曰归哭而反送君【啓啓殡也归哭哭亲丧也反送君复往送君之葬也此二节皆对言君亲之丧若臣有父母之丧旣殡而后有君丧则归君所父母丧有殷事则来归家朝夕亦恒在君所也若父母之丧旣啓而有君之丧则亦往哭于君所而反送父母之葬也下文君未殡而臣有父母之丧亦与父母之丧未殡而有君丧互推之】曰君未殡而臣有父母之丧则如之何孔子曰归殡反于君所有殷事则归朝夕否大夫室老行事士则子孙行事大夫内子有殷事亦之君所朝夕否【室老家相之长也室老子孙行事者以大夫士在君所殷事之时或朝夕恒在君所则亲丧朝夕之奠有缺然奠不可废也大夫尊故使室老摄行其事士卑则子孙摄也内子卿大夫之适妻也为夫之君如为舅姑服齐衰故殷事亦之君所　为去声】贱不诔贵幼不诔长礼也唯天子称天以诔之诸侯相诔非礼也【诔之为言累也累举其平生实行为诔而定其諡以称之也称天以诔之者天子之尊无二惟天在其上故假天以称之也人君之事多称天不独诔也　长上声】曽子问曰君出疆以三年之戒以椑从君薨其入如之何孔子曰共殡服则子麻弁绖疏衰菲杖入自阙升自西阶如小敛则子免而从柩入自门升自阼阶君大夫士一节也【曽子问国君以事出疆必为三年之戒备恐未得即返也于是以亲身之棺随行虑或死于外也若死于外则入之礼如何孔子言于时大敛之后主人从柩而归则其国有司供主人殡时所着之服谓布深衣苴绖散带垂也此时主人从柩在路未成服惟着麻弁绖疏衰而藨屦且杖也麻弁布弁也布弁之上加环绖也柩入之时毁殡宫门西边墙而入其处空缺故谓之阙非门阙之阙也升自西阶者以柩从外来有似賔客故就客阶而升也如小敛而归则子首不麻弁身不疏衰惟首着免布身着布深衣也入自门升自阼阶者以亲未在棺犹以事生之礼事之也凡君与大夫及士之卒于外者其礼皆一等无异制故云一节也椑音擗从去声下同共音供菲扶畏切免音问】曽子问曰君之丧旣引闻父
　　母之丧如之何孔子曰遂旣封而归不俟子【遂遂送君柩也旣窆而归下棺而归也不俟子不待孝子返而已先返也　引去声封音窆】曽子问曰父母之丧旣引及涂闻君薨如之何孔子曰遂旣封改服而往【遂遂送亲柩也旣窆之后改服而往者杂记云非从柩与反哭无免于堩此时孝子首着免乃去免而括发徒跣布深衣而往不敢以私丧之服丧君也　从去声堩古邓切】曽子问曰宗子为士庶子为大夫其祭也如之何孔子曰以上牲祭于宗子之家祝曰孝子某为介子某荐其常事【士特牲大夫少牢上牲少牢也庶子旣为大夫当用上牲然必往就宗子家而祭者以庙在宗子家也孝子宗子也介子庶子也不曰庶而曰介者庶子卑贱之称介则副贰之义亦贵贵之道也荐其常事者荐其嵗之常事也　为介为去声少去声】若宗子有罪居于他国庶子为大夫其祭也祝曰孝子某使介子某执其常事摄主不厌祭不旅不假不绥祭不配【介子非当主祭者故谓之摄主其礼略于宗子者有五焉若以祭礼先后之次言之当云不配不绥祭不假不旅不厌祭今倒言之者旧説摄主非正故逆陈以见义亦或记者之误与今依次释之不配者祭礼初行尸未入之时祝告神曰孝孙某来日丁亥用荐嵗事于皇祖伯某以某妃配某氏如姜氏子氏之类今摄主不敢备礼但言荐嵗事于皇祖伯某不言以某妃配也不绥祭者绥字当从周礼作隋减毁之名也尸与主人俱有隋祭主人减黍稷牢肉而祭之于豆闲尸则取葅及黍稷肺而祭于豆闲所谓隋祭也今尸自隋祭主人是摄主故不隋祭也不假者假字当作嘏福庆之辞也尸十一饭讫主人酳尸尸酢主人毕命祝嘏于主人曰皇尸命工祝承致多福无疆于女孝孙来女孝孙使女受禄于天宜稼于田眉夀万年勿替引之主人再拜稽首今亦以避正主故不嘏也不旅不旅酬也详见前章不厌祭者厌是餍饫之义谓神之歆享也厌有隂有阳隂厌者迎尸之前祝酌奠讫为主人释辞于神勉其歆享此时在室奥阴静之处故云阴厌也阳厌者尸谡之后佐食彻尸之荐俎设于西北隅得户明白之处故曰阳厌制礼之意不知神之所在于彼乎于此乎皆庶几其享之而厌饫也此言不厌祭不为阳厌也以先后之次知之　绥虚规切见音现隋音灰女音汝为主为去声谡音速】布奠于賔賔奠而不举不归肉其辞于賔曰宗兄宗弟宗子在他国使某辞【主人酬賔之时賔在西厢东面主人布此奠爵于賔俎之北賔坐取此爵而奠于俎之南不举之以酬兄弟此即不旅之事若宗子主祭则凡助祭之賔各归之以俎肉今摄主故不归俎肉于賔也非但祭不备礼其将祭之初告賔之辞亦异曰宗兄宗弟宗子在他国不得亲祭故使某执其常事使某告也故云使某辞宗兄宗弟者于此摄主为兄或为弟也若尊卑不等或是祖父之列或是子孙之列则但谓之宗子矣】曽子问曰宗子去在他国庶子无爵而居者可以祭乎孔子曰祭哉请问其祭如之何孔子曰望墓而为坛以时祭若宗子死告于墓而后祭于家宗子死称名不言孝身没而已子游之徒有庶子祭者以此若义也今之祭者不首其义故诬于祭也【宗子无罪而去国则庙主随行矣若有罪去国庙虽存庶子卑贱无爵不得于庙行祭礼但当祭之时即望墓为坛以祭也若宗子死则庶子告于墓而后祭于其家亦不敢称孝子某但称子某而已又非有爵者称介子某之比也身没而已者庶子身死其子则庶子之适子祭祢之时可称孝也子游之门人有庶子祭者皆用此礼是顺古义也今世俗庶子之祭者不能先求古人制礼之义而率意行之秪见其诬罔而已】曽子问曰祭必有尸乎若厌祭亦可乎孔子曰祭成丧者必有尸尸必以孙孙幼则使人抱之无孙则取于同姓可也祭殇必厌葢弗成也祭成丧而无尸是殇之也【曽子之意疑立尸而祭无益死者故问祭时必合有尸乎若厌祭亦可乎葢祭初隂厌尸犹未入祭终而阳厌在尸旣起之后是厌祭无尸也孔子言成人威仪具备必有尸以象神之威仪所以祭成人之丧者必有尸也尸必以孙以昭穆之位同也取于同姓亦谓孙之等列也祭殇者不立尸而厌祭以其年幼少未能有成人之威仪不足可象故不立尸也若祭成人而无尸是以殇待之矣】孔子曰有隂厌有阳厌曽子问曰殇不祔祭何谓隂厌阳厌孔子曰宗子为殇而死庶子弗为后也其吉祭特牲祭殇不举无肵俎无酒不告利成是谓隂厌【孔子言祭殇之礼有厌于幽隂者有厌于阳明者葢适殇则隂厌于祭之始庶殇则阳厌于祭之终非兼之也曽子不悟其指乃问云祭殇之礼略而不备何以始末一祭之闲有此两厌也孔子言虽是宗子死在殇之年无为人父之道庶子不得代为之后其族人中有与之为兄弟者代之而主其祭之之礼其卒哭成事以后为吉祭祭殇本用特豚今亦从成人之礼用特牲者以其为宗子故也祭有尸则佐食举肺脊以授尸祭而食之今无尸故不举肺脊也凡尸食之余归之肵俎肵敬也主人敬尸而设此俎今无肵俎以无尸故也酒水也太古无酒之时以水行礼后王祭则设之重古道也今祭殇礼略故无酒也不告利成者利犹养也谓共养之礼已成也常祭主人事尸礼毕出立户外则祝东面告利成遂导尸以出今亦以无尸废此礼是谓隂厌云者以其在祖庙之奥隂暗之处厌之也　祔音备肵音祈共音供】凡殇与无后者祭于宗子之家当室之白尊于东房是谓阳厌【凡殇非宗子之殇也无后者谓庶子之无子孙者也此二者若是宗子大功内亲则于宗子家祖庙祭之必当室中西北隅得户之明白处其尊则设于东房是谓阳厌也】曽子问曰葬引至于堩日有食之则有变乎且不乎孔子曰昔者吾从老助葬于巷党及堩日有食之老曰丘止柩就道右止哭以听变旣明反而后行曰礼也反葬而丘问之曰夫柩不可以反者也日有食之不知其已之迟数则岂如行哉老曰诸侯朝天子见日而行逮日而舍奠大夫使见日而行逮日而舍夫柩不蚤出不莫宿见星而行者唯罪人与奔父母之丧者乎日有食之安知其不见星也且君子行礼不以人之亲痁患吾闻诸老耼云【堩道也有变变常礼乎且不乎不变常礼乎柩北向而出道右则道之东也听变听日食之变动也明反日光复常也舍奠晚止舍而设奠于行主也安知其不见星谓日食旣而星见则昏暗中恐有奸慝也痁病也不以人之亲痁患谓不可使人之亲病于危亡之患也　堩古邓切不音否数音速舍如字去声使去声莫音暮痁尸占切】曽子问曰为君使而卒于舍礼曰公馆复私馆不复凡所使之国有司所授舍则公馆已何谓私馆不复也孔子曰善乎问之也自卿大夫士之家曰私馆公馆与公所为曰公馆公馆复此之谓也【复死而招魂复魄也公馆公家所造之馆也与及也公所为谓公所命停客之处即是卿大夫之馆但有公命故谓之公馆也一説公所为谓君所作离宫别馆也为君为去声使去声】曽子问曰下殇土周葬于园遂舆机而往
　　涂迩故也今墓逺则其葬也如之何【八嵗至十一为下殇土周堲周也説见檀弓成人则葬于墓此葬于园圃之中舆犹抗也机者舆尸之具木为之状如牀而无脚以绳横直维系之抗举而往堲周之所棺敛而葬之涂近故也曽子言今世礼变皆棺敛下殇于家而葬之于墓则涂逺矣其葬也如之何问旣不用舆机则当用人举棺以往乎为当用车载棺而往乎然此谓大夫之下殇及士庶人之中下殇耳若大夫之适长殇中殇有遣车者亦不舆机而葬也】孔子曰吾闻诸老曰昔者史佚有子而死下殇也墓逺召公谓之曰何以不棺敛于宫中史佚曰吾敢乎哉召公言于周公周公曰岂不可史佚行之下殇用棺衣棺自史佚始也【史佚周初良史也墓逺不葬于园也言于周公言犹问也周公曰岂不可者谓何为不可也召公述周公之言告佚佚于是用棺衣而棺敛于宫中是此礼之变始于史佚也旧注以岂为句者非　召音邵棺敛并去声衣棺之棺同】曽子问曰卿大夫将为尸于公受宿矣而有齐衰内丧则如之何孔子曰出舍于公馆以待事礼也【受宿受君命而宿齐戒也齐衰内丧大门内齐衰服之丧也待事待祭事毕然后归哭也】孔子曰尸弁冕而出卿大夫士皆下之尸必式必有前驱【尸服死者之上服今为君尸而弁冕者弁士之爵弁也以君之先世或有为大夫士者故尸亦当弁或冕也出而卿大夫士遇之则下车尸式以答之必有前驱者尸出则先驱辟开行人也　辟音辟】子夏问曰三年之丧卒哭金革之事无辟也者礼与初有司与孔子曰夏后氏三年之丧旣殡而致事殷人旣葬而致事记曰君子不夺人之亲亦不可夺亲也此之谓乎【无辟谓君使则行无敢辞辟也此礼当然欤抑当初有司逼遣之欤夏之礼亲丧旣殡即致还其事于君殷礼则葬后乃致其事君子指人君也臣遭父母之丧而君许其致事是不夺人丧亲之心也虽君有命而不忍违离丧次是不可夺其丧亲之孝也　辟音避与平声】子夏曰金革之事无辟也者非与孔子曰吾闻诸老曰昔者鲁公伯禽有为为之也今以三年之丧从其利者吾弗知也【鲁公卒哭而从金革之事以徐戎之难东郊不开不得已而征之是有为为之也今人居三年之丧而用兵以逐攻取之利者吾不知其为何礼也葢甚非之之辞一説利为例言无故而以三年之丧从伯禽之例以用兵者甚非也　上为去声】
　　文王世子第八
　　文王之为世子朝于王季日三鸡初鸣而衣服至于寝门外问内竖之御者曰今日安否何如内竖曰安文王乃喜及日中又至亦如之及莫又至亦如之【内竖内庭之小臣御是直日者世子朝父母惟朝夕二礼今文王日三圣人过人之行也　朝音潮衣去声竖音树莫音暮朝夕朝如字行去声】其有不安节则内竖以告文王文王色忧行不能正履王季复膳然后亦复初食上必在视寒暖之节食下问所膳命膳宰曰末有原应曰诺然后退【不安节谓有疾不能循其起居饮食之常时也食上进膳于亲也在察也食下食毕而彻也问所膳问所食之多寡也末犹勿也原再也谓所食之余不可再进也　上上声应去声】武王帅而行之不敢有加焉文王有疾武王不説冠带而养文王一饭亦一饭文王再饭亦再饭旬有二日乃闲【不敢有加不可逾越父之所行也　疏曰病重之时病恒在身无少闲空隙病今旣损不恒在身其闲有空隙故谓病瘳为闲也　帅音率説音脱养去声饭上声空去声】文王谓武王曰女何梦矣武王对曰梦帝与我九龄文王曰女以为何也武王曰西方有九国焉君王其终抚诸文王曰非也古者谓年龄齿亦龄也我百尔九十吾与尔三焉文王九十七乃终武王九十三而终【文王疾瘳之后武王乃得安寝故问其何梦武王对云梦天帝言与我九龄龄字从齿齿之异名也故言年龄又言年齿其义一也大戴礼云男八月生齿八嵗而龀齿是人夀之数也然数之脩短禀气于有生之初文王虽爱其子岂能减己之年而益之哉好事者为之辞而不究其理读记者信其説而莫之敢议也　女音汝龀初谨切】成王幼不能涖阼周公相践阼而治抗世子法于伯禽欲令成王之知父子君臣长幼之道也成王有过则挞伯禽所以示成王世子之道也文王之为世子也【石梁王氏曰文王之为世子也一句衍文　刘氏曰成王幼弱虽已涖阼为天子而未能行涖阼之事书曰小子同未在位亦言其虽已在位与未在位同也故周公以冢宰摄政相助成王践履其临阼之事而治天下以幼年即尊位而不知父子君臣长幼之道何以治天下哉故周公举世子事君亲长上之法以教伯禽使日夕与成王游处俾其有所视效也其或成王出入起居之闲有愆于礼法者则挞伯禽以责其不能尽事君之道所以警戒成王而示之以为世子之道也然伯禽所行即文王所行世子之道文王所行乃诸侯世子之礼故曰文王之为世子也言伯禽所行非王世子之礼也　相去声令平声】凡学世子及学士必时春夏学干戈秋冬学羽籥皆于东序【学教也士即王制所谓司徒论俊选而升于学之士也必时四时各有所教也干盾也捍兵难之器戈句子防也羽翟雉之羽也籥笛之属也四物皆舞者所执干戈为武舞故于阳气发动之时教之示有事也羽籥为文舞故于隂气凝寂之时教之示安静也东序大学也　四学字皆音效于学大学如字难去声句音勾大音泰】小乐正学干大胥赞之籥师学戈籥师丞赞之胥鼓南【四人皆乐官之属赞相助之也胥即大胥也南南夷之乐也东夷之乐曰昧南夷之乐曰南西夷之乐曰朱离北夷之乐曰禁明堂位又云任南蛮之乐也周礼旄人教国子南夷乐之时大胥则击鼓以节其音曲故云胥鼓南也先王作乐至矣盛矣而犹以逺方蛮夷之乐教人者所以示与图之无外异类之咸賔奏之宗庙之中侈其盛也独举南乐则余三方皆教习可知　二学字皆音效相去声】春诵夏大师诏之瞽宗秋学礼执礼者诏之冬读书典书者诏之礼在瞽宗书在上庠【诵口诵歌乐之篇章也以琴瑟播被诗章之音节也皆太师诏教之瞽宗殷学名上庠虞学名周有天下兼立虞夏殷周之学也　大音泰学如字】凡祭与养老乞言合语之礼皆小乐正诏之于东序【祭是一事养老乞言是一事合语是一事故以凡言之养老乞言谓行养老之礼之时因乞善言之可行者于此老人也合语谓祭及养老与乡射乡饮大射燕射之礼至旅酬之时皆得言説先王之法合会义理而相告语也其闲各有威仪容节皆须小乐正诏教之于东序之中】大乐正学舞干戚语説命乞言皆大乐正授数大司成论説在东序【戚斧也大乐正教世子及士以舞干戚之容节及合语之説与乞言之礼此三者皆大乐正授之以篇章之数于是大司成之官于东序而论説此受教者义理之浅深才能之优劣也　学音效説如字】凡侍坐于大司成者逺近闲三席可以问终则负墙列事未尽不问【席广三尺三寸三分寸之一三席所谓函丈也相对逺近如此取其便于咨问问终则却就后席背负墙壁而坐以避后来问事之人其问事之时尊者有教而已犹未达则必待其言尽然后更问若陈列未竞则不敢先问以参错尊者之言也　闲平声】凡学春官释奠于其先师秋冬亦如之【官掌教诗书礼乐之官也若春诵夏则太师释奠教干戈则小乐正及乐师释奠也秋学礼冬读书则其官亦如之释奠者但奠置所祭之物而已无尸无食饮酬酢等事所以若此者以其主于行礼非报功也先师谓前代明习此事之师也】凡始立学者必释奠于先圣先师及行事必以币【诸侯初受封天子命之教于是立学所谓始立学也立学事重故释奠于先圣先师四时之教常事耳故惟释奠于先师而不及先圣也行事谓行释奠之事必以币必奠币为礼也始立学而行释奠之礼则用币四时常奠不用币也】凡释奠者必有合也有国故则否凡大合乐必遂养老【凡行释奠之礼必有合乐之事若国有凶丧之故则虽释奠不合乐也常事合乐不行养老之礼惟大合乐之时人君视学必养老也旧説合者谓若本国无先圣先师则合祭邻国之先圣先师本国故有先圣先师如鲁有孔顔之类则不合祭邻国之先圣先师也未知是否】凡语于郊者必取贤敛才焉或以徳进或以事举或以言曲艺皆誓之以待又语三而一有焉乃进其等以其序谓之郊人逺之于成均以及取爵于上尊也【语于郊者论辨学士才能于郊学之中也有贤徳者则录取之有才能者则收敛之道徳为先事功次之言语又次之曲艺一曲之艺小小技能若医卜之属誓戒谨也学士中或无徳无事无言之可取而有此曲艺之人欲投试考课者皆却之使退而谨习所能以待后次再语之时乃考评之也三而一有者谓此曲艺之人举説三事而一事有可善者乃进其等即于其同等之中拔而升进之也然犹必使之于同軰中以所能高下为次序使不混其优劣也如此之人但止目之曰郊人非俊选之比也以非士类故疎逺之成均五帝大学之名天子设四代之学上尊堂上之酒尊也若天子饮酒于成均之学宫此郊人虽贱亦得取爵于堂上之尊以相旅劝焉所以荣之也人字之字均字皆句絶　逺去声大音泰】始立学者旣兴器用币然后释菜不舞不授器乃退傧于东序一献无介语可也教世子【立学之初未有礼乐之器及其制作之成涂衅旣毕即用币于先圣先师以告此器之成继又释菜以告此器之将用也凡祭祀用乐舞者则授舞者以所执之器如干戈羽籥之类今此释菜礼轻旣不用舞故不授舞器也诸侯有功徳者亦得立异代之学东序夏制也与虞庠相对东序在东虞庠在西乃退傧于东序者谓释菜在虞庠之中礼毕乃从虞庠而退傧礼其賔于东序之中其礼旣杀惟行一献无介无语于礼亦可也此以上虽不专是教世子之事然以教世子为主故以此句总结上文　石梁王氏曰三字亦衍文　兴音衅杀去声】凡三王教世子必以礼乐乐所以脩内也礼所以脩外也礼乐交错于中发形于外是故其成也怿恭敬而温文【脩内者消融其邪慝之蕴脩外者陶成其恭肃之仪礼之脩达于中乐之脩达于外所谓交错于中也有诸中必形诸外故其成也怿此怿字与鲁论不亦説乎之説相似旣有恭敬之实徳又有温润文雅之气象礼乐之教大矣　説音悦】立太傅少傅以养之欲其知父子君臣之道也太傅审父子君臣之道以示之少傅奉世子以观太傅之徳行而审喻之太傅在前少傅在后入则有保出则有师是以教喻而徳成也师也者教之以事而喻诸徳者也保也者慎其身以辅翼之而归诸道者也记曰虞夏商周有师保有疑丞设四辅及三公不必备唯其人语使能也【养者长而成之之谓审喻详审言之使通晓也前后以行步言出入以居处言慎其身使之谨守其身也师保疑丞四辅也一説前疑后丞左辅右弼为四辅四辅与三公不必其全备惟择其可称职者惟其人以上皆记文语言也语使能也一句是记者释之之辞　朱子曰师保疑丞疑字晓不得想止是有疑即问他之意　少行并去声】君子曰徳徳成而教尊教尊而官正官正而国治君之谓也【君子曰徳此徳是指世子之徳世子之徳有成则教道尊严而无敢慢易者故凡居官守者皆以正自处官正而国治世子为君之谓也】仲尼曰昔者周公摄政践阼而治抗世子法于伯禽所以善成王也闻之曰为人臣者杀其身有益于君则为之况于其身以善其君乎周公优为之【前言周公相践阼而治此缺相字而下文又有周公践阼之言皆记者之失也以世子之法教世子直道也今举世子法于伯禽而教成王是迂曲其事也人臣杀身为国犹尚为之今周公不过迂曲其身之所行以成君之善宜乎优为之也　刘氏曰书蔡仲之命曰惟周公位冢宰正百工此言摄政践阼而治是以冢宰摄行践阼之政非谓摄居天子之位也孔子言周公举世子法于伯禽者非自教其子葢示法以善成王也吾闻古人言为人臣者杀身而有益于君犹且为之况止迂其身以善其君乎此大人正己而物正之事周公大圣人也故优为之　于读作迂为国为去声】是故知为人子然后可以为人父知为人臣然后可以为人君知事人然后能使人成王幼不能涖阼以为世子则无为也是故抗世子法于伯禽使之与成王居欲令成王之知父子君臣长幼之义也君之于世子也亲则父也尊则君也有父之亲有君之尊然后兼天下而有之是故养世子不可不慎也【武王旣崩则成王无父虽年幼未知君道若以之为世子则无为子之处矣故云以为世子则无为也君于世子以亲言则是父以尊言则是君能尽君父之道以教其子然后可以保有天下之大不然则他日为子者不克负荷矣可不慎乎　令平声荷上声】行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义也其三曰将君我而与我齿让何也曰长长也然而众知长幼之节矣故父在斯为子君在斯谓之臣居子与臣之节所以尊君亲亲也故学之为父子焉学之为君臣焉学之为长幼焉父子君臣长幼之道得而国治语曰乐正司业父师司成一有元良万国以贞世子之谓也【一物一事也与国人齿让之一事也三善谓众人知父子君臣长幼之道也君我君临乎我也世子与同学之人让齿其不知礼者见之而疑其知礼者从而晓之曰父在之时常执谦卑不敢居人之前其礼当如此也如此而众知父子之道矣其二其三皆此意学之教之也语古语也乐正主世子诗书之业父师主于成就其徳行一有书作一人谓世子也世子有大善则万邦皆正矣　长并上声学并音效行去声】周公践阼【石梁王氏曰此当为衍文　刘氏曰此四字説者以下文更端故着此以结上文周公相践阼之事然因其缺一相字遂啓明堂位周公践天子位之説其后驯致新莽居摄篡汉之祸实此语基之　更平声】庶子之正于公族者教之以孝弟睦友子爱明父子之义长幼之序【庶子司马之属官正于公族为正于公族也周礼庶子掌国子之倅倅副贰也国子是公卿大夫士之子则贰其父者也　弟音悌倅音卒士卒之卒同音】其朝于公内朝则东面北上臣有贵者以齿【内朝路寝之庭也言公族之人若朝见于公之内朝则立于西方而面向东尊者在北以次而南然旣均为同姓之臣则一以昭穆之长幼为序父兄虽贱必居上子弟虽贵必处下也朝音潮见音现】其在外朝则以官司士为之【外朝路寝门外之朝也若公族朝见于外朝与异姓之臣杂列则以官之高卑为次序不序年齿也司士亦司马之属主为朝见之位次者】其在宗庙之中则如外朝之位宗人授事以爵以官【宗人之官掌礼及宗庙中授百官以职事者以爵随其爵之尊卑贵者在前贱者在后也以官随其官之职掌使各供其事也】其登馂献受爵则以上嗣【登自堂下而升堂上也馂食尸之余也尸出宗人使嗣子及长兄弟升堂相对而馂也以特牲礼次序言之先时祝酌爵觯奠于铏南俟主人献内兄弟毕长兄弟及众賔长为加爵之后宗人使嗣子饮铏南之奠爵嗣子盥而入拜尸执此奠爵嗣子进受复位而拜尸答拜嗣子饮毕拜尸尸又答拜所谓受爵也嗣子又举所奠爵洗而酌之以入献尸尸拜而受嗣子答拜所谓献也无算爵之后礼毕尸出乃馂此三事者受爵在先献次之馂最在后今言馂献受爵以重在馂故逆言之欤上嗣适子之长者为最上也此谓士礼大夫之嗣无此礼者避君也故少牢礼无嗣子举奠之文】庶子治之虽有三命不逾父兄【庶子治公族朝内朝之礼虽有三命之贵而其位次不敢逾越无爵之父兄而居其上即上章所言臣有贵者以齿也　疏曰若非内朝其余防聚则一命齿于乡里谓一命尚毕若与乡里长宿燕食则犹计年也再命齿于父族谓再命渐尊不复与乡里计年唯官高在上但父族为重犹计年为列也三命不齿谓三命大贵则亦不复与父族计年燕防则别席独坐在賔之东矣】其公大事则以其丧服之精麤为序虽于公族之丧亦如之以次主人【此谓君丧而庶子治其礼事大事丧事也臣为君皆斩衰然衰制虽同而升数之多寡则各依本亲庶子序列位次则辨其本服之精麤使衰麤者在前衰精者在后非但公丧如此公族之内有相为服者亦然葢亦是庶子序其精麤先后之次也以次主人者谓虽有庶长父兄尊于主人亦必次于主人之下使主人在上为丧主也】若公与族燕则异姓为賔膳宰为主人公与父兄齿族食世降一等【公与族人燕食亦庶子掌其礼族人虽众其初一人之身也岂可以賔客之道外之故以异姓一人为賔而使膳宰为主与之抗礼酬酢君尊而賔不敢敌也君虽尊而与父兄列位序尊卑之齿者笃亲亲之道也族食与族人燕食也世降一等谓族人旣有亲疏则燕食亦随世降杀也　疏曰假令本是齐衰一年四会食若大功则一年三防食小功则一年再防食缌麻则一年一防食是世降一等也】其在军则守于公祢【祢当读作祧公祢谓迁主载在齐车随公出行者也庶子官旣从在军故守卫此齐车之行主也　齐音斋】公若有出疆之政庶子以公族之无事者守于公宫正室守大庙诸父守贵宫贵室诸子诸孙守下宫下室【上章专言岀军则此岀疆之政葢朝觐会同之事也无事者谓不从行及无职守之人也公宫总言公之宗庙宫室也正室公族之为卿大夫士者之适子也大庙太祖之庙也诸父公之伯父叔父也宫以庙言室以居言贵宫尊庙也贵室路寝也下宫下室则是亲庙与燕寝也　大音泰】五庙之孙祖庙未毁虽为庶人冠取妻必告死必赴练祥则告【诸侯五庙始封之君为太祖百世不迁此下亲尽则递迁此言五庙之孙是始封之君即五世祖故云祖庙未毁未毁未递迁也此孙虽无禄仕然冠昏必告于君死必赴练祥之祭必告者以其亲未尽也　冠取并去声】族之相为也宜吊不吊宜免不免有司罚之至于赗赙承含皆有正焉【四世而缌服之穷也五世亲尽袒免而已袒免説见前篇六世以往吊而已矣当吊而不吊当免而不免皆为废礼故有司者罚之所以肃礼教也赠以车马赙以货财含以珠玉襚以衣服四者总谓之赠随其亲疎各有正礼庶子官治之有司即庶子也　为去声免音问承读作赠含去声】公族其有死罪则磬于甸人其刑罪则纤剸亦告于甸人公族无宫刑【磬悬缢杀之也左传室如县磬皇氏曰如县乐器之磬也甸人掌郊野之官为之隐故不于市朝其刑罪之当纤刺剸割之时亦鞠读刑法之书于甸人之官也汉书每云鞠狱鞠尽也推审罪状令无余蕴然后读其所犯罪状之书而刑之无官刑者不絶其类也　纤音箴剸之兖切告音鞠县平声为去声令平声】狱成有司谳于公其死罪则曰某之罪在大辟其刑罪则曰某之罪在小辟公曰宥之有司又曰在辟公又曰宥之有司又曰在辟及三宥不对走出致刑于甸人公又使人追之曰虽然必赦之有司对曰无及也反命于公公素服不举为之变如其伦之丧无服亲哭之【狱成谓所犯之事讯问已得情实也谳议刑也杀牲盛馔曰举素服不举为之变其常礼是悯恻也如其亲疎之伦而不为吊服者以不亲往故也但居外不聴乐及赙赠之类仍依亲疎之等耳亲哭之者为位于异姓之庙而素服以哭之也天子诸侯絶旁亲故知此言无服是不为吊服　谳鱼列切辟婢亦切为去声】公族朝于内朝内亲也虽有贵者以齿明父子也外朝以官体异姓也宗庙之中以爵为位崇徳也宗人授事以官尊贤也登馂受爵以上嗣尊祖之道也丧纪以服之轻重为序不夺人亲也公与族燕则以齿而孝弟之道逹矣其族食世降一等亲亲之杀也战则守于公祢孝爱之深也正室守大庙尊宗室而君臣之道着矣诸父诸兄守贵室子弟守下室而让道达矣【此以下覆解前章庶子正公族以下诸事内亲谓亲之故进之于内也明父子昭穆不可紊也体异姓体貌异姓之臣也崇徳徳之尊者爵必尊也尊贤惟贤者能任事也上嗣继祖者也故为尊祖之道服之轻重本于属之亲疎亲疎之伦不可易夺也燕食主于亲亲以齿相序所以达孝弟之道也亲亲施于生者宜有降杀之等孝爱施于死者宜有深逺之思君臣之道以轻重言让道则以贵贱言也　孝弟弟音悌杀去声祢音祧大音泰】五庙之孙祖庙未毁虽及庶人冠取妻必告死必赴不忘亲也亲未絶而列于庶人贱无能也敬吊临赙赗睦友之道也古者庶子之官治而邦国有伦邦国有伦而众乡方矣【人君任官本无亲疎之间顾贤否何如耳亲尽而贤亦必仕之今亲未尽而已在庶人之列是以其无能故贱之也族人有丧君必敬谨其吊临赙赗之礼者是皆和睦友爱族人之道也乡方所向之方谓皆知趋礼教也　临如字乡去声】公族之罪虽亲不以犯有司正术也所以体百姓也刑于隐者不与国人虑兄弟也弗吊弗为服哭于异姓之庙为忝祖逺之也素服居外不听乐私丧之也骨肉之亲无絶也公族无宫刑不翦其类也【正术犹言常法也公族之有罪者虽是君之亲然亦必在五刑之例而不赦者是不以私亲而干犯有司之正法也所以然者以立法无二制当与百姓一体断决也与犹许也刑于甸师隐僻之处者是不许国人见而谋度吾兄弟之过恶也刑己当罪而犹私丧之者以骨肉之亲虽陷刑戮无断絶之理也受宫刑者絶生理故谓之腐刑如木之朽腐无发生也此刑不及公族不忍翦絶其生生之类耳　为忝为去声逺去声断决断丁玩切度入声当去声断絶断徒管切】天子视学大昕鼓征所以警众也众至然后天子至乃命有司行事兴秩节祭先师先圣焉有司卒事反命【天子视学之日初明之时学中击鼓以征召学士葢警动众聴使早至也凡物以初为大末为小故以大昕为初明也有司教诗书礼乐之官也兴举秩常节礼也卒事反命谓释奠事毕复命于天子也　昕音欣】始之养也适东序释奠于先老遂设三老五更羣老之席位焉【天子视学在虞庠之中事毕反国明日乃之东序而养老始谓始初立学之时也若非始立学则无释奠先老之礼先老先世之为三老五更者也三老五更各一人羣老无定数蔡邕曰更当为叟三老三人五更五人未知是否然皆年老更事致仕者旧説取象三辰五星更平声】适馔省醴养老之珍具遂发咏焉退脩之以孝养也【设席位毕天子亲至陈馔之处省视醴酒及养老珍羞之具省具毕出迎三老五更将入门遂作乐声发其歌咏以延进之老更旣入即西阶下之位天子乃退而酌醴以献之是脩行孝养之道也　适如字省息井切孝养养去声】反登歌清庙旣歌而语以成之也言父子君臣长幼之道合徳音之致礼之大者也【反反席也老更受献毕皆立于西阶下东面今皆反升就席乃使乐工登堂歌清庙之诗以乐之歌毕至旅酬时谈説善道以成就天子养老之礼也其所言説者皆是讲明父子君臣长幼之道理集合清庙诗中所咏文王道徳之音声皆徳之极致礼之大者也】下管象舞大武大合众以事达有神兴有徳也正君臣之位贵贱之等焉而上下之义行矣【下管象者堂下以管奏象舞之曲也舞大武者庭中舞大武之舞也象是文王之舞周颂维清乃象舞之乐歌武则大武之乐歌也武颂言胜殷遏刘维清不言征伐则象舞决非武舞矣注疏以文王武王之舞皆名为象维清象舞为文王下管象为武王其意葢谓清庙与管象若皆为文王不应有上下之别殊不知古乐歌者在上匏竹在下凡以人歌者皆曰升歌亦曰登歌以管奏者皆曰下管周礼大师帅瞽登歌下管奉乐器书言下管鼗鼓是也清庙以人歌之自宜升象以管奏之自宜下凡乐皆有堂上堂下之奏也此严氏之説足以正旧説之非故今从之大合众以事谓大会众学士以行此养老之事而乐之所感足以通达神明兴起徳性也一説周道之四达以有神明相之周家之兴起以世世脩徳皆可于乐中见之上言父子君臣长幼之道此言正君臣之位贵贱之等而上下之义行则先王养老之礼岂苟为虚文而已哉　别必列切大音泰帅入声相去声】有司告以乐阕王乃命公侯伯子男及羣吏曰反养老幼于东序终之以仁也【阕终也此时畿内之诸侯及乡遂之吏皆与礼席天子使其反国各行养老之礼是天子之仁恩始于一处而终皆徧及也　冯氏曰石梁先生于此经涂去幼字今按疏有其义而郑注无养幼之文疑是讹本攘入一字】是故圣人之记事也虑之以大爱之以敬行之以礼脩之以孝养纪之以义终之以仁是故古之人一举事而众皆知其徳之备也古之君子举大事必慎其终始而众安得不喻焉兑命曰念终始典于学【虞夏商周皆有养老之礼后王养老亦皆记序前代之事也人道莫大于孝弟虑之以大者谓谋虑此孝弟之大道而推行之也爱敬省具之事行礼亲迎肃之也孝养献醴也纪义旣歌而语也终仁令侯国行之也一事之中人皆知其众徳之全备者以其慎终如始也如此则众安得不喻晓乎养老之礼行于学又因终始之义故引説命以结之也　养去声兑音悦令平声説音悦】世子之记曰朝夕至于大寝之门外问于内竖曰今日安否何如内竖曰今日安世子乃有喜色其有不安节则内竖以告世子世子色忧不满容内竖言复初然后亦复初【世子之记古者教世子之礼篇也不满容不能充其仪观之美也此节约言之以见文王武王为世子之异于常人也文王朝王季日三此朝夕而已文王行不能正履此色忧而已　石梁王氏曰古世子之礼亡此余其记之一节小戴以附篇末　观去声】朝夕之食上世子必在视寒暖之节食下问所膳羞必知所进以命膳宰然后退若内竖言疾则世子亲齐而养【羞品味也必知所进必知亲所食也命膳宰即篇首所命之言也养疾者衣齐之服即齐时所着冠缁布衣裳则贵贱异制谓之端服也　上上声齐侧皆切养去声】膳宰之馔必敬视之疾之药必亲尝之尝馔善则世子亦能食尝馔寡世子亦不能饱以至于复初然后亦复初【善犹多也不能饱以视武王之亦一亦再又异矣此篇首言文王武王为世子之事故篇终举记之言以终之云】
　　礼运第九
　　【此篇记帝王礼乐之因革及阴阳造化流通之理疑出于子游门人之所记闲有格言而篇首大同小康之説则非夫子之言也　闲去声】
　　昔者仲尼与于蜡賔事毕出游于观之上喟然而叹仲尼之叹葢叹鲁也言偃在侧曰君子何叹孔子曰大道之行也与三代之英丘未之逮也而有志焉【蜡礼详见郊特牲篇孔子在鲁与为鲁国蜡祭之賔毕事而游息于观上观门阙也两观在门之两旁悬国家典章之言于上以示人也喟然叹声也所以叹鲁者或祭事之失礼或因睹旧章而思古也言偃孔子弟子子游也问所以叹之故夫子言我思古昔大道之行于天下与夫三代英贤之臣所以得时行道之盛我今虽未得及见此世之盛而有志于三代英贤之所为也此亦梦见周公之意　石梁王氏曰以五帝之世为大同以禹汤文武成王周公为小康有老氏意而注又引以实之且谓礼为忠信之薄皆非儒者语所谓孔子曰记者为之辞也　与去声蜡音乍观去声喟去媿切】大道之行也天下为公选贤与能讲信脩睦故人不独亲其亲不独子其子使老有所终壮有所用幼有所长矜寡孤独废疾者皆有所养男有分女有归货恶其弃于地也不必藏于己力恶其不出于身也不必为己是故谋闭而不兴盗窃乱贼而不作故外户而不闭是谓大同【天下为公言不以天下之大私其子孙而与天下之贤圣公共之如尧授舜舜授禹但有贤能可选即授之矣当时之人所讲习者诚信所脩为者和睦是以亲其亲以及人之亲子其子以及人之子使老者壮者幼者各得其所困穷之民无不有以养之男则各有士农工商之职分女则得归于良奥之家货财民生所资以为用者若弃捐于地而不以时收贮则废坏而无用所以恶其弃于地也今但得有能收贮以资世用者足矣不必其善利而私藏于己也世闲之事未有不劳力而能成者但人情多诈共事则欲逸己而劳人不肯尽力此所以恶其不出于身也今但得各竭其力以共成天下之事足矣不必其用力而独营己事也风俗如此是以奸邪之谋闭塞而不兴盗窃乱贼之事絶灭而不起暮夜无虞外户可以不闭岂非公道大同之世乎一説外戸者户设于外而闭之向内也　选去声矜音鳏分扶问切恶去声为己为去声】今大道旣隐天下为家各亲其亲各子其子货力为己大人世及以为礼城郭沟池以为固礼义以为纪以正君臣以笃父子以睦兄弟以和夫妇以设制度以立田里以贤勇知以功为己故谋用是作而兵由此起禹汤文武成王周公由此其选也此六君子者未有不谨于礼者也以着其义以考其信着有过刑仁讲让示民有常如有不由此者在埶者去众以为殃是谓小康【天下为家以天下为私家之物而传子孙也大人天子诸侯也父子相传为世兄弟相传为及纪纲纪也贤勇知以勇知为贤也涿鹿之战有苖之征兵非由后王起也谓兵由此起举汤武之事言之耳着明也考成也刑仁谓法则仁爱之道讲让讲説逊让之道示民有常言六君子谨礼而行着义以下五事示民为常法也在势居王者之势位也言为天下之君而不以礼行此五事则天下之人以为殃民之主而共废黜之也此谓小小安康之世不如大道大同之世也　陈氏曰礼家谓太上之世贵徳其次务施报往来故言大道为公之世不规规于礼礼乃道徳之衰忠信之薄大约出于老荘之见非先圣格言也　为己为去声知去声埶音势去上声施去声】言偃复问曰如此乎礼之急也孔子曰夫礼先王以承天之道以治人之情故失之者死得之者生诗曰相鼠有体人而无礼人而无礼胡不遄死是故夫礼必本于天殽于地列于鬼神达于丧祭射御冠昏朝聘故圣人以礼示之故天下国家可得而正也【礼本于天天理之节文也殽效也效于地者效山泽髙卑之势为上下之等也后章殽以降命以下乃详言之列于鬼神礼有五经莫重于祭也丧祭以下八事人事之仪则也　复扶又切治平声相去声殽音效冠去声朝音潮】言偃复问曰夫子之极言礼也可得而闻与孔子曰我欲观夏道是故之而不足征也吾得夏时焉我欲观殷道是故之宋而不足征也吾得坤干焉坤干之义夏时之等吾以是观之【夏之后宋殷之后征证也孔子言我欲观考夏殷之道故适二国而求之意其先代旧典故家遗俗犹有存者乃皆无可征騐者仅于得夏时之书于宋得坤干之易耳夏时或谓即今夏小正坤干谓归藏商易首坤次干也所谓坤干之义理夏时之等列吾但以此二书观之而已二代治天下之道岂可悉得而闻乎论语曰文献不足故也　石梁王氏曰以坤干合周礼之归藏且有鲁论所不言者恐汉儒依仿为之诚如其説则夏小正之书与坤干何足以证礼注训征为成尤非近儒有反引此以解鲁论者谬甚中庸亦无是説大槩此段仿鲁论为之者】夫礼之初始诸饮食其燔黍捭豚污尊而抔饮蒉桴而土鼓犹若可以致其敬于鬼神【燔黍以黍米加于烧石之上燔之使熟也捭豚擘析豚肉加于烧石之上而熟之也污尊掘地为污坎以盛水也抔饮以手掬而饮之也蒉桴抟土块为击鼓之椎也土鼓筑土为鼓也上古人心无伪虽简陋如此亦自可以致敬于鬼神也　捭音百污乌花切抔音掊桴音浮盛平声】及其死也升屋而号告曰臯某复然后饭腥而苴孰故天望而地藏也体魄则降知气在上故死者北首生者南乡皆从其初【所以升屋者以魂气之在上也臯者引声之言某死者之名也欲招此魂令其复合体魄如是而不生乃行死事饭腥者用上古未有火化之法以生稻米为含也苴孰者用中古火化之利包里熟肉为遣送之奠也天望地藏谓始死望天而招魂体魄则葬藏于地也所以然者以体魄则降而下知气则升而上也死者之头向北生者之居向南及以上送死诸事非后世创为之皆是从古初所有之礼也　号平声饭上声苴兹于切知首乡并去声令平声含遣并去声下去声上上声】昔者先王未有宫室冬则居营窟夏则居橧巢未有火化食草木之实鸟兽之肉饮其血茹其毛未有麻丝衣其羽皮【营窟者营累其土以为窟穴也地髙则穴于地中地卑则于地上累土为窟也橧巢者橧聚薪柴以为巢居也茹其毛者以未有火化故去毛不能尽而并食之也　橧音曽茹音汝衣去声累上声去上声并去声】后圣有作然后脩火之利范金合土以为台榭宫室牖户以炮以燔以亨以炙以为醴酪治其麻丝以为布帛以养生送死以事鬼神上帝皆从其朔【范字当从竹韵注云以土曰型以金曰镕以木曰模以竹曰笵皆铸器之式也笵金为形范以铸金器也合土和合泥土为陶器也裹而烧之曰炮加于火上曰燔煑于镬曰亨贯串而置之火上曰炙酪醋也治湅染之类也此以上诸事皆火之利今世承用而为之皆是取法往圣故云皆从其朔朔亦初也　亨音烹炙音只酪音洛治平声和去声】故酒在室醴醆在户粢醍在堂澄酒在下陈其牺牲备其鼎俎列其琴瑟管磬钟鼔脩其祝嘏以降上神与其先祖以正君臣以笃父子以睦兄弟以齐上下夫妇有所是谓承天之祜【太古无酒用水行礼后王重古故尊之名为酒祭则设于室内而近北也醴犹体也酒之一宿者周礼谓之醴齐醆即周礼盎齐盎犹翁也成而翁翁然葱白色也此二者以后世所为贱之陈列虽在室内而稍南近户故云醴醆在户也粢醍即周礼醍齐酒成而红赤色也又卑之列于堂澄酒即周礼沈齐成而滓沈也又在堂之下矣此五者各以等降设之祝为主人告神之辞嘏为尸致福于主人之辞説见曽子问上神在天之神也祭统云君迎牲而不迎尸别嫌也是正君臣之义父北面而事之所以明子事父之道是笃父子也睦兄弟者主人献长兄弟及众兄弟之礼齐上下者献与馂各有次序无遗缺也夫妇有所者君在阼夫人在房及致爵之类也行礼如此神格鬼享岂不承上天之福祜乎　醆侧眼切粢才细切醍音体嘏古雅切祜音户醴齐盎齐醍齐沈齐齐去声为主为尸为去声别必列切】作其祝号酒以祭荐其血毛腥其俎孰其殽与其越席疏布以幂衣其澣帛醴醆以献荐其燔炙君与夫人交献以嘉魂魄是谓合莫然后退而合亨体其犬豕牛羊实其簠簋笾豆铏祝以孝告嘏以慈告是谓大祥此礼之大成也【周礼祝号有六一神号二鬼号三祗号四牲号五齍号六币号作其祝号者造为鬼神及牲玉美号之辞神号如昊天上帝鬼号如皇祖伯某祗号若后土地祗牲号若一元大武齍号若稷曰明粢币号若币曰量币祝史称之以告鬼神也每祭必设酒其实不用之以酌荐其血毛谓杀牲之时取血及毛入以告神于室也腥其俎谓牲旣杀以俎盛肉进于尸前也祭酒荐血毛腥俎此三者是法上古之礼孰其殽以下是中古之礼殽骨体也以汤烂为熟越席蒲席也防布麤布也幂覆尊也周礼越席疏布祭天用之此以为宗庙之用记者杂陈之也澣帛谓祭服以湅染之帛制之也醴醆以献者朝践荐血腥时用醴馈食荐熟时用醆也荐其燔炙者燔肉炙肝也特牲礼主人献尸賔长以肝从主妇献尸賔长以燔从也第一君献第二夫人献第三君献第四夫人献故云君与夫人交献也此以上至熟其殽是法中古之礼皆所以嘉善于死者之魂魄而求以契合于漠之中也然后退而合亨谓先荐爓未是熟物今乃退取向爓肉更合而烹煮之使熟而可食也又尸俎惟载右体其余不载者及左体等亦于镬中烹煮之故云合亨也体其犬豖牛羊者随其牲之大小烹熟乃体别骨之贵贱以为众俎用供尸及待賔客兄弟等也此是祭末飨燕之众俎非尸前之正俎也簠内圆而外方盛稻之器簋外圆而内方盛泰稷之器笾豆形制同竹曰笾木曰豆铏如鼎而小盛和羮之器也祝嘏説见前孝事祖宗之道也慈爱子孙之道也合亨以下当世之礼也祥犹善也越音活防平声幂莫力切衣去声澣户管切亨音烹铏音形齍音咨从去声别必列切】孔子曰呜呼哀哉我观周道幽厉伤之吾舍鲁何适矣鲁之郊禘非礼也周公其衰矣之郊也禹也宋之郊也契也是天子之事守也故天子祭天地诸侯祭社稷【幽厉之前周道已微其大坏则在幽厉也鲁周公之国夫子尝言其可一变至道则舍鲁何往哉然鲁之郊禘则非礼矣禹为三代之盛王故得以郊契为殷之始祖故宗得以郊惟此二国可世守天子之事以事其祖周公虽圣人臣也成王之赐固非伯禽之受尤非周公制礼作乐为万世不易之典而子孙若此是周公之教因子孙之僭礼而衰矣天地社稷之祭君臣之分凛不可逾曽谓人臣而可僭天子之礼哉　石梁王氏曰此一章真孔子之言注不能明其旨天子祭天地诸侯但可祭社稷宋之郊是王者之后天子之事守礼之所许者鲁而有郊是背周公所制之礼与宋不同也　舍上声契音屑】祝嘏莫敢易其常古是谓大假【祭礼祝于始嘏于终礼之成也常古常事古法也不敢变易谓贵贱行礼一依古制也假亦当作嘏犹上章大祥之意言行当然之礼则有自然之福其福大矣】祝嘏辞説藏于宗祝巫史非礼也是谓幽国【祝嘏辞説礼之文也无文不行周礼大宗伯掌诏六号重其事耳衰世君臣慢礼惟宗祝巫史习而记之故谓幽昏之国言其昧于礼无以昭明政治也】醆斝及尸君非礼也是谓僭君【醆夏之爵斝殷之爵尸君君之尸也宋二王之后得用以献尸其余列国惟用时王之器今国君皆用醆斝以及于尸君非礼也是僭上之君耳　斝古雅切】冕弁兵革藏于私家非礼也是谓胁君【冕祭服之冠弁皮弁也大夫称家大夫以朝廷之尊服国家之武卫而藏于私家可见其强横则此国君者乃见胁于强臣之君也　横去声】大夫具官祭器不假声乐皆具非礼也是谓乱国【家臣不能具官一人常兼数事具官是僭拟也祭器惟公以上得全备大夫无田禄者不设祭器以其可假也有田禄者祭器亦不得全具须有所假不假亦僭拟也周礼大夫有判县之乐少牢馈食无奏乐之文是大夫祭不用乐也或君赐乃有之耳声乐皆具亦僭拟也尊卑无等非乱国而何】故仕于公曰臣仕于家曰仆三年之丧与新有昏者期不使以衰裳入朝与家仆杂居齐齿非礼也是谓君与臣同国【臣者对君之称仆者服役之名仕于大夫者自称曰仆则益贱矣人臣有三年之丧或新昏则一期之内君不使之所以体人情也就二者而论丧尤重于昏也今乃不居丧于家而以衰裳入朝是视君之朝如巳之家矣是君与其臣共此国也就卿大夫而言仆又其臣也今卿大夫乃与其家之仆杂居齐列无贵贱之分亦是君与臣共此国也　期音基衰音催论去声】故天子有田以处其子孙诸侯有国以处其子孙大夫有采以处其子孙是谓制度【王之子弟有功徳者封为诸侯其余则分以畿内之田诸侯子孙命为卿大夫其有功徳者亦赐采地所谓官有世功则有官族邑亦如之也大夫位卑不当割采地以与子孙但养之以采地之禄耳此先王之制度也　处上声采去声】故天子适诸侯必舍其祖庙而不以礼籍入是谓天子坏法乱纪【庙尊于朝故天子舍之然必太史执简记奉讳恶者不敢以天子之尊而慢人之宗庙也不如此则是坏法度乱纪纲矣　舍去声坏音怪恶去声】诸侯非问疾吊丧而入诸臣之家是谓君臣为谑【诸侯于其臣有问疾吊丧之礼非此而往是戏谑也败礼之祸恒必由之】是故礼者君之大柄也所以别嫌明微傧神考制度别仁义所以治政安君也【国之有礼如器之有柄能执此柄则国可治矣接賔以礼曰傧接神亦然故曰傧制度如礼乐衣服度量权衡之考而正之不使有异仁主于爱义主于断别而用之必当其宜　别必列切傧音摈治平声量去声断丁玩切当去声】故政不正则君位危君位危则大臣倍小臣窃刑肃而俗敝则法无常法无常而礼无列礼无列则士不事也刑肃而俗敝则民弗归也是谓疵国【倍违上行私也或亦倍而去之之谓小臣窃所谓盗臣也肃峻急也俗敝人无防耻风俗敝败也治国无礼故至于刑肃而俗敝为君者但已用刑遂废常法法废而礼无上下之列矣宜乎士不脩职民心离叛也岂非疵病之国乎】故政者君之所以藏身也是故夫政必本于天殽以降命命降于社之谓殽地降于祖庙之谓仁义降于山川之谓兴作降于五祀之谓制度此圣人所以藏身之固也【藏犹安也君者政之所自出故政不正则君位危书言天工人其代之典曰天叙礼曰天秩是人君之政必本于天而效法之以布命于下也社祭后土也因祭社而出命是效地之政有事于祖庙而出命是仁义之致有事于山川而出命是兴作之政有事于五祀而出命是制度之政效地者效其高下之势以定尊卑之位也仁义者仁以思慕言义以亲疎言思慕之心无穷而亲疎之杀有定又亲亲仁也尊尊义也自仁率亲等而上之至于祖而尊尊之义隆自义率祖顺而下之至于祢而亲亲之仁笃也兴作之事非材不成故于山川制度之兴始于宫室故本五祀夫安上治民莫善于礼圣人庸礼之政如此故身安而国可保也　殽音效杀去声】故圣人参于天地并于神以治政也处其所存礼之序也玩其所乐民之治也故天生时而地生财人其父生而师教之四者君以正用之故君者立于无过之地也【此承上章言政之事谓圣人所以参赞天地之道儗并神之事凡以治政而已故处天地神之所存则天髙地下万物散殊圣人法之此礼之所以序也玩天地神之所乐则流而不息合同而化圣人法之此民之所以治也四时本于天百货产于地人生于父而徳成于师此四者君以正用之谓人君正身脩徳顺天之时因地之利而裁成其道辅相其宜以左右民使之养生丧死无憾然后设为庠序学校之教申之以孝弟焉则有以富之教之而治道得矣然其要在君之自正其身立于无过之地而后可不能正其身如正人何　治政治平声注同余治如字处上声乐音洛儗音拟相左右并去声弟音悌】故君者所明也非明人者也君者所养也非养人者也君者所事也非事人者也故君明人则有过养人则不足事人则失位故百姓则君以自治也养君以自安也事君以自显也故礼达而分定故人皆爱其死而患其生【此承上章君立于无过之地而言旧说明犹尊也故读则君为明君今定此章三明字皆读为则字则上下文义坦然相应矣不必迂其説也君者正身脩徳而为臣民之所则效者也非则效人者也臣民之所奉养也非奉养人者也臣民之所服事也非服事人者也君而则人则是身不足以为人所取则而反取则于人非立于无过之地者矣君而养人则一人之身岂能供亿兆人之食必不足矣君而事人则降尊以事卑为失位矣惟百姓者则君以自治其身所谓文武兴则民好善也养君以自安谓竭力供赋税则有耕食凿饮之安也事君以自显谓竭忠尽职则有锡爵之荣也礼教通达而名分不逾故人皆慕守义而死耻不义而生也　石梁王氏曰此处皆非夫子之言　明读为则养去声治平声分音问】故用人之知去其诈用人之勇去其怒用人之仁去其贪【言人君用人当取其所长舍其所短葢中人之才有所长必有所短也去犹弃也有知谋者易流于欺诈故用人之知当弃其诈而不责也有刚勇者易至于猛暴故用人之勇当弃其猛暴之过也　朱子曰仁止是爱爱而无义以制之便事事都爱好物事也爱好官爵也爱爱钱也爱事事都爱所以贪也故用人之仁当弃其贪之失也　知去声去上声】故国有患君死社稷谓之义大夫死宗庙谓之变【大夫死宗庙言衞君之宗庙而致死也然已之宗庙亦在本国不弃君之宗庙即是不弃已之宗庙也旧説变读为辨辨犹正也一説其死有分辨非可以无死而死也】故圣人耐以天下为一家以中国为一人者非意之也必知其情辟于其义明于其利达于其患然后能为之何谓人情喜怒哀惧爱恶欲七者弗学而能何谓人义父慈子孝兄良弟弟夫义妇听长惠幼顺君仁臣忠十者谓之人义讲信脩睦谓之人利争夺相杀谓之人患故圣人之所以治人七情脩十义讲信脩睦尚辞让去争夺舍礼何以治之【非意之谓非以私意臆度而为之也必是知其有此七情也故开辟其十义之途而使之由之明达其利与患之所在而使之知所趋知所避然后能使之为一家为一人也七情弗学而能有礼以治之则人义人利由此而生礼废则人患由此而起　问爱与欲何别朱子曰爱是泛爱那物欲则有意于必得便要拏来耐音能辟婢亦切恶去声下弟音悌长上声治平声去上声舍上声度入声别必列切】饮食男女人之大欲存焉死亡贫苦人之大恶存焉故欲恶者心之大端也【人心虽有七情总而言之止是欲恶二者故曰大端　恶去声】人藏其心不可测度也美恶皆在其心不见其色也欲一以穷之舍礼何以哉【欲恶之心藏于内他人岂能测度之所欲之善恶所恶之善恶岂可于顔色觇之若要一一穷究而察识非求之于礼不可葢七情中节十义纯熟则举动自然合礼若七情乖僻人伦有亏则言动之闲皆失常度矣有诸中必形诸外也若不知礼则无以察其情义之得失于动作威仪之闲矣　度入声见音现舍上声中去声】故人者其天地之徳隂阳之交神之防五行之秀气也【天地神五行皆隂阳也徳指实理而言交指变合而言会者妙合而凝也形生神皆其秀而最灵者故曰五行之秀气也　石梁王氏曰此语最粹】故天秉阳垂日星地秉隂窍于山川播五行于四时和而后月生也是以三五而盈三五而阙【窍于山川山泽通气也五行一隂阳也质具于地气行于天春木夏火秋金冬水各主其事以成四时月之盈亏由于日之近逺四序顺和日行循轨而后月之生明如期望而盈晦而死无朓朒之失也　播上声朓土了切朒音忸】五行之动迭相竭也五行四时十二月还相为本也【动运也竭尽也终也本者始也五行之运于四时迭相终而还相始终则有始如环无端也冬终竭而春始来则春为夏之本春竭而夏来则夏又为秋之本已往者为见在者所谒见在者为方来者所本五行四时十二月莫不皆然也　还音旋见音现】五声六律十二管还相为宫也【五声宫商角征羽也六律阳声黄钟子太蔟寅姑洗辰蕤賔午夷则申无射戌也隂声谓之六吕大吕丑应钟亥南吕酉林钟未仲吕已夹钟卯也六律六吕皆是气管名律法也又云述也吕助也言助阳宣气也总而言之皆可称律故月令十二月皆称律也长短之数各有损益又有娶妻生子之例长短损益者如黄钟长九寸下生者三分去一故下生林钟长六寸也上生者三分益一如林钟长六寸上生太蔟长八寸也上下之生五下六上葢自林钟未至应钟亥皆在子午以东故谓之下生自大吕丑至蕤賔午皆在子午以西故谓之上生子午皆属上生当云七上而云六上者以黄钟为诸律之首故不数也律娶妻而吕生子者如黄钟九以林钟六为妻太蔟九以南吕六为妻隔八而生子则林钟生太蔟夷则生夹钟之也各依此推之可见还相为宫者宫为君主之义十二管更迭为主自黄钟始当其为宫五声皆备黄钟第一宫下生林钟为征上生太蔟为商下生南吕为羽上生姑洗为角余仿此林钟第二宫太蔟三南吕四姑洗五应钟六蕤賔七大吕八夷则九夹钟十无射十一仲吕十二也此非十二月之次序乃律吕相生之次序也　征音止洗音藓射音亦应去声数上声更平声】五味六和十二食还相为质也【酸苦辛咸加滑与甘是五味六和也十二食十二月之所食也还相为质者如春三月以酸为质夏三月以苦为质而六和皆相为用也　和去声】五色六章十二衣还相为质也【五色青赤黄白黒也并天为六章十二月之衣如月令春衣青夏衣朱之还相为质谓画绘之事主其时之一色而余色闲杂也　春衣夏衣衣去声闲去声】故人者天地之心也五行之端也食味别声被色而生者也【天地之心以理言五行之端以气言食五味别五声被五色其闲皆有五行之配而性情所不能无者问人者天地之心朱子曰谓如天道福善祸淫乃人所欲也善者人皆欲福之淫者人皆欲祸之又曰教化皆是人做此所谓人者天地之心也　别必列切】故圣人作则必以天地为本以隂阳为端以四时为柄以日星为纪月以为量神以为徒五行以为质礼义以为器人情以为田四灵以为畜以天地为本故物可举也以隂阳为端故情可睹也以四时为柄故事可劝也以日星为纪故事可列也月以为量故功有艺也神以为徒故事可守也五行以为质故事可复也礼义以为器故事行有考也人情以为田故人以为奥也四灵以为畜故饮食有由也【此章凡十条自天地至人情九条皆是覆説前章诸事万事万物之理不出乎天地之闲圣人作为典则而以天地为本则事物之理皆可举行　情之善者属阳恶者属隂求其端于隂阳则善恶可得而见　柄犹权也四时各有当为之事执当时之权柄以教民立事则事可劝勉而成　日星为纪如日中星鸟日永星火之所以纪时之早晚列者以十二月之事详列以示民而使之作为也　量限量也谓十二月之分限分限不逾则所为皆得其时故事功滋长如树艺然也　徒如徒侣之相依郊社宗庙山川五祀之礼皆与政事相依即前章殽地以下诸事如此行政则凡事可悠久不失也　五行之气周而复始质犹正也国家嵗有常事必取正于五行之时令则其事亦今嵗周而来嵗复始也　器必成而后适于用今用礼义如成器则事之所行岂有不成者乎考成也　治人情如治田不使邪僻害正性如不使防稗害嘉谷则人皆有宿道向方之所如室之有奥也六畜人家所豢养四灵本非可以豢养致者今皆为圣世而出如驯畜然皆圣人道化所感耳饮食有由者】
　　【由用也谓四灵为鸟兽鱼鼈之长长至则其属皆至有可用之以供庖者矣　量去声畜许六切分音问治平声】何谓四灵麟凤龟龙谓之四灵故龙以为畜故鱼鲔不淰凤以为畜故鸟不獝麟以为畜故兽不狘龟以为畜故人情不失【鲔鱼之大者故特言之淰羣队惊散之貌獝惊飞也狘惊走也三灵物旣驯扰如畜则其皆随从之虽见人亦不为之惊而飞走矣龟能前知人有所决以知可否故不失其情之正也上三物皆因饮食有由而言龟独不言介虫之应者以其为决疑之宝非可以饮食之物例之也　石梁王氏曰四灵以为畜衍至此无义味太迂疏何所无龟　鲔音伟淰音审獝况必切狘许月切】故先王秉蓍龟列祭祀瘗缯宣祝嘏辞説设制度故国有礼官有御事有职礼有序【瘗埋也缯币帛也祭法云瘗埋于泰折祭地也缯之言赠埋币告神者亦以赠神也宣也先王重祭事故定期日于蓍龟而陈列祭祀之礼设为制度如此其详制度一定国家有典礼可守官有所治事有其职礼得其序也　瘗音曀缯似仍切】故先王患礼之不达于下也故祭帝于郊所以定天位也祀社于国所以列地利也祖庙所以本仁也山川所以傧神也五祀所以本事也故宗祝在庙三公在朝三老在学王前巫而后史卜筮瞽侑皆在左右王中【句】心无为也以守至正【天子致尊天之礼则天下知尊君之礼故曰定天位食货所资皆出于地天子亲祀后土正为表列地利使天下知报本之礼也仁之实事亲是也人君以子礼事尸所以达仁义之教于下也傧礼神而祭山川本诸事为而祭五祀皆是使礼教之四达此亦前章未尽之意庙有宗祝朝有三公学有三老五更无非明礼教以淑天下巫主吊临之礼而居前史书言动之实而居后瞽为乐师侑为四辅或辨声乐或赞威仪而王居其中此心何所为哉不过守君道之至正而已此又是人君以礼自防示教于天下也　石梁王氏曰巫祭祀方用卜筮有事方问谓常在左右非也　傧音摈】故礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉故自郊社祖庙山川五祀义之脩而礼之藏也【此承上文祭帝于郊等礼而言百神受职谓风雨节寒暑时而无咎征也百货可极谓地不爱宝物无遗利也孝慈服谓天下皆知服行孝慈之道也正法则谓贵贱之礼各有制度无敢僭逾也圣王精禋感格其效如此由此观之则郊社祖庙山川五祀皆义之脩饰而礼之府藏也前言山川兴作而此不言者法则之事包之也　藏去声】是故夫礼必本于大一分而为天地转而为隂阳变而为四时列而为神其降曰命其官于天也【极大曰太未分曰一太极函三为一之理也分为天地则有高卑贵贱之等转为隂阳则有吉凶刑赏之事变为四时则有嵗月久近之差列为神则有报本反始之情圣人制礼皆本于此以降下其命令者是皆主于法天也官者主之义　石梁王氏曰礼家见易有太极字翻出一个太一仍是诸子语其官于天也一句结上文官天地当如荘子义　大音泰差楚宜切下其下去声】夫礼必本于天动而之地列而之事变而从时协于分艺其居人也曰养其行之以货力辞让饮食冠昏丧祭射御朝聘【此亦本前章本于天殽于地之意动而之地即殽地也列而之事即五祀所以本事也变而从时即四时以为柄也协合也分谓月以为量也艺即功有艺也上言艺之脩礼之藏故此亦始言礼终言义居人犹言在人也礼虽圣人制作而皆本于人事当然之义故云居人曰义也冠昏而下八者皆礼也然行礼者必有货财之资筋力之强辞让之节饮食之品亦皆当然之义也　分去声养读为义冠去声朝音潮殽音效量去声】故礼义也者人之大端也所以讲信脩睦而固人肌肤之会筋骸之束也所以养生送死事神之大端也所以达天道顺人情之大窦也故唯圣人为知礼之不可以已也故坏国丧家亡人必先去其礼【肌肤之总会筋骨之聨束非不固也然无礼以维饬之则惰慢倾侧之容见矣故必礼以固之也窦孔穴之可出入者由于礼义则通达不由礼义则窒塞故以窦譬之圣人之能达天道顺人情者以其知礼之不可以已也彼败国之君丧家之主亡身之夫皆以先去其礼之故也壊音怪丧去声去上声见音现塞入声】故礼之于人也犹酒之有糵也君子以厚小人以薄【人以礼而成徳如酒以麯糵而成味君子厚于礼故为君子小人薄于礼故为小人亦如酒之有醇醨也】故圣王脩义之柄礼之序以治人情故人情者圣王之田也脩礼以耕之【刘氏曰脩者讲明也柄者人所操也圣王讲明乎义之所在使人得所持循而制事之宜也人皆操义之要以处礼之序则情之皆中节矣故可以治人情也礼者人情之防范脩道之教莫先于礼故治人之情以礼为先务如治田者必先以耒耜耕之也　治平声操平声处上声中去声】陈义以种之【义者人情之裁制随事制宜而时措之如随田之宜而种所当种也】讲学以耨之【礼义固可使情之中节然或气质物欲蔽之而私意生焉则如草莱之害嘉种矣故必讲学以明理欲之辨去非而存是如农之耨以去草养苗也　种上声去上声】本仁以聚之【讲学以耨之者博而求之于不一之善所以得一本万殊之理本仁以聚之者约而会之于至一之理所以造万殊一本之妙也至此则防万理为一理而本心之徳全矣此如谷之熟而敛之也　造七到切】播乐以安之【聚之者利仁之事未能安仁也故必使之咏歌舞蹈以陶养其徳性消融其查滓而使之和顺于道徳焉则造于从容自然之域矣此则如食之而厌饫也此五者圣王脩道之教始终条理如此而讲学居其中以通贯乎前后葢礼耕义种入徳之功学之始条理也仁聚乐安成徳之效学之终条理也自始至终于仁义礼乐无所不讲至其成也则礼义之功着于先仁乐之效见于后焉　造七到切从七容切见音现】故礼也者义之实也协诸义而协则礼虽先王未之有可以义起也【实者定制也礼者义之定制义者礼之权度礼一定不易义随时制宜故协合于义而合当为者则虽先王未有此礼可酌之于义而创为之礼焉此所以三代损益不相袭也】义者艺之分仁之节也协于艺讲于仁得之者强【艺以事言仁以心言事之处于外者以义为分限之宜心之发于内者以义为品节之制协于艺者合其事理之宜也讲于仁者商度其爱心之亲疎厚薄而协合乎行事之大小轻重一以义为之裁制焉上好义则民莫敢不服故得义者强　分去声度入声】仁者义之本也顺之体也得之者尊【仁者本心之全徳故为义之本是乃百顺之体质也元者善之长体仁足以长人故得仁者尊上文言礼者义之实此言仁者义之本实以散体言本以全体言同一理也张子谓经礼三百曲礼三千无一事之非仁也犹之木焉从根本至枝叶皆生意此全体之仁也然自一本至千枝万叶先后大小各有其序此散体之礼也而其自本至末一枝一叶各具一理随时荣悴各得其宜者义也】故治国不以礼犹无耜而耕也为礼不本于义犹耕而弗种也为义而不讲之以学犹种而弗耨也讲之以学而不合之以仁犹耨而弗获也合之以仁而不安之以乐犹获而弗食也【此反譬以申明前叚圣学教养之事有始有卒其序不可紊而功不可缺如此】安之以乐而不达于顺犹食而弗肥也四体旣正肤革充盈人之肥也父子笃兄弟睦夫妇和家之肥也大臣法小臣廉官职相序君臣相正国之肥也天子以徳为车以乐为御诸侯以礼相与大夫以法相序士以信相考百姓以睦相守天下之肥也是谓大顺大顺者所以养生送死事神之常也【前章至播乐以安之而止此又益以不逹于顺犹食而弗肥一节者盖安之以乐以前皆是成己之功大学明徳之事也逹之于顺以后方是成物之效大学新民之事也故以人身之肥设譬而言家国天下之肥至此乃是圣学之极功成己成物合内外之道大学身脩家齐国治天下平之事也故谓之大顺大顺则无为而治所以养生送死事神各得其常也以上并刘氏説　大臣法尽臣道也小臣廉不亏所守也以徳为车由仁义行也以乐为御动无不和也以礼相与朝聘以时也以法相序上不偪下下不僭上也以信相考久要不忘也以睦相守出入相友守望相助疾病相扶持也肥者充盛而无不足之意】故事大积焉而不苑并行而不谬细行而不失深而通茂而有闲连而不相及也动而不相害也此顺之至也故明于顺然后能守危也【此以下至篇终皆是明大顺之説谓以此大顺之道治天下则虽事之大者积叠在前亦不至于胶滞虽事之不同者一时并行亦不至舛谬也虽小事所行亦不以其防细而有失也虽深窅而可通虽茂密而有闲谓有中闲也两物接连而相及则有彼此之争两事一时而俱动则有利害之争不相及不相害则无所争矣此泛言人君治天下之事有大有细有深有茂有连有动而自然各得其分理者不过一顺之至而已故明于顺然后能守危亡之戒而不至于危亡也　苑音尹窅音杳分去声】故礼之不同也不丰也不杀也所以持情而合危也故圣王所以顺山者不使居川不使渚者居中原而弗敝也用水火金木饮食必时合男女颁爵位必当年徳用民必顺故无水旱昆虫之灾民无凶饥妖孽之疾【贵贱有等故礼制不同应俭者不可丰应隆者不可杀所以维持人情不使之骄纵保合上下不使之危乱也圣王所以顺民之情者如安于山则不徙之居川安于渚则不徙之居中原故民不困敝也獭祭鱼然后虞人入泽梁及春献龞蜃秋献龟鱼之是用水必时也春取榆柳之火夏取杏之火季夏取桑柘之火秋取柞楢之火冬取槐檀之火又周礼季春出火季秋纳火之是用火必时也卝人以时取金玉石及月令季春审五库之量金铁为先是用金必时也仲冬斩阳木仲夏斩隂木是用木必时也饮食则如食齐视春时羮齐视夏时之是也合男女必当其年颁爵位必当其徳用民必于农隙凡此皆是以顺行之故能感召两闲之和而无旱干水溢及蝗之灾也凶饥年凶谷不熟也妖谓衣服歌謡草木之怪孽谓禽兽虫豸之怪史家五行志所载代有之疾患也　杀色介切当去声楢以周切卝古猛切如食食音嗣齐去声干音干豸音雉】故天不爱其道地不爱其宝人不爱其情故天降膏露地出醴泉山出器车河出马图凤皇麒麟皆在郊棷龟龙在宫沼其余鸟兽之卵胎皆可俯而闚也则是无故先王能脩礼以达义体信以达顺故此顺之实也【旧説器为银瓮丹甑车为山车垂钩谓不待揉治而自圆曲也晋时恒山大树自拔根下有璧七十圭七十三皆光色精竒异常玉又张掖柳谷之石有八卦璜玦之象亦此也棷与薮同龙之变化叵测未必宫沼有之亦极言至顺感召之卓异耳不以辞害意可也脩礼以达义者脩此礼以为教而达之天下无不宜也体信以达顺者反身而诚而达之天下无不顺也此极功矣故结之曰此顺之实也　程子曰君子脩己以敬笃恭而天下平惟上下一于恭敬则天地自位万物自育而四灵毕至矣此体信达顺之道　朱子曰信是实理顺是和气体信是致中达顺是致和实体此道于身则自然而中节推之天下而无所不通也　棷音薮叵音颇】








　　礼记集説卷四
&lt;经部,礼类,礼记之属,陈氏礼记集说&gt;
　　钦定四库全书
　　礼记集説卷五　　　　　　元　陈澔　撰礼器第十
　　【器有二义一是学礼者成德器之美一是行礼者明用器之制】
　　礼器是故大备大备盛德也礼释回増美质措则正施则行其在人也如竹箭之有筠也如松栢之有心也二者居天下之大端矣故贯四时而不改柯易叶故君子有礼则外谐而内无怨故物无不怀仁鬼神飨德【以礼为治身之器故能大备其成人之行至于大备则其德盛矣礼之为用能消释人回邪之心而増益其材质之美措诸身则无往不正施诸事则无往不达以人之一身言之如竹箭之有筠足以致饰于外如松栢之有心足以贞固于内箭竹之小者也筠竹之青皮也大端犹言大节二物比他草木有此大节故能贯串四时而柯叶无所改易也君子之人惟其有此礼也故外人之踈逺者无不谐恊内人之亲近者无所怨憾人归其仁神歆其德也】先王之立礼也有本有文忠信礼之本也义理礼之文也无本不立无文不行【先王制礼广大精防惟忠信者能学之然而纎悉委曲之间皆有义焉皆有理焉无忠信则礼不可立昧于义理则礼不可行必内外兼备而本末具举则文因于本而饰之也不为过本因于文而用之也中其节矣】礼也者合于天时设于地财顺于鬼神合于人心理万物者也是故天时有生也地理有宜也人官有能也物曲有利也故天不生地不养君子不以为礼鬼神弗飨也居山以鱼鼈为礼居泽以鹿豕为礼君子谓之不知礼【合于天时天时有生也谓四时各有所生之物取之当合其时设于地财地理有宜也谓设施行礼之物皆地之所产财利也然土地各有所宜之产不可强其地之所无如此自然顺鬼神合人心而万物各得其理也人官有能谓助祭执事之官各因其能而任之盖人各有能有不能也物曲有利者谓物之委曲各有所利如麴糵利于为酒醴桐竹利于为琴笙之也天不生谓非时之物地不养如山之鱼鼈泽之鹿豕之】故必举其定国之数以为礼之大经礼之大伦以地广狭礼之薄厚与年之上下是故年虽大杀众不匡惧则上之制礼也节矣【定犹成也数税赋所入之数也王制言祭用数之仂礼非财不行故必以此数为行礼经常之法也礼之大伦以地之广狭天子诸侯卿大夫地有广狭故礼之伦不同地广者礼备地狭者礼降也礼之厚薄则与年之上下为等王制言丰年不奢凶年不俭是専言祭礼此兼言诸礼耳大杀谓年凶而税敛之入大有减杀也匡与恇通恐也众不匡惧谓无沟壑之忧也此其制礼有节财不过用故能如此　杀色介切】礼时为大顺次之体次之宜次之称次之尧授舜舜授禹汤放桀武王伐纣时也诗云匪革其犹聿追来孝【时者天之所为故为大尧舜汤武之事不同者各随其时耳圣王受命得天下必定一代之礼制或因或革各随时宜故云时为大也顺体宜称四者下文析之诗大雅文王有声之篇革急也犹与猷通谋也聿惟也言文王之作丰邑初非急于成己之谋惟欲追先人之事而致其方来之孝以不坠先业耳今诗文作匪其欲遹追来孝　称去声革音或曰革如字遹音聿】天地之祭宗庙之事父子之道君臣之义伦也【王者父事天母事地故天地宗庙父子君臣四者乃自然之序故曰伦也伦不可紊故顺次之】社稷山川之事鬼神之祭体也【社稷山川鬼神之礼各随其体之轻重而为礼之隆杀故曰体次之】丧之用宾客之交义也【既于义不得不然必湏随事合宜故曰宜次之】羔豚而百官皆足大牢而不必有余此之谓称也诸侯以龟为宝以圭为瑞家不宝龟不藏圭不台门言有称也【诸侯有国宜知占详吉凶故以龟为宝也家谓大夫也大夫卑不当宝藏五等诸侯各有圭璧以为瑞信又以天子所赐如祥瑞之降于天故以为瑞大夫非为君使不得执故不当藏之台门者门之两旁筑土为台于其上起屋大夫不然各称其分守也故曰称次之　大音泰使去声分音问】礼有以多为贵者天子七庙诸侯五大夫三士一【一庙下士也适士则二庙　适音的】天子之豆二十有六【此天子朔食之豆数】诸公十有六【上公也更相朝时堂上之豆数　更平声】诸侯十有二【通侯伯子男也亦相朝时堂上之豆数】上大夫八下大夫六【皆谓主国食使臣堂上之豆数　食音嗣使去声】诸侯七介七牢大夫五介五牢【介副也上介一人余为众介牢太牢也谓诸侯朝天子时天子以太牢之礼赐之周礼公九介九牢侯伯七子男五今言七举中以言之也大夫五介五牢者诸侯之大夫为君使而来各降其君二等此五介五宰谓侯伯之亦举中言之也】天子之席五重诸侯之席三重大夫再重【天子祫祭其席五重诸侯席三重者谓相朝时宾主皆然也三重则四席再重则三席　重平声下节同】天子崩七月而葬五重八翣诸侯五月而葬三重六翣大夫三月而葬再重四翣此以多为贵也【五重者谓抗木与茵也茵以借棺用浅色缁布夹为之以茅秀及香草着其中如今褥子中用絮然缩者二横者三为一重抗木所以抗载于土下棺之后置抗木于椁之上亦横者三缩者二上加抗席三此为一重如是者五则为五重也翣见檀弓】有以少为贵者天子无介天特牲【介所以佐宾天子以天下为家无为宾之义故无介也特独也】天子适诸侯诸侯膳以犊诸侯相朝灌用郁鬯无笾豆之荐大夫聘礼以脯醢【天子天惟用一牛若巡守而过诸侯之境则诸侯奉膳亦止一牛其尊君之礼亦如君之尊天也诸侯相朝享礼毕主君酌郁鬯之酒以献宾不用笾豆之荐者以其主于相接以芬芳之德不在殽味也大夫出使行聘礼主国礼之酌以酒而又有脯醢之荐此见少者贵多者贱也　守去声】天子一食诸侯再大夫士三食力无数【食餐也位尊者德盛其饱以德不在于食味故每一餐辄告饱须御食者劝侑乃又餐故云一食也诸侯则再餐而告饱大夫士则三餐而告饱皆待劝侑则再食食力自食其力之人农工商贾庶人之属也无德不仕无禄代耕礼不下庶人故无食数饱卽自止也】大路繁缨一就次路繁缨七就【殷世尚质其天所乗之车木质而已无别雕饰谓之大路繁马腹带也缨鞅也在马膺前染丝而织以为罽五色一帀曰就就犹成也繁与缨皆以此罽为之车朴素故马亦少饰也大路之下有先路次路次路殷之第三路也供卑杂之用故就数多郊特牲云次路五就此盖误为七就　繁音盘罽音帀作答切俗作匝】圭璋特【圭璋形制见考工记诸侯朝王以圭朝后则执璋玉之贵者不以他物俪之故谓之特言独用之也周礼小行人掌合六币圭以马璋以皮然皮与马皆不升堂惟圭璋特升于堂亦特之义也】琥璜爵【琥为虎之形璜则半环之形也此二玉下于圭璋不可専达必待用爵盖天子享诸侯及诸侯自相享至酬酒时则以币将送酬爵又有琥璜之玉以将币故云琥璜爵也】鬼神之祭单席【鬼神异于人不假多重以为温暖也】诸侯视朝大夫特士旅之此以少为贵也【君视朝之时于大夫则特揖之谓每人一揖也旅众也士卑无问人数多少君一揖而已】有以大为贵者宫室之量器皿之度棺椁之厚丘封之大此以大为贵也有以小为贵者宗庙之贵者献以爵贱者献以散尊者举觯卑者举角五献之尊门外缶门内壶君尊瓦甒此以小为贵也【爵一升觚二升觯三升角四升散五升　疏曰特牲云主人献尸用角佐食洗散以献尸是尊者小卑者大按天子诸侯及大夫皆献尸以爵无贱者献以散之文礼文散亡不具也特牲主人献尸用角者下大夫也特牲少牢礼尸入举莫觯是尊者举觯特牲主人受尸酢受角饮者是卑者举角此是士礼耳天子诸侯祭礼亡五献子男之享礼也凡王享臣及其自相享行礼献数各随其命子男五命故知五献是子男列尊之法门外缶者缶尊名盛酒在门外壶亦尊也盛酒在门内君尊子男之尊也子男用瓦甒为尊不云内外则陈之在堂人君面尊而专惠也其壶缶但饮诸神小尊近君大尊在门是以小为贵壶大一石瓦甒五斗缶又大于壶　量去声散如字觯音志甒音武】有以高为贵者天子之堂九尺诸侯七尺大夫五尺士三尺天子诸侯台门此以高为贵也【九尺以下之数皆谓堂上高于堂下也考工记堂崇三尺是殷制此周制耳台门见前章】有以下为贵者至敬不坛埽地而祭天子诸侯之尊废禁大夫士棜禁此以下为贵也【封土为坛郊祀则不坛至敬无文也禁与棜皆承酒樽之器木为之禁长四尺广二尺四寸通局足高三寸漆赤中画青云菱苕华为饰刻其足为褰帷之形棜长四尺广二尺四寸深五寸无足亦画青云气菱苕华为饰也棜是轝名禁者因为酒戒也天子诸侯之尊废禁者废去其禁而不用也大夫士棜禁者谓大夫用棜士用禁也棜一名斯禁见乡饮酒礼　埽去声棜于据切轝舆同两手对举之车也】礼有以文为贵者天子龙衮诸侯黼大夫黻士衣纁裳天子之冕朱緑藻十有二旒诸侯九上大夫七下大夫五士三此以文为贵也【龙衮画龙于衮衣也白与黒谓之黼黼如斧形刺之于裳黒与青谓之黻其状两已相背亦刺于裳也纁赤色冕祭服之冠也上下纁前后有旒前低一寸二分以其略俛而谓之冕冕同而服异一衮冕二鷩冕三毳冕四絺冕五冕各以服之异而名之耳冕之制虽同而旒有多少朱緑藻者以朱緑二色之丝为绳也以此绳贯玉而垂于冕以为旒周用五采此言朱緑或是前代之制十有二旒者天子之冕前后各十二旒每旒十二玉玉之色以朱白苍黄为次自上而下徧则又从朱起衮冕十二旒鷩冕九旒毳冕七旒絺冕五旒冕三旒此数虽不同然皆每旒十二玉缫玉五采也此皆周时天子之制诸侯九上大夫七下大夫五士三此亦非周制周家旒数随命数详见仪礼冕弁图　疏曰诸侯虽九章七章以下其中有黼也絺冕而下其中有黻故特举黼黻而言耳诗采菽云衮反黼是特言黼终南云黻衣绣裳是特言黻也陈氏曰藻洁而文众采如之故曰藻】有以素为贵者至敬无文父党无容大圭不琢大羮不和大路素而越席牺尊疏布鼏椫杓此以素为贵也【敬之至者不以文为美如天而服黒羔裘亦是尚质素之意折旋揖让之礼容所以施于外宾见父之族党自当以质素为礼不为容也大圭天子所搢者长三尺不琢不为镌刻文理也大羮太古之羮也肉汁无盐梅之和后王存古礼故设之亦尚酒之意大路殷天之车朴素无饰以蒲越为席牺尊刻为牺牛之形读为娑音者谓画为鳯羽娑娑然也此尊以麤疏之布为覆鼏椫白木之有文理者杓沃盥之具也　琢读为大音泰和去声越音活牺读为莎鼏莫力切椫音展杓市约切】孔子曰礼不可不省也礼不同不丰不杀此之谓也盖言称也【省察也礼之等虽不同而各有当然之则丰则逾杀则不及惟称之为善　省悉井切杀色介切称去声】礼之以多为贵者以其外心者也德发诩万物大理物博如此则得不以多为贵乎故君子乐其发也【用心以致备物之享则心在于物故曰外心然所以贵于备物者圣人盖见夫天地之德发昭著盛大溥徧于万物是其理之所该者大故物之所成者博如此岂得不以多为贵乎此制礼之君子所以乐其用心于外以制备物也　诩音许乐吾敎切】礼之以少为贵者以其内心者也德产之致也精微观天下之物无可以称其德者如此则得不以少为贵乎是故君子慎其独也【散齐致齐神如在皆是内心之义惟其主于存诚以期感格故不以备物为敬所以然者盖有见夫天地之德所以发生万彚者其流行赋予之理密致而精微卽大所言天地絪緼万物化醇也纵使徧取天下所有之物以天地终不能称其德而报其功不若事之以诚敬之为极致是以行礼之君子主于存诚于内以交神明也慎独者存诚之事也　致音治二切称去声散上声齐音斋予上声】古之圣人内之为尊外之为乐少之为贵多之为美是故先王之制礼也不可多也不可寡也唯其称也【尊如中庸尊德性之尊恭敬奉持之意也尊其在内之诚敬故少物亦足以为贵乐其在外之仪物必多物乃可以为美宜少者不可多宜多者不可寡或称其内或称其外也　乐音洛称去声】是故君子大牢而谓之礼匹士大牢而祭谓之攘【谓之礼称也谓之攘不称也　疏曰匹偶也士贱不得特使为介乃行故谓之匹士庶人称匹夫者惟与妻偶耳　大音泰使去声】管仲镂簋朱纮山节藻棁君子以为滥矣【管仲齐大夫镂簋簋有雕镂之饰也纮冕之系以组为之自领下屈而上属于两旁之筓垂余为缨天子朱诸侯青大夫士缁山节刻山于柱头之斗栱也藻水草也藻棁画藻于梁上之短柱也此皆管仲僭礼之事滥放溢也】晏平仲祀其先人豚肩不揜豆澣衣濯冠以朝君子以为隘矣【晏平仲亦齐大夫大夫用少牢不合用豚周人贵肩肩在俎不在豆此但喩其极小谓并豚两肩亦不足以掩豆故假豆言之耳上言不丰不杀此举管晏之事以明之管仲丰而不称晏子杀而不称者也隘陋也】是故君子之行礼也不可不愼也众之纪也纪散而众乱【礼所以防范人心纲维世变前篇言坏国丧家亡人必先去其礼　坏音怪】孔子曰我战则克祭则受福盖得其道矣【记者引孔子之言而释之曰夫子所以能此二者盖以得其行之之道也】君子曰祭祀不祈不麾蚤不乐葆大不善嘉事牲不及肥大荐不美多品【君子曰记者自谓也有常礼不为祈私福也周礼大祝掌六祈小祝有祈福祥之文皆是有故则行之不在常祀之列麾快也有常时不以先时为快葆犹褒也器币之小大长短自有定制不以褒大为可乐也嘉事冠昏之礼奠告有常仪不为善之而更设他祭牲不及肥大及犹至也如郊牛之角茧栗宗庙角握社稷角尺各有所宜用不必须并及肥大也荐之品味有定数不以多品为美也　乐音洛大祝大音泰】孔子曰臧文仲安知礼夏父弗綦逆祀而弗止也【臧文仲鲁大夫臧孙辰夏父弗綦人姓名也鲁庄公薨立适子闵公闵公薨立僖公僖公者庄公之庶子闵公之庶兄也僖公薨子文公立二年八月祫太庙夏父弗綦为宗伯典礼移闵公置僖公之下是臣居君之上逆乱尊卑不可之大者时人以文仲为知礼孔子以其为大夫而不能止逆祀之失岂得为知礼乎夏上声父音甫綦音忌】燔柴于奥夫奥者老妇之祭也盛于盆尊
　　于瓶【此亦言臧文仲不能正失礼之事周礼以实柴祀日月星辰有大火之次故祭火神则燔柴也今弗綦为礼官谓爨神是火神遂燔柴祭之是失礼矣礼祭至尸食竟而祭爨神宗妇祭饎爨烹者祭饔爨其神则先炊也故谓之老妇惟盛食于盆盛酒于瓶卑贱之祭耳虽卑贱而必祭之者以其有功于人之饮食故报之也　奥读为爨盛平声】礼也者犹体也体不备君子谓之不成人设之不当犹不备也礼有大有小有显有微大者不可损小者不可益显者不可揜微者不可大也故经礼三百曲礼三千其致一也未有入室而不由戸者【体人身也先王经制大备如人体之全具矣若行礼者设施或有不当亦与不备同也大者损之小者益之揜其显著其微是不当也礼以敬为本一者敬而已未有入室而不由户者岂有行礼而不由敬乎　朱子曰礼仪三百便是仪礼中士冠诸侯冠天子冠礼之此是大节有三百条如始加再加三加又如坐如尸立如齐之皆是其中小目吕与叔云经便是常行底纬便是变底恐不然经中自有常有变纬中亦自有常有变　赵氏曰经礼如冠昏丧祭朝觐防同之曲礼如进退升降俯仰揖逊之　当去声】君子之于礼也有所竭情尽愼致其敬而诚若有美而文而诚若【诚实也若语辞谓以少者小者下者素者为贵是内心之敬无不实者以多者大者髙者文者为贵美而有文是外心之实者】君子之于礼也有而行也有曲而杀也有经而等也有顺而讨也有摲而播也有推而进也有放而文也有放而不致也有顺而摭也【亲始死而哭踊无节是情而径行也故曰而行父在则为母服期尊者在则卑者不杖是委曲而减杀之也故曰曲而杀父母之丧无贵贱皆三年大夫士鱼俎皆十五是经常之礼一等行之也故曰经而等顺而讨者顺其序而讨去之若自天子而下毎等降杀以两是也摲而播者芟取在上之物而播施于下如祭俎之肉及羣臣而胞翟之贱者亦受其惠是也推而进者推卑者使得行尊者之礼如二王之子孙得用王者之礼及旅酬之礼皆得举觯于其长是也冕服旗常之章米樽罍之刻画是放而文也公侯以下之服其文采杀于天子而不敢极致是放而不致也摭犹拾取也虽拾取尊者之礼而行之不谓之僭逆如君沭粱士亦沐梁又有君大夫士一节者是顺而摭也言君子行礼有此九者不可不知也　杀色介切摲音芟放上声】三代之礼一也民共由之或素或青夏造殷因【殷尚白夏尚黒素卽白也青近于黒不言白黒而言素青变文耳此皆制作之末举此以例其余则前之创造后之因仍皆可知矣　朱子曰三纲五常礼之大体三代相继皆因之而不能变其所损益不过文章制度小过不及之闲而已】周坐尸诏侑武方其礼亦然其道一也【承上夏造殷因而言三代尸礼之异周之礼尸卽位而坐诏者告尸以威仪之节侑者劝尸为饮食之进诏与侑皆祝官之职祝不止一人无方谓无常人也宗庙中可告之事皆得告之也亦然亦如殷之礼也礼同本于道之同故云其道一也　武读为无】夏立尸而卒祭殷坐尸【夏之礼尸当饮食则暂坐若不饮食则惟立以俟祭事之终也殷则尸虽无事亦坐】周旅酬六尸曾子曰周礼其犹醵与【周家祫祭之时羣庙之祖皆聚于后稷庙中后稷尸尊不与子孙为酬酢毁庙之祖又无尸故惟六尸而已此六尸自为昭穆次序行旅酬之礼故曾子言周家此礼其犹世俗之醵与醵敛钱共饮酒也钱之所敛者均则酒之所饮必均此六尸之旅酬如醵饮之均平也　醵其庶切与平声】君子曰礼之近人情者非其至者也郊血大飨腥三献爓一献孰【近者为亵逺者为敬凡行礼之事与人情所欲者相近则非礼之极至者其事本多端此独举血腥爓孰四者之祭以明之者礼莫重于祭故也郊祭天也郊祀与大飨三献皆有皿腥爓孰此各言者据先设者为主也郊则先设血后设腥爓孰大飨祫祭宗庙也腥生肉也去人情稍近郊先荐血大飨则迎尸时血与腥同时荐献酌酒以荐献也祭社稷及五祀其礼皆三献故因名其祭为三献也爓沉肉于汤也其色略变去人情渐近矣此祭血腥与爓一时同荐但当先者设之在前当后者设之居后据宗伯社稷五祀初祭降神时已埋血据此则正祭荐爓时又荐血也一献祭羣小祀也祀卑酒惟一献用孰肉无血腥爓三者盖孰肉是人情所食最为亵近以其神卑则礼宜轻也　爓音潜】是故君子之于礼也非作而致其情也此有由始也是故七介以相见也不然则已慤三辞三让而至不然则已蹙【作如作聪明之作过意为之也言先王制礼之初一以诚敬为本乃天理人情之极致后世守而行之非过意而故为极致之情也此由始于古也上公之介九人侯伯七人子男五人此举其中而言之两君相见必有介副之人以伸賔主之情不如此则太愿慤而无礼之文矣已太也三辞三让者賔初至大门外交摈之时有三辞之礼及入大门主君每门一让则賔一辞凡三辞三让而后至庙中也不如此则太迫蹙而无礼之容矣】故鲁人将有事于上帝必先有事于頖宫晋人将有事于河必先有事于恶池齐人将有事于泰山必先有事于配林三月系七日戒三日宿愼之至也【此因上章言两君相见之礼渐次而进故言祀之礼亦有渐次由卑以达尊者鲁人将祭上帝必先有事頖宫頖宫诸侯之学也鲁郊祀以后稷配先于頖宫告后稷然后郊也虖池并州川之小者河之从祀也配林林名泰山之从祀也帝牛必在涤三月系系牲于牢也七日戒散齐也三日宿致齐也敬愼之至如此故以积渐为之何敢迫蹙而行之乎　頖音判恶音呼池徒何切从去声】故礼有摈诏乐有相歩温之至也【礼容不可急遽故賔主相见有摈相者以诏告之乐工无目必有扶相其行歩者此二者皆温借之至也温借之义如玉之有承借然言此摈诏者是承借賔主相歩者是承借乐工也　相去声温于粪切】礼也者反本脩古不忘其初者也故凶事不诏朝事以乐【本心之天所赋也贵于反思而不忘礼制之圣所作也贵于脩举而不坠二者皆有故曰不忘其初擗踊哭泣不待诏告以其发于本心之自然也朝廷飬老尊贤之事必作乐以乐之亦以惬其本心之愿望也此二者是反本之事】醴酒之用酒之尚割刀之用鸾刀之贵莞簟之安而稾鞂之设【醴酒之美用矣而列尊在酒之下今世割刀之利便于用矣而宗庙中乃不用割刀而用古之鸾刀下莞上簟可谓安矣而设槀鞂之麤者为郊祀之席此三者是脩古之事鸾铃也刀镮有铃故名鸾刀割肉欲中其音节郊特牲云声和而后断也莞蒲之细者可为席簟竹席也槀鞂除去谷之秆也鞂与禹贡秸字同　莞音官簟徒切稾古老切鞂江八切中去声断上声】是故先王之制礼也必有主也故可述而多学也【有主主于反本脩古也但以此二者求之则可以称述而学之不厌矣】君子曰无节于内者观物弗之察矣欲察物而不由礼弗之得矣故作事不以礼弗之敬矣出言不以礼弗之信矣故曰礼也者物之致也【无节于内言胸中不能通达礼之节文也观物弗之察言虽见行礼之事不能审其得失也察物而不由礼以察之何以能得其是非之实作事而不由礼何以能存其主敬之心出言而不由礼何以能使人之信其言故曰礼者事物之极致也】是故昔先王之制礼也因其财物而致其义焉尔故作大事必顺天时为朝夕必放于日月为高必因丘陵为下必因川泽是故天时雨泽君子逹亹亹焉【财物币玉牲牢黍稷之无财无物不可以行礼故先王制礼必因财物而致其用之之义焉然财物皆天时之所生故祭祀之大事亦必顺天时而行之如啓蛰而郊龙见而雩始杀而尝闭蛰而烝皆是也大明生于东故春朝朝日必于东方月生于西故秋莫夕月必于西方为高上之祭必因其有丘陵而祭之为在下之祭必因其有川泽而祭之一説为高为圆丘也为下为方丘也祭有轻重皆须财物故当天时之降雨泽也君子知夫天地生成财物之功如此乎勉勉而不已也则安得不用财物为礼以致其报本之诚乎　朝音潮放上声亹音尾见音现春朝朝如字莫音暮】是故昔先王尚有德尊有道任有能举贤而置之聚众而誓之是故因天事天因地事地因名山升中于天因吉土以飨帝于郊升中于天而鳯皇降龟龙假飨帝于郊而风雨节寒暑时是故圣人南面而立而天下大治【置如置诸左右之置谓使之居其位也礼莫重于祭当大事之时必择有道德才能者执其事又从而誓戒之周礼冡宰掌百官之誓戒是也因天之尊而制为事天之礼因地之卑而制为事地之礼郊社是也中平也成也巡守而至方岳之下必因此有名之大山升进此方诸侯治功平成之事以告于天舜典柴岱宗卽其礼也吉土王者所卜而建都之地也兆于南郊嵗有常礼其瑞物之臻休徴之应理或然耳而后世封禅之説遂根着于此牢不可破皆郑氏祖纬説啓之也　假音格守音狩应禅并去声着陟略切】天道至教圣人至徳庙堂之上罍尊在阼牺尊在西庙堂之下县鼓在西应鼓在东君在阼夫人在房大明生于东月生于西此隂阳之分夫妇之位也君西酌牺象夫人东酌罍尊礼交动乎上乐交应乎下和之至也【天道隂阳之运极至之教也圣人礼乐之作极至之徳也无以复加故以至言罍尊夏后氏之尊也牺尊周尊也县鼔大应鼓小设礼乐之器一以西为上故牺尊县鼔皆在西而罍尊与应鼓皆在东也天子诸侯皆有左右房此夫人在西房也君在东而西酌牺象夫人在西而东酌罍尊此礼交动乎堂上也县鼔应鼔相应于堂下是乐交应乎下也罍尊画为山云之形牺尊画鳯羽而象骨饰之故亦曰牺象此章言诸侯时祭之礼○牺音莎县音应去声分音问夫如字复扶又切】礼也者反其所自生乐也者乐其所自成是故先王之制礼也以节事脩乐以道志故观其礼乐而治乱可知也蘧伯玉曰君子之人达故观其器而知其工之巧观其而知其人之知故曰君子慎其所以与人者【万物本乎天人本乎祖礼主于报本反始不忘其所由生也王者功成治定然后作乐以文徳定天下者乐文徳之成以武功定天下者乐武功之成非泛然为之也节事为人事之仪则也道志宣其湮郁也世治则礼序而乐和世乱则礼慝而乐滛故观礼乐而治乱可知也蘧伯玉卫大夫名瑗言君子之心明睿洞达观器用则知工之巧拙观人之动举措则知其人之智愚岂有观礼乐而不知治乱乎礼乐者与人交接之具君子致谨于此以其所关者大也故曰盖古有是言而记者称之耳○乐其乐音洛之知知音智】大庙之内敬矣君亲牵牲大夫赞币而从君亲制祭夫人荐盎君亲割牲夫人荐酒【君出庙门迎牲亲牵以入然必先告神而后杀故大夫赞佐执币而从君君乃用币以告神也杀牲毕而进血与腥则君亲割制牲肝以祭神于室此时君不亲献酒惟夫人以盎齐荐献盎齐见前篇及荐孰之时君又亲割牲体然亦不献故惟夫人荐酒也○大音泰从去声齐去声】卿大夫从君命妇从夫人洞洞乎其敬也属属乎其忠也勿勿乎其欲其飨之也【洞洞敬之表里无闲也属属诚寔无伪也勿勿勉勉不已也一云切切也命妇卿大夫之妻也○从去声属音烛】纳牲诏于庭血毛诏于室定诏于堂三诏皆不同位盖道求而未之得也【诏告也牲入在庭以币告神故云纳牲诏于庭杀牲取血及毛入以告神于室故云血毛诏于室肉汁也定熟肉也煮之既熟将迎尸入室乃先以俎盛及定而告神于堂此是荐熟未食之前也道言也此三诏者各有其位盖言求神而未得也○定丁磬切】设祭于堂为祊乎外故曰于彼乎于此乎【设祭于堂者谓荐腥爓之时设在堂也祊祭之明日绎祭也庙门谓之祊设祭在庙门外之西旁故因名为祊也记者又引古语云于彼乎于此乎言不知神于彼飨之乎于此飨之乎○祊百彭切】一献质三献文五献察七献神【献酌酒以荐也祭羣小祀则一献其礼质略祭社稷五祀三献其神稍尊故有文饰五献祭四望山川之礼也察者显盛详着之貌祭先公之庙则七献礼重心肃洋洋乎其如在之神也】大飨其王事与三牲鱼腊四海九州之美味也豆之荐四时之和气也内金示和也束帛加璧尊徳也龟为前列先知也金次之见情也丹漆丝纩竹箭与众共财也其余无常货各以其国之所有则致逺物也其出也肆夏而送之盖重礼也【大飨祫祭也言王事者明此章所陈非诸侯所有之事也三牲牛羊豕也腊兽也少牢礼云腊用麋豆所荐品味皆四时和气之生成内金纳侯所贡之金也示和示诸侯之亲附也一説金性或从或革随人故言和也君子于玉比徳诸侯来朝璧加于束帛之上尊徳也陈列之序龟独在前以其知吉凶故先之也金在其次以人情所同欲故云见情也自三牲以下至丹漆等物皆侯所供贡并以之陈列或备器用与众共财言天下公共所有之物也其余无常货谓九州之外蛮夷之国或各以其国所有之物来贡亦必陈之示其能致远方之物也但不以为常耳诸侯为助祭之賔礼毕而出在无算爵之后乐工歌陔夏之乐章以送之设施如此盖重大之礼也注读肆为陔者周礼钟师掌九夏尸出入奏肆夏客醉而出则奏陔夏故知此当为陔也○刘氏曰后篇言钟次之以和居参之则此言内金示和亦取其声之和耳见情也者见人情之和也○与平声内音纳见音现肆音陔】祀帝于郊敬之至也宗庙之祭仁之至也丧礼忠之至也备服器仁之至也賔客之用币义之至也故君子欲观仁义之道礼其本也【祭天之礼简素至敬无文所以为敬之至仁之实事亲是也事亡如事存所以为仁之至附于身附于棺皆必诚必信所以为忠之至敛之衣服葬之器具皆全备无缺莫非爱亲之诚心故亦曰仁之至朝聘燕享币有常用故币帛篚筐将其厚意义之至也此仁与义之为道皆可于行礼之际观之故曰礼其本也】君子曰甘受和白受采忠信之人可以学礼茍无忠信之人则礼不虚道是以得其人之为贵也【甘于五味属土土无専气而四时皆王故惟甘味能受诸味之和诸采皆以白为质所谓绘事后素也以此二者况忠信乃可学礼道犹行也道路人所共行者人无忠信则毎事虚伪礼不可以虗伪行也大曰茍非其人道不虚行　和去声王去声】孔子曰诵诗三百不足以一献一献之礼不足以大飨大飨之礼不足以大旅大旅具矣不足以飨帝毋轻议礼【不学诗无以言然纵使诵三百篇之多而尽言语之长其于议礼犹槩乎未有所闻也一献小礼亦不足以行之使能一献不能行大飨之礼谓祫祭也能大飨矣不能行大旅之礼谓祀五帝也能具知大旅之礼矣不能行飨帝之礼也谓祀天也礼其可轻议乎】子路为季氏宰季氏祭逮闇而祭日不足之以烛虽有强力之容肃敬之心皆倦怠矣有司跛倚以临祭其为不敬大矣【逮及也闇昧爽以前也偏任为跛依物为倚○跛彼义切】他日祭子路与室事交乎户堂事交乎阶质明而始行事晏朝而退孔子闻之曰谁谓由也而不知礼乎【室事谓正祭之时事尸于室也外人将至户内人于户受之设于尸前内外相交承接故云交乎户也正祭之后傧尸于堂故谓之堂事此时在下之人送至阶堂上人即阶而受取是交乎阶也质正也子路权礼之宜略烦文而全恭敬故孔子善之也　与去声朝音潮】
　　郊特牲第十一
　　【陆氏曰郊者祭天之名用一牛故曰特牲　石梁王氏曰此篇皆记祭事而杂昏冠两叚　冠去声】
　　郊特牲而社稷大牢天子适诸侯诸侯膳用犊诸侯适天子天子赐之礼大牢贵诚之义也故天子牲孕弗食也祭帝弗用也【礼有以少为贵者故此二者皆贵特牲而贱大牢也犊未有牝牡之情故云贵其诚慤　朱子曰万物本乎天人本乎祖故以所出之祖配天地周之后稷生于姜嫄以上更推不去文武之功起于后稷故配天须以后稷严父莫大于配天宗祀文王于明堂以配上帝上帝即天也聚天之神而言之则谓之上帝又曰古时天地定是不合祭日月山川百神亦无合其一时祭享之礼又曰五峯言无北郊只祭社便是此説好　今按召诰用牲于郊牛二蔡氏以为祭天地非也牛二帝牛稷牛也社于新邑祭地也故用大牢　大音泰孕余证切召音邵】大路繁缨一就先路三就次路五就郊血大飨腥三献爓一献孰至敬不飨味而贵气臭也【臭亦气也余并见前篇　繁音盘】诸侯为賔灌用郁鬯灌用臭也大飨尚腵脩而已矣【诸侯来朝以客礼待之是为賔也在庙中行三享毕然后天子以鬱鬯之酒灌之诸侯相朝亦然明贵气臭之义也周礼作祼字上公再祼而酢侯伯一祼而酢子男一祼不酢祼则使宗伯酌圭瓉而祼之酢则賔酢主也此大飨谓王飨诸侯也脯加姜桂曰腵脩行飨之时虽设大牢之而必先设腵脩于筵前然后设余故云尚腵脩也此明不享味之义　腵丁乱切】大飨君三重席而酢焉三献之介君専席而酢焉此降尊以就卑也【此大飨是诸侯相朝主君飨客之礼诸侯之席三重今两君礼敌故席三重之席而受客之酢爵也若诸侯遣卿来聘卿礼当三献其上介则是大夫故谓之三献之介大夫席虽再重今为介降一等止合専席君席虽三重今彻去两重就单席受此介之酢爵是降国君之尊以就大夫之卑也　重平声】飨禘有乐而食尝无乐隂阳之义也凡饮养阳气也凡食养隂气也故春禘而秋尝春飨子秋食耆老其义一也而食尝无乐饮养阳气也故有乐食养隂气也故无声凡声阳也【飨春飨子也禴春祭宗庙也孤子死事者之子孙食秋食耆老也尝秋祭宗庙也周之礼春祠夏禴秋尝冬烝春禴夏殷之礼也飨礼主于酒食礼主于饭周制则四时之祭皆有乐　禘读为禴食音嗣】鼎俎竒而笾豆偶隂阳之义也笾豆之实水土之品也不敢用防味而贵多品所以交于旦明之义也【自一鼎至九鼎皆竒数其十鼎者陪鼎三则正鼎亦七也十二鼎者陪鼎三则正鼎亦九也正鼎鼎别一俎故云鼎俎竒也笾豆偶者据周礼掌客及前篇所举皆是偶数又详见仪礼图　竒居衣切旦读为神】賔入大门而奏肆夏示易以敬也卒爵而乐阕孔子屡叹之奠酬而工升歌徳也歌者在上匏竹在下贵人声也乐由阳来者也礼由隂作者也隂阳和而万物得【燕礼则大门是寝门飨礼则大门是庙门也肆夏乐章名九夏见周礼易以敬言和易中有严敬之节也卒爵而乐阕谓賔至庭而乐作賔受献爵拜而乐止及主人献君乐又作君卒爵而乐止也叹之叹美之也奠酬而工升歌谓奠置酬爵之时乐工升堂而歌所以扬主賔之徳故云徳也匏竹笙也乐所以发阳道之舒畅礼所以肃隂道之収敛一阖一辟而万事得宜也　易以防切】旅币无方所以别土地之宜而节逺迩之期也龟为前列先知也以钟次之以和居参之也虎豹之皮示服猛也束帛加璧徃徳也【旅陈也庭寔所陈之币非一方所贡故曰无方以土地之产各有所宜而地里有逺近则入贡之期日有先后也前篇言金次之此言钟次之盖金之为器莫重于钟故变文言之也金示和而参居庭寔之间故云以和居参之也君子于玉比徳徃徳者言徃进此比徳之玉于有徳之人也别必列切】庭燎之百由齐桓公始也【此以下言朝聘失礼之事庭燎者庭中设炬火以照来朝之臣夜入者大戴礼言天子百燎上公五十侯伯子男三十今侯国皆供百僚自桓公始之】大夫之奏肆夏也由赵文子始也【大射礼公升即席奏肆夏燕礼賔及庭奏肆夏是诸侯之礼今大夫之僭自晋大夫赵武始】朝觐大夫之私觌非礼也大夫执圭而使所以申信也不敢私觌所以致敬也而庭寔私觌何为乎诸侯之庭为人臣者无外交不敢贰君也【朝觐之礼国君亲徃而大夫从则大夫不当又以己物而私觌主君故曰非礼也若大夫执其君之命圭而専使则当行私觌之礼以申己之信故从君朝觐而不敢私觌是敬己之君也今从君以来而私设庭寔以为私觌大夫何可为此于诸侯之庭乎讥其与君无别也人臣无外交不敢贰心于他君所以从君而行则不敢私觌也　使去声】大夫而飨君非礼也大夫强而君杀之义也由三桓始也【大夫富强而具飨礼以飨君以臣召君故曰非礼大夫强横僭逆必乱国家人君杀之是防以大义也三桓鲁之三家皆桓公之后也先是成季以庄公之命酖杀僖叔后庆父贼子般又弑闵公于是又杀庆父故云由三桓始　疏曰按三桓之前齐公孙无知卫州吁宋长万皆以强盛被杀此云由三桓始者据鲁而言　般音班】天子无客礼莫敢为主焉君适其臣升自阼阶不敢有其室也觐礼天子不下堂而见诸侯下堂而见诸侯天子之失礼也由夷王以下【天子所以无客礼者以其尊无对莫敢为主故也适臣而升自主阶是为主之义不敢有其室者言人臣不敢以此室为私有而主之矣况敢为主而待君为客乎觐礼天子负斧依南面侯氏执玉入是不下堂见诸侯也惟春朝夏宗以客礼待诸侯则天子以车出迎夷王康王之孙之子○下去声依上声】诸侯之宫县而祭以白牡击玊磬朱干设冕而舞大武乗大路诸侯之僭礼也【天子之乐四面皆县谓之宫县诸侯轩县则三面而已白牡殷祭之正牲后代诸侯当用时王之牲也又诸侯当击石磬玉磬天子乐器书言鸣球是也诸侯虽得舞大武但不得朱干设冕服而舞也干盾也者盾背之饰金为之大路殷祭天所乘之车也　县音音阳字从昜与锡异】台门而旅树反坫绣黼丹朱中衣大夫之僭礼也【此皆诸侯之礼两旁起土为台台上架屋而门当其中故曰台门旅道也树屏也立屏当所行之路以蔽内外为敬天子外屏诸侯内屏大夫以帘士以帷坫在两楹之间两君好会献酬饮毕则反爵于其上故曰反坫旧读绣为绡今如字绣黼者绣刺为黼文也丹朱染缯为赤色也绣黼为中衣之领丹朱为中衣之縁中衣者朝服祭服里衣也制如深衣但防小长耳冕服是丝衣则中衣用绢素皮弁服朝服端是麻衣则中衣用布也　石梁王氏曰绣当依诗文不可改为绡　屏音丙好去声刺音戚縁去声】故天子微诸侯僭大夫强诸侯胁于此相贵以等相觌以货相赂以利而天下之礼乱矣诸侯不敢祖天子大夫不敢祖诸侯而公庙之设于私家非礼也由三桓始也【相贵以等谓擅相尊贵以等列也诸侯不敢祖天子而左云宋祖帝乙郑祖厉王鲁襄十二年呉子夀梦卒临于周庙礼也鲁以周公之故立文王庙耳大夫不敢祖诸侯而左云凡邑有宗庙先君之主曰都记者以礼之正言之而又有他义者旧説谓天子之子以上徳为诸侯者得祀其所出故鲁以周公之故立文王庙公子得祖先君公孙不得祖诸侯故公子为大夫者亦得立宗庙于其采地故曰邑有宗庙先君之主也其王子母弟虽无功徳不得出封为诸侯而食采畿内者亦得立祖王庙于采地故都宗人家宗人掌祭祖王之庙也由三桓始谓鲁之三家立桓公庙也　临采并去声】天子存二代之后犹尊贤也尊贤不过二代【疏曰古春秋左氏説周家封夏殷二王之后以为上公封黄帝尧舜之后谓之三恪恪者敬也敬其先圣而封其后】诸侯不臣寓公故古者寓公不继世【诸侯失国而寄寓他国者谓之寓公所寓之国不敢以之为臣此寓公死则臣其子矣故云寓公不继世】君之南乡答阳之义也臣之北面答君也【答犹对也乡去声】大夫之臣不稽首非尊家臣以辟君也【诸侯于天子稽首大夫于诸侯亦稽首惟家臣于大夫不稽首者非尊重家臣也以避国之正君也盖诸侯与大夫同在一国大夫已稽首于君矣家臣若又稽首于大夫则似一国而两君矣故云以辟君　辟音避】大夫有献弗亲君有赐不面拜为君之答已也【有献弗亲者使人徃献不身自徃也不面拜不亲见君之面而拜也恐烦君答拜故也　为去声】乡人禓孔子朝服立于阼存室神也【论语乡人傩朝服而立于阼阶即此事也旧説禓是强鬼之名郷人驱逐此鬼孔子恐惊庙室之神故衣朝服立于庙之东阶以存安庙室之神使依已而安也礼大夫朝服以祭故用祭服以依神　禓音伤衣去声】孔子曰射之以乐也何以聴何以射【何以聴谓射者何以能不失射之容节而又能聴乐之音节乎何以射谓何以能聴乐之音节而使射之容与乐之节相应乎言其难而美之也】孔子曰士使之射不能则辞以疾县弧之义也【为士者当习于射以六艺之一也不敢以不能辞惟可以疾辞盖生而设弧于门左已有射道但未能耳今辞以疾而未能则亦与初生之未能相似故云县弧之义也】孔子曰三日齐一日用之犹恐不敬二日伐鼔何居【齐者不聴乐恐散其志虑也今三日之间乃二日击鼓其义何所处乎怪之之辞】孔子曰绎之于库门内祊之于东方朝市之于西方失之矣【绎祭之明日人祭也绎是堂上接尸祊是于室内求神皆一时之事绎之礼当于庙门外之西堂今乃于库门内祊当在庙门外西室今乃于庙门外东方朝市即周礼所谓朝时而市也当于市内近东今乃于市内西方此三事皆违于礼故曰失之矣　朝如字】社祭土而主隂气也君南乡于北墉下答隂之义也日用甲用日之始也【地秉隂则社乃隂气之主社之主设于坛上北面而君来北墙下南向祭之盖社不屋惟立之坛壝而环之以墙既地道主隂故其主北向而君南向对之答对也甲为十干之首】天子大社必受霜露风雨以达天地之气也是故丧国之社屋之不受天阳也薄社北牖使隂明也【薄书作亳薄社于周为丧国之社必存之者白虎通云王者诸侯必有诚社示有存亡也屋其上则天阳不入牖于北则隂气可通隂明则物死也丧去声】社所以神地之道也地戴万物天垂象取财于地取法于天是以尊天而亲地也故敎民美报焉家主中霤而国主社示本也【圣人知地道之大故立社以祭所以神而明之也美报美善其报之之礼也上古穴居故有中霤之名中霤与社皆土神卿大夫之家主祭土神于中霤天子诸侯之国主祭土神于社此皆以示其为载物生财之本也】唯为社事单出里【社事祭社之事也二十五家为里单尽也言当祭社之时一里之人尽出而供给其事盖每家一人也　为去声下节同单音丹】唯为社田国人毕作【为祭社之事而田猎则国中之人皆行无留家者】唯社丘乗供粢盛所以报本反始也【祭社必有粢盛稷曰明粢在器曰盛此粢盛则使邱乗供之井田之制九夫为井四井为邑四邑为丘四丘为乗也报者酬之以礼反者追之以心　乗去声盛平声】季春出火为焚也然后简其车赋而厯其卒伍而君亲誓社以习军旅左之右之坐之起之以观其习变也而流示之禽而盐诸利以观其不犯命也求服其志不贪其得故以战则克以祭则受福【建辰之月大火心星昏见南方故出火以焚除草莱焚后即搜田简阅视也赋兵也厯数之也百人为卒五人为伍誓社誓众于杜也或左或右或坐或作皆是军旅之法习变习熟其变动之节也驱逐之际禽兽流动纷纭众皆见之故云流示之禽盐读为艶艶诸利谓使之歆艶于利也禽兽虽甚可欲而杀取舎皆有定制犯命者必罚不使之犯命者是求以遏服其贪利之志人君亦取之有制如大兽公之小禽私之不逾法而贪下之所得也以战则克习民于变也祭则受福获牲以礼也　疏曰祭社既在仲春此出火为焚当在仲春之月记者误也　为去声盐去声见音现数上声】天子适四方先柴【书曰嵗二月东巡守至于岱宗柴】郊之祭也迎长日之至也【至犹到也冬至日短极而渐舒故云迎长日之至　朱子曰以始祖配天须在冬至一阳始生万物之始宗祀九月万物之成父者我所自生帝者生物之祖故推以为配而祀于明堂此议方正　问郊祀后稷以配天宗祀文王以配上帝帝只是天天只是帝却分祭何也朱子曰为坛而祭故谓之天祭于屋下而以神祗祭之故谓之帝　今按郊祀一节先儒之论不一者有子月寅月之异有周礼鲁礼之分又以郊与圆丘为二事又有祭天与祈谷为二郊今皆不复详辨而以朱説为定】大报天而主日也兆于南郊就阳位也扫地而祭于其质也器用陶匏以象天地之性也【郊祭者报天之大事而主于迎长日之至祭义云配以月故方氏谓天之尊无为可祀之以其道不可主之以其事故以日为之主焉天秉阳日者众阳之宗故就阳位而立郊兆陶匏亦气之质者质乃物性之本然也　扫去声】于郊故谓之郊牲用骍尚赤也用犊贵诚也郊之用辛也【问郊之用辛日何谓】周之始郊日以至【谓周家始郊祀适遇冬至是辛日自后用冬至后辛日也】卜郊受命于祖庙作龟于祢宫尊祖亲考之义也【告于祖庙而行事则如受命于祖此尊祖之义作犹用也用龟以卜而于祢宫此亲考之义曲礼言大飨不问卜既用冬至则有定日此但云卜郊贝非卜日矣下文言帝牛不吉亦或此为卜牲欤不然则异代之礼也】卜之日王立于泽亲聴誓命受教諌之义也【泽泽宫也于其中射以择士因谓之泽宫又其宫近水泽故名也其日卜竟有司即以祭事誓戒命令众执事者而君亦聴受之是受敎諌之义也】献命库门之内戒百官也大庙之命戒百姓也【有司献王所以命百官之事王乃于库门内集百官而戒之又于大庙之内戒其族姓之臣也　大音泰】祭之日王皮弁以聴祭报示民严上也丧者不哭不敢凶服汜埽反道乡为田烛弗命而民聴上【祭报报白日时早晚及牲事之备具也汜埽洒水而后埽也反道刬道路之土反之令新者在上也乡郊内六乡也六乡之民各于田首设烛照路恐王行事之早也丧者不哭以下诸事皆不待上令而民自聴从盖嵗以为常也　汜音泛埽去声洒去声刬音产】祭之日王衮以象天【象天谓有日月星辰之章也　陈氏曰合周官礼记而考之王之祀天内服大裘外龙衮龙衮所以袭大裘也】戴冕璪十有二旒则天数也乗素车贵其质也旂十有二旒龙章而设日月以象天也天垂象圣人则之郊所以明天道也【璪与藻同素车殷之木路也旂之旒与冕之旒皆取垂下之义余见前】帝牛不吉以为稷牛帝牛必在涤三月稷牛唯具所以别事天神与人鬼也万物本乎天人本乎祖此所以配上帝也郊之祭也大报本反始也【郊祀后稷以配天故祭上帝者谓之帝牛祭后稷者谓之稷牛涤者牢中清除之所也此二牛皆在涤中为犹用也若至期卜牲不吉或有死伤即用稷牛为帝牛而别稷牛也非在涤三月者不可为帝牛故以稷牛代之稷乃人鬼其牛但得具用足矣故云稷牛唯具人本乎祖故以祖配帝是郊之祭乃报本反始之大者　别必列切注如字】天子大蜡八伊耆氏始为蜡蜡也者索也嵗十二月合聚万物而索飨之也【蜡祭八神先啬一司啬二农三邮表畷四猫虎五坊六水庸七昆防八伊耆氏尧也索求索其神也合犹闭也闭藏之月万物各已归根复命圣人欲报其神之有功者故求索而享祭之也　蜡音乍耆音其索色窄切】蜡之祭也主先啬而祭司啬也祭百种以报啬也【啬与穑同先啬神农也主如前章主日之主言为八神之主也司啬上古后稷之官百种司百谷之种之神也报啬谓报其敎民树艺之功种上声】　飨农及邮表畷禽兽仁之至义之尽也【农古之田畯有功于民者邮者邮亭之舎也标表田畔相连畷处造为邮舎田畯居之以督耕者故谓之邮表畷禽兽猫虎之属也畷株劣切】　古之君子使之必报之迎猫为其食田鼠也迎虎为其食田豕也迎而祭之也祭坊与水庸事也【田鼠田豕皆能害稼故食之者为有功迎者迎其神也坊隄也以蓄水亦以障水庸沟也以受水亦以泄水皆农事之备故曰事也眉山苏氏以为迎猫则为猫之尸迎虎则为虎之尸近于倡优所为是以子贡言一国之人皆若狂也　为去声坊音防】曰土反其宅水归其壑昆虫毋作草木归其泽【此祝辞也宅犹安也土安则无崩圯水归则无泛溢昆虫谓蝗之属害稼者作起也草木各归根于薮泽不得生于耕稼之土也　毋无通】皮弁素服而祭素服以送终也葛带榛杖丧杀也蜡之祭仁之至义之尽也【物之助成嵗功者至此而老老则终矣故皮弁素服葛带榛杖以送之丧礼之杀也此为义之尽祭报其功则仁之至也周礼籥章云国祭蜡则龡豳颂击土鼓以息老物　杀色介切龡吹同】黄衣黄冠而祭息田夫也野夫黄冠黄冠草服也【月令腊先祖五祀劳农以休息之此祭是也黄冠为草野之服其详未闻劳去声】大罗氏天子之掌鸟兽者也诸侯贡属焉草笠而至尊野服也【诸侯鸟兽之贡属大罗氏之掌其使者戴草笠是尊野服　使去声】罗氏致鹿与女而诏客告也以戒诸侯曰好田好女者亡其国【鹿者田猎所获女则所俘于亡国者客贡使也使者将返罗氏以鹿与女示使者以王命诏之使归告其君而以王言戒之曰好田猎好女色者必亡其国旧説如此然鹿可嵗得而亡国之女不恒有其详未闻也　好去声使去声】天子树瓜华不敛藏之种也【华瓜与果蓏之属也天子所种者华供一时之用而已不是収敛乆藏之种也若可收敛乆藏之物则不树之恶与民争利也此亦令使者归告戒其君之事　种上声】八蜡以记四方四方年不顺成八蜡不通以谨民财也顺成之方其蜡乃通以移民也既蜡而收民息已故既蜡君子不兴功【记四方者因蜡祭而记其丰凶也蜡祭之礼列国皆行之若其国嵗凶则八蜡之神不得与诸方通祭所以使民知谨于用财不妄费也移者寛纵之义盖嵗丰则民财稍可寛舒用之也党正属民饮酒始虽用礼及其饮食醉饱则亦纵其酣畅为乐夫子所谓一日之泽是也农民终嵗勤动而于此时得一日之乐是上之人劳农之美意也既蜡之后収敛积聚民皆休息故不兴起事功也　移去声属音浊乐音洛劳去声积音恣】恒豆之菹水草之和气也其醢陆产之物也加豆陆产也其醢水物也【恒豆每日常进之豆也周礼醢人所掌朝事之豆注谓清朝未食先进口食也菹酢菜也水草昌本茆菹之类加豆周礼注谓尸既食后亚献尸所加进之豆但醢人所掌是天子之礼此言诸侯之礼物既不同此朝事之豆与祭礼馈食荐孰之豆俱为恒豆而加豆则祭未酳尸所用也水物若蠃醢鱼醢是也菹醢皆以豆盛之　菹兹居切】笾豆之荐水土之品也不敢用常亵味而贵多品所以交于神明之义也非食味之道也先王之荐可食也而不可耆也卷冕路车可陈也而不可好也武壮而不可乐也宗庙之威而不可安也宗庙之器可用也而不可便其利也所以交于神明者不可同于所安乐之义也【不可耆谓食之有节不可贪爱旧説谓质而无味不能悦口不可好谓尊严之服器不可以供玩爱武万舞大武也以示壮勇之容不可常为娱乐宗庙威严之地不可寝处以自安宗庙行礼之器不可利用以为便交神明之义如此　耆音嗜卷音衮好去声乐音洛】酒醴之美酒明水之尚贵五味之本也黼黻文绣之美疏布之尚反女功之始也莞簟之安而蒲越稾鞂之尚明之也大羮不和贵其质也大圭不琢美其质也丹漆雕防之美素车之乘尊其朴也贵其质而已矣所以交于神明者不可同于所安亵之甚也如是而后宜【未有五味之初先有水故水为五味之本未有黼绣先有麤布故疏布为女工之始周礼司烜氏掌以鍳取明水于月盖取其洁也明之昭其礼之异也雕刻镂之也防漆饰之畿限也安亵之甚言甚安甚亵也宜犹称也余并见前　越音活大音泰和去声防音祈乘去声称去声】鼎俎竒而笾豆偶隂阳之义也黄目郁气之上尊也黄者中也目者气之清明者也言酌于中而清明于外也【黄目黄也卣罍之类以黄金镂其外以为目因名焉用贮鬱鬯之酒有芬芳之气故云鬱气中中央之色也竒偶见前　竒音基】祭天扫地而祭焉于其质而已矣醯醢之美而煎盐之尚贵天产也割刀之用而鸾刀之贵贵其义也声和而后防也【盐以煎链而成故曰煎盐必用鸾刀者取其鸾铃之声调和而后防割其肉也贵其义是贵声和之义　扫去声防上声】冠义始冠之缁布之冠也大古冠布齐则缁之其緌也孔子曰吾未之闻也冠而敝之可也【冠义言冠礼之义也冠礼三加先加缁布冠是太古齐时之冠也缁布为之不用笄用頍以围髪际而结于项中因缀之以固冠耳不闻有垂下之緌也此冠后世不复用而初冠暂用之不忘古也冠礼既毕则敝弃之可矣玉藻云缁布冠缋緌是诸侯位尊尽饰故也然亦后世之为耳石梁王氏曰冠一段当附冠义　冠义始冠冠而去声之冠古冠如字齐侧皆切緌如追切頍犬蘂切】适子冠于阼以着代也醮于客位加有成也三加弥尊喻其志也冠而字之敬其名也【着代显其为主人之次也酌而无酬酢曰醮客位在户牖之闲加有成加礼于有成之人也三加始冠缁布冠次加皮弁又次加爵弁也喻其志者使其知广充志意以称尊服也此适子之礼若庶子则冠于房户外南面醮亦户外也夏殷之礼醮用酒每一加而一醮周则用醴三加毕乃总一醴也　适音的冠去声称去声】委貌周道也章甫殷道也母追夏后氏之道也【委貌章甫母追皆缁布冠但三代之易名不同而其形制亦应异耳是皆先王制礼之道故皆以道言之委貌即冠旧説委安也言所以安正容貌章明也所以表明丈夫母声之辞追犹椎也以其形名之此一条是论三加始加之冠　母音牟追音堆】周弁殷冔夏收【周之弁殷之冔夏之収各是时王所制以为三加之冠旧説弁名出于槃槃大也冔名出于幠幠覆也収所以収敛其髪也形制未闻　冔音诩覆去声】三王共皮弁素积【皮弁以白皮为之其服则十五升之布也白与冠同以素为裳而辟积其要中故云皮弁素积也三代皆以此为再加之冠服】无大夫冠礼而有其昏礼古者五十而后爵何大夫冠礼之有诸侯之有冠礼夏之末造也【诸侯大夫之冠一如士礼行之下章所谓无生而贵者也夏之末造言夏之末世所为耳】天子之元子士也天下无生而贵者也继世以立诸侯象贤也以官爵人徳之杀也死而諡今也古者生无爵死无諡【元子适长子也其冠亦行士之冠礼无生而贵言有徳乃有位也立诸侯以继其先世以其能法前人之贤行也以官爵人必随其徳之大小而为降杀也死必有諡今日之变礼也殷以前大夫以上乃为爵死则有諡周之制虽爵及命士死不諡也　杀色介切】礼之所尊尊其义也失其义陈其数祝史之事也故其数可陈也其义难知也知其义而敬守之天子之所以治天下也【先王制礼皆有精防之理所谓义也礼之所以为尊以其义之可尊耳玉帛俎豆各有多寡厚薄之数数之陈列者人皆可得而见义之精防者不学则不能知也祝史其能知之乎中庸曰明乎郊社之礼禘尝之义治国其如示诸掌乎此总结前章冠义以下】天地合而后万物兴焉夫昏礼万世之始也取于异姓所以附逺厚别也币必诚辞无不腆告之以直信信事人也信妇徳也壹与之齐终身不改故夫死不嫁【附逺附犹托也托于逺嫌之义也厚别重其有别之礼也币诚辞腆是欲告戒为妇者以正直诚信之行信其能尽事人之道信其能有为妇之徳也此以下言昏礼之义　郑氏曰齐谓共牢而食同尊卑也　石梁王氏曰昏一段当附昏义　取逺并去声别必列切】男子亲迎男先于女刚柔之义也天先乎地君先乎臣其义一也执挚以相见敬章别也男女有别然后父子亲父子亲然后义生义生然后礼作礼作然后万物安无别无义禽兽之道也【先谓倡道之也执挚奠鴈也行敬以明其有别故云敬章别也有别则一本而父子亲亲亲之杀则义生礼作而万物各得其所矣禽兽知有母而不知有父无别故也迎先并去声别必列切】壻亲御授绥亲之也亲之也者亲之也敬而亲之先王之所以得天下也出乎大门而先男帅女女从男夫妇之义由此始也妇人从人者也幼从父兄嫁从夫夫死从子夫也者夫也夫也者以知帅人者也【亲御妇车而授之绥是亲爱之义也亲之乃可使之亲已故曰亲之也者亲之也太王爰及姜女文王亲迎于渭皆是敬而亲之之道以至于有天下故曰先王之所以得天下也大门女家之门也先壻车在前也女从男妇车随之也夫也者丈夫也丈夫者以才智帅人者也　先去声帅入声知音智】冕齐戒鬼神隂阳也将以为社稷主为先祖后而可以不致敬乎【服冕而致齐戒是事鬼神之道鬼者隂之灵神者阳之灵故曰鬼神隂阳也今昏礼者盖将以主社稷之祭祀承先祖之宗庙也可不以敬社稷与先祖之礼敬之而冕齐戒乎　齐音斋】共牢而食同尊卑也故妇人无爵从夫之爵坐以夫之齿器用陶匏尚礼然也三王作牢用陶匏厥明妇盥馈舅姑卒食妇馂余私之也舅姑降自西阶妇降自阼阶授之室也昏礼不用乐幽隂之义也乐阳气也昏礼不贺人之序也【牢俎也尚礼然谓古来所尚之礼如此共牢之礼虽三王所作而俎之外器用皆如古者之用陶匏重夫妇之始也厥明昏礼之明日也盥馈盥洁而馈食也人之序谓相承代之次序也　卒子恤切馂音俊】有虞氏之祭也尚用气血腥爓祭【句】用气也【尚用气以用气为尚也初以血诏神于室次荐腥肉于堂爓次腥亦荐于堂皆未熟故云用气此以下至篇末皆言祭礼】殷人尚声臭味未成涤荡其声乐三阕然后出迎牲声音之号所以诏告于天地之闲也【牲未杀则未有臭味故云臭味未成涤荡宣播之意鬼神在天地间与隂阳合散同一理而声音之感无闲显幽故殷人之祭必先作乐三终然后出而迎牲于庙门之外此是欲以此乐之声音号呼而诏告于两闲庶防其闻之而来格来享也殷人先求诸阳凡声阳也　号平声无闲闲去声防平声】周人尚臭灌用鬯臭郁合鬯臭隂达于渊泉灌以圭璋用玉气也既灌然后迎牲致隂气也【周人尚气臭而祭必先求诸隂故牲之未杀先酌鬯酒灌地以求神以鬯之有芳气也故曰灌用鬯臭又捣鬱金香草之汁和合鬯酒使香气滋甚故云鬱合鬯也以臭而求诸隂其臭下达于渊泉矣灌之礼以圭璋为瓉之柄用玉之气亦是尚臭也灌后乃迎牲是欲先致气于隂以求神故云致隂气也　石梁王氏曰四臭字本皆句絶然细别之鬯灌之地此臭之隂者也萧焫上达此臭之阳者也亦有义姑从释文】萧合黍稷臭阳达于墙屋故既奠然后焫萧合羶芗凡祭慎诸此【萧香蒿也取此蒿及牲之脂膋合黍稷而烧之使其气旁达于墙屋之闲是以臭而求诸阳也此是周人后求诸阳之礼既奠谓荐孰之时盖堂上事尸礼毕延尸于户内而荐之孰祝先酌酒奠于铏羮之南而尸犹未入萧脂黍稷之烧正此时也馨香即黍稷也既奠以下是明上文焫萧之时非再焫也此是天子诸侯之礼非大夫士礼也　焫如悦切羶音馨芗音香膋音聊】魂气归于天形魄归于地故祭求诸隂阳之义也殷人先求诸阳周人先求诸隂诏祝于室坐尸于堂用牲于庭升首于室直祭祝于主索祭祝于祊不知神之所在于彼乎于此乎或诸逺人乎祭于祊尚曰求诸逺者与【诏告也诏祝于室谓天子诸侯之祭朝事之时祝取牲之膟膋燎于炉炭而入告神于室也坐尸于堂者灌鬯之后尸坐户西南面也用牲于庭谓杀牲也升首于室升牲之首也直祭正祭也祭以荐孰为正正祭之时祝官以祝辞告于神主如云荐嵗事于皇祖伯某甫是也索求也求索其神灵而祭之则祝官行祭于祊也祊有二一是正祭时设祭于庙又求神于庙门之内而祭之诗云祝祭于祊此则与祭同日一是明日绎祭祭于庙门之外也于彼于此言神在于彼室乎在于此堂乎或诸逺人者或逺离于人而不在庙乎尚庻防也祭于祊庻防可求之逺处乎　索音色逺去声与平声膟音律离去声】祊之为言倞也肵之为言敬也富也者福也首也者直也相飨之也嘏长也大也尸陈也毛血告幽全之物也告幽全之物者贵纯之道也【倞逺也承上文求诸逺者而言尸有肵俎是主人敬尸之俎也人君嘏辞有富以福言也牲体首在前升首而祭取其与神坐相直也相诏侑也所以诏侑于尸欲其享此也尸使祝致嘏辞于主人嘏有长乆广大之义也尸神象当为主之义今以训陈记者误杀牲之时先以毛及血告神者血在内是告其幽毛外是告其全也贵纯者贵其表皆善也　倞音谅肵音祈相去声】血祭盛气也祭肺肝心贵气主也祭黍稷加肺祭齐加明水报隂也取膟膋燔燎升首报阳也明水涚齐贵新也凡涚新之也其谓之明水也由主人之絜着此水也【有血有气乃为生物血由气以滋死则气尽而血亦枯矣故血祭者所以表其气之盛也肺肝心皆气之所舎故云气主周祭肺殷祭肝夏祭心也祭黍稷加肺者谓尸隋祭之时以黍稷兼肺而祭也祭齐加明水谓尸正祭之时陈列五齐之尊又加明水之尊也祖考形魄归地属隂而肺于五行属金金水隂也故加肺加明水是以隂物而报隂灵也膟膋膓闲脂也先燔燎于炉至荐孰则合萧与黍稷烧之黍稷阳也牲首亦阳体魂气归天为阳此以阳物报阳灵也明水隂鉴所取月中之水涚犹清也泲漉五齐而使之清故云涚齐所以设明水及涚齐者贵其新洁也凡涚新之也専主涚齐而言故下文又释明水之义絜着絜净而明着也自月而生故谓之明周礼五齐一泛齐二醴齐三盎齐四缇齐五沈齐　齐去声膟音律膋音僚涚音税隋音】君再拜稽首肉袒亲割敬之至也敬之至也服也拜服也稽首服之甚也肉服之尽也祭称孝孙孝子以其义称也称曽孙某谓国家也祭祀之相主人自致其敬尽其嘉而无与让也【服者服顺于亲也拜服也谓再拜是服顺也稽首为服顺之甚肉袒为服顺之尽言服顺之诚在内今又肉袒则内外皆服矣故云服之尽祭主于孝士之祭称孝孙孝子是以祭之义为称也诸侯有国卿大夫有家不但祭祖与弥而已其祭自曽祖以上惟称曽孙故云称曽孙某谓国家也盖大夫三庙得事曽祖也上士二庙事祖祢中下士一庙祖祢共之相诏侑于尸也相者不告尸以让盖是主人敬尸自致其诚敬尽其嘉善无所与让也】腥肆爓腍祭岂知神之所飨也主人自尽其敬而已矣举斝角诏妥尸古者尸无事则立有事而后坐也尸神象也祝将命也【祭之为礼或进腥体或荐解剔或进汤沈或荐煮孰岂知神果何所享乎主人不过尽其敬心而已耳斝与角皆爵名诏告也妥安也尸始即席举斝角之时祝告主人拜尸以妥安其坐前篇言夏立尸而卒祭此言古者盖指夏时也夏之礼尸无事则立有饮食之事然后得坐也尸所以象所祭者故曰神象为祝者先以主人之辞告神后以神之辞嘏主人故曰将命　肆读为剔腍而审切】缩酌用茅明酌也【缩泲也酌斟酌也谓醴齐浊泲而后可斟酌故云缩酌也用茅者以茅覆借而泲之也周礼三酒一曰事酒二曰昔酒三曰清酒事酒为事而新作者其色清明谓之明酌言欲泲醴齐则先用此明酌和之然后用茅以泲之也　泲音姊齐去声覆去声为去声】醆酒涚于清汁献涚于醆酒【醆酒盎齐也涚泲也清谓清酒也清酒冬酿接夏而成盎齐差清先和以清酒而后泲之故云醆酒涚于清以其差清故不用茅也汁献谓摩挲秬鬯及鬱金之汁也秬鬯中有煮又和以盎齐摩挲而泲之出其香汁故云汁献涚于醆酒也　疏曰以事酒泲醴齐清酒泲盎齐今泲秬鬯乃用盎齐而不以三酒者五齐卑故用三酒泲之秬鬯尊故用五齐泲之也　醆侧眼切献读为莎齐去声差楚宜切和去声】犹明清与醆酒于旧泽之酒也【上文所泲三者之酒皆天子诸侯之礼作记之时此礼已废人不能知其法故言此以晓之曰泲醴齐以明酌泲醆酒以清酒泲汁献以醆酒者即如今时明清醆酒泲于旧醳之酒也犹若也旧谓陈乆也泽读为醳醳者和醳醴酿之名后世谓之醳酒　泽音亦】祭有祈焉有报焉有由辟焉【此泛言祭礼又有此三者之例如周礼所云祈福祥求永贞祈年于田祖诗言春夏祈谷之类是祈也报谓获福而报之祭礼多是报本之义由用也辟读为弭如周所谓弭灾兵逺罪疾之类由弭者用此以消弭之也　辟音弭逺去声】齐之也以隂幽思也故君子三日齐必见其所祭者【齐而冠衣顺鬼神幽黯之意且以致其隂幽之思也见其所祭之亲精诚之感也】
　　内则第十二
　　【疏曰闺门之内轨仪可则故曰内则石梁王氏曰此篇于曲礼之义为多】
　　后王命宰降徳于众兆民【宰掌治而治国者必先齐家降徳者下其徳敎于民也孝为徳之本故首言子事父母之道　石梁王氏曰注分后王作两字解不通书説命后王君公后王犹言君王天子之别称也郑注皆非记者本意但据周礼太宰掌建邦之六典则敎典在所兼统如此亦可解郑分天子诸侯甚无意义　治国治平声】子事父母鸡初鸣咸盥漱栉縰笄总拂髦冠緌缨端韠绅搢笏【盥洗手也漱涤口也栉梳也縰黒缯韬髪者以縰韬髪作髻讫即横揷笄以固髻总亦缯为之以束髪之本而垂余于髻后以为饰也拂髦振去髦上之尘也髦用髪为之象幼时剪髪为鬌之形此所陈皆以先后之次栉讫加縰次加笄加总然后加髦着冠冠之缨结于颔下以为固结之余者下垂谓之緌端端服也衣用缁布而裳不同上士裳中士黄裳下士杂裳也服端着韠又加绅大带也搢揷也揷笏于带中韠以韦为之古者席地而坐以临俎豆故设蔽膝以备濡渍韠之言蔽也在冕服谓之韨他服则谓之韠　项氏曰髦者以髪作伪髻垂两眉之上如今小儿用一带连双髻横系额上是也　潄先奏切縰所买切冠如字緌儒追切韠音毕搢音荐鬌音垂又音朶又音妥】左右佩用左佩纷帨刀砺小觽金燧【所佩之物皆是备尊者使令之用纷以拭器帨以拭手皆巾也刀砺小刀与砺石也觽状如锥象骨为之小觽所以解小结者金燧用以取火于日中者　帨音税觽音兮】右佩玦捍管遰大觽木燧【玦射者着于右手大指所以钩而开弓体也捍拾也韬左臂而收拾衣防以利也管旧注云笔彄其形制未闻遰刀室也大觽所以解大结木燧鑚火之器晴则用金燧以取火隂则用木燧以鑚火也　玦音决捍音汗遰音逝着音斫】偪【即诗所谓邪幅也偪束其胫自足至膝故谓之偪也】屦着綦【綦履头之饰即絇也説见曲礼着犹施也　朱子曰綦鞋口带也古人皆旋系今人只从简易缀之于上如假带然　着音斫綦音忌旋去声】妇事舅姑如事父母鸡初鸣咸盥漱栉縰笄总衣绅【笄今之簪也衣绅端绡衣之上加绅带士妻之服也　衣如字】左佩纷帨刀砺小觽金燧右佩箴管线纩施縏袠大觽木燧衿缨綦屦以适父母舅姑之所【箴管箴在管中也縏袠皆囊属施縏袠者为贮箴线纩也衿结也缨香囊也　纩音旷縏音盘袠陈乙切衿其鸩切为去声】及所下气怡声问衣燠寒疾痛苛痒而敬抑搔之出入则或先或后而敬扶持之进盥少者奉槃长者奉水请沃盥盥卒授巾问所欲而敬进之柔色以温之【苛疥也抑按搔摩也温承借之义谓以柔顺之色承借尊者之意若藻借之承玉然　燠音郁痒以想切少去声奉长并上声温于粪切】饘酏酒醴芼羮菽麦蕡稻黍秫唯所欲【饘厚粥酏薄粥也芼羹以菜杂肉为羮也蕡大麻子　酏音移芼音冐蕡音焚秫音述】枣栗饴蜜以甘之堇荁枌榆免薧滫瀡以滑之脂膏以膏之父母舅姑必尝之而后退【饴饧也堇菜名荁似堇而叶大榆之白者名枌免新鲜者薧干陈者言堇荁枌榆四物或用新或用旧也滫説文乆泔也瀡滑也滫瀡滫之滑者也凝者为脂释者为膏甘之滑之膏之皆谓调和饮食之味也此篇所记饮食珎羞诸物古今异制风土异宜不能尽暁然亦可见古人察物之精用物之详也　饴音怡堇音谨荁音丸免音问薧音考滫思酒切瀡音髄膏之膏音告和去声】男女未冠笄者鸡初鸣咸盥漱栉縰拂髦总角衿缨皆佩容臭昧爽而朝问何食饮矣若已食则退若未食则佐长者视具【总角总聚其髪而结束之为角童子之饰也容臭香物也助为形容之饰故言容臭以缨佩之后世香囊即其遗制昧晦也爽明也昧爽欲明未明之时　冠去声朝音潮】凡内外鸡初鸣咸盥漱衣服敛枕簟洒埽室堂及庭布席各从其事孺子蚤寝晏起唯所欲食无时【古人枕席之具夜则设之暁则敛之不以私亵之用示人也　簟徒防切埽去声】由命士以上父子皆异宫昧爽而朝慈以旨甘日出而退各从其事日入而夕慈以旨甘【慈爱也谓敬爱其亲故以旨甘之味致其爱各从其事者各治其所当为之事也晚朝为夕　郑氏曰异宫崇敬也　上上声】父母舅姑将坐奉席请何乡将衽长者奉席请何趾少者执牀与坐御者举几敛席与簟县衾箧枕敛簟而襡之【将坐旦起时也奉坐席而铺者必问何向祍卧席也将衽谓更卧处也长者奉此卧席而铺必问足向何所牀説文云安身之几坐非今之卧牀也将坐之时少者执此牀以与之坐御侍者举几进之使之凭以为安卧必簟在席上旦起则敛之而簟又以襡韬之者似亲身恐秽污也衾则束而悬之枕则贮于箧也　奉上声乡去声悬音箧结叶切襡音独更平声】父母舅姑之衣衾簟席枕几不传杖屦祗敬之勿敢近敦牟巵匜非馂莫敢用与恒食饮非馂莫之敢饮食【传移也谓此数者每日置之有常处子与妇不得辄移置他所也近谓挨偪之也敦与牟皆盛黍稷之器牟读为堥土釜也此器则木为之象土釡之形耳巵酒器匜盛水浆之器此四器皆尊者所用子与妇非馂其余无敢用此器也与及也及尊者所常食饮之物子与妇非馂余不敢擅饮食之也　敦音对巵音支匜音移馂音俊】父母在朝夕恒食子妇佐馂既食恒馂父没母存冢子御食羣子妇佐馂如初旨甘柔滑孺子馂【佐馂者劝勉之使食而后馂其余也既食恒馂者尽食其常食之余也御食侍母食也如初如父在时也】在父母舅姑之所有命之应唯敬对进退周旋慎齐升降出入揖游不敢哕噫嚏咳欠伸跛倚睇视不敢唾洟【应之辞唯为防哕呕逆之声也庄子大块噫气诗愿言则嚏咳声也气乏则欠体疲则伸偏任为跛依物为倚睇视倾视也洟自鼻出者　应去声唯上声齐音斋哕于月切噫于界切嚏音帝咳苦爱切跛彼义切睇音第洟音替】寒不敢袭痒不敢搔不有敬事不敢袒裼不渉不撅亵衣衾不见里【袭重衣也袒与裼皆礼之敬故非敬事不袒裼也不因渉水则不揭裳不见里为其可秽撅音鳜见音现为去声】父母唾洟不见冠带垢和灰请漱衣裳垢和灰请澣衣裳绽裂纫箴请补缀【唾洟不见谓即刷除之不使见示于人也漱澣皆洗濯之事和灰如今人用灰汤也以线贯箴为纫　见音现漱平声澣胡管切绽直苋切纫女陈切缀音拙】五日则燂汤请浴三日具沐其闲面垢燂潘请靧足垢燂汤请洗少事长贱事贵共帅时【燂温也潘淅米汁也靧洗面也共帅时皆循是礼也　燂详廉切潘音翻靧音悔帅音率】男不言内女不言外非祭非丧不相授器其相授则女受以篚其无篚则皆坐【句】奠之而后取之【男正位乎外不当于外而言内庭之事女正位乎内不当于内而言梱外之事惟丧祭二事乃得以器相授受者以祭为严肃之地丧当急遽之时乃无他嫌也非此二者则女必执篚使授者置之篚中也皆坐男女皆跪也授者跪而置诸地则受者亦跪而就地以取之也　梱阃同】外内不共井不共湢浴不通寝席不通乞假男女不通衣裳内言不出外言不入男子入内不啸不指夜行以烛无烛则止女子出门必拥蔽其面夜行以烛无烛则止道路男子由右女子由左【湢浴室也不啸不指谓声容有异骇人视聴也旧读啸为叱今详啸非家庭所发之声宜其不可叱或有当发者如见非礼举动安得不叱以儆之乎读如本字为是拥犹障也由右由左见王制　湢音逼】子妇孝者敬者父母舅姑之命勿逆勿怠【子而孝父母必爱之妇而敬舅姑必爱之然犹恐其恃爱而于命或有所违也故以勿逆勿怠为戒】若饮食之虽不耆必尝而待加之衣服虽不欲必服而待【尝而待服而待皆谓俟尊者察其不耆不欲而改命之则或置之或藏去乃敢如己意也　饮去声食音嗣耆音嗜】加之事人代之已虽弗欲姑与之而姑使之而后复之【尊者任之以事而已既为之矣或念其劳又使他人代为己意虽不以为劳而不欲其代然必顺尊者之意而姑与之若虑其为之不如己意姑敎使之及其果不能而后已复为之也】子妇有勤劳之事虽甚爱之姑纵之而寜数休之【谓虽甚爱此子妇而不忍其劳然必且纵使为之而寜数数休息之必使终竟其事而后已不可以姑息为爱而使之不事事也　数音朔】子妇未孝未敬勿庸疾怨姑敎之若不可敎而后怒之不可怒子放妇出而不表礼焉【庸用也怒之谴责之也不可怒谓虽谴责之而不改也虽放逐其子出弃其妇而不表明其失礼之罪示不终絶之也】父母有过下气怡色柔声以諌諌若不入起敬起孝説则复諌不説与其得罪于乡党州闾寜孰諌父母怒不説而挞之流血不敢疾怨起敬起孝【疏曰孰諌谓纯熟殷勤而諌若物之成熟然　説音悦复扶又切】父母有婢子若庶子庶孙甚爱之虽父母没没身敬之不衰【婢子贱者之所生也若及也或也没身终身也父母之所爱亦爱之至于犬马尽然而况于人乎】子有二妾父母爱一人焉子爱一人焉由衣服饮食由执事毋敢视父母所爱虽父母没不衰【由自也不敢以私爱违父母之情故也】子甚宜其妻父母不説出子不宜其妻父母曰是善视我子行夫妇之礼焉没身不衰【宜犹善也大戴礼妇有七出不顺父母一无子二淫三妬四恶疾五多言六窃盗七三不去有所受无所归不去曽经三年丧不去前贫贱后富贵不去　説音悦】父母虽没将为善思贻父母令名必果将为不善思贻父母羞辱必不果舅没则姑老冢妇所祭祀賔客毎事必请于姑介妇请于冢妇【老谓传家事于长妇也然长妇犹不敢専行故祭祀賔客之事必禀问焉介妇众妇也】舅姑使冢妇毋怠不友无礼于介妇【石梁王氏曰友谓当作敢者是　刘氏曰使以事使之也毋禁止辞不友者不爱也无礼者不敬也言舅姑以事命冢妇则冢妇当自任其劳不可怠于劳而怨介妇不助已遂不爱敬之也】舅姑若使介妇毋敢敌耦于冢妇【刘氏曰敌耦者欲求分任均劳之意言舅姑若以事使介妇为之则介妇亦当自任其劳不可谓己与冢妇为敌耦欲求均配其劳也】不敢并行不敢并命不敢并坐【又言介妇之与冢妇分有尊卑非惟任事毋敢敌耦亦且不敢比肩而行不敢并受命于尊者不敢并出命于卑者盖介妇当请命于冢妇也坐次亦必异列】凡妇不命适私室不敢退妇将有事大小必请于舅姑子妇无私货无私畜无私器不敢私假不敢私与【郑氏日家事统于尊也适如字畜许六切】妇或赐之饮食衣服布帛佩帨茝兰则受而献诸舅姑舅姑受之则喜加新受赐若反赐之则辞不得命如更受赐藏以待乏【或赐之谓私亲几弟也茝兰皆香草也受之则如新受赐不受则如更受赐孝爱之至也不得命者不见许也待乏待尊者之乏也　茝昌改切又音齿】妇若有私亲兄弟将与之则必复请其故【句】赐而后与之【故即前者所献之物而舅姑不受者虽藏于私室今必请于尊者既许然后取以与之也】适子庶子祗事宗子宗妇虽贵富不敢以贵富入宗子之家虽众车徒舎于外以寡约入【疏曰适子谓父及祖之适子是小宗也庶子谓适子之弟宗子谓大宗子宗妇谓大宗子之妇适音的舎如字去声】子弟犹归器衣服裘衾车马则必献其上而后敢服用其次也若非所献则不敢以入于宗子之门不敢以贵富加于父兄宗族【犹若也谓子弟中若有以功徳显荣而蒙尊上归遗之以器用衣服等物则必献其上等者于宗子而自服用其次者若非宗子之爵所当服用而不可献者则已亦不敢服用之以入宗子之门也加高也　遗去声】若富则具二牲献其贤者于宗子夫妇皆齐而宗敬焉终事而后敢私祭【贤犹善也齐而宗敬谓齐戒而徃助祭事以致宗庙之敬也私祭祖祢则用二牲之下者】饭黍稷稻白黍黄稰穛【饭之品有黄黍稷稻白白黍黄凡六其谷熟而获之则曰稰生获之曰穛穛是敛缩之名以生获故其物缩敛也此诸侯之饭天子又有麦与苽　饭目诸饭之品稰胥上声穛音捉】膳膷臐膮醢牛炙【膷牛臐羊膮豕皆香美之名也醢字衍当删牛炙炙牛肉也此四物为四豆共为一行　膳目诸膳之品膷音香臐音熏膮音暁炙音柘炙牛如字音壑行音杭】醢牛胾醢牛脍【醢肉酱也牛胾切牛肉也并醢与牛脍四物为四豆是第二行　胾侧吏切】羊炙羊胾醢豕炙【此四物为四豆是第三行】醢豕胾芥酱鱼脍【此四物为四豆是第四行共十六豆下大夫之礼也】雉兔鹑鷃【此四物为四豆列为第五行共二十豆则上大夫之礼也　鹑音淳鷃音晏】饮重醴稻醴清糟黍醴清糟醴清糟或以酏为醴黍酏浆水醷滥【醴者稻黍三者各为之已泲者为清未泲者为糟是三醴各有清有糟也以清与糟相配重设故云重醴盖致饮于賔客则兼设之也以酏为醴酿粥为醴也黍酏以黍为粥也浆醋水也醷梅浆也滥杂糗饭之属和水也饮目诸饮之品重平声醷音倚】酒清白【清清酒也祭祀之酒事酒昔酒俱白故以白名之有事而饮者谓之事酒无事而饮者名昔酒】羞糗饵粉酏【周礼羞笾之寔糗饵粉餈此酏字当读为餈记者误耳许慎云餈稻饼也炊米捣之粉餈以豆为粉糁餈上也糗炒干米麦也捣之以为饵盖先屑为粉然后溲之饵之言坚洁若玉珥也餈之言滋也　糗起九切饵音二酏自私切】食蜗醢而苽食雉羮麦食脯羮鸡折稌犬羮兎羮和糁不蓼【此言进饭之宜蜗与螺同苽雕胡也脯羹析脯为羹也稌稻折稌谓细折稻米为饭也此五者宜以五味调和米屑为糁不须加蓼故云和糁不蓼也食音嗣下同蜗力戈切苽音孤稌音杜和去声糁思】散【切蓼音了】濡豚包苦寔蓼濡鸡醢酱寔蓼濡鱼卵酱寔蓼濡鼈醢酱寔蓼【濡读为胹烹煮之也胹豚者包裹之以苦菜而寔蓼于腹中此四物皆以蓼寔其腹而煮之也卵醤鱼子为醤也三物之用醤盖以调和其汁耳　濡音而卵音鲲】腵脩蚳醢脯兔醢麋肤鱼醢鱼脍芥酱麋腥醢酱桃诸梅诸卵盐【腵脩见前蚳醢以蚍蜉子为醢也谓食腵脩者以蚳醢配之食脯羮者以兔醢配之余仿此麋鹿之大者肤切肉也麋腥生麋肉也诸菹也桃梅皆为菹藏之欲藏必令稍干故周礼谓之干防食之则和以卵盐大盐形似鸟卵故名卵盐也　蚳音墀卵力管切蚍音皮蜉音浮令平声干音于防音老】凡食齐视春时齐视夏时酱齐视秋时饮齐视冬时【郑氏曰饭宜温宜热醤宜凉饮宜寒也　食音嗣齐去声】凡和春多酸夏多苦秋多辛冬多咸调以滑甘【酸苦辛咸木火金水之所属多其时味所以养气也四时皆调以滑甘象土之寄欤】牛宜稌羊宜黍豕宜稷犬宜粱鴈宜麦鱼宜苽【上云折稌犬羮兎羮此云牛宜稌者上是人君燕食以滋味为美此据尊者正食而言也】春宜羔豚膳膏芗夏宜腒鱐膳膏臊秋宜犊麛膳膏腥冬宜鲜羽膳膏羶【牛膏芗犬膏臊鸡膏腥羊膏羶如春时食羔豚则煎之以牛膏故云膳膏芗也余仿此腒干雉鱐干鱼麛鹿子鲜生鱼羽雁也旧説此膳所宜以五行衰王相参及方氏燥湿疾遅强弱之説今皆畧之　腒音渠鱐音搜臊音骚麛音迷鲜音仙王去声】牛脩鹿脯田豕脯麋脯麕脯麋鹿田豕麕皆有轩雉兎皆有芼【疏曰麛鹿田豕麕皆有轩者言此等非但为脯又可腥食腥食之时皆以藿叶起之而不细切故云皆有轩不云牛者牛惟可细切为脍不宜大切为轩雉兎皆有芼者为雉兎羮皆有芼菜以和之　郑氏曰轩读为宪宪谓藿叶切也　麕俱伦切轩音宪】爵鷃蜩范芝栭蔆椇栗榛柿瓜桃李梅杏楂棃姜桂【蜩蝉范蜂芝如今木耳之类栭韵防注云江淮呼小栗为栭栗蔆芰也椇形似珊瑚味甜美一名白石李　郑氏曰自牛脩至此三十一物皆人君燕食所加庶羞也周礼天子羞用百有二十品记者不能次録　蜩音条栭音而蔆音陵椇音矩楂侧加切】大夫燕食有脍无脯有脯无脍士不贰羮胾庶人耆老不徒食【因上文言人君燕食之物而言大夫燕食士不贰羮胾亦谓燕食也徒犹空也不徒食言必有疏曰若朝夕常食则下云羮食自诸侯以下至于庶人无等】脍春用葱秋用芥豚春用韭秋用蓼脂用葱膏用薤三牲用藙和用醢兽用梅【芥芥酱也肥凝者为脂释者为膏三牲牛羊豕也藙茱萸也和用醯以醯和三牲也兽用梅以梅和兽也　薤胡介切藙音毅和去声】鹑羮鸡羮鴽酿之蓼鲂鱮烝雏烧雉芗无蓼【鴽不为羹惟烝煮而已故不曰羮此三味皆切蓼以杂和之故曰酿之蓼鲂鱮二鱼烝而食之故曰鲂鱮烝雏鸟之小者烧熟然后调和故云雏烧雉则或烧或烝或以为羮皆可芗谓香草若白蘓紫蘓之属也言烝鲂鱮烧雏及烹雉皆调和之以香草无用蓼也　鴽音如酿尼亮切鲂音防鱮音序】不食【句】雏鼈狼去膓狗去肾狸去正脊兎去凥狐去首豚去脑鱼去乙龞去丑【此九者皆为不利于人雏鼈伏乳者鱼体中有骨如乙之形去之为鲠人也丑窍也或云颈下有骨能毒人　去上声凥苦刀切为去声】肉曰脱之鱼曰作之枣曰新之栗曰撰之桃曰胆之柤犂曰攒之【脱者剥除其筋膜作者摇动之以观其鲜鯘一説作犹斮也谓削其鳞枣则拭治而使之新洁撰犹选也栗多虫螙宜选择之桃多毛拭治令青滑如胆攅之者鑚治其螙处也此皆治择之名　撰须衮切柤侧加切攅咨官切鯘馁同斮音勺治平声螙蠧同】牛夜鸣则庮羊泠毛而毳羶狗赤股而躁臊鸟皫色而沙鸣郁豕望视而交腥马黒脊而般臂漏【牛之夜鸣者其肉庮臭羊之毛本稀泠而毛端毳结者其肉羶气狗股里无毛而举动急躁者其肉臊恶皫色色变而无润泽也沙嘶也鸣而其声沙嘶者鬱谓腐臭也望视举目高也交目毛交也腥读为星肉中生小息肉如米者也般臂前胫毛斑也漏读为蝼谓其肉如蝼蛄臭也牛至马六物若此者皆不可食　庮音由泠音零毳昌鋭切皫滂表切音接般音斑漏平声】雏尾不盈握弗食舒雁翠鹄鸮胖舒凫翠鸡肝雁肾鸨奥鹿胃【舒雁鵞也翠尾肉也胖脇侧薄肉也舒凫鸭也鸨似雁而大无后指奥脾肶也藏之深奥处也此九物亦不可食　鸮于娇切胖音判鸨音保奥音郁肶音皮】肉腥细者为脍大者为轩或曰麋鹿鱼为菹麕为辟鸡野豕为轩兎为宛脾切葱若薤寔诸醯以柔之【细缕切者为脍大片切者为轩或用葱或用薤故云切葱若薤肉与葱薤皆置之醋中故云寔诸醯浸渍而熟则柔软矣故曰柔之　疏曰为记之时无菹轩辟鸡宛脾之制作之未审旧有此言记者承而用之故称或曰其辟鸡宛脾及轩之名其义未闻　轩音宪辟音璧宛音】羮食自诸侯以下至于庶人无等大夫无秩膳大夫七十而有阁【羮与饭常日所食故无贵贱之等差秩常也五十始命未为甚老故无常膳七十有阁则有秩膳矣阁以木板为之所以庋饭食之物　食音嗣差楚宜切庋音已】天子之阁左达五右达五公侯伯于房中五大夫于阁三士于坫一【疏曰宫室之制中央为正室正室左右为房房外有序序外有夹室天子尊庖远故左夹室五阁右夹室五阁诸侯卑庖稍近故于房中惟一房之中而五阁也大夫卑而无嫌故亦于夹室而三阁士卑不得为阁但于室中为土坫以庋食五者三牲之肉及鱼腊三者豕鱼腊也】凡养老有虞氏以燕礼夏后氏以飨礼殷人以食礼周人脩而兼用之凡五十养于乡六十养于国七十养于学达于诸侯八十拜君命一坐再至瞽亦如之九十者使人受五十异粻六十宿肉七十贰膳八十常珍九十饮食不违寝膳饮从于游可也六十嵗制七十时制八十月制九十日脩唯绞紟衾冐死而后制五十始衰六十非肉不饱七十非帛不暖八十非人不暖九十虽得人不暖矣五十杖于家六十杖于乡七十杖于国八十杖于朝九十者天子欲有问焉则就其室以珍从七十不俟朝八十月告存九十日有秩五十不从力政六十不与服戎七十不与賔客之事八十齐丧之事弗及也五十而爵六十不亲学七十致政凡自七十以上唯衰麻为丧凡三王养老皆引年八十者一子不从政九十者其家不从政瞽亦如之凡父每在子虽老不坐有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊有虞氏皇而祭深衣而养老夏后氏収而祭燕衣而养老殷人冔而祭缟衣而养老周人冕而祭衣而养老【此一节并説见王制】曽子曰孝子之养老也【石梁王氏曰此一养字防上文当从上声忠养之养当从去声】乐其心不违其志乐其耳目安其寝处以其饮食忠养之孝子之身终终身也者非终父母之身终其身也是故父母之所爱亦爱之父母之所敬亦敬之至于犬马尽然而况于人乎【乐其心喻父母于道也不违其志能养志也饮食忠养以上是终父母之身爱所爱敬所敬则终孝子之身也　乐音洛处上声养去声上上声】凡养老五帝宪三王有乞言五帝宪养气体而不乞言有善则记之为惇史三王亦宪既养老而后乞言亦微其礼皆有惇史【宪法也养老之礼五帝之世主于法其徳行而已至三王之世则又有乞言之礼焉惇史所以记其惇厚之徳也三王亦未尝不法其徳行然于乞言之际其礼防略不诚切以求之故云防其礼然亦皆有惇史焉方氏曰五帝之宪也而老者未尝无言要之以徳为主耳故曰有善则记之盖可记者言故也三王之乞言而老者未尝无徳要之以言为主耳故曰三王亦宪　有音又行去声要平声】淳熬煎醢加于陆稻上沃之以膏曰淳熬【淳沃也熬煎也陆稻陆地之稻也以陆稻为饭煎醢加于饭上又恐味薄故更沃之以膏此八珎之一也　淳之纯切熬音遨】淳毋煎醢加于黍食上沃之以膏曰淳毋【疏曰毋是禁辞非膳羞之体故读为模象也盖法象淳熬而为之但用黍饭为异耳此八珎之二也　母音模食音嗣】炮取豚若将刲之刳之寔枣于其腹中编萑以苴之涂之以谨涂炮之涂皆干擘之濯手以摩之去其皽为稻粉糔溲之以为酏以付豚煎诸膏膏必灭之钜镬汤以小鼎芗脯于其中使其汤毋灭鼎三日三夜毋絶火而后调之以醯醢【此珍主于涂而烧之故以炮名牂牡羊也刲之刳之杀而去其五藏也萑芦苇之类苴裹也谨读为瑾説文黏土也擘之者擘去干涂也濯手以摩之去其皽谓擘泥手不净又兼肉故必濯其手然后摩去其皽膜也糔与前章滫瀡之滫同以稻米为粉滫溲之为粥若豚则以此粥敷其外若羊则解析其肉以此粥和之而俱煎以膏灭没也谓所用膏没此豚与羊也钜镬汤以大镬盛汤也脯解析之薄如脯也芗脯香美此脯也脯在小鼎内而小鼎则置在镬汤内汤不可没鼎没鼎则水入壊脯也毋絶火防热而已不炽之也至食则又以醯与醢调和之此八珍之三四也　将音牂刲音暌刳音枯萑音丸苴子余切谨音芹干音干擘音百去上声皽音展糔息酒切溲所九切藏去声】捣珍取牛羊麋麕之肉必脄每物与牛若一捶反侧之去其饵孰出之去其皽柔其肉【脄夹脊肉也与牛若一谓与牛肉之多寡均也捶捣也反捶之又侧捶之然后去其筋饵既熟乃去其皽膜而柔之以醯醢此八珍之五也　捣音岛脄音每捶主蘂切】渍取牛肉必新杀者薄切之必絶其理湛诸美酒期朝而食之以醢若醯醷【絶其理横断其文理也湛亦渍也期朝今旦至明旦也醷梅也此八珍之六也　渍音自湛音尖期音基】为熬捶之去其皽编萑布牛肉焉屑桂与姜以洒诸上而盐之干而食之施羊亦如之施麋施施麕皆如牛羊欲濡肉则释而煎之以醢欲干肉则捶而食之【此肉于火上为之故名曰熬生捣而去其皽膜然后布于编萑之上先以桂姜之屑洒之次用盐释谓以水润释之也此八珎之七也　盐去声】糁取牛羊豕之肉三如一小切之与稻米稻米二肉一合以为饵煎之【三如一谓三者之肉多寡均也稻米二肉一谓二分稻米一分肉也此即周礼糁食】肝膋取狗肝一幪之以其膋濡炙之举燋其膋不蓼【举皆也谓炙膋皆熟而焦食之不用蓼也此八珎之八记者文不依次故闲杂在糁食酏食之闲　幪音蒙】取稻米举糔溲之小切狼臅膏以与稻米为酏【狼臅膏狼胸臆中之膏也此盖以滫溲稻米之粉而煎之以膏注读酏为餰者以酏是粥非豆寔也此即周礼之酏食　臅音独酏之然切餰饘同】礼始于谨夫妇为宫室辨外内男子居外女子居内深宫固门阍寺守之男不入女不出【夫妇为人伦之始不谨则乱其伦类故礼始于谨夫妇也　郑氏曰阍掌守中门之禁寺掌内人之禁令】男女不同椸枷不敢县于夫之楎椸不敢藏于夫之箧笥不敢共湢浴夫不在敛枕箧簟席襡器而藏之少事长贱事贵咸如之【椸枷见曲礼植者曰楎横者曰椸楎椸同类之物椸以竿为之故郑云竿谓之椸余见前　椸音移枷音架县音楎音辉笥音四】夫妇之礼唯及七十同藏无闲故妾虽老年未满五十必与五日之御将御者齐漱澣慎衣服栉縰笄总角拂髦衿缨綦屦虽婢妾衣服饮食必后长者妻不在妾御莫敢当夕【栉縰以下説见篇首角字衍天子之御妻八十一人当九夕世妇二十七人当三夕九嫔九人当一夕三夫人当一夕后当一夕凡十五日而徧五日之御诸侯制也诸侯一娶九女夫人及二媵各有侄娣此六人当三夕次二媵当一夕次夫人専一夕凡五日而徧也当夕当妻之夕也　闲与并去声齐音斋漱平声澣音浣】妻将生子及月辰居侧室夫使人日再问之作而自问之妻不敢见使姆衣服而对至于子生夫复使人日再问之夫齐则不入侧室之门【正寝在前燕寝在后侧室者燕寝之旁室也作动作之时也姆女师也　见音现姆音茂复扶又切齐侧皆切】子生男子设弧于门左女子设帨于门右三日始负子男射女否【弧弓也帨佩巾也以此二物为男女之表负抱也】国君世子生告于君接以大牢宰掌具三日卜士负之吉者宿齐朝服寝门外诗负之射人以桑弧蓬矢六射天地四方保受乃负之宰醴负子赐之束帛卜士之妻大夫之妾使食子【接以大牢者以大牢之礼接见其子也宰宰夫也掌具掌其设礼之具也卜士负之者卜其吉者而使之抱子也诗承也仪礼言尸酢主人诗懐之亦承义射天地四方者期其有事于逺大也保保母也受乃负之受子于士而抱之也盖士之负子特为斯须之礼而已宰既掌具故以醴礼负子之士仍赐束帛以酬之食子谓乳养之也今按此言世子生接以大牢特言其常礼如此耳下文又言接子择日则亦或在始生三日之后也郑氏谓食其母使补虚强气读接为防而训为胜其义迂方氏读如本字今从之　大音泰齐音斋射音石食音嗣】凡接子择日冢子则大牢庶人特豚士特豕大夫少牢国君世子大牢其非冢子则皆降一等【冢子大牢谓天子之元子也　大音泰少去声】异为孺子室于宫中择于诸母与可者必求其寛慈恵温良恭敬慎而寡言者使为子师其次为慈母其次为保母皆居子室他人无事不徃【诸母众妾也可者谓虽非众妾之列或傅御之属可谓子师者也此人君养子之礼师教以善道者慈母审其欲恶者保母安其寝处者他人无事不徃恐儿惊动也】三月之末择日剪髪为鬌男角女羁否则男左女右是日也妻以子见于父贵人则为衣服由命士以下皆漱澣男女夙兴沐浴衣服具视朔食夫入门升自阼阶立于阼西乡妻抱子出自房当楣立东面【鬌所存留不翦者也夹囱两旁当角之处留发不翦者谓之角留顶上纵横各一相交通逹者谓之覊严氏云夹囱曰角两髻也午达曰羁三髻也贵人大夫以上也由自也具视朔食者所具之礼如朔食也朔食天子大牢诸侯少牢大夫特豕士特豚也入门入侧室之门也侧室亦南向故有阼阶西阶出自房自东房而出也　鬌音朶囱音葱】姆先相曰母某敢用时日袛见孺子夫对曰钦有帅父执子之右手咳而名之妻对曰记有成遂左还授师子师辩告诸妇诸母名妻遂适寝【某妻姓某氏也时日是日也孺稚也钦敬帅循也言当敬敎之使循善道也咳而名之者説文咳小儿声谓父作咳声笑客以示慈爱而名之也记有成谓当记识夫言敎之成徳也授师以子授子师也诸妇同族卑者之妻也诸母同族尊者之妻也后告诸母欲名成于尊也妻遂适寝复夫之燕寝也　相去声见音现帅入声咳户才切还音旋辩音徧识音志】夫告宰名宰辩告诸男名书曰某年某月某日某生而藏之宰告闾史闾史书为二其一藏诸闾府其一献诸州史州史献诸州伯州伯命藏诸州府夫入食如养礼【宰属吏也诸男同宗子姓也藏之者以简防书子名而藏于家之书府也二十五家为闾二千五百家为州州伯则州长也闾史州史皆其属吏也闾府州府皆其府藏也夫入食如养礼谓与其妻礼食如妇始馈舅姑之礼也　疏曰此经所陈谓卿大夫以下故以名徧告同宗诸男诸男卑者尚告则告诸父可知若诸侯絶宗则不告也养去声】世子生则君沐浴朝服夫人亦如之皆立于阼阶西乡世妇抱子升自西阶君名之乃降【诸侯朝服端素裳夫人亦如之者亦朝服也当是展衣注云禒衣者以见子毕即侍御于君故服进御之禒衣也人君见世子于路寝此升自西阶是自外而入也凡生子无问妻妾皆在侧室】适子庶子见于外寝抚其首咳而名之礼帅初无辞【此适子盖世子之弟庶子则妾子也外寝君燕寝也燕寝在内以侧室在旁处内故谓此为外也　疏曰庶子见于侧室此以抚首咳名无辞之事同故与适子连文云见于外寝耳　适音的帅入声处上声】凡名子不以日月不以国不以隐疾大夫士之子不敢与世子同名【説见曲礼】妾将生子及月辰夫使人日一问之子生三月之末漱澣夙齐见于内寝礼之如始入室君已食彻焉使之特馂遂入御【此言大夫士之妾生子之礼宫室之制前有路寝次则君之燕寝次夫人正寝卿大夫以下前有适室次则燕寝次则适妻之寝此言内寝正谓适妻寝耳如始入室者如初来嫁时也特馂使此生子者独馂不切常时众妾同馂也】公庶子生就侧室三月之末其母沐浴朝服见于君摈者以其子见君所有赐君名之众子则使有司名之【摈者傅姆之属也君所有赐者此妾君所偏爱而特加恩赐者故其子君自名之若众妾之子恩宠轻略者则使有司名之也　疏曰前文已云适子庶子见异于世子今更重出者以前庶适连文故此特言庶子之礼】庶人无侧室者及月辰夫出居羣室其问之也与子见父之礼无以异也【问之之礼与执手咳名之事钦帅记成之辞皆与有爵者同故云无以异也】凡父在孙见于祖祖亦名之礼如子见父无辞【应氏曰辞者夫妇所以相授受也祖尊故有其礼而无其辞】食子者三年而出见于公宫则劬【食子者士之妻大夫之妾也子三年则免懐抱故食者出还其家见于公宫而告辞则君必有赐劬者有赐以劳其劬劳也　食音嗣上劳去声】大夫之子有食母士之妻自养其子【食母乳母也士卑故自养　食音嗣】由命士以上及大夫之子旬而见【注读旬为均谓适子妾子有同时生者虽是先生者先见后生者后见然皆在夫未与妇礼食之前故曰均而见也应氏曰子固以礼见于父父则欲时时见之又不可渎故每旬而一见之若庶人则简略易通故不必以旬】
　　【而见今详二説俱可疑阙之可也　上上声旬音均】冢子未食而见必执其右手适子庶子已食而见必循其首【疏曰此天子诸侯之礼未与后夫人礼食而先见冢子急于正也礼食之后乃见适子庶子缓于庶耳　食如字】子能食食敎以右手能言男唯女俞男鞶革女鞶丝【食饭也唯俞皆应辞鞶小囊盛帨巾者男用革女用缯帛　上食与注如字下食音嗣唯上声饭上声】六年敎之数与方名七年男女不同席不共食八年出入门户及即席饮食必后长者始敎之让【数谓一十百千万方名东西南北也】九年敎之数日十年出就外傅居宿于外学书计【数日知朔望与六甲也外傅敎学之师也书谓六书计谓九数　数上声九数如字】衣不帛襦袴礼帅初朝夕学幼仪请肄简谅【曲礼曰童子不衣裘裳不以帛为襦袴亦为太温也礼帅初谓行礼动作皆循习初敎之方也肄习也简书篇数也谅言语信寔也皆请于长者而习学之也一説简者简要谓使之习事务从其要不为迂曲烦扰也　襦音儒衣去声亦为为去声】十有三年学乐诵诗舞勺成童舞象学射御【乐八音之器也诗乐歌之篇章也成童十五以上象説见文王世子射谓五射御谓五御也六艺详见小学书　朱子曰酌即勺也内则曰十三舞勺即以此诗为节而舞也】二十而冠始学礼可以衣裘帛舞大夏惇行孝弟博学不敎内而不出【始学礼以成人之道当兼习吉凶军賔嘉之五礼也大夏禹乐乐之文武兼备者也孝弟百行之本故先务惇行于孝弟而后博学也不敎恐所学未精故不可为师以敎人也内而不出言蕴畜其徳美于中而不自表见其能也一説谓不出言以为人谋画　冠去声衣去声弟音悌百行行去声畜许六切见音现为人为去声】三十而有室始理男事博学无方孙友视志【室犹妻也男事受田给政役也方犹常也学无常在志所慕则学之孙友顺交朋友也视志视其志意所尚也　孙去声】四十始仕方物出谋发虑道合则服从不可则去五十命为大夫服官政七十致事凡男拜尚左手【朱子曰物犹事也方物出谋则谋不过物方物发虑则虑不过物问何谓不过物曰方犹对也比方以穷理】女子十年不出姆敎婉娩聴从执麻枲治丝茧织纴组紃学女事以共衣服观于祭祀纳酒浆笾豆菹醢礼相助奠【十年不出谓十嵗则恒处于内也姆女师也婉谓言语娩谓容貌司马公云柔顺貌纴缯帛之属组亦织也诗执辔如组紃之制似绦古人以置诸冠服缝中者　姆音茂娩音晚枲音徙从□诸本误从木治平声纴女金切组音祖紃音巡共音恭相去声绦音叨缝去声】十有五年而笄二十而嫁有故二十三年而嫁聘则为妻奔则为妾凡女拜尚右手【十五许嫁则笄未许嫁者二十而笄故谓父母丧妻齐也妾之言接言得接见于君子不得伉俪也尚左尚右隂阳之别　别必列】



　　礼记集説卷五
&lt;经部,礼类,礼记之属,陈氏礼记集说&gt;
　　钦定四库全书
　　礼记集説卷六　　　　　　元　陈澔　撰玉藻第十三
　　【此篇记天子诸侯服冕笏佩诸制及行礼之容节】
　　天子玉藻十有二旒前后防延龙卷以祭【玉冕前后垂旒之玉也藻杂采丝绳之贯玉者也以藻穿玉以玉饰藻故曰玉藻邃深也延冕上覆也表而纁里前后邃延者言前后各有十二旒垂而深邃延在其上也龙衮画龙于衮衣也祭祭宗庙也余见礼器　邃音粹卷读为衮】端而朝日于东门之外听朔于南门之外【朝日春分之礼也听朔者听月朔之事也东门南门皆谓国门也　疏曰知端当为冕者皮弁尊次则诸侯之朝服又其次端诸侯皮弁听朔朝服视朝是视朝之服卑于听朔今天子皮弁视朝若端听朔则是听朔之服卑于视朝且听朔大视朝小故知端为冕谓冕也是冕服之下者　端读为冕朝音潮】闰月则阖门左扉立于其中【郑氏曰天子庙及路寝皆如明堂制明堂在国之阳毎月就其时之堂而听朔焉卒事反宿路寝闰月非常月也听其朔于明堂门中还处路寝门终月　疏曰乐太史云终月谓终竟一月所听之事于一月中耳寻常则居燕寝也皇氏云明堂有四门即路寝亦有四门闰月各居其时当方之门义或然也　今按阖门左扉者左为阳阳为正以非月之正故阖左而由右】皮弁以日视朝遂以食日中而馂奏而食日少牢朔月大牢五饮上水浆酒醴酏【皮弁服天子常日视朝之服也诸臣同此服日中而馂谓日中所食乃朝食之余也奏作乐也日常日也朔月月朔也上水以水为上也下四者説见内则　疏曰馂尚奏乐即朝食奏乐可知　少去声大音泰酏音移】卒食端而居动则左史书之言则右史书之御瞽几声之上下年不顺成则天子素服乘素车食无乐【端服説见内则者幽隂之色宴息向晦而服之于义为得也御瞽侍御之乐工也几察也察乐声之髙下以知政令之得失也此以上皆天子之礼　端如字几平声】诸侯端以祭禆冕以朝皮弁以听朔于大庙朝服以日视朝于内朝【禆冕公衮侯伯鷩子男毳也朝见天子也诸侯以冠缁衣素裳为朝服凡在朝君臣上下同服但士服则谓之端广二尺二寸故也大夫以上皆侈三尺三寸　方氏曰天子听朔于南门示受之于天诸侯听朔于太庙示受之于祖原其所自也天子诸侯皆三朝外朝在库门之外治朝在路门之外内朝在路门之内亦曰燕朝也　端读为冕】朝辨色始入君日出而视之退适路寝听政使人视大夫大夫退然后适小寝释服【臣入常先君出常后尊卑之礼然也视朝而见羣臣所以通上下之情听政而适路寝所以决可否之计释服释朝服也】又朝服以食特牲三俎祭肺夕深衣祭牢肉朔月少牢五俎四簋子夘稷食菜羮夫人与君同庖【三俎特豕鱼腊也周人祭肺夕夕食也牢肉即特牲之余也五俎加羊与其肠胃也簋盛黍稷之器常食二簋月朔则四簋也子夘説见檀弓夫人不特杀故云与君同庖也　食音嗣】君无故不杀牛大夫无故不杀羊士无故不杀犬豕君子逺庖厨凡有血气之类弗身践也至于八月不雨君不举【天子膳用六牲则无故亦杀牛此言国君也天子之大夫有故得杀牛此无故不杀羊谓诸侯之大夫也故谓祭祀及賔客飨食之礼也祭礼有射牲之文此言弗身践亦谓寻常也八月今之六月杀牲盛馔曰举　逺去声践读为翦食音嗣】年不顺成君衣布搢本闗梁不租山泽列而不赋土功不兴大夫不得造车马【衣布身着布衣也士以竹为笏而以象饰其本搢揷也君揷士之笏也闗谓门闗梁谓泽梁不租不収租税也列当作迾遮遏之义周礼山虞掌其厉禁郑云遮迾守之是也凶年虽不収山泽之赋犹必遮迾其非时采取者造新有制作也此皆为嵗之凶故上之人节损以寛贷其下也衣去声搢音荐着音勺皆为为去声】卜人定史定墨君定体【周礼人所掌有天地四方六者之异各以方色与体辨之随所卜之事各有宜用所谓卜人定也史定墨者凡卜必以墨画以求吉兆乃钻之以观其所拆若从墨而拆大谓之兆广若裂其旁岐细出则谓之璺拆亦谓之兆璺韵书璺音问器破而未离之名也体者兆象之形体定谓决定其吉凶也疏曰尊者视大卑者视小】君羔幦虎犆大夫齐车鹿幦豹犆朝车士齐车鹿幦豹犆【幦者覆轼之皮犆縁也君之齐车以羔皮覆轼而縁以虎皮朝车亦谓大夫之朝车以下文两言齐车故知上为君齐车幦音覔犆音直齐音斋覆縁并去声】君子之居恒当户寝恒东首若有疾风迅雷甚雨则必变虽夜必兴衣服冠而坐【向明而居顺生气而卧敬天威而变凡知礼者皆当如是不但有位者也故以君子言　首去声】日五盥沐稷而靧栉用椫栉髪晞用象栉进禨进羞工乃升歌【盥洗手也沐稷以淅稷之水洗髪也靧以淅之水洗面也椫栉白木梳也晞干也象栉象齿梳也髪湿则滑故用木梳干则涩故用象栉也沐而饮酒曰禨羞则笾豆之实也工乃升堂以琴瑟而歌焉既充之以和平之味又感之以和平之音皆为新沐气虚致其养也　靧音悔椫音展禨音暨】浴用二巾上絺下绤出杅履蒯席连用汤履蒲席衣布晞身乃屦进饮【杅浴盘也履践也蒯席蒯草之席也湅洗也履蒯席之上而以汤洗其足垢然后立于蒲席而以布干洁其体乃着屦而进饮也　杅音于连读为湅力甸切衣去声】将适公所宿齐戒居外寝沐浴史进象笏书思对命【大夫之有史盖掌文史之事耳非史官之比也思谓意所思念欲告君之事对谓君若有问则对答之辞命谓君所命令当奉行者此三者皆书之于笏故曰书思对命皆谓敬谨之至恐或遗忘也　齐音斋】既服习容观玉声乃出揖私朝煇如也登车则有光矣【既服着朝服毕也容观容貌仪观也玉声佩玉之声也揖私朝与其家臣揖而往朝于君也煇与光皆言德容发越之盛光则又盛于煇矣观去声】天子搢珽方正于天下也【搢插也珽亦笏也即玉人所谓大圭长三尺者是也以其挺然无所诎故谓之珽盖以端方正直之道示天下也　搢音荐珽他项切】诸侯荼前诎后直让于天子也【荼者舒迟之义前有所畏则其进舒迟诸侯之笏前诎者圆杀其首也后直者下角正方也以其让于天子故杀其上也　荼音舒诎音屈杀去声】大夫前诎后诎无所不让也【大夫上有天子下有已君故笏之下角亦杀而圜示无所不让也】侍坐则必退席不退则必引而去君之党【臣侍君之坐若侧旁有别席则退就别席或旁无别席可退或有席而君不命之退则当引而却离坐于君亲党之下也一説党属于乡而小故以为旁侧之喻】登席不由前为躐席【疏曰失节而践为躐席应从下升若由前升是躐席也乡饮酒礼賔席于户西以西头为下主人席于阼阶介席于西阶皆北头为下賔升席自西方注云升由下也又记云主人介凡升席自北方降自南方注云席南上升由下降由上主人受献自席前适阼阶是降自北方者以受献正礼须席末啐酒因从北方降也故注云由便也若寻常无事则升由下而降由上若賔则升降皆由下也　今按此説席之上下固为明白窃意此经八字当作一句而为字平声盖行礼之时人各一席而相离稍逺固可从下而升若布席稍宻或数人共一席则必须由前乃可得已之坐若不由前则是躐席矣】徒坐不尽席尺【徒空也非饮食及讲问之坐为徒坐不尽席之前一尺示无所求于前也】读书食【句】则齐豆去席尺【石梁王氏曰食则豆去席尺读书则与豆齐亦去席尺是谓齐豆去席尺】若赐之食而君客之则命之祭然后祭先饭辩尝羞饮而俟【客之以客礼待之也然必命之祭然后祭者不敢以客礼自居也先食而徧尝诸味亦示臣为君尝食之礼也饮而俟者礼食未飱以前啜饮以利滑喉中不令涩噎今君犹未飱故臣亦不敢飱而先尝羞尝羞毕而啜饮以俟君飱臣乃敢飱也　饭上声辩音徧】若有尝羞者则俟君之食然后食饭饮而俟君命之羞羞近者命之品尝之然后唯所欲凡尝逺食必顺近食【此谓君但赐之食而非客之者则膳宰自尝羞故云若有尝羞者此臣既不祭不尝则俟君食乃食也虽不尝羞亦先饮饮以利喉而俟君也羞近者但于近处食一羞也品犹徧也凡尝逺食必自近者始客与不客皆然故云凡也　饭上声】君未覆手不敢飱君既食又饭飱饭飱者三饭也君既彻执饭与酱乃出授从者【覆手者谓食毕而覆手以循口之两旁恐有殽粒汚着之也飱以饮浇饭也礼食竟更作三飱以助饱实故君未覆手则臣不敢飱明不敢先君而饱也既犹毕也君毕食则臣更饭飱也三饭并是飱谓三度飱也故曰饭飱者三饭也君食竞既彻馔臣乃自执己之饭与醤出授己之从者此食己所当得故也此非客礼故得以己馔授从者故公食大夫礼賔取与酱降奠于阶西不以出也若非君臣但是降等者则彻之以授主人之相者故曲礼云彻饭齐以授相者也　飱音孙上三饭上声执饭去声从去声先去声】凡侑食不尽食食于人不饱唯水浆不祭若祭为已偞卑【食而劝侑礼之勤也食之不尽与不饱礼之谦也公食大夫礼賔祭觯浆臣敬君之礼此言水浆不祭礼各有所施也水浆非盛馔之比若祭之则为大偞卑矣已太也偞厌也谓太厌降卑微如有所畏迫也　偞虚渉切厌入声】君若赐之爵则越席再拜稽首受登席祭之饮卒爵而俟君卒爵然后授虚爵君子之饮酒也受一爵而色洒如也二爵而言言斯礼已三爵而油油以退退则坐取屦隐辟而后屦坐左纳右坐右纳左【洒如礼度明肃之貌言言与訚訚同意气和悦之貌已止也油油谨重自得之貌坐取屦跪而取屦也隐辟而后屦不敢向人而着屦也跪左足而纳右足之屦跪右足而纳左足之屦此纳屦之仪也　洒先典切言言读作訚訚辟音僻】凡尊必尚酒唯君面尊唯飨野人皆酒大夫侧尊用棜士侧尊用禁【尊尚酒不忘古也君坐必向尊示惠自君出而君专之也飨野人如蜡祭之饮是也礼不下庶人唯使之足于味而已故一用酒也侧旁侧也谓设尊在賔主两楹之闲旁侧夹之故云侧尊棜禁见礼器　疏曰若一尊亦曰侧尊故士冠礼云侧尊一甒醴在服北注云无偶曰侧与此侧别　马氏曰面尊则不侧侧尊则不面尊于房户之闲賔主共之是也　棜于据切甒音武】始冠缁布冠自诸侯下逹冠而敝之可也【冠礼加缁布冠诸侯以下通用存古故用之非时王之制也故既用即敝弃之可矣　始冠冠去声冠礼同余如字】冠朱组缨天子之冠也缁布冠缋緌诸侯之冠也冠丹组缨诸侯之齐冠也冠綦组缨士之齐冠也【天子始冠之冠则冠而以朱组为缨诸侯虽是缁布冠却用杂采之缋为缨緌为尊者饰耳非古制也齐冠齐戒时所服者诸侯与士皆冠但其缨则有丹组綦组之异朱色红而明丹赤色也綦帛之苍白如艾色者一説文也　缋音防緌音蕤齐音斋】缟冠武子姓之冠也缟冠素纰既祥之冠也【缟生绢也武冠卷也以缟为冠凶服也武则色吉也所以吉凶相半者盖父有丧服子不可用纯吉故曰子姓之冠姓生也孙是子之所生故谓之子姓素熟绢也纰冠两边及卷下畔之縁也缟冠素纰谓冠与卷身皆用缟但以素縁之耳既祥之冠者祥祭后所服也　方氏曰为祖之亡也故冠缟以示其凶为父之存也故武以示其吉冠上而武下为祖而缟者尊尊于上也为父而者亲亲于下也　纰音皮卷上声】垂緌五寸惰游之士也【此言缟冠素纰而緌之垂者长五寸盖以其为惰游失业之士使之服此以耻之耳】冠缟武不齿之服也【不齿即王制所谓不帅教而屏弃之者使之冠缟武亦以耻辱之　屏音丙】居冠属武自天子下逹有事然后緌【礼服之冠则临着乃合其武有仪饰故也若燕居之冠则冠与武相连以非行礼之时故率畧少威仪也此冠无分贵贱皆着之故云自天子下逹凡緌所以致其饰故有事乃緌无事则否也　属音烛着音勺】五十不散送亲没不髦【丧礼啓殡以后要经之麻散垂葬毕乃绞此言五十始衰不散麻以送葬也髦象幼时剪髪为鬌之形父母在则用之故亲没则去此饰详见内则　散上声鬌音朶】大帛不緌冠紫緌自鲁桓公始也【方氏曰大帛冠之白者凶服去饰故不緌也冠之緌不宜用紫色为其非正色也后世用之则自鲁桓公始】朝端夕深衣【前章言夕深衣祭牢肉者国君之礼也此言朝端夕深衣者谓大夫士在私朝及家朝夕所服也】深衣三袪缝齐倍要衽当旁袂可以回肘【袪袖口也尺二寸围之为二尺四寸要之广三其二尺四寸则七尺二寸也故云三祛齐者裳之下畔要为裳之上畔缝齐倍要者谓缝下畔之广一丈四尺四寸是倍要之七尺二寸也衽裳交接之处也在身之两旁故云衽当旁袂袖之连衣者也上下之广二尺二寸肘长尺二寸故可以回肘也　祛音岖缝如字齐音咨要平声】长中继揜尺祫二寸祛尺二寸縁广寸半【长中者长衣中衣也与深衣制同而名异者着于内则曰中衣盖着在朝服或祭服之内也着于外则曰长衣以素为纯縁者也杂记云练冠长衣以筮注云深衣之纯以素者也若凶服之纯以布者则谓之麻衣继揜尺者幅广二尺二寸以半幅继续口而揜覆一尺也祫曲领也其广则二寸　祫音刧縁广并去声纯音准】以帛里布非礼也【外服是布则不可用帛为中衣以里之谓不相称也冕服是丝衣皮弁服朝服端服是麻衣皆十五升布凡里各如其服】士不衣织无君者不贰采【染丝而织之为织功多色重故士贱不得衣之也无君去位之臣也不贰采谓衣裳与冠同色　疏曰大夫士去国三月之内服素衣素裳三月之后服端裳　衣去声织音志】衣正色裳闲色非列采不入公门振絺绤不入公门表裘不入公门袭裘不入公门【正色者青赤黄白黒五方之正色也木青克土黄故緑色青黄为东方之闲色火赤克金白故红色赤白为南方之闲色金白克木青故碧色青白为西方之闲色水黒克火赤故紫色赤黒为北方之间色土黄克水黒故駵黄之色黄黒为中央之闲色也列采谓正服之色各有尊卑品列也非此则是亵服振读为袗禅也禅则见体裘上必有禓衣表裘是无裼衣而裘在外也袭裘谓揜其袭衣而不露禓衣也表与袭皆为不敬故此四者皆不可以入公门也闲去声振上声】纩为茧緼为禅为防帛为褶【纩新绵也緼旧絮也衣之有著者用新绵则谓之茧用旧絮则谓之有表而无里者谓之防有表里而无著者谓之褶　緼音韫禅音丹防苦逈切褶音牒着音主】朝服之以缟也自季康子始也【朝服之布十五升先王之制也季康子始用生绢后人因之故记者原其所自凡古礼之亡皆由于变】孔子曰朝服而朝卒朔然后服之【听朔重于视朝诸侯之朝服端素裳而听朔则皮弁故卒听朔之礼然后服朝服而视朝也】曰国家未道则不充其服焉【曰字承上文亦孔子之言也礼乐刑政未合于先王之道则亦不宜充盛其衣服　郑氏曰谓若卫文公者】唯君有黼裘以誓省大裘非古也【君国君也黼裘以黒羊皮杂狐白为黼文以作裘旧读省为狝方氏释为省耕省敛之义今从之大裘黑羊裘也天子郊服谓国君固可衣黼裘以誓军旅省耕敛今而僭服大裘则不可也但言非古则僭礼之失自见】君衣狐白裘锦衣以裼之君之右虎裘厥左狼裘士不衣狐白【狐白裘以狐之白毛皮为裘也君衣此裘则以素锦为衣加其上使可裼也而有衣曰裼详见曲礼虎裘者居右狼裘者居左示威猛之卫也狐之白者少故惟君得衣之士贱不得衣也　君衣不衣衣去声注君衣得衣同】君子狐青裘豹褎绡衣以裼之【君子谓大夫士也狐青裘狐之青毛皮为裘也豹褎豹皮为防绡衣色之绡为衣也　褎防同绡音消】麛裘青豻褎绞衣以裼之【麛鹿子也豻胡地野犬绞苍黄之色　豻音岸绞音爻】羔裘豹饰缁衣以裼之狐裘黄衣以裼之锦衣狐裘诸侯之服也【饰谓防也论语缁衣羔裘黄衣狐裘　郑氏曰凡裼衣象裘色】犬羊之裘不裼不文饰也不裼【犬羊之裘庶人所服裘与人俱贱故不裼以为饰也】裘之裼也见美也吊则袭不尽饰也君在则裼尽饰也【此言裼袭之异宜见美谓裼衣上虽加他服犹必开露以现示裼衣之美吊丧袭裘惟小敛后则然尽饰者尽其文饰之道以为敬吊主于哀故敬不在美君在则当以尽饰为敬】服之袭也充美也是故尸袭执玉袭无事则袭弗敢充也【充美犹云揜塞其华美也尸尊无所示敬故袭执玉之礼有裼时有袭时执为享礼庭实则裼以卜则袭此特主袭而言耳非谓执玉无裼之礼也无事谓执玉执之礼已竟也无事则裼亦谓在君之所非君所则否弗敢充者以见美为敬也　疏曰凡敬有二体以质为敬者子于父母之所不敢裼以文为敬者臣于君所则裼若平敌以下则亦袭以质畧故也所袭虽同其意异也】笏天子以球玉诸侯以象大夫以鱼须文竹士竹本象可也【球美玉也文饰也陆氏音须为班而疏引庾氏説以鲛鱼须饰竹以成文与应氏説相近宜读如字　应氏曰尔雅鱼曰须盖鱼之所以鼓息者在须大夫以近尊而屈故饰竹以鱼须士以逺尊而伸故饰以象】见于天子与射无説笏入大庙説笏非礼也小功不説笏当事免则説之既搢必盥虽有执于朝弗有盥矣【陈氏曰笏之所用盖诸侯之朝天子则执命圭而搢荼大夫之聘则执聘圭而搢笏及其合瑞而授圭则执其所搢而已所谓见于天子无説笏者此也射以观德则礼固在所隆小功则礼可以胜情故亦不説当事而免则事可以胜礼故説之　方氏曰大庙之内惟君当事则説笏所以逸尊者也后世臣或説之则失之简矣小功之丧悲哀杀矣事不可不记也故不説笏及当事而免之时则不可以不説凡在庙搢笏必盥手者为将执事也及有执事于朝则亦不再盥为其已盥故也见音现説音脱大音泰免音问】凡有指画于君前用笏造受命于君前则书于笏笏毕用也因饰焉【因事而有所指画用手则失容故用笏也造受命诣君所而受命也毕用者每事皆用之也因饰焉谓因而文饰之以为上下之等级也　造七到切】笏度二尺有六寸其中博三寸其杀六分而去一【中广三寸天子诸侯大夫士之笏皆然天子诸侯则从中以上稍稍渐杀至上首止广二寸半是六分三寸而去其一也其大夫士又从中杀至下亦广二寸半故惟中间广三寸也玉人言大圭长三尺是兼终葵首言之　杀色介切去上声】天子素带朱里终辟【此辟字读如前章缟冠素纰之纰縁也天子以素为带素熟绢也用朱为里终竟也终辟终竟此带尽縁之也　辟音皮】而素带终辟【而下缺诸侯字诸侯亦素带终辟而不朱里】大夫素带辟垂【大夫之素带则惟縁其两耳及垂下之绅腰后不縁】士练带率下辟【练缯也士以练为带单用之而缏缉其两边故谓之繂腰率两耳皆不縁惟縁其绅故云下辟　率音律】居士锦带弟子缟带【以锦为带示文也弟子用生绢示质也　郑氏曰居士道艺处士也】并纽约用组三寸长齐于带绅长制士三尺有司二尺有五寸子游曰参分带下绅居二焉绅韠结三齐【疏曰并并也谓天子下至弟子其所纽约之物并用组为之　方氏曰纽则带之交结也合并其纽用组以约则带始束而不可解矣三寸其广也长齐于带者言组之垂适与绅齐也绅之长制士三尺者自要而下为称也士如此亦举卑以见尊也有司欲便于趋走故特去五寸引子游之言言人长八尺自要而下四尺五寸分为三分而绅居二故长三尺也韠蔽膝也结即组也绅韠结三者皆长三尺故曰三齐　韠音必】大夫大带四寸杂带君朱緑大夫华士缁辟二寸再缭四寸【四寸广之度也杂带谓以杂色为辟縁也朱緑者上以朱下以緑华者外以内以华华黄色也士带之辟则内外皆缁是谓缁带大夫以上带皆广四寸士练带惟广二寸而再绕要一匝则亦是四寸矣一説大带者正服之带杂带者杂服之带　缭音了】凡带有率无箴功【凡带当率缏之处箴线细宻不见用箴之功若无箴功也　率音律】肆束及带勤者有事则収之走则拥之【肆读为肄余也诗伐其条肄谓约束带之余组及绅之垂者遇有勤劳之事则収敛而持于手若事迫而不容不走者则拥抱之于懐也】韠君朱大夫素士爵韦圜杀直天子直公侯前后方大夫前方后挫角士前后正韠下广二尺上广一尺长三尺其颈五寸肩革带博二寸【韠象裳色天子诸侯端服朱裳大夫素裳上士裳中士黄裳下士杂裳此言端服之韠若皮弁服则皆素韠也凡韠皆韦为之故其字从韦又以着衣毕然后着之故名为韠韠之言蔽也爵韦爵色之韦也在冕服则谓之韨字亦作芾也圜杀直三者之形制也天子之韠直谓四角无圜无杀也下为前上为后公侯上下各去五寸所去之处以物补饰之使方变于天子也大夫则圜其上角变于君也正即直与方之义士贱不嫌与君同也颈之广五寸在中故谓之颈肩两角也肩与革带皆广二寸　诗疏曰古者佃渔而食因衣其皮先知蔽前后知蔽后后王易之以布帛而犹存其蔽前者重古道不忘本也士服爵弁以韎韐配之则服冕者以芾配之故知冕服谓之芾芾韠皆是蔽膝其制同但以尊祭服故异其名耳　今按韎韐者以茜草染韦为赤色作蔽膝也圜音圆杀色介切挫音佐广去声去上声茜音倩】一命緼韨幽衡再命赤韨幽
　　衡三命赤韨葱衡【此以命数之多寡定韨佩之制緼赤黄色也幽读为黝黒色也衡佩玉之衡也葱青色也周礼公侯伯之卿三命其大夫再命其士一命子男之卿再命其大夫一命其士不命　緼音温韨音弗幽上声】王后祎衣夫人揄狄君命屈狄【此言后夫人以下六等之服祎衣色揄狄青屈狄赤六服皆衣裳相连祎读为翚揄狄读为摇翟翚翟皆雉也二衣皆刻绘为雉形而五采画之屈读为阙刻形而不画故云阙也王后祎衣夫人揄狄皆本服也君命屈狄谓女君子男之妻受王后之命得服屈狄也　祎音翚揄音摇屈音阙】再命祎衣一命防衣士禒衣【鞠衣黄襢衣白禒衣黒祎读为鞠鞠衣黄桑服也色如鞠尘象桑叶始生之色再命鞠衣者子男之卿再命其妻得服鞠衣也一命防衣者子男之大夫一命其妻得服防衣也士禒衣者子男之士不命其妻服禒衣也　祎读为鞠襢张战切禒音彖】唯世妇命于奠茧其他则皆从男子【世妇天子二十七人奠茧献茧也凡献物必先奠置于地故谓献为奠凡妻贵因夫故得各服其命数之服惟世妇必俟蚕毕献茧命之服乃服耳他皆从夫之爵位也】凡侍于君绅垂足如履齐頥霤垂拱视下而听上视带以及祫听乡任左【立而磬折则绅必垂身折则裳下之缉委地故足如践之也頥颔也霤屋檐也身俯故头临前而頥之垂如屋霤然垂拱亦谓身俯则手之拱者下垂也视虽在下而必侧面向上以听尊者之言故云视下而听上也祫交领也视则自带至祫髙下之则也凡立者尊右坐者尊左侍而君坐则臣在君之右是以听向皆任左以向君　齐音咨乡去声】凡君召以三节二节以走一节以趋在官不俟屦在外不俟车【疏曰节以玉为之所以明信辅于君命者也君使使召臣有二节时有一节时故合云三节也随亊缓急急则二节故走缓则一节故趋官谓朝廷治事处也外谓其室及官府也在官近故云屦在外逺故云车】士于大夫不敢拜迎而拜送士于尊者先拜进面答之拜则走【士于大夫尊卑有闲若夫夫诣士士不敢拜而迎之恐其答拜也去则拜送者礼賔出则主人再拜送之賔不答拜礼有终止故也士若见于大夫则先拜于门外然后进而见面若大夫出迎而答其拜则走避之】士于君所言大夫没矣则称諡若字名士与大夫言名士字大夫【名士者士虽没犹称其名以在君之前也与大夫言而名士则谓士之生者也大夫之生者则字之】于大夫所有公讳无私讳凡祭不讳庙中不讳教学临文不讳【公讳本国先君之讳也私讳私家之讳也凡祭祭羣神也余见曲礼】古之君子必佩玉右征角左宫羽【征角宫羽以玉声所中言也征为事角为民故在右右为动作之方也宫为君羽为物君道宜静物道宜积故在左左乃无事之方也不言商者或以西方肃杀之音故遗之欤　方氏曰征角为阳宫羽为隂阳主动隂主静右佩隂也而声中征角之动左佩阳也而声中宫羽之静何哉盖佩所以为行止之节时止则止时行则行此设佩之意也　征音止中去声】趋以采齐行以肆夏周还中规折还中矩进则揖之退则之然后玉锵鸣也故君子在车则闻鸾和之声行则鸣佩玉是以非辟之心无自入也【路寝门外至应门谓之趋于此趋时歌采齐之诗以为节路寝门内至堂谓之行于行之时则歌肆夏之诗以为节中规圆也中矩方也进而前则其身畧俯如揖然退而后则其身微仰故曰之进退俯仰皆得其节故佩玉之鸣锵然可听也鸾和铃也常所乗之车鸾在衡和在轼若田猎之车则和在轼鸾在马镳也方氏曰心内也而言入何哉盖心虽在内有物探之而出及其久也则与物俱入矣故得以入言焉　齐音慈还音旋中去声辟音僻】君在不佩玉左结佩右设佩居则设佩朝则结佩【君在谓世子在君所也不佩玉非去之也但结蹙其左佩之绶不使玉之有声玉以比德示不敢表其有如玉之德耳右设佩者佩谓事佩觿燧之属设之于右示有服役以奉事于上也居则设佩谓退而燕居则佩玉如常也朝则结佩申言上意此皆谓世子也】齐则綪结佩而爵韠【凡佩玉者遇齐时则綪结其佩綪屈也谓结其绶而又屈上之也爵韠爵色之韦为韠也士之服但齐则虽诸侯大夫亦服之也　齐音斋綪音争】凡带必有佩玉唯丧否佩玉有冲牙君子无故玉不去身君子于玉比德焉【疏曰凡佩玉必上系于衡下垂三道穿以蠙珠下端前后以悬璜中央下端悬以冲牙动则冲牙前后触璜而为声所触之玉其形似牙故曰冲牙】天子佩白玉而组绶【绶所以贯佩之珠玉而相承受者组绶谓以色之组为绶也】公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀珉而缊组绶【山水苍如山之如水之苍也瑜美玉也綦杂文也瓀珉石之次玉者缊赤黄色纯音缁瓀乳兖切珉音民缊音温】孔子佩象环五寸而綦组绶【象环象牙之环】
　　【也其广五寸孔子谦不佩玉故燕居佩之非谓礼服之正佩也】童子之节也缁布衣锦縁锦绅并纽锦束髪皆朱锦也【节礼节也锦縁以锦为缁布衣之縁也绅纽见前　縁去声】童子不裘不帛不屦絇无缌服听事不麻无事则立主人之北南面见先生从人而入【不屦絇未习行戒也无缌服谓父在时已虽有缌亲之丧不为之着缌服但往听主人使令之事不麻谓免而深衣不加绖也问丧云童子不缌唯当室缌当室为父后者也童子未能习礼且缌轻故父在不缌父没则本服不可违矣从人而见先生不敢以卑小烦长者为礼也　絇音劬见音现不为为去声着音勺免音问】侍食于先生异爵者后祭先饭客祭主人辞曰不足祭也客飱主人辞以疏主人自置其酱则客自彻之【此言成人之礼先生齿尊于己者异爵爵贵于己者后祭示馔不为己也先饭示为尊贵者尝之也盛主人之馔故祭而主人辞之谦也既食而飱以为美也而主人辞以麤疏亦谦也酱者食味之主故主人自设客亦自彻礼尚施报也　饭上声飱音孙】一室之人非賔客一人彻壹食之人一人彻凡燕食妇人不彻【一室之人同居共事者也壹食之人为同事而相聚以食者也二者皆为无賔主之分故但推少者一人彻之而已妇人不彻弱不胜事也】食枣桃李弗致于核瓜祭上环食中弃所操【致谓委弃之也曲礼曰其有核者懐其核上环横切之圆如环也　操平声】凡食果实者后君子火孰者先君子【古人尝药尝食盖恐其不善或为尊者害耳果实生成之味当使尊者先食火孰者先君子尝食之礼也　先去声孰熟通】有庆非君赐不贺【君赐如爵命土田车服之类皆是也言卿大夫士之家设有喜庆之事若是君命所赐则当贺非君赐则不贺盖以君赐为荣也一説有庆而君亦庆之则余人亦致贺君无所赐则余人亦不必贺也】有忧者【此下缺文】孔子食于季氏不辞不食肉而飱【为客之礼将食必兴辞食则先胾次殽至肩乃饱而飱孔子既不辞又不食肉乃独浇饭而为飱之礼盖以季氏之馈失礼故也】君赐车马乗以拜赐【句】衣服服以拜赐【君赐及门既拜受矣明日又乘服诣君所而拜谢其赐所谓再拜敬之至也二赐字句絶本朱子説】君未有命弗敢即乘服也【此谓诸侯之卿大夫为使臣而受天子之赐归而献诸其君君命之乗服乃得乗服故君未有命不敢即乗服也左传杜将以路南遗谓季孙曰叔孙未乘路焉用之季孙使杜舍路不可曰夫子受命于朝而聘于王王思旧勲而赐之路复命而致之君君不敢逆王命而复赐之　使去声焉音烟舍上声】君赐稽首据掌致诸地【据按也覆左手以按于右手之上致至也头及手俱至地也】酒肉之赐弗再拜【已拜受于家而明日又往拜谓之再拜酒肉之赐轻故惟拜受于家而已】凡赐君子与小人不同日【君子小人以位言君子曰赐小人曰与贵贱殊故不可同日也】凡献于君大夫使宰士亲皆再拜稽首送之膳于君有荤桃茢于大夫去茢于士去荤皆造于膳宰【大夫不亲往而使宰者恐勤君之降礼而受献也士贱故得自往皆再拜稽首送之者言大夫遣宰时已拜送矣及至君门以授小臣则或宰或士亦皆再拜而送之也膳美食也荤姜及辛菜也茢苕帚也膳宰主饮食者　方氏曰膳必用荤桃茢者防不祥之物或干之也桃以其性荤以其茢以其形形不如气不如性故贵贱多少之数去其一者茢去其二者荤惟桃不可去焉皆造膳宰者以不敢专逹必待主膳之人逹之也　荤音薰茢音列去上声造七到切】大夫不亲拜为君之答已也【释所以不亲献之义　为去声】大夫拜赐而退士待诺而退又拜弗答拜【大夫往君门而拜君昨日所赐及门即告小臣小臣入白大夫即拜拜竟即退不待小臣出报恐君召进之而答拜也君不答士之拜故士拜竟则待小臣传君之诺报而后退也又拜者小臣传诺报而出士又拜君之诺也弗答拜谓君终不答士之拜也】大夫亲赐士士拜受又拜于其室衣服弗服以拜敌者不在拜于其室【其室大夫之家也衣服弗服以拜下于君赐也敌者尊卑相等也其室献者之家也若当时主人在家而拜受则不复往彼家拜谢今主人不在不得拜受还家必往而拜之也若朋友则非祭肉不拜】凡于尊者有献而弗敢以闻【不敢以闻者不敢直言献于尊者如云致马资于有司及赠从者之类也】士于大夫不承贺下大夫于上大夫承贺【士于大夫尊卑逺若有庆事不敢受大夫之亲贺下大夫于上大夫尊卑近故可承受其亲贺也】亲在行礼于人称父人或赐之则称父拜之【方氏曰不敢私交不敢私受故也】礼不盛服不充故大裘不裼乗路车不式【前章言不充其服与此充字义殊此谓礼之盛者则以充美为敬大裘路车皆祭天所用不裼而袭是欲掩塞其华美也不式敬天之心不可他用也】父命呼唯而不诺手执业则投之食在口则吐之走而不趋【应辞唯速而恭诺缓而慢　唯上声】亲老出不易方复不过时亲癠色容不盛此孝子之疏节也【易方则恐召已而莫知所在过时则恐失期而贻亲之忧癠病也疏节谓常行疏畧之礼而已非大节也　齐才细切】父没而不能读父之书手泽存焉尔毋没而杯圈不能饮焉口泽之气存焉尔【不能犹不忍也手之所持犹存其润泽之迹杯圈盛酒浆之器屈木为之若巵匜之属也口泽之气亦谓常用以饮故口所润泽犹有余气此所以不忍读不忍饮也】君入门介拂闑大夫中枨与闑之间士介拂枨【此言两君相见之时入门入大门也介副也闑门中央所竖短木也枨者门之两旁长木所谓楔也君入当枨闑之中主君在闑东賔在闑西主君上摈在君后稍近西而拂闑賔之上介在賔后稍近东而拂闑大夫之为摈为介者各当君后而在枨闑二者之中士之为摈为介者则各拂东西之枨也　枨音橙楔音屑】賔入不中门不履阈公事自闑西私事自闑东【此賔谓邻国来聘之卿大夫也入不中门谓入门稍东而近闑也阈门限也聘享是奉君命而行谓之公事入自闑西用賔礼也若私觌私面谓之私事以其非君命故也入自闑东从臣礼也】君与尸行接武大夫继武士中武徐趋皆用是【君谓天子诸侯也接武谓二足相蹑毎蹈于半不得各自成迹也若大夫与其尸行则两足迹相接续渐卑故与尸行歩稍广而速中犹间也士与其尸行毎徙足间容一足地乃蹑之士极卑故与尸行歩极广也徐趋皆用是谓君大夫士或徐或趋皆用此与尸行歩之节也】疾趋则欲发而手足毋移【此言若以他事行礼而当疾趋者其屦头固欲发起不以接武继武为拘然而手容必防足容必重不可或低或斜而变其常度移犹变也】圈豚行不举足齐如流席上亦然【旧説圈转也豚之言循读为上声谓徐趋之法当曵转其足循地而行故云不举足也方氏谓此言回旋而行羔性聚豚性散圈之则聚而回旋于其中矣故取况如此未知是否齐裳下缉也足既不举身又俯折则裳下委于地而曵足则齐如水之流席上亦然言未坐之时行于席上亦当如此也　圈举逺切豚上声齐音咨】端行頥霤如矢弁行剡剡起屦【端直也直身而行身亦小折故头直临前而頥如屋霤之垂其歩之进则如矢之直也弁急也剡剡身起之貎急行则欲速而身屦恒起也一説端谓端素端弁谓爵弁皮弁行容各欲称其服也】执玉举前曵踵蹜蹜如也【踵足后跟也举足之前而曳其后跟则行不离地如有所循也蹜蹜促狭之貌玉皆重器故敬谨如此　离去声】凡行容愓愓【愓愓直而且疾也谓行于道路则然盖回枉则失容舒缓则近惰也　愓音伤】庙中齐齐朝廷济济翔翔【齐齐収持严正之貎济济威仪详整也翔翔张拱安舒也】君子之容舒迟见所尊者齐遫【舒迟闲雅之貎齐如防防齐栗之齐遫者谨而不放之谓见所尊者故加敬　齐音斋遫音速】足容重手容恭【重不轻举移也恭无慢弛也】目容端口容止【无睇视不妄动】声容静头容直【无或哕咳欲其静也无或倾顾欲其直也　哕一决切咳音孩又音槩】气容肃【似不息者】立容德【旧説以为如有所予于人其义难通应氏谓中立不倚俨然有德之气象此説近之】色容庄坐如尸【庄矜持之貎也坐如尸见曲礼】燕居告温温【诗言温温恭人燕居之时与告语于人之际则皆欲其温和所谓居不容寛柔以教也】凡祭容貌顔色如见所祭者【论语曰祭如在祭神如神在】丧容累累色容顚顚视容瞿瞿梅梅言容茧茧【此皆居丧之容累累羸惫失意之貌顚顚忧思不舒之貎瞿瞿惊遽之貎梅梅犹昧昧瞻视不审故瞿瞿梅梅然也茧茧犹绵绵声气低微之貎也　累力追切颠音田瞿音屦】戎容暨暨言容詻詻色容厉肃视容清明【此皆军旅之容暨暨果毅之貎詻詻教令严饬之貌顔色欲其严厉而庄肃视瞻欲其莹澈而明审　詻五格切】立容辨卑无讇【立之容贬卑者不为矜髙之态也虽贵贬损卑降而必贵于正若倾侧其容柔媚其色则流于谄矣故戒以毋谄也　辨读为贬讇音谄】头颈必中【头容欲直】山立【如山之嶷然不摇动也】时行【当行则行】盛气顚实休【颠读为填塞之填实满也读为阳休与煦同气体之充也言人当养气使充盛填实于内故息之出也若阳气之煦物其来无穷也　颠音田休吁句切】玉色【玉无变色故以为顔色无变动之喻石梁王氏曰立容以下不属戎容】凡自称天子曰予一人【一者无对之称】伯曰天子之力臣【天子三公一相处内二伯分主畿外诸侯盖股肱之臣宣力四方者也故曰力臣】诸侯之于天子曰某土之守臣某【某土犹云东土西士之类　守去声】其在边邑曰某屏之臣某【边邑逺谓之屏者藩屏之义所以蔽内而捍外也　屏音丙】其于敌以下曰寡人小国之君曰孤摈者亦曰孤【此章与曲礼小异者此据自称为辞彼则摈者之辞也】上大夫曰下臣摈者曰寡君之老下大夫自名摈者曰寡大夫世子自名摈者曰寡君之适【此明自称与摈者之辞不同也　适音的】公子曰臣孽【适而传世者谓之世子余则但称公子而已读孽为枿者盖比之木生之余也故以臣孽自称】士曰传遽之臣于大夫曰外私【驿传之车马所以供急遽之令士贱而给车马之役使故自称传遽之臣也家臣称私此大夫非已所臣事者故对之言则自称外私也　传张恋切】大夫私事使私人摈则称名【私事谓非行聘礼而以他事奉君命往使邻国也随行之人当谓之介曰摈者摈是主人之副今以在賔馆而主国致礼则已为主人故称摈也私人已之属臣也私事使而私人摈则无问上大夫下大夫皆降而称名以非正聘故也　使去声】公士摈则曰寡大夫寡君之老【公士公家之士也若正行聘礼以公士为摈其下大夫往行小聘之礼则摈辞称寡大夫其上大夫往行大聘之礼则摈辞称寡君之老】大夫有所往必与公士为賔也【賔读为摈介也谓大夫有正聘之往必使公士作介也　方氏读賔如字谓摈虽为賔执事其实亦与之同为賔而已故曰与公士为賔也　賔去声】
　　明堂位第十四
　　昔者周公朝诸侯于明堂之位天子负斧依南乡而立【斧依説见曲礼　石梁王氏曰注云周公摄王位又云天子即周公周公为冢宰时成王年已十四非摄位但摄政周公未尝为天子岂可以天子为周公此记者之妄注亦曲徇之　朝音潮依上声乡去声】三公中阶之前北面东上诸侯之位阼偕之东西面北上诸伯之国西阶之西东面北上诸子之国门东北面东上诸男之国门西北面东上【疏曰中阶者南面三阶故称中诸伯以下皆云国此云位者以三公不云位诸侯在诸国之上特举位言之明以下皆朝位也】九夷之国东门之外西面北上八蛮之国南门之外北面东上六戎之国西门之外东面南上五狄之国北门之外南面东上【夷蛮戎狄各从其方之门而以右为尊独南面东上者不然方氏以为南面疑于君故与北面者同其上也】九采之国应门之外北面东上【疏曰此是九州之牧谓之采者以采取当州美物而贡天子故王制云千里之外曰采明堂无重门但有应门耳　应去声当去声重平声】四塞世告至此周公明堂之位也明堂也者明诸侯之尊卑也【四塞九州之外夷狄也若天子新即位或其国君易世皆一来朝告至故云世告至也　塞如字先代切】昔殷纣乱天下脯鬼侯以飨诸侯是以周公相武王以伐纣武王崩成王幼弱周公践天子之位以治天下六年朝诸侯于明堂制礼作乐颁度量而天下大服七年致政于成王【鬼国名易曰髙宗伐鬼方杀人以为荐羞恶之极也故伐之六年五服一朝盖始于此　石梁王氏曰只以诗书证之即知周公祖居冢宰摄政未尝在天子位周公相践阼而治文王世子此语为是诗小序之言亦不可据注引鲁颂岂尽伯禽时事哉　刘氏曰此盖因洛诰篇首有周公曰朕复子明辟之辞篇中有周公诞保文武受命惟七年之语遂生此论谓周公践天子位七年而致政于成王也殊不知复子明辟者周公营洛遣使告卜之辞受命惟七年者史臣叙周公留后治洛凡七年而薨也书传中九峯蔡氏之辨可谓深切着明　相量并去声辟音璧】成王以周公为有勲劳于天下是以封周公于曲阜地方七百里革车千乘命鲁公世世祀周公以天子之礼乐是以鲁君孟春乘大路载弧韣旂十有二旒日月之章祀帝于郊配以后稷天子之礼也【论语称伯禽为鲁公閟宫称僖公为鲁侯又曰俾侯于鲁则鲁本侯爵过称公也孟子言公侯皆方百里又言周公封于鲁地方百里而此云七百里者盖以百里之田为鲁本国如后世食实封也并附庸为七百里所谓锡之山川土田附庸也周礼封疆方五百里之制当时设法未行不可以据革车兵车也千乘田赋所出之数也孟春周正子月也大路殷祭天所乘之木路弧所以开张旌旗之幅其形如弓以竹为之韣则弧之衣也旒属于旂之正幅而画日月以为章也　王荆公谓周公能为人臣所不能为之功故可用人臣所不得用之礼乐程子曰是不知人臣之道也夫居周公之位则为周公之事由其位而能为者皆所当为也周公乃尽其为臣之职耳岂得独用天子之礼乐哉成王之赐伯禽之受皆非也　问孟子説齐鲁皆封百里而先生向説齐鲁始封七百里者何耶朱子曰此等处皆难考云云见告子下篇　千乘乘去声下如字载音戴韣音独】季夏六月以禘礼祀周公于大庙牲用白牡【殷尚白白牡殷牲也　方氏曰止用时王之礼者诸侯之事通用先王之礼者天子之事故郊特牲云诸侯祭以白牡乘大路谓之僭礼也大音泰】尊用牺象山罍郁尊用黄目【尊酒器也牺牺尊也音莎者释云刻画鳯形娑娑然也读如字者释云为牛形又云尊为牛之形象象尊也以象骨饰尊一説尊为象之形也山罍刻画山云之状于罍也郁尊盛郁鬯酒之尊也黄目黄彛也卣罍之类以黄金镂其外为目因名也　牺音莎】灌用玉瓒大圭荐用玉豆雕篹爵用玉琖仍雕加以璧散璧角俎用梡嶡【灌酌郁鬯以献尸也以玉饰瓒故曰玉瓒以大圭为瓒柄故言玉瓒大圭也荐祭时所荐葅醢之属也玉豆以玉饰豆也篹笾也雕饰其柄故曰雕篹爵行酒之器夏氏爵名琖以玉饰之仍因也因爵形而雕饰之故曰仍雕也加者夫人亚献于尸也用璧角即周礼内宰所谓瑶爵也夫人献后则賔用璧散献尸散角皆以璧饰其口此先言散后言角便文也虞俎名梡夏俎名嶡梡形四足如案嶡则加横木于足中央为横距之形也　瓒才旱切篹损管切琖侧眼切散去声梡音澣嶡音鳜】升歌清庙下管象朱干玉戚冕而舞大武皮弁素积裼而舞大夏昧东夷之乐也任南蛮之乐也纳夷蛮之乐于大庙言广鲁于天下也【清庙周颂升乐工于庙之堂上而歌此诗也下堂下也管匏竹也象象武诗也堂下以管吹象武之诗故云下管象也朱干赤盾也玉戚玉饰斧柄也着衮冕而执此干戚以舞武王伐纣之乐又服皮弁见裼衣而舞夏后氏大夏之乐五冕皆周制故用以舞周乐皮弁三王之服故用以舞夏乐也昧任皆乐各广鲁于天下言周公勲业之盛广及四夷故广大其国礼乐之事以示天下也　裼音析任音壬】君卷冕立于阼夫人副祎立于房中君肉袒迎牲于门夫人荐豆笾卿大夫赞君命妇赞夫人各其职百官废职服大刑而天下大服【副首饰也副之言覆以其覆乎首而为名详见周礼追师及诗副笄六珈注疏祎祎衣也本王后之服亦以尊周公而用天子礼乐故得服之也房太庙之东南室也赞助也命妇内则世妇外则卿大夫之妻也举也废不举也天下大服谓敬服周公之德也　卷读为衮覆去声】是故夏礿秋尝冬烝春社秋省而遂大蜡天子之祭也【鲁在东方或有朝于方岳之嵗则废春祠故此畧之秋省省敛也年不顺成则八蜡不通必视年之上下以为蜡之丰啬旧读省为狝者非　礿音药省悉井切蜡音乍】大庙天子明堂库门天子臯门雉门天子应门【鲁无明堂而大庙如明堂之制天子五门路应雉库臯由内而外路门亦曰毕门今鲁库门之制如天子臯门雉门之制如天子应门也　大音泰】振木铎于朝天子之政也【木铎金口木舌发教令则振之所以警动众听】山节藻棁【説见前篇】复庙重檐【复庙上下重屋也重檐者檐下复有板檐免风雨之壊壁　复音福重平声檐音檐复有复去声】刮楹逹乡【以宻石摩柱使之精泽故云刮楹逹通也乡牕牖也每室四户八牕牕户相对故云逹乡　刮古刹切乡去声】反坫出尊【两君好防反爵之坫筑土为之在两楹间而近南盖献酬毕则反爵于其上也凡物在内为入在外为出以坫在尊之外故云反坫出尊言坫出在尊之外也】崇坫康圭疏屏天子之庙饰也【崇髙也康安也凡物措之得所则无危坠之失圭礼器之重者不可不谨故为此髙坫以康圭也疏屏者刻镂于屏使之文理疏通也】鸾车有虞氏之路也钩车夏后氏之路也大路殷路也乗路周路也【鸾车有鸾和之车也路与辂同钩曲也车床谓之舆舆之前防曲故名钩车也大路殷之木路也乗路周之玉路也】有虞氏之旂夏后氏之绥殷之大白周之大赤【四者旌旗之属周礼交龙为旂绥读为緌以旄牛尾注于杠首而垂之者也大白白色旗也大赤赤色旗也郑云当言有虞氏之緌夏后氏之旂谓虞质于夏惟绥而已至夏世乃有旂之制也】夏后氏骆马黒鬛殷人白马黒首周人黄马蕃鬛【白黒相间谓之骆此马白身而黒鬛也蕃鬛赤鬛也】夏后氏牲尚黒殷白牡周骍刚【骍赤色刚壮色】泰有虞氏之尊也山罍夏后氏之尊也着殷尊也牺象周尊也【虞氏尚陶泰瓦尊也著者无足而底着于地也余见前章　着直畧切牺音莎】爵夏后氏以琖殷以斝周以爵【夏爵名琖以玉饰之故其字从玉殷爵名斝稼也故画为禾稼周之爵则爵之形也其曰玉爵者则饰之以玉也斝音稼】灌尊【灌鬯酒之尊也】夏后氏以鸡夷殷以斝周以黄目【夷读为彛法也与余尊为法故称彛刻画鸡形于其上故名鸡彛余见上章】其勺夏后氏以龙勺殷以疏勺周以蒲勺【周礼梓人为饮器勺一升龙勺刻画为龙头疏勺刻镂疏通也蒲勺者合蒲为凫头之形其口微开如蒲草本合而末防开也三者皆谓勺之柄头耳　勺是若切】土鼓蒉桴苇籥伊耆氏之乐也【方氏曰以土为鼔未有韗革之声故也以为桴未有斲木之利故也以苇为籥未有截竹之精故也　蒉音块桴音浮韗音运又音绚】拊搏玉磬揩击大琴大瑟中琴小瑟四代之乐器也【拊搏旧説以韦为之充之以糠形如小鼓揩击谓柷敔皆所以节乐者方氏以为或拊或搏或揩或击皆言作乐之事又按书传云戞击考击也搏至拊循也皆与此文理有碍当从郑注　拊音抚搏音博揩居入切】鲁公之庙文世室也武公之庙武世室也【鲁公伯禽也武公伯禽之孙其室世世不毁故言世室　方氏曰周以祖文王为不毁之庙而鲁以伯禽之庙比之故曰文世室宗武王为不毁之庙而鲁以武公之庙比之故曰武世室】米廪有虞氏之庠也序夏后氏之序也瞽宗殷学也頖宫周学也【此言鲁立四代之学鲁所藏粢盛米之廪即虞氏之庠谓藏此米于学宫也亦教孝之义序者射也射以观德有先后之次焉乐师瞽蒙之所宗故谓之瞽宗頖半也诸侯曰頖宫以其半辟雍之制也孟子言夏曰校殷曰序　頖音判盛平声】崇鼎贯鼎大璜封父天子之器也越大弓天子之戎器也【崇贯封父越皆国名防也　方氏曰凡此即周官天府所藏大寳镇寳之类是也】夏后氏之鼓足殷楹鼓周县鼓垂之和钟叔之离磬女娲之笙簧【足谓四足也楹贯之以柱也县悬于簨簴也垂见舜典　方氏曰郊特牲曰以钟次之以和居参之也故谓之和钟乐记曰石声磬磬以立辨辨者离之音也故谓之离磬笙以象物生之形簧则美在其中故谓之笙簧世本曰无句作磬皇氏云无句叔之别名县音】　夏后氏之龙簨虡殷之崇牙周之璧翣【周官梓人为簨虡横曰笋植曰虡所以悬乐器也以龙形饰之故曰龙簨虡崇牙者刻木为之饰以采色其状隆然殷人于簨之上施崇牙以挂钟磬也周久则又于簨上画缯为翣载之以璧下悬五采之羽而挂于簨之角焉　簨音笋虡音距】有虞氏之两敦夏后氏之四琏殷之六瑚周之八簋【少牢礼曰执敦黍有盖又曰设四敦皆南首敦之为器有盖有首也四者皆盛黍稷之器礼之有器时王各有制作故厯代寳而用之但时代渐逺则古器之存者渐寡此鲁所有之数耳　敦音对琏音辇】俎有虞氏以梡夏后氏以嶡殷以椇周以房俎【梡嶡见前章椇者俎之足间横木为曲挠之形如椇枳之树枝也房者俎足下之跗谓俎之上下两间有似于堂房也　疏曰古制不可委知今依注畧为此意未知是否　椇音矩】夏后氏以楬豆殷玉豆周献豆【楬不饰也木质而已献读为娑献尊刻画鳯羽则此豆亦必刻画鳯羽故名也　楬苦瞎切献音莎】有虞氏服韨夏后氏山殷火周龙章【韨者祭服之蔽膝即韠也虞氏直以韦为之无文饰夏世则画之以山殷人増之以火周人又加龙以为文章　韨音黻】有虞氏祭首夏后氏祭心殷祭肝周祭肺【方氏曰三代各祭其所胜盖夏尚黒为胜赤故祭心殷尚白为胜青故祭肝周尚赤为胜白故祭肺】夏后氏尚明水殷尚醴周尚酒【疏曰仪礼设尊尚酒是周亦尚明水也礼运云澄酒在下则周不尚酒故注云言尚非也　方氏曰明水者取于月之水故谓之明水则淡而无味醴则渐致其味酒则味之成者】有虞氏官五十夏后氏官百殷二百周三百【书言唐虞建官惟百夏商官倍先儒信此记而不信书固为不可且谓鲁得用四代礼乐故惟通用其官之名号不必尽用其数皆臆説也】有虞氏之绥夏后氏之绸练殷之崇牙周之璧翣【此皆丧之饰绸练见檀弓余见上章又翣制详见丧大记绥音緌绸音叨】凡四代之服器官鲁兼用之是故鲁王礼也天下传之久矣君臣未尝相弑也礼乐刑法政俗未尝相变也天下以为有道之国是故天下资礼乐焉【君臣未尝相弑礼乐刑法政俗未尝相变先儒以为近诬或以为讳国恶论之详矣大抵此篇主于夸大鲁国故厯举四代之服器官以见鲁之礼乐其盛如此不知鲁之郊禘非礼也周公其衰矣知此则此记所陈适足以彰其僭而已而奚盛大之有哉　朱氏曰羽父弑隐公庆父弑二君则君臣相弑矣夏父跻僖公礼之变也季氏舞八佾乐之变也僖公欲焚巫尩刑之变也宣公初税亩法之变也政逮于大夫政之变也妇人髽而吊俗之变也　石梁王氏曰此见春秋经而不见传者故谓未尝相弑未尝变法大抵此篇多诬】
　　丧服小记第十五
　　【朱子曰小记是解丧服传】
　　斩衰括髪以麻为母括髪以麻免而以布【斩衰主人为父之服也亲始死子服布深衣去吉冠而犹有笄縰徒跣扱深衣前祍于带将小敛乃去笄縰着素冠敛讫去素冠而以麻自项而前交于额上郤而绕于紒如着防头然防头今人名掠髪此谓括髪以麻也母死亦然故云为母括髪以麻言此礼与丧父同也免而以布专言为母也盖父丧小敛后拜賔竟子即堂下之位犹括髪而踊母丧则此时不复括髪而着布免以踊故云免而以布也筓縰説见内则免见檀弓　为去声免音问縰纚同紒髻同防七遥切】齐衰恶笄以终丧【妇人居齐衰之丧以榛木为笄以卷髪谓之恶笄以终丧者谓中间更无变易至服竟则一并除之也】男子冠而妇人笄男子免而妇人髽其义为男子则免为妇人则髽【吉时男子首有吉冠妇人首有吉笄若亲始死男去冠女则去笄父丧成服也男子六升布为冠女则箭篠为笄若丧母男则七升布为冠女则榛木为笄故云男子冠而妇人笄也男子免而妇人髽者言今遭齐衰之丧当男子着免之时妇人则髽其首也髽有二斩衰则麻髽齐衰则布髽皆名露紒其义为男子则免为妇人则髽者言其义不过以此免与髽分别男女而已　冠如字髽庄加切为如字去上声别必列切】苴杖竹也削杖桐也【竹杖圆以象天削杖方以象地父母之别也　疏曰苴者黯也必用竹者以其体圆性贞四时不改明子为父礼伸痛极自然圆足有终身之痛也削者杀也桐随时凋落谓母丧外虽削杀服从时除而终身之心当与父同也　苴音睢】祖父卒而后为祖母后者三年【适孙无父既为祖三年矣今祖母又死亦终三年之制盖祖在而丧祖母则如父在而为母期也子死则孙为后故以为后者言之　为如字】为父母长子稽颡大夫吊之虽缌必稽颡【服重者先稽颡而后拜賔服轻者先拜賔而后稽颡父母尊也长子正体也故从重大夫吊于士是以尊临卑虽是缌服之丧亦必稽颡而后拜盖尊大夫不敢以轻待之也】妇人为夫与长子稽颡其余则否【妇人受重于他族故夫与长子之丧则稽颡其余谓父母也降服移天其礼杀矣】男主必使同姓妇主必使异姓【丧必有男主以接男賔必有女主以接女賔若父母之丧则适子为男主适妇为女主今无男主而使人摄主则必使丧家同姓之男无女主而使人摄主则必使丧家异姓之女谓同宗之妇也】为父后者为出母无服【出母母为父所遣者也适子为父后者不服之盖尊祖敬宗家无二主之义也非为后者服期上为如字下为去声】　亲亲以三为五以五为九上杀下杀旁杀而亲毕矣【由己身言之上有父下有子宜言以一为三而不言者父子一体无可分之义故惟言以三为五谓因此三者而由父以亲祖由子以亲孙是以三为五也又不言以五为七者盖由祖以亲曾髙二祖由孙而亲曾孙孙其恩皆已疏畧故惟言以五为九也由父而上杀之至髙祖由子而下杀之至孙是上杀下杀也同父则期同祖则大功同曾祖则小功同髙祖则缌麻是旁杀也髙祖外无服故曰毕矣杀色介切】　王者禘其祖之所自出以其祖配之而立四庙庶子王亦如之【四庙谓髙曾祖祢四亲庙也始祖居中为五并髙祖之父祖为七或世子有癈疾不可立而庶子立为王者其礼制亦然赵氏曰禘王者之大祭也王者既立始祖之庙又推始祖所自出之帝祀之于始祖之庙而以始祖配之也】别子为祖继别为宗继祢者为小宗有五世而迁之宗其继髙祖者也是故祖迁于上宗易于下尊祖故敬宗敬宗所以尊祖祢也【别子有三一是诸侯适子之弟别于正适二是异姓公子来自他国别于本国不来者三是庶姓之起于是邦为卿大夫而别于不仕者皆称别子也为祖者别与后世为始祖也继别为宗者别子之后世世以适长子继别子与族人为百世不迁之大宗也继祢者为小宗谓别子之庶子以其长子继已为小宗而其同父之兄弟宗之也五世者髙祖至孙之子此子于父之髙祖无服不可统其父同髙祖之兄弟故迁易而各从其近者为宗矣故曰有五世而迁之宗其继髙祖者也四世之时尚事髙祖五世则于髙祖之父无服是祖迁于上也四世之时犹宗三从族人至五世则不复宗四从族人矣是宗易于下也宗是先祖正体惟其尊祖是以敬宗也　疏曰族人一身事四宗事亲兄弟之适是继祢小宗也事同堂兄弟之适是继祖小宗也事再从兄弟之适是继曾祖小宗也事三从兄弟之适是继髙祖小宗也小宗凡四独云继祢者皆继祢为始据而言之也　别必列切从去声】庶子不祭祖者明其宗也【此继适士立二庙祭祢及祖今兄弟二人一适一庶而俱为适士其适子之为适士者固祭祖及祢矣其庶子虽适士止得立祢庙不得立祖庙而祭祖者明其宗有所在也】庶子不为长子斩不继祖与祢故也【庶子不得为长子服斩衰三年者以己非继祖之宗又非继祢之宗则长子非正统故也　为去声长上声】庶子不祭殇与无后者殇与无后者从祖祔食【长中下殇见前篇盖未成人而死者也无后者谓成人未昏或已娶而无子而死者也庶子所以不得祭此二者以己是父之庶子不得立父庙故不得自祭其殇子也若己是祖之庶孙不得立祖庙故无后之兄弟己亦不得祭之也祖庙在宗子之家此殇与此无后者当祭祖之时亦与祭于祖庙也故曰从祖祔食　与祭与去声】庶子不祭祢者明其宗也【庶子不得立祢庙故不得祭祢所以然者明主祭在宗子庙必在宗子之家也庶子虽贵止得供具牲物而宗子主其礼也上文言庶子不祭祖是犹得立祢庙以其为适士也此言不祭祢以此庶子非适士或未仕故不得立庙以祭祢也】亲亲尊尊长长男女之有别人道之大者也【疏曰此论服之降杀亲亲谓父母也尊尊谓祖及曾祖髙祖也长长谓兄及旁亲也不言卑幼举尊长则卑幼可知也男女之有别者若为父斩为母齐衰姑姊妹在室期出嫁大功为夫斩为妻期之属是也此四者于人之道为最大　长上声别必列切】从服者所从亡则己属从者所从虽没也服【疏曰服术有六其一是徒从徒空也与彼非亲属空从此而服彼有四者一是妾为女君之党二是子从母服于母之君母三是妾子为君母之党四是臣从君而服君之党此四徒之中惟女君虽没妾犹服女君之党余三徒所从既亡则止而不服已止也属者骨血连续以为亲也亦有三一是子从母服母之党二是妻从夫服夫之党三是夫从妻服妻之党此三从虽没犹从之服其亲也】妾从女君而出则不为女君之子服【妾谓女君之侄娣也其来也与女君同入故服女君之子与女君同若女君犯七出而出则此侄娣亦从之出子死则母自服其子侄娣不服义絶故也　为去声】礼不王不禘【禘王者之大祭诸侯不得行之故云不王不禘　石梁王氏曰此句合在王者禘其祖之所自出上错乱在此】世子不降妻之父母其为妻也与大夫之适子同【世子天子诸侯之适子传世者也不降杀其妻父母之服者以妻故亲之也大夫适子死服齐衰不杖今世子既不降其妻之父母则其为妻服与大夫服适子之服同也　为去声】父为士子为天子诸侯则祭以天子诸侯其尸服以士服【祭用生者之礼尽子道也尸以象神自用本服】父为天子诸侯子为士祭以士其尸服以士服【以天子诸侯之礼祭其父之为士者其礼伸故尸服死者之服为礼之正以士之礼祭其父之为天子诸侯者其礼屈故尸服生者之服为礼之变礼有曲而杀者此类是也】妇当丧而出则除之【妇当舅姑之丧而为夫所出则即除其服恩义絶故也　为去声】为父母丧未练而出则三年既练而出则已【若当父母之丧未期而为夫所出则终父母三年之制为己与夫族絶故其情复隆于父母也若在父母小祥后被出则是己之期服已除不可更同兄弟为三年服矣故已也已者止也　为去声为三为如字】未练而反则期既练而反则遂之【若被出后遇父母之丧未及期而夫命之反则但终期服反在期后则遂终三年盖縁已随兄弟小祥服三年之丧不可中废也】再期之丧三年也期之丧二年也九月七月之丧三时也五月之丧二时也三月之丧一时也故期而祭礼也期而除丧道也祭不为除丧也【仪礼大功章有中殇七月之文即此七月之丧也期而祭谓再期之丧致小祥之祭也期而除丧谓除衰绖易练服也小祥之祭乃孝子因时以伸其思亲之礼也练时男子除首绖妇人除要带乃生者随时降杀之道也祭与练虽同时并举然祭非为练而设也】三年而后者必再祭其祭之间不同时而除丧【孝子以事故不得及时治中间练祥时月以尸柩尚存不可除服今毕必举练祥两祭故云必再祭也但此二祭仍作两次举行不可同在一时如此月练祭则男子除首绖妇人除要带次月祥祭乃除衰服故云其祭之间不同时而除丧也】大功者主人之丧有三年者则必为之再祭朋友虞祔而已【大功者主人之丧谓从父兄弟来主此死者之丧也三年者谓死者之妻与子也妻既不可为主而子又幼小别无近亲故从父兄弟主之必为之主行练祥二祭朋友但可为之虞祭祔祭而已　为去声从去声为主为如字】士妾有子而为之缌无子则已【丧服云大夫为贵妾缌士卑故妾之有子者为之缌无子则不服也　为去声】生不及祖父母诸父昆弟而父税丧已则否【税者日月已过始闻其死追而为之服也此言生于他国而祖父母诸父昆弟皆在本国已皆不及识之今闻其死而日月已过父则追而服之已则不服也税吐外切】为君之父母妻长子君已除丧而后闻丧则不税【卿大夫为君之父母妻长子皆有服今以出使他国或以事久留君除丧之后已始闻丧不追服也】降而在缌小功者则税之【此句承父税丧已则否之下误在此降者杀其正服也如叔父及适孙正服皆不杖期死在下殇则皆降服小功如庶孙之中殇以大功降而为缌也从祖昆弟之长殇以大功降而为缌也如此者皆追服之檀弓曾子所言小功不税是正服小功非谓降也凡降服重于正服详见仪礼】近臣君服斯服矣其余从而服不从而税【近臣卑贱之臣也此言小臣有从君往他国既返而君之亲丧已过服之月日君税之此臣亦从君而服其余谓卿大夫之从君出为介为行人宰史者返而君服限未满亦从君而服若在限外而君税则不从君而税也】君虽未知丧臣服已【此言君在他国而本国有丧君虽未知而诸臣之留国者自依礼成服不待君返也】虞杖不入于室祔杖不升于堂【虞祭在寝祭后不以杖入室附祭在祖庙祭后不以杖升堂皆杀哀之节也】为君母后者君母卒则不为君母之党服【此言无适子而庶子为后者即上章从服者所从亡则已之义也】绖杀五分而去一杖大如绖【丧服传曰苴绖大搹左本在下去五分一以为带绖大搹者谓首绖也五分减一分则要绖之大也递减之则齐衰之绖大如斩衰之带去五分一以为齐衰之带大功之绖大如齐衰之带去五分一以为大功之带小功之绖大如大功之带去五分一以为小功之带缌麻之绖大如小功之带去五分一以为缌麻之带麻在首在要皆曰绖分言之则首曰绖要曰带所以五分者象五服之数也杖大如绖如要绖也搹者搤也　朱子曰首绖大一搤只是拇指与第二指一围　杀去声去上声一分分音问搹搤同音厄】妾为君之长子与女君同【女君为长子三年妾亦同服三年以正统故重也】除丧者先重者易服者易轻者【男子重在首妇人重在要凡所重者有除无变故虽卒哭不受轻服直至小祥而男子除首绖妇人除要绖此之谓除丧者先重者也易服者谓先遭重丧后遭轻丧而变易其服也轻谓男子要妇人首也此言先是斩衰虞而卒哭已变葛绖葛绖之大小如齐衰之麻绖今忽又遭齐衰之丧齐衰要首绖皆牡麻牡麻重于也服宜从重故男不变首女不变要以其所重也但以麻易男要女首而已故云易服者易轻者也若未虞卒哭则后丧不能变】无事不辟庙门哭皆于其次【辟开也庙门殡宫之门也鬼神尚幽闇故有事则辟无事不辟也次倚庐也朝夕之哭与受吊之哭皆即门内之位若或昼或夜无时之哭则皆于倚庐也　辟音辟】复与书铭自天子逹于士其辞一也男子称名妇人书姓与伯仲如不知姓则书氏【复招魂以复魄也书铭书死者名字于明旌也檀弓疏云士丧礼为铭各以其物士长三尺大夫五尺诸侯七尺天子九尺若不命之士以缁长半幅长一尺防末长终幅长二尺总长三尺周礼天子之复曰臯天子复诸侯则曰臯某甫复此言天子逹于士其辞一者殷以上质不讳名故臣可以名君欤男子称名谓复与铭皆名之也妇人铭则书姓及伯仲此或亦是殷以上之制如周则必称夫人也姓如鲁是姬姓后三家各自称氏所谓氏也殷以前六世之外则相与为昏故妇人有不知姓者周不然矣】斩衰之与齐衰之麻同齐衰之与大功之麻同麻同皆兼服之【上章言绖杀皆是五分去一此言斩衰卒哭后所受绖与齐衰死之麻绖大小同齐衰变服之绖与大功死之麻绖大小同麻同皆兼服之者谓居重丧而遭轻丧服麻又服也上章言男子易要绖不易首绖故首仍重丧之要乃轻丧之麻也妇人卒哭后无变上下皆麻此言麻兼服者止谓男子耳】报者报虞三月而后卒哭【报读为赴急疾之义谓家贫或以他故不得待三月死而即者既疾亦疾虞虞以安神不可后也惟卒哭则必俟三月耳】父母之丧偕【句】先者不虞祔待后事其服斩衰【父母之丧偕即曾子问并有丧言父母同时死也先轻而后重先母也不虞祔不为母设虞祭袝祭也盖母之明日即治父父毕虞祔然后为母虞祔故云待后事祭则先重而后轻也其母亦服斩衰者从重也以父未不敢变服也】大夫降其庶子其孙不降其父【大夫为庶子服大功而庶子之子则为父三年也大夫不服其妾故妾子为其母大功】大夫不主士之丧【谓士死无主后其亲属有为大夫者不得主其丧尊故也】为慈母之父母无服【恩所不及故也　为去声】夫为人后者其妻为舅姑大功【此舅姑谓夫之所生父母上为如字下为去声】士祔于大夫则易牲【祖为大夫孙为士孙死祔祖则用大夫牲士牲卑不可祭于尊者也此与以大夫祭以士者不同如妾无妾祖姑可祔则易牲而祔于女君也】继父不同居也者必尝同居皆无主后同财而祭其祖祢为同居有主后者为异居【母再嫁而子不随往则此子与母之继夫犹路人也故自无服矣今此子无大功之亲随母以往其人亦无大功之亲故云同居皆无主后也于是以其货财为此子同筑宫庙使之祭祀其先如此则是继父同居其服期也异居有三一是昔同今异二是今虽同居却不同财三是继父自有子即为异居异居者服齐衰三月而已此云有主后者为异居则此子有子亦为异居也】哭朋友者于门外之右南面【檀弓曰朋友吾哭诸寝门之外南向者为主以待吊賔也】祔者不筮宅【宅谓茔圹也前人之已筮而吉故祔则不必再筮也】士大夫不得祔于诸侯祔于诸祖父之为士大夫者其妻祔于诸祖姑妾祔于妾祖姑亡则中一以上而祔祔必以其昭穆【公子公孙之为士为大夫者不得祔于先君之庙也诸祖父其祖为国君者之兄弟也诸祖姑诸祖父之妻也若祖为国君而无兄弟可祔亦祔宗族之疏者上言士易牲而祔于大夫而大夫不得易牲而祔诸侯者诸侯之贵絶宗故大夫士不得亲之也妾祔于妾祖姑言妾死则祔于祖之妾也亡无也中间也若祖无妾则又间曾祖一位而祔高祖之妾故云亡则中一以上而祔也所以间曾祖者以昭穆之次不同列祔必以昭穆也　亡音无间去声】诸侯不得祔于天子天子诸侯大夫可以祔于士【卑孙不可祔于尊祖孙贵而不祔其祖之为士者是自尊而卑其祖不可也故可以祔于士】为母之君母母卒则不服【母之君母者母之适母也非母所生之母故母在而为之服则己亦从而服是徒从也徒从者所从亡则已故母卒则不服　为去声下节同】宗子母在为妻禫【父在则适子为妻不杖不杖则不禫父没母存则杖且禫矣此宗子百世不迁者也恐疑于宗子之尊厌其妻故明言虽母在亦当为妻禫也然则非宗子而母在者不谭矣】为慈母后者为庶母可也为祖庶母可也【传曰妾之无子者妾子之无母者父命之为子母此谓为慈母后者也若庶母尝有子而子已死命他妾之子为其后故云为庶母可也若父之妾有子而子死已命己之妾子后之亦可故云为祖庶母可也　石梁王氏曰为慈母后者为庶母为祖庶母后皆可谓既是妾子此三母皆妾皆可以妾生之子为后】为父母妻长子禫【此言当禫之丧有此四者然妻为夫亦禫又慈母之丧无父在亦禫记者畧耳　为去声长上声】慈母与妾母不世祭也【不世祭者谓子祭之而孙不祭也上章言妾祔于妾祖姑者疏云妾无庙今乃云祔及高祖当是为坛以祔之耳】丈夫冠而不为殇妇人笄而不为殇为殇后者以其服服之【男子死在殇年则无为父之道然亦有不俟二十而冠者冠则成人也此章举不为殇者言之则此当立后者乃是已冠之子不可以殇礼处之其族人为之后者即为之子也以其服服之者子为父之服也旧説为殇者父之子而依兄弟之服服此殇非也其女子已笄而死则亦依在室之服服之不降而从殇服也　冠去声】久而不者唯主丧者不除其余以麻终月数者除丧则已【主丧者不除谓子于父妻于夫孤孙于祖父母臣于君未不得除衰绖也麻终月数者期以下至缌之亲以主人未不得变故服麻以至月数足而除不待主人后之除也然其服犹必收藏以俟送也】箭笄终丧三年齐衰三月与大功同者绳屦【前章言齐衰恶笄以终丧为母也此言箭笄三年女子在室为父也箭篠也齐衰为尊大功为卑然三月者恩之轻九月者恩稍重故可以同用绳屦此制礼者浅深之宜也绳屦麻防为屦也】练筮日筮尸视濯皆要绖杖绳屦有司告具而后去杖筮日筮尸有司告事毕而后杖拜送賔大祥吉服而筮尸【练小祥也筮日筮祥祭之日也筮尸筮为尸之人也视濯视祭器之涤濯也小祥除首绖而要之绖未除将欲小祥则预着此小祥之服以临此三事不言衰与冠者则亦必同小祥之制矣有司谓执事者向者变服犹杖今执事者告三事办具将欲临事故孝子即去杖而致敬此三事者惟筮日筮尸有賔来今执事者告筮占之事毕则孝子复执杖以拜送于賔视濯无賔故不言至大祥时则吉服行事矣吉服朝服也不言筮日视濯与小祥同可知也　要平声去上声】庶子在父之室则为其母不禫【此言不命之士父子同室者　为去声】庶子不以杖即位【此言适庶俱有父母之丧者适子得执杖进阼阶哭位庶子至中门外则去之矣】父不主庶子之丧则孙以杖即位可也【父主适子丧而有杖故适子之子不得以杖即位避祖之尊故然非厌之也今父既不主庶子之丧故庶子之子得以杖即位祖不厌孙孙得伸也父皆厌子故舅主适妇丧而适子不杖大夫不服贱妾故妾子亦以厌而降服以服其母祖虽尊贵不厌其孙故大夫降庶子而孙不降其父也厌音压】父在庶子为妻以杖即位可也【舅主适妇故适子不得杖舅不主庶妇故庶子为妻可以杖即位此以即位言者盖庶子厌于父母虽有杖不得持以即位故明言之也　为去声】诸侯吊于异国之臣则其君为主【君无吊外臣之礼若来在此国而适遇其卿大夫之丧则吊之以主君之故耳故主君代其臣之子为主】诸侯吊必皮弁锡衰所吊虽已主人必免主人未丧服则君亦不锡衰【锡者治其布使之滑易也国君自吊其臣则素弁环绖锡衰吊异国臣则皮弁锡衰也凡免之节大功以上为重服自死始至卒哭后乃不复免小功以下为轻服自始死至殡殡后不复免至启殡之后而免以至卒哭如始死今人君来吊虽非服免之时必为之免以尊重人君故也礼既殡而成服此言未丧服谓未成服也　免音问易去声】养有疾者不丧服遂以主其丧非养者入主人之丧则不易已之丧服养尊者必易服养卑者否【亲属无近亲而遇疾者已往养之而身有丧服则释去其服恶其凶也故云养有疾者不丧服若此疾者遂死既无主后已既养之当遂主其丧盖养者于死者有亲也然亦不着已之丧服故云遂以主其丧非养者入主人之丧谓疾时不曽释服来致其养今死乃入来主其丧则亦不易去已之丧服也尊谓父兄卑谓子弟　养去声着音勺】妾无妾祖姑者易牲而祔于女君可也【妾当祔于妾祖姑上章言亡则中一以上而祔是祔髙祖之妾今又无髙祖妾则当易妾之牲而祔于适祖姑女君谓适祖姑也】妇之丧虞卒哭其夫若子主之祔则舅主之【虞卒哭在寝祭妇也祔于庙祭舅之母也尊卑异故所主不同】士不摄大夫士摄大夫唯宗子【士丧无主不敢使大夫兼摄为主若士是宗子则主丧之任可使大夫摄之以宗子尊故也一説大夫之丧无主士不敢摄而主之若士是宗子则可】主人未除丧有兄弟自他国至则主人不免而为主【后而君吊之则非时亦免以敬君故新其事也兄弟亲属也亲则尚质故不免而为主也】陈器之道多陈之而省纳之可也省陈之而尽纳之可也【陈器陈列从之明器也凡朋友賔客所赠遗之明器皆当陈列所谓多陈之也而所纳于圹者有定数故云省纳之可也省减杀也若主人所作者依礼有限故云省陈之而尽纳之可也】奔兄弟之丧先之墓而后之家为位而哭所知之丧则哭于宫而后之墓【兄弟天伦也所知人情也系于天者情急于礼由于人者礼胜于情宫故殡宫也】父不为众子次于外【适长子死父为之居丧次于中门外庶子否　为去声】与诸侯为兄弟者服斩【卿大夫于君自应服斩若不为卿大夫而有五属之亲者亦皆服斩衰此记者恐疑服本亲兄弟之服故特明之盖谓国君之兄弟先为本国卿大夫今居他国未仕而本国君卒以有兄弟之亲又是旧君必当反而服斩也不言与君为兄弟而言与诸侯为兄弟明在异国也】下殇小功带澡麻不絶本诎而反以报之【本是期服之亲以死在下殇降为小功故云下殇小功也其带以澡麻为之谓戞治其麻使之洁白也不絶本不断去其根也报犹合也垂麻向下又屈之而反向上以合而纠之故云诎而反以报之也凡殇服之麻皆散垂此则不散首绖麻无根而要带犹有根皆示其重也　诎音屈断音短散上声】妇祔于祖姑祖姑有三人则祔于亲者【此言祔庙之礼三人或有二继也亲者谓舅所生母也】其妻为大夫而卒而后其夫不为大夫而祔于其妻则不易牲妻卒而后夫为大夫而祔于其妻则以大夫牲【妻卒时夫为大夫卒后夫黜退遂死以无祖庙故祔于妻之礼止得依夫今所得用之牲不得易用昔大夫之牲也若妻死时夫未为大夫死后夫乃为大夫而死今祔祭其妻则得用大夫牲矣　疏曰此谓始来仕而无庙者若有庙则死者当祔于祖不得祔于妻也惟宗子去他国以庙从】为父后者为出母无服无服也者丧者不祭故也【出母父所弃絶为他姓之母以死则有他姓之子服之盖居丧者不祭若丧他姓之母而废已宗庙之祭岂礼也哉故为父后者不丧出母重宗祀也然虽不服犹以心丧自居为恩也非为后者期而不禫　朱子曰出母为父后者无服此尊祖敬宗家无二主之意先王制作精微不茍盖如此】妇人不为主而杖者姑在为夫杖母为长子削杖女子子在室为父母其主丧者不杖则子一人杖【此明妇与女当杖之礼女子在室而为父母杖者以无男昆弟而使同姓为摄主也上为如字下三为并去声长上声而为为去声】缌小功虞卒哭则免【缌与小功服之轻者也殡之后启之前虽有事不免及虞与卒哭则必免不以恩轻而畧于后也】既而不报虞则虽主人皆冠及虞则皆免【前章言赴者赴虞今言不赴虞谓以事故阻之也既未得虞故且冠以饰首及虞则主人至缌小功者皆免也　报读为赴】为兄弟既除丧已及其也反服其服报虞卒哭则免如不报虞则除之【此言为兄弟除服及当免之节　为去声】逺者比反哭者皆冠及郊而后免反哭【逺谓地在四郊之外也讫而反主人以下皆冠道路不可无饰也及至郊乃去冠着免而反哭于庙焉　比音去上声着音勺】君吊虽不当免时也主人必免不散麻虽异国之君免也亲者皆免【君吊本国之君来吊也不散麻谓纠其要绖不使散垂也亲者皆免谓大功以上之亲皆从主人而免所以敬异国之君也余见前章诸侯吊下　散上声】除殇之丧者其祭也必除成丧者其祭也朝服缟冠【谓冠端也殇无虞卒哭及练之变服其除服之祭用冠端黄裳此于成人为释禫之服所以异于成人之丧也若除成人之丧则祥祭用朝服缟冠朝服冠缁衣素裳今不用冠而用缟冠是未纯吉之祭服也又按端黄裳者若素裳则与朝服纯吉同若裳又与上士吉服端同故知此为黄裳也】奔父之丧括髪于堂上降踊袭绖于东方奔母之丧不括髪于堂上降踊袭免于东方绖即位成踊出门哭止三日而五哭三【不言笄纚者异于始死时也至即以麻括髪于殡宫之堂上去上衣降阼阶之东而踊踊毕而升堂袭掩所之衣而着要绖于东方东方者东序之东也此奔父丧之礼如此若奔母丧时括髪至又哭以后至于成服皆不括髪其于堂上降踊者与父同父则括髪而加绖母则不括髪而加免此所异也着免加要绖而即位于阼阶之东而更踊故云绖即位成踊也其即位成踊父母皆然出门出殡宫之门而就庐次也故哭者止至一哭明日朝夕哭又明日朝夕哭所谓三日而五哭也三者至明日朝又明日朝也】适妇不为舅姑后者则姑为之小功【礼舅姑为适妇大功为庶妇小功今此言不为后者以其夫有癈疾或他故不可传重或死而无子不受重者故舅姑以庶服之服服之也　适音的姑为为去声】
　　大传第十六
　　【郑氏曰记祖宗人亲之大义】
　　礼不王不禘王者禘其祖之所自出以其祖配之【方氏曰此禘也以其非四时之常祀故谓之间祀以其及祖之所自出故谓之追享以其比常祭为特大故谓之大祭以其犹事生之有享焉故谓之肆献祼名虽不同通谓之禘也】诸侯及其太祖大夫士有大事省于其君干祫及其髙祖【上文言诸侯不得行禘礼此言诸侯以下有祫祭之礼二昭二穆与太祖而五者诸侯之庙也诸侯之祫固及其太祖矣大事谓祫祭也大夫三庙士二庙一庙不敢私自举行必省问于君而君赐之乃得行焉而其祫也亦上及于髙祖干者自下干上之义以卑者而行尊者之礼故谓之干祫礼説见王制　省悉井切】牧之野武王之大事也既事而退柴于上帝祈于社设奠于牧室遂率天下诸侯执豆笾逡奔走追王大王亶父王季厯文王昌不以卑临尊也【既事杀纣之后也燔柴以告天陈祭以告社奠告行主于牧野之馆室然后率诸侯以祭告祖庙逡疾也追加先公以天子之号者盖为不可以诸侯之卑号临天子之尊也　石梁王氏曰周颂作骏以此章参之书武成及中庸有不同者先儒言文王已备礼亶父季厯克商后但尊称其号若王者礼制至周公相成王而后备也　追王王去声大王大音泰父音甫】上治祖祢尊尊也下治子孙亲亲也旁治昆弟合族以食序以昭缪别之以礼义人道竭矣【治理而正之也谓以礼义理正其恩之隆杀属之戚疏也合会族人以饮食之礼次序族人以昭穆之位上治下治旁治之道皆有礼义之别则人伦之道竭尽于此矣　缪音穆别必列切】圣人南面而听天下所且先者五民不与焉一曰治亲二曰报功三曰举贤四曰使能五曰存爱五者一得于天下民无不足无不赡者五者一物纰缪民莫得其死圣人南面而治天下必自人道始矣【民不与焉谓未及治民也治亲即上治下治旁治也君使臣以礼故功曰报行成而上故贤曰举艺成而下故能曰使存察也人于其所亲爱而辟焉有以察之则所爱者一出于公而四者皆无私意之累矣一得犹皆得也赡赒也物事也纰缪舛戾也民莫得其死言此五事之得失闗国家之治乱也人道申言上文之意　与去声纰篇夷切】立权度量考文章改正朔易服色殊徽号异器械别衣服此其所得与民变革者也【权称锤度丈尺量斗斛也文章典籍也正者年之始朔者月之初服之色随所尚而变易徽旌旗之属徽之号亦随所尚而殊异如殷之大白周之大赤之类也器者礼乐之器械者军旅之器衣服各有章采时王因革不同此七者以立考改易殊异别为言是与民变革者也　量去声别必列防】其不可得变革者则有矣亲亲也尊尊也长长也男女有别此其不可得与民变革者也【此天地之常经故不可变革　长并上声别必列切】同姓从宗合族属异姓主名治际会名著而男女有别【同姓父族也从宗从大宗小宗也合聚其族之亲属则无离散陵犯之事异姓他姓之女来归者也礼莫大于分分莫大于名卑者为妇尊者为母以妇与母之名治昏姻交际会合之事名分显著尊卑有等然后男女有别而无淫乱贼逆之祸也】其夫属乎父道者妻皆母道也其夫属乎子道者妻皆妇道也谓弟之妻妇者是嫂亦可谓之母乎名者人治之大者也可无慎乎【属聨也父之兄弟为伯叔父则其妻谓之伯叔母兄弟之子为从子则其妻谓之妇此于昭穆为宜弟之妻不可谓之为妇犹兄之妻不可谓之为母以紊昭穆也故云谓弟之妻妇者是嫂亦可谓之母乎言皆不可也旧説弟妻可妇嫂不可母失其指矣　属音烛】四世而缌服之穷也五世免杀同姓也六世亲属竭矣其庶姓别于上而戚单于下昏姻可以通乎【四世髙祖也同髙祖者服缌麻服尽于此矣故云服之穷也五世免谓共承髙祖之父者相为免而已是减杀同姓也六世则共承髙祖之祖者并祖免亦无矣故曰亲属竭也上指髙祖以上也姓为正姓氏为庶姓故鲁姬姓而三家各自为氏春秋诸国皆然是庶姓别异于上世也戚亲也单尽也四从兄弟恩亲已尽各自为宗是戚单于下也殷人五世以后则相与通昏故记者设问云今虽周世昏姻可以通乎　杀色介切别必列切单音丹】系之以姓而弗别缀之以食而弗殊虽百世而昏姻不通者周道然也【周礼大宗百世不迁庶姓虽别而有本姓世系以聨系之不可分别也又连缀族人以饮食之礼不殊异也虽百世之逺无通昏之事此周道所以为至而人始异于禽兽者也此是答上文设问之辞　系音计别必列切缀株卫切食音嗣世系系如字】服术有六一曰亲亲二曰尊尊三曰名四曰出入五曰长幼六曰从服【疏曰亲亲者父母为首次妻子伯叔尊尊者君为首次公卿大夫名者若伯叔母及子妇弟妇兄嫂之属出入者女在室为入适人为出及为人后者长幼者长谓成人幼谓诸殇从服者下文六等是也】从服有六有属从有徒从有从有服而无服有从无服而有服有从重而轻有从轻而重【属亲属也子从母而服母党妻从夫而服夫党夫从妻而服妻党是属从也徒空也非亲属而空从之服其党如臣从君而服君之党妻从夫而服夫之君妾服女君之党庶子服君母之父母子服母之君母是徒从也如公子之妻为父母期而公子为君所厌不得服外舅外姑是妻有服而公子无服如兄有服而嫂无服是从有服而无服也公子为君所厌不得为外兄弟服而公子之妻则服之妻为夫之昆弟无服而服娣姒是从无服而有服也妻为其父母期重也夫从妻而服之三月则为轻母为其兄弟之子大功重也子从母而服之三月则为轻此从重而轻也公子为君所厌自为其母练冠轻矣而公子之妻为之服期此从轻而重也　为父为外为夫为其为之为去声】自仁率亲等而上之至于祖名曰轻自义率祖顺而下之至于祢名曰重一轻一重其义然也【疏曰自用也仁恩也率循也亲父母也等差也子孙若用恩爱依循于亲节级而上至于祖逺者恩爱渐轻故名曰轻也义主断割用义循祖顺而下之至于祢其义渐轻祖则义重故名曰重也义则祖重而父母轻仁则父母重而祖轻一轻一重宜合如是故云其义然也按丧服条例衰服表恩若髙曾之服本应缌麻小功而进以齐衰岂非为尊重而然邪至亲以期断而父母三年宁不为恩深乎　差楚宜切】君有合族之道族人不得以其戚戚君【句】位也【君恩可以下施故于族人有合聚燕饮之礼而族人则皆臣也不敢以族属父兄子弟之亲而上亲于君者一则君有絶宗之道二则以严上下之辨而杜篡代之萌也　石梁王氏曰详注下文以十一字为句然位也当自为句盖族人不敢戚君者限于位也】庶子不祭明其宗也庶子不得为长子三年不继祖也【説见前篇　为去声】别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继髙祖者五世则迁者也尊祖故敬宗敬宗尊祖之义也【宗其继别子者百世不迁者也之所自出四字朱子曰衍文也凡大宗族人与之为絶族者五世外皆为之齐衰三月母妻亦然为小宗者则以本亲之服服之余并説见前篇】有小宗而无大宗者有大宗而无小宗者有无宗亦莫之宗者公子是也【君无适昆弟使庶兄弟一人为宗以领公子其礼亦如小宗此之谓有小宗而无大宗也君有适昆弟使之为宗以领公子更不得立庶昆弟为宗此之谓有大宗而无小宗也若公子止一人无他公子可为宗是无宗也则亦无他公子宗于已矣此之谓无宗亦莫之宗也前所论宗法是通言卿大夫大小宗之制此则专言国君之子上不得宗君下未为后世之宗有此三事也】公子有宗道公子之公为其士大夫之庶者宗其士大夫之适者公子之宗道也【此又申言公子之宗道公子之公谓公子之适兄弟为君者为其庶兄弟之为士为大夫者立适公子之为士大夫者为宗使此庶者宗之故云宗其士大夫之适者此适是君之同母弟适夫人所生之子也　为其为去声适音的】絶族无移服亲者属也【三从兄弟同髙祖故服缌麻至四从则族属絶无延及之服矣移读为施在旁而反之曰施服之相为以有亲而各以其属为之服耳故云亲者属也　移去声施音异】自仁率亲等而上之至于祖自义率祖顺而下之至于祢是故人道亲亲也亲亲故尊祖尊祖故敬宗敬宗故収族収族故宗庙严宗庙严故重社稷重社稷故爱百姓爱百姓故刑罚中刑罚中故庶民安庶民安故财用足财用足故百志成百志成故礼俗刑礼俗刑然后乐诗云不显不承无斁于人斯此之谓也【祖之迁者逾逺宗之继者无穷必知尊祖乃能敬宗収不离散也宗道既尊故族无离散而祭祀之礼严肃内严宗庙之事故外重社稷之礼知社稷之不可轻则知百官族姓之当爱官得其人则刑不滥而民安其生安生乐业而食货所资上下俱足有恒产者有恒心仓廪实而知礼节故非心邪念不萌而百志以成乖争陵犯不作而礼俗一致刑犹成也如此则协气嘉生薰为大和矣岂不可乐乎诗周颂清庙之篇言文王之徳岂不光显乎岂不见尊奉于人乎无厌斁于人矣引此以喻人君自亲亲之道推之而家而国而天下至于礼俗大成其可乐者亦无有厌斁也　中去声乐音洛斁音亦】
　　少仪第十七
　　【朱子曰小学之支流余裔　石梁王氏曰非幼少之少此篇曲礼之类】
　　闻始见君子者辞【石梁王氏曰此句絶　见音现】曰某固愿闻名于将命者不得阶主适者曰某固愿见罕见曰闻名亟见曰朝夕瞽曰闻名【记者谦言我尝闻之于人云初见有徳有位之君子者其辞云某固愿通闻己名于将命之人固如固辞之固不曰愿而曰固愿虑主人不即见己而假此荐请之辞也将命者通客主言语出入之人也阶者升进之喻主主人也言賔请见之辞不得径指主人也适者賔主敌体之人也则曰某固愿见于将命者罕见谓久不相见也亦曰愿闻名于将命者盖疑疎阔之久未必主人肯见也亟见数见也于君子则曰某愿朝夕闻名于将命者于敌者则曰某愿朝夕见于将命者若瞽者来见无问贵贱惟曰某愿闻名于将命者以无目故不言愿见也　适音敌亟音器数入声】适有丧者曰比童子曰听事【适徃也其辞云某愿比于将命者丧不主相见来欲比方于执事之人也童子未成人其辞则云某愿听事于将命者谓来听主人以事见使令也　比如字令平声】适公卿之丧则曰听役于司徒【孟献子之丧司徒旅归四布则公卿之丧司徒掌其事也故云某愿听役于司徒】君将适他臣如致金玉货贝于君则曰致马资于有司敌者曰赠从者【适他谓以朝会之事而出也马资谓资给道路车马之费也从去声】臣致禭于君则曰致废衣于贾人敌者曰禭亲者兄弟不以禭进【以衣送死者谓之禭称废衣者不敢必用之以敛将废弃之也贾人识物价贵贱而主君之衣物者也敌者则直以禭言矣凡致禭若非亲者则须摈者传辞将进以为礼若亲者兄弟之类但直将进而陈之不须执以将命故云不以禭进也士丧礼大功以上同财之亲禭不将命即陈于房中小功以下及同姓等皆将命贾音架】臣为君丧纳货贝于君则曰纳甸于有司赗马入庙门赙马与其币大白兵车不入庙门【纳入也甸田也臣受君之田邑此纳者田野所出故云纳甸也赗马以送死者故可入庙门赙马与币所以助主人丧事之用故不入庙门大白之旗与兵车虽并为送丧之用以其本战伐之具故亦不可入于庙门此谓国君之丧邻国有以此为者亦或本国自有之也为去声注如字】赙者既致命坐委之摈者举之主人无亲受也【来赙者既致其主之命即跪而委置其物于地摈者乃举而取之主人不亲受异于吉事也】受立授立不坐性之直者则有之矣【受人之物而立与以物授人之立者皆不跪此皆委曲以尽礼之当然耳然直情径行之人亦或有跪者故曰性之直者则有之矣】始入而辞曰辞矣【賔始入门主人当辞让令賔先入故摈者告主人曰辞矣谓当致辞以让賔也至阶亦然此不言者礼可知也】即席曰可矣【及賔主升堂各就席摈者恐賔主再辞故告之曰可矣言可即席不须再辞也】排阖説屦于户内者一人而已矣有尊长在则否【阖门扇也推排门扇而脱屦于户内者一人而已言止许最长者一人如此余人不可也若先有尊长在堂或在室则后入之人皆不得脱屦于户内故云有尊长在则否也　説他括切长上声推吐回切】问品味曰子亟食于某乎问道艺曰子习于某乎子善于某乎【方氏曰人之情品味有偏嗜道艺有异尚问品味不可斥之以好恶而昭其癖故曰子亟食于某乎问道艺不可斥之以能否而暴其短故曰子习于某乎子善于某乎】不疑在躬不度民械不愿于大家不訾重器【一言一行皆其在躬者也口无择言身无择行是不疑在躬也器械之备所以防患不可度其利钝恐人以非心议已大家之富爵位所致不可愿望于已以其有僭窃之萌訾鄙毁之也重器之传寳之久矣乃从而毁之岂不起人之怒乎　度入声訾音咨】汜埽曰埽埽席前曰拚拚席不以鬛执箕膺擖【汜埽广埽也拚除秽也鬛帚也席上不可用帚膺胷也擖箕舌也执箕而拚则以箕舌向已胷前不可持向尊者也　汜音泛埽去声拚音粪鬛音猎擖音叶】不贰问问卜筮曰义与志与义则可问志则否【不贰问谓谋之筮事虽正而兆不吉则不可以不正者再问之也见人卜筮欲问其所卜何事则曰义与志与义者事之宜为志则心之隐谋也故义者则可问其事志则不可问其亊也一説卜者问求卜之人义则为卜之志则不为之卜亦通　与平声】尊长于已逾等不敢问其年燕见不将命遇于道见则面不请所之丧俟事不犆吊【逾等祖与父之行也不敢问年嫌若序齿也燕见不将命谓卑幼者燕私来见不使摈者传命非賔主之礼也若遇尊长于道路尊者见已则面见之不见则隐避不欲烦动之也不请所之不问其所往也若于尊长之丧则待主人哭之时而往不非时特吊　长上声见音现犆音特行音杭燕见来见面见见音现】侍坐弗使不执琴瑟【侍坐于尊者不使之执琴瑟则不得擅执而鼓之】不画地手无容不翣也寝则坐而将命【无故而画地亦为不敬手容恭若举手以为容亦为不恭时虽暑热不得挥扇若当尊者寝卧之时而传命必跪而言之不可直立以临之也】侍射则约矢【凡射必二人为耦楅在中庭箭倚于楅上耦前取一矢次下耦又进取一矢如是更进各得四矢若卑者侍射则不敢更迭取之但一时并取四矢故谓之约矢也　楅音逼】侍投则拥矢【投壶之礼亦賔主各四矢尊者则委四矢于地一一取而投之卑者不敢委于地故悉拥抱之也】胜则洗而以请客亦如之不角不擢马【射与投壶之礼胜者之弟子酌酒置于丰上其不胜者跪而饮之若卑者得胜则不敢径酌当前洗爵而请行觞也客若不胜则主人亦洗而请所以优賔也角兕觥也今饮尊者及客不敢用角但如常献酬之爵也擢进而取之也马者投壶之胜毎一胜则立一马至三马而成胜若一朋得二马一朋得一马则二马者取彼之一马足成己之三马今卑者虽得二马不敢取尊者之一马以成己胜也　洗苏典切】执君之乗车则坐仆者右带剑负良绥申之面拖诸幦以散绥升执辔然后歩【方氏曰执谓执辔也凡御必立今坐者君未升车而车未行也剑在左以便右抽仆则右带者以君在左嫌妨君也良绥正绥也犹良车良材之良散绥贰绥也犹散材之散正绥君所执贰绥则仆执之仆在车前而君自后升故曰负良绥申之面者言垂绥之末于前也拖诸幦者引之于车防覆苓之上也以散绥升者复言仆初升时也执辔然后歩者防马之逸也　今按苓即轼也　乘去声拖徒我切幦音觅】请见不请退朝廷曰退燕游曰归师役曰罢【方氏曰跂慕则来厌斁则去人之情也请见不请退嫌有厌斁之心也朝廷人之所趋故于其还曰退退则为出故也燕游不可以久故于其还曰归归有所止故也师役劳苦为甚故于其还曰罢以其疲故也　愚按罢当读如欲罢不能之罢】侍坐于君子君子欠伸运笏泽剑首还屦问日之蚤莫虽请退可也【运转动之也泽玩弄而生光泽也还屦谓转而正之示欲着也余见曲礼还音旋莫音暮】　事君者量而后入不入而后量凡乞假于人为人从事者亦然然故上无怨而下逺罪也【先度其君之可事而后事之则道可行而身不辱入而后量则有不胜其轻进之悔者矣或乞或假或任人之事亦必量其可而后行上无怨下逺罪为事君者言之　马氏曰古之人有能尽臣道量而后入者莫如伊周不入而后量者莫如孔孟　量为逺并去声度入声胜平声】不窥宻不旁狎不道旧故不戏色【窥觇隐宻之处论説故旧之非非重厚者所为也　应氏曰旁狎非必正为玩狎旁近循习而流于狎也戏色非必见诸言外貎斯须不敬则色不庄矣】为人臣下者有谏而无讪有亡而无疾颂而无讇谏而无骄怠则张而相之废则埽而更之谓之社稷之役【疏曰谏而无骄者谓君若从己之谏己不得恃己言行谋用而生骄慢也　方氏曰君有过谏之使止可也讪之则不恭谏不从逃而去之可也疾之则太伤颂而无讇则所颂为公谏而无骄则所谏为正事弛而不力为怠事而无用为废相之更之则君岂有失德国岂有废事哉谓之社稷之役以其有劳于社稷也　讇音谄相去声更平声】毋拔来毋报往【朱子曰拔是急走倒从这边来赴是又急再还倒向那边去来往只是向背之意此两句文义犹云其就义若热则其去义若渇言人见有个好事火急欢喜去做这様人不耐久少间心意防则速去之矣所谓其进鋭者其退速也　拔蒲末切报读作赴】毋渎神毋循枉毋测未至【神不可渎必敬而逺之言行过而邪枉当改以从直后复循袭是贰过矣君子以诚自处亦以诚待人不逆料其将然也未至而测之虽中亦伪　逺行中去声处上声】士依于德游于艺工依于法游于説【依者据以为常游则出入无定工之法规矩尺寸之制也説则讲论变通之道焉】毋訾衣服成器毋身质言语【訾毁其不善也曲礼疑亊毋质与此质字义同谓言语之际疑则阙之不可自我质正恐有失误也】言语之美穆穆皇皇朝廷之美济济翔翔祭祀之美齐齐皇皇车马之美匪匪翼翼鸾和之美肃肃雍雍【方氏曰穆穆者敬以和皇皇者正而美济济者出入之齐翔翔者翕张之善齐齐致齐而能定也皇皇有求而不得也匪匪言行而有文翼翼言载而有辅肃肃唱者之敬雍雍应者之和此即保氏所教六仪也　五美字皆读为仪然皆如本字亦可通济上声皇旧音往方读如字匪音非】问国君之子长幼长则曰能从社稷之事矣幼则曰能御未能御问大夫之子长幼长则曰能从乐人之事矣幼则曰能正于乐人未能正于乐人问士之子长幼长则曰能耕矣幼则曰能负薪未能负薪【社稷之事如祭祀军旅之类皆是也御者六艺之一国君尊故以社稷言乐人之事如周礼乐德乐语乐舞之类大司乐以教国子者正者正其善否大夫下于君故以教子言士贱则以耕与负薪言此与曲礼所记不同盖记者之辞异耳】执玉执防不趋堂上不趋城上不趋武车不式介者不拜【説是曲礼】妇人事虽有君赐肃拜为尸坐则不手拜肃拜为丧主则不手拜【肃拜如今妇人拜也左传三肃使者亦此拜手拜则手至地而头在手上如今男子拜也妇人以肃拜为正故虽君赐之重亦肃拜而受为尸虞祭为祖姑之尸也为丧主夫与长子之丧也为丧主则稽颡故不手拜若有丧而不为主则手拜矣或曰为丧主不手拜则亦肃拜也】葛绖而麻带【妇人遭丧卒哭后以绖易首之麻绖而要之麻绖不变故云绖而麻带也】取俎进俎不坐【取俎就俎上取肉也进俎进肉于俎也俎有足立而取进为便故不跪】执虚如执盈入虚如有人【皆敬心之所寓】凡祭于室中堂上无跣燕则有之【凡祭通言君臣上下之祭也跣脱屦也祭礼主敬凡祭在室中者非惟室中不脱屦堂上亦不敢脱屦燕则有之者谓行燕礼则堂上可跣也又按下大夫及士隂阳二厌及燕尸皆于室中上大夫隂厌及祭在室若摈尸则于堂】未尝不食新【尝者荐新物于寝庙也未荐则孝子不忍先食一云尝秋祭也】仆于君子君子升下则授绥始乘则式君子下行然后还立乘贰车则式佐车则否【君子或升或下仆者皆授之绥始乗之时君子犹未至则式以待君子之升凡仆之礼升在君子之先下在君子之后故君子下车而歩仆者乃得下而还车以立以待君子之去也贰车朝祀之副车也佐车戎猎之副车也朝祀尚敬故式戎猎尚武故不式】贰车者诸侯七乗上大夫五乘下大夫三乗有贰车者之乘马服车不齿观君子之衣服服剑乘马弗贾【周礼贰车公九乗侯伯七乗子男五乘又典命云卿六命大夫四命车服各如命数与此不同者或周礼成而未行亦或异代之制也服车所乗之车也马有老少车有新旧皆不可齿次其年嵗服剑所佩之剑也弗贾不可评论其所直多少之价曲礼云齿路马有诛此皆贵贵之道以广敬也　乘去声贾音嫁】其以乘壶酒束脩一犬赐人若献人则陈酒执脩以将命亦曰乘壶酒束脩一犬【乘壶四壶也束脩十脡脯也卑者曰赐尊者曰献乘去声】　其以鼎肉则执以将命【鼎肉谓肉之已解剔而可升鼎者故可执也】其禽加于一双则执一双以将命委其余【加于一双不止一双也委其余陈列于门外也】犬则执緤守犬田犬则授摈者既受乃问犬名【緤牵犬绳也犬有三种守御宅舍曰守犬田猎所用曰田犬充庖厨所烹曰食犬】牛则执纼马则执靮皆右之【纼靮皆执之以牵者右之者以右手牵由便也　纼直轸切靮音的】臣则左之【臣征伐所获民虏也曲礼云献民虏者操右左之以左手操其右而右手得以制其非常也操平声】　车则説绥执以将命甲若有以前之则执以将命无以前之则櫜奉胄【前之谓以他物先之也古人献物必有先之者如左传所云乘韦先牛十二之类是也开也櫜弢甲之衣也胄兠鍪也谓开櫜出甲而奉胄以将命也　説音脱櫜音羔奉上声】器则执盖弓则以左手屈韣执拊【执盖盖轻便于执也韣弓衣拊弓把左手屈弓衣并于把而执之而右手执箫以将命曲礼云右手执箫左手承弣是也　韣音独拊音抚】剑则启椟盖袭之加夫襓与剑焉【启开也椟剑匣也盖者匣之盖也袭郤合也夫襓剑衣也开匣以其盖郤合于匣之底下乃加襓于匣中而以剑置襓上也　夫音扶襓音饶】笏书脩苞苴弓茵席枕几頴杖琴瑟【句】戈有刃者椟【句】防籥其执之皆尚左手刀却刃授頴削授拊凡有刺刃者以授人则辟刃【笏也书也脯脩也苞苴也苴借而苞裹之非特鱼肉他物亦可苞苴以遗人也弓也茵褥也席也枕也几也颖警枕也杖也琴也瑟也戈有刃者椟而致之也防蓍也籥如笛而三孔也凡十六物左手执上右手捧下隂阳之义也颖刀镮也削曲刀也拊刀把也辟偏也谓不以刃正向人也　颖京领切削音笑刺音次辟音僻】乗兵车出先刃入后刃军尚左卒尚右【先刃刃向前也入后刃不以刃向国也左阳生道也右隂死道也左将军为尊其行伍皆尊尚左方欲其无覆败也士卒之行伍尊尚右方示有必死之志也　行音杭】賔客主恭祭祀主敬丧事主哀防同主诩军旅思险隐情以虞【恭以容言敬以心言诩者辞气明盛之貎前篇德发诩万物义亦相近军行舍止经由之处必思为险阻之防又当隐宻已情以虞度彼之情计也诩音许度入声】燕侍食于君子则先饭而后已毋放饭毋流歠小饭而亟之数噍毋为口容客自彻辞焉则止【先饭亦尝食之礼也后已犹劝食之意也放饭流歠见曲礼小饭则无哕噎之患亟之谓速咽下备或有见问之言也数噍毋为口容言数数嚼之不得弄口以为容也若食讫而客欲自彻食器主人辞之则止也　饭上声亟音数音朔噍音醮】客爵居左其饮居右介爵酢爵僎爵皆居右【疏曰乡饮酒礼主人酬賔之爵賔受奠觯于荐东是客爵居左也旅酬之时一人举觯于賔賔奠觯于荐西至旅酬賔取荐西之觯以酬主人是其饮居右也介賔副也酢客酌还答主人也僎乡人来观礼副主人者也乡饮礼介爵及主人受酢之爵并僎爵皆不明奠置之所故记者于此明之　今按賔坐南向故以东西分左右也　僎音遵】羞濡鱼者进尾冬右腴夏右鳍祭膴【擘湿鱼从后起则脇肉易离故以尾向食者若干鱼则进首也腴腹下肥处鳍在脊冬时阳气在下夏则阳在上凡阳气所在之处肥美右之者便于食也祭膴者刳鱼腹下大脔以祭也此言寻常燕食进鱼者如此祭祀及飨食正礼者不然　鳍音竒膴音许】凡齐执之以右居之于左【凡调和盐梅者以右手执之而居羮器于左则以右所执者调之为便也　齐去声】赞币自左诏辞自右【此言相礼者为君受币则由君之左传君之辞命于人则由君之右也】酌尸之仆如君之仆其在车则左执辔右受爵祭左右轨范乃饮【尸之仆御尸车者轨毂末也范轼前也尸仆君仆之在车以左手执辔右手受爵祭轨之左右及范乃饮之也】凡羞有俎者则于俎内祭【羞在豆则祭之豆间之地俎长而横于人之前则祭之俎内也】君子不食圂腴【圂与豢同谓犬豕也腴膓也犬豕亦食米谷其腹与人相似故不食其膓也】小子走而不趋举爵则坐祭立饮【小子不敢与尊者并礼故行歩举爵皆异于成人也】凡洗必盥【洗洗爵也盥洗手也凡洗爵必先洗手示洁也】牛羊之肺离而不提心【提犹絶也心中央也牛羊之肺虽割离之而不絶中央少许使可手絶之以祭也不言豕事同可知　提丁礼切】凡羞有湇者不以齐【湇大羮也大羮不和故不用盐梅之齐也　湇音泣齐去声大音泰和去声】为君子择葱薤则絶其本末羞首者进喙祭耳【喙口也以口向尊者而尊者先取耳以祭也为去声喙充芮切】　尊者以酌者之左为上尊【尊者谓设尊之人也酌者酌酒之人也人君陈尊在东楹之西南北列之设尊者在尊西而向东以右为上酌人在尊东而向西以左为上二人俱以南为上也上尊在南故云以酌者之左为上尊】尊壶者面其鼻【尊与壶皆有面面有鼻鼻宜向尊者故云尊壶者面其鼻言设尊设壶皆面其鼻也】饮酒者禨者醮者有折俎不坐未歩爵不尝羞【禨沐而饮酒也醮冠而饮酒也折俎折骨体于俎也禨醮小事为卑折俎礼盛故禨醮而有折俎则不坐无俎则可坐也歩行也无算爵之礼行爵之后乃得尝羞谓庶羞也若正羞脯醢则饮酒之前得尝之　禨音暨】牛与羊鱼之腥聂而切之为脍麋鹿为菹野豕为轩皆聂而不切麕为辟鸡兔为宛脾皆聂而切之切葱若薤实之醯以柔之【聂而切之者谓先聂为大脔而后报切之为脍也余见内则　轩去声麕俱伦切】其有折俎者取祭反之不坐燔亦如之尸则坐【有折骨体之俎者若就俎取肺而祭之及祭竟而反此所祭之物于俎皆立而为之燔烧肉也此肉亦在俎其取祭与反亦皆不坐故云燔亦如之尸则坐者言不坐者賔客之礼耳尸尊祭反皆坐也】衣服在躬而不知其名为罔【衣裳之制取诸乾坤有其名则有其义服之而不审名义是无知之人矣　石梁王氏曰学而不思则罔当如此罔字】其未有烛而后至者则以在者告道瞽亦然凡饮酒为献主者执烛抱燋客作而辞然后以授人执烛不让不辞不歌【献主主人也人君则使宰夫燋未之炬也饮酒之礼賔主有让及更相辞谢又各歌诗以见意今以暮夜畧此三事一説执烛在手故不得兼为之　燋侧角切】洗盥执食饮者勿气有问焉则辟咡而对【奉进洗盥之水于尊长及执食饮以进之时皆不可使口气直冲尊者若此时尊者有问则偏其口之所向而对咡口旁也　辟匹亦切咡音二】为人祭曰致福为己祭而致膳于君子曰膳【为人祭摄主也其归胙将命之辞言致福谓致其祭祀之福也曰膳则善味而已　为去声】祔练曰告【言告其事也顔渊之丧亦馈孔子祥肉】凡膳告于君子主人展之以授使者于阼阶之南面再拜稽首送反命主人又再拜稽首其礼大牢则以牛左肩臂臑折九个少牢则以羊左肩七个犆豕则以豕左肩五个【膳告承上文而言臂臑肩脚也九个自肩上至蹄折为九叚也周人牲体尚右右边已祭故献其左　使去声大音泰臑奴道切少去声犆音特】国家靡敝【谓师旅饥馑之余财力靡散民庶雕敝也　靡平声】则车不雕几甲不组縢食器不刻镂君子不履丝屦马不常秣【雕刻镂之也几漆饰之畿限也縢者缚约之名不用组以连甲及为紟带也以谷食马曰秣几音祈食马食音嗣】
　　学记第十八
　　【石梁王氏曰六经言学字莫先于説命此篇不详言先王学制与教者学者之法多是泛论不如大学篇教是教个甚学是学个甚　説音悦论去声】
　　发虑宪求善良足以謏闻不足以动众【发虑宪谓致其思虑以求合乎法则也求善良亲贤也此二者可以小致声誉不能感动众人　謏读为小闻去声】就贤体逺足以动众未足以化民【就贤礼下贤德之士也如王就见孟子之就体如中庸体羣臣之体谓设以身处其地而察其心也逺疎逺之臣也此二者可以感动众人未能化民也　处上声】君子如欲化民成俗其必由学乎【化民成俗必如唐虞之于变时雍乃为至耳然则舍学何以哉此学乃大学之道明德新民之事也　于音乌舍上声】玉不琢不成器人不学不知道是故古之王者建国君民教学为先兑命曰念终始典于学其此之谓乎【建国君民谓建立国以君长其民也教学为先以立教立学为先务也兑命商书典常也　兑读作説音悦长上声】虽有嘉肴弗食不知其防也虽有至道弗学不知其善也是故学然后知不足教然后知困知不足然后能自反也知困然后能自强也故曰教学相长也兑命曰学学半其此之谓乎【学然后知不足谓师资于人方知己所未至也教然后知困谓无以应人之求则自知困辱也自反知反求而已自强则有黾勉倍进之意教学相长谓我之教人与资人皆相为长益也引説命斆学半者刘氏曰教人之功居吾身学问之半盖始之脩己所以立其体是一半终之教人所以致其用又是一半此所以终始典于学成己成物合内外之道然后为学问之全功也　强上声长上声学学上学读为斆音效应去声】古之教者家有塾党有庠术有序国有学比年入学中年考校一年视离经辨志三年视敬业乐羣五年视博习亲师七年视论学取友谓之小成九年知类通逹强立而不反谓之大成【古者二十五家为闾同在一巷巷首有门门侧有塾民在家者朝夕受教于塾也五百家为党党之学曰庠教闾塾所升之人也术当为州万二千五百家为州州之学曰序周礼乡大夫春秋以礼防民而射于州序是也序则教党学所升之人天子所都及诸侯国中之学谓之国学以教元子众子及大夫士之子与所升俊选之士焉比年每嵗也毎嵗皆有入学之人中年间一年也与小记中一以上之中同每间一年而考校其艺之进否也离经离絶经书之句读也辨志辨别其趋向之邪正也敬业则于所习无怠忽乐羣则于朋徒无睽贰博习则不以程度为限制亲师则于训诲知嗜好论学讲求学问之緼奥也取友择取益者而友之也能如此是学之小成地至于九年则理明义精触类而长无所不通有卓然自立之行而外物不得以夺之矣是大成也　朱子曰这几句都是上两字説学下两字説所得处如离经便是学辨志是所得处他仿此　术当为州比毗至切中平声乐五教切论去声间去声以上上上声读音豆别必列切行去声】夫然后足以化民易俗近者説服而逺者懐之此大学之道也记曰蛾子时术之其此之谓乎【前言成俗成其美俗也此言易俗变其污俗也以此大成之士而官使之其功效如此是所谓大学教人之道也蛾子虫之微者亦时时述学衔土之事而成大垤以喻学者由积学而成大道也此古记之言故引以证其説　蛾鱼起切古蚁字】大学始教皮弁祭菜示敬道也【始教学者入学之初也有司衣皮弁之服祭先师以苹藻之菜示之以尊敬道艺也】宵雅肄三官其始也【当祭菜之时使歌小雅中鹿鸣四牡皇皇者华之三篇而肄习之此三诗皆君臣燕乐相劳苦之辞盖以居官受任之美诱谕其志故曰官其始也朱子曰圣人教人合下便要他用便要用贤以治不贤举能以教不能所以公卿大夫在下思各举其职　宵小通肄音异乐音洛劳去声】入学鼓箧孙其业也【入学时大胥之官击鼓以召学士学士至则发箧以出其书籍等物警之以鼓声使以逊顺之心进其业也书言惟学逊志　孙去声】夏楚二物収其威也【夏榎也楚荆也榎形圆楚形方以二物为朴以警其怠忽者使之収敛威仪也夏榎古雅切】未卜禘不视学游其志也时观而弗语存其心
　　也幼者听而弗问学不躐等也此七者教之大伦也记曰凡学官先事士先志其此之谓乎【禘五年之大祭也不五年不视学所以优游学者之心志也此又非仲春仲秋视学之礼使观而感于心不言以尽其礼欲其自得之也故曰存其心幼者未必能问问亦未必知要故但听受师説而无所请亦长幼之等当如是不可逾躐也　刘氏曰自皮弁祭菜至听而弗问凡七事皆大学为教之大伦大伦犹言大节耳官先事士先志窃意官是已仕者士是未仕者谓已仕而为学则先其职事之所急未仕而为学则未得见诸行事故先其志之所尚也子夏曰仕而优则学是已居官而为学也王子垫问士何事孟子曰尚志是未仕而学则先尚志也然大学之道明德新民而已先志者所以明德先事者所以新民七事上句皆教者之事下句皆学者之志　语去声】大学之教也时教必有正业退息必有居学【句】不学操缦不能安不学博依不能安诗不学杂服不能安礼不兴其艺不能乐学故君子之于学也藏焉脩焉息焉游焉【旧説大学之教也时句絶退息必有居句絶今读时字连下句学字连上句谓四时之教各有正业如春秋教以礼乐冬夏教以诗书春诵夏之类是也退而燕息必有燕居之学如退而省其私亦足以发是也也诗也礼也此时教之正业也操缦博依杂服此退息之居学也凡为学之道贵于能安安则心与理融而成熟矣然未至于安则在乎为之不厌而不可有作辍也操缦操弄琴瑟之也初学者手与未相得故虽退息时亦必操弄之不废乃能习熟而安于也诗人比兴之辞多依托于物理而物理至博也故学诗者但讲之于学校而不能于退息之际广求物理之所依附者则无以验其实而于诗之辞必有疑殆而不能安者矣杂服冕弁衣裳之类先王制作礼各有服极为繁杂学者但讲之于学而不于退息时游观行礼者之杂服则无以尽识其制而于礼之文必有彷佛而不能安者矣兴者意之兴起而不能自已者艺即三者之学是也言退息时若不兴此三者之艺则谓之不能好学矣故君子之于学也藏焉脩焉之时必有正业则所习者专而志不分息焉游焉之际必有居学则所养者纯而艺愈熟故其学易成也　朱子曰古人服各有等降若理防得杂服则于礼思过半矣　缦莫半切依上声兴乐并去声】夫然故安其学而亲其师乐其友而信其道是以虽离师辅而不反也兑命曰敬孙务时敏厥脩乃来其此之谓乎【承上文而言藏脩游息无不在于学是以安亲乐信虽离师友亦不畔于道也时敏无时而不敏也厥脩乃来言其进脩之益如水之源源而来也　乐离孙并去声】今之教者呻其占毕多其讯言及于数进而不顾其安使人不由其诚教人不尽其材其施之也悖其求之也佛夫然故隐其学而疾其师苦其难而不知其益也虽终其业其去之必速教之不刑其此之由乎【呻吟讽之声也占视也毕简也讯问也言今之教人者但吟讽其所占视之简牍不能通其緼奥乃多发问辞以讯问学者而所言又不止一端故云言及于数也不顾其安不恤学者之安否也不由其诚不肯实用其力也不尽其材不能尽其材之所长也夫多其讯而言及于数则与时教必有正业者异矣使人不由其诚教人不尽其材则与退息必有居学者异矣惟其如此是以师之所施者常至于悖逆学者之所求毎见其拂戾也隐其学不以所学自表见也终业而又速去之以其用工间断卤莾灭裂而不安不乐故也刑成也　朱子曰横渠作简与人言其子日来诵书不熟且教他熟诵以尽其诚与材他解此两句只作一意解言人之材足以有为但以不由于诚则不尽其材呻音申占音觇佛音弗】　大学之法禁于未发之谓豫当其可之谓时不陵节而施之谓孙相观而善之谓摩此四者教之所由兴也【豫者先事之谓时者不先不后之期也陵逾犯也节知节候之节礼有礼节乐有乐节人有长幼之节皆言分限所在不陵节而施谓不教幼者以长者之业也相观而善如称甲之善则乙者观而效之乙有善可称甲亦如之孙以顺言摩以相厉而进为言也　方氏曰若七年男女不同席不共食幼子常视毋诳则可谓之豫矣若十年学书计十三年舞勺成童舞象可谓之时矣　石梁王氏曰注专以时为年二十之时非也　当孙并去声】发然后禁则扞格而不胜时过然后学则勤苦而难成杂施而不孙则壊乱而不脩独学而无友则孤陋而寡闻燕朋逆其师燕辟废其学此六者教之所由废也【扞拒扞也格读如冻之谓如地之冻坚强难入也不胜不能承当其教也一读为去声谓教不能胜其为非之心亦通杂施谓躐等陵节也燕私之朋必不责善或相与以慢其师燕游邪僻必惑外诱得不废其业乎此燕朋燕辟之害皆由于发然后禁以下四者之失皆与上文四者相反也　郑氏曰燕犹亵也亵其朋友亵师之譬喻　格胡客切胜音升孙去声壊音怪辟音僻】君子既知教之所由兴又知教之所由废然后可以为人师也故君子之教喻也道而弗牵强而弗抑开而弗逹道而弗牵则和强而弗抑则易开而弗逹则思和易以思可谓善喻矣【示之以入道之所由而不牵率其必进作兴其志气之所尚而不沮抑之使退开其从入之端而不竟其所通之地如此则不扞格而和不勤苦而易不杂施以乱其心有相观以辅其志而思则得之矣　强上声易音异】学者有四失教者必知之人之学也或失则多或失则寡或失则易或失则止此四者心之莫同也知其心然后能救其失也教也者长善而救其失者也【方氏曰或失则多者知之所以过或失则寡者愚之所以不及或失则易贤者之所以过或失则止不肖者之所以不及多闻见而适乎邪道多之失也寡闻见而无约无卓寡之失也子路好勇过我无所取材易之失也冉求之今女画止之失也约我以礼所以救其失之多博我以文所以救其失之寡兼人则退之所以救其失之易退则进之所以救其失之止也　易去声长上声】善歌者使人继其声善教者使人继其志其言也约而逹微而臧罕譬而喻可谓继志矣【约而逹辞简而意明也微而臧言不峻而善则明也罕譬而喻比方之辞少而感动之意深也继志谓能使学者之志与师无间也】君子知至学之难易而知其美恶然后能博喻能博喻然后能为师能为师然后能为长能为长然后能为君故师也者所以学为君也是故择师不可不慎也记曰三王四代唯其师其此之谓乎【至学至于学也钝者至之难敏者至之易质美者向道不美者叛道知乎此然后能博喻谓循循善诱不拘一涂也周官太宰长以贵得民师以贤得民长者一官之长君则一国之君也言为君之道皆自务学充之三王四代之所以治以能作之君作之师尔周子曰师道立则善人多善人多则朝廷正而天下治矣】凡学之道严师为难师严然后道尊道尊然后民知敬学是故君之所不臣于其臣者二当其为尸则弗臣也当其为师则弗臣也大学之礼虽诏于天子无北面所以尊师也【严师如孝经严父之义谓尊礼严重之也无北面不处之以臣位也　石梁王氏曰诏于天子无北面注引武王践阼出大戴礼】善学者师逸而功倍又从而庸之不善学者师勤而功半又从而怨之善问者如攻坚木先其易者后其节目及其久也相説以解不善问者反此善待问者如撞钟叩之以小者则小鸣叩之以大者则大鸣待其从容然后尽其声不善答问者反此此皆进学之道也【庸功也感师之有功于已也相説以解旧读説为悦今从朱子説读如字　疏曰从读为舂者舂谓击也以为声之形容言钟之为体必待其击每一舂而为一容然后尽其声善答者亦待其一问然后一答乃尽説义理也愚谓从容言优游不迫之意不急疾击之则钟声之小大长短得以自尽故以为善答之喻朱子曰説字人以为悦恐只是説字先其易者难处且放下少问见多了自然相证而解解物为解自解释】
　　【为解恐是相证而晓解也　説如字解下介切解物为解自解三解字如字】记问之学不足以为人师必也其听语乎力不能问然后语之语之而不知虽舍之可也【记问谓记诵古书以待学者之问也以此为学无得于心而所知有限故不足以为人师听语听学者所问之语也不能问则告之不知而舍之以其终不可入德也不以三隅反则不复亦此意　上语如字下二语去声舍上声复扶又切】良冶之子必学为裘良弓之子必学为箕始驾马者反之车在马前君子察于此三者可以有志于学矣【疏曰善冶之家其子弟见其父兄陶镕金铁使之柔合以补治破器故此子弟能学为裘补续兽皮片片相合以至完全也箕栁箕也善为弓之家使角挠屈调和成弓故其子弟亦观其父兄世业学取栁条和软挠屈成箕也马子始学驾车之时大马驾在车前将马子繋随车后而行故云反之所以然者此驹未曽驾车若忽驾之必惊奔今以大马牵车于前而系驹于后使日日见车之行惯习而后驾之不复惊矣言学者亦须先教小亊操缦之属然后乃示其业则易成也　应氏曰冶鑛难精而裘软易纫弓劲难调而箕曲易制车重难驾而马反则易驯皆自易而至于难自粗而至于精习之有渐而不可骤进学之以类而不可泛求是之谓有志矣　复扶又切纫尼邻切】古之学者比物丑类鼓无当于五声五声弗得不和水无当于五色五色弗得不章学无当于五官五官弗得不治师无当于五服五服弗得不亲【比物丑类谓以同类之事相比方也当犹主也鼓声不宫不商于五声本无所主然而五声不得鼓则无谐和之节水无色不在五色之列而缋画者不得水则不章明五官身口耳目心之所职即洪范之五事也学于吾身五者之官本无所当而五官不得学则不能治师于弟子不当五服之一而弟子若无师之教诲则五服之属不相和亲陈氏曰类者物之所同丑之为言众也理有所不显则比物以明之物有所不一则丑类以尽之然后因理以明道而善乎学矣总而论之鼔非与乎五声而五声待之而和水非与乎五色而五色待之而章学非与乎五官而五官待之而冶师非与乎五服而五服待之而亲是五声五色五官五服虽不同而同于有之以为利鼓也水也学也师也虽不一而一于无之以为用然则古之学者比物丑类而精微之意有寓于是非穷理之至者孰能与此　比音纰当去声与去声】君子曰大德不官大道不器大信不约大时不齐察于此四者可以有志于本矣【大德大道大信皆指圣人而言大时天时也不官不拘一职之任也不器无施而不可也不约不在期约之末也元化周流一气屈伸不可以截然分限求之故方荣之时而有枯者焉寂之时而有旉者焉惟其不齐是以不可穷凡此四者皆以本原盛大而体无不具故变通不拘而用无不周也君子察于此可以有志于学而洪其本矣　旉音敷】三王之祭川也皆先河而后海或源也或委也此之谓务本【河为海之源海乃河之委承上文志于本而言水之为物盈科而后进放乎四海有本者如是也君子之于学不成章不逹故先务本　委去声放上声】





　　礼记集説卷六
&lt;经部,礼类,礼记之属,陈氏礼记集说&gt;
　　钦定四库全书
　　礼记集説卷七　　　　　　元　陈澔　撰乐记第十九
　　凡音之起由人心生也人心之动物使之然也感于物而动故形于声声相应故生变变成方谓之音比音而乐之及干戚羽旄谓之乐【凡乐音之初起皆由人心之感于物而生人心虚灵不昧感而遂通情动于中故形于言而为声声之辞意相应自然生清浊髙下之变变而成歌诗之方法则谓之音矣成方犹言成曲调也比合其音而播之乐器及舞之干戚羽旄则谓之乐焉干戚武舞也羽旄文舞也　比毗至反乐如字调去声】乐者音之所由生也其本在人心之感于物也是故其哀心感者其声噍以杀其乐心感者其声啴以缓其喜心感者其声发以散其怒心感者其声粗以厉其敬心感者其声直以廉其爱心感者其声和以柔六者非性也感于物而后动【方氏曰人之情得所欲则乐丧所欲则哀顺其心则喜逆其心则怒于所畏则敬于所悦则爱噍则竭而无泽杀则减而不隆盖心丧其所欲故形于声者如此啴则阐而无余缓则纡而不迫盖心得其所欲故形于声者如此发则生而不穷散则施而无积盖顺其心故形于声者如此直则无委曲廉则有分际盖心有所畏故形于声者如此和则不乖柔则致顺盖心有所悦故形于声者如此　愚谓粗以厉者髙急而近于猛暴也六者心感物而动乃情也非性也性则喜怒哀乐未发者也　噍音焦杀色介反乐音洛啴昌展反】是故先王慎所以感之者故礼以道其志乐以和其声政以一其行刑以防其奸礼乐刑政其极一也所以同民心而出治道也【刘氏曰慎其政之所以感人心者故以礼而道其志之所行使必中节以乐而和其声之所言使无乖戾政以教不能而一其行刑以罚不率而防其奸礼乐刑政四者之事虽殊而其致则一归于慎其所以感之者所以同民心而出治道也　行去声中去声】凡音者生人心者也情动于中故形于声声成文谓之音是故治世之音安以乐其政和乱世之音怨以怒其政乖亡国之音哀以思其民困声音之道与政通矣【此言音生于人心之感而人心哀乐之感由于政治之得失此所以慎其所以感之者也治世政事和谐故形于声音者安以乐乱世政事乖戾故形于声音者怨以怒将亡之国其民困苦故形于声音者哀以思此声音所以与政通也　诗疏曰杂比曰音单出曰声哀乐之情发见于言语之声于时虽言哀乐之事未有宫商之调惟是声耳至于作诗之时则次序清浊节奏髙下使五声为曲似五色成文即是为音此音被诸管乃名为乐】宫为君商为臣角为民征为事羽为物五者不乱则无怗懘之音矣【刘氏曰五声之本生于黄钟之律其长九寸每寸九分九九八十一是为宫声之数三分损一以下生徴则去二十七得五十四也徴三分益一以上生商则加十八得七十二也商三分损一以下生羽则去二十四得四十八也羽三分益一以上生角则加十六得六十四也角声之数三分之不尽一算其数不行故声止于五此其相生之次也宫属土用八十一丝为最多而声至浊于五声独尊故为君象商属金用七十二丝声次浊故次于君而为臣象角属木用六十四丝声半清半浊居五声之中故次于臣而为民象徴属火用五十四丝其声清有民而后有事故为事象羽属水用四十八丝为最少而声至清有事而后用物故为物象此其大小之次也五声固本于黄钟为宫然还相为宫则其余十一律皆可为宫宫必为君而不可下于臣商必为臣而不可上于君角民徴事羽物皆以次降杀其有臣过君民过臣事过民物过事者则不用正声而以半声应之此八音所以克谐而无相夺伦也然声音之道与政相通必君臣民事物五者各得其理而不乱则声音和谐而无怗懘也怗懘者敝败也　怗音觇懘昌制切徴上声去上声还音旋杀去声】宫乱则荒其君骄商乱则陂其臣坏角乱则忧其民怨徴乱则哀其事勤羽乱则危其财匮五者皆乱迭相陵谓之慢如此则国之灭亡无日矣【此言审乐以知政若宫乱则乐声荒散是知由其君之骄恣使然也余四者例推　陈氏曰五声含君臣民事物之象必得其理方调得律吕否则有臣陵君民过臣而谓之夺伦矣此却不比汉儒附防效法之言具有此事毫髪不可差设或乐声夺伦即其国君臣民物必有不尽分之事如州鸠师旷皆能以此知彼正是乐与政通　陂音】郑衞之音乱世之音也比于慢矣桑闲濮上之音亡国之音也其政散其民流诬上行私而不可止也【此慢字承上文谓之慢而言比近也桑闲濮上衞地濮水之上桑林之间也史记言衞灵公适晋舎濮上夜闻琴声召师涓听而写之至晋命涓为平公奏之师旷曰此师延靡靡之乐武王伐纣师延投濮水死故闻此声必于濮水之上也政散故民罔其上民流故行其淫荡之私也　张子曰郑衞地濵大河沙地土薄故其人气轻浮其地平下故其质柔弱其地肥饶不费耕耨故其人心怠惰其人情性如此其声音亦然故闻其乐使人如此懈慢也朱子曰郑声之淫甚于卫夫子论为独以郑声为戒盖举重而言也　比毗至切濮音卜】凡音者生于人心者也乐者通伦理者也是故知声而不知音者禽兽是也知音而不知乐者众庶是也唯君子为能知乐是故审声以知音审音以知乐审乐以知政而治道备矣是故不知声者不可与言音不知音者不可与言乐知乐则几于礼矣礼乐皆得谓之有德德者得也【伦理事物之伦类各有其理也　方氏曰凡耳有所闻者皆能知声心有所识者则能知音道有所通者乃能知乐若瓠巴鼓瑟流鱼出听伯牙鼔琴六马仰秣此禽兽之知声者也魏文侯好郑衞之音齐宣王好世俗之乐此众庶之知音者也若孔子在齐之所闻季札聘鲁之所观此君子之知乐者也　应氏曰伦理之中皆礼之所寓知乐则通于礼矣不曰通而曰几者辨析精微之极也　几平声好去声】是故乐之隆非极音也食飨之礼非致味也清庙之瑟朱而疏越壹倡而三叹有遗音者矣大飨之礼尚酒而俎腥鱼大羮不和有遗味者矣是故先王之制礼乐也非以极口腹耳目之欲也将以教民平好恶而反人道之正也【乐之隆盛不是为极声音之美食飨禘祫之重礼不是为极滋味之美盖乐主于移风易俗而祭主于报本反始也鼓清庙之诗之瑟练朱丝以为丝不练则声清练之则声浊疏通也越瑟底之孔也疏而通之使其声迟缓瑟声浊而迟是质素之声非要妙之音也此声初发一倡之时仅有三人从而和之言和者少也以其非极声音之美故好者少然而其中则有不尽之余音存焉故曰有遗音者矣尊以酒为尚俎以生鱼为荐太羮无滋味之调和是质素之食非人所嗜悦之味也然而其中则有不尽之余味存焉故曰有遗味者矣由此观之是非以极口腹耳目之欲也教民平好恶谓不欲其好恶之偏私也人道不正必自好恶不平始好恶得其平则可以复乎人道之正而风移俗易矣　朱子曰一倡而三叹谓一人倡而三人和今解者以为三叹息非也　食音嗣越如字大音泰和好恶为并去声】人生而静天之性也感于物而动性之欲也物至知知【朱子曰上知字是体下知字是用】然后好恶形焉好恶无节于内知诱于外不能反躬天理灭矣夫物之感人无穷而人之好恶无节则是物至而人化物也人化物也者灭天理而穷人欲者也于是有悖逆诈伪之心有淫泆作乱之事是故强者胁弱众者暴寡知者诈愚勇者苦怯疾病不养老幼孤独不得其所此大乱之道也【刘氏曰人生而静者喜怒哀乐未发之中天命之性也感于物而动则性发而为情也人心虚灵知觉事至物来则必知之而好恶形焉好善恶恶则道心之知觉原于义理者也好妍恶丑则人心之知觉发于形气者也好恶无节于内而知诱于外则是道心昧而不能为主宰人心危而物交物则引之矣不能反躬以思其理之是非则人欲炽而天理灭矣况以无节之好恶而接乎无穷之物感则心为物役而违禽兽不逺矣违禽兽不逺则爪刚者决力强者夺此所以为大乱之道也　好恶知者之知并去声乐音洛】是故先王之制礼乐人为之节衰麻哭泣所以节丧纪也钟鼓干戚所以和安乐也昏姻冠筓所以别男女也射乡食飨所以正交接也礼节民心乐和民声政以行之刑以防之礼乐刑政四达而不悖则王道备矣【刘氏曰先王之制礼乐因人情而为之节文因其哀死而丧期无数故为衰麻哭泣之数以节之因其好逸乐而不能和顺于义理故为钟鼓干戚之乐以和之因其有男女之欲而不知其别故为昏姻冠筓之礼以别之因其有交接之事而或失其正故为射乡食飨之礼以正之节其心所以使之行而无过不及和其声所以使之言而无所乖戾为之政以率其怠倦而使礼乐之教无不行为之刑以防其恣肆而使礼乐之道无敢废礼乐刑政四者通行于天下而民无悖违之者则王者之治道备矣　衰音催安乐乐音洛食音嗣逸乐乐音洛别必列切冠去声】乐者为同礼者为异同则相亲异则相敬乐胜则流礼胜则离合情饰貌者礼乐之事也礼义立则贵贱等矣乐文同则上下和矣好恶着则贤不肖别矣刑禁暴爵举贤则政均矣仁以爱之义以正之如此则民治行矣【和以统同序以辨异乐胜则流过于同也礼胜则离过于异也合情者乐之和于内所以救其离之失饰貌者礼之检于外所以救其流之失此礼之义乐之文所以相资为用者也仁以爱之则相敬而不至于离义以正之则相亲而不至于流此又以仁义为礼乐之辅者也等贵贱和上下别贤不肖均政此四者皆所以行民之治故曰民治行矣　应氏曰上言王道备言其为治之具也此言民治行言其为治之效　别必列切】乐由中出礼自外作乐由中出故静礼自外作故文大乐必易大礼必简乐至则无怨礼至则不争揖让而治天下者礼乐之谓也暴民不作诸侯賔服兵革不试五刑不用百姓无患天子不怒如此则乐达矣合父子之亲明长幼之序以敬四海之内天子如此则礼行矣【应氏谓四海之内四字恐在合字上如此则文理为顺　刘氏曰欣喜欢爱之和出于中进退周旋之序着于外和则情意安舒故静序则威仪交错故文大乐与天地同和如干以易知而不劳大礼与天地同节如坤以简能而不烦乐至则人皆得其所而无怨礼至则人各安其分而不争如帝世揖让而天下治者礼乐之至也达者彻于彼之谓行者出于此之谓行者达之本达者行之效天子自能合其父子之亲明其长幼之序则家齐族睦矣又能亲吾亲以及人之亲长吾长以及人之长是谓以敬四海之内则礼之本立而用行矣礼之用行而后乐之效达故于乐但言天子无可怒者而于礼则言天子如此是乐之达乃天子行礼之效也周子曰万物各得其理而后和故礼先而乐后是也】大乐与天地同和大礼与天地同节和故百物不失节故祀天祭地明则有礼乐幽则有鬼神如此则四海之内合敬同爱矣礼者殊事合敬者也乐者异文合爱者也礼乐之情同故明王以相沿也故事与时并名与功偕【百物不失言各遂其性也　朱子曰礼主减乐主盈鬼神亦止是屈伸之义礼乐鬼神一理又曰在圣人制作处便是礼乐在造化功用处便是鬼神礼有经礼曲礼之事殊而敬一乐有五声六律之文异而爱一所以能使四海之内合敬同爱者皆大乐大礼之所感化也礼乐之制在明王虽有损益而情之同者则相因述也惟其如此是以王者作兴事与时并如唐虞之时则有揖让之事夏殷之时则有放伐之事名与功偕者功成作乐故厯代乐名皆因所立之功而名之也　蔡氏曰礼乐本非判然二物也人徒见乐由阳来礼由阴作即以为礼属隂乐属阳判然为二殊不知隂阳一气也隂气流行即为阳阳气凝聚即为隂非真有二物也礼乐亦止是一理礼之和即是乐乐之节即是礼亦非二物也善观者既知隂阳礼乐之所以为二又知隂阳礼乐之所以为一则达礼乐之体用矣】故钟鼓管磬羽籥干戚乐之器也屈伸俯仰缀兆舒疾乐之文也簠簋俎豆制度文章礼之器也升降上下周还裼袭礼之文也故知礼乐之情者能作识礼乐之文者能述作者之谓圣述者之谓明明圣者述作之谓也【缀舞者行位相连缀也兆位外之营兆也裼袭説见曲礼情谓理趣之深奥者知之悉故能作文谓节奏之宣著者识之详故能述若黄帝尧舜之造律吕垂衣裳禹汤文武之不相沿袭皆圣者之作也周公经制尽取先代之礼乐而参用之兼圣明之作述也季札观乐而各有所论此明者之述也夫子之圣乃述而不作者有其徳无其位故耳　缀音拙还音旋行音杭论去声】乐者天地之和也礼者天地之序也和故百物皆化序故羣物皆别乐由天作礼以地制过制则乱过作则暴明于天地然后能兴礼乐也【朱子曰乐由天作属阳故有运动底意礼以地制如由地出不可移易　刘氏曰前言大乐与天地同和大礼与天地同节以成功之所合而言也此言乐者天地之和礼者天地之序以效法之所本而言也盖圣人之礼乐与天地之隂阳相为流通故始也法隂阳以为礼乐终也以礼乐而赞隂阳天地之和阳之动而生物者也气行而不乖故百物皆化天地之序隂之静而成物者也质具而有秩故羣物皆别乐由天作者法乎气之行于天者而作故动而属阳声音气之为也礼以地制者法乎质之具于地者而制故静而属隂仪则质之为也过制则失其序如隂过而肃则物之成者复坏矣故乱过作则失其和如阳过而亢则物之生者反伤矣故暴明乎天地之和与序然后能兴礼乐以赞化育也】论伦无患乐之情也欣喜欢爱乐之官也中正无邪礼之质也庄敬恭顺礼之制也若夫礼乐之施于金石越于声音用于宗庙社稷事乎山川鬼神则此所与民同也【方氏曰金石声音特乐而已亦统以礼为言者凡行礼然后用乐用乐以成礼未有用乐而不为行礼者也情官质制者礼乐之义也金石声音者礼乐之数也其数可陈则民之所同其义难知则君之所独故于金石声音曰此所与民同也　刘氏曰论者雅颂之辞伦者律吕之音惟其辞足论而音有伦故极其和而无患害此乐之本情也而在人者则以欣喜欢爱为作乐之主焉中者行之无过不及正者立之不偏不倚惟其立之正而行之中故得其序而无邪僻此礼之本质也而在人者则以庄敬恭顺为行礼之制焉此圣贤君子之所独知也若夫施之器而播之声以事乎鬼神者则众之所共知者也　论去声】王者功成作乐治定制礼其功大者其乐备其治辩者其礼具干戚之舞非备乐也孰亨而祀非达礼也五帝殊时不相沿乐三王异世不相袭礼乐极则忧礼粗则偏矣及夫敦乐而无忧礼备而不偏者其唯大圣乎【干戚之舞武舞也不如韶乐之尽善尽美故云非备乐也熟烹牲体而荐不如古者血腥之祭为得礼意故云非达礼也若奏乐而欲极其声音之娯乐则乐极悲来故云乐极则忧行礼粗畧而不能详审则节文之仪必有偏失而不举者故云礼粗则偏矣惟大圣人则道全徳备虽敦厚于乐而无乐极悲来之忧其礼仪备具而无偏粗之失也　辩音徧亨音烹】天高地下万物散殊而礼制行矣流而不息合同而化而乐兴焉春作夏长仁也秋敛冬藏义也仁近于乐义近于礼乐者敦和率神而从天礼者别宜居鬼而从地故圣人作乐以应天制礼以配地礼乐明备天地官矣【物各赋物而不可以强同此造化示人以自然之礼制也絪緼化醇而不容以独异此造化示人以自然之乐情也合同者春夏之仁故曰仁近于乐散殊者秋冬之义故曰义近于礼敦和厚其气之同者别宜辨其物之异者率神所以循其气之伸居鬼所以敛其气之屈伸阳而从天屈隂而从地也由是言之则圣人礼乐之精微寓于制作者既明且备可得而知矣官犹主也言天之生物地之成物各得其职也　刘氏曰此申明礼者天地之序乐者天地之和高下散殊者质之具天地自然之序也而圣人法之则礼制行矣周流同化者气之行天地自然之和也而圣人法之则乐兴焉春作夏长天地生物之仁也气行而同和故近于乐秋敛冬藏天地成物之义也质具而异序故近于礼此言效法之所本也敦和者厚其气之同别宜者辨其质之异神者阳之灵鬼者隂之灵率神以从天者达其气之伸而行于天居鬼而从地者敛其气之屈而具于地盖乐可以敦厚天地之和而发达乎阳之所生礼可以辨别天地之宜而安定乎隂之所成故圣人作乐以应助天之生物制礼以配合地之成物礼乐之制作既明且备则足以裁成其道辅相其宜而天之生地之成各得其职矣此言成功之所合也　长上声别必列切应去声】天尊地卑君臣定矣卑高以陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也【此与易系辞畧同记者引之言圣人制礼其本于天地自然之理者如此定君臣之礼者取于天地尊卑之势也列贵贱之位者取于山泽卑高之势也小者不可为大大者不可为小故小大之殊取于隂阳动静之常也此小大如论语小大由之之义谓小事大事也方犹道也聚犹处也君臣父子夫妇长幼朋友各有其道则各以其类而处之所谓方以类聚也物事也行礼之事即谓天理之节文人事之仪则行之不止一端分之必各从其事所谓物以羣分也所以然者以天所赋之命人所受之性自然有此三纲五常之伦其间尊卑厚薄之等不容混而一之也故曰性命不同矣在天成象如衣与旗常之章着为日月星辰之象也在地成形如宫室器具各有高卑大小之制是取法于地也由此言之礼之有别非天地自然之理乎　应氏曰此即所谓天高地下万物散殊而礼制行矣　刘氏曰此又申言礼者天地之序也天地万物各有动静之常大者有大动静小者有小动静则小大之事法之而久近之期殊矣方以类聚言中国蛮夷戎狄之民各以类而聚物以羣分言飞潜动植之物各以羣而分则以其各正性命之不同也故圣人亦因之而异其礼矣在天成象则日月星辰之厯数各有其序在地成形则山川人物之等伦各有其仪由此言之则礼者岂非天地之别乎　别必列切处上声】地气上齐天气下降隂阳相摩天地相荡鼔之以雷霆奋之以风雨动之以四时暖之以日月而百化兴焉如此则乐者天地之和也【应氏曰此即所谓流而不息合同而化而乐兴焉　刘氏曰此申言乐者天地之和也齐读为跻天地相荡亦言其气之播荡也百化兴焉所谓天地絪缊而万物化醇也以上言效法之所本　上上声齐音跻暖音暄】化不时则不生男女无辨则乱升天地之情也【此言礼乐之得失与天地相关所谓和气致祥乖气致异也总结上文两节之意】及夫礼乐之极乎天而蟠乎地行乎隂阳而通乎鬼神穷髙极逺而测深厚乐着太始而礼居成物着不息者天也着不动者地也一动一静者天地之间也故圣人曰礼乐云【朱子曰干知太始坤作成物知者管也干管却太始太始即物生之始干始物而坤成之也应氏曰及至也言乐出于自然之和礼出于自然之序二者之用充塞流行无显不至无幽不格无髙不届无深不入则乐着乎干知太始之初礼居乎坤作成物之位而昭著不息者天之所以为天昭著不动者地之所以为地着不动者藏诸用也着不息者显诸仁也天地之间不过一动一静而已故圣人昭揭以示人而名之曰礼乐也或曰不息不动分着于天地而一动一静循环无端者天地之闲也动静不可相离则礼乐不容或分故圣人言礼乐必合而言之未尝析而言之也以上言成功之所合　刘氏曰自一阳生于子至六阳极于巳而为干此干知太始也自一隂生于午至六隂极于亥而为坤此坤作成物也又乾坤交于否泰一嵗则正月泰二壮三夬四干五垢六遯皆有干以统隂是干主春夏也七月否八观九剥十坤子复丑临皆有坤以统阳是坤主秋冬也　夫音扶上着直略切下着如字否备鄙切观去声】昔者舜作五之琴以歌南风防始制乐以赏诸侯故天子之爲乐也以赏诸侯之有德者也徳盛而教尊五谷时熟然后赏之以乐故其治民劳者其舞行缀逺其治民逸者其舞行缀短故观其舞知其徳闻其諡知其行也【应氏曰勤于治民则德盛而乐隆故舞列逺而长怠于治民则徳薄而乐杀故舞列近而短　石梁王氏曰防制乐岂专为赏诸侯此处皆无义理　行上二音杭下去声缀音拙杀为并去声】大章章之也咸池备矣韶继也夏大也殷周之乐尽矣【疏曰尧乐谓之大章者言尧德章明于天下也咸皆也池施也黄帝乐名咸池言德皆施被于天下无不周徧是为备具矣韶继也者言舜之道德继绍于尧也夏大也禹乐名夏者言能光大尧舜之德也殷周之乐谓汤之大濩武王之大武也尽矣言于人事尽极矣】天地之道寒暑不时则疾风雨不节则饥教者民之寒暑也教不时则伤世事者民之风雨也事不节则无功然则先王之为乐也以法治也善则行象德矣【寒暑者一嵗之分剂风雨者一旦之气教重而事轻故以寒暑喻教而以风雨喻事也然则先王之制礼乐事皆有教是法天地之道以为治于天下也施于政治而无不善则民之行象君之徳矣行去声分去声】　夫豢豕为酒非以为祸也而狱讼益繁则酒之流生祸也是故先王因为酒礼壹献之礼賔主百拜终日饮酒而不得醉焉此先王之所以备酒祸也故酒食者所以合欢也乐者所以象德也礼者所以缀淫也是故先王有大事必有礼以哀之有大福必有礼以乐之哀乐之分皆以礼终乐也者圣人之所乐也而可以善民心其感人深其移风易俗故先王着其教焉【一献之礼士之飨礼惟一献也缀止也大事死丧之事也大福吉庆之事也以大福对大事而言则大事为祸矣哀乐皆以礼终则不至于过哀过乐矣此章言礼处多而末亦云乐者明礼乐非二用也应氏本汉志俗下增易字音以豉反　疏曰按今乡饮酒之礼是一献无百拜此云百拜喻多也　缀音拙以乐哀乐所乐音洛分去声】夫民有血气心知之性而无哀乐喜怒之常应感起物而动然后心术形焉是故志微噍杀之音作而民思忧【刘氏曰此申言篇首音之生本在人心之感于物也一条之义民心无常而喜怒哀乐之情应其感起于物者而动然后其心术形于声音矣故采诗可以观民风审乐可以知国政也志疑当作急急促微细噍枯杀减也其哀心感者其声噍以杀故作乐而有急微噍杀之音则其民心之哀思忧愁可知矣　应去声噍音焦杀思并去声】啴谐慢易繁文简节之音作而民康乐【啴寛谐和慢缓易平也繁文简节多文理而略节奏也其乐心感者其声啴以缓故此等音作则其民心之安乐可知矣　啴昌展切易去声乐音洛】粗厉猛起奋末广贲之音作而民刚毅【粗厉粗疏严厉也猛威盛貎奋振迅貌起初末终也猛起奋末者猛盛于初起而奋振于终末也广大贲愤也广愤言中闲丝竹匏土革木之音皆怒也其怒心感者其声粗以厉故此等音作则可知其民之刚毅贲扶粉切】廉直劲正庄诚之音作而民肃敬【廉有棱隅也劲坚强也其敬心感者其声直以廉故此等音作则可知其民之肃敬】宽裕肉好顺成和动之音作而民慈爱【考工记注云好璧孔也肉倍好曰璧好倍肉曰瑗肉好均曰环如此则肉乃璧之肉地也此言肉好则以璧喻乐音之圆莹通滑耳其爱心感者其声和以柔故此等音作则知其民之慈爱　肉而救切好去声】流辟邪散狄成涤滥之音作而民淫乱【狄与逖同逺也成者乐之一终狄成言其一终甚长淫泆之意也涤洗也滥侵僭也言其音之泛滥侵僭如以水洗物而浸渍侵滥无分际也此是其喜心感者而其声然也故闻此音之作则其民之淫乱可知矣　辟音僻狄音逖分去声】是故先王本之情性稽之度数制之礼义合生气之和道五常之行使之阳而不散隂而不密刚气不怒柔气不慑四畅交于中而发作于外皆安其位而不相夺也然后立之学等广其节奏省其文采以绳德厚律小大之称比终始之序以象事行使亲疏贵贱长幼男女之理皆形见于乐故曰乐观其深矣【此承上文声音之应感而言本之情性即民有血气心知之性喜怒哀乐之情也度数十二律上生下生损益之数也礼义贵贱隆杀清浊髙下各有其义也生气之和造化发育之妙也五常之行仁义礼知信之德也言圣人之作乐本于人心七情所感之音而稽考于五声十二律之度数而制之以清浊髙下尊卑隆杀之节而各得其宜然后用之以合天地生气之和而使某阳之动而不至于散隂之静而不至于密道人心五常之行而使刚者之气不至于怒柔者之气不至于慑天地之隂阳人心之刚柔四者各得其中而和畅焉则交畅于中而发形于外于是宫君商臣角民徴事羽物皆安其位而不相夺伦也此言圣人始因人情而作乐有度数礼义之详而以之和天地之气平天下之情及天气人情感而太和焉则乐无怗懘之音矣然后推乐之教以化民成俗也立之学若乐师掌国学之政大胥掌学士之版是也立之等若十三舞勺成童舞象之类是也广其节奏増益学者之所习也省其文采省察其音曲之辞使五声之相和相应若五色之杂以成文采也厚如书惟民生厚之厚以绳德厚谓检约其固有之善而使之成徳也律以法度整齐之也比以次序聨合之也宫音至大羽音至小律之使各得其称始于黄钟之初九终于仲吕之上六比之使各得其序以此法象而寓其事之所行如宫为君宫乱则荒之类故曰以象事行也人伦之理其得失皆可于乐而见之是乐之所观其义深奥矣此古有是言记者引以为证　道去声之行行去声省悉井切称去声比毗至切事行行如字见音现乐音洛杀去声】土敝则草木不长水烦则鱼鼈不大气衰则生物不遂世乱则礼慝而乐淫是故其声哀而不庄乐而不安慢易以犯节流湎以忘本广则容奸狭则思欲感条畅之气灭平和之徳是以君子贱之也【土敝地力竭也故草木不长水烦谓泽梁之入无时水烦扰而鱼鼈不得自如故不大也物类之生必资隂阳之气气衰耗故生物不得成遂也此三句皆以喻世道衰乱上下无常故礼慝男女无节故乐淫也乐淫故哀而不庄乐而不安若关雎则乐而不淫哀而不伤礼慝故慢易以犯节流湎以忘本若正礼则庄敬而有节知反而报本也广犹大也狭犹小也言淫乐慝礼大则使人容为奸宄小则使人思为贪欲感伤天地条畅之气灭败人心和平之德是以君子贱之而不用也感或作蹙蹙条畅之气则与合生气之和者反矣灭平和之德则与道五常之行者异矣　长上声乐而乐音洛】凡奸声感人而逆气应之逆气成象而淫乐兴焉正声感人而顺气应之顺气成象而和乐兴焉倡和有应回邪曲直各归其分而万物之理各以类相动也【疏曰倡和有应者奸声正声感人是倡也而逆气顺气应之是和也回谓乖违邪谓邪僻及曲之与直各归其善恶之分限善归善分恶归恶分而万物之情理亦各以善恶之类自相感动也　应氏曰声感于微而气之所应者甚速气应于微而象之所成者甚着成象则有形而可见见乃谓之象也各归其分者所谓乐之道归焉耳　分去声】是故君子反情以和其志比类以成其行奸声乱色不留聪明淫乐慝礼不接心术惰慢邪僻之气不设于身体使耳目鼻口心知百体皆由顺正以行其义【反情复其情性之正也情不失其正则志无不和比类分次善恶之类也不入于恶类则行无不成曰不留不接不设如论语四勿之谓皆反情比类之事如此则百体从令而义之与比矣此一节乃学者修身之要法　行去声比毗至反】然后发以声音而文以琴瑟动以干戚饰以羽旄从以箫管奋至徳之光动四气之和以着万物之理是故清明象天广大象地终始象四时周还象风雨五色成文而不乱八风从律而不奸百度得数而有常小大相成终始相生倡和清浊迭相为经故乐行而伦清耳目聪明血气和平移风易俗天下皆宁【大章之章咸池之备韶之继皆圣人极至之徳发于乐者其辉光犹若可见也书言光被四表光天之下皆所谓至德之光也四气之和四时之和气也小大终始即前章小大之称终始之序也迭相为经即前篇还相为宫之説也　疏曰八风八方之风也律十二月之律也距冬至四十五日条风至条者生也四十五日明庶风至明庶者迎众也四十五日清明风至清明者芒也四十五日景风至景者大也言阳气长养也四十五日凉风至凉寒也隂气行也四十五日阊阖风至阊阖者咸收藏也四十五日不周风至不周者不交也言隂气未合化也四十五日广莫风至广莫者大莫也开阳气也　方氏曰清明者乐之声故象天广大者乐之体故象地终始者乐之序故象四时周还者乐之节故象风雨　应氏曰五声配乎五行之色故各成文而不乱八音配乎八卦之风故各从律而不奸自一度衍之而至于百则百度各得其数犹八卦至于六十四而其变无穷也大而日月星辰之度小而百工器物之度各有数焉不止昼夜之百刻地曰不乱不奸以至有常言其常而不紊也曰相成相生以至迭相为经言其变而不穷也顺其常则能极其变矣还音旋倡和和去声】故曰乐者乐也君子乐得其道小人乐得其欲以道制欲则乐而不乱以欲忘道则惑而不乐【君子之乐道犹小人之乐欲君子以道制欲故坦荡荡小人徇欲忘道故长戚戚　乐者之乐如字余并音洛】是故君子反情以和其志广乐以成其教乐行而民乡方可以观德矣【承上文而言所以君子复情和志以修其身广乐成教以治乎民及乐之教行而民知向道则可以观君子之徳矣　乡去声】德者性之端也乐者德之华也金石丝竹乐之器也诗言其志也歌咏其声也舞动其容也三者本于心然后乐器从之是故情深而文明气盛而化神和顺积中而英华发外惟乐不可以为伪【石梁王氏曰注以志声容三者为本非也徳有心为本性又徳之本然后诗歌舞三者出焉刘氏曰性之端和顺积中者也德之华英华发外者也三者谓志也声也容也志则端之初发者声容则华之既见者志动而形于诗诗成而咏歌其声咏歌之不足则不知手舞足蹈而动其容焉三者皆本于心之感物而动然后被之八音之器以及干戚羽旄也情之感于中者深则文之着于外者明如天地之气盛于内则化之及于物者神妙不测也故曰和顺积中而英华发外也由是观之则乐之为乐可以矫伪为之乎】乐者心之动也声者乐之象也文采节奏声之饰也君子动其本乐其象然后治其饰是故先鼓以警戒三步以见方再始以着往复乱以饬归奋疾而不拔极幽而不隐独乐其志不厌其道备举其道不私其欲是故情见而义立乐终而徳尊君子以好善小人以听过故曰生民之道乐为大焉【动其本心之动也心动而有声声出而有文采节奏则乐饰矣乐之将作必先击鼓以耸动众听故曰先鼓以警戒舞之将作必先三举足以示其舞之方法故曰三步以见方再始谓一节终而再作也往进也乱终也如云关雎之乱归舞毕而退就位也再始以着往者再击鼔以明其进也复乱以饬归者复击铙以谨其退也此两句言舞者周旋进退之事拔如拔来赴往之拔言舞之容虽若奋迅疾速而不过于疾也乐之道虽曰幽微难知而不于人也是故君子以之为已则和而平故独乐其志不厌其道言学而不厌也以之为人则爱而公故备举其道不私其欲言诲人不倦也情见于乐之初而见其义之立化成于乐之终而知其德之尊君子听之而好善感发其良心也小人听之而知过荡涤其邪秽也故曰以下亦引古语结之此章诸家皆以为伦大武之乐以明伐纣之事且以再始为十一年观兵十三年伐纣此误久矣愚谓此特通论乐与舞之理如此耳故曰生民之道乐为大焉岂可以生民之道莫大于战伐哉　见音现拔蒲末切好去声】乐也者施也礼也者报也乐乐其所自生礼反其所自始乐章德礼报情反始也【文蔚问如何是章德朱子曰和顺积诸申英华发于外便是章着其内之德　马氏曰乐由阳来阳散其文而以生育为功故乐主于施礼由隂作隂敛其质而以反朴为事故礼主于报舜生于绍尧而施及于天下故作大韶武王生于武功而施及于天下故作大武此乐其所自生也万物本乎天故先王以郊明天之道人本乎祖故王者禘其祖之所自出此反其所自始也　应氏曰乐有发达动荡之和宣播而出于外一出而不可反故曰施礼有交际酬答之文反复而还于内故曰报韶濩夏武皆章徳而导和祭享朝聘皆报情而反始所谓及者有収敛之节也　施去声乐其乐音洛】所谓大辂者天子之车也龙旂九旒天子之旌也青黑縁者天子之宝龟也从之以牛羊之羣则所以赠诸侯也【天子赐车则上公及同姓侯伯金辂异姓则象辂四卫则革辂蕃国则木辂受于天子则总谓之大辂也龙旂九旒亦上公侯伯则七旒子男则五旒也宝龟则以青黑为之縁饰牛羊非一故称羣此明报礼之事　石梁王氏曰此八句专言礼与上下文不相承当是他篇之错简　縁去声】乐也者情之不可变者也礼也者礼之不可易者也乐统同礼辨异礼乐之説管乎人情矣【刘氏曰人情感物无常固多变然既发于声音而为乐则其哀乐一定而不可变矣事理随时有异固多易也然既着之节文而为礼则其威仪一定而不可易矣惟其不可变故使人佚能思初安能惟始和顺道徳而纯然罔间所谓统同也惟其不可易故使人亲疎有序贵贱有等谨审节文而截然不乱所谓辨异也此礼乐之説所以管摄乎人情也】穷本知变乐之情也着诚去伪礼之经也礼乐偩天地之情达神明之德降兴上下之神而凝是精粗之体领父子君臣之节【朱子曰偩依象也　刘氏曰人情理同而气异同则本一异则变多乐以统同故可使人穷其本之同而知其变之异人情理微而欲危微则诚隠危则伪生礼以辨异故可使人去其欲之伪而着其理之诚也穷本知变者感通之自然故曰情着诚去伪者修为之当然故曰经愚谓礼乐之作道与器未始相离故曰凝是精粗之体也　去上声偩音负离去声】是故大人举礼乐则天地将为昭焉天地防合隂阳相得煦妪覆育万物然后草木茂区萌达羽翼奋角觡生蛰虫昭苏羽者妪伏毛者孕鬻胎生者不防而卵生者不殈则乐之道归焉耳【大人举礼乐言圣人在天子之位而制礼作乐也天地将为昭焉言将以礼乐而昭宣天地化育之道也防与欣同防合和气之交感即隂阳相得之妙也天以气煦之地以形妪之天煦覆而地妪育是煦妪覆育万物也屈生曰勾谓勾曲而生者也角之无防者曰觡防谓角外皮之滑泽者蛰藏之虫初出如暗而得明如死而更生故曰昭苏也妪伏体伏而生子也孕鬻妊孕而育子也防未及生而胎败也殈裂也凡物皆得自生自育而无所害者是皆归于圣人礼乐参赞之道耳　防音欣煦吁句切妪于句切覆去声区音勾觡音格伏扶又切鬻音育防音渎殈吁阒切】乐者非谓黄钟大吕歌干也乐之末节也故童者舞之铺筵席陈尊俎列笾豆以升降为礼者礼之末节也故有司掌之乐师辨乎声诗故北面而宗祝辨乎宗庙之礼故后尸商祝辨乎丧礼故后主人是故徳成而上艺成而下行成而先事成而后是故先王有上有下有先有后然后可以有制于天下也【礼乐之事有道有器前经皆言礼乐之道此以器言谓道之精者非习艺习事者所能知也干杨皆舞者所执商祝习知殷礼者殷尚质丧礼以质为主故兼用殷礼也北面位之卑也宗庙之敬在尸丧礼之哀在主人在尸与主人之后其轻可知也德行在君尸主人童子有司习于艺宗祝商祝习于事故上下先后之序如此　石梁王氏曰德成而上注云德三德也汉儒训解每以三德为德　行去声】魏文侯问于子夏曰吾端冕而听古乐则惟恐卧听郑卫之音则不知倦敢问古乐之如彼何也新乐之如此何也子夏对曰今夫古乐进旅退旅和正以广匏笙簧防守拊鼔始奏以文复乱以武治乱以相讯疾以雅君子于是语于是道古脩身及家平均天下此古乐之发也【厌之故惟恐卧好之故不知倦如彼外之也如此内之也旅众也或进或退众皆齐一无参差也和正以广无奸声也匏笙簧之器虽多必防合相守待击拊鼔然后作也文谓鼓也武谓金铙也乐之始奏先击鼓故云始奏以文乱者卒章之节欲退之时击金铙而终故云复乱以武相即拊也所以辅相于乐治乱而使之理故云治乱以相也讯亦治也雅亦乐器也过而失节谓之疾奏此雅器以治舞者之疾故云讯疾以雅也于此而语乐是道古乐之正也知古乐而明脩身之道则家齐国治而天下平矣　方氏曰鼓声为阳故谓之文铙声为隂故谓之武平言无上下之偏均言无逺近之异　相去声】今夫新乐进俯退俯奸声以滥溺而不止及优侏儒獶杂子女不知父子乐终不可以语不可以道古此新乐之发也【进俯退俯谓俯偻曲折行列杂乱也奸声以滥即前章所谓涤滥之音谓奸邪之声侵滥不正也溺而不止即前章所谓狄成之音谓其声沈淫之久也及俳优杂戏侏儒短小之人如狝猴之状闲杂于男子妇人之中不复知有父子尊卑之等作乐虽终无可言者况可与之言古道乎獶与猱同　儒儒同獶乃刀切行音杭闲去声复扶又切】今君之所问者乐也所好者音也夫乐者与音相近而不同文侯曰敢问何如子夏对曰夫古者天地顺而四时当民有德而五谷昌疾疢不作而无妖祥此之谓大当然后圣人作为父子君臣以为纪纲纪纲既正天下大定天下大定然后正六律和五声歌诗颂此之谓德音德音之谓乐诗云莫其德音其德克明克明克类克长克君王此大邦克顺克俾俾于文王其德靡悔既受帝祉施于孙子此之谓也【四时当谓不失其序也妖祥祥亦妖也书言亳有祥大当大化之均调也作为父子君臣以为纪纲是一句读言圣人立父子君臣之礼为三纲六纪之目也纲维网大绳纪附纲小绳纲目则附于纪也三纲谓君为臣纲父为子纲夫为妻纲也六纪谓诸父有善诸舅有义族人有叙昆弟有亲师长有尊朋友有旧也先序之以礼乃可和之以乐故然后有正六律以下之事周子曰古者圣王制礼法脩教化三纲正九畴叙百姓大和万物咸若乃作乐以宣八风之气以平天下之情意盖本此诗大雅皇矣之篇莫静也德音名誉也俾当依诗作比子夏引诗以证德音之説　严氏曰王季虽无心于干誉然其德明而类长而君顺而比自不可掩类者明之克君者长之推比者顺之积克明谓知此理克类谓触类而通一理混融彻上彻下也君又尊于长学记言能为长然后能为君是也以之君临大邦则克顺而能和其民克比而能亲其民顺言不扰比则驩然相爱矣比及文王其德无有可悔从容中道无毫髪之慊也言王季之德传于文王而益盛故能受天之福而延于子孙也　当去声疢丑刃切莫音黙王去声俾读为比皮乂切祉音耻施音异长上声比去声从七容切中去声】今君之所好者其溺音乎文侯曰敢问溺音何从出也子夏对曰郑音好滥淫志宋音燕女溺志卫音趋数烦志齐音敖辟乔志此四者皆淫于色而害于德是以祭祀弗用也【溺音淫溺之音也滥者泛滥之义谓泛及非已之色也燕者晏安之意谓耽于娱乐而不反也趋数迫促而疾速也敖辟倨肆而偏邪也四者皆以志言淫溺较深烦骄较浅然皆以害德故不可用之宗庙　趋音促数音速敖去声辟音僻乔音骄】诗云肃雝和鸣先祖是听夫肃肃敬也雝雝和也夫敬以和何事不行【诗周颂有瞽之篇因上文言溺音害徳祭祀弗用故引之】为人君者谨其所好恶而已矣君好之则臣为之上行之则民从之诗云诱民孔易此之谓也【德音之正溺音之邪皆易以感人故人君不可不谨所好恶也　诗大雅板之篇诱诗作牖　好恶易并去声】然后圣人作为鞉鼓椌楬壎篪此六者德音之音也然后钟磬竽瑟以和之干戚旄狄以舞之此所以祭先王之庙也所以献酬酳酢也所以官序贵贱各得其宜也所以示后世有尊卑长幼之序也【鞉如鼓而小持柄摇之旁耳自击椌楬柷敔也壎六孔烧土为之篪大者长尺四寸小者尺二寸竹也六者皆质素之声故云徳音既用质素为本然后用钟磬竽瑟四者华美之音以赞其和干楯也戚斧也武舞所执旄旄牛尾也狄翟雉羽也文舞所执此则宗庙之乐也酳説见前篇有事于宗庙则有献酬酳酢之礼也宗庙朝廷无非礼乐之用所以贵贱之官序长幼之尊卑自今日而垂之后世也椌音腔坊本音控又音空楬丘入切壎音喧坊本音宣篪音池长上声】钟声铿铿以立号
　　号以立横横以立武君子听钟声则思武臣【铿然有声号令之象也号令欲其威严横则盛气之充满也令严气壮立武之道故君子听之而思武臣　横古旷切】石声磬磬以立辨辨以致死君子听磬声则思死封疆之臣【旧説磬读为罄上声谓其声音罄罄然所以为辨别之意死生之际非明辨于义而刚介如石者不能决封疆之臣致守于彼此之限而能致死于患难之中故君子闻声而知所思也　磬上声别必列切难去声】丝声哀哀以立廉廉以立志君子听琴瑟之声则思志义之臣【人之处心虽当放逸之时而忽闻哀怨之声亦必为之恻然而收敛是哀能立廉也丝声凄切有廉刿裁割之义人有廉隅则志不诱于欲士无故不去琴瑟有以也夫】竹声滥滥以立防防以聚众君子听竽笙箫管之声则思畜聚之臣【旧説滥为擥聚之义故可以防可以众畜聚之臣谓节用爱人容民畜众者非谓聚敛之臣也　刘氏曰竹声泛滥泛则广及于众而众必归之故以立防聚而君子闻竹声则思容民畜众之臣也　滥上声畜敕六切擥览同敛去声】鼓鼙之声讙讙以立动动以进众君子听鼓鼙之声则思将帅之臣君子之听音非听其铿锵而已也彼亦有所合之也【讙谓讙嚣也其声諠杂使人心意动作故能进发其众前言武臣泛言之也此专指将帅而言盖师以鼔进而进之权在主将也彼谓乐声也合之契合于心也　应氏曰八音举其五而不言匏土木者匏声短滞土声重浊木声朴质而无轻清悠飏之韵然木以击鼓而匏亦在竽笙之中矣】賔牟贾侍坐于孔子孔子与之言及乐曰夫武之备戒之已久何也对曰病不得其众也【賔牟姓贾名孔子问大武之乐先击鼓备戒已久乃始作舞何也贾答言武王伐纣之时忧病不得士众之心故先鸣鼓以戒众久乃出战今欲象此故令舞者久而后出也】咏叹之淫液之何也对曰恐不逮事也【此亦孔子问而贾答也咏叹长声而叹也淫液声音之连延流液不絶之貌逮及也言武王恐诸侯后至者不及战事故长歌以致其望慕之情也】发蹈厉之已蚤何也对曰及时事也【问初舞时即手足发蹈地而猛厉何其太蚤乎贾言象武王及时伐纣之事故不可缓然下文孔子言是太公之志则此答非也】武坐致右宪左何也对曰非武坐也【坐跪也问舞武乐之人何故忽有时而跪以右膝至地而左足仰之何也宪读为轩轾之轩贾言非武人坐舞法无坐也然下文孔子言武乱皆坐是周召之治则武舞有坐此答亦非也　宪音轩召音邵】声淫及商何也对曰非武音也子曰若非武音则何音也对曰有司失其传也若非有司失其传则武王之志荒矣子曰唯丘之闻诸苌亦若吾子之言【句】是也【淫贪欲之意也武乐之中有贪商之声则是武王贪欲纣之天下故取之也贾言非武乐之声也孔子又问既非武乐之声则是何乐声乎贾又言此典乐之官失其相传之説也若非失其所传之真而谓武王实有心于取商则是武王之志有荒缪矣岂精明神武应天顺人之志哉孔子于是然其言而谓其言与苌相似也一説商声为杀伐之声淫谓商声之长也若是武乐之音则是武王有嗜杀之心矣故云志荒也　唯上声】賔牟贾起免席而请曰夫武之备戒之已久则既闻命矣敢问迟之迟而又久何也子曰居吾语汝夫乐者象成者也总干而山立武王之事也发蹈厉太公之志也武乱皆坐周召之治也【免席避席也备戒已久所谓迟也久立于缀是迟而又久也孔子言作乐者仿象其成功故将舞之时舞人总持干盾如山之立嶷然不动此象武王持盾以待诸侯之至故曰武王之事也所以发蹈厉象太公威武鹰之志也乱乐之卒章也上章言复乱以武言武舞将终而坐象周公召公文德之治盖以文而止武也　语去声】且夫武始而北出再成而灭商三成而南四成而南国是疆五成而分周公左召公右六成复缀以崇天子【成者曲之一终书云箫韶九成孔子又言武之舞也初自南第一位而比至第二位故云始而北出也此是一成再成则舞者从第二位至第三位象灭商也三成则舞者从第三位至第四位极于北而反乎南象克殷而南还也四成则舞者从北头第一位却至第二位象伐纣之后疆理南方之国也五成则舞者从第二位至第三位乃分为左右象周公居左召公居右也缀谓南头之初位也六成则舞者从第三位而复于南之初位乐至六成而复初位象武功成而归镐京四海皆崇武王为天子矣　陈氏曰乐终而德尊也　召音邵缀音拙下同】夹振之而驷伐盛威于中国也【此又申言武始北出以下事二人夹舞者而振铎以为节则舞者以戈矛四次击刺象伐纣也驷读为四伐如泰誓四伐五伐之伐此象武王之兵所以盛威于中国也一説引君执干戚就舞位读天子连下句但旧注以崇训充则未可通耳四伐或象四方征伐武胜殷而灭国者五十则亦有东征西讨南征北伐之事矣】分夹而进事蚤济也久立于缀以待诸侯之至也【分部分也舞者各有部分而振铎者夹之而进也济犹成也此于武王之事为早成也舞者久立于行缀之位象武王待诸侯之集也　分去声行音杭】且女独未闻牧野之语乎武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于投殷之后于宋封王子比干之墓释箕子之囚使之行商容而复其位庶民弛政庶士倍禄【反读为及言牧野克殷师之后即至纣都也殷后不曰封而曰投者举而徙置之辞也然封微子于宋在成王时此特歴叙黄帝尧舜禹汤之次而言之耳其曰未及下车而封与下车而封先后之辞读者不以辞害意可也行商容即书所谓式商容闾也弛政解散纣之虐政也一説谓罢其征役倍禄禄薄者倍増之也　女音汝反音及行去声】济河而西马散之华山之阳而弗复乘牛散之桃林之野而弗复服车甲衅而藏之府库而弗复用倒载干戈包之以虎皮将帅之士使为诸侯名之曰建櫜然后天下知武王之不复用兵也【衅与衅同以血涂之也凡兵器之载出则刃向前入则刃向后今载还镐京而刃向后有似于倒故云倒载也建读为键锁也櫜韬兵器之具兵器皆以键櫜闭藏之示不用也封将帅为诸侯赏其功也今详文理名之曰建櫜一句当在虎皮之下将帅之上　复扶又切衅许靳切将去声建上声櫜音髙】散军而郊射左射貍首右射驺虞而贯革之射息也裨冕搢笏而虎贲之士説剑也祀乎明堂而民知孝朝觐然后诸侯知所以臣耕借然后诸侯知所以敬五者天下之大教也【散军放散军伍也郊射习射于郊学之中也左东学也在东郊东学之射歌貍首之诗以为节右西学在西郊西学之射则歌驺虞之诗以为节也贯穿也革甲铠也军中不习礼其射但主于穿札今既行礼射则此射止而不为矣裨冕见曽子问搢插也説剑解去其佩剑也　左射右射射音石説音脱朝音潮】食三老五更于大学天子袒而割牲执酱而馈执爵而酳冕而总干所以教诸侯之弟也若此则周道四达礼乐交通则夫武之迟久不亦宜乎【冕而总干谓首戴冕而手执干盾也余説各见前篇孔子语賔牟贾武乐之详其言止此　食音嗣更乎声大音泰弟音悌】君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也【致谓研穷其理也乐由中出故以治心言之子谅从朱子説读为慈良乐之感化人心至于天而且神可以识穷本知变之妙矣　朱子曰易直子谅之心一句从来説得无理防却因见韩诗外传子谅作慈良字则无可疑矣　易去声则乐乐则之乐音洛】致礼以治躬则庄敬庄敬则严威心中斯须不和不乐而鄙诈之心入之矣外貌斯须不庄不敬而易慢之心入之矣【礼自外作故以治躬言之此言着诚去伪之心不可少有间断　乐音洛易去声】故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生易慢焉故德煇动于内而民莫不承听理发诸外而民莫不承顺故曰致礼乐之道举而错之天下无难矣【动于内则能治心矣动于外则能治躬矣极和极顺则无斯须之不和不顺矣所以感人动物其效如此德以煇言乃英华发外之騐理发诸外是动容周旋之中礼君子极致礼乐之道其于治天下乎何有　易去声错音措中去声治平声】乐也者动于内者也礼也者动于外者也故礼主其减乐主其盈礼减而进以进为文乐盈而反以反为文礼减而不进则销乐盈而不反则放故礼有报而乐有反礼得其报则乐乐得其反则安礼之报乐之反其义一也【马氏曰以体言之礼减乐盈以用言之礼进乐反乐动于内故其体主盈盖乐由中出而为人心之所喜礼动于外故其体主减盖礼自外作而疑先王有以强世也礼主减故勉而作之而以进为文乐主盈故反而抑之而以反为文故七介以相见不然则已慤三辞三让而至不然则已蹙一献之礼而賔主百拜日莫人倦而齐庄正齐此则勉而进之者也进旅退旅以示其和匏笙簧防守拊鼔以示其统治乱则以相讯疾则以雅作之以柷止之以敔此皆反而抑之者也减而不进则几于息矣故销盈而不反则至于流矣故放先王知其易偏故礼则有报乐则有反礼有报者资于乐也乐有反者资于礼也　刘氏曰礼之仪动于外必谦卑退让以自牧故主于减杀乐之德动于中必和顺充积而后形故主于盈盛盖乐由阳来故盈礼自隂作故减也然礼之体虽主于退让而其用则贵乎行之以和故以进为文也乐之体虽主于充盛而其用则贵乎抑之以节故以反为文也礼若过于退让而不进则威仪销沮必有礼胜则离之失乐过于盛满而不反则意气放肆必有乐胜则流之弊故礼必有和以为减之报报者相济之意也乐必有节以为盈之反反者知止之谓也礼减而得其和以相济则从容欣爱而乐矣此乐以和礼也乐盈而得其节以知止则优柔平中而安矣此礼以节乐也礼乐相须并用而一归于无过无不及之中而合其事理之宜故曰礼之报乐之反其义一也　报如字则乐乐音洛强上声莫音暮齐庄齐音斋易杀并去声从七容切】夫乐者乐也人情之所不能免也乐必发于声音形于动静人之道也声音动静性术之变尽于此矣故人不耐无乐乐不耐无形形而不为道不耐无乱先王耻其乱故制雅颂之声以道之使其声足乐而不流使其文足论而不息使其曲直繁瘠廉肉节奏足以感动人之善心而已矣不使放心邪气得接焉是先王立乐之方也【方氏曰声足乐者乐其道文足论者论其理也道所以制用而有节故虽乐而不至于流理所以明义而无穷故可论而不至于息曲者声之柔若丝是也直者声之刚若金是也繁者声之杂若笙是也瘠者声之纯若磬是也廉者声之清若羽是也肉者声之浊若宫是也节者声之制若徴是也奏者声之作若合是也　刘氏曰人情有所乐而发于咏歌咏歌之不足而不知手舞足蹈则性情之变尽于此矣故人情不能无乐乐于中者不能不形于外而为歌舞形于歌舞而不为文辞以道之于礼义则必流于荒乱矣先王耻其然故制为雅颂之声诗以道廸之使其声音足以为娱乐而不至于流放使其文理足以为讲明而不至于怠息使其乐律之清浊髙下或宛转而曲或径出而直或丰而繁或杀而瘠或棱隅而廉或圆滑而肉或止而节或作而奏皆足以感发人之善心而不使放肆之心邪僻之气得接于吾身焉是乃先王立乐之方法也乐者立乐乐如字余音洛耐音能道论并去声肉而救切徴上声杀去声】是故乐在宗庙之中君臣上下同听之则莫不和敬在族长乡里之中长幼同听之则莫不和顺在闺门之内父子兄弟同听之则莫不和亲故乐者审一以定和比物以饰节节奏合以成文所以合和父子君臣附亲万民也是先王立乐之方也【应氏曰一者心也心一而所应者不一守一以凝定其和杂比以显饰其节及其成文可以合和至亲至严之伦附亲其至疎至众者盖乐发于吾心而感于人心无二理也　刘氏曰作乐之道先审人声之所形或风或雅或颂或喜或敬或爱各从一体以定其调度之和然后比之乐器之物以饰其节奏此一条言乐以和礼也　长上声比音避】故听其雅颂之声志意得广焉执其干戚习其俯仰诎伸容貌得庄焉行其缀兆要其节奏行列得正焉进退得齐焉故乐者天地之命中和之纪人情之所不能免也【天地之教命中和之统纪所以防范人心者在是曰庄曰正曰齐曰纪皆言礼之节乐　要平声行音杭】夫乐者先王之所以饰喜也军旅鈇钺者先王之所以饰怒也故先王之喜怒皆得其侪焉喜则天下和之怒则暴乱者畏之先王之道礼乐可谓盛矣【皆得其侪言各从其喜非私喜怒非私怒也　侪音柴】子赣见师乙而问焉曰赐闻声歌各有宜也如赐者宜何歌也师乙曰乙贱工也何足以问所宜请诵其所闻而吾子自执焉寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直而静廉而谦者宜歌风肆直而慈爱者宜歌商温良而能断者宜歌齐夫歌者直已而陈德也动已而天地应焉四时和焉星辰理焉万物育焉【子赣孔子弟子端木赐也乐师名乙各有宜言取诗之兴趣以理其情性使合于宜也有此德而宜此歌是正直己身而敷陈其德也故曰直己而陈德动己性天之流行也动天地感鬼神莫近于诗故有四者之应　方氏曰肆寛大而舒缓也商音刚决故性之柔缓者宜歌之而变其柔为刚断齐音柔缓故性刚决者宜歌之而终至于柔逊盖各济其所偏而融防之于平和之地也　好去声断丁玩切应去声兴去声】故商者五帝之遗声也商人识之故谓之商齐者三代之遗声也齐人识之故谓之齐明乎商之音者临事而屡断明乎齐之音者见利而让临事而屡断勇也见利而让义也有勇有义非歌孰能保此【保犹安也言安于勇安于义而不移也疏曰宋是商后此商人谓宋人也　识音志下同断丁玩切下同】故歌者上如抗下如队曲如折止如槀木倨中矩句中钩累累乎端如贯珠故歌之为言也长言之也説之故言之言之不足故长言之长言之不足故嗟叹之嗟叹之不足故不知手之舞之足之蹈之也子贡问乐【上如抗下如队言歌声之髙者如抗举其下者如队堕也槀木枯木也倨微曲也句甚曲也端正也长言之所谓歌永言也　朱子曰看乐记大段形容得乐之气象当时许多名物度数人人晓得不须説出故止説乐之理如此其妙今许多度数都没了只有许多乐之意思是好只是没顿放处又曰今礼乐之书皆亡学者但言其义至于器数则不复晓盖失其本矣　队音坠中去声説音悦思去声】
　　杂记上第二十
　　诸侯行而死于馆则其复如于其国如于道则升其乘车之左毂以其绥复【馆谓主国有司所授馆舎也复招魂复魄也如于其国其礼如在本国也道路也乘车其所自乘之车也在家则升屋之东荣车向南则左在东也绥读为緌旌旗之旄也去其旒而用之耳凡五等诸侯之复人数视命数今毂上狭止容一人　乘去声绥而追切】其輤有裧缁布裳帷素锦以为屋而行【輤载柩之车上覆饰也輤象宫室旧説輤用染赤色以蒨而名裧者輤之四旁所垂下者缁布裳帷者輤下棺外用缁色之布为裳帷以围绕棺也素锦以为屋者用素锦为小帐如屋以覆棺之上设此饰乃行也　輤蒨并音倩裧尺占切覆若又切】至于庙门不毁墙遂入适所殡唯輤为説于庙门外【庙门殡宫之门也不毁墙谓不拆去裳帷也所殡在两楹间脱輤于门外者既入宫室则不必象宫之輤也故脱之　説音脱下节同】大夫士死于道则升其乘车之左毂以其绥复如于馆死则其复如于家大夫以布为輤而行至于家而説輤载以輲车入自门至于阼阶下而説车举自阼阶弁适所殡【布輤以白布为輤也輲读为辁音与船同説文有辐曰轮无辐曰辁有辐者别用木以为辐也无辐者合大木为之也大夫初死及至家皆用辁车载之今至家而脱去輤则惟尸在辁车上耳故云载以辁车凡死于外者尸入自门升自阼阶柩则入自阙升自西阶周礼殡则于西阶之上惟死于外者殡当两楹之中盖不忍远之也远去声】　士輤苇席以为屋蒲席以为裳帷【士卑故质略如此】凡讣于其君曰君之臣某死父母妻长子曰君之臣某之某死君讣于他国之君曰寡君不禄敢告于执事夫人曰寡小君不禄大子之丧曰寡君之适子某死【君与夫人讣不曰薨而曰不禄告他国谦辞也敢告于执事者凶事不敢直指君身也　长上声大音泰适音的下节同】大夫讣于同国适者曰某不禄讣于士亦曰某不禄讣于他国之君曰君之外臣寡大夫某死讣于适者曰吾子之外私寡大夫某不禄使某实讣于士亦曰吾子之外私寡大夫某不禄使某实【适者谓同国大夫位命相敌者外私在他国而私有恩好者也实读为至言为讣而至此也　适并音敌实音至好为并去声】士讣于同国大夫曰某死讣于士亦曰某死讣于他国之君曰君之外臣某死讣于大夫曰吾子之外私某死讣于士亦曰吾子之外私某死【士卑故其辞降于大夫】大夫次于公馆以终丧士练而归士次于公馆大夫居庐士居垩室【此言君丧则大夫居丧之次在公馆之中终丧乃得还家若邑宰之士至小祥得还其所治之邑其朝廷之士亦留次公馆以待终丧庐在中门外东壁木为之故云庐垩室在中门外屋下垒墼为之不涂塈　刘氏曰郑云居垩室亦谓邑宰也朝士亦居庐盖斩衰之丧居庐既练居垩室朝士大夫皆斩衰未练时皆当居庐也】大夫为其父母兄弟之未为大夫者之丧服如士服【石梁王氏曰父母丧自天子达周人重爵施于尊亲乃异其服非也周公制礼时恐其弊未至此　为其为去声下二节仿此】士为其父母兄弟之为大夫者之丧服如士服大夫之适子服大夫之服【大夫适子虽未为士亦得服大夫之服则为士而服大夫服可知矣今此所言士是大夫之庶子为士者也庶子卑故不敢服尊者之服所以止如士服也孟子言齐疏之服自天子达而此经之文若此盖大夫丧礼亡不得闻其説之详矣】大夫之庶子为大夫则为其父母服大夫服其位与未为大夫者齿【大夫庶子若为大夫可以大夫之丧服丧其亲然其行位之处则与适子之未为大夫者相齿列疏曰比庶子虽为大夫其年虽长于适子犹在适子下使适子为主也】士之子为大夫则其父母弗能主也使其子主之无子则为之置后【石梁王氏曰此最无义理充其説则是子爵髙父母遂不能子之舜可臣瞽瞍皆齐东野人语也　下为去声】大夫卜宅与葬日有司麻衣布衰布带因丧屦缁布冠不蕤占者皮弁【卜宅卜葬地也有司治卜事之人也麻衣白布深衣也布衰者以三升半布为衰长六寸广四寸就缀于深衣前当胷之上布带以布为带也因丧屦因丧服之绳屦也蕤与緌同古者缁布冠无緌后代加蕤故此明言之也有司为卜故用半吉半凶之服占者卜龟之人也尊于有司故皮弁其服弥吉也皮弁者于天子则为视朝之服诸侯大夫士则为视朔之服也　衰音催蕤而追切】如筮则史练冠长衣以筮占者朝服【筮史筮人也练冠缟冠也长衣与深衣制同而以素为纯縁占者审卦爻吉凶之人也朝服卑于皮弁服以筮轻于卜也朝音潮纯音准縁去声】大夫之丧既荐马荐马者哭踊出乃包奠
　　而读书【荐进也驾车之马每车二匹按既夕礼柩初出至祖庙设迁祖之奠讫乃荐马至日侧祖奠之时又荐马明日设遣奠时又荐马此言既荐马谓遣奠时也马至则车将行故孝子感之而哭踊包奠者取遣奠牲之下体包裹而置于遣车以送死者马至在包奠之前而云出乃包奠者明包奠为出之节也读书者既夕云书赗于方方版也谓书赗奠赙赠之人名与其物于版柩将行主人之史于柩东西面而读之此明大夫之礼与士同遣去声】大夫之丧大宗人相小宗人命龟卜人作龟【大宗人小宗人即大宗伯小宗伯也伯佐助礼仪也命龟告龟以所卜之事也作龟鑚灼之也　刘氏曰大宗人或是都宗人小宗人或是家宗人掌都家之礼者　相去声】复诸侯以襃衣冕服爵弁服【复解见前襃衣者始命为诸侯之衣及朝觐时天子所加赐之衣也冕服者上公自衮冕而下备五冕之服侯伯自鷩冕而下其服四子男自毳冕而下其服三诸侯之复也兼用襃衣及冕服爵弁之服也】夫人税衣揄狄狄税素沙【此言夫人始死所用以复之衣也税衣色黑而縁以纁揄与摇同揄狄色青江淮而南青质而五色皆备成章曰摇狄狄当为翟雉名也此服盖画摇翟之形以为文章因名也狄税素沙言自摇翟至税衣皆用素沙为里即今之白绢也　按内司服六服者袆衣揄狄阙狄鞠衣展衣褖衣也　仪礼注云王之服九而祭服六后之服六而祭服三王之服衣裳之色异后之服连衣裳而其色同以妇人之德本末纯一故也王之服襌而无里后之服里而不襌以阳成于竒隂成于偶故也　税读为褖音彖揄音摇縁去声襌音丹】内子以鞠衣襃衣素沙下大夫以襢衣其余如士复西上【内子之适妻也其服用鞠衣此衣盖始命为内子时所襃赐者故云鞠衣襃衣也亦以素沙为里下大夫谓下大夫之妻也襢周礼作展其余如士者谓士妻之复用褖衣内子与下大夫之妻复亦兼用褖衣也复西上者复之人数多寡各如其命数若上公九命则复者九人以下三命则用三人北面则西在左左为阳冀其复生故尚左也尊者立于左　襢之彦切】大夫不揄绞属于池下【此言大夫丧车之饰揄翟雉也绞青黄之缯也池织竹为之形如笼衣以青布若诸侯以上则画揄翟于绞而属于池之下大夫降于人君故不揄绞属于池下也　揄音摇绞音爻属音烛】大夫附于士士不附于大夫附于大夫之昆弟无昆弟则从其昭穆虽王父母在亦然【附读为祔祖为士孙为大夫而死可以祔祭于祖之为士者故曰大夫祔于士若祖为大夫孙为士而死不可祔祭于祖之为大夫者惟得祔祭于大夫之兄弟为士者故曰士不祔于大夫祔于大夫之昆弟若祖之兄弟无为士者则从其昭穆谓祔于髙祖之为士者若髙祖亦是大夫则祔于髙祖昆弟之为士者也虽王父母在亦然者谓孙死应合祔于祖今祖尚存无可祔亦是祔于高祖也小记云中一以上而祔与此义同】妇附于其夫之所附之妃无妃则亦从其昭穆之妃妾附于妾祖姑无妾祖姑则亦从其昭穆之妾【夫所祔之妃夫之祖母也昭穆之妃亦谓闲一代而祔髙祖之妃也妾亦然】男子附于王父则配女子附于王母则不配【男子死而祔祖者其祝辞云以某妃配某氏是并祭王母也未嫁之女及嫁未三月而死归葬女氏之党者其祔于祖母者惟得祭祖母不祭王父也故云祔于王母则不配盖不言以某妃配某氏耳有事于尊者可以及卑有事于卑者不敢援尊也】公子附于公子【防曰若公子之祖为君公子不敢祔之祔于祖之兄弟为公子者不敢戚君故也】君薨大子号称子待犹君也【君在称世子君薨则称子逾年乃得称君也僖九年传云凡在丧王曰小童公侯曰子待犹君者谓与诸侯并列供待之礼犹如正君也　大音泰传去声】有三年之练冠则以大功之麻易之唯杖屦不易【大功之服为殇者凡九条其长殇皆九月中殇皆七月皆降服也又有降服者六条正服者五条正服不降者三条义服者二条皆九月详见仪礼此章言居三年之丧至练时首绖已除故云有三年之练冠也当此时忽遭大功之丧若是降服则其衰七升与降服齐衰葬后之服同故以此大功之麻绖易去练服之葛绖也惟杖屦不易者言大功无杖无可改易而三年之练与大功初丧同是绳屦耳　为去声长上声】有父母之丧尚功衰而附兄弟之殇则练冠附【句】于殇称阳童某甫不名神也【三年丧练后之衰升数与大功同故云功衰也此言居父母之丧犹尚身着功衰而小功兄弟之殇又当祔祭则仍用练冠而行礼不改服也祝辞称阳童者庶子之殇祭于室之白处故曰阳童宗子为殇则祭于室之奥故称隂童童者未成人之称也今按已是曽祖之适与小功兄弟同曽祖其死者及其父皆庶人不得立祖庙故曽祖之适孙为之立坛而祔之若己是祖之适孙则大功兄弟之殇得祔祖庙其小功兄弟之殇则祖之兄弟之后也今以练冠而祔谓小功及缌麻之殇耳若正服大功则变练冠矣某甫者为之立字而称之盖尊而神之则不可以名呼之也衰音催着入声适音的为去声】　凡异居始闻兄弟之丧唯以哭对可也其始麻散带绖【兄弟异居而讣至唯以哭对其来讣之人以哀伤之情重不暇他言也其带绖之麻始皆散垂谓大功以上之兄弟至三日而后绞之也小功以下不散垂　散上声】未服麻而奔丧及主人之未成绖也疏者与主人皆成之亲者终其麻带绖之日数【若闻讣未及服麻而即奔丧者以道路既近闻死即来此时主人未行小敛故未成绖小功以下谓之疏疏者值主人成服之节则与主人皆成之大功以上谓之亲亲者奔丧而至之时虽值主　　　人成服已必自终竟其散麻带绖之日数而后成服也】主妾之丧则自祔至于练祥皆使其子主之其殡祭不于正室【女君死而妾摄女君此妾死则君主其丧其祔祭亦君自主若练与大祥之祭则其子主之殡祭不于正室者虽尝摄女君犹降于正适故殡与祭不得在正室也不摄女君之妾君则不主其丧】君不抚仆妾【死而君不抚其尸者略于贱也】女君死则妾为女君之党服摄女君则不为先女君之党服【女君死而妾犹服其党是徒从之礼也妾摄女君则不服以摄位稍尊也　为去声】闻兄弟之丧大功以上见丧者之乡而哭【奔丧礼云齐衰望乡而哭大功望门而哭此言大功以上谓降服大功者也凡丧服降服重于正服　上上声】适兄弟之送葬者弗及遇主人于道则遂之于墓【适往也往送兄弟之葬而不及当送之时乃遇主人葬毕而反则此送者不可随主人反哭必自至墓所而后反也　适如字】凡主兄弟之丧虽疏亦虞之【小功缌麻疏服之兄弟也彼无亲者主之而已主其丧则当为之毕虞祔之祭也】凡丧服未毕有吊者则为位而哭拜踊【疏曰不以杀礼而待新吊之賔也言凡者五服悉然　杀去声】大夫之哭大夫弁绖大夫与殡亦弁绖【大夫之丧既成服而大夫往吊则身着锡衰首加弁绖弁绖者如爵弁而素加以环绖也若与其殡事是未成服之时也首亦弁绖但身不锡衰耳不锡衰则皮弁服也　与去声】大夫有私丧之葛则于其兄弟之轻丧则弁绖【私丧妻子之丧也卒哭以葛代麻于此时而遭兄弟之丧虽缌麻之轻亦用吊服弁绖而往不以私丧之末临兄弟也大夫降旁亲于缌麻兄弟无服　疏曰若已成服则锡衰未成服则身素裳而首弁绖也】为长子杖则其子不以杖即位【其子长子之子也祖不厌孙此长子之子亦得杖但与祖同处不得以杖独居已位耳为去声长上声厌入声处上声】为妻父母在不杖不稽颡【此谓适子妻死而父母俱存故其礼如此然大夫主适妇之丧故其夫不杖若父没母存母不主丧则子可以杖但不稽颡耳此并言之读者不以辞害意可也　为去声稽上声下并同并去声】母在不稽颡稽颡者其赠也拜【赠谓人以物来赠已助丧事也母在虽不稽颡惟拜谢此赠物之人则可以稽颡故云稽颡者其赠也拜一説赠谓以物送别死者即既夕礼所云赠用制币也】违诸侯之大夫不反服违大夫之诸侯不反服【违去也已本是国君之臣今去国君而往为他国大夫之臣是自尊适卑若旧君死已不反服以仕于卑臣不可反服于前之尊君也本是大夫之臣今去而仕为诸侯之臣是自卑适尊若反服卑君则为新君之耻矣故亦不反服若新君与旧君等乃为旧君服也】丧冠条属以别吉凶三年之练冠亦条属右缝小功以下左【丧冠以一条绳屈而属于冠以为冠之武而垂下为缨故云丧冠条属属犹着也言着于冠也是缨与武共此一绳若吉冠则缨与武各一物玉藻云缟冠武之类是也吉凶之制不同故云别吉凶也三年练冠小祥之冠也其条属亦然吉冠则襵缝向左左为阳吉也凶冠则襵缝向右右为隂凶也小功缌麻之服轻故襵缝向左而同于吉　属音烛下同别必列切着入声】缌冠缲缨大功以上散带【缌服之缕其麤细与朝服十五升之布同而缕数则半之治其缕不治其布冠与衰同是此布也但为缨之布则加以灰澡治之耳故曰缌冠澡缨缲读为澡大功以上服重初死麻带散垂至成服乃绞小功以下初死即绞也　缲音早散上声朝音潮】朝服十五升去其半而缌加灰【句】锡也【朝服精细全用十五升布为之去其半则七升半布也用为缌服缌云者以其缕之细如丝也若以此布而加灰以缲治之则谓之锡所谓吊服之锡衰也锡者滑易之貌缌服不加灰治也朝服一千二百缕终幅缌之缕细与朝服同但其布终幅止六百缕而疎故仪礼云有事其缕无事其布曰缌　朝音潮去上声易去声】诸侯相襚以后路与冕服先路与襃衣不以襚【后路贰车也贰车在后故曰后路冕服上冕之后次冕也上公以鷩冕为次侯伯以毳冕为次子男以絺冕为次先路正路也襃衣説见前章相禭不可用己之正车服者以彼不用之以爲正也】遣车视牢具疏布輤四面有章置于四隅载粻有子曰非礼也丧奠脯醢而已【遣车説见檀弓视牢具者天子太牢包九个则遣车九乗诸侯太牢包七个则七乘大夫亦太牢包五个则五乗天子之上士三命少牢包三个则三乗也诸侯之士无遣车遣车之上以麤布为輤輤盖也四面有物以鄣蔽之章与鄣同四隅椁之四角也粻米粮也遣奠之馔无黍稷故有子以载粻为非礼牲体则脯醢之义也　遣章并去声粻音张乘去声】祭称孝子孝孙丧称哀子哀孙端衰丧车皆无等【祭吉祭也卒哭以后为吉祭故祝辞称孝子或孝孙自虞以前为凶祭故称哀端正也端衰丧服上衣也吉时端服身与袂同以二尺二寸为正丧衣亦如之而缀六寸之衰于胷前故曰端衰也丧车孝子所乗恶车也此二者皆无贵贱之差等　衰音催】大白冠缁布之冠皆不蕤委武缟而后蕤【大白冠太古之白布冠也缁布冠黑布冠也此二冠无饰故皆不蕤然玉藻云缁布冠缋緌是诸侯之冠则此不緌者谓大夫士也委武皆冠之下卷秦人呼卷为委齐人呼卷为武冠也缟缟冠也缟二冠既别有冠卷则必有蕤故云委武缟而后蕤也　大音泰坊本如字卷上声】大夫冕而祭于公弁而祭于己士弁而祭于公冠而祭于己士弁而亲迎然则士弁而祭于己可也【冕絺冕也祭于公助君之祭也弁爵弁也祭于己自祭于庙也冠冠也助祭为尊自祭为卑故冠服有异也仪礼少牢上大夫自祭用冠此云弁而祭于己者此大夫指孤而言也记者以士之亲迎用弁以为可以弁而祭于己然亲迎之弁暂焉摄用耳祭有常礼不可紊也迎去声少去声】畅臼以椈杵以梧枇以桑长三尺或曰五尺毕用桑长三尺刋其柄与末【畅郁鬯也椈柏也捣郁鬯者以柏木为臼梧木为杵柏香芳而梧洁白故用之牲体在镬用枇升之以入鼎又以枇自鼎载之入俎主人举肉之时执事者则以毕助之举此二器吉祭以棘木为之丧祭则用桑木毕之柄与末加刋削枇亦必然也　椈音菊枇音匕长去声下同】率带诸侯大夫皆五采士二采【率与繂同死者着衣毕而加此带谓之繂者但襵帛边而熨杀之不用箴线也以五采饰之士丧礼缁带此二采天子之士也　率音律着入声杀去声】醴者稻醴也瓮甒筲衡实见间而后折入【此言葬时所藏之物稻醴以稻米为醴也瓮甒皆瓦器瓮盛醯醢甒盛醴酒筲竹器以盛黍稷衡读为桁以木为之所以庋举瓮甒之属也见棺衣也言此瓮甒筲衡实于见之外椁之内而后折入者折形如牀而无足木为之直者三横者五窆事毕而后加之圹土以承抗席也甒音武筲思交切衡音杭见音谏闲平声盛平声】重既虞而埋之【重説见檀弓虞祭毕埋于祖庙门外之东　重平声】凡夫人从其夫之爵位【治妇人丧事皆以夫爵位尊卑为等降无异礼也】小敛大敛啓皆辩拜【礼当大敛小敛及啓攒之时君来吊则辍事而出拜之若他賔客至则不辍事待事毕乃即堂下之位而徧拜之故特举此三节言之若士于大夫当事而大夫至则亦出拜之也　敛去声下并同辩音徧】朝夕哭不帷无柩者不帷【朝夕之闲孝子欲见殡故哭则褰举其帷哭毕仍垂下之无柩谓葬后也神主祔庙之后还在室无事于堂故不复施帷】君若载而后吊之则主人东面而拜门右北面而踊出待反而后奠【此谓君来吊臣之丧而柩已朝庙毕载在柩车君既吊位在车之东则主人在车西东面而拜门右祖庙门之西偏也自内出则右在西孝子既拜君从位而立故于门内西偏北面而哭踊为礼也踊毕先出门以待拜送不敢必君之久留也君命之反还丧所即设奠以告死者使知君之来吊也一説此谓在庙载柩车之时奠谓反设祖奠】子羔之袭也茧衣裳与税衣纁袡为一素端一皮弁一爵弁一冕一曽子曰不袭妇服【子羔孔子弟子高柴也袭以衣敛尸也茧衣裳谓衣裳相连而绵为之着也税衣黑色纁绛色帛袡裳下縁也茧衣防故用褖衣为表合为一称故云茧衣裳与税衣纁袡为一素端一第二称也贺氏云衣裳并用素为之皮弁一第三称也皮弁之服布衣而素裳爵弁一第四称也其服衣而纁裳冕一第五称也其服亦衣纁裳衣无文而裳刺黼大夫之上服也妇服指纁袡而言曽子非之以其不合于礼也　税音彖袡而占切着上声縁去声称去声刺音戚】为君使而死公馆复私馆不复公馆者公宫与公所为也私馆者自卿大夫以下之家也【説见曽子问使去声】公七踊大夫五踊妇人居闲士三踊妇人皆居闲【国君五日而殡自死至大敛凡七次踊者始死一也明日袭二也袭之明日之朝三也又明日之朝四也其日既小敛五也小敛明日之朝六也明日大敛时七也大夫三日而殡凡五次踊者始死一也明日袭之朝二也明日之朝及小敛四也小敛之明日大敛五也士二日而殡凡三次踊者始死一也小敛时二也大敛时三也凡踊男子先踊踊毕而妇人乃踊妇人踊毕賔乃踊是妇人居主人与賔之中闲故云居闲也然记者固云动尸举柩哭踊无数而此乃有三五七之限者此以礼经之常节言彼以哀心之泛感言也又所谓无数者不以每踊三跳九跳为三踊之限也】公袭卷衣一端一朝服一素积一纁裳一爵弁二冕一襃衣一朱緑带申加大带之上【卑者以卑服亲身如子羔之袭是也公贵者故上服亲身襃衣最外尊显之也襃衣上公之服也端衣朱裳齐服也天子以为燕服士以为祭服大夫士以为私朝之服朝服缁衣素裳公日视朝之服也素积皮弁之服诸侯视朝之服也纁裳冕服之裳也爵弁二者衣纁裳二通也以其为始命所受之服故特用二通示重本也冕见上章襃衣者君所加赐之衣最在上荣君赐也诸侯袭尸用小带以为结束此带则素为之而饰以朱緑之采也申重也已用革带又重加大带象生时所服大带也此带即上章所云率带诸侯大夫皆五采士二采者是也　卷音衮朝音潮齐音斋重平声】小敛环绖公大夫士一也【疏曰环绖一股而纒也亲始死孝子去冠至小敛不可无饰士素委貌大夫以上素弁而贵贱悉得加于环绖故云公大夫士一也　去上声】公视大敛公升商祝铺席乃敛【君临臣丧而视其大敛商祝习知殷礼者专主敛事主人虽先已铺席布绞紟等物闻君将至悉彻去之待君至升堂商祝乃始铺席为敛事盖荣君之至而举其礼也】鲁人之赠也三二纁广尺长终幅【赠以物送别死者于椁中也既夕礼曰赠用制币纁束一丈八尺为制今鲁人虽用与纁而短狭如此则非礼矣故记者讥之幅之度二尺二寸　广长并去声】吊者即位于门西东面其介在其东南北面西上西于门主孤西面相者受命曰孤某使某请事客曰寡君使某如何不淑相者入告出曰孤某须矣吊者入主人升堂西面吊者升自西阶东面致命曰寡君闻君之丧寡君使某如何不淑子拜稽颡吊者降反位【此言列国遣使吊丧之礼吊者君所遣来之使也介副也门西主国大门之西也西上者介非一人其长者在西近正使也西于门不敢当门之中也主孤西面立于阼阶之下也相者受命相礼者受主人之命也如何不淑慰问之辞言何为而罹此凶祸也须待也凶礼不出迎故云须矣主人升堂由阼阶而升也降反位降阶而出复门外之位也曲礼云升降不由阼阶谓平常无吊賔时耳　石梁王氏曰此一段颇详可补诸侯丧礼之缺　相去声下并同使去声】含者执璧将命曰寡君使某含相者入告出曰孤某须矣含者入升堂致命子拜稽颡含者坐委于殡东南有苇席既葬蒲席降出反位宰夫朝服即丧屦升自西阶西面坐取璧降自西阶以东【此言列国致含之礼含玉之形制如璧旧注云分寸大小未闻坐委跪而致之也未葬之前设苇席以承之既葬则设蒲席承之邻国有逺近故有葬后来致含者降出反位谓含者委璧讫降阶而复门外之位也上文吊者为正使此含者乃其介耳凡初遭丧则主人不亲受使大夫受于殡宫此遭丧已久故嗣子亲受之然后宰夫取而藏之也朝服吉服也执玉不麻故着朝服以在丧不可纯变吉故仍其丧屦坐取璧亦跪而取之也以东藏于内也疏云宰谓上卿夫字衍　含去声着入声】襚者曰寡君使某襚相者入告出曰孤某须矣襚者执冕服左执领右执要入升堂致命曰寡君使某襚子拜稽颡委衣于殡东襚者降受爵弁服于门内霤将命子拜稽颡如初受皮弁服于中庭自西阶受朝服自堂受端将命子拜稽颡皆如初襚者降出反位宰夫五人举以东降自西阶其举亦西面【此言列国致襚之礼衣服曰襚委于殡东即委璧之席上也左执领则领向南此襚者既致冕服讫复降而出取爵弁服以进至门之内霤而将命子拜如初者如受冕服之礼也受讫襚者又出取皮弁服及朝服及端服每服进受之礼皆如初但受之之所不同耳致五服皆毕襚者乃降出反位而宰夫五人各举一服以东而其举之也亦如襚者之西面焉　要平声朝音潮】上介赗执圭将命曰寡君使某赗相者入告反命曰孤须矣陈乘黄大路于中庭北辀执圭将命客使自下由路西子拜稽颡坐委于殡东南隅宰举以东【此言列国致赗之礼车马曰赗乘黄四黄马也大路车也北辀车之辀辕北向也客使上介所役使之人也为客所使故曰客使自率也下谓马也由在也路即大路也陈车北辕毕赗者执圭升堂致命而客之从者率马设在车之西也车亦此从者设之子拜之后赗客即跪而置其圭于殡东南隅之席上而宰举之以东而藏于内也又按觐礼车在西统于賔也既夕礼车以西为上者为死者而设于鬼神之位也此赗礼车马为助主人送葬而设统于主人故车在东也　陆氏曰孤须矣从此尽篇末皆无某字有者非　赗芳鳯切乗去声从去声】凡将命乡殡将命子拜稽颡西面而坐委之宰举璧与圭宰夫举襚升自西阶西面坐取之降自西阶【凡将命者总言上文吊含襚赗将命之礼也乡殡者立于殡之西南而面东北以向殡也将命之时子拜稽颡毕客即西向跪而委其所执之物其含璧与圭则宰举之襚衣则宰夫举之而其举也皆自西阶升而西面以跪而取之乃自西阶以降也　乡去声】赗者出反位于门外【此句当属于前章上介赗云云宰举以东之下　属音烛】上客临曰寡君有宗庙之事不得承事使一介老某相执綍相者反命曰孤须矣临者入门右介者皆从之立于其左东上宗人纳賔升受命于君降曰孤敢辞吾子之辱请吾子之复位客对曰寡君命某毋敢视賔客敢辞宗人反命曰孤敢固辞吾子之辱请吾子之复位客对曰寡君命某毋敢视賔客敢固辞宗人反命曰孤敢固辞吾子之辱请吾子之复位客对曰寡君命使臣某毋敢视賔客是以敢固辞固辞不获命敢不敬从客立于门西介立于门左东上孤降自阼阶拜之升哭与客拾踊三客出送于门外拜稽颡【上客即前章所云吊者盖邻国来吊之正使也吊含襚赗皆毕自行临哭之礼若聘礼之有私觌然盖私礼尔主人入门而右客入门而左礼也今此客入门之右是不敢以賔礼自居也宗人掌礼之官欲纳此吊賔先受纳賔之命于主国嗣君然后降而请于客使之复门左之賔位也宗人以客答之辞入告于君而反命于客如是者三客乃自称使臣而从其命于是立于门西之賔位主君自阼阶降而拜之主客俱升堂哭而更踊者三所谓成踊也客出送而拜之谢其劳辱也临如字相去声綍音弗使去声拾其劫切】其国有君丧不敢受吊【言卿大夫以下有君丧而又有亲丧则不敢受他国賔客之吊尊君故也】外宗房中南面小臣铺席商祝铺绞紟衾士盥于盘北举迁尸于敛上卒敛宰告子冯之踊夫人东面坐冯之兴踊【此是丧大记君大敛章文重出在此説见本章绞音爻紟其鸩切冯音凭】士丧有与天子同者三其终夜燎及乘
　　人专道而行【终夜燎谓迁柩之夜须光明达旦也乘人使人执引也专道柩行于路人皆避之也】
　　杂记下第二十一
　　有父之丧如未没丧而母死其除父之丧也服其除服卒事反丧服【没犹终也除也父丧在小祥后大祥前是未没父丧也又遭母丧则当除父丧之时自服除丧之服以行大祥之礼此礼事毕即服丧母之服若母丧未葬而值父之二祥则不得服祥服者以祥祭为吉未葬为凶不忍于凶时行吉礼也　父丧丧母丧去声】虽诸父昆弟之丧如当父母之丧其除诸父昆弟之丧也皆服其除丧之服卒事反丧服【诸父昆弟之丧自始死至除服皆在父母服内轻重虽殊而除丧之服不废者笃亲爱之义也若遭君丧则不得自除私服曽子问言之矣】如三年之丧则既顈其练祥皆行【前丧后丧俱是三年之服其后丧既受葛之后得为前丧行练祥之礼也既顈者既虞受服之时以葛绖易要之麻绖也顈草名无葛之乡以顈代　顈大迥切要平声】王父死未练祥而孙又死犹是附于王父也【孙之祔祖礼所必然故祖死虽未练祥而孙又死亦必祔于祖】有殡闻外丧哭之他室入奠卒奠出改服即位如始即位之礼【有殡谓父母丧未葬也外丧兄弟之丧在逺者也哭不于殡宫而于他室明非哭殡也入奠者哭之明日之朝着己本丧之服入奠殡宫奠毕而出乃脱己本丧服着新死者未成服之服而即昨日他室所哭之位如始即位之礼者谓今日之即哭位如昨日始闻丧而即位之礼也】大夫士将与祭于公既视濯而父母死则犹是与祭也次于异宫既祭释服出公门外哭而归其他如奔丧之礼如未视濯则使人告告者反而后哭【视濯监视器用之涤濯也犹是与祭者犹是在吉礼之中不得不与祭但居次于异宫耳以吉凶不可同处也如未视濯而父母死则使人告于君俟告者反而后哭父母也与去声下节同监平声】如诸父昆弟姑姊妹之丧则既宿则与祭
　　卒事出公门释服而后归其他如奔丧之礼如同宫则次于异宫【既宿谓祭前三日将致祭之时既受宿戒必与公家之祭以期以下之丧服轻故也如同宫则次于异宫者谓此死者是已同宫之人则既宿之后出次异宫亦以吉凶不可同处也　郑氏曰古者昆弟异居同财有东宫有西宫有南宫有北宫】曽子问曰卿大夫将为尸于公受宿矣而有齐衰内丧则如之何孔子曰出舎乎公宫以待事礼也孔子曰尸弁冕而出卿大夫士皆下之尸必式必有前驱【説见曽子问篇】父母之丧将祭而昆弟死既殡而祭如同宫则虽臣妾葬而后祭【将祭将行小祥或大祥之祭也适有兄弟之丧则待殡讫乃祭然此死者乃是异宫之兄弟耳若是同宫则虽臣妾之卑贱亦必待葬后乃祭以吉凶不可相干也故丧服传云有死于宫中者则为之三月不举祭　传为并去声】祭主人之升降散等执事者亦散等虽虞附亦然【散栗也等阶也吉祭则涉级聚足丧祭则栗阶二祥之祭吉礼宜涉级聚足而栗阶者以有兄弟之丧故略威仪也燕礼云栗阶不过二等盖始升犹聚足连步至二等则左右足各一发而升堂也虽虞祔亦然者谓主人至昆弟虞祔时而行父母祥祭则与执事者亦皆散等也与去声】自诸侯达诸士小祥之祭主人之酢也哜之众賔兄弟则皆啐之大祥主人啐之众賔兄弟皆饮之可也【至齿为哜入口为啐主人之酢哜之谓正祭之后主人献賔长賔长酢主人主人受酢则哜之也众賔兄弟啐之谓祭未受献之时则啐之也　哜才细切啐七内切长上声】凡侍祭丧者告賔祭荐而不食【侍祭丧谓相丧祭礼之人也荐谓脯醢也相礼者但告賔祭此脯醢而已賔不食之也若吉祭賔祭毕则食之此亦谓练祥之祭主人献賔賔受献主人设荐时也虞祔无献賔之礼】子贡问丧子曰敬为上哀次之瘠为下顔色称其情戚容称其服【问丧问居父母之丧也附于身附于棺者皆欲其必诚必信故曰敬为上子游言丧致乎哀而止先儒谓而止二字微有过于髙逺而简略细微之弊此言哀次之可见矣毁瘠不形不胜丧乃比于不慈不孝故曰瘠为下也齐斩之服固有重轻称其情称其服则中于礼矣　称并去声胜平声中去声】请问兄弟之丧子曰兄弟之丧则存乎书防矣【存乎书防者言依礼经所载而行之非若父母之丧哀容体状之不可名言而经不能备言也】君子不夺人之丧亦不可夺丧也【君子不夺废他人居丧之情而君子居丧之情亦不可为他事所夺废要使各得尽其礼耳　疏曰不夺人丧恕也不夺己丧孝也　为去声要平声】孔子曰少连大连善居丧三日不怠三月不解期悲哀三年忧东夷之子也【少连见论语三日亲始死时也不怠谓哀痛之切虽不食而能自力以致其礼也三月亲丧在殡时也解与懈同倦也或读如本字谓寝不脱绖带也忧谓忧戚憔悴　少去声解音懈期音基】三年之丧言而不语对而不问庐垩室之中不与人坐焉在垩室之中非时见乎母也不入门【言自言己事也语为人论説也倚庐及垩室説见前篇时见乎母谓有事行礼之时而入见母也非此则不入中门　见音现为论竝去声】疏衰皆居垩室不庐庐严者也【疏衰齐衰也齐衰有三年者有期者有三月者凡丧次斩衰居倚庐齐衰居垩室大功有帷帐小功缌麻有牀第庐严者谓倚庐乃哀敬严肃之所服轻者不得居　疏平声】妻视叔父母姑姊妹视兄弟长中下殇视成人【哀戚轻重之等各有所比殇服皆降而哀之如成人以本亲重故也　长上声】亲丧外除兄弟之丧内除【郑氏曰外除日月已竟而哀未忘内除日月未竟而哀已杀　杀去声】视君之母与君之妻比之兄弟发诸顔色者亦不饮食也【君母君妻小君也服轻哀之比兄弟之丧然于酒肴之珍醇可以发见顔色者亦不饮之食之也　见音现】免丧之外行于道路见似目瞿闻名心瞿吊死而问疾顔色戚容必有以异于人也如此而后可以服三年之丧其余则直道而行之是也【见人貎有类其亲者则目为之瞿然惊变闻人所称名与吾亲同则心为之瞿然惊变丧服虽除而余哀未忘故于吊死问疾之时戚容有加异于无忧之人也如此而后可以服三年之丧言其哀心诚实无伪也其余服轾者直道而行则不过循丧礼而已　瞿九遇切为去声】祥主人之除也于夕为期朝服祥因其故服【祥大祥也　疏日祥祭之时主人除服之节于夕为期谓于祥祭前夕预告明日祭期也朝服谓主人着朝服缁衣素裳其冠则缟冠也祥因其故服者谓明旦祥祭时主人因着其前夕故朝服也又曰此据诸侯卿大夫言之从祥至吉凡服有六祥祭朝服缟冠一也祥讫素缟麻衣二也禫祭冠黄裳三也禫讫朝服綅冠四也逾月吉祭冠朝服五也既祭端而居六也　陆氏曰綅息廉反黑经白纬曰綅　朝音潮着入声】子游曰既祥虽不当缟者必缟然后反服【疏曰既祥谓大祥后有来吊者虽不当缟谓不正当祥祭缟冠之时也必缟然后反服者主人必须着此祥服缟冠以受吊者之礼然后反服大祥后素缟麻衣之服也】当袒大夫至虽当踊絶踊而拜之反改成踊乃袭于士既事成踊袭而后拜之不改成踊【疏曰此明士有丧大夫及士来吊之礼士有丧当袒之时而大夫来吊盖敛竟时也虽当主人踊时必絶止其踊而出拜此大夫反还也改更也拜竟而反还先位更为踊而始成踊尊大夫之来新其事也乃袭者踊毕乃袭初袒之衣也于士既事成踊袭者既犹毕也若当主人有大小敛诸事而士来吊则主人毕事而成踊踊毕而袭袭毕乃拜之拜之而止不更为之成踊也　更平声】上大夫之虞也少牢卒哭成事附皆大牢下大夫之虞也犆牲卒哭成事附皆少牢【卒哭谓之成事成吉事也附祔庙也　少去声大音泰犆音特】祝称卜葬虞子孙曰哀夫曰乃兄弟曰某卜葬其兄【句】弟曰伯子某【初虞即葬之日故并言葬虞子卜葬父则祝辞云哀子某卜葬其父某甫孙则云哀孙某卜葬其祖某甫夫则云乃某卜葬其妻某氏乃者助语之辞妻卑故尔若弟为兄则云某卜葬兄伯子某兄为弟则云某卜葬其弟某　并为并去声】古者贵贱皆杖叔孙武叔朝见轮人以其杖关毂而輠轮者于是有爵而后杖也【轮人作车轮之人关穿也輠回也谓以其衰服之杖穿于车毂中而回转其轮鄙防甚矣自后无爵者不得杖此记庶人废礼之由也　朝音潮輠胡罪切】凿巾以饭公羊贾为之也【饭含也大夫以上贵使賔为其亲含恐尸为賔所憎秽故以巾覆尸面而当口处凿穿之令含玉得以入口士贱不得使賔子自含无憎秽之心故不以巾覆面公羊贾士也而凿以饭是憎秽其亲矣此记士失礼之所由也　饭上声含去声章内并同为覆并去声】冒者何也所以掩形也自袭以至小敛不设冒则形是以袭而后设冒也【冒説见王制袭沐浴后以衣衣尸也则形者言尸虽已着衣若不设冒则尸象形见为人所恶是以袭而设冒也后字衍　下衣去声着入声见为恶并去声】或问于曽子曰夫既遣而包其余犹既食而裹其余与君子既食则裹其余乎曽子曰吾子不见大飨乎夫大飨既飨卷三牲之俎归于賔馆父母而賔客之所以为哀也子不见大飨乎【设遣奠讫即以牲体之余包裹而置之遣车以纳于圹中或人疑此礼谓如君子食于他人家食毕而又包其余以归岂不伤廉乎曽子告以大飨之礼毕卷俎内三牲之肉送归賔之馆中犹此意耳父母家之主今死将葬而孝子以賔客之礼待之此所以悲哀之至也重言以喻之　夫平声遣去声与平声卷上声重平声】非为人丧问与赐与【此上有阙文言非为其有丧而问遗之与赐予之与问敌者之礼赐尊上之命　为去声与平声遗去声予上声】三年之丧以其丧拜非三年之丧以吉拜【拜问拜赐拜賔皆拜也丧拜稽颡而后拜也吉拜拜而后稽颡也今按檀弓郑注以拜而后稽颡为殷之丧拜稽颡而后拜为周之丧拜疏云郑知此者以孔子所论每以二代对言故云三年之丧吾从其至者但殷之丧拜自斩衰至缌麻皆拜而后稽颡以其质故也周制则杖期以上皆先稽颡而后拜不杖期以下乃作殷之丧拜此章疏义与檀弓疏互看乃得其详】三年之丧如或遗之酒肉则受之必三辞主人衰绖而受之如君命则不敢辞受而荐之丧者不遗人人遗之虽酒肉受也从父昆弟以下既卒哭遗人可也【丧大记云既葬君食之则食之大夫父之友食之则食之此云衰绖而受虽受而不食也荐之者尊君之赐丧者不遗人以哀戚中不当行礼于人也卒哭可以遗人服轾哀杀故也　石梁王氏曰居丧有酒肉之遗必疾者也　遗从并去声君食友食食音嗣】县子曰三年之丧如斩期之丧如剡【剡削也此言哀痛浅深之殊　县音期音基】三年之丧虽功衰不吊自诸侯达诸士如有服而将往哭之则服其服而往【疏曰小祥后衰与大功同故曰功衰如有五服之亲丧而往哭不着己之功衰而依彼亲之节以服之也不吊与往哭二者贵贱皆同之】期之丧十一月而练十三月而祥十五月而禫练则吊【郑氏曰凡齐衰十一月皆可以出吊又曰此为父在为母为母为去声】既葬大功【句】吊哭而退不听事焉【既葬大功者言已有大功】
　　【之丧已葬也吊哭而退谓往吊他人之丧则吊哭既毕即退去不待与主人袭敛等事也　与去声】期之丧未葬吊于乡人哭而退不听事焉功衰吊待事不执事【仪礼丧服传姑姊妹适人无主者侄与兄弟为之齐衰不杖期此言期之丧正谓此也虽未葬亦可出吊但哭而退不听事也此丧既葬受以大功之衰谓之功衰此后吊于人可以待主人袭敛等事但不亲自执其事耳】小功缌执事不与于礼【执事谓摈相也礼馈奠也轾服可以为人摈相摈相事轾故也馈奠之礼重故不与与去声相去声为去声】相趋也出宫而退相揖也哀次而退相问也既封而退相见也反哭而退朋友虞附而退【此言吊丧之礼恩义有厚薄故去留有迟速相趋者古人以趋示敬论语过之必趋左传免胄趋风之类是也言此吊者与主人昔尝有相趋之敬故来吊丧以情轻故柩出庙之宫门即退去也相揖者已尝相防相识故待柩之大门外之哀次而退也相问遗者是有往来恩义故待窆毕而退尝执贽行相见之礼者情又加重故待孝子反哭于家乃退朋友恩义更重故待虞祭附祭毕而后退也　封音窆】吊非从主人也四十者执綍乡人五十者从反哭四十者待盈坎【言吊丧者是为相助凡役非徒随从主人而已故年四十以下者力壮皆当执綍同乡之人五十者始衰之年故随主人反哭而四十者待土盈圹乃去　綍音弗】丧食虽恶必充饥饥而废事非礼也饱而忘哀亦非礼也视不明听不聪行不正不知哀君子病之故有疾饮酒食肉五十不致毁六十不毁七十饮酒食肉皆为疑死【疑死恐其死也　为去声】有服人召之食不往大功以下既葬适人人食之其党也食之非其党弗食也【党谓族人与亲戚也　人食食音嗣】功衰食菜果饮水浆无盐酪不能食食盐酪可也【功衰斩衰齐衰之末服也酪説文乳浆也　酪音洛下食音嗣】孔子曰身有疡则浴首有创则沐病则饮酒食肉毁瘠为病君子弗为也毁而死君子谓之无子【曲礼曰不胜丧比于不慈不孝是有子与无子同也　疡音羊创平声胜平声】非从柩与反哭无免于堩【堩道路也道路不可无饰故从柩送葬与葬毕反哭皆着免而行于道路非此二者则否也然此亦谓葬之近者小记云逺葬者比反哭皆冠及郊而后免也从去声免音问】凡丧小功以上非虞附练祥无沐浴【洁饰所以交神故非此四祭则不沐浴也　上上声】疏衰之丧既葬人请见之则见不请见人小功请见人可也大功不以执挚唯父母之丧不辟涕泣而见人【疏衰齐衰也挚与贽同　辟音避】三年之丧祥而从政期之丧卒哭而从政九月之丧既葬而从政小功缌之丧既殡而从政【从政谓庶人供力役之征也王制云齐衰大功三月不从政庶人依士礼卒哭与葬同三月也】曽申问于曽子曰哭父母有常声乎曰中路婴儿失其母焉何常声之有【哀痛之极无复音节所谓哭不偯也　偯音倚】卒哭而讳王父母兄弟世父叔父姑姊妹子与父同讳【卒哭以前犹以生礼事之故不讳其名卒哭后则事以鬼道故讳其名而不称也此专言父之所讳则子亦不敢不讳故曰子与父同讳也父之祖父母伯父叔父及姑等于己小功以下本不合讳但以父之所讳己亦从而讳也若父之兄弟及姊妹己自当讳不以从父而讳也又按不逮事父母则不讳王父母谓庶人此所言以父是士故从而讳也】母之讳宫中讳妻之讳不举诸其侧与从祖昆弟同名则讳【母为其亲讳则子于一宫之中亦为之讳妻为其亲讳则夫亦不得称其辞于妻之左右非宫中非其侧则固可称矣若母与妻所讳者适与己从祖昆弟之名同则虽他所亦讳之也　从去声为去声】以丧冠者虽三年之丧可也既冠于次入哭踊三者三乃出【当冠而遭五服之丧则因成丧服而遂加冠此礼无分服之轻重故曰虽三年之丧可也既冠于居丧之次乃入哭踊凡踊三踊为一节三者三言如此者三次也乃出出就次所也详见曽子问　冠去声下节同三者三三去声加冠冠如字】大功之末可以冠子可以嫁子父小功之末可以冠子可以嫁子可以取妇己虽小功既卒哭可以冠取妻下殇之小功则不可【末服之将除也旧説以末为卒哭后然大功卒哭后尚有六月恐不可言末小功既言末又言卒哭则末非卒哭明矣下言父小功之末则上文大功之末是据己身而言旧説父及己身俱在大功之末或小功之末恐亦未然下殇之小功自期服而降以本服重故不可冠娶也　取去声】凡弁绖其衰侈袂【弁绖之服吊服也首着素弁而加以一股环绖其服有三等锡衰缌衰疑衰也侈大也袂之小者二尺二寸此三尺三寸】父有服宫中子不与于乐母有服声闻焉不举乐妻有服不举乐于其侧大功将至辟琴瑟小功至不絶乐【宫中子与父同宫之子也命士以上乃异宫不与于乐谓在外见乐不观不听也若异宫则否此亦谓服之轻者如重服则子亦有服可与乐乎声之所闻又加近矣其侧则尤近者也轻重之节如此大功将至谓有大功丧服者将来也为之屏退琴瑟亦助之哀戚之意小功者轻故不为之止乐　与去声闻去声辟婢亦切为去声屏上声】姑姊妹其夫死而夫党无兄弟使夫之族人主丧妻之党虽亲弗主夫若无族矣则前后家东西家无有则里尹主之或曰主之而附于夫之党【此明姑姊妹死而无夫无子者丧必有主妇人于本亲降服以其成于外族也故本族不可主其丧里尹盖闾胥里宰之属也或以为妻党主之而祔祭于其祖姑此非也故记者并着之】麻者不绅执玉不麻麻不加于采【麻谓丧服之绖也绅大带也吉凶异道居丧以绖代大带也执玉不麻谓着衰绖者不得执玉行礼也采纁之衣也　疏曰按聘礼己国君薨至于主国衰而出注云可以凶服将事盖受主君小礼得以凶服若聘享大事则必吉服也】国禁哭则止朝夕之奠即位自因也【国有大祭祀则丧者不敢哭然朝奠夕奠之时自即其阼阶下之位而因仍礼节之故事以行也】童子哭不偯不踊不杖不菲不庐【偯委曲之声也菲草屦也庐倚庐也童子为父后者则杖　菲扶味切】孔子曰伯母叔母疏衰踊不絶地姑姊妹之大功踊絶于地如知此者由文矣哉由文矣哉【伯叔母之齐衰服重而踊不离地者其情轻也姑姊妹之大功服轻而踊必离地者其情重也孔子美之言知此絶地不絶地之情者能用礼文矣哉　郑氏曰伯母叔母义也姑姊妹骨肉也离去声】　泄栁之母死相者由左泄栁死其徒由右相由右相泄栁之徒为之也【悼公吊有若之丧而子游摈由左则由右相者非礼也此记失礼所自始　相去声】天子饭九贝诸侯七大夫五士三【饭舍也贝水物古者以为货士丧礼贝三实于笲周礼天子饭含用玉此盖异代之制乎】士三月而葬是月也卒哭大夫三月而葬五月而卒哭诸侯五月而葬七月而卒哭士三虞大夫五诸侯七【疏曰大夫以上位尊念亲哀情于时长逺士职卑位下礼数未伸】诸侯使人吊其次含襚赗临皆同日而毕事者也其次如此也【诸侯薨邻国遣使来先吊次含次襚次赗次临四者之礼一日毕行详见上篇】卿大夫疾君问之无算士壹问之君于卿大夫比葬不食肉比卒哭不举乐为士比殡不举乐【丧大记云三问此云无算或恩义如师保之类乎或三问之君亲往而无算者遣使乎士有疾君问之惟一次卑贱也比及也　比音畀为去声使去声】升正柩诸侯执綍五百人四綍皆衔枚司马执铎左八人右八人匠人执羽葆御柩大夫之丧其升正柩也执引者三百人执铎者左右各四人御柩以茅【升正柩者将葬柩朝祖庙升西阶用輁轴载柩于两楹间而正之也柩有四綍枚形似箸两端有小绳衔于口而系于颈后则不能言所以止諠哗也五百人皆用之司马十六人执铎分居左右夹柩以号令于众也葆形如盖以羽为之御柩者在柩车之前若道涂有低昂倾亏则以所执者为抑扬左右之节使执綍者知之也引即綍互言之耳茅以茅为麾也　引去声】孔子曰管仲镂簋而朱纮旅树而反坫山节而藻棁贤大夫也而难为上也【镂簋簋有雕镂之饰也纮冕之饰天子朱诸侯青大夫士缁旅道也树屏也立屏当所行之路以蔽内外也反坫反爵之坫也土为之在两楹间山节刻山于柱头之斗栱也藻水草藻棁画藻于梁上之短柱也难为上言僭上也　坫音店棁音拙屏上声】晏平仲祀其先人豚肩不揜豆贤大夫也而难为下也君子上不僭上下不偪下【大夫祭用少牢不合用豚肩在俎不在豆此但喻其极小谓并豚两肩亦不能揜豆耳难为下言偪下也】妇人非三年之丧不逾封而吊如三年之丧则君夫人归夫人其归也以诸侯之吊礼其待之也若待诸侯然夫人至入自闱门升自侧阶君在阼其他如奔丧礼然【三年之丧父母之丧也女嫁者为父母期此以本亲言也逾封越疆也言国君夫人奔父母之丧用诸侯吊礼主国待之亦用待诸侯之礼闱门非正门宫中往来之门也侧阶非正阶东房之房阶也此皆异于女賔主国君在阼阶上不降迎也奔丧礼谓哭踊髽麻之类髽侧切】嫂不抚叔叔不抚嫂【抚死而抚其尸也嫂叔宜逺嫌故皆不抚　逺去声】君子有三患未之闻患弗得闻也既闻之患弗得学也既学之患弗能行也君子有五耻居其位无其言君子耻之有其言无其行君子耻之既得之而又失之君子耻之地有余而民不足君子耻之众寡均而倍焉君子耻之【三患言为学之君子五耻言为政之君子也居位而无善言之可闻是不能讲明政事一耻也有言无行是言行不相顾二耻也始以有德而进今以无德而退三耻也不能抚民使之逃散四耻也国有功役己与彼众寡相等而彼之功绩倍于己是不能作兴率励其下五耻也　行去声】孔子曰凶年则乘驽马祀以下牲【周礼校人六马曰种马戎马齐马道马田马驽马驽马其最下者下牲如常祭用太牢者降用少牢少牢者降用特牲特豕者降用特豚之类以年凶故贬损也王制云凡祭丰年不奢凶年不俭与此不同未详】恤由之丧哀公使孺悲之孔子学士丧礼士丧礼于是乎书【郑氏曰时人转而僭上士之丧礼已废矣孔子以教孺悲国人乃复书而存之】子贡观于蜡孔子曰赐也乐乎对曰一国之人皆若狂赐未知其乐也子曰百日之蜡一日之泽非尔所知也【蜡祭见郊特牲若狂言饮酒醉甚也未知其乐言醉无礼仪方且可恶何乐之有孔子言百日劳苦而有此蜡农民终嵗勤动今仅使之为一日饮酒之欢是乃人君之恩泽非尔所知言其义大也　蜡音乍乐音洛恶去声】张而不弛文武弗能也弛而不张文武弗为也一张一弛文武之道也【张张也弛落也孔子以弓喻民谓弓之为器久张而不弛则力必絶久弛而不张则体必变犹民久劳苦而不休息则其力惫久休息而不劳苦则其志逸弓必有时而张有时而弛民必有时而劳有时而息文武弗能言虽文王武王亦不能为治也一于逸乐则不可故言文武弗为】孟献子曰正月日至可以有事于上帝七月日至可以有事于祖七月而禘献子为之也【献子鲁大夫仲孙蔑正月周正建子之月也日至冬至也有事上帝郊祭也七月建午之月也日至夏至也有事于祖禘祭也明堂位云季夏六月以禘礼祀周公于太庙盖夏正建巳之月郊用冬至礼之当然此言献子变礼用七月禘祭然不言自献子始而但言献子为之盖一时之事耳】夫人之不命于天子自鲁昭公始也【昭公娶吴为同姓不敢告天子天子亦不命之后遂以为常此记鲁失礼之由　疏曰天子命畿外诸侯夫人若畿内诸侯夫人及卿大夫之妻则玉藻注云天子诸侯命其臣后夫人亦命其妻也】外宗为君夫人犹内宗也【疏曰外宗者谓君之姑姊妹之女及舅之女及从母皆是也内宗者君五属内之女内宗为君服斩衰为夫人齐衰此云犹内宗也则齐斩皆同君夫人者是国人所称号此外宗谓嫁在国中者若国外当云诸侯也古者大夫不外娶故君之姑姊妹嫁于国内大夫为妻是其正也诸侯不内娶故舅女及从母不得在国中凡内外宗皆据有爵者其无服而嫁于诸臣从为夫之君者内外宗皆然若嫁于庶人则亦从其夫为国君服齐衰三月者亦内外宗皆然　又按仪礼丧服疏云外宗有三周礼外宗之女有爵通卿大夫之妻一也杂记注谓君之姑姊妹之女舅之女从母皆是二也若姑之子妇从母之子妇其夫是君之外亲为君服斩其妇亦名外宗为君服期三也内宗有二周礼内女之有爵谓同姓之女悉是一也杂记注君之五属之内女二也　为去声从去声】廐焚孔子拜乡人为火来者拜之士壹大夫再亦相吊之道也【郑氏曰宗伯职曰以吊礼哀祸灾　为去声】孔子曰管仲遇盗取二人焉上以为公臣曰其所与游辟也可人也管仲死桓公使为之服宦于大夫者之为之服也自管仲始也有君命焉尔也【管仲遇羣盗简取二人而荐进之使为公家之臣且曰为其所与交游者是邪僻之人故相诱为盗尔此二人本是堪可之人可任用也其后管仲死桓公使此二人为管仲服记者言仕于大夫而为之服自此始以君命不可违也盖于礼违大夫而之诸侯不为大夫反服桓公之意盖不忘管仲之举贤也　上上声辟音僻为去声】过而举君之讳则起与君之讳同则称字【过失误也举犹称也起起立也失言不自安故起立示改变之意诸臣之名或与君之讳同则称字也】内乱不与焉外患弗辟也【内乱谓本国祸难也言卿大夫在国若同僚中有谋作乱者力能讨则讨之力不能讨则谨自畏避不得干与其或宼患在外如邻国来攻或夷狄侵扰则不可逃避当尽力捍御死义可也　与去声辟音避难去声】赞大行曰圭公九寸侯伯七寸子男五寸博三寸厚半寸剡上左右各寸半玉也藻三采六等【赞大行古礼书篇名也其书必皆赞説大行人之职事今记者引之故云赞大行曰子男执璧非圭也记者失之博三寸圭也厚半寸圭璧各厚半寸也剡上削杀其上也借玉者以韦衣板而藻画朱白苍三色为六行故曰藻三采六等也　杀去声行音杭】哀公问子羔曰子之食奚当对曰文公之下执事也【问其先人始仕食禄当何君时文公至哀公七君】成庙则衅之其礼祝宗人宰夫雍人皆爵弁纯衣雍人拭羊宗人祝之宰夫北面于碑南东上雍人举羊升屋自中中屋南面刲羊血流于前乃降门夹室皆用鸡先门而后夹室其衈皆于屋下割鸡门当门夹室中室有司皆乡室而立门则有司当门北面既事宗人告事毕乃皆退反命于君曰衅某庙事毕反命于寝君南乡于门内朝服既反命乃退【宗庙初成以牲血涂衅之尊神明之居也爵弁士服也纯衣衣纁裳也拭羊拭之使净洁也宗人祝之其辞未闻碑丽牲之碑也在庙之中庭升屋自中谓由屋东西之中而上也门庙门也夹室东西厢也门与夹室各一鸡凡三鸡也亦升屋而割之衈者未刲羊割鸡之时先灭耳旁毛以荐神耳主听欲神听之也庙则在庙之屋下门与夹室则亦在门与夹室之屋下也门则当门屋之中夹室则当夹室屋之中故云门当门夹室中室也有司宰夫祝宗人也宗人告事毕告于宰夫也宰夫为摄主反命于寝其时君在路寝也　纯音缁刲音奎衈音二乡去声朝音潮】路寝成则考之而不衅衅屋者交神明之道也【疏曰考之者谓盛馔以落之庾蔚云落谓与賔客燕防以酒食浇落之即欢乐之义也】凡宗庙之器其名者成则衅之以豭豚【名者有名之器若尊彞之属也豭豚牡豚也　豭音加】诸侯出夫人夫人比至于其国以夫人之礼行至以夫人入使者将命曰寡君不敏不能从而事社稷宗庙使使臣某敢告于执事主人对曰寡君固前辞不教矣寡君敢不敬须以俟命有司官陈器皿主人有司亦官受之【出夫人有罪而出之还本国也在道至入犹以夫人礼者致命其国然后义絶也将命者谦言寡君不敏不能从夫人以事宗庙社稷而不斥言夫人之罪答言前辞不教谓纳采时固尝以此为辞矣　疏曰有司官陈器皿者使者使从己来有司之官陈夫人嫁时所赍器皿之属以还主国也主人有司亦官受之者主国亦使有司官领受之也并云官者明付受悉如法也　比音畀使者使臣使并去声】妻出夫使人致之曰某不敏不能从而共粢盛使某也敢告于侍者主人对曰某之子不肖不敢辟诛敢不敬须以俟命使者退主人拜送之如舅在则称舅舅没则称兄无兄则称夫主人之辞曰某之子不肖如姑姊妹亦皆称之【遣妻必命由尊者故称舅称兄兄谓夫之兄也此但言夫致之之辞未闻舅与兄致之之辞也上文已有主人对辞下文因姑姊妹故重言对言某之姑不肖或某之姊不肖或某之妹不肖故云亦皆称之也　共音供使者使去声辟音避】孔子曰吾食于少施氏而饱少施氏食我以礼吾祭作而辞曰疏食不足祭也吾飱作而辞曰疏食也不敢以伤吾子【少施氏鲁惠公子施父之后作而辞起而辞谢也疏食麤疏之食也飱以饮浇饭也礼食竟更作三飱以助饱实不敢以伤吾子者言麤疏之饭不可强食以致伤害也　少去声食我疏食食音嗣飱音孙父音甫强上声】纳币一束束五两两五寻【此谓昏礼纳征也一束十卷也八尺为寻每五寻为匹从两端卷至中则五匹为五个两卷矣故曰束五两郑氏曰四十尺谓之匹犹匹偶之匹言古人每匹作两个卷子】妇见舅姑兄弟姑姊妹皆立于堂下西面北上是见己见诸父各就其寝【立于堂下则妇之入也已过其前此即是见之矣不复各特见之也诸父旁尊故明日各诣其寝而见之　见音现下同复扶又切】女虽未许嫁年二十而笄礼之妇人执其礼燕则鬈首【疏曰十五许嫁而笄若未许嫁至二十而笄以成人礼言之妇人执其礼者十五许嫁而笄则主妇及女賔为笄礼主妇为之着笄女賔以醴礼之未许嫁而笄者则妇人礼之无主妇女賔不备仪也燕则鬈首者谓既笄之后寻常在家燕居则去其笄而分髪为鬌紒也此为未许嫁故虽已笄犹为少者处之　鬈音拳着入声去上声少去声处上声鬌音垂紒音计】韠长三尺下广二尺上广一尺防去上五寸纰以爵韦六寸不至下五寸纯以素紃以五采【疏曰韠韨也防领缝也韠旁縁谓之纰下縁曰纯紃绦也谓以五采之绦置于诸缝之中详见玉藻　长广并去声防音脍纰音毗纯音准紃音句缝縁并去声】


　　礼记集説卷七
&lt;经部,礼类,礼记之属,陈氏礼记集说&gt;
　　钦定四库全书
  </div>
  <div class="pagination">
   <a href="陈氏礼记集说.html">
    上一页
   </a>
   <a href="陈氏礼记集说.html">
    1
   </a>
   <span class="current-page">
    2
   </span>
   <a href="陈氏礼记集说_page3.html">
    3
   </a>
   <a href="陈氏礼记集说_page4.html">
    4
   </a>
   <a href="陈氏礼记集说_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
