<!DOCTYPE html>
<html>
<head>
    <meta charset="UTF-8">
    <title>礼记注疏 - 第 8 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记注疏 - 第 8 页/共 36 页</h1>
    <div class="content">　　公之丧诸达官之长杖注谓君所命虽有官职不达于君则不服斩疏【正义曰此一节论臣为君杖法公者五等诸侯也诸者非一之辞达官谓国之卿大夫士被君命者也既被君命故称达官也既达于官而贵有其职此对不达者为长故云长也若遭君丧则备服衰杖故云诸达官之长杖也不云衰从可知也注正义曰不达于君谓府史之属也贱不被命是不达于君也不服斩衰但服齐衰三月耳故丧服齐衰三月章有庶人为国君郑云不言民而言庶人庶人或有在官者案彼注即是不达者也皆谓凡是庶人在官者若其近臣阍寺之属虽无爵命但嗣君服斩则亦服斩与此异也故丧服斩衰章云公士大夫之众臣为其君布带绳屦传曰近臣君服斯服矣郑注云近臣阍寺之属若大夫之臣虽不被命于诸侯得为大夫之君服斩与杖但众臣降其带屦用布带绳屦耳】
　　君于大夫将葬吊于宫及出命引之三歩则止注以义夺孝子宫殡宫出谓柩已在路如是者三君退注退去也三命引之凡移九歩朝亦如之哀次亦如之注君吊不必于宫朝丧朝庙也次他日宾客所受大门外舎也孝子至此而哀君或于是吊焉音义【朝直遥反注同】疏【正义曰此一节论君吊臣之礼君于大夫之丧将至葬时君必亲往吊于殡宫谓就殡宫以吊孝子吊礼既毕及其柩出殡宫之门孝子号慕攀辕柩车不动君夺孝子之情命遣引之引者三歩则止所以止者引者不顿夺孝子之情故且止柩住君又命引之引之者三歩而止君又命引之引之者三歩而止故如是者三君又命引之柩车遂行君便退去君或来吊参差早晚不必恒在殡宫或当朝庙明日将发之时亦如柩出殡宫命引之三歩如是者三之事故云朝亦如之君吊或晚不及朝庙之时朝庙已毕柩出大门至平生待宾客次舎之处孝子哀其平生次舎之处停柩不行君于是始吊吊毕君命引之使行如上来之事故云哀次亦如之注正义曰知此是殡宫者以下云朝及哀次以朝庙及出大门哀次之事此文在其前以事前后故知是殡宫也云出谓柩已在路者对宫中未行今已出殡门将往向庙谓之在路贺玚以路谓载柩之车义亦通也郑嫌退谓逡廵沮退故云退去也云三命引之凡移九歩者以礼成于三故知凡为九歩郑必分明言九歩者以经上云引之三歩则止下云如是者三恐别更为三通前为四十有二歩之嫌故明言九歩也九歩既停君又须命引之则当四命也或可君既三命柩虽三歩暂停孝子更须有事君即退也君于大夫恩义或有厚薄或吊有早晚故云君吊不必于宫也宫谓殡宫也从上可知也知朝是丧朝庙者朝与哀次相对故知朝庙也柩之朝庙今日至庙明日乃去此吊谓明日将去之时故有命引之云次他日宾客所受大门外舎也者以觐礼诸侯受次舎于庙门外明大夫大门外亦有宾次也然主位在门东孝子必哀门西宾次者以平生门东待宾客无次孝子见门西张次之处而哀故云哀次云君或于是吊焉者以君吊正礼当于殡宫或于朝祖庙无门外君吊之礼君来吊或晚有邂逅于是吊焉故云或或是不定之辞】
　　五十无车者不越疆而吊人注气力始衰音义【疆居良反本又作疆下越疆同】疏【正义曰此一节论衰老不许徒行远吊之事所以特不许越疆而吊人者五十既衰越疆则道路遥远吊人又悲感哀戚恐增衰惫故不许也】
　　季武子寝疾蟜固不说齐衰而入见曰斯道也将亡矣士唯公门说齐衰注季武子鲁大夫季孙夙也世为上卿强且专政国人事之如君蟜固能守礼不畏之矫失俗也道犹礼也音义【蟜居表反蟜固人姓名说他活反本亦作税徐又音申锐反下同见贤遍反矫居表反】武子曰不亦善乎君子表微注时无如之何佯若善之表犹明也及其丧也曾点倚其门而歌注明已不与也防字晳曾参父音义【防多忝反倚于绮反徐其绮反晳星歴反】疏【正义曰此一节论季武子无礼蟜固正之事武子鲁之执政上卿时人畏之事之如君入其门皆说衰唯蟜固不说齐衰而入见武子谓武子曰我所以着齐衰而入者以此着齐衰之道将亡絶矣以时人畏尔入门者皆说齐衰故此着齐衰入大夫之门其道将絶又语武子若依正礼士唯入公门乃说齐衰而入大夫之门不合说也言将亡者其时向余大夫之门犹有着齐衰者故云将亡将亡者未絶之辞武子既得蟜固之言心虽恚恨身既寝疾无奈之何乃佯言若美之汝之所言不亦善乎所以善者若失礼显著凡人皆知若失礼微细唯君子乃能表明之今说齐衰失礼之微汝能知之是君子之人故云君子表微及武子之丧曾点慕蟜固之直乃倚武子之门而歌明已不与武子故无哀戚注正义曰知是上卿专政者左传文云国人事之如君者入君门说齐衰今入武子之门亦说齐衰是与君同也此谓不杖齐衰若杖齐衰虽入公门亦不说之具在下曲礼疏云蟜固能守礼不畏之矫失俗也者谓失礼风俗矫而正之据郑此言则蟜固人之姓名其字从虫若矫正之字从矢熊氏云或有人矫武于固陋对文不知一何甚也知非实善云佯善者其实善则寻常不合说齐衰故知佯若善蟜固也心实不善而佯善之是无如之何凡外貌为阳内心为隂实无内心但有外貌者谓之为阳故史记韩非说难云阳收其身而实疏之隂用其言而显弃之是也此阳或言佯者字相假借义亦通也防字晳曾参父者此史记仲尼弟子传文彼文防字作蒧】
　　大夫吊当事而至则辞焉注辞犹告也摈者以主人有事告也主人无事则为大夫出音义【摈必刅反本又作傧同后放此为于伪反下亦为为之变同】吊于人是日不乐注君子哀乐不同日子于是日哭则不歌音义【日人一反乐音岳又音洛注同】妇人不越疆而吊人注不通于外行吊之日不饮酒食肉焉注以全哀也吊于葬者必执引若从柩及圹皆执绋注示助之以力车曰引棺曰绋从柩赢者音义【引音注同车索圹苦晃反又音旷后同绋音弗棺索赢音盈】丧公吊之必有拜者注往谢之虽朋友州里舎人可也注谓无主后吊曰寡君承事注示亦为执事来主人曰临注君辱临其臣之丧音义【临如字徐力鸩反】君遇柩于路必使人吊之注君于民臣有父母之恩大夫之丧庶子不受吊注不以贱者为有爵者主疏【正义曰此一节论吊哭之礼各依文解之大夫吊者谓大夫吊士也当事当主人有大小敛殡之事也大夫尊来吊士则孝子应出下堂迎之若正有事而至则孝子遣人辞告之道有事不得出也妇人不越疆而吊人此是凡吊之法妇人无外事故不越疆而吊人吊于葬者必执引引柩车索也吊葬本为助执事故必相助引柩车也若从柩及圹皆执绋者及至也绋引棺索也凡执引用人贵贱有数若其数足则余人不得遥行皆散而从柩也至圹下棺窆时则不限人数皆悉执绋示助力也丧公吊之必有拜者丧谓诸侯臣之丧公来亲吊或遣人来吊丧家虽无主后必有以次疏亲而往拜之以谢其恩疏亲亦无虽死者朋友及同州同里及丧家典舍之人而往拜之可也此以无后故许他人拜谢若其有后主人故自当亲拜是以既夕礼云主人乘恶车郑注云拜君命是也吊曰寡君承事者此是君来语摈者使传君来之辞也吊为助事故虽君之尊亦称承事也主人曰临者主人辞谢之曰君屈辱降临某之丧文称寡君应是吊他国之臣上承公吊之下则是己国之臣称寡君者以其示欲供承丧家之事故谦言寡君此谓大夫之丧也若吊士直称君故士丧礼君使某吊如何不淑是也君遇柩于路者君于其臣当特吊于家故丧大记于大夫及士皆亲吊之又礼讥蒉尚受吊及杞梁之妻不受野吊是也其或卑小之臣及庶人之等君不豫知其丧造次遇柩于路既有民臣之恩以此使人吊故郑答张逸谓行而遇之谓凡民也虽以民为主亦兼微小臣君不豫知其丧故此云兼臣也大夫之丧庶子不受吊者不受吊者谓不为主人也适子主丧受吊拜宾若适子或有他故不在则虽庶子不敢受吊明已卑辟适也言大夫庶子不受吊则士之庶子得受吊也言不受吊不可以贱者为有爵者丧主也注正义曰此出者正谓出之于庭不得出门外以男子之事自堂及门故也若未小敛以前唯君命出故士丧礼云唯君命出郑注云大夫以下时来吊襚不出始丧哀戚甚在室是小敛以前不为大夫出也正当小敛之节大夫来吊则辞之以有事敛毕当踊之时延大夫而入絶踊而拜之或大夫正当敛后踊时始来则亦絶踊拜之故杂记云当袒大夫至虽当踊絶踊而拜之注云尊大夫来至则拜之不待事已也若士来吊虽当敛不告以有事事毕踊后引士入然后拜之故杂记云于士既事成踊袭而后拜之是也此云不当事则为大夫出于士虽不当事则不为之出然士丧礼既小敛以后主人降自西阶遂拜宾大夫特拜士旅之得出拜士者以主人将袭绖于序东因降阶而拜之非故为士而出拜之不当事为大夫出谓出迎至庭若大夫退则出送于门外故士丧礼宾出主人拜送于门外郑注云庙门外也庙门谓殡宫门也引者长远之名故在车车行远也绋是拨举之义故在棺棺唯拨举不长远也云从柩赢者赢余也从柩者是执引所余赢长者也何东山云天子千人诸侯五百人大夫三百人士五十人赢数外也】
　　妻之昆弟为父后者死哭之适室注以其正也子为主袒免哭踊注亲者主之音义【兔音问】夫入门右注北面辟正主音义【辟音避下辟难同】使人立于门外告来者狎则入哭注狎相习知者音义【使色吏反又如字狎戸甲反】父在哭于妻之室注不以私丧干尊非为父后者哭诸异室疏【正义曰此一节论哭无服者之事适室正寝也礼女子子适人者为昆弟之为父后者不降以其正故也故姊妹之夫为之哭于适室之中庭也子为主者子已子也甥服舅缌故命己子为主受吊拜宾也袒免哭踊者冠尊不居肉袒之上必先去冠而加免故凡哭哀则踊踊必先袒袒必先免故袒免哭踊也夫入门右者夫谓此子之父即哭妻兄弟者也言夫者据妻之为丧也子既为主位在东阶之下西向父入门右近南而北向哭也郑注知此北面者郑推子既为主在阼阶下西向父不为主若又西向便似二主故入门右而北面示辟为主之处也郑又所以知父必北面者曾子问云卫灵公吊季康子鲁哀公为主康子立于门右北面辟主人之位故郑知此当北面辟主人之位也而礼本多将郑注北面为经文者非也案古旧本及卢王礼亦无北面字唯郑注云北面耳庾蔚亦谓非经文也使人立于门外告来者者以门内有哭则乡里闻之必来相吊故主人所使人出门外告语来吊者述所哭之事明为主在子不关已也狎则入哭者若吊人与此亡者曾经相识狎习当进入共哭父在哭于妻之室者此夫若父在则适室由父故但于妻室之前而哭之亦子为主使人立于门外也故郑注云不以私丧干尊非为父后者哭诸异室者案奔丧礼妻之党哭诸寝此哭于适室及异室者寝是大名虽适室及妻室异室总皆曰寝此云子为主袒免哭踊则夫入门右亦哭踊知者以其上文申祥之哭言思妇人倡踊故知夫入门右亦踊但文不备耳】
　　有殡闻远兄弟之丧哭于侧室注嫌哭殡无侧室哭于门内之右注近南者为之变位音义【近附近之近】同国则往哭之注丧无外事疏【正义曰此哭于门内之右谓庶人无侧室者故内则云庶人无侧室者言近南为之变位以其寻常为主当作阼阶东西面今称门内之右故知近南为之变位也必变之者以哭于大门内之右既非常哭之处故继门而近于南也郑云近南则犹西面但近南耳必知西面者案士丧礼朝夕哭众主人众兄弟继妇人南皆西面明此哭兄弟亦西面也下云同国则往哭之上云闻远兄弟之丧谓异国也所以同国则往哭异国则否者以其己有丧殡不得向他国故郑云丧无外事】
　　子张死曾子有母之丧齐衰而往哭之或曰齐衰不以吊注以其无服非之曾子曰我吊也与哉注于朋友哀痛甚而往哭之非若凡吊音义【与音余】疏【正义曰此一节论哭朋友失礼之事注正义曰以其无服非之者言曾子与子张无服不应往哭故或人非之也若有服者虽缌亦往也】有若之丧悼公吊焉注悼公鲁哀公之子音义【悼音道】子游摈由左注摈相侑丧礼者丧礼废亡时人以为此仪当如诏辞而皆由右相是善子游正之孝经说曰以身摈侑音义【摈必忍反注同相息亮反下同诏音照侑音又】疏【正义曰此一节论摈相之法在主人曰摈在客曰介注正义曰庾蔚云相主人以礼接宾皆谓之摈亦无当于吉凶郑以为相侑丧礼据此事而言之大宗伯注出接宾曰摈入诏礼曰相云丧礼废亡时人以为此仪当如诏辞而皆由右相是善子游正之者少仪云诏辞自右郑云为君出命也立者尊右案立者尊右若已传君之诏辞诏辞为尊则宜处右今摈者居右也若于丧事则惟宾主居右而己自居左而当时礼废言相丧亦如传君诏辞已自居右子游知礼故推宾居右己居左也云孝经说曰以身摈侑者引孝经说证摈是相侑也孔子身为君作摈侑故论语云君召使摈是也】
　　齐谷王姬之丧注谷当为告声之误也王姬周女齐襄公之夫人音义【谷音告又古毒反】鲁庄公为之大功或曰由鲁嫁故为之服姊妹之服或曰外祖母也故为之服注春秋周女由鲁嫁卒服之如内女服姊妹是也天子为之无服嫁于王者之后乃服之庄公齐襄公女弟文姜之子当为舅之妻非外祖母也外祖母又小功也音义【为之于伪反下及注同王如字徐于况反】疏【正义曰此一节论诸侯为王姬着服之事案庄二年秋齐王姬卒齐来告鲁云王姬之丧鲁庄公为之大功或人解之云王姬周女也命鲁为主由鲁嫁比之鲁女故为之服出嫁姊妹之服更有或人解云王姬为庄公外祖母故为之着大功之服此或人之言乃为二非也王姬是庄公舅妻不得为外祖母是一非假令为外祖母正合小功不服大功是二非也注正义曰案庄公十一年王女共姬为齐桓公夫人知此王姬非齐桓公夫人者以桓公夫人经无卒文是不告于鲁襄公夫人庄二年经书王姬卒是来告鲁此言齐告王姬之丧故知是襄公夫人春秋庄二年齐王姬卒谷梁传云为之主者卒之也案庄元年秋筑王姬之馆于外下云王姬归于齐是由鲁嫁也丧服大功章君为姑姊妹女子子嫁于国君者着大功之服王姬既比之内女故服大功也云天子为之无服者以尊卑不敌故也若嫁于王者之后天子以宾礼待之则亦大功也其女反为兄弟为诸侯者亦大功以丧服女子出嫁为兄弟大功故也案丧服云女子子为父后者期谓大夫士之妻有往来归宗之义故丧服传云妇人虽在外必有归宗曰小宗郑答赵商云自其家之宗言宗及小宗故知是大夫士也诸侯夫人父母卒无复归宁之理故知诸侯夫人为兄弟为诸侯者但大功耳不得服期熊氏以为服期非也丧服小记云与诸侯为兄弟者服斩卑贱降等虽不为臣犹服斩衰与此别也】
　　晋献公之丧秦穆公使人吊公子重耳注献公杀其世子申生重耳辟难出奔是时在翟就吊之音义【重直龙反注及下皆同难乃旦反翟音廸本又作狄】且曰寡人闻之亡国恒于斯得国恒于斯注言在丧代之际虽吾子俨然在忧服之中丧亦不可久也时亦不可失也孺子其图之注劝其反国意欲纳之丧谓亡失位孺稺也音义【俨鱼检反本亦作严同丧息浪反注及下皆同孺如树反后同稺直吏反本又作稚同】以告舅犯注舅犯重耳之舅狐偃也字子犯舅犯曰孺子其辞焉丧人无宝仁亲以为宝注宝谓善道可守者仁亲亲行仁义父死之谓何又因以为利注欲反国求为后是利父死而天下其孰能说之孺子其辞焉注说犹解也公子重耳对客曰君惠吊亡臣重耳身丧父死不得与于哭泣之哀以为君忧注谢之音义【与音预】父死之谓何或敢有他志以辱君义注他志谓私心疏【正义曰此一节论公子重耳不因父丧以取国之事各依文解之使者吊重耳重耳受吊礼已毕使者出门则应遂还宾馆使者方须致穆公之命以劝重耳故言且曰言且者非特吊耳且者兼有余事使者且更言曰称穆公之命言寡人闻前古以来失亡其国恒于此丧祸交代之时得其国家亦恒在于此交代之时言此丧祸交代之际是得国失国之机求之则得不求则失虽吾子俨然端静在忧戚丧服之中无求国之意然身丧在外亦不可久为言辛苦也得国之时亦不可失言当求也欲使重耳从其言故云孺子其图之父死之谓何者言父身死亡谓是何事正是凶祸之事既是凶祸岂得又因此凶祸以有为己利欲求反国必其如此而天下闻之其谁解说我以为无罪公子重耳用舅犯之言出而对客既叙其吊意又谢其欲纳之言君惠吊亡臣重耳此一句是叙其吊意言身丧父死不得在国与于哭泣之哀以为君之忧虑欲纳于我既谢其恩又道不可之意言以父死谓是何事岂复敢悲哀之外别有他志以屈辱君之义事乎言己无他志不敢受君劝以反国之义言义者宜也穆公之意以重耳反国为宜故云义也】稽颡而不拜哭而起起而不私音义【稽音啓颡桑党反】子显以致命于穆公注使者公子絷也卢氏云古者名字相配显当作韅音义【显依注音韅呼遍反徐苦见反使色吏反絷陟立反后同】穆公曰仁夫公子重耳夫稽颡而不拜则未为后也故不成拜哭而起则爱父也起而不私则远利也音义【夫音符远于万反】疏【正义曰此穆公本意劝重耳反国重耳若其为后则当拜谢其恩今不受其劝故不拜谢穆公以其不拜故云未为后也所以稽颡者自为父丧哀号也凡丧礼先稽颡而后拜乃成今直稽颡而不拜故云不成拜也今既闻父死劝其反国之义哀恸而起若欲攀辕然故云哭而起则爱父也以其爱父故起若欲攀辕既哭而起不私与使者言必无心反国是远利也郑注知在翟吊之及使者公子絷者并国语文云絷吊重耳而退吊公子夷吾于梁如吊重耳之命夷吾见使者再拜稽首起而不哭退而私于公子絷曰里克与我矣吾命之以汾阳之田百万丕郑与我矣吾命之以负蔡之田七十万亡人苟入归祭宗庙定社稷且入河外列城五言亡人之所怀案国语之说夷吾则穆公美重耳之言皆是形夷吾而起】
　　帷殡非古也自敬姜之哭穆伯始也注穆伯鲁大夫季悼子之子公甫靖也敬姜穆伯妻文伯歜之母也礼朝夕哭不帷音义【歜昌烛反】疏【正义曰此一节论哭殡不合帷殡之事注正义曰知穆伯是季悼子之子公甫靖者世本文知敬姜是文伯歜之母者下文云文伯之丧敬姜昼夜哭又国语云敬姜自绩文伯谏之是也朝夕哭不帷是杂记文以孝子思念其亲故朝夕哭时乃褰彻其帷也今敬姜之哭穆伯以辟嫌之故遂朝夕哭不复彻帷故下文云穆伯之丧敬姜昼哭与此同也案春秋文十五年公孙敖之丧声已不视帷堂而哭公孙敖亦是穆伯此不云声已之哭穆伯始者声已是帷堂非帷殡也声已哭在堂下怨恨穆伯不欲见其堂故帷堂敬姜哭于堂上远嫌不欲见夫之殡故帷殡案张逸答陈鉴云敬姜早寡昼哭以辟嫌帷殡或亦辟嫌表夫之远色也】
　　丧礼哀戚之至也节哀顺变也君子念始之者也注始犹生也念父母生己不欲伤其性疏【正义曰此一节记人总论孝子遭丧所为哭踊复魄饭含重主殡葬反哭之事各依文解之丧礼哀戚之至也者言人或有祸灾虽或悲哀未是哀之至极唯居父母丧礼是哀戚之至极也既为至极若无节文恐其伤性故辟踊有节算裁节其哀也故下文辟踊哀之至有算为之节文也所以节哀者欲顺孝子悲哀使之渐变也故下文云愠哀之变也所以必此顺变者君子思念父母之生已恐其伤性故顺变也】
　　复尽爱之道也有祷祠之心焉注复谓招魂且分祷五祀庶几其精气之反音义【祷丁老反一音丁报反祠音词】望反诸幽求诸鬼神之道也注鬼神处幽闇望其从鬼神所来北面求诸幽之义也注乡其所从来也礼复者升屋北面音义【乡本又作向同许向反】疏【正义曰始死招魂复魄者尽此孝子爱亲之道也非直招魂又分祷五祀冀精气之复反故云有祷祠之心焉言招魂之时于平生馆舍求魂欲反又于五祀祷请求之复与五祀总是祈祷故云祷祀之心焉以总结之又解复魄之时冀望魂神于幽处而来所以望诸幽者求诸鬼神之道也言鬼神处在幽闇故望幽以求之又解望幽所在北方是幽闇复者北面求鬼神之义注正义曰招魂者是六国以来之言故楚辞有招魂之篇礼则云复冀精气反复于身形分祷五祀者既夕礼文直言乃行祷者谓非直招魂兼有分祷俱是求神之义言分遣其人以祷五祀五祀博言之耳士唯二祀】
　　拜稽颡哀戚之至隐也稽颡隐之甚也注隐痛也稽颡者触地无容疏【正义曰孝子拜宾之时先为稽颡而后拜者哀戚之至痛就拜与稽颡二事之中稽颡为痛之甚此拜稽颡拜文在上以周礼言之将拜稽颡或云下文殷周并陈此云拜稽颡或举殷礼故先言拜也注正义曰隐痛释诂文也】
　　饭用米贝弗虚也不以食道用美焉尔注尊之也食道亵米贝美音义【饭扶晚反亵息列反】疏【正义曰死者既无所知所以饭用米贝不虚其口既不虚其口所以不用饮食之道以实之必用米贝者以食道亵米贝美尊之不敢用亵故用米贝美善焉尔饮食人所造作细碎不洁故为亵也米贝天性自然为美凡含用米贝案丧大记云君沐粱大夫沐稷士沐粱又以所沐之米以饭之故士丧礼祝淅米于堂又云祝受米奠于贝北主人左扱米实于右是饭用沐米也则是诸侯用粱大夫用稷士用粱士用粱者谓天子之士诸侯之士用稻故士丧礼云稻米一豆实于筐是也以次差之天子当沐黍与是天子饭用黍也其含案周礼典瑞云大丧共饭玉含玉郑注云含玉如璧形而小耳是天子用璧也又饭玉碎玉以杂米也故云共饭玉杂记云含者执璧将命是诸侯亦含以璧也卿大夫无文案成十七年公孙婴齐梦赠琼瑰注云食珠玉含象则卿大夫盖用珠也案士丧礼贝三实于笲注云贝水物古者以为货江水出焉笲竹器名是士用贝三依杂记则大夫当五诸侯七天子九何休注公羊云天子以珠诸侯以玉大夫以璧士以贝又礼纬稽命征天子饭以珠含以玉诸侯饭以珠含以璧卿大夫饭以珠含以贝此等或是异代礼非周法也】
　　铭明旌也注神明之旌音义【铭音名旌音精】以死者为不可别已故以其旗识之注不可别形貌不见音义【别已彼列反注同本或无己字非识式至反皇如字】爱之斯录之矣敬之斯尽其道焉耳注谓重与奠也与音义【重与奠也与音如字一本作重与奠与二与并音余】重主道也注始死未作主以重主其神也重既虞而埋之乃后作主春秋传曰虞主用桑练主用栗殷主缀重焉注缀犹联也殷人作主而联其重县诸庙也去显考乃埋之音义【缀竹劣反又竹卫反联音连县音】周主重彻焉注周人作主彻重埋之疏【正义曰案士丧礼为铭各以其物又司常云大丧共铭旌注云王则大常案司常云王建大常诸侯建旂孤卿建大夫士建物则铭旌亦然但以尺寸易之案士丧礼士长三尺大夫五尺诸侯七尺天子九尺从遣车之差以丧事畧故也若不命之士则士丧礼云以缁长半幅长一尺防末长终幅长二尺总长三尺爱之斯录之矣者谓孝子思念其亲追爱之道斯此也故于此为重以存录其神也敬之斯尽其道焉耳者谓于此设奠尽其孝养之道焉耳郑以下文有重及奠故以此一经为下张本故云重与奠也此爱之斯录之矣及敬之斯尽其道焉耳亦得总焉于明旌之义故士丧礼为铭之下郑注引此爱之敬之二事以解铭旌以义得两通故郑彼此二解重主道也者言始死作重犹若吉祭木主之道主者吉祭所以依神在丧重亦所以依神故云重主道也殷主缀重焉者谓殷人始殡置重于庙庭作虞主讫则缀重县于新死者所殡之庙也周主重彻焉者谓周人虞而作主而重则彻去而埋之故云周主重彻焉但殷人缀而不即埋周人即埋不县于庙为异也注正义曰案士丧礼云士有重无主而此云重主道者此据天子诸侯有主者言之卿大夫以下无主春秋孔悝为祏主郑駮异义云孔悝祭所出君故有主云重既虞而埋之乃后作主者谓既虞之后乃始埋重埋重之后乃始作主案天子九虞九虞之后乃埋重重与祔相近故公羊云虞主用桑谓虞祭之末也左传云祔而作主谓用主之初俱是桑主其义不异故异义公羊说虞而作主左氏说天子九虞十六日祔而作主谓丧主许慎谨案左氏说与礼同郑氏不駮则是从左氏之义非是虞祭之日即作主也故此注云埋重之后乃作主也其卒哭之祭已用主也必知然者以卒哭日成事以吉祭易丧祭故知与虞异也县诸庙者周主重彻焉明殷之作主重不彻焉主之与重本为死者入庙重既不彻故知重随死者县于庙云去显考乃埋之者谓今死者世世递迁至为显考其重恒在死者去离显考乃埋其重及主以其既迁无复有庙故显考谓高祖也其迁早晚左氏以为三年丧毕乃迁庙故僖三十三年左氏传云烝尝禘于庙杜服皆以为三年禘祭乃迁此庙郑则以为练时则不禘而迁庙主故郑注士虞礼以其班祔之下云练而迁庙又注鬯人庙用卣谓始禘时郑必谓以练者以文二年作僖公主谷梁传云于练焉坏庙坏庙之道易檐可也改涂可也范甯云亲过高祖则毁其庙以次而迁将纳新神故示有所加是郑之所据其主之状范又云正方穿中央达四方天子长尺二寸诸侯长一尺案既夕礼将葬甸人抗重出自道道左倚之郑注云重既虞将埋之是郑埋重于门外之道左也若虞主亦埋之于祖庙门外之道左案异义戴礼及公羊说虞主埋于壁两楹之间一说埋之于庙北牖下左氏说虞主所藏无明文郑駮之云案士丧礼重与柩相随之礼柩将出则重倚于道左柩将入于庙则重止于门西虞主与神相随之礼亦当然练时既特作栗主则入庙之时祝奉虞主于道左练祭讫乃出就虞主而埋之如既虞埋重于道左是郑既练埋虞主于庙门之道左也】
　　奠以素器以生者有哀素之心也注哀素言哀痛无饰也凡物无饰曰素唯祭祀之礼主人自尽焉尔岂知神之所飨亦以主人有齐敬之心也注哀则以素敬则以饰礼由人心而已音义【齐侧皆反】疏【正义曰奠谓始死至葬之时祭名以其时无尸奠置于地故谓之奠也悉用素器者表主人有哀素之心既因用素表孝子哀素遂论虞祭之后及卒哭练祥之祭故云此等祭祀之礼既见亲终于主人自尽致孝养之道焉尔岂知神之所飨须设此祭所以设之者亦以主人有齐敬之心若亲存然故设祭亦如生存之有齐敬今死亦齐敬故云亦也注正义曰哀则以素谓葬前敬则以饰谓虞后故士虞礼不用素器也知经中祭祀非寻常吉祭者以上下所论皆是丧事不应吉祭厠在其间其实吉祭主人亦有齐敬之心也】
　　辟踊哀之至也有算为之节文也注算数也音义【辟踊婢亦反下音勇算桑乱反】疏【正义曰抚心为辟跳跃为踊孝子丧亲哀慕至懑男踊女辟是哀痛之至极也若不裁限恐伤其性故辟踊有算为准节文章准节之数其事不一每一踊三跳三踊九跳都为一节士含死日三日而殡凡有三踊初死日袭袭而踊明日小敛小敛而踊又明日大敛大敛又踊凡三日为三踊也大夫五踊含死日四日而殡初死日一踊明日袭又一踊至三日小敛朝一踊至小敛时又一踊至四日大敛朝不踊当大敛时又一踊凡四日为五踊诸侯七踊含死日六日而殡初死日一明日袭又一至三日小敛朝一当小敛时又一四日无事一五日又一至六日朝不踊亦当大敛时又一凡六日七踊周礼王九踊含死日八日而殡死日一明日袭一其间二日为二至五日小敛为二其间二日又二至八日大敛则其朝不踊也大敛时又一凡八日九踊故云为之节文也故杂记云公七踊大夫五踊士三踊郑注云士小敛之朝不踊君大夫大敛之朝乃不踊是也】
　　袒括髪变也愠哀之变也去饰去美也袒括髪去饰之甚也有所袒有所袭哀之节也疏【正义曰言袒衣括髪者是孝子形貌之变也悲哀愠恚者是孝子哀情之变也去其寻常吉时服饰也者是去其华美也孝子去饰虽有多涂袒括髪者就去饰之中最为甚也孝子悲哀理应常袒何以有所袒有所袭时者表明哀之限节哀甚则袒哀轻则袭】弁绖葛而葬与神交之道也注接神之道不可以纯凶天子诸侯变服而葬冠素弁以葛为环绖既虞卒哭乃服受服也杂记曰凡弁绖其衰侈袂音义【括观阔反愠庾皇纡粉反积也又纡运反怨恚也徐又音郁去羌吕反下及注去乐去桃茢并同衰七雷反侈袂昌氏反下弥世反】疏【注正义曰葬时居丧着丧冠麻绖身服衰裳是纯凶也又寻常弁绖以麻为环绖今乃去丧冠着素弁又加环绖用曷不以麻故云交神之道不可以纯凶云天子诸侯变服而葬者以下云有敬心焉以日月逾时故敬心乃生大夫与士三月而葬敬心未生故知天子诸侯也云冠素弁以葛为环绖者素谓素帛为弁故郑注周礼司服云弁如爵弁而素不云麻是用素绢也以葛以弁绖连文故云葛环绖然则要带犹用麻也云卒哭乃服受服也者以受服者无文故郑解不定丧服注天子诸侯既虞大夫士卒哭乃受服此云卒哭乃受服是不定丧服以大夫以上卒哭与虞其月不同士虞与卒哭同在一月故解为大夫以上既虞士卒哭受服皇氏云檀弓定本当言既虞与丧服注防云卒哭者误也引杂记其衰侈袂者证既服弁绖其衰亦改案丧服衰袂二尺二寸祛尺二寸则葬时更制其衰袂三尺三寸袪尺八寸是改丧服之衰也熊氏皇氏等并为锡衰皇氏又引郑说称郑冲云小记曰诸侯吊必皮弁锡衰则此弁绖之衰亦是吊服也案丧服改葬尚服缌麻今葬服锡衰其义疑也】有敬心焉注逾时哀衰而敬生敬则服有饰大夫士三月而葬未逾时音义【衰所追反】疏【注正义曰案郑箴膏肓云人君殡数来日葬数往月大夫以上殡皆以来日数则大夫并死月四月而葬云未逾时者谓未逾一时假令四月而死七月而葬是未逾越夏之一时也非如春秋之逾年也若以为逾年言之则三月死至四月是亦逾时谷梁传云古者行役不逾时岂三月行不至四月即须反故知不然也】周人弁而葬殷人冔而葬注周弁殷冔俱象祭冠而素礼同也音义【冔况甫反】疏【注正义曰士冠礼周弁殷冔夏收王制云夏后氏收而祭殷人冔而祭周人弁而祭此弁既对冔故知俱象祭冠】歠主人主妇室老为其病也君命食之也注尊者夺人易也歠歠粥也音义【歠徐昌悦反一音常悦反为其于伪反下注为父母为有凶为人甚同食音嗣易以豉反粥之六反后同】疏【正义曰此一节论尊者夺孝子情之法歠者亲丧三日之后歠粥之时主人亡者之子主妇亡者之妻室老家之长相此三者并是大夫之家贵者为其歠粥病困之故君必有命食疏饭也若非三者虽复歠粥致疾病君不命食之以其贱故也其士之主人主妇君不命也丧大记主妇食疏食谓既殡之后此主妇歠者谓未殡前故问丧云邻里为之糜粥以饮食之】
　　反哭升堂反诸其所作也注亲所行礼之处音义【处昌虑反下同】主妇入于室反诸其所养也注亲所馈食之处音义【养徐羊尚反】疏【正义曰谓葬窆讫反哭升于庙所以升堂者反复于亲所行礼之处行礼者谓平生祭祀冠昏在于堂也主妇反哭所以入于室反复于亲所馈食供养之处此皆谓在庙也故既夕礼主人反哭入升自西阶东面郑注云反诸其所作也又云主妇入于室注云反诸其所养也下始云遂适殡宫故知初反哭在庙也下云反哭之吊也亦谓在庙也】
　　反哭之吊也哀之至也反而亡焉失之矣于是为甚注哀痛甚殷既封而吊周反哭而吊注封当为窆窆下棺也音义【封依注音窆彼验反下同】疏【注正义曰知非旣封土为坟者以既夕礼实土三主人拜乡人乃反哭周既如此明殷亦然且殷既不为坟故知封当为窆】孔子曰殷己慤吾从周注慤者得哀之始未见其甚音义【慤本又作殻苦角反注及后同】疏【注正义曰庙是亲之平生行礼之处今反哭于庙思想其亲而不见故悲哀为甚圹者非亲存所在之处今柩暂来至此始有悲哀未是甚极今吊者于此而来哀情质慤故云慤也】
　　葬于北方北首三代之达礼也之幽之故也注北方国北也音义【首手又反】疏【正义曰上之训往下之语助言葬于国北及北首者鬼神尚幽闇往诣幽冥故也殡时仍南首者孝子犹若其生不忍以神待之】
　　既封主人赠而祝宿虞尸注赠以币送死者于圹也于主人赠祝先归疏【正义曰既封谓葬已下棺郑不破窆字者从上可知也云主人赠而祝宿虞尸者谓主人以币赠死者于圹之时祝先归宿戒虞尸案既夕礼主人赠用制币纁束帛也案士虞礼记云男男尸女女尸是虞有尸也】
　　既反哭主人与有司视虞牲注日中将虞省其牲有司以几筵舎奠于墓左反日中而虞注所使奠墓有司来归乃虞也舍奠墓左为父母形体在此礼其神也周礼冢人凡祭墓为尸音义【舎奠音释注同】疏【正义曰此谓既窆之后事也有司修虞之有司也几依神也筵坐神席也席敷陈曰筵舍释也奠置也墓道向南以东为左孝子先反修虞故有司以几筵及祭馔置于墓左礼地神也言以父母形体所在故礼其地神以安之也反日中而虞者反谓所使奠墓左有司归也虞者葬日还殡宫安神之祭名必用日中者是日时之正也士虞礼云日中而行事注云朝葬日中而虞君子举事必用辰正也再虞三虞皆用质明案周人尚赤大事用日出故朝葬也注正义曰郑恐奠墓有司未归即非虞祭故云奠墓有司来归乃虞也必知归始虞者以经云奠于墓左反日中而虞是奠墓者廻反日中而虞引周礼冢人凡祭墓为尸者证葬毕奠墓案周礼冢人为尸谓祈祷不同者以言凡祭墓凡者非一诸祭皆是】
　　葬日虞弗忍一日离也注弗忍其无所归音义【离力智反下同】是日也以虞易奠注虞丧祭也卒哭曰成事注既虞之后卒哭而祭其辞盖曰哀荐成事成祭事也祭以吉为成疏【注正义曰既虞祭之后至于卒哭其卒哭祭辞盖曰成事所以称盖者以其士虞礼无文唯杂记及此有卒哭成事故郑约之为解又称盖以疑之以虞祭之时以其尚凶祭礼未成今既卒无时之哭唯有朝夕二哭渐就于吉故云成事祭以吉为成故也其虞与卒哭尊卑不同案杂记士三月而葬是月而卒哭大夫三月而葬五月而卒哭诸侯五月而葬七月而卒哭又杂记云内此天子七月而葬九月而卒哭杂记又云诸侯七虞大夫五士三谓之虞者郑注士虞礼云虞安也所以安神虞皆用柔日柔日者郑注士虞礼云柔日隂隂取其静最后一虞用刚日故士虞记云三虞卒哭他用刚日郑注云用刚日刚日阳也阳取其动谓动而将祔庙也杂记云诸侯七虞然则天子九虞也士三虞卒哭同在一月初虞已葬日而用柔第二虞亦用柔日假令丁日葬葬日而虞则已日二虞后虞改用刚则庚日三虞也故郑注士虞礼云士则庚日三虞三虞与卒哭相接则壬日卒哭也士虞礼云明日祔于祖父则祭明日祔也士之三虞用四日则大夫五虞当八日诸侯七虞当十二日天子九虞当十六日最后一虞与卒哭例同用刚日大夫以上卒哭者去虞相校两月则虞祭既终不得与卒哭相接崔氏解既正礼得终其虞后卒哭之前刚日虽多不须设祭以正礼成也故此下云不忍一日末有所归也谓不成正礼赴葬赴虞是也崔又一解虞后卒哭之前不可无祭亦以刚日接之恐此解非也】是日也以吉祭易丧祭注卒哭吉祭音义【易以豉反徐音亦】明日祔于祖父注祭告于其祖之庙音义【祔音附】其变而之吉祭也比至于祔必于是日也接不忍一日末有所归也注末无也日有所用接之虞礼所谓他用刚日也其祭祝曰哀荐曰成事音义【比必利反】疏【正义曰上云虞卒哭及祔皆据得常正礼此经所云谓不得正礼故谓之变以其变常礼也所以有变者或时有廹促或事有忌讳未及葬期死而即葬者即丧服小记篇云赴葬者赴虞者三月而后卒哭彼据士礼而言速葬速虞而后卒哭之前其日尚賖不可无祭谓之为变其既虞之后变礼而之吉祭也之往也既虞往至吉祭其礼如何既虞比至于祔以来必于是日接谓于是三虞卒哭之间刚日而连接其祭谓恒用刚日所以恒用刚日接之者孝子不忍使亲每一日之间无所归依注正义曰虞礼所谓他用刚日者此经所云变者虞礼谓之他也案士虞礼云三虞卒哭他用刚日哀荐曰成事郑注云他用不及时而葬者丧服小记曰赴葬者赴虞者三月而后卒哭则虞与卒哭之间有祭事者亦用刚日其祭无名谓之他者假设言之耳如郑此言虞礼谓之他此经谓之变其义一也皆据速葬速虞者而言之云其祭祝曰哀荐曰成事虽所行三事虞卒哭及他之下郑意惟属于他故引来为注其依时葬及虞者后去卒哭虽远其间不复祭崔氏一解云虽依时葬虞后至卒哭仍以刚日接其义恐非也丧服小记云赴葬者据士故云三月而卒哭此经亦据士故云比至于祔必于是日也接若大夫以上赴葬赴虞之后为接祭至常葬之月终虞之祭日乃止其祝亦称哀荐云成事焉】殷练而祔周卒哭而祔孔子善殷注期而神之人情音义【期音基】
　　君临臣丧以巫祝桃茢执戈恶之也注为有凶邪之气在侧君闻大夫之丧去乐卒事而往未袭也其已袭则止巫去桃茢桃鬼所恶茢萑苕可埽不祥音义【茢音列徐音例杜预云黍穰也郑注周礼云苕埽恶乌路反注及下注同凶邪似嗟反下注同萑音完苕大雕反】所以异于生也注生人无凶邪疏【正义曰此一节论君临臣丧之礼君谓天子臣丧未袭之前君往临所则以巫执桃祝执茢又使小臣执戈所以然者恶其凶邪之气必恶之者所以异于生人也若往临生者但有执戈无巫祝执桃茢之事今有巫祝故云异于生也注正义曰君闻大夫之丧去乐卒事者昭十五年公羊传文言而往未袭也是郑意所加之言也公羊直云去乐卒事郑必知往者以下云柳庄之卒卫侯不脱祭服而往明其王有大臣之丧亦当然也以闻丧即往故知未袭也云已袭则止巫去桃茢者袭谓死之明日则止巫门外去桃茢祝代巫而入又小臣执戈郑知然者案丧大记大夫之丧将大敛君往巫止于门外祝先入又云士丧礼亦如此又士丧礼大敛而往巫止于庙门外祝代之小臣二人执戈先二人后此皆大敛之时小敛及殡更无文明与大敛同直言巫止无桃茢之文丧大记虽记诸侯之礼明天子亦然故云已袭则止巫去桃茢也此经所云谓天子礼故郑注士丧礼引檀弓云君临臣丧以巫祝桃茢执戈以恶之所以异于生也皆天子礼也诸侯临臣之丧则使祝代巫执茢居前下天子也以此言之知此文据天子礼也郑注士丧礼云诸侯临臣之丧则使祝代巫执茢亦谓未袭以前也若已袭之后茢亦去之与天子同是天子未袭之前临臣之丧巫祝桃茢执戈三者并具诸侯临臣丧未袭之前巫止祝执茢小臣执戈若既袭之后敛殡以来天子与诸侯同并巫止祝代之无桃茢案士丧礼君吊之时当大敛之节而郑注云巫祝桃茢执戈天子礼也使祝代巫执茢诸侯礼也以当大敛之时而解为未袭前者以士丧礼未袭之前君无亲吊今大敛君来巫止门外故郑以未袭之前解天子诸侯之异必知袭后无桃茢者案丧大记大敛唯有巫止之文无桃茢之事故注云此已袭则止巫去桃茢下云荆人使公亲襚巫先拂柩时荆王以襄二十八年十二月死至明年正月则殡来已久得有始行袭礼巫先拂柩者彼云袭者谓加衣于殡非为尸加衣故下云拂柩及左传云祓殡而襚是既殡也公以楚人无礼于己故公用天子未袭之前君临臣丧之法以巫祝桃茢也】
　　丧有死之道焉注言人之死有如鸟兽死之状鸟兽之死人贱之先王之所难言也注圣人不明说为人甚恶之音义【难乃旦反】疏【正义曰此一节论先王恐生者恶死者之事言人之丧也有如鸟兽死散之道焉先王之所难言死散之义若言其死散则人之所恶故难言也】
　　丧之朝也顺死者之孝心也注朝谓迁柩于庙音义【朝直遥反注及下皆同】其哀离其室也故至于祖考之庙而后行殷朝而殡于祖周朝而遂葬疏【正义曰此一节论殷周死者朝庙之事丧之朝也者谓将葬前以柩朝庙者夫为人子之礼出必告反必面以尽孝子之情今此所以车载柩而朝是顺死者之孝心也然朝庙之礼每庙皆朝故既夕礼云其二庙则馔于祢庙下云降柩如初适祖则天子诸侯以下每庙皆一日至远祖之庙当日朝毕则为祖祭至明日设遣奠而行其哀离其室也者谓死者神灵悲哀弃离其室故至于祖考之庙辞而后行殷人尚质敬鬼神而远之死则为神故云朝而殡于祖庙周则尚文亲虽亡殁故犹若存在不忍便以神事之故殡于路寝及朝庙遂葬夫子不论二代得失皆合当代之礼无所是非以此言之则周人不殡于庙案僖八年致哀姜左传云不殡于庙则弗致也则正礼当殡于庙者服氏云不薨于寝寝谓小寝不殡于庙庙谓殡宫鬼神所在谓之庙郑康成以为春秋变周之文从殷之质故殡于庙杜预以为不以殡朝庙未详孰是】
　　孔子谓为明器者知丧道矣备物而不可用也注神与人异道则不相伤哀哉死者而用生者之器也不殆于用殉乎哉注殆几也杀人以卫死者曰殉用其器者渐几于用人音义【殉辞俊反以人从死曰殉几音祈又音机下同】其曰明器神明之也注神明死者异于生人涂车刍灵自古有之注刍灵束茅为人马谓之灵者神之类音义【刍初拘反】明器之道也注言与明器同孔子谓为刍灵者善谓为俑者不仁不殆于用人乎哉注俑偶人也有面目机发似于生人孔子善古而非周音义【俑音勇】疏【正义曰此一节皆记者录孔子之言善古非殷周之事故云孔子谓夏家为明器者知死丧之道焉以孝子之事亲不可阙故备其器物若似生存以鬼神异于人故物不可用孔子既论夏家之事是又言殷代之非故云可哀哉殷之送死者而用生者之祭器不殆于用生人为殉乎哉殆近也谓近于用乎生人为殉所以近者以生人食器而供死者似若用生人而殉死人故云近也既言殷代之事将言周代用偶人为非礼故先言明器刍灵后论偶人之事故言其曰明器神明之也死者之物还可用涂车刍灵即明器之物一类自古帝王所制而有之此则岂不可为用故云明器之道也记者既录孔子之言又说孔子臧否古今得失以其语更端故重言孔子谓古之为刍灵者善谓周家为俑者不仁不近于用生人乎哉言近于用生人所以近者谓刻木为人面目发动与生人无异但无性灵智识故云近此云用人前言用殉殉是已死之人形貌不动与器物相似故言用殉此云用人者谓用生人入圹今俑者形貌发动有类生人故云用人上文云涂车刍灵此不言涂车直言刍灵者以其束茅为人与俑者相对故不取涂作车也注正义曰谓造作形体偶类人形故史记有土偶人木偶人是也云孔子善古而非周者古谓周以前虞以后故上云虞氏瓦棺始不用薪明虞氏以来始有涂车刍灵言非周者谓周为俑人如郑康成之意则周初即用偶人故冢人职言鸾车象人司农注云象人谓以刍为人康成注引此谓为俑者不仁是象人即俑人也其余车马器物犹为涂车刍灵故校人大丧饰遣车之马及葬埋之郑注云言埋之则是马涂车之刍灵是偶人之外犹有涂车刍灵之制虽或用木无机械发动偶人谓之俑者皇氏云机械发动踊跃故谓之俑也】穆公问于子思曰为旧君反服古与注仕焉而已者穆公鲁哀公之曾孙音义【为于伪反下为君为使人皆同与音余下同】子思曰古之君子进人以礼退人以礼故有旧君反服之礼也今之君子进人若将加诸膝退人若将队诸渊毋为戎首不亦善乎又何反服之礼之有注言放逐之臣不服旧君也为兵主来攻伐曰戎首音义【膝音悉队本又作坠直媿反】疏【正义曰此一节论不为旧君着服之事注正义曰案丧服齐衰三月章为旧君凡有三条其一云为旧君君之母妻传云仕焉而已者也注云谓老若有废疾而致仕者兼服其母妻其二大夫在外其妻长子为旧国君注云在外待放已去者传云妻言与民同也长子言未去也注云妻虽从夫而出古者大夫不外娶妇人归宗往来犹民也长子去可以无服此则大夫身不为服唯妻与长子为旧君耳其三为旧君注云大夫待放未去者传曰大夫去君埽其宗庙言其以道去君而犹未絶也注云以道去君为三谏不从待放于郊未絶者言爵禄尚有列于朝出入有诏于国若已絶则不服也以此言之凡旧君若年老致仕退归在国不仕者身为之服齐衰三月并各服其母妻也若三谏不从待放已去而絶者唯妻与长子服之已则无服若待放未去爵位未絶身及妻子皆为之服然则去仕他国已絶之后不服旧君而杂记云违诸侯之大夫不反服则违诸侯之诸侯反服得为旧君服者杂记所云谓不便其居或辟仇难有故不得在国者故孟子齐宣王问孟子云礼为旧君有服何如斯可为服矣孟子对曰谏行言听膏泽下于民有故而去则君使人导之出疆送至彼国明其无罪其所往三年不反然后收其田里此之谓三有礼焉如此者得为旧君反服矣与杂记同郑注此云仕焉而已者取丧服第一条谓年老致仕在国者郑必以第一条解之者以穆公所问为旧君之反服直问丧服正礼故以第一条致仕者解之其实亦兼三谏未絶及有故出在他国者故下子思云古之君子进人以礼退人以礼是也云穆公鲁哀公之曾孙者案世本云哀公生悼公宁宁生元公嘉嘉生穆公不衍是也言放逐之臣者解经中今之君子进人退人不能以礼也如此者不服旧君谓三谏不从去而已絶及不能三谏辟罪逃亡言放者则宣元年晋放其大夫胥甲父于卫是也言逐者则春秋诸侯大夫言出奔是也】
　　悼公之丧季昭子问于孟敬子曰为君何食注悼公鲁哀公之子昭子康子之曾孙名强敬子武伯之子名捷音义【捷在接反】敬子曰食粥天下之达礼也吾三臣者之不能居公室也四方莫不闻矣注言邻国皆知吾等不能居公室以臣礼事君也三臣仲孙叔孙季孙氏勉而为瘠则吾能毋乃使人疑夫不以情居瘠者乎哉我则食食注存时不尽忠丧又不尽礼非也孔子曰丧事不敢不勉音义【瘠徐在益反夫音扶食食上知字下音嗣】
　　卫司徒敬子死注司徒官氏公子许之后子夏吊焉主人未小敛绖而往子游吊焉主人既小敛子游出绖反哭注皆以朋友之礼往而二人异子夏曰闻之也与曰闻诸夫子主人未改服则不绖疏【正义曰此一节论吊者主人改服乃改服之事注正义曰此唯云绖郑知是朋友者凡吊者主人成服则客乃服吊绖今此随主人主人始小敛未成服而已便出着绖故知有绸缪之恩随主人变如五服亲也又至小敛出绖反哭与子游前裼裘吊朋友同也前子游云带绖故知是朋友此下不云带知是朋友者凡吊则应弁绖环绖之属也此虽不云带凡单云绖则知有带犹如丧服云苴绖檀弓为师二三子皆绖而出及朋友羣居则绖皆是包带之文也】
　　曾子曰晏子可谓知礼也已恭敬之有焉注言礼者敬而已矣有若曰晏子一狐裘三十年遣车一乘及墓而反国君七个遣车七乘大夫五个遣车五乘晏子焉知礼注言其大俭偪下非之及墓而反言其既窆则归不留宾客有事也人臣赐车马者乃得有遣车遣车之差大夫五诸侯七则天子九诸侯不以命数丧礼畧也个谓所包遣奠牲体之数也杂记曰遣车视牢具音义【遣弃战反乘绳证反个古贺反焉于防反大音泰或他佐反偪音逼本或作逼包伯交反】曾子曰国无道君子耻盈礼焉国奢则示之以俭国俭则示之以礼注时齐方奢矫之是也疏【正义曰此一节论晏子故为非礼以矫齐之事有子者孔子弟子有若也闻曾子说晏子知礼故举晏子不知礼之事以拒曾子也狐裘贵在轻新而晏子一狐裘三十年是俭不知礼也遣车一乘者其父晏桓子是大夫大夫遣车五乘其葬父唯用一乘又是俭失礼也及墓而反者及墓谓葬时也礼窆后孝子赠币辞亲辞亲毕而亲情宾客应是送别别竟乃反于时晏子窆竟则反宾客并去又是俭失礼也国君七个遣车七乘大夫五个遣车五乘者此更举正礼以证晏子失礼也个谓所包遣奠牲体臂臑也折为七段五段以七乘五乘遣车载之今晏子略不从礼数是不知也晏子焉知礼者条失事已竟故此并结晏子焉知礼也注正义曰大俭解三十年一狐裘并及墓而反也偪下解一乘也下谓其子及凡在已下者也大夫五乘适子三乘今其父自用一乘则其子便无是偪下也经唯云及墓而反郑知不以及墓而反而云既窆则归者晏子虽为俭约不应柩未入圹则归故云既窆也云不留宾客有事也者案既夕礼乃窆主人哭踊无算袭赠用制币纁束拜稽颡踊如初卒袒拜宾主妇亦拜宾宾出则拜送藏器于旁加见藏苞筲于旁加抗席覆之加抗木实土三主人拜乡人乃反哭今晏子既窆赠币拜稽颡踊讫则还不复拜宾及送宾之事故云不留宾客有事也云人臣赐车马者乃得有遣车者案士丧礼无遣车诸侯之士一命曲礼云三赐不及车马故诸侯之士无遣车也若诸侯大夫虽未三命以其位尊故得有遣车知天子遣车九乘者案杂记诸侯七月而卒哭天子则九月而卒哭今诸侯七乘故知天子九乘也云诸侯不以命数丧礼略也者案大行人上公九乘侯伯七乘子男五乘今总云七乘是不以命数丧事略也引杂记云遣车视牢具者以证经个与遣车数同故云个是牢具也故杂记注云天子大牢包九个诸侯亦大牢包七个大夫亦大牢包五个士少牢包三个案既夕礼苞牲取下体郑注前胫折取臂臑后胫折取骼是一牲取三体士少牢二牲则六体也分为三个一个有二体然大夫以上皆用大牢牲有三体凡九体大夫九体分为十五段三段为一包凡为五包诸侯分为二十一段凡七包天子分为二十七段凡九包盖尊者所取三体其肉多卑者虽取三体其肉少郑又云天子遣奠用马牲其取个未详也此遣奠所包皆用左胖以其丧礼反吉士虞礼载左胖也】国昭子之母死问于子张曰葬及墓男子妇人安位注国昭子齐大夫子张曰司徒敬子之丧夫子相男子西乡妇人东乡注夹羡道为位夫子孔子也音义【相息亮反下注同乡许亮反下皆同夹古洽反一音颊羡徐音贱音义隐云羡车道】曰噫毋注噫不寤之声毋禁止之辞音义【噫本又作意同于其反毋音无】曰我丧也斯沾注斯尽也沾读曰觇觇视也国昭子自谓齐之大家有事人尽视之欲人观之法其所为音义【斯音赐沾依注音觇勅廉反】尔专之宾为宾焉主为主焉注专犹司也时子张相妇人从男子皆西乡注非也疏【正义曰此一节论葬之在圹男女面位之事曰噫毋者止子张也子张既相以男子西乡妇人东乡而昭子不悟礼意乃曰噫毋得如此男子西乡妇人东乡既止子张又自言我居丧也既是齐之大家斯尽也人尽来觇视于我当须更为别礼岂得以依旧礼专犹同也尔当同此妇人与男子一处若妇女之宾为宾位焉与男子之宾同处妇女之主为主位焉与男子之主同处于是昭子家妇人从男子皆西乡同在主位宾之男子及宾之妇人皆西厢东乡言非也】
　　穆伯之丧敬姜昼哭文伯之丧昼夜哭孔子曰知礼矣注丧夫不夜哭嫌思情性也文伯之丧敬姜据其牀而不哭曰昔者吾有斯子也吾以将为贤人也注盖见其有才艺吾未尝以就公室注未尝与到公室观其行也季氏鲁之宗卿敬姜有防见之礼音义【行下孟反见贤遍反下文不敢见同】今及其死也朋友诸臣未有出涕者而内人皆行哭失声斯子也必多旷于礼矣夫注内人妻妾音义【夫音扶下同本亦有无夫字者】疏【正义曰此一节论丧夫不夜哭并母知子贤愚之事斯子也必多旷于礼矣夫者斯此也旷犹疏薄也言此子平生为行必疏薄于宾客朋友之礼故宾客朋友未有感恋为之出涕者此不哭者谓暂时不哭故上云昼夜哭是也案家语云文伯歜卒其妻妾皆行哭失声敬姜戒之曰吾闻好外者士死之好内者女死之今吾子早夭吾恶其好内闻也二三妇共祭祀者无加服孔子闻之曰女智莫若公父氏之妇知礼矣与此不同者彼戒妇人而成子之德此论子之恶各举一边相包乃具】
　　季康子之母死陈亵衣注亵衣非上服陈之将以敛敬姜曰妇人不饰不敢见舅姑将有四方之宾来亵衣何为陈于斯命彻之注言四方之宾严于舅姑敬姜者康子从祖母音义【从才用反】疏【注正义曰案世本悼子纥生平子意如意如生桓子斯斯生康子肥世本又云悼子纥生穆伯靖靖与意如是亲兄弟意如是康子祖穆伯是康子祖之兄弟敬姜是穆伯之妻故云康子从祖母也】
　　有子与子游立见孺子慕者有子谓子游曰予壹不知夫丧之踊也予欲去之久矣情在于斯其是也夫注丧之踊犹孺子之号慕音义【去羌吕反号戸刀反】子游曰礼有微情者注节哭踊有以故兴物者注衰绖之制有直情而径行者戎狄之道也注哭踊无节衣服无制音义【径古定反】礼道则不然注与戎狄异人喜则斯陶注陶郁陶也音义【陶徒刀反】陶斯咏注咏讴也音义【咏音咏讴本亦作呕乌侯反】咏斯犹注犹当为摇声之误也摇谓身动摇也秦人犹摇声相近音义【犹依注作摇音遥近附近之近】犹斯舞注手舞之舞斯愠注愠犹怒也愠斯戚注戚愤恚音义【愠斯戚纡运反此喜怒哀乐相对本或于此句上有舞斯愠一句并注皆衍文愤扶粉反恚一瑞反】戚斯叹注叹吟息音义【吟本或作唫鱼今反】叹斯辟注辟拊心音义【辟婢亦反抚心也】辟斯踊矣注踊跃音义【跃羊灼反】品节斯斯之谓礼注舞踊皆有节乃成礼人死斯恶之矣无能也斯倍之矣注无能谓心之无所复能音义【恶乌路反倍音佩下同复扶又反】是故制绞衾设蒌翣为使人勿恶也注绞衾尸之饰蒌翣棺之墙饰周礼蒌作柳音义【绞衾戸交反下音钦蒌音柳翣所甲反】始死脯醢之奠将行遣而行之既葬而食之注将行将葬也葬有遣奠食反虞之祭音义【食音嗣注同谓虞祭也】未有见其飨之者也自上世以来未之有舎也为使人勿倍也注舎犹废也音义【舎音舍】故子之所刺于礼者亦非礼之訾也注訾病也音义【訾似斯反】疏【正义曰此一节论子游言制礼有节之事有子与子游同立见孺子号慕者有子谓子游曰予壹不知夫丧之踊也言我专壹不知夫丧之踊也何须有节直似孺子慕者其事足矣予欲去此踊节其意久矣斯此也言孝子之情在于此小儿直号慕而已其是也夫但如小儿其事即是何须为哭踊之节子游乃对之曰礼有微情者微杀也言若贤者丧亲必致灭性故制使三日而食哭踊有数以杀其内情使之俯就也何云哭踊之情必发于内谓之微微者不见也有以故兴物者兴起也物谓衰绖也若不肖之属本无哀情故为衰绖使其覩服思哀起情企及也引由外来故云兴物也然衰绖之用一则为孝子至痛之饰二则使不肖之人企及今止说兴物以对微情之故有直情而径行者戎狄之道也谓直肆已情而径行之也无哭踊节制乃是夷狄之道礼道则不然者然犹如是也言中国礼道则不如是夷狄也人喜则斯陶者为明踊次节而踊由心哀故此以下极言哀乐之本也喜者外竟防心之谓也斯语助也陶者郁陶郁陶者心初悦而未畅之意也言人若外竟防心则怀抱欣悦但始发俄尔则郁陶未畅故云斯陶也尔雅云郁陶繇喜也何云陶怀喜未畅意也孟子曰郁陶以思君陶斯咏者咏歌咏也郁陶情转畅故口歌咏之也咏斯犹者摇动身也咏歌不足渐至自摇动身体也犹斯舞者舞起舞也摇身不足乃至起舞足蹈手扬乐之极也舞斯愠者愠怒也外竟违心之谓也凡喜怒相对哀乐相生故若舞而无节形疲厌倦事与心违所以怒生怒生由于舞极故云舞斯愠也故曲礼云乐不可极即此谓也何云乐终则愠起非始之愠相连系也愠斯戚者戚愤恚也怒来触心故愤恚起也此句对喜斯陶也戚斯叹者叹吟息也愤恚转深故因发吟息也此句对陶斯咏叹斯辟者辟抚心也叹息不泄故至抚心也此句对咏斯犹辟斯踊矣者抚心不泄乃至跳踊奋击亦哀之极也此句对犹斯舞也品节斯斯之谓礼者品阶格也节制断也斯此也此之谓于哀乐也若喜而不节自陶至舞俄顷而愠生若怒而不节从戚至踊踊极则笑故夷狄无礼朝殡夕歌童儿任情倐啼欻笑今若品节此二涂使踊舞有数有数则久长故云此之谓礼如郑此礼本云舞斯愠者凡有九句首末各四正明哀乐相对中央舞斯愠一句是哀乐相生故一句之中有舞又愠也而郑诸本亦有无舞斯愠一句者取义不同而郑又一本云舞斯蹈蹈斯愠益于一句凡有十句当是后人所加耳亦不得对而卢礼本亦有舞斯愠之一句而王礼本又长云人喜则斯循循斯陶既与卢郑不同亦当新足耳人死斯恶之矣者以上明辟踊之节以下明饰丧以奠祭之事人死斯恶之者以人身既死形体腐败故恶之故倍之以其恐恶之故制绞紟衾设蒌翣以饰之故使人勿恶也以其恐倍之故始死设脯醢之奠以至于葬将行之又设遣奠而行送之既葬反哭设虞祭以食之虽设奠祭未曾见其死者而飨食之也既不飨食自上世以来未之有舍此奠祭而不为者也所以设奠祭者为使人勿倍其亲故也礼意既然不可无节故子之所讥刺于礼有踊节者亦非礼之病害也言哭踊有节正是礼之所宜非礼之病上有若见孺子之慕唯讥哭踊有节不讥绞衾奠祭之事子游祗应答以辟踊即止今更陈绞衾脯醢之事者以有若之意欲直同孺子生者不节其哀死者不加其饰故子游既言生节哀遂说死者加饰备言礼之节制与夷狄不同也】
　　吴侵陈斩祀杀厉注祀神位有屋树者厉疫病吴侵陈以鲁哀元年秋音义【疫音役】师还出竟陈大宰嚭使于师夫差谓行人仪曰是夫也多言盍尝问焉师必有名人之称斯师也者则谓之何注大宰行人官名也夫差吴子光之子盍何不也尝犹试也夫差修旧怨庶几其师有善名音义【还音旋竟音境大音泰注及下文注大宰大师大史大庙大传皆同嚭普彼反使色吏反夫差音扶下初佳反吴王名阖庐子盍戸腊反】大宰嚭曰古之侵伐者不斩祀不杀厉不获二毛注获谓系虏之二毛鬓髪斑白音义【斑伯山反本又作颁音同】今斯师也杀厉与其不谓之杀厉之师与注欲微切之故其言似若不审然正言杀厉重大音义【与音余下及注有此与同】曰反尔地归尔子则谓之何注子谓所获民臣曰君王讨敝邑之罪又矜而赦之师与有无名乎注又微劝之终其意吴楚僭号称王疏【正义曰此一节明征伐不合斩祀杀厉之事各依文解之夫差既见陈大宰嚭来谓行人之官名仪曰是夫也多言夫谓大宰嚭言是大宰嚭也博闻强识多有所言盍何不也尝试也何不试就问焉我修先君之怨而兴此师必有善名在外众人称此师也则谓之何欲令行人仪以此辞而问大宰嚭也古之侵伐者不斩祀不杀厉不获二毛者此谓以至仁攻至用兵如此若两军相敌则不然左传云虽及胡耉获则取之大宰嚭特举古之善以駮吴师之恶师与有无名乎者既反地归子其事既善师岂有无善名乎言必有善名也与是语辞注正义曰知哀元年者案左传吴伐楚使召陈怀公怀公朝国人而问焉曰欲与楚者右欲与吴者左陈人有田从田无田从党逢滑当公而进曰楚未可弃吴未可从陈怀公遂不从吴子光之召至今夫差克越乃修先君之怨秋八月吴侵陈修旧怨是其事案哀六年吴伐陈郑知非六年者称伐不云侵哀元年经虽不见传云吴侵陈与此文同俱云侵故为哀元年大宰行人官名也者据周礼有大宰卿一人又有大小行人故知大宰及行人皆官名陈大宰嚭与吴大宰嚭名号同而人异也云夫差吴子光之子者世本及吴世家文也正言杀厉重大者以其杀人故重于斩祀若其不杀直拘囚人而已故轻也故谷梁传云苞人民牛马曰侵斩树木坏宫室曰伐是侵轻而伐重也又微劝之终其意者上以微切之谓讥斩祀杀厉今复劝之反地归子故言又也因吴王反地归子则云师有善名是微劝之也终其意者上讥切斩祀及杀厉是初有其意欲吴哀矜既得吴哀矜则云师有善名是终竟其欲哀矜之意】
　　顔丁善居丧注顔丁鲁人始死皇皇焉如有求而弗得及殡望望焉如有从而弗及既葬慨焉如不及其反而息注从随也慨惫貌音义【慨皆爱反惫皮拜反】疏【正义曰此一节论孝子居丧哀杀有渐之事始死皇皇焉如有求而弗得者皇皇犹彷徨如所求物不得上檀弓云始死充充如有穷谓形貌穷屈亦彷徨求而不得之心彼此各举其一及殡望望焉如有从而弗及者谓殡后容貌望望焉如有从逐人后行而不及之上檀弓云既殡瞿瞿如有求而不得与此亦同也但始死据内心所求殡后据外貌所求故此经始死求而不得据内心也上檀弓云既殡求而不得据外貌也既葬慨焉如不及者谓既葬之后中心悲慨然如不复所及既不可及其反而息者上殡后云从而不及似有可及之理既葬慨焉如不及谓不复可及所以文异也上檀弓云既葬皇皇如有望而不至此谓既葬慨焉如不及亦同也此始死皇皇者是皇皇之甚故云如有求而弗得上檀弓云既葬皇皇是轻故云望而不至此既葬则止不说练祥故葬后则慨然上檀弓葬后更说练祥故云练而慨然祥而廓然但亲之死亡哀悼在心初则为甚已后渐轻皆有求而不得望而不及但所据有浅深耳殡后虽据外貌亦犹哀在内心但稍轻耳故郑注上檀弓云皆哀悼在心之貌】子张问曰书云高宗三年不言言乃讙有诸注时人君无行三年之丧礼者问有此与怪之也讙喜说也言乃喜说则民臣望其长久音义【讙音欢说音悦下同】仲尼曰胡为其不然也古者天子崩王世子听于冢宰三年注冢宰天官卿贰王事者三年之丧使之听朝疏【正义曰此一节论世子遭丧冢宰听政之事言乃讙者尚书无逸云言乃雍雍讙字相近义得两通故郑随而解之】
　　知悼子卒未葬注悼子晋大夫荀盈鲁昭九年卒音义【知音智下同】平公饮酒注与羣臣燕平公晋侯彪音义【彪彼虬反】师旷李调侍注侍与君饮也燕礼记曰请旅侍臣音义【李调如字左传作外嬖嬖叔】鼓钟注乐作也燕礼宾入门奏肆夏既献而乐阕献君亦如之音义【阕苦穴反止也】杜蒉自外来闻钟声曰安在注怪之也杜蒉或作屠蒯音义【蒉苦怪反注蒯同屠音徒】曰在寝注燕于寝杜蒉入寝歴阶而升酌曰旷饮斯又酌曰调饮斯又酌堂上北面坐饮之降趋而出注三酌皆罚音义【旷饮于鸩反下饮斯饮之饮旷饮调饮寡人皆同】平公呼而进之曰蒉曩者尔心或开予是以不与尔言注曩向也谓始来入时开谓谏争有所发起音义【曩乃党反向本亦作向同许亮反争争鬬之争】尔饮旷何也曰子卯不乐注纣以甲子死桀以乙卯亡王者谓之疾日不以举乐为吉事所以自戒惧音义【子卯不乐如字贾逵云桀以乙卯日死纣以甲子日亡故以为戒郑同汉书翼奉说则不然张晏云子刑卯卯刑子相刑之日故以为忌而云夏殷亡日不推汤武以兴乎疾日人一反】知悼子在堂斯其为子卯也大矣注言大臣丧重于疾日也杂记曰君于卿大夫比葬不食肉比卒哭不举乐音义【比必利反下同】旷也大师也不以诏是以饮之也注诏告也大师典奏乐尔饮调何也曰调也君之亵臣也为一饮一食忘君之疾是以饮之也注言调贪酒食亵嬖也近臣亦当规君疾忧音义【为于伪反嬖必计反】尔饮何也曰蒉也宰夫也非刀匕是共又敢与知防是以饮之也注防禁放溢音义【匕必季反共音供与音预防音房又扶放反】平公曰寡人亦有过焉酌而饮寡人注闻义则服杜蒉洗而扬觯注举爵于君也礼扬作媵扬举也媵送也扬近得之音义【觯之防反字林音支又云酒器近附近之近下声相近同】公谓侍者曰如我死则必毋废斯爵也注欲后世以为戒至于今既毕献斯扬觯谓之杜举注此爵遂因杜蒉为名毕献献宾与君疏【正义曰此一节论君有大臣之丧不得有作乐饮酒之事各依文解之曩者尔心或开予者曩向也平公呼蒉而进之呼其名曰蒉向者汝酌三酌是汝之心或开发于予予望汝有谏是以不与汝言斯其为子卯也大矣者言悼子丧在堂此比其为子卯之忌大矣言悼子之丧大于子卯为一饮一食忘君之疾是以饮之也者调是君之嬖亵之臣臣当规正君过唯欲行燕防贪求一饮一食忘君违礼之疾而不谏是以饮之非刀匕是共又敢与知防者蒉言调是君之嬖亵臣也当规正君忧疾言己身是宰夫亦当规正于君若非因刀匕是共又敢与知防谏之事皇氏云非不也杜蒉言各忧其事宰夫不以刀匕是共乃又敢与谏争越官侵职是以饮也公谓侍者曰者公谓侍者云我死之后则必无废弃此爵恒当留之为后鉴戒当时在未献之前故又语侍者云至于今既毕献之后此所扬之觯是谓之杜举表明此爵实杜蒉所举注正义曰悼子晋大夫者左传文下注云平公晋侯彪亦春秋文燕礼记曰请旅侍臣者案燕礼记云凡公所酬既拜请旅侍臣谓公既酬臣臣受酬者既拜谢公恩请行旅酬于侍臣引之者证师旷李调是侍饮之臣也鼓钟鼓犹奏也谓燕奏钟乐也宾入门者案燕礼记云若以乐纳宾则宾及庭奏肆夏宾拜酒主人答拜而乐阕是宾入门奏肆夏既献而乐阕燕礼记又云公拜受爵而奏肆夏公卒爵主人升受爵以下而乐阕是献君亦如之经唯云鼓钟燕礼云若舞则勺知非工入升歌下管间歌合乐之后无时奏钟必以为宾初入门奏肆夏者以钟师云以钟鼓奏九夏故知闻钟是初奏肆夏也杜蒉或作屠蒯者春秋作屠蒯故云或作屠蒯杜蒉屠蒯声相近故礼传不同也燕于寝者燕礼记云燕朝服于寝故知燕于寝也纣以甲子死桀以乙卯亡者案尚书时甲子昧爽武王朝至于商郊又史记云兵败纣自焚而死是纣甲子死也案昭十八年二月乙卯周毛得杀毛伯过而代之苌曰毛得必亡是昆吾稔之日也诗云韦顾既伐昆吾夏桀同诛昆吾既乙卯而亡明桀亦以乙卯被放也郑司农注春秋以为五行子卯自刑非郑义也今所不用也知扬觯是举爵于君以上云平公曰寡人亦有过焉酌而饮寡人即云杜蒉洗而扬觯故知举爵于君案燕礼献君之后行酬之初媵爵者洗象觯升实之序进坐奠于荐南是举爵于君也扬作媵者谓燕礼大射凡举爵皆为媵此云扬觯郑云扬举也燕礼云媵故郑云媵送也扬媵义得两通但此云杜举扬训为举故扬近得之此谓举为得也知献君与宾者与杜蒉此事举爵在燕礼之初宾主既入得杜蒉之言不可即废唯献君与宾燕事则止皇氏以为至于今谓记录之人至于今为记之时谓之杜举春秋云晋侯饮酒乐膳宰屠蒯趋入请佐公使尊许之而遂酌以饮工曰汝为君耳将司聪也辰在子卯谓之疾日君彻宴乐乐人舎业为疾故也君之卿佐是谓股肱股肱或亏何痛如之女弗闻而乐是不聪也又饮外嬖嬖叔曰女为君目将司明也服以旌礼礼以行事事有其物物有其容今君之容非其物也而女不见是不明也亦自饮曰味以行气气以实志志以定言言以出令臣实司味二御失官而君弗命臣之罪也案春秋与此小异亦所闻不同或二文互相足也】








　　礼记注疏卷九
　　礼记注疏卷九考证
　　檀弓下车三乘疏则国王宜九乘○王字上不应有国字疑衍文
　　大夫吊注疏郑注大夫以下时来吊襚○时来应作特来
　　又疏庙门谓殡宫门也○【臣召南】按此庙门即寝门贾疏曰士死于适室以鬼神所在则曰庙故名适寝为庙也
　　仁亲以为宝注仁亲亲行仁义○【臣召南】按注太远其注大学又云仁亲犹言亲爱仁道也明不因丧规利也视此注为稍近然何不以爱亲直解而必倒其辞乎
　　稽颡而不拜哭而起起而不私○【臣召南】按国语作再拜不稽首起而哭退而不私穆公曰重耳仁再拜不稽首不没为后也起而哭爱其父也退而不私不没于利也与此文所记不同
　　拜稽颡哀戚之至隐也疏此云拜稽颡或举殷礼○【臣召南】按拜字读断言拜而必用稽颡者其义如是疏非也
　　重主道也注○【臣召南】按重之制度疏未言及士丧礼曰重木刋凿之甸人置于中庭三分庭一在南注曰木也悬物焉曰重士重长三尺
　　卒哭曰成事注其辞盖曰哀荐成事○【臣召南】按士虞记始虞曰哀荐祫事再虞如初曰哀荐虞事三虞卒哭他用刚日亦如初曰哀荐成事郑以三虞之文测卒哭之制当是一例耳
　　是日也以吉祭易丧祭注卒哭吉祭○【臣召南】按士虞记贾疏云卒哭为吉祭者丧中自相对若据二十八月后吉祭而言则禫祭以前总为丧祭也
　　陈太宰嚭使于师夫差谓行人仪曰○洪迈曰嚭乃夫差宰陈遣使者用行人则仪乃陈臣也记者简错当云陈行人仪使于师夫差谓太宰嚭曰
　　子卯不乐音义郑同汉书翼奉说则不然○顾炎武曰甲子乙卯但言子卯古人省文也翼奉乃谓子为贪狼卯为隂贼是以王者忌子卯礼经避之春秋讳焉此术家之说非经义也
　　注疏案昭十八年二月乙卯○昭字上当有左传二字各本俱脱









　　礼记注疏卷九考证
<经部,礼类,礼记之属,礼记注疏>
　　钦定四库全书
　　礼记注疏卷十
　　汉郑氏注　唐陆徳明音义　孔颖达疏
　　檀弓下
　　公叔文子卒注文子卫献公之孙名拔或作发音义【拔蒲八反】其子戌请諡于君曰日月有时将葬矣请所以易其名者注諡者行之迹有时犹言有数也大夫士三月而葬音义【行下孟反】君曰昔者卫国凶饥夫子为粥与国之饿者是不亦恵乎注君灵公也音义【粥音祝】昔者卫国有难夫子以其死卫寡人不亦贞乎注难谓鲁昭公二十年盗杀卫侯之兄絷也时齐豹作乱公如死鸟音义【难乃旦反注同】夫子听卫国之政脩其班制以与四邻交卫国之社稷不辱不亦文乎注班制谓尊卑之差故谓夫子贞恵文子注后不言贞恵者文足以兼之疏【正义曰此一节论谓君诔臣之諡法各依文解之请所以易其名者生存之日若呼其名今既死将葬故请所以诔行为之作諡易代其名者故谓夫子贞恵文子者案諡法爱民好与曰恵外内用情曰贞道徳博闻曰文既有道徳则能恵能贞故郑云后不言贞恵者文足以兼之案文次先恵后贞此先云贞者以其致死卫君事重故在前上先言恵者据事先后言之注正义曰案世本卫献公生成子当当生文子拔拔是献公孙也或作发者以春秋左氏传作发故云或作发案昭二十年左传云卫公孟絷狎齐豹夺之司寇与鄄公孟恶北宫喜褚师圃欲去之公子朝通于襄夫人宣姜惧而欲以作乱故齐豹北宫喜褚师圃公子朝作乱丙辰卫侯在平夀公孟有事于盖获之门外又云齐氏用戈击公孟宗鲁以背蔽之断肱以中公孟之肩皆杀之公闻乱乗驱自阅门入载宝以出又云公如死鸟注云死鸟卫地】
　　石骀仲卒注骀仲卫大夫石碏之族音义【骀大来反碏七略反】无适子有庶子六人卜所以为后者注莫适立也音义【适丁歴反注同】曰沐浴佩玉则兆注言齐絜则得吉兆音义【齐侧皆反】五人者皆沐浴佩玉石祁子曰孰有执亲之丧而沐浴佩玉者乎不沐浴佩玉注心正且知礼石祁子兆卫人以龟为有知也疏【正义曰此一节论龟兆知贤知之事各依文解之卜所以为后者既有庶子六人莫适立也故卜所以堪为后者其掌卜之人谓之曰若沐浴佩玉则得吉兆所以须有卜者春秋左氏之义故昭二十六年云年钧以徳徳钧以卜王不立爱公卿无私若公羊元年云立适以长不以贤立子以贵不以长何休云适夫人无子立右媵右媵无子立左媵左媵无子立嫡侄娣嫡侄娣无子立右媵侄娣右媵侄娣无子立左媵侄娣质家亲亲先立娣文家尊尊先立侄嫡子有孙而死质家亲亲先立弟文家尊尊先立孙其双生也质家据见立先生文家据本意立后生何休作膏肓难左氏云若其以卜隠桓之祸皆由此作乃曰古制固亦谬矣郑箴之云立长以嫡不以贤固立长矣立子以贵不以长固立贵矣若长均贵均何以别之故湏卜礼有请立君卜立君是有卜也是从左氏之义不沐浴佩玉者居亲之丧必衰绖憔悴安有居亲之丧而沐浴佩玉者乎言不可郑云心正且知礼者不信邪言是心正居丧不沐浴佩玉是知礼也】
　　陈子车死于卫其妻与其家大夫谋以殉葬注子车齐大夫定而后陈子亢至以告曰夫子疾莫养于下请以殉葬注子亢子车弟孔子弟子下地下音义【亢音刚又苦浪反养羊尚反下皆同】子亢曰以殉葬非礼也虽然则彼疾当养者孰若妻与宰得已则吾欲己不得已则吾欲以二子者之为之也注度谏之不能正以斯言拒之已犹止也音义【度大洛反】于是弗果用注果决疏【正义曰此一节论殉葬非礼之事各依文解之子亢既见兄家谋殉葬非礼之事自度不能止故云殉葬非礼也又云虽非礼彼疾当养者彼死者疾病当须养侍于下者以外人疏谁若妻之与宰言妻宰最亲当须侍养若得休已不须侍养吾意欲休已若其不止必须为殉葬则吾欲以妻之与宰二子为之注正义曰知孔子弟子者以论语陈亢问于伯鱼与伯鱼相问故知孔子弟子又知子车齐大夫者昭二十六年左传齐师围成鲁师及齐师战于炊鼻鲁人将击子车子车射之殪郑盖据此谓齐大夫知亢是子车弟者以子车之妻谋欲殉葬子车子亢不能止之若是子车之兄当处分由己故知是子车弟也】
　　子路曰伤哉贫也生无以为养死无以为礼也孔子曰啜叔饮水尽其欢斯之谓孝敛首足形还葬而无椁称其财斯之谓礼注还犹疾也谓不及其日月音义【啜昌劣反叔或作菽音同大豆也王云熬豆而食曰啜叔敛力检反还音旋后同称尺证反下注之称同】疏【正义曰此一节论孝子事亲称家之有无之事孔子以子路伤贫故答之云啜菽饮水以菽为粥以常啜之饮水更无余物以水而已虽使亲啜菽饮水尽其欢乐之情谓使亲尽其欢乐此之谓孝答上生无以为养敛首足形者亲亡但以衣棺敛其头首及足形体不露还速葬而无椁材称其家之财物所有以送终此之谓礼答上死无以为礼】
　　卫献公出奔反于卫及郊将班邑于从者而后入注欲赏从者以惧居者献公以鲁襄十四年出奔齐二十六年复归于卫音义【从才用反注下同】柳庄曰如皆守社稷则孰执羁靮而从如皆从则孰守社稷注言从守若一靮纼也音义【羁音基靮丁歴反纼陈忍反】君反其国而有私也毋乃不可乎注言有私则生怨弗果班疏【正义曰此一节论卫君归国不合私赏从者之事注正义曰经直云班邑于从者郑知以惧居者见下柳庄云如皆从则孰守社稷为居者而言明知献公欲惧居者也故左传云献公反国使人责大叔仪是也知献公以鲁襄公十四年出奔齐者案襄十四年左传云卫献公戒孙文子甯恵子食二子皆朝服而朝日旰不召公射鸿于囿二子从之公不释皮冠而与之言二子怒故攻公公出奔齐二十六年传云甯恵子之子甯喜以父言攻孙氏而纳卫侯二十六年复归于卫是献公以鲁襄公十四年出奔二十六年复归于卫也】
　　卫有大史曰柳庄寝疾公曰若疾革虽当祭必告注革急也音义【革本又作亟居力反注同】公再拜稽首请于尸曰有臣柳庄也者非寡人之臣社稷之臣也闻之死请徃注急吊贤者不释服而往遂以襚之注脱君祭服以襚臣亲贤也所以此襚之者以其不用袭也凡襚以敛音义【襚音遂脱本亦作说又作税同他活反】与之邑裘氏与县潘氏书而纳诸棺曰世世万子孙毋变也注所以厚贤也裘县潘邑名音义【县音注同潘普干反】疏【正义曰此一莭论君急吊臣之事柳庄为卫大史今寝疾其家自告公报之曰若疾急困虽当我祭必须告也其后栁庄果当公祭之时卒而来告公公祭事虽了与尸为礼未毕公再拜稽首请于尸曰有臣柳庄也者才能贤异非唯寡人之臣乃是社稷之臣今闻之身死请往赴之又不释祭服即徃哭遂以所着祭服脱而襚之又与之采邑曰裘氏及县潘氏与二邑又书録其赏辞而纳之棺云世世恒受此邑至万世子孙无有改变案礼君入庙门全为臣请尸得言寡人者是后人作记者之言也注正义曰案士丧礼君使人襚不云祭服襚臣今君以祭服襚故云亲贤也得以祭服襚之者礼诸侯冕祭庙大夫自冕而下以其俱是冕故得襚也祭服既尊得以襚臣者以其臣卑不敢用君襚衣而袭之也所以不用袭者袭是近尸形体事亵恶故不敢用君之襚衣也案士丧礼云君襚衣及亲者及庶兄弟之襚皆不用袭故士丧礼云庶襚继陈不用注云不用不用袭也至小敛则得用庶襚故士丧礼小敛凡十有九称陈衣继之不必尽用郑云陈衣庶襚也既云不必尽用明有用者至大敛得用君襚故士丧礼大敛君襚祭服散衣庶襚凡三十称又云君襚不倒是大敛得用襚也云凡襚以敛者谓庶襚以小敛君襚以大敛也郑言此者明襚衣不用袭也】陈干昔寝疾属其兄弟而命其子尊己曰如我死则必大为我棺使吾二婢子夹我注婢子妾也音义【干音干属之玉反夹古洽反】陈干昔死其子曰以殉葬非礼也况又同棺乎弗果杀注善尊己不陷父于不义疏【正义曰此一节论人病时失礼也属其兄弟而命其子尊己者尊己干昔子名也兄弟言属子云命轻重之义也曰如我死者此所属命辞也欲言其死后事也则必大为我棺使吾二婢子夹我者婢子妾也属命云令大为己棺又使二妾夹己于棺中也陈干昔死者陈干昔既属兄弟之后而死且言陈干昔者谓亦久婴疾病或陈干昔总是人名但先儒无说未知孰是案春秋魏颗父病困命使杀妾以殉又晋赵孟孝伯并将死其语偷又晋程郑问降阶之道郑然明以将死而有惑疾此等并是将死之时其言皆变常而论语曾子曰人之将死其言也善但人之疾患有深有浅浅则神正深则神乱故魏颗父初欲嫁妾是其神正之时曽子云其言也善是其未困之日且曾子贤人至困犹善其中庸已下未有疾病天夺之魂魄苟欲偷生则赵孟孝伯程郑之徒不足怪也】
　　仲遂卒于垂壬午犹绎万入去籥注春秋经在宣八年仲遂鲁庄公之子东门襄仲先日辛巳有事于太庙而仲遂卒明日而绎非也万干舞也籥籥舞也传曰去其有声者废其无声者音义【绎音亦去羌吕反注同籥羊勺反】仲尼曰非礼也卿卒不绎疏【正义曰此一节论卿卒重于绎祭之事注正义曰此经所云者春秋经文案宣八年六月辛巳有事于太庙仲遂卒于垂是也云仲遂鲁庄公之子东门襄仲者世本及左传文也云万干舞也籥籥舞也者案宣八年公羊传云万者何干舞也籥者何籥舞也万是执干而舞武舞也即文王世子云春夏学干戈是也籥舞执羽吹籥而舞文舞也文王世子云秋冬学羽籥是也云传曰去其有声者废其无声者亦宣八年公羊传文云去其有声谓去籥舞以吹籥有声故也废其无声谓废留万舞而不去以万舞无声故也郑志答张逸云废置也于去声者为废谓废留不去也然郑引万干舞籥籥舞虽是传文郑翦略其事不全写传文故于后始称传曰去其有声废其无声以三句全是传文也】
　　季康子之母死公输若方小注公输若匠师方小言年尚幼未知礼也敛般请以机封注敛下棺于椁般若之族多技巧者见若掌敛事而年尚幼请代之而欲尝其技巧音义【般音班注及下同封彼验反技其绮反下同】将从之注时人服般之巧公肩假曰不可夫鲁有初注初谓故事公室视丰碑注言视者时天子也丰碑斲大木为之形如石碑于椁前后四角树之穿中于间为鹿卢下棺以繂绕天子六繂四碑前后各重鹿卢也音义【碑被皮反子念反后皆同斲丁角反繂音律绕而沼反重直龙反】三家视桓楹注时诸侯诸侯下天子也斲之形如大楹耳四植谓之桓诸侯四繂二碑碑如桓矣大夫二繂二碑士二繂无碑音义【下户嫁反植时力反】般尔以人之母尝巧则岂不得以注以己字言谁有强使女者与于礼有似作机巧非也以与已字本同音义【尔防古以字强其文反女音汝与音余下苦与同】其母以尝巧者乎则病者乎注毋无也于女宁有病苦与止之音义【毋音无】噫注不寤之声音义【噫于其反】弗果从疏【正义曰此一节论非礼尝巧不从之事季康子母死公输若为匠师之官年方幼小主掌窆事欲下棺敛于圹中其若之族人公输般性有技巧请为以转动机关窆而下棺时人服般之巧将从之时有公肩假止而不许曰不可为机窆之事夫鲁有初始旧礼公室之丧视丰碑丰大也谓用大木为碑三家之视桓楹也桓大也楹柱也其用之碑如大楹柱言之旧事其法如此遂呼般之名般女得以人之母而尝巧乎尝试也欲以人母试已巧事谁有强偪于女而为此乎岂不得休己者哉又语之】【云其无以人母尝试己巧则于女病者乎言不得尝巧岂于女有病公肩假既告般为此言乃更噫而伤叹于】【是众人遂止不果从般之事注正义曰以匠师主窆故乡师云及窆执斧以涖匠师是也凡言视者不正相当】【比拟之辞也故王制云天子之三公视公侯卿视伯大夫视子男是也故云言视僭天子也云斲大木为之形】【如石碑者仪礼庙庭有碑故祭义云牲入丽于碑仪礼每云当碑揖此云丰碑故知斲大木为碑也云于椁前后四角树之者谓椁前后及两旁树之角落相望故云四角非谓正当椁四角也云穿中于间为鹿卢者谓穿】【凿去碑中之木令使空于此空间着鹿卢鹿卢两头各入碑木云下棺以繂绕者繂即绋也以绋之一头系棺】【缄以一头绕鹿卢既讫而人各背碑负绋末头听鼓声以渐郤行而下之云天子六繂四碑者案周礼大丧属】【其六引故知天子六繂也丧大记云君四繂二碑诸侯既二碑故知天子四也云前后各重鹿卢也者以六繂】【四碑明有一碑两绋者故知一碑上下重着鹿卢知唯前后碑重鹿卢者以棺之入椁南北竪长前后用力深也案春秋天子有隧以羡道下棺所以用碑者凡天子之葬掘地以为方圹汉书谓之方中又方中之内先累】【椁于其方中南畔为羡道以蜃车载柩至圹说而载以龙輴从羡道而入至方中乃属绋于棺之缄从上而下】【棺入于椁之中于此之时用碑繂也诸侯下天子也斲之形如大楹耳者以言视桓楹不云碑知不似碑形故云如大楹耳通而言之亦谓之碑也故丧大记云诸侯大夫二碑是也云四植谓之桓者案说文桓亭邮表也谓亭邮之所而立表木谓之桓即今之桥旁表柱也今诸侯二碑两柱为一碑而施鹿卢故云四植谓之桓也周礼桓圭而谓双植者以一圭之上不应四柱但瑑为二柱象道旁二木又宫室两楹故双植谓之桓也大夫亦二碑但柱形不得麤大所以异于诸侯也以己字者言经中以用之以义是休己之字所以用之以得为休己之字者以其本同谓古昔之本用字本同乃得通用谓用谓其两字本昔是同故得假借而用后世始以己义异也云僭于礼有似作机巧非也者皇氏解云僭滥之事于礼犹有所似作机巧之事全非也母无也者依说文止毋是禁辞故说文母字从女有人从中若干犯故禁约之故郑注论语云母止其辞让也故曲礼上篇多言毋毋犹勿也谓勿得如此下无是有无之无此经中之义是有无之无故转母作无也不寤之声者公肩假唱噫是叹公输般不晓寤于礼故伤之而为此声也】
　　战于郎注郎鲁近邑也哀十一年齐国书帅师伐我是也公叔禺人遇负杖入保者息注遇见也见走辟齐师将入保罢倦加其杖颈上两手掖之休息者保县邑小城禺人昭公之子春秋传曰公叔务人音义【禺音遇又音务辟音避罢音皮倦其卷反颈吉领反掖音亦】曰使之虽病也注谓时繇役音义【繇本亦作徭音遥】任之虽重也注谓时赋税君子不能为谋也士弗能死也不可注君子谓卿大夫也鲁政既恶复无谋臣士又不能死难禺人耻之音义【弗能弗亦作不为于伪反下注国为下为懿同复扶又反下复射谓不复同难乃旦反】我则既言矣注欲敌齐师践其言与其邻重汪踦往皆死焉注奔敌死齐冦邻邻里也重皆当为童童未冠者之称姓汪名踦邻或为谈春秋传曰童汪踦音义【重依注音童下同汪乌黄反踦鱼绮反冠古乱反】鲁人欲勿殇重汪踦注见其死君事有士行欲与成人之丧治之言鲁人者死君事国为敛葬音义【行下孟反】问于仲尼仲尼曰能执干戈以卫社稷虽欲勿殇也不亦可乎注善之疏【正义曰此一节论童子死难之事战于郎哀十一年齐伐鲁鲁与齐师战于郎郎者鲁之近邑也案哀十一年鲁人公叔禺人逢遇国人走辟齐师两手负杖于颈走入城保困而止息禺人见而言曰国以徭役使此人虽复病困国以赋税责任人民虽复烦重若上能竭心尽力忧恤在下则无以负愧今君子卿大夫不能为谋士又不能致死是自全其身不爱民庶于理不可既嫌他不死欲自为致死之事故云我则既言矣既已也云我则已言之矣乃践其言于是与隣之童子姓汪名踦往赴齐师而死焉依礼童子为殇鲁人见其死寇欲勿殇童汪踦意以为疑问于仲尼仲尼报之云汪踦能执干戈以卫社稷勿犹不也虽欲不以为殇不亦可乎言其可为不殇也注正义曰案桓十年齐侯卫侯郑伯来战于郎公羊传云郎者何吾近邑也哀十一年齐国书帅师伐我战于郊是郊头郎邑故知近也案春秋直云战于郊知与此战于郎为一事者以其俱有童汪踦之事故为一也禺人昭公之子者案哀十一年传云公叔务人僮汪踦死昭公传云昭公子公为逐季氏公曰务人为此祸务人即公为也故云昭公子此作禺人者禺务声相近声转字异也重皆当为童者此云重汪踦下云重汪踦以重字有二故云皆当为童以言鲁人欲勿殇故从春秋为童也案丧服小功章大夫为昆弟之长殇注云谓为士者若不仕者也以此言之虽见为士犹以殇服服之何以此云死君事有士行欲以成人之丧治之者丧服所论据寻常死者虽见为士犹以殇服服之汪踦能致死于敌故以成人之丧治之云国为敛葬者以其经称鲁人且指众辞汪踦非是家无亲属但国家哀其死难为敛葬之】
　　子路去鲁谓顔渊曰何以赠我注赠送曰吾闻之也去国则哭于墓而后行反其国不哭展墓而入注无君事主于孝哭哀去也展省视之谓子路曰何以处我注处犹安也子路曰吾闻之也过墓则式过祀则下注居者主于敬疏【正义曰此一节论礼敬祀墓之事各依文解之过墓则式过祀则下者墓谓他家坟垄祀谓神位有屋树者居无事主于恭敬故或式或下也他坟尚式则己先祖坟墓当下也注正义曰若有君事去国则不得哭墓故上曲礼云已受命君言不宿于家是不哭于墓】
　　工尹商阳与陈弃疾追吴师及之注工尹楚官名弃疾楚公子弃疾也以鲁昭八年帅师灭陈县之楚人善之因号焉至十二年楚子狩于州来使荡侯潘子司马督嚣尹午陵尹喜围徐以惧吴于时有吴师陈或作陵楚人声音义【马裻音笃本亦作督】陈弃疾谓工尹商阳曰王事也子手弓而可手弓子射诸注商阳仁不忍伤人以王事劝之音义【射食亦反下同】射之毙一人韔弓注不忍复射毙仆也韔韬也音义【毙本亦作弊婢世反下同韔勑亮反仆蒲北反又音赴韬吐刀反】又及谓之又毙二人每毙一人揜其目注揜其目不忍视之音义【又及本或作又及一人又一人后人妄加耳】止其御曰朝不坐燕不与杀三人亦足以反命矣注朝燕于寝大夫坐于上士立于下然则商阳与御者皆士也兵车参乗射者在左戈盾在右御在中央音义【朝直遥反与音预乗绳证反盾食允反又音允】孔子曰杀人之中又有礼焉注善之疏【正义曰此一节论杀人有礼之事各依文解之子手弓而可手弓者弃疾谓商阳射吴之奔者云子是手弓之人谓是能弓之手而可手弓者谓其堪可称此能弓之手谓宜须射也又家语云楚伐吴工尹商阳与弃疾追吴师及之弃疾曰王事也子手弓而可商阳手弓弃疾曰子射诸射之毙一人韔其弓则此分句为异解义亦别言手弓者令其彀弓而射之未知孰是故两存焉附之以广闻见也孔子曰杀人之中又有礼焉者言其既杀人之中又有礼则韔弓揜目等是也案左氏传戎昭果毅获则杀之商阳行仁而孔子善之传之所云人谓彼勍敌与我决战虽及胡耉获则杀之此谓吴师既走而后逐之故云又及一人则是不逐奔之义故以为有礼也注正义曰案春秋传楚皆以尹为官名也故知工尹楚官名也云弃疾楚公子弃疾也者左传文是楚共王之子后立为平王云楚人善之因号焉者案昭十三年左传晋叔向云弃疾君陈蔡苛慝不作盗贼伏隠弃疾故楚人善之因号为陈弃疾也云十二年楚子狩于州来者是昭十二年左传文楚子谓灵王名防弃疾之兄也使荡侯一潘子二司马督三嚣尹午四陵尹喜五也五大夫围徐以偪惧于吴也案左传直有围徐不见有呉师之事也又弃疾不与围徐郑必知有呉师及弃疾追之者以弃疾昭八年县陈十三年自立为王于此之间无与呉师相渉今弃疾追呉师复有围徐惧呉之事故郑引以明之云陈或作陵楚人声者谓陈弃疾余本有作陵弃疾者故云陈或作陵楚人呼陈及陵声相似故云楚人声朝燕于寝者朝之于燕皆在于寝若路门外正朝则大夫以下皆立若其燕朝在于路寝如孔子摄齐升堂又诗传云不脱屦升堂谓之饫明脱屦升堂则坐也是大夫坐于上燕亦在寝故燕礼云燕朝服于寝案燕礼献卿大夫及乐作之后西阶上献士士既得献者立于东阶下西面无升堂之文是士立于下云兵车参乗射者在左戈盾在右御在中央者谓兵车参乗之法其事如此若非兵车参乗则尊者在左故曲礼乗君之乗车不敢旷左郑注云君存恶空其位又月令载耒耜于御与车右之间君在左也知兵车参乗射者在左戈盾在右者案宣十二年左传云楚许伯御乐伯摄叔为右于时乐伯主射乐伯云左射以菆是射者在左摄叔云右入垒折馘执俘而还是戈盾勇力在右自然御者在中央此谓凡常战士也若是元帅则在中央鼓下御者在左戈盾亦在右故成二年鞌之战于时郤克为中军将时流血及屦未絶鼓音是将居鼓下也解张御郤克解张云矢贯余手及肘余折以御左轮朱殷是御者在左自然戈盾在右若天子诸侯亲为将亦居鼓下故戎右云赞王鼓成二年齐侯围龙齐侯亲鼓之是也若非元帅则皆在左御者在中故成二年韩厥自其车左居中代御而逐齐侯故杜预云兵车自非元帅御者皆在中故熊氏以为虽非元帅上军下军之将亦居鼔下故成十六年鄢陵之战子重将左而云子重鼓之也故为将皆在鼓下也以其亲鼓故以为鼓下案周礼诸侯执贲鼓军将执晋鼓师帅执提旅帅执鼙岂皆居鼓下也其义恐非也】
　　诸侯伐秦曹桓公卒于会注鲁成十三年曹伯庐卒于师是也庐諡宣言桓声之误也音义【桓依注音宣】诸侯请含注以朋友有相啖食之道音义【含胡闇反啖徒暂反食音嗣徐音自】使之袭注非也袭贱者之事襄公朝于荆康王卒注在鲁襄二十八年康王楚子昭也楚言荆者州言之荆人曰必请袭注欲使襄公衣之音义【衣于既反】鲁人曰非礼也荆人强之注欲尊康王音义【强其丈反下注同】巫先拂柩荆人悔之注巫祝桃茢君临臣丧之礼音义【拂芳勿反柩其久反茢音列】注【正义曰此一节论诸侯失礼之事注正义曰不言楚而言荆者楚属荆故荆言之也春秋庄十年荆败蔡师于莘公羊传曰荆者何州名也州不若国国不若氏氏不若人人不若名名不若字字不若子而左氏无此义荆盖楚之本号鲁庄之世告命皆称荆至僖元年始称楚故杜预云荆始改号曰楚其巫祝桃茢之事已具于上】滕成公之丧注鲁昭三年使子叔敬叔吊进书注子叔敬叔鲁宣公弟叔肸之曾孙叔弓也进书奉君吊书音义【肸许乙反】子服恵伯为介注恵伯庆父孙之子名椒介副也音义【介音界注同】及郊为懿伯之忌不入注郊滕之近郊也懿伯恵伯之叔父忌怨也敬叔有怨于懿伯难恵伯也春秋传曰敬叔不入音义【难乃旦反】惠伯曰政也不可以叔父之私不将公事注政君命所为敬叔于昭穆以懿伯为叔父音义【昭尚遥反】遂入注恵伯强之乃入疏【正义曰此一节论不可以私废公之事各依文解之敬叔为使恵伯为介至滕之近郊懿伯是恵伯叔父敬叔于先有怨于懿伯今至滕郊为有懿伯之怨故畏难恵伯不敢入恵伯知其难已遂开释之今既奉君命政令奉使滕国不可以叔父私怨遂欲报雠不行公事也注正义曰案世本叔肸生声伯婴齐齐生叔老老生叔弓是叔弓为叔肸曽孙也叔是其氏此记云子叔者子是男子通称故以子冠叔也案世本庆父生穆伯敖敖生文伯谷谷生献子蔑蔑为庆父曽孙恵伯是蔑之孙是庆父孙之子也案春秋传曰子服椒故知名椒也经直云郊知是滕之近郊者下云不入谓不入国城则郊与国城相近故知郊是近郊也知懿伯是恵伯叔父者以下文恵伯云不可以叔父之私故知懿伯是恵伯叔父也云敬叔有怨于懿伯难恵伯也者谓敬叔杀懿伯被懿伯家所怨恐恵伯杀已故难恵伯不敢入也然敬叔恵伯同在君朝又奉使滕国相随在路不相畏难入滕始难者虽有怨雠但为防备今入滕国是由主人其防备之事不复在已故难之引春秋传敬叔不入者昭三年左传文引之者以经直云不入恐是恵伯不入故引以明之政君命所为者案论语注君之教令为政臣之教令为事也故云其事也如有政云敬叔于昭穆以懿伯为叔父者此后人转冩郑注之误当云敬叔于昭穆以恵伯为叔父检勘世本敬叔是桓公七世孙恵伯是桓公六世孙则恵伯是敬叔之父六从兄弟则敬叔呼恵伯为叔父敬叔呼懿伯为五从祖此注乃云敬叔于昭穆以懿伯为叔父故知误也】
　　哀公使人吊蒉尚遇诸道辟于路画宫而受吊焉注哀公鲁君也画宫画地为宫象音义【蒉苦怪反辟音避又婢亦反画音获注同】曾子曰蒉尚不如杞梁之妻之知礼也注行吊礼于野非齐庄公袭莒于夺杞梁死焉注鲁襄二十三年齐侯袭莒是也春秋传曰杞殖华还载甲夜入且于之隧隧夺声相近或为兑梁即殖也音义【于夺徒外反注并兑同杞音岂殖时职反华胡化反且子余反】其妻迎其柩于路而哭之哀庄公使人吊之对曰君之臣不免于罪则将肆诸市朝而妻妾执注肆陈尸也大夫以上于朝士以下于市执拘也音义【肆杀三日陈尸音四朝直遥反上时掌反】君之臣免于罪则有先人之敝庐在君无所辱命注无所辱命辞不受也春秋传曰齐侯吊诸其室音义【庐力居反】疏【正义曰此一节论蒉尚不如妇人得礼之事注正义曰案周礼乡士职云协日刑杀肆之三日是陈尸曰肆也云大夫以上于朝士以下于市者谓诸侯大夫士也故襄二十二年楚杀令尹子南尸诸朝三日大夫既于朝士则于市也其天子臣则有爵者皆适甸师氏不在朝故周礼掌囚职云凡有爵者奉而适甸师氏以待刑杀掌戮云有爵者杀之于甸师氏是也天子士宜在朝与诸侯大夫同】孺子防之丧注鲁哀公之少子音义【防吐孙反】哀公欲设拨注拨可拨引輴车所谓绋音义【拨半末反輴勑伦反】问于有若有若曰其可也君之三臣犹设之注犹尚也以臣况子也三臣仲孙叔孙季孙氏顔柳曰天子龙輴而椁帱注輴殡车也画辕为龙帱覆也殡以椁覆棺上涂之所谓菆涂龙輴以椁音义【椁音郭帱大报反攒涂才丸反下音徒】诸侯輴而设帱注輴不画龙为榆沈故设拨注以水浇榆白皮之汁有急以播地于引輴车滑音义【沈本又作审同昌审反浇古尧反汁之十反滑于八反】三臣者废輴而设拨窃礼之不中者也而君何学焉注止其学非礼也废去也绋系于輴三臣于礼去輴今有绋是用輴僣礼也殡礼大夫菆置西序士掘肂见衽音义【中丁仲反又如字学如字或音戸教反非注同去羌吕反下同掘求勿反又求月反又户忽反肂本又作肄以二反棺坎也见贤遍反衽而审反】疏【正义曰此论諌哀公不得学僣礼之事顔栁以有若对非其实恐哀公从之以其正礼而言天子之殡则以龙輴谓画輴车辕为龙载柩于上累材作椁而题凑其木帱覆棺上而后涂之其诸侯则以輴载柩不画为龙亦累木为椁设木于上以帱之不为题凑直横木覆之亦泥涂其上以其有輴须设榆沈备拟牵引为有榆沈故须设拨拨谓绋也今三臣者依礼废輴不合用殡今乃设拨用輴是盗窃于礼不中法式而君何得学焉注正义曰经直云龙輴知画辕为龙者以輴之形状庳下而寛广无似龙形唯辕与龙为形相类故知画辕也云所谓菆涂龙輴以椁者以其上篇有其文故此言所谓上篇也輴外邉从累其木上与椁齐乃菆木为题凑为四阿椁制而涂之輴不画龙者以上云龙輴此直云輴故云不画龙其木亦不题凑故郑注丧大记云诸侯不题凑丧大记大夫二綍二碑是大夫有綍綍即绋也又注既夕礼云大夫以上始有四周谓之輴是大夫有輴也此云三臣于礼去輴用輴礼不同者大夫以柩朝庙之时用輴繂惟殡时用輁轴不得用輴绋此文据殡时大记及既夕礼谓朝庙及下棺也云大夫菆置西序士掘肂见衽者是丧大记文谓菆丛其木以鄣三面倚于西序肂谓穿地为坎深浅见其棺盖上小要之衽言棺上小要之衽出于平地】
　　悼公之母死注母哀公之妾哀公为之齐衰有若曰为妾齐衰礼与注讥而问之妾之贵者为之缌耳音义【为于伪反下为妾注为之下弗为服皆同与音余】公曰吾得已乎哉鲁人以妻我注言国人皆名之为我妻重服嬖妾文过非也音义【嬖必计反】疏【正义曰此一节论哀公为妾着服非礼之事公曰吾得已乎哉鲁人以妻我者公以有若之讥遂文其过云吾岂得休已而不服之乎所以不得休己者虽是其妾鲁人以我无夫人皆以为我妻故不得不服注正义曰天子诸侯絶旁期于妾无服唯大夫贵妾缌以哀公为妾着齐衰服故举大夫贵妾缌以对之耳】季子臯葬其妻犯人之禾注季子臯孔子弟子髙柴孟氏之邑成宰或氏季犯躐也音义【躐力辄反】申祥以告曰请庚之注申祥子张子庚偿也音义【庚古衡反偿徐音尚】子臯曰孟氏不以是罪予注时侈音义【子念反侈昌氏反又赤氏反】朋友不以是弃予注言非大故以吾为邑长于斯也买道而葬后难继也注恃宠虐民非也音义【长丁丈反】疏【正义曰此一节论髙柴非礼之事各依文解之子臯见申祥请偿故拒之云孟氏不以是犯禾之事罪责于我以孟氏自为奢暴之故也朋友不以是犯禾之事离弃于我以其小失非大故也斯此也以吾为邑长于此成邑乃买道而葬清俭太过在后世之人难可继续也以孟氏不罪于己故郑云恃宠不肯偿禾故云虐民注正义曰案史记仲尼弟子传云髙柴字子臯少孔子三十嵗郑人也知为成宰者下文云子臯为成宰云季者髙是其正氏今言季子臯故郑云或氏季以身处季少故以字为氏而称季也犹若子防称叔氏仲由称季路皆其例也弟子传及论语作子羔与此文子臯字不同者古字通用】
　　仕而未有禄者君有馈焉曰献使焉曰寡君注见在臣位与有禄同也君有馈有馈于君音义【餽本又作馈其位反遗也使色吏反见贤遍反】违而君薨弗为服也注以其恩轻也违去也疏【正义曰此一节论臣之仕未得禄者与得禄之臣有同有不同之事也故王制云位定然后禄之是先位定而后禄也君有馈焉曰献者馈饷也君有馈谓臣有物馈献于君既奉饷君上故曰献使焉曰寡君者使焉谓为君使往他国此臣若出使则自称己君为寡君也言臣虽仕未得禄而有物馈君及出使他国所称则并与得禄者同也嫌其或异故明之也违而君薨弗为服也者此一条则异也违而君薨者违去也谓三谏不从以礼去者若已有禄恩重者虽放出仕他国而所仕者敌则犹反服今此未得禄之臣唯在朝时乃服若放出他邦而故君薨所仕虽敌亦不反服也以其本无禄恩轻故也】
　　虞而立尸有几筵卒哭而讳注讳辟其名音义【辟音避】生事毕而鬼事始已注谓不复馈食于下室而鬼神祭之已辞也既卒哭宰夫执木铎以命于宫曰舍故而讳新注故谓髙祖之父当迁者也易说帝乙曰易之帝乙为成汤书之帝乙六世王天之锡命疏可同名音义【铎大各反舍音舍】自寝门至于库门注百官所在库门宫外门明堂位曰库门天子臯门疏【正义曰此一节论葬后当以鬼神事之礼未葬由生事之故未有尸既葬亲形已藏故立尸以系孝子之心也前所云既窆而祝宿虞尸是也有几筵者未葬之前殡宫虽有脯醢之奠不立几筵其大敛之奠虽在殡宫但有席而已亦无几也此席素席故前云奠以素器其下室之内有吉几筵今葬讫既设虞祭有素几筵筵虽大敛之时已有至于虞祭更立筵与几相配故云有几筵故士虞礼云祝免澡葛绖带布席于室中东面右几是也然此虞祭而有几谓士大夫礼若天子诸侯则葬前有几故周礼司几筵云丧事素几郑注云谓殡奠时天子既尔诸侯南面之君其事亦然卒哭而讳者讳谓神名也古者生不相讳卒哭之前犹生事之故不讳至卒哭乃有神讳也生事毕而鬼事始已者并解所以虞立尸卒哭而为神讳义也既虞卒哭则生事毕鬼神之事方为始也自寝门至于库门者前既执木铎以命宫中又出宫从寝门至于库门寝门路门库门是鲁之外门也百官及宗庙所在之次至库门咸使知之也鲁三门故至库门耳若天子五门则至臯门也故郑引明堂位云库门天子臯门也若凡诸侯则臯应路也注正义曰谓不复馈食于下室者合释有尸有几筵及讳也下室谓内寝生时饮食有事处也未葬犹生事当以脯醢奠殡又于下室馈设黍稷谢兹云下室之馈器物几杖如平生郑君答张逸云未葬以脯醢奠于殡又于下室设黍稷曰馈下室内寝也至朔月月半而殷奠殷奠有黍稷而下室不设也既虞祭遂用祭礼下室遂无事也然不复馈食于下室文承卒哭之下卒哭之时乃不复馈食于下室皇氏以为虞则不复馈食于下室于礼有疑髙祖之父谓孝子髙祖之父也于死者髙祖也卒哭犹未迁故云当迁也至小祥乃迁毁也易説帝乙曰易之帝乙为成汤者郑引易证六世不讳故卒哭而舍髙祖之父也易説者郑引云易纬也凡郑云说者皆纬候也时禁纬候故转纬为説也故郑志张逸问礼注曰书说书说何书也答曰尚书纬也当为注时时在文网中嫌引秘书故诸所牵图谶皆谓之说云案易云帝乙归妹易干凿度说易之帝乙谓是殷汤也书之帝乙六世王者亦易纬言也书酒诰有帝乙而干凿度说云乙是殷六世王也先儒注皆以酒诰帝乙纣父纣父去汤多世不啻于六世也然史记殷本纪云王名乙者甚众上皆有配字惟纣父称帝乙耳而汤名乙其六世孙名祖乙即是六世王也既并为帝故皆得曰帝乙也祖乙是汤六世孙与汤同名是六世得同名云天之锡命疏可同名者此注易纬语也言帝王之名由天所锡则世疏可同故举六世以为证也谓天所锡者殷以生日甲乙为名则生日是天之命曰为名也白虎通云殷质以生日名子也故殷太甲帝乙武丁】
　　二名不偏讳夫子之母名征在言在不称征言征不称在注称举也杂记曰妻之讳不举诸其侧疏【正义曰此一节论不偏讳之事注正义曰引杂记者证称是举之义】
　　军有忧则素服哭于库门之外注忧谓为敌所败也素服者缟冠也音义【败必迈反】赴车不载櫜韔注兵不戢示当报也以告丧之辞言之谓还告于国櫜甲衣韔弓衣音义【櫜音羔防本亦作韔勑亮反戢侧立反】疏【正义曰此一节论军败当报之事赴车不载櫜韔者军既有忧从军赴国之车但露载其甲及弓示有报敌之意故甲则不以櫜戢之弓则不以韔戢之故注云兵不戢示当报也注正义曰案春秋左氏传祸福称告崩薨称赴今军败应称告而称赴故云以告丧之辞言之案诗云载櫜弓矢春秋传云右属櫜鞬皆以櫜为韬弓此注为甲衣者以下韔文韔既是弓衣故以櫜为甲衣】有焚其先人之室则三日哭注谓人烧其宗庙哭者哀精神之有亏伤故曰新宫火亦三日哭注火人火也新宫火在鲁成三年疏【正义曰此一节论哀先人宗庙亏伤之事注正义曰案宣十六年左传云人火曰火天火曰灾新宫者鲁宣公庙故成三年公羊传云新宫者何宣公之宫也】
　　孔子过泰山侧有妇人哭于墓者而哀夫子式而听之注怪其哀甚使子路问之曰子之哭也壹似重有忧者而曰然昔者吾舅死于虎吾夫又死焉今吾子又死焉注而犹乃也夫之父曰舅音义【重直用反】夫子曰何为不去也曰无苛政夫子曰小子识之苛政猛于虎也音义【苛音何本亦作荷识甲吉反】疏【正义曰此一节论苛政严于猛虎之事子之哭也壹似重有忧者言子之哭也壹似重叠有忧丧者也壹者决定之辞也而曰然者而乃也妇人哭毕乃答之曰然然犹如是是重叠有忧也】鲁人有周丰也者哀公执挚请见之注下贤也挚禽挚也诸侯而用禽挚降尊就卑之义音义【挚音志下户嫁反】而曰不可注辞君以尊见卑士礼先生异爵者请见之则辞公曰我其已夫注已止也重强变贤音义【夫音符强其丈反】使人问焉曰有虞氏未施信于民而民信之夏后氏未施敬于民而民敬之何施而得斯于民也注时公与三桓始有恶惧将不安对曰墟墓之间未施哀于民而民哀社稷宗庙之中未施敬于民而民敬注言民见悲哀之处则悲哀见庄敬之处则庄敬非必有使之者墟毁灭无后之地音义【虚本亦作墟同起鱼反注同处昌虑反下同】殷人作誓而民始畔周人作会而民始疑注会谓盟也盟誓所以结众以信其后外恃众而信不由中则民畔疑之孔子曰其身正不令而行其身不正虽令不从苟无礼义忠信诚慤之心以涖之虽固结之民其不解乎注涖临音义【涖音利又音类解佳买反旧胡买反】疏【正义曰此一节论君之临臣民当以礼义忠信为本之事各依文解之何施而得斯于民也者有虞氏未施信于民而民信之夏后氏未施敬于民而民敬之言虞之与夏施何政教以化民斯此也而得如此敬信于民也周丰之意以虞之与夏由行敬信于民民见其敬信民自学之不须设言号令故云古昔丘墟及坟墓之间是所悲哀之处也人在其所未须施设教化令民使哀而民自哀也社稷宗庙之中严凝之处人在其中未须施设教化而民自敬言民之从君在君身所行不在言也若身之不行言亦无益故殷人作誓由身不自行徒有言誓而民始畔也周人作会为身无诚信而民始疑苟诚也人君之身诚无礼义忠信诚实质慤之心以临化之虽以言辞誓令坚固结之民其不解散离贰乎言当解散离贰也周丰此言欲令哀公身行诚信不当唯以言辞率下而已注正义曰凡旧居皆曰墟故左传有莘氏之墟有昆吾之墟故知毁灭无后者以可悲哀故为无后也会谓盟也者案昭三年左传云有事而会不协而盟则盟会别也知此会谓盟者以云而民始疑司盟云邦国有疑则盟诅之故以会为盟也案尚书夏啓作甘誓此言殷人作誓左传云夏啓有涂山之会又禹会涂山此云周人作会者此据身无诚信徒作誓盟民因誓因盟而始离畔非谓殷人始作誓周人始作会若夏啓作甘誓禹会涂山皆身有诚信于事善也谷梁传云告誓不及五帝盟诅不及三王者五帝三王身行徳义不専用诰誓盟诅故云不及与此不同云信不由中则民畔疑之者隐三年左传云信不由中质无益也纣为苛政而作誓命民乃畔之亦是畔疑之事也】
　　丧不虑居注谓卖舍宅以奉丧毁不危身注谓憔悴将灭性音义【憔在遥反悴在醉反】丧不虑居为无庙也毁不危身为无后也
　　延陵季子适齐于其反也其长子死葬于嬴博之间注季子名札鲁昭二十七年吴公子札聘于上国是也季子让国居延陵因号焉春秋传谓延陵延州来嬴博齐地今泰山县是也音义【为于伪反下同长丁丈反下官长并注同嬴音盈札侧八反】孔子曰延陵季子吴之习于礼者也徃而观其葬焉注徃吊之其坎深不至于泉注以生恕死音义【深式鸩反】其敛以时服注以行时之服不改制节既葬而封广轮揜坎其髙可隐也注示节也轮从也隐据也封可手据谓髙四尺所音义【广古旷反揜本又作掩于检反隐于刃反注同从子容反】疏【正义曰此一节论仲尼云季子得礼之事各依文解之注正义曰知季子名札者案襄二十九年吴公子札来聘是名札也又案襄二十九年季札来聘于鲁遂往聘齐卫及晋知非此时子死而云昭二十七年聘上国者此云孔子闻之往而观其葬焉若襄二十九年孔子才年九岁焉得观其葬而善之故为昭二十七年也云让国居延陵者春秋襄二十九年吴公子札来聘公羊云吴无君无大夫此何以有君有大夫贤季子也何贤乎季子让国也谒也余祭也夷昧也与季子同母者四季子弱而才兄弟皆爱之同欲立之以为君兄弟迭为君而致国乎季子皆曰诺故诸为君者皆轻死为勇饮食必祝曰天苟有吴国尚速有悔于予身及阖庐使专诸刺僚而致国乎季子季子不受去之延陵终身不入吴国此即季子本封延陵后让国又居之郑举后事言耳延陵一名延州来故左传云延州来季子聘于上国所以郑又引以防之云春秋传谓延陵延州来即此经延陵即左传延州来明是一也以生恕死者言坎以深不至泉以生时不欲近泉故死亦不至于泉以生时之意以恕于死者示节也者以上敛以行时之服不更制造是其节也今封坟广轮揜坎其高可隐又是有其节制故云示节也云谓高四尺所者言坟之高可四尺之所以人长八尺低而据之半为四尺且约上坟崇四尺故云四尺所所是不定之辞】旣封左袒右还其封且号者三曰骨肉归复于土命也若魂气则无不之也无不之也注还围也号哭且言也命犹性也音义【号户髙反注同】而遂行注行去也孔子曰延陵季子之于礼也其合矣乎疏【正义曰既封坟已竟季子乃左袒其衣案郑注觐礼云凡以礼事者左袒若请罪待刑则右袒故觐礼云乃右肉袒于庙门之东在丧亦是礼事故丧礼直云袒不云左右今季子长子之丧而左袒者季子逹死生之命云骨肉归复于土不须哀戚以自寛慰故从吉礼也左袒讫乃右而围绕其封兼且号哭而绕坟三帀也号哭且言曰骨肉归复于土此是命也命性也言自然之性当归复于土言归复者言人之骨肉由食土物而生今还入土故云归复若神魂之气则游于土上故云则无不之适也言无所不之适上或适于天旁适四方不可更反再言之者愍伤离诀之意】
　　邾娄考公之丧注考公隐公益之曽孙考或为定音义【娄力俱反下同】徐君使容居来吊含注吊且含音义【含胡闇反注及下同】曰寡君使容居坐含进侯玉其使容居以含注欲亲含非也含不使贱者君行则亲含大夫归含耳言侯玉者时徐僭称王自比天子音义【僭子念反】有司曰诸侯之来辱敝邑者易则易于则于易于杂者未之有也注易谓臣礼于谓君礼杂者容居以臣欲行君礼徐自比天子使大夫敌诸侯有司拒之音义【易则易并以防反下及注同拒本又作距】容居对曰容居闻之事君不敢忘其君亦不敢遗其祖昔我先君驹王西讨济于河无所不用斯言也容居鲁人也不敢忘其祖注言我祖与今君于诸侯初如是不闻义则服驹王徐先君僭号容居其子孙也济渡也言西讨渡于河广大其国鲁鲁钝也言鲁钝者使自明不妄音义【顿徒困反本亦作钝】疏【正义曰此一节论徐之僭礼之事邾娄考公之丧徐君使大夫容居来吊且含容居致其君命云寡君使容居亲坐行含进侯玉于邾君此居养致之音也其使容居以含者此是记人録语云其使容居奉玉以行含礼邾人有司乃拒之曰诸侯之来屈辱临于弊邑者若是臣来其礼简易者则行臣之简易之礼于谓广大若君来其礼广大者则行君之广大之礼易于杂者谓应简易而为广大实是臣而行君礼是君臣杂乱者未之有也谓由来未有此礼容居乃对邾之有司云容居闻之谓闻于旧日之言云臣之事君奉命出使不敢忘其君之言子孙事祖当光扬先祖亦不敢遗弃其先祖言即不遗先祖之事也昔我先君驹王西讨济于河言国土广大无所不用斯言也者所谓处所斯此也谓我从先君驹王以来于诸侯无一处不用此称王之言也言我对诸侯恒称王也容居恐邾人谓其虚诞故云鲁钝之人不解虚诈唯知不敢忘其先祖容居云此者先祖实有此事不虚也上云不敢忘其君不敢遗其祖下直云不敢遗其祖者祖是久逺犹尚不遗忘君见存是不忘可悉故不言也其言先祖即是不忘君注正义曰知君行则亲含者上云曹桓公卒于会诸侯请含是也言大夫归含者上杂记诸侯之丧君使人吊含赠襚是也云言侯玉者徐自比于天子以邾君为己之诸侯言进侯氏以玉故云进侯玉案春秋昭三十年吴灭徐此云徐僭称王者灭而复兴至春秋之后僭号强大称王犹楚灭陈蔡后更兴易为臣礼者易是简易故为臣礼易既为臣礼以对于于故知于为君礼也君礼谓之于者于音近迂迂是广大之义故论语云子之迂也与此同也徐自比天子使大夫敌诸侯者若诸侯使大夫亲含诸侯则不可若天子使大夫敌诸侯则得亲含徐欲自比天子故有司拒之言我祖与今君于诸侯初如是者言我之先祖驹王与今日徐君称谓于诸侯自初以来如是称王非始今日云容居其子孙也者以经云不敢遗其祖即云我先君驹王故知容居是驹王子孙云自明不妄者我若是晓利之人或妄称先祖之善自言鲁钝似若无识知言语朴实故言欲自明不妄凡实行含礼未敛之前以玉实口士则主人亲含大夫以上即使人含若既敛已后至殡葬其有含者亲自致璧于柩及殡上若谓之亲含若但致命以璧授主人主人受之谓之不亲含】
　　子思之母死于卫注嫁母也姓庶氏赴于子思子思哭于庙门人至曰庶氏之母死何为哭于孔氏之庙乎注门人弟子也嫁母与庙絶族子思曰吾过矣吾过矣遂哭于他室
　　天子崩三日祝先服注祝佐含敛先服音义【祝之六反】五日官长服注官长大夫士七日国中男女服注庶人三月天下服注诸侯之大夫虞人致百祀之木可以为棺椁者斩之注虞人掌山泽之官百祀畿内百县之祀也以为棺椁作棺椁也斩伐也音义【畿音祈】不至者废其祀刎其人音义【刎勿粉反徐亡粉反】疏【正义曰此一节论天子崩尊卑服杖及葬备椁材之事天子崩三日祝先服者祝大祝商祝也服服杖也是丧服之数故呼杖为服祝佐含敛先服故先杖也然云祝服故子亦三日而杖也五日官长服者大夫士也亦服杖也服在祝后故五日也七日国中男女服者谓畿内民及庶人在官者服谓齐衰三月而除之必待七日者天子七日而殡殡后嗣王成服故民得成服也三月天下服者谓诸侯之大夫为王繐衰既葬而除之也近者亦不待三月今据逺者为言耳然四条皆云服何以知其或杖服或衰服案丧大记云君之丧三日太子夫人杖五日既殡授大夫世妇杖又丧服四制云三日授子杖五日授大夫杖七日授士杖案丧大记及四制则知今云三日五日是服杖明矣其七日及三月者唯服而已无杖四制云七日授士杖此云五日士杖者士若有地徳深者则五日若无地徳薄则七日崔氏云此据朝廷之士四制是邑宰之士也虞人致百祀之木可以为棺椁者斩之谓王殡后事也虞人者主山泽之官也百祀者王畿内诸臣采地之祀也言百者举其全数也既殡句而布材故虞人斩百祀之木可以为周棺之椁者送之也必取祀木者贺玚云君者徳着幽显若存则人神均其庆没则灵只等其哀伤也】
　　齐大饥黔敖为食于路以待饿者而食之有饿者防袂辑屦贸贸然来注蒙袂不欲见人也辑敛也敛屦力惫不能屦也贸贸目不明之貌音义【饥居宜反字林九衣反本又作饥同黔其防反徐渠严反而食音嗣下奉食同袂弥世反辑侧立反贸徐亡救反又音茂一音牟敛力检反下同】黔敖左奉食右执饮曰嗟来食扬其目而视之曰予唯不食嗟来之食以至于斯也注嗟来食虽闵而呼之非敬辞音义【奉芳勇反】从而谢焉终不食而死注从犹就也曾子闻之曰微与其嗟也可去其谢也可食注微犹无也无与止其狂狷之辞音义【与音余注同狷音绢】疏【正义曰此一节论饥者狂狷之事黔敖见有饿者而来乃左奉其饭右执其饮见其饿者困咨嗟愍之故曰嗟乎来食饿者闻其嗟已无敬己之心于是发怒扬举其目而视之曰子唯不食嗟来无礼之食以至于斯斯此也以至于此病困怒而遂去黔敖从逐其后辞谢焉饿者终不食而死曾子闻之曰微与者微无也与语助言饿者无得如是与初时无礼之嗟也可怒之而去其终有礼之谢也可反回而食曾子嫌其狂狷故为此辞狂者进取一槩之善仰法夷齐耿介狷者直申巳意不从无礼之为而饿者有此二性故止之】
</div>
    <div class="pagination">
<a href="礼记注疏_page7.html">上一页</a><span>...</span><a href="礼记注疏_page3.html">3</a><a href="礼记注疏_page4.html">4</a><a href="礼记注疏_page5.html">5</a><a href="礼记注疏_page6.html">6</a><a href="礼记注疏_page7.html">7</a><span class="current-page">8</span><a href="礼记注疏_page9.html">9</a><a href="礼记注疏_page10.html">10</a><a href="礼记注疏_page11.html">11</a><a href="礼记注疏_page12.html">12</a><a href="礼记注疏_page13.html">13</a><span>...</span><a href="礼记注疏_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
