<!DOCTYPE html>
<html>
<head>
    <meta charset="UTF-8">
    <title>日讲礼记解义 - 第 24 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲礼记解义 - 第 24 页/共 45 页</h1>
    <div class="content">　　君若赐之爵则越席再拜稽首受登席祭之饮卒爵而俟君卒爵然后授虚爵君子之饮酒也受一爵而色洒如也二爵而言言斯礼已三爵而油油以退退则坐取屦隠辟而后屦坐左纳右坐右纳左
　　此言人臣受君赐爵之礼也酒如礼度明肃之貌言訚同訚訚意气和悦之貌注疏于斯字为句已止也油油安重自得之貌坐跪也隠辟不敢向人而着屦也人臣燕见于君既就席矣君若赐之爵则必越席再拜稽首受于尊所反登席而祭之饮须卒爵以俟至于君卒爵然后授虚爵与相者故君子之饮酒也受一爵而色洒如主于敬也二爵而訚訚乃稍舒矣礼止于三爵而油油以退退则跪取屦隠辟而后着之跪左足而纳右屦跪右足而纳左屦案左氏传臣侍君宴过三爵非礼也马氏曰湛露之燕诸侯至于不醉无归燕礼之燕臣至于无算爵是又礼之大者
　　凡尊必尚酒唯君面尊唯飨野人皆酒大夫侧尊用棜士侧尊用禁
　　此言设尊之法也面向也侧谓旁侧设尊在賔主两楹之闲旁侧夹之也棜禁见礼器凡尊所尚必尚元酒不忘古也唯君之坐则面尊示惠自君出也唯蜡祭而飨野人则皆以酒而无元酒礼不下庻人也大夫侧尊用棜士侧尊用禁而不正向尊所以避君也盖面尊则不侧侧尊则不面侧用棜禁则面用罍可知
　　始冠缁布冠自诸侯下逹冠而敝之可也
　　此言诸侯以下始冠之所用也冠礼初加缁布冠自诸侯以下通用之凡以存古而不可常用故冠焉而敝弃之可也案冠大夫士三加诸侯四加初加皆用缁布冠以非时王之法服旋即弃之凡物敝然后弃此冠一着之后不复用如已敝然故曰敝之也
　　冠朱组缨天子之冠也缁布冠缋緌诸侯之冠也冠丹组缨诸侯之齐冠也冠綦组缨士之齐冠也此言冠制不同之用也组缨织丝为缨缋采色緌缨之下垂者朱色红而明丹赤色或曰丹当依士冠礼作青綦苍白艾色也始冠之礼其元冠而以朱组为缨者天子之冠也同一缁布冠而以缋为缨之緌者诸侯之冠也同一元冠而丹其组缨者诸侯之齐冠也綦其组缨者士之齐冠也方氏慤曰始冠之冠或以元或以缁者反本复古也然元则纯乎天之色缁则杂以地之色故以为天子诸侯隆杀之辨齐之冠一以元者以隂幽思也
　　缟冠武子姓之冠也缟冠素纰既祥之冠也垂緌五寸惰游之士也冠缟武不齿之服也
　　此言祥冠之异而因及古者异章服之事也缟生绢也武冠卷也姓生也子所生为孙故孙谓之子姓素熟绢也纰冠两邉及卷下畔之縁也冠有介于吉凶之闲者如冠以缟而武以元是孙为祖既祥之冠也缟其冠与卷身而素其纰者是子为亲既祥之冠也若缟冠素纰而加以垂緌五寸则游曳而长不宜于趋事乃惰游之士所服也冠以元而武以缟则吉凶相杂乃不齿之人所服也案冠上而武下至小祥则孙为祖服除矣而父之服未除故为祖而缟尊尊于上也为父而元亲亲于下也惰游之士意即周礼罢民之类以其为自吉而之凶之人故被之以不纯吉而杂乎凶之服
　　居冠属武自天子下逹有事然后緌
　　此言燕居之冠制也燕居之冠缨属于武故无緌自天子而下莫不皆然至有事则系缨于防以固冠而因垂其余以为饰然后有緌也案属武对下緌字为义即谓缨也固冠在缨不在武孔疏谓冠与武别临着乃合之恐非是
　　五十不散送亲没不髦大帛不緌冠紫緌自鲁桓公始也
　　此言礼有变通而因记失礼之始也丧礼启殡以后要绖之麻必散垂葬毕乃绞五十不致毁则不散麻送葬也髦象幼时翦发为鬌之形惟亲在为然若既没则不用髦也大帛之冠以素缯为之凶服去饰是以不緌其元冠而用紫緌闲色不正后世因之则自鲁桓公始也
　　朝端夕深衣深衣三袪缝齐倍要衽当旁袂可以回肘
　　此言燕居之服也朝有事则服元端以戒亵夕无事则服深衣以适体深衣之袪广尺二寸围之二尺四寸要三倍之七尺二寸此要之制也齐为裳之下畔要为裳之上畔缝合十二幅为齐凡一丈四尺四寸而倍要此齐之制也裳之相交处为衽衽正当身之两旁此衽之制也袖之连衣为袂肘长尺二寸袂广二尺二寸斯倍肘而可以回肘此袂之制也案前言朝服以食夕深衣者国君之礼此则通以大夫士在家及私朝言之
　　长中继揜尺袷二寸袪尺二寸縁广寸半以帛里布非礼也
　　此言长衣中衣之制也袷曲领袪袂口縁饰邉也衣有制同而名异者着在朝服或祭服之外则曰长衣着在内则曰中衣幅广二尺二寸以半幅继续袂口而揜余一尺此其异于深衣者也袷以交而合其广二寸袪口尺有二寸縁广寸半此则并与深衣同凡元冕而上衣用帛者里亦用帛皮弁而下衣用布者里亦用布若以帛里布则不称而非礼也案袷谓领縁回之则曲而相交则方二寸乃縁广之数
　　士不衣织无君者不贰采
　　此言未仕与仕而去位者之服也染丝而织曰织不贰采谓衣裳与冠同色服取其称士宜服染缯故于织之功多色重者不得而衣焉大夫士去国三月之内宜服素衣素裳三月之后宜服元端元裳故于采色不贰焉周氏谞曰士不衣织徳不足以相称也无君者不贰采有可吊之道也
　　衣正色裳闲色非列采不入公门振絺绤不入公门表裘不入公门袭裘不入公门
　　此言服色与服饰之不可苟也青赤黄白黒为五方之正色木青克土黄故緑为东方之闲色火赤克金白故红为南方之闲色金白克木青故碧为西方之闲色水黒克火赤故紫为北方之闲色土黄克水黒故駵黄为中央之闲色振读为袗襌也表裘裘之无裼衣者上衣而下裳衣用五方之正色裳用五方相胜之闲色上下之辨也正服之色各有尊卑品列若非列采则是亵服而不可以入公门当暑而絺绤必有表衣以蔽之若振则见体而不可以入公门当寒而裘必有正服以被之若无裼衣则裘在外而不可以入公门不开上服之衽而掩蔽其美则为袭裘而不可以入公门盖服餙之宜致谨者如此案振絺绤与表裘俱谓着于外为不敬袭裘与不列采为不文事君之道贵敬而文故皆不得以入公门也
　　纩为茧緼为袍襌为防帛为褶
　　此言衣有寒温之异也纩新绵也襌读为单褶读为牒衣有著者用新绵谓之茧用旧絮谓之袍有表而无里者谓之防有表里而无著者谓之褶盖緼为旧絮鲁论所谓衣敝緼袍是也防为襌衣诗所谓衣锦尚防是也褶即今之裌衣
　　朝服之以缟也自季康子始也孔子曰朝服而朝卒朔然后服之曰国家未道则不充其服焉
　　此言朝服而因见充其服者之难也朝服之布十五升先王之制朝服以缁不以缟而后世反之则自季康子始也孔子尝曰诸侯与羣臣皆朝服而朝惟卒告朔而视朝然后服缟明乎常朝之不可服缟也又曰礼所以行道若国家之礼乐刑政未合于先王之道则不宜充盛其衣服也
　　唯君有黼裘以誓省大裘非古也
　　此言诸侯不可僣用天子之裘也以黒羊皮杂狐白为黼文谓之黼裘省当为狝狝秋田也唯国君有黼裘以誓戒田猎今乃用天子之大裘盖非古也案黼为斧形取威断之义于治军秋杀为合或以省为省耕省敛及省牲者皆非是
　　君衣狐白裘锦衣以裼之君之右虎裘厥左狼裘士不衣狐白
　　此言国君燕居之服也以衣加裘曰裼君衣狐白毛之裘以素锦为衣而裼之在君之右者衣虎裘厥左衣狼裘以示威猛而为之卫盖狐白希贵如士之贱不得衣也案狐白以狐腋为之自君而外卿大夫亦得以衣故云士不衣狐白也
　　君子狐青裘豹褎绡衣以裼之麛裘青豻褎绞衣以裼之羔裘豹饰缁衣以裼之狐裘黄衣以裼之锦衣狐裘诸侯之服也
　　此言服色之相称也君子谓大夫士狐青狐之青毛皮也豹豹皮也绡绮属麛鹿子豻胡地野犬绞苍黄色陈氏祥道谓素衣也饰亦谓褎也裼衣必象裘色君子以狐青为裘豹为褎则用元绡衣以裼之麛为裘青豻为褎则用绞衣以裼之羔为裘豹为褎则用缁衣以裼之狐为裘则用黄衣以裼之唯锦衣狐裘不可概服乃诸侯之服也案麛裘以下与论语所谓素衣麑裘缁衣羔裘黄衣狐裘者相合而小异
　　犬羊之裘不裼不文饰也不裼裘之裼也见美也吊则袭不尽饰也君在则裼尽饰也服之袭也充美也是故尸袭执玉龟袭无事则裼弗敢充也
　　此言裼袭之异宜也执玉有裼有袭执璧琮束帛以享则裼执圭璋以聘则袭此盖主聘圭而言庶人服犬羊之裘不裼以裘与人俱贱不用文饰故不裼也凡裘之裼者所以露见其美也吊丧则袭主于哀而不尽饰也君在则裼主于敬而必尽饰也凡服之袭者所以充揜其美也故尸尊无所示敬则袭执玉以聘执龟以卜无所用文则袭若执玉执龟之礼已竟而无事其在君所则裼又以见美为敬而弗敢充也案孔氏疏曰敬有二体以质为敬则袭以文为敬则裼裼言裘袭言服互文也
　　笏天子以球玉诸侯以象大夫以鱼须文竹士竹本象可也
　　此言天子以下笏所用之物也球美玉也文饰也鱼须疏引庾氏谓用鲛鱼须饰竹也本犹根也先王制笏或执或搢而等威辨焉天子尊无二上特用球玉诸侯用象大夫用鱼须而文其竹士则以竹为笏而以象饰其本可也
　　见于天子与射无说笏入大庙说笏非礼也小功不说笏当事免则说之既搢必盥虽有执于朝弗有盥矣凡有指画于君前用笏造受命于君前则书于笏笏毕用也因饰焉
　　此言用笏之事也无说笏谓搢之也免音问笏之所用如朝聘于天子与大射皆无说笏入大庙而说笏非礼也古礼惟丧事说笏小功不说哀杀也惟当事而免悲哀哭踊则说之将搢笏执事必先盥既盥之后虽有事于朝亦不复盥不盥故不说也凡有所指画于君前不敢徒手则用笏造而受命于君前恐或遗忘则书于笏惟笏之事事皆用如是故因文饰之以为上下等级焉案凡吉事无所说笏大庙之中惟君当事则说所以逸尊者也后世臣或说之则失之简矣故记者以为非礼
　　笏度二尺有六寸其中博三寸其杀六分而去一此言笏之有定制也博广也笏之度长二尺有六寸其中广三寸其上下之杀皆六分而去一广二寸五分也王氏炎曰大圭天子服之非臣下所得用笏则自天子至大夫士皆有之
　　而素带终辟大夫素带辟垂士练带率下辟居士锦带弟子缟带并纽约用组
　　此言带制也辟字读如缟冠素纰之纰縁也终竟也郑注而素带终辟谓诸侯此乱脱在是宜承朱里终辟练缯也率繂也谓缏缉也居士道艺处士也纽谓带之交结处诸侯以素为带终竟此带自鞶至绅皆以缯采为縁而不朱里大夫亦素带而縁其纽及末士以练为带单用无里而缏缉其两邉但縁其末而已居士用锦为带尚文也弟子用生缟为带尚质也合并其纽而约之用组此则自天子至于弟子一也案经文自此章以后郑氏谓多有乱脱而孔疏申之然于经文之旧未之有改也陈氏澔辄加更定即非后学慎重之意今故一依经文原本而以郑注证明之







　　日讲礼记解义卷三十三
　　钦定四库全书
　　日讲礼记解义卷三十四
　　玉藻
　　韠君朱大夫素士爵韦圜杀直天子直诸侯前后方大夫前方后挫角士前后正哗下广二尺上广一尺长三尺其颈五寸肩革带博二寸
　　此言元端服之韠也凡韠皆韦为之故字从韦又着衣毕然后着之故名韠也下为前上为后颈与肩乃安于韠上以为系者博广也韠象裳色天子诸侯元端用朱裳故韠亦朱大夫素裳故韠亦素上士元裳中士黄裳下士杂裳故韠以爵色之韦此哗色之因分而异也其制有圜杀直三者惟天子之哗直四角无圜亦无杀诸侯前后皆方左右从杀大夫下方而圜其上角士则前后皆正以贱故不嫌于与君同此形之因分而异也其有无分贵贱者下皆广二尺上皆广一尺长皆三尺其颈五寸肩与革带皆博二寸
　　云盖古者佃鱼而食因衣其皮先知蔽前后知蔽后后王易之以布帛而犹存其蔽前者不忘古也
　　大夫大带四寸杂带君朱绿大夫华士缁辟二寸再缭四寸凡带有率无箴功
　　此亦言带制也华黄色也大夫以上大带之广皆四寸其以杂色为辟缘也天子诸侯上以朱下以绿大夫外以元内以华士带之辟内外皆缁士练带广二寸再绕要一匝则亦四寸矣凡下士之带亦有繂襵而无纰饰之箴功或曰大带正服之带杂带杂服之带谓燕私所用正服之带皆素杂服之带则天子诸侯有朱有绿大夫有元有黄士惟缁而已尊者明卑者闇也
　　一命缊韨幽衡再命赤韨幽衡三命赤韨葱衡
　　此言韨佩以命数而异也燕服曰韠冕服曰韨衡佩玉之衡也缊赤黄色幽黒色葱青色周礼公侯伯之卿三命大夫再命士一命子男之卿再命大夫一命士不命一命则韨用缊而衡用黒色之玉再命则韨用赤而衡亦用黒色之玉三命韨亦用赤而衡则用葱色之玉案韠韨无别朝祭命数亦不专据侯国也言三命则上者可知
　　天子素带朱里终辟王后袆衣夫人揄狄
　　此言天子之带制及后夫人之礼服也袆读如翚揄读如摇翚摇皆翟雉名也狄读如翟刻缯为翚与揄翟之形五采画之着于衣以为饰也夫人三夫人亦侯伯之夫人也天子以素为带朱里而终縁王后服袆衣其色元夫人服揄狄其色青案翟之为性交有时别有伦守死而不犯分于妇徳为宜是故后之五路皆重翟
　　三寸长齐于带绅长制士三尺有司二尺有五寸子游曰参分带下绅居二焉绅韠结三齐
　　此亦言带制也绅带之垂者结即组也郑注此乱脱在是宜承约用组约带用组而广三寸其长齐于带之垂者绅长之制士三尺有司欲便趋走则二尺有五寸子游曰人长八尺大带之下四尺五寸分为三分而绅居二焉大约绅韠结三者皆长三尺也案古人之带皆当腰所谓下毋厌髀上毋厌胁是也绅长三尺指自腰以下
　　君命屈狄再命袆衣一命襢衣士褖衣唯世妇命于奠茧其他则皆从男子
　　此言子男夫人以下之礼服也屈周礼作阙谓刻缯为翟不画也袆当为鞠鞠衣黄桑服也奠茧献茧也子男之夫人受君命而服屈狄其色赤子男之卿再命妻服鞠衣其色黄大夫一命妻服襢衣其色白不命之士妻服褖衣其色黒唯内世妇蚕毕献茧乃命之以其服若卿大夫之妻为外世妇则皆从其男子之爵亦必因奠茧而命也案后夫人以下服色有六上得兼下下不得僭上独于子男夫人言君命者其上则后夫人属君其下则卿大夫士为臣故举中以该之也
　　凡侍于君绅垂足如履齐颐霤垂拱视下而听上视带以及袷听乡任左
　　此言人臣侍君之礼也齐裳下缉也颐颔也霤屋檐也袷交领也臣侍于君身容必俯故以绅则垂以齐则委地而足如践之以颐则垂如屋霤然以手则亦下垂而拱以视必下以听必上其下视之式则卑不过于带髙不过于袷其上听之式以侍于君右则听向必皆任左也案听上及听向任左备君教使也
　　凡君召以三节二节以走一节以趋在官不俟屦在外不俟车
　　此言人臣赴召之礼也节以玉为之所以辅君命而明信也在官谓官府治事之所在外谓其私家凡君之召臣以节为信节以三为度然臣之急趋君命则不待三也虽二节以走矣不惟二也即一节以趋矣当其在官则不俟屦在外则不俟车盖速于赴召而执授之者随其后也
　　士于大夫不敢拜迎而拜送士于尊者先拜进面答之拜则走
　　此言士敬大夫之礼也士于大夫尊卑有闲若大夫诣士士不敢以拜迎恐其答拜也去则拜送以礼宾出主人再拜送之宾不答拜礼有终止也士若见于所尊先拜于门外然后进而见面尊者出迎而答拜则士走避之方氏慤曰尊者不必大夫凡在已上者皆是
　　士于君所言大夫没矣则称諡若字名士士与大夫言名士字大夫
　　此言士于君及大夫之所言羣臣之礼也士于君前而言及大夫没矣则称其諡与字而不名士没则仍称名若士于大夫而言及他大夫士士则名而大夫则字案君前臣名唯大夫既没则不名而举其諡与字应氏镛曰此非独自谨分守存谦退亦所以体君上尊贤贵贵隐卒崇终之心也
　　于大夫所有公讳无私讳凡祭不讳庙中不讳敎学临文不讳
　　此言讳与不讳之礼也公讳国讳私讳家讳凡祭祭羣神也敎学谓师长也临文谓简牒及读法律之事士若言于大夫所但避先君之讳而于己之父母则不讳凡祭社稷山川百神即祝嘏辞中有先君之名幷亦不讳庙中有事于上则于下不讳敎学临文恐致惑乎未知者则皆不讳案此节与曲礼小异而义则一言凡祭又言庙中者庙中上不讳下与凡祭异也
　　古之君子必佩玉右征角左宫羽趋以采齐行以肆夏周还中规折还中矩进则揖之退则扬之然后玉锵鸣也故君子在车则闻鸾和之声行则鸣佩玉是以非辟之心无自入也
　　此言佩玉之礼也君子士以上征角宫羽玉声所中也采齐路门外之乐节肆夏登堂之乐节周还反行也宜圜折还曲行也宜万揖之谓小俛见于前也扬之谓小仰见于后也鸾和铃也鸾在衡和在式古之君子必佩玉于左右右佩中乎征角征为事角为民以宜勤而在右左佩中乎宫羽宫为君羽为物以宜逸而在左也趋以采齐为节行以肆夏为节周还则圜而中规折还则方而中矩进则畧俯而如揖之退则微仰而如扬之故佩玉之声锵然可听也君子时而在车则闻鸾和之声时而行则鸣佩玉是以非类邪僻之心无自而入也熊氏明来曰大戴礼行以采茨趋以肆夏采茨乃堂上之歌诗宜接武而行肆夏乃堂下之金奏宜布武而趋周礼及此篇皆误
　　君在不佩玉左结佩右设佩居则设佩朝则结佩齐则綪结佩而爵韠
　　此言结佩设佩之异也君在谓世子玉为徳佩若事佩则觽燧之属綪屈也结其绶而又屈上之也爵韠爵色之韦为韠也世子在君所则不敢佩玉故有事佩无徳佩然犹结左而仅设右者若于事有未能也燕居则设佩尚徳也外朝则结佩示谦也凡佩玉之人遇齐时皆屈结其佩而爵韠使佩之声静而不哗服之色幽而不着以于齐为宜也案左结佩右设佩皆谓事佩也居设佩朝结佩皆谓徳佩也既曰君在不佩玉又曰朝则结佩何也朝谓在朝在谓退朝也退朝则全乎父子故不佩玉以致其考也在朝则兼乎君臣故佩玉以致其敬也既佩玉而又结之是所谓居子与臣之节也
　　凡带必有佩玉唯丧否佩玉有冲牙君子无故玉不去身君子于玉比徳焉
　　此言佩玉之义也凡佩玉上设一玉曰衡下垂三组贯以蠙珠左右组之下端各悬以璜中组之下端悬以冲牙动则冲牙前后触璜而为声所触之玉其形似牙故曰冲牙也凡束革带者必有佩玉以系之唯居丧则否佩玉之有冲牙所以设声君子非有丧与灾眚之故玉未有去身者盖君子于玉比徳焉无往而不脩徳故无往而不佩玉也
　　天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀珉而缊组绶孔子佩象环五寸而綦组绶
　　此言君臣之佩绶与圣人佩绶之各异也绶所以贯佩之珠玉而相承受者山元水苍如山之元如水之苍也纯当作缁瑜羙玉綦杂文也瓀珉石次玉者天子体天徳而全天道故佩无瑕之白玉而以元组为绶公侯有鎭定之徳长人而体阳道故佩山元玉而以朱组为绶大夫有通逹之徳事人而体隂道故佩水苍玉而以纯组为绶世子将成元良以全羙且观人文以成化故佩瑜玉而以綦组为绶士则徳未成功未着故佩次玉之石而以缊组为绶孔子大夫也所佩象牙之环广五寸而以綦组为绶不佩玉者殆徳愈盛而心愈以下与案此非谓礼服之正佩正佩必以玉或燕居则以象环耳象取有文理环取可循而无穷
　　童子之节也缁布衣锦缘锦绅幷纽锦束髪皆朱锦也此言童子之礼节也童子异于成人故其为节也以缁布为衣而锦其缘以锦为绅幷纽又以锦为总而束髪皆朱色之锦也盖亲在而致饰如此
　　肆束及带勤者有事则收之走则拥之
　　此言组与绅之用也肆读为肄余也约纽之余组及下垂之绅凡勤劳者有事之时则收敛于手趋走则拥抱于懐以便事也郑氏曰此亦乱脱在是宜承无箴功
　　童子不裘不帛不屦絇无缌服听事不麻无事则立主人之北南面见先生从人而入
　　此亦言童子之节也絇屦头饰也无缌服谓父在虽有缌丧不为服也不麻谓免而深衣不加绖也童子恐以温伤气则不裘不帛以未尽饰则不屦絇以未能胜绖则无缌服但往听主人使令之事免而深衣不更加麻若无使令则恒在主人之北南面而立以待命以不能独为礼若见先生则随人而入范氏钟曰先王制礼以其幼也望之畧待之寛而必习之于卑孙所谓防以养正也
　　侍食于先生异爵者后祭先饭客祭主人辞曰不足祭也客飱主人辞以疏主人自置其酱则客自彻之一室之人非宾客一人彻壹食之人一人彻凡燕食妇人不彻
　　此言侍食及彻馔之礼也先生齿尊于己者异爵爵贵于己者一室之人同居共事者壹食之人为同事而相聚以食者侍食于齿尊爵贵之人有礼焉礼必后祭示馔不为己也必先饭示为尊者尝之也客若以馔之盛而祭则主人辞以不足祭以饭之羙而飱则主人辞以麤疏皆谦也酱为食之主主人自设则客必自彻礼尚施报也如一室之人而非宾客则推少者一人彻其壹食之人则亦一人彻凡燕食唯妇人不彻以妇人质不备礼也
　　食枣桃李弗致于核瓜祭上环食中弃所操凡食果实者后君子火孰者先君子有庆非君赐不贺有忧者此言食果实及非君赐不贺之事也致谓委弃之环谓横切之如环然操谓手所持者君赐如爵命土田车服之类有忧者三字旧谓下系阙文食果如枣桃李之属弗委致其核瓜则祭以近疐之上环食其中而弃所操者凡自然之味以先食为新故食果实者必后于君子使然之味以后食为愼故食火孰者必先于君子卿大夫士之家有喜庆之事若非君命所赐则不贺盖以君赐为荣也案曲礼赐果于君前其有核者懐其核以敬君也惟賔之敬主亦然或曰有忧者当连上不贺二字为句言有忧者必有君赐而后贺之非是则否
　　孔子食于季氏不辞不食肉而飱
　　此言圣人待失礼者之道也为客之礼将食必兴辞食则先胾次殽至肩乃饱而飱孔子之食于季氏也既不辞又不食肉仍独浇饭而为飱者以季氏之馈失礼故也盖礼者客与主共之主人不以礼客自不敢尽礼是即待失于礼者之礼也
　　君赐车马乗以拜赐衣服服以拜赐君未有命弗敢即乗服也君赐稽首据掌致诸地酒肉之赐弗再拜此言受君赐之礼也据案也致至也君之赐臣或车马或衣服当其及门既拜受矣明日又乘之服之以诣君所而拜其赐所谓再拜敬之至也臣虽自有车马衣服若未有君命犹弗敢即乘服也其拜赐则稽首覆左手以案于右手之上而头与手俱至地敬君赐也若酒肉之赐惟拜受于家而明日不再往拜礼与赐车服者有闲也案君未有命陆氏佃谓若后世三品虽应服紫五品应服绯必君赐而后服也旧注谓卿大夫受天子之赐归必致于其君君有命乃服之恐未是
　　凡赐君子与小人不同日
　　此言赐与之有不同也君子小人以位言君子曰赐小人曰与惟其贵贱殊故赐君子及与小人不可以同日盖有赐而亦有与者恩也不同日而赐与者义也陈氏祥道曰诗劳还率则歌出车劳还役则歌枤杜凡以明贵贱辨等列也赐与之不同日义亦如此
　　凡献于君大夫使宰士亲皆再拜稽首送之膳于君有荤桃茢于大夫去茢于士去荤皆造于膳宰大夫不亲拜为君之答己也
　　此言有所献于君长之礼也膳致福之膳也荤姜及辛菜也桃桃枝茢苕帚也膳宰主饮食者凡献于君大夫使宰而士亲往其大夫使宰与宰将命及士至君门付小臣之时皆必再拜稽首而送之所以昭其敬也致膳于君则有荤桃茢覆于上以防不祥于大夫则去茢于士则去荤皆必造于主膳之人而逹之凡以致其谨也大夫所以必使宰而不亲拜者为恐君之答已故也
　　大夫拜赐而退士待诺而退又拜弗答拜大夫亲赐士士拜受又拜于其室衣服弗服以拜敌者不在拜于其室
　　此言尊卑受赐拜谢之礼也其室大夫之家也敌者尊卑相等也其室献者之家也受赐之大夫明日往君门拜赐及门小臣方入白大夫即拜以退而不待小臣出报恐君召进而答拜也士则君不答拜故士拜毕必待小臣传君之诺报而后退其时士又拜君之诺而君亦终不答其拜也若大夫亲赐士士既拜受又必拜于其室其为衣服则弗服以拜所以别于君赐也若敌者相馈唯主人时或不在未及拜受则俟还家而往拜于其室又以异于士之与大夫也案此敌者亦谓泛常敌体之人若朋友义重则论语云虽车马非祭肉不拜也
　　凡于尊者有献而弗敢以闻士于大夫不承贺下大夫于上大夫承贺亲在行礼于人称父人或赐之则称父拜之
</div>
    <div class="pagination">
<a href="日讲礼记解义_page23.html">上一页</a><span>...</span><a href="日讲礼记解义_page19.html">19</a><a href="日讲礼记解义_page20.html">20</a><a href="日讲礼记解义_page21.html">21</a><a href="日讲礼记解义_page22.html">22</a><a href="日讲礼记解义_page23.html">23</a><span class="current-page">24</span><a href="日讲礼记解义_page25.html">25</a><a href="日讲礼记解义_page26.html">26</a><a href="日讲礼记解义_page27.html">27</a><a href="日讲礼记解义_page28.html">28</a><a href="日讲礼记解义_page29.html">29</a><span>...</span><a href="日讲礼记解义_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
