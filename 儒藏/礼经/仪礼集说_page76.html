<!DOCTYPE html>
<html>
<head>
    <meta charset="UTF-8">
    <title>仪礼集说 - 第 76 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 76 页/共 95 页</h1>
    <div class="content">　　继公谓主人主妇皆有贰车各得用二乗与其所乘者而三士昬礼谓从车二乘是其数也凡贰车之数天子十二上公九侯伯七子男五孤卿大夫三士二乗也此贰车亦恶车也摄服未详姑从注説
　　其他皆如乗车【乗绳证反】
　　注曰如所乗恶车
　　继公谓乗车主人主妇所乗之车也其他谓凡器物在服之外者也
　　朔月童子执帚却之左手奉之【奉芳勇反】
　　注曰童子隷子弟也执用右手却之示未用
　　从彻者而入
　　注曰童子不専礼事
　　比奠举席埽室聚诸窔布席如初卒奠埽者执帚垂末内鬛从执烛者而东【比必二反窔一吊反鬛猎叶二音】
　　注曰比犹先也室东南隅谓之窔
　　继公谓此埽室之节盖于既彻则为之如初亦东面也执帚垂末明已用也是时垂末内鬛则向者却之其皆反是与
　　燕养馈羞汤沐之馔如他日【养羊尚反】
　　注曰燕养平常所用供养也馈朝夕食也羞四时之珍异汤沐所以洗去污垢内则曰三日具沐五日具浴孝子不忍一日废其事亲之礼于下室日设之如生存也进彻之时如其顷
　　防曰云燕养者谓在燕寝之中生平时所有共养之事则馈羞汤沐之馔是也
　　继公谓此馔盖使人为之孝子不亲视之也记曰在垩室之中非时见乎母也不入门説者谓居庐时絶不入门
　　朔月若荐新则不馈于下室
　　注曰下室如今之内堂
　　继公谓不馈于下室者以其殷奠且有敦实也
　　筮宅冢人物土
　　注曰物犹相也相其地可葬者乃营之
　　卜日吉吿从于主妇主妇哭妇人皆哭主妇升堂哭者皆止【日人实反】
　　若不吉其礼亦然
　　啓之昕外内不哭
　　注曰将有事为其讙嚣既啓命哭
　　夷牀輁轴馔于西阶东【輁九勇反】
　　注曰明阶间者位近西也夷牀馔于祖庿輁轴馔于殡宫
　　其二庿则馔于祢庿如小敛奠乃啓
　　此主于朝祖故于朝祢之奠降焉盖不可与祖奠同也是日二庿皆馔记惟见其异者耳均之为士而庿数不同者盖士之先世或为大夫而有三庿至后世为士则废其一而但存二庿若先世无为大夫者则惟一庿而已
　　朝于祢庿重止于门外之西东面柩入升自西阶正柩于两楹间奠止于西阶之下东面北上主人升柩东西面众主人东即位妇人从升东面奠升设于柩西升降自西阶主人要节而踊【朝音潮下同重直容反要于遥反】
　　注曰重不入者主于朝祖而行若过之矣门西东面待之便也
　　防曰主人要节而踊者奠升主人踊降时妇人踊也继公谓重不入者亦以既奠则柩行不乆留于此故也夷牀一而已惟当陈于祖庿此正柩其在轴与是时即要节而踊亦其异于祖庿者
　　烛先入者升堂东楹之南西面后入者西阶东北面在下
　　注曰炤正柩者先先柩者后后柩者
　　继公谓记于此者见下适祖时不用烛也
　　主人降即位彻乃奠升降自西阶主人踊如初
　　主人降即位则妇人亦东即阼阶上位矣不拜賔踊袭以成礼不在此且欲急于适祖也其他礼之不同者意亦如是奠即如小敛奠者也如初谓设奠及踊节也是时丈夫妇人皆踊惟言主人亦文省
　　祝及执事举奠巾席从而降柩从序从如初适祖柩从从巾席而降也序从柩从奠主人以下从柩而出也如初谓出殡宫时也此与主人踊之文相属则是其事相接也柩过祢庿因而朝之初无他事既奠则礼毕矣故即适祖不见适祖之仪者盖与本篇所言者不异故耳记载二庿者其祢庙在西祖庿在东以是言之则古者之庿尊者东而卑者西皆有常位固无昭居昭庙穆居穆庿之制也
　　荐乗车鹿浅幦于笮革靾载旜载皮弁服缨辔贝勒县于衡【乗绳证反笮侧白反靾音泄县音】
　　注曰士乗栈车鹿浅鹿夏毛也玉藻曰士齐车鹿幦豹犆靾缰也旜孤卿之所建亦摄焉贝勒贝饰勒有干无兵有箙无弓矢明不用
　　继公谓勒马头络衔也衡辀端横木以驾马者既夕礼曰荐马缨三就入门北面交辔圉人夹牵之则是荐马之时缨辔皆在马之身矣此乃谓缨辔贝勒县于衡其指荐马前后之时而言与盖事至则加之既则脱之而置于此也
　　道车载朝服
　　注曰道车朝夕及燕出入之车
　　继公谓案注云朝夕谓乗此以朝夕于君也
　　槀车载蓑苙【槀古老反蓑素何反】
　　注曰槀犹散也散车以田以鄙之车蓑苙备雨服今文槀为潦凡道车槀车之缨辔及勒亦县于衡也继公谓巾车职曰士乗栈车然则此三车者皆漆车也以制言之其乗车道车轮与辀之髙下又等但因事名之耳所异者槀车也考工记曰田车之轮六尺有三寸乗车之轮六尺有六寸又曰国马之辀深四尺有七寸田马之辀深四尺足以知其制矣荐车三乗士礼也此荐车即遣车礼天子遣车九诸侯七大夫五士三
　　将载祝及执事举奠户西南面东上卒束前而降奠席于柩西
　　注曰将于柩西当前束设之
　　继公谓先举奠者辟举柩也东上统于柩也卒束前卒束之前也束未毕而先降奠席为卒束即奠故也此举奠于堂上者退立于户西则奠近于柩而不当西阶明矣
　　巾奠乃墙
　　注曰墙饰柩也
　　抗木刋
　　两面皆刋也刋剥削之
　　茵着用荼实绥泽焉【着张吕反】
　　注曰荼茅秀也绥廉姜也泽泽兰也皆取其香且御湿
　　继公谓茵以草为着故文从荼实绥泽谓加绥泽以实之也绥泽未闻
　　苇苞长三尺一编
　　注曰用便易也
　　继公谓编则于苞物宜
　　菅筲三其实皆瀹【筲所交反】
　　注曰米麦皆湛之汤未知神之所享不用食道所以为敬
　　继公谓此筲设于棺旁其实宜皆用谷亦如殡时之熬然
　　祖还车不易位【还音旋】
　　注曰为乡外耳未行
　　继公谓还车谓还荐车也不易位西者亦当东荣
　　执披者旁四人【披彼义反】
　　注曰前后各二人
　　凡赠币无常
　　注曰賔之赠也玩好曰赠在所有
　　继公谓此币亦广言之经言赠者奠币如初又云若就器则坐奠于陈亦可见其无常矣
　　凡糗不煎
　　云凡则非特葬奠之糗如是也不煎之以膏则但熬之而已所以熬而不煎者凡食各有所宜必云不煎者糗之类有煎者矣嫌或当为之也
　　唯君命止柩于堩其余则否【堩古邓反】
　　注曰不敢留神也堩道也曾子问曰葬既引至于堩继公谓言此者明余人不当行礼于堩也
　　车至道左北面立东上
　　遣车北乡而往则道左乃道西也其位于圹为西故东上而统于圹
　　柩至于圹敛服载之
　　注曰柩车至圹祝説载除饰乃敛乗车道车槀车之服载之不空之以归送形而往迎精而反亦礼之宜继公案注云説载除饰亦当作除饰説载説见本篇
　　卒窆而归不驱
　　此亦指遣车也祝敛服而载于栈则遣车空而无所用之矣故于既窆即反云不驱者嫌其与去时异
　　君视敛若不待奠加盖而出不视敛则加盖而至卒事注曰为有他故也
　　继公谓丧大记曰君于士既殡而往盖常礼也此二者则加于常礼则以有故而不能终始其事耳
　　既正柩賔出遂匠纳车于阶间
　　注曰车载柩车其车之轝状如牀有辕前后出设前后辂轝上有四周下则前后有轴以辁为轮许叔重云有辐曰轮无辐曰辁
　　继公谓既正柩与賔出不相属盖烂文也遂匠未详或曰遂之匠也未知是否车谓栈也丧大记谓之国车又以其为公家之车故也賔出而纳此车于阶间为主人送賔而入则当载矣
　　祝馔祖奠于主人之南当前辂北上巾之
　　馔犹设此祖奠即如殡奠者也祝及执事者馔此惟言祝者祝尊也于主人之南明其在车东也主人之位当前束故奠少南当前辂也北上谓先设豆于北也是亦略言之以见其如初耳经于既袒但云布席乃奠如初不言其所故记明之
　　弓矢之新沽功【沽音古】
　　注曰设之宜新沽示不用
　　继公谓之新恐当作新之
　　有弭饰焉亦张可也有柲设依挞焉有韣
　　注曰弭以骨角为饰柲弓檠弛则之于弓里备损伤以竹为之诗云竹柲绲縢依纒也挞弣侧矢道皆以韦为之韣缁布为之今文挞作铦
　　继公谓此言弓也弭弓弰也亦张可也许其得张之依挞未详
　　翭矢一乗骨镞短衞【翭音候乗绳证反下同镞子木反】
　　注曰翭犹候也候物而射之矢也四矢曰乗骨镞短卫亦示不用也生时翭矢金镞凡为矢五分笴长而羽其一
　　继公案注云五分笴长而羽其一者以见短衞者不及其笴五分之一耳
　　志矢一乗轩輖中亦短衞【輖音周】
　　注曰志犹拟也习射之矢书云若射之有志輖挚也无镞短衞亦示不用生时志矢骨镞凡为矢前重后轻也
　　继公案注知此矢无镞者以记不见镞且言轩輖中也凡矢之所以于前重后轻者皆在镞此无镞故前后之轩輖中诗云如轾如轩


</div>
    <div class="pagination">
<a href="仪礼集说_page75.html">上一页</a><span>...</span><a href="仪礼集说_page71.html">71</a><a href="仪礼集说_page72.html">72</a><a href="仪礼集说_page73.html">73</a><a href="仪礼集说_page74.html">74</a><a href="仪礼集说_page75.html">75</a><span class="current-page">76</span><a href="仪礼集说_page77.html">77</a><a href="仪礼集说_page78.html">78</a><a href="仪礼集说_page79.html">79</a><a href="仪礼集说_page80.html">80</a><a href="仪礼集说_page81.html">81</a><span>...</span><a href="仪礼集说_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
