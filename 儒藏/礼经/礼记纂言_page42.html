<!DOCTYPE html>
<html>
 <head>
  <meta charset="utf-8"/>
  <title>
   礼记纂言 - 第 42 页/共 50 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记纂言 - 第 42 页/共 50 页
  </h1>
  <div class="content">
   【张子曰礼噐言礼大体完备若成噐然措则正者言不动思虑放下无事时亦不失于正施则行是利用也必大备乃利用礼噐者亦是成章也不成章则有窒碍不达处礼未噐则亦有不达处陆氏曰释囬增羙质领恶而全好也郑氏曰释犹去也囬邪僻也措置也箭篠也端本也竹箭松栢四物于天下最得气之本或柔刃于外或和泽于内用此不变伤也人之得礼亦然孔氏曰竹大竹也筠竹外青皮人经夷险不夑其德由于有礼如竹箭四时葱翠由外有筠也如松栢陵寒郁茂由内心贞和也贯经也外谐内无怨者君子内外俱美外柔刃如筠故于外与人谐和内和泽如松心故于内无怨内外协服物无不悉归于仁物既怀仁故鬼神亦飨德也】
　　○先王之立礼也有本有文忠信礼之本也义理礼之文也无本不立无文不行
　　【孔氏曰此因上外内谐和遂云忠者内尽于心也信者外不欺于物也内尽于心故与物无怨外不欺物故与物相谐也得理合宜是其文也张子曰本则与天地同道仁自生义义之体即是礼故有文是则一本也礼噐从无文不行以下极其文至繊至悉礼运大抵説大德敦化形噐外之事礼噐大抵説小德川流之事极其详察】
　　礼也者合于天时设于地财顺于鬼神合于人心理万物者也是故天时有生也地理有宜也人官有能也物曲有利也故天不生地不养君子不以为礼鬼神弗飨也居山以鱼鼈为礼居泽以鹿豕为礼君子谓之不知礼
　　【郑氏曰天不生谓非其时物也地不养谓非此地所生也不顺其乡之所有谓之不知礼也孔氏曰合天时即依于四时及丰俭随时也财物也所设用物为礼各是其土地之物也鬼神助天地为化祀之必顺不滥逆也虽合天防地顺于鬼神又须与人心符合其礼乃行若能事事如上则行苇得所豚鱼戴赖是万物各得其理也天之四时各有所生若春献韭卵夏荐麦鱼是也地之分理各有所宜若髙田宜黍稷下田宜稻麦是也人居其官各有所能若司徒奉牛司马奉羊及庖人治庖祝治尊爼是也万物委曲各有所利若麯蘖利为酒醴丝竹利为琴笙是也天不生谓非时之物若夏橘寒及李梅冬实之属地不养若山之鱼鳖泽之鹿豕君子不以为礼是不合人心鬼神弗飨是不顺鬼神也方氏曰以阳生于子故祀天于冬之日至以隂生于午故祭地于夏之日至以饮养阳气故飨禘于春以食养隂气故食尝于秋此礼所以合于天时者也黍稷之馨足以为簠簋之实水土之品足以为笾豆之荐货无常以示逺物之致币无方以别土地之宜此礼所以设于地财者也以天之髙故燔柴于坛以地之深故瘗埋于坎以魂气归于天故焫萧以求阳以形魄归于地故祼鬯以求隂此理所以顺于鬼神者也以人莫不有男女之别故制为冠昏之礼以人莫不有君臣之分故制为朝觐之礼莫不有追逺之心故制为丧祭之礼莫不有合欢之情故制为燕飨之礼此礼所以合于人心者也火田必于昆虫未蛰之时罻罗必在鸠化为鹰之后獭祭鱼然后渔人入泽梁豺祭兽然后田猎此礼所以理万物者也礼本乎天而还以事天出乎人而还以治人则是以天合天以人合人者也故于天人皆曰合地则效法焉故曰设鬼神不可遗也故曰顺万物有成理也故曰理然上言鬼神而下不言者以天地兼之也若韭生于春黍生于秋稻生于冬所谓天时有生也山林则宜毛川泽则宜鳞丘陵则宜羽坟衍则宜荚所谓地理有宜也籧篨蒙璆戚施直镈聋瞆司火瞽蒙脩声所谓人官有能也水之润下火之炎上木之曲直金之从革所谓物曲有利也以天所不生者为礼则逆天之时矣以地所不养者为礼则逆地之理矣天时地理之不可逆如此则人官物曲固可知言地所不养之物而不及天所生者亦举此以见彼也】
　　故必举其定国之数以为礼之大经礼之大伦以地广狭礼之薄厚与年之上下是故年虽大杀众不匡惧则上之制礼也节矣【杀色界切】
　　【郑氏曰定国之数谓地物所出多少广狭谓贡赋之常差上下用年之丰凶也杀谓谷不孰匡犹恐也节言用之有节也孔氏曰礼物必乡之所有故有国者必书其国内所生物多少定数以为国之大法经法也伦犹例也制礼之大例又宜随地广狭为法即贡赋之常差也礼之薄厚与年之上下者多少随年丰荒也广狭随地而赋丰凶随时而敛众之不恐并由君制礼有节故也】
　　○礼时为大顺次之体次之宜次之称次之尧授舜舜授禹汤放桀武王伐纣时也诗云匪革其犹聿追来孝天地之祭宗庙之事父子之道君臣之义伦也社稷山川之事鬼神之祭体也丧祭之用賔客之交义也羔豚而祭百官皆足大牢而祭不必有余此之谓称也【称尺证切后皆同革纪力切】
　　【项氏曰时者天地之大运顺者人道之大伦体者其支体宜者其义理称者其度数五者自綦大至綦细也陈氏曰时在天顺体宜称在人在天者大在人者小故时为大顺次之体次之宜次之称次之尧授舜舜授禹天与贤也汤放桀武王伐纣天吏也顺天者存逆天者亡时之所以为大也天地之祭则有所尊宗庙之事则有所亲天地宗庙尊亲之伦也父子君臣尊卑之伦也社稷山川地祗之祀人鬼天神之祭三者之体固异葢天神则以阳为体地祗则以隂为体人鬼则防以阳为体魄以隂为体也丧之用则不俭其亲祭之用则必尽其物賔之交则礼杀客之交则礼隆皆从其义而已羔豚而祭薄也宜若不足而百官皆足大牢而祭丰也宜若有余而不必有余者求其称而已顺主仁体主礼宜与称主义其所主虽殊而其为礼一也胡氏曰宜合宜称各当分澄曰称如权之称物使各当其分者智也方氏曰天之运之谓时人之伦之谓顺形之辨之谓体事之义之谓宜物之平之谓称尧舜以德而授受汤武以兵而放伐非人力之能为葢天运然也故谓之时引诗者言武王聿追文王之道以趋时也天地宗庙父子君臣出乎自然之理而人则顺而叙之故谓之伦社稷山川鬼神自有形以至于无形莫不各有所辨故谓之体王制大夫士无田则荐谓用羔豚言荐而已乃谓之祭者盖别而言之则有荐祭之异以事神言之则荐亦可谓之祭也】
　　诸侯以为寳以圭为瑞家不寳不蔵圭不台门言有称也
　　【郑氏曰古者货贝寳大夫以下有货耳瑞信也诸侯执瑞孤卿以下执贽孔氏曰此复明上文称次之之事诸侯有保土之重宜须占详吉凶故得以为寳圭兼五等玉也诸侯之于天子也犹天子之于天也天子得天之物谓之瑞故诸侯受封于天子而与之玉亦谓为瑞也书云辑五瑞又曰班瑞于羣后是也此云圭不云璧从可知也家卿大夫也大夫卑轻不得寳故臧文仲居蔡为僣也卿大夫不执玉故不藏圭两边筑阇为基基上起屋曰台门诸侯有保捍之重故为台门大夫轻故不得也言有称者结上文得与不得各有所称也澄曰上文言时顺体宜称五者既覆解之矣此一小节又再説称也以足上意葢称之意广故言之至再下文推言称宜醴顺时而言称者亦独详】
　　○礼有以多为贵者天子七庙诸侯五大夫三士一天子之豆二十有六诸公十有六诸侯十有二上大夫八下大夫六诸侯七介七牢大夫五介五牢天子之席五重诸侯之席三重大夫再重天子崩七月而葬五重八翣诸侯五月而葬三重六翣大夫三月而葬再重四翣此以多为贵也【重直龙切翣所甲切】
　　【郑氏曰豆之数谓天子朔食诸侯相食及食大夫公食大夫礼曰宰夫自东房荐豆六聘礼致饔饩于上大夫堂上八豆周礼公之豆四十东西夹各十有二侯伯之豆三十有二东西夹各十子男之豆二十有四东西夹各六诸侯七介七牢者周之侯伯也大夫五介五牢者侯伯之卿使聘者也周礼上公九介九牢侯伯七介七牢子男五介五牢聘义上公七介诸侯五介子男三介乃谓其使者也天子葬五重者谓抗木为茵也葬者抗木在上茵在下士防礼抗木横三缩二加抗席三如茵用疏布缁剪有幅亦缩二横三此士之礼一重者以此差之上公四重孔氏曰天子德尊庙多为称诸侯德薄庙少为称士一庙据下士言若适士则二庙也十六十二谓更相朝时堂上之豆数礼有正羞庶羞掌客云公豆四十又云食四十则豆盛正羞食谓庶羞也此上大夫八下大夫六皆为正羞而天子二十六豆亦正羞也介副也牢大牢也诸侯朝天子天子以大牢礼赐之周礼公九介九牢侯伯七子男五今言七举中言之也大行人云凡卿大夫士之礼各下其君二等侯伯七介七牢其臣既降二等故卿大夫五介五牢亦举中言之也其介数得下其君二等若牢则以爵等五等之卿同牢今言五者据侯伯之卿降君二等其余牢礼则否诸侯三重谓相朝时賔主皆然三重则四席也仪礼之例一种席皆称重凡席有两则称二重有一则称一重与棺重别也古者椁累木于其四边上下不周致茵于椁下所以借棺用浅色缁布为之每一幅辄合缝为囊将茅莠及香草着其中如今有絮褥也每缩二横三为一重下棺之后先加折于圹上以承抗席折犹庪也方凿连木为之葢如牀缩者三横者五无箦于上加抗木抗木之上加抗席三此为一重如是者五则为五重以抗载于上】
　　有以少为贵者天子无介祭天特牲天子适诸侯诸侯膳以犊诸侯相朝灌用郁鬯无笾豆之荐大夫聘礼以脯醢天子一食诸侯再大夫士三食力无数大路繁缨一就次路繁缨七就圭璋特琥璜爵鬼神之祭单席诸侯视朝大夫特士旅之此以少为贵也【朝音潮食音嗣繁歩干切琥音虎璜音黄】
　　【郑氏曰天子无介无客礼也灌献也一食再食三食谓告饱也食力谓工商农也大路繁缨一就殷祭天之车也周礼王之五路玉路繁缨十有二就金路九就象路七就革路五就木路翦繁鹄缨圭璋特朝聘以为瑞无币帛也琥璜爵者天子酬诸侯诸侯相酬以此玉将币也大夫特士旅之谓君揖之孔氏曰天子以天下为家既不为賔客故无介也其实余事亦有介副故鬯人共介鬯是天子临鬼神使介执鬯也祭天特牲者特一也天神尊贵质故祭止一特也诸侯事天子如天子事天故天子廵狩适诸侯境诸侯奉膳亦止一牛而已诸侯相朝谓五等诸侯自相朝也天子祭天诸侯膳天子皆无郁鬯诸侯自相朝朝飨礼毕未飨食之前主君酌郁鬯之酒以傧賔上于下曰礼敌者曰傧案大行人云上公王礼再祼而酢则诸侯朝天子天子灌亦用郁鬯此特云诸侯相朝者据以少为贵诸侯于天子无郁鬯诸侯相朝则设郁鬯而无殽也大夫聘礼以脯醢者大夫出使行聘礼毕主国礼之酌以酒而又有脯醢是味稍多也天子一食者食犹飱也尊者以徳为饱不在食味故每一飱辄告饱待劝之乃更飱诸侯再飱而告饱劝乃又食士告转疏故少牢特牢皆三饭告饱也食力谓工商农庶人也以其无徳不仕无禄代耕力作以得食故云食力以饱为度不须告劝故飱无数也大路繁缨一就者殷尚质以木为车乗以祭天谓之大路繁谓马腹带也缨鞅也染丝而织之曰罽五色一匝曰就就成也言五色匝则一成车既朴素马亦少饰止一就也次路殷之第三路也共卑用故就多也然郊特牲去大路一就先路三就次路五就而此云七就故注以此七就为误圭璋特者谓不用他物嫓之也聘礼行飨之时则璧以帛琮以锦是如束帛小行人云以玉合六币注云二王之后享后皮马不上堂唯圭璋持升堂亦此义也琥璜爵者琥璜是玉劣于圭璋者也天子飨诸侯或诸侯自相飨行礼至酬酒时则有币将送酬爵又有琥璜之玉将币故云琥璜爵也琥璜既贱不能特达故附爵乃通也案聘礼賔之币束帛乗马人致食以侑币则诸侯于聘賔唯用束帛乘马皆不用玉今琥璜送爵故知是天子酬诸侯诸侯自相酬也鬼神单席者神道异人不假多重故单席也特犹独也旅众也大夫则君人揖之士则不问多少共一揖之也陈氏曰诸侯膳天子以犊以天子祭天之礼事天子也诸侯相朝灌用郁鬯以人敬神之礼敬诸侯也用郁鬯无笾豆之荐者谓其用郁鬯之时而无笾豆也君子食徳小人食力食徳则谋道故食以薄食力则谋食故食以厚此天子至士所以有一食再食三食之数而食力者无数也不待酬爵而特达于天子者圭璋也必待酬爵而不可以特达者琥璜也周官之法祀先王之席如朝觐飨祔之数而天神之祭则藁秸而已此言鬼神之祭单席者非周制也诸侯视朝大夫特揖士旅之者葢大夫之德尊而士之德卑德尊者寡故特揖德卑者众故旅揖而已诸侯之视朝如此至于天子则不然周官之司士云孤卿特揖大夫以其等旅揖士旁三揖方氏曰繁缨葢路马之饰一就言五色一匝葢色至于五而后备也色谓之就犹乐谓之成与大路繁缨一就次路繁缨七就者殷尚质故就之少者为大就之多者为次也至于周则以多者为贵故玉路则十有再就然郊特牲言大路繁缨一就先路三就次路五就而此则言次路七就何也葢彼所谓五就者指继先路之次路也此所谓七就者指继次路而又次者也顾命于革路象路通谓之次路亦若是而已且自上而下降杀以两由一以至三由三以至五由五以至七固其理也以周路之有五则殷路固不止于三矣二篇所言亦互相备尔考之于书周所谓大路者非此所谓大路也周以玉路为大此则木路为大尔周所谓先路次路者非此所谓先路次路也周以行之前后为先与次此则以等之上下为先与次尔席所以行礼自天子而降其重数或以五或以三或以再至于礼鬼神则一重而已故曰鬼神之祭单席陆氏曰繁缨如字繁缨言其文之繁也巾车曰玉路樊缨十有再就谓之繁缨以此冕之玉一名繁露与此同义士丧礼曰马缨三就则所谓就者其缨而已郑氏读繁如鞶带之鞶非是又新説曰天地之祭各两牲有降之者有祀之者燔柴于泰坛瘗理于泰折实牲体焉所以降之在始祭之时也扫地而祭羞牲体焉所以祀之在正祭之时也故牛人曰凡祭祀共其飨牛求牛飨牛祀神之牛也求牛降神之牛也降神之牛于天则骍犊于地则黝牲各从其类也祀神之牛于天用苍于地用黄各象其功也此经特牲葢言飨牛而已】
　　有以大为贵者宫室之量噐皿之度棺椁之厚丘封之大此以大为贵也【量音亮】
　　【方氏曰周官典命宫室以命数为节自上公至子男或以九或以五各有差此宫室以大为贵也天子之路谓之大路弓谓之大弓斗谓之大斗房谓之大房此噐皿以大为贵也尊者之棺至于四重卑者止于一重椁则周于棺此棺椁以大为贵也周官冢人以爵等为丘封之度此丘封以大为贵也量言其所容度言其所至度量宫室噐皿皆有之于宫室言量于噐皿言度互相备也既曰噐又曰皿者若车旗之属可谓之噐而不可谓之皿若笾豆之属正谓之皿亦可谓之噐此大小之辨也既曰丘又曰封者自积土言之则曰丘自度土言之则曰封曰丘则必髙矣曰封则不必髙也故王公曰丘诸侯曰封此亦大小之辨也】
　　有以小为贵者宗庙之祭贵者献以爵贱者献以散尊者举觯卑者举角五献之尊门外缶门内壶君尊瓦甒此以小为贵也【觯支豉切甒音武】
　　【郑氏曰凡觞一升曰爵二升曰觚三升曰觯四升曰角五升曰散五献子男之飨礼也壶大一石瓦甒五斗缶大小未闻也易曰尊酒簋贰用缶孔氏曰案郊特牲云主人献尸用角佐食洗散以献尸是尊者小卑者大案天子诸侯及大夫皆献尸以爵无贱者献以散之文礼文散亡畧不具也特牲主人献尸用角者下大夫也尊者举觯卑者举角者案特牲少牢礼尸入举奠觯是尊者举觯主人受尸酢受角饮者是卑者举角此是士礼天子诸侯祭礼亡文不具也凡王飨臣及其自相飨行礼献数各随其命子男五命五献以小为贵也缶在门外则大于壶矣凡飨有酒其列尊之法缶盛酒在门外壶在门内君尊谓子男尊也小尊近君大尊在门是以小为贵也方氏曰献谓献之于尸也举谓自举而饮也贵贱以位言尊卑以体言献爵者主人献散者佐食主人之与佐食则有贵贱之别焉故以位言之举觯者皇尸举角者主人皇尸之与主人特有尊卑之别耳故以体言之于瓦甒言君尊则知壶缶为饮诸臣之尊于甒言瓦则知壶缶皆瓦矣尔雅言盎谓之缶虽不言其所容以筭法推之掬四谓之豆积之至于缶二谓之钟则缶葢四石之名也缶之名虽同缶之用则不一有用之以盛酒者若坎所谓用缶是也有用之以汲水者若比所谓盈缶是矣有用之以节乐者若离所谓鼔缶是矣陆氏曰贵者献以爵贱者献以散所谓尸饮五君洗玉爵献卿尸饮九以散爵献士尊者举觯卑者举角者凡妥尸天子举斚诸侯举角则卿举觯大夫举角与若特牲馈食酳尸以角旅酬更以觯与此经不同者葢卑者以大为贵然则此经所言葢天子诸侯之仪也周官子男飨礼五献则所谓五献之尊主飨礼与言子男以见公侯举祭在前举飨在后亦言之序燕礼司宫尊于东楹之西两方壶岂所谓门内壶者邪公尊瓦大在尊南南上岂所谓君尊瓦甒者邪士旅食于门而两圜壶岂所谓门外缶者邪圜壶虽非缶其陈设之序则然】
　　有以髙为贵者天子之堂九尺诸侯七尺大夫五尺士三尺天子诸侯台门此以髙为贵也
　　【孔氏曰天子堂九尺此周法也案考工纪殷人重屋堂崇三尺郑差之云夏髙一尺故知此九尺者周法也周氏曰天子之堂九尺非周制也周之上公以九为节则天子当以十二为节也天子诸侯皆台门而天子门以五诸侯以三乃其别也】
　　有以下为贵者至敬不坛埽地而祭天子诸侯之尊废禁大夫士棜禁此以下为贵也【棜于据切】
　　【郑氏曰废犹去也棜斯禁也谓之棜者无足有似于棜大夫用斯禁士用棜禁禁如今方案隋长局足髙三寸孔氏曰至敬不坛埽地而祭者此谓祭五方之天初则燔柴于泰坛燔柴讫于坛下埽地而设正祭此周法也废禁者废去其禁司尊彛郁鬯之尊用舟以乗之其牺象等六尊皆无用舟又燕礼诸侯之法瓦大两有丰是无禁也棜长四尺广二尺四寸深五寸无足赤中画青云气菱茗华为饰禁长四尺广二尺四寸通局足髙三寸漆赤中画青云气菱茗华为饰刻其足为褰帷之形也棜是轝名如今大木轝上有四周下无足今大夫斯禁亦无足似木轝之棜少牢司宫尊两甒于房户之间同棜是周公时已名斯禁为棜也玉藻云大夫侧尊用棜则斯禁也两壸斯禁是大夫用斯禁也玉藻云士用禁士冠礼士昏礼承尊皆用禁是士用禁也乡射是士礼而用斯禁者以礼乐贤从大夫也特牲亦是士礼而云棜禁在东序者尚厌饫故得与大夫同也陈氏曰棜虽差异于禁而乡饮酒礼亦谓之斯禁盖天子诸侯之尊有罍有舟谓雷动以时则有鼔物之利否则有害物之灾舟善操之则有载济之利否则有覆溺之患所以为戒也大夫士之尊命之禁所以禁之也徳尊者有戒而无禁徳卑者戒而又禁之所以无彛酒之过方氏曰棜也禁也皆所以为酒戒曰棜则欲其不流曰禁则欲其不犯合而言之棜亦禁也犹之旗常通谓之九旗也且有足者为禁无足者为棜有足则髙无足则下至废禁则又下矣陆氏曰废读如废敦废爵之废无足曰废丰似豆而卑非有足者也故丰亦或谓之废禁谓之废固亦以去为义废敦言防无所事敦也废爵言防无所事爵也废禁天子诸侯之尊无所事禁也】
　　礼有以文为贵者天子龙衮诸侯黼大夫黻士衣纁裳天子之冕朱緑藻十有二旒诸侯九上大夫七下大夫五士三此以文为贵也【卷与衮同黼音甫黻音弗纁惠云切】
　　【郑氏曰此祭冕服也朱緑似夏殷礼也周礼天子五采藻孔氏曰人君因天之文章以表于德德多则文备故天子龙衮诸侯以下又稍少也然周礼上公亦衮侯伯鷩子男毳孤卿絺大夫士爵弁衣纁裳今言诸侯黼大夫黻杂明夏殷礼也但夏殷衣有日月星辰山龙今云龙衮者举多文为首耳日月之文不及龙也朱緑藻十有二旒亦是夏礼也周藻五采也十二谓旒数也诸侯九以下亦夏殷也周家旒数随命数又士但爵弁无旒也熊氏曰朱緑以下是夏殷礼其天子龙衮诸侯黼大夫黻等皆周法无嫌诸侯虽九章七章以下其中有黼也孤絺冕而下其中有黻特举黼黻而言耳故诗采菽云衮及黼是特言黼也诗终南美秦襄公黻衣绣裳是特言黻也陈氏曰天子不言大裘曰龙衮主以文为贵诸侯之服虽自衮冕而下然其德贵乎能断故言黼亦举其下言之卿大夫之服自冕而下其章有黻故曰黻以其徳贵乎能辨也天子之冕朱緑藻十有二旒诸侯九上大夫七下大夫五士三则制与弁师不同异代之礼也葢藻洁而文众采如之故曰藻水流趋下旒冕之垂者如之故曰旒藻或作缫以丝为之或作璪以玉贯之也缫旒或谓之繁露以其象然也汉制天子缫旒前长后短诸臣缫旒有前无后非古也方氏曰藻必五采特曰朱緑则举其华者以该之也亦与杂带君朱緑同义陆氏曰天子举龙衮其次举黼又其次举黻又其次举衣纁裳葢言之法如以辞而已矣是诸侯无藻火大夫无黼士无黻也若天子上士服冕】
　　有以素为贵者至敬无文父党无容大圭不琢大羮不和大路素而越席牺尊防布鼐椫杓此以素为贵也【琢辰转切又丁角切大羮音泰和胡卧切越音活牺音莎又如字鼏莫歴切椫章善切杓市约切】
　　【郑氏曰大圭长三尺杼上终葵首琢当为字之误也明堂位曰大路殷路也鼐或作幂椫木白理也孔氏曰至敬谓敬之至极祭天服用大裘是无文也父党谓父之族党以质素事无有折旋揖譲之容也大圭天子朝日月之圭尚质故无琢桓蒲之又大羮肉汁也不和无盐梅也大古初变腥但煮肉而饮其汁未知调和后人祭既重古但盛肉汁谓之大羮大路殷祭天车也越席蒲席也祭天质素故素车蒲席也祭天用陶匏葢以瓦为尊画牺羽于上或用牺形为尊是夏殷礼也防麤也鼏覆也谓郊天时以麤布为巾以覆尊也贵素故用白理木为杓陈氏曰八尊所以祭天地故尚质六彛所以祭宗庙故尚文则防布之所幂唯尊而已】
　　孔子曰礼不可不省也礼不同不丰不杀此之谓也葢言称也【杀所戒切】
　　【郑氏曰省察也不同言异也孔氏曰此引孔子语证上诸事也马氏曰自礼以多为贵而至于礼以素为贵皆礼之寓于形名度数之间其用不同者有如此也其用虽不同要之归于称则一也故丰之而不以为有余杀之而不以为不足唯其称而已此为礼不可不察也】
　　礼之以多为贵者以其外心者也德发诩万物大理物博如此则得不以多为贵乎故君子乐其发也礼之以少为贵者以其内心者也德产之致也精防观天下之物无可以称其德者如此则得不以少为贵乎是故君子慎其独也【诩况矩切乐五孝切又音洛下同】
　　【郑氏曰外心用心于外其德在表也诩犹普也徧也发犹见也内心用心于内其德在内致致宻也物无可称其德者万物皆天所生孰可奉荐以称也孔氏曰外心谓起自朝廷广及九州四海王者宜发德音普徧万物乐得其礼发见于外也德天地之德也产生也方氏曰天地之大德曰生天地之物皆德之所生也故曰德产物生之迹虽粗而其道则致精物生之迹虽显而其道则致微故曰德产之致也精微德之所致如此观天下之物固无可以称其德者矣周氏曰外用其心者出而应物者也内用其心者入而藏于密者也马氏曰圣人之德得之于中而发于外足以普徧万物言贵多则曰大曰髙曰文在其中矣观天下之物无可以称其徳特脩诚以事之而已言贵少则曰小曰下曰素在其中矣乐其发者乐其德之发于外也慎其独者身致其诚而已】
　　古之圣人内之为尊外之为乐少之为贵多之为美是故先王之制礼也不可多也不可寡也唯其称也【孔氏曰天不可外报所以内极敬慎而其理为尊外心接物广大故外极繁富而其事可乐方氏曰内外以心言多少以物言称其内心则以少为贵故不可多称其外心则以多为贵故不可寡此先王制礼之道也】
　　是故君子大牢而祭谓之礼匹士大牢而祭谓之攘【攘如羊切】
　　【郑氏曰君子谓大夫以上孔氏曰礼既须称中则得礼僭则盗窃大夫常祭少牢遣奠及卒哭祔用大牢匹士士也士常祭特豚遣奠及卒哭祔加一等少牢方氏曰诸侯谓之君大夫谓之子匹士犹匹夫匹妇匹偶士以其有夫妇之偶而已夫禄厚者用礼隆禄薄者用礼杀凡以称已之有无而后可为故以是言之马氏曰攘者非其有而取之也】
　　管仲镂簋朱纮山节藻棁君子以为滥矣【镂力豆切簋音轨纮音宏棁章悦切】
　　【方氏曰滥者溢而无所制之谓郑氏曰滥亦盗窃也镂簋谓刻而饰之大夫刻为耳诸侯饰以象天子饰以玉朱纮天子冕之纮也诸侯青组纮大夫士当缁组纮纁边栭谓之节梁上楹谓之棁宫室之饰士首本大夫逹棱诸侯斲而砻之天子加密石焉无画山藻之礼也孔氏曰管仲齐大夫也簋黍稷噐镂簋朱纮天子之饰明堂位云山节藻棁天子庙饰此管仲僭为之也】
　　晏平仲祀其先人豚肩不揜豆澣衣濯冠以朝君子以为隘矣【澣户管切】
　　【郑氏曰隘犹狭陋也祀不以少牢与无田者同不盈礼也大夫士有田则祭无田则荐澣衣濯冠俭不务新孔氏曰晏平仲齐大夫名婴大夫祭用少牢士用特豚而平仲今用豚豚又过小并豚两肩不揜豆也必言肩者周人贵肩也肩在爼今云豆喻其小假豆言之其实在爼不在豆也】
　　是故君子之行礼也不可不慎也众之纪也纪散而众乱孔子曰我战则克祭则受福葢得其道矣
　　【郑氏曰言二大夫皆非也纪丝缕之数克胜也孔氏曰战胜祭受福二句相连故合引之也张子曰孔子谓我战则克圣人有不战战岂容至败衂凡兴师必各有名师非尊主庇民皆无名也若止谓仗义者为胜则子产叔向軰举兵亦莫有不义圣人之战无败若周孔相对则何如唯有不战知彼知己一有不及则战矣祭必受福福者百顺之名孔子所以交于神明者必别有道凡祭祀之末告利成利之为言顺利通逹内尽志外尽物于祭祀之事顺利皆达也旧以利为养养乃其间一事耳澄曰自礼有以多为贵者至此凡十五小节皆言称之事】
　　○君子曰祭祀不祈不麾蚤不乐葆大不善嘉事牲不及肥大荐不美多品【麾毁皮切蚤音早葆音保又保毛切】
　　【方氏曰以其言得于当时之君子故称君子曰与左氏所称同义郑氏曰祈求也诗云自求多福福由已耳祭祀不为求福也麾之言快也祭有时不以先之为快也葆之言褒也葆大谓噐币也孔氏曰凡祭祀本为感践霜露设祭以存亲非为祈福报也周礼设六祈之科非福之常也蚤谓先时也不以霜露未至而光时蚤设为快也褒崇髙之称也祭之噐币大小长短自有常宜币通丈八尺豆盛四升不以贵者贪髙大为之也嘉事冠昬也人生二十成人自宜冠三十嗣世自宜昬若无亲者昬三月祭以告庙冠毕埽地而祭祢并是有为而然非谓善之而设祭牲不及肥大者谓郊牛之角茧栗宗庙角握社稷角尺各有所宜不必并及肥大荐不美多品者荐祭品味各有其定不以多为美故郊特牲而社稷大牢也】
　　孔子曰臧文仲安知礼夏父弗綦逆祀而弗止也燔柴于奥夫奥者老妇之祭也盛于盆尊于瓶【綦音忌奥音防下同夫音扶盛音成瓶歩丁切】
　　【郑氏曰文仲鲁公子彄之曽孙臧孙辰也庄文之间为大夫文二年八月丁卯大祀于大庙跻僖公始逆祀是夏父弗綦为宗人之为也奥当为防字之误也或作灶礼尸卒食而祭饎防饔防也时人以为祭火神乃燔柴老妇先炊者也盆瓶炊噐也明此祭先炊非祭火神燔柴似失之孔氏曰僖公闵公俱是荘公之子闵小僖大闵为君时僖为臣闵少而死后乃立僖僖死其子文公立弗綦为宗伯典礼佞文公云吾见新鬼大故鬼小以闵置僖下是臣在君上为逆乱昭穆文仲不能谏止故为不知礼礼祭防神言其有功于人人得饮食故祭报之弗綦谓是火神燔柴祭之文仲又不能谏止又为不知礼防者是老妇之祭其祭卑唯盛食于盆盛酒于瓶卑贱若此何得燔柴祭之故注谓奥当为防也祝融并奥及防三者不同祝融古火官之长五祀之神祀于郊奥者正是灶之神常祀在夏以老妇配之有爼及笾豆设于灶陉又延尸入奥防者宗庙祭后直祭先炊老妇之神在于防灶三者所以不同也周氏曰先炊之有祭犹牧之有先牧而啬之有先啬也澄曰自君子曰祭祀不祈至此二小节言宜之事】
　　○礼也者犹体也体不备君子谓之不成人设之不当犹不备也【当丁浪切】
　　【体谓身之百体成谓完全人身之百体皆备乃为完全之人若缺其一体则非全人矣设谓所置之处言耳目鼻口手足各在其处也设之不当谓若眉在眼下口在鼻上或手之指短足之指长之类皆为不当不当则虽备犹不备也】
　　礼有大有小有显有微大者不可损小者不可益显者不可揜微者不可大也故经礼三百曲礼三千其致一也
　　【上既以体喻礼此遂言礼之三百三千皆不可缺如人之百体也凡礼大小显微之俱有者犹人身百体之俱备也损之益之揜之大之则俱不可者犹人百体之设各有定处不可易置也损谓减削其大而使之小益谓增补其小而使之大揜谓葢藏其显而使之微大谓充廓其微而使之显也致谓至极或大或小或显或微其余共有三千三百之多其为礼之至极则一尔不可有所去取亦如人之百体一一皆当爱养也孔氏曰礼有大者谓有大及多为贵也有小者谓有小及少为贵也有显者谓有髙及文为贵也有微者谓有素及下为贵也方氏曰体有上下有左右各有所用不可易也易则无用故曰设之不当犹不备也以多之为美故大者不可损以为小以少之为贵故小者不可益以为大以外之为乐故显者不可揜以为微以内之为尊故防者不可大以为显也马氏曰百骸九窍具然后足以为人大小精麤备然后足以为礼经礼者曲礼之总曲礼者经礼之别至于三百三千之多者皆虑其礼之不备也】
　　未有入室而不由尸者
　　【又以户喻礼行道者必由乎礼如入室者必由乎户此礼之为体所以有一之不可或缺而或不当者也自礼也者犹体也至此三小节言体之事】
　　○君子之于礼也有所竭情尽慎致其敬而诚若有美而文而诚若
　　【郑氏曰若顺也竭情尽慎谓以少小下素为贵也美而文谓以多大髙文为贵也孔氏曰求竭己情尽其戒慎致其恭敬内也威仪之美文章显著外也澄曰若者句末之助辞犹易之出涕沱若戚嗟若若字虽不训顺然或内或外各以其诚其于人道之伦为顺也沈氏曰表里相称内外相似之谓若即诚意而发为礼文故谓之若今人礼文多溢于诚意则为伪矣陆氏曰诚之所在常自若也不为质文加损】
　　君子之于礼也有经而等也有直而行也有曲而杀也有顺而讨也有顺而摭也有摲而播也有推而进也有放而文也有放而不致也【杀所戒切摭之石切摲所监切放方往切】
　　【郑氏曰经而等若天子下至士庶人为父母三年直而行若始死哭踊无节也曲而杀若父在为母期也顺而讨若天子以十二公以九侯伯以七子男以五为节讨犹去也顺而摭若君沐梁大夫沐稷士沐梁摲而播谓芟杀有所与也摲之言芟也若祭者贵贱皆有所得不使虚也推而进若王者之后得用天子之礼放而文若天子之服象日月以至黼黻放而不致若诸侯自山龙以下孔氏曰经常也直谓任已而行顺犹顺序自天子以下转相降差是顺序而稍去之也摭犹拾取也君沐粱士毕不嫌是拾君之礼而用之播布也谓君祭而臣助下至胞翟悉有所得是芟上贵之分以布徧于下也放法也法天以为文也致极也诸侯以下亦有放法而不得极也方氏曰经而等谓顺理之常无贵贱一也三年之防男有昬女有嫁是矣直而行谓行吾诚于内而无所屈若凶事不诏至敬无文是矣曲而杀者谓为所隆者厌而不得伸若父在为母期卿燕不以卿为賔长是矣顺而讨者谓顺人之情而有法以治之也若顺君臣之义以治朝廷顺父子之情以治闺门是矣顺而摭者谓顺人情而有所取若孔子纯俭以从众拜下以从礼是矣摲而播者谓摲此以播于彼若旅酬之逮贱馂余之逮下是矣推而进若兄弟子犹己子是矣放而文谓观象放法以致其饰若天子之服龙衮冕其旗大常是矣放而不致若诸侯之服自惊冕而下其旗自龙而下是矣项氏曰有经而等经谓不变等谓同也礼以变为文以不同爲节同而不变则若父母之防自天子达于庶人皆一等是也此章凡九条皆以反对为文独经而等无反对者此外八条皆变而不同即此一条之反对也先儒以顺而讨为对非也顺而讨自与顺而摭为对脱简误在末耳讨去也摭取也顺而去谓自上而下毎法减去以去为顺此以多为贵者也顺而取谓自上而下毎等取加以加为顺此以多为贵者也取犹君取一臣取二之取澄曰凡此九条皆顺其自然之伦九条之次今依项説更定自君子之于礼也至此二小节言顺之事】
　　○三代之礼一也民共由之
　　【郑氏曰孔子曰殷因于夏礼所损益可知也周因于殷礼所损益可知也由用也澄曰共由犹云通行言夏殷周三代之时礼之仪文虽小有损益而其所以爲礼者则一故天下之民皆可通行葢损益而异者礼之文耳礼之本则相因不变而无不同也】
　　或素或青夏造殷因
　　【郑氏曰素尚白青尚黑也言所尚虽异礼则相因耳澄曰所尚之色虽有或素或青之异然礼之本则夏造作于前殷因袭于后无不同者方氏曰或素或青言质文之相变也言素则知青之为文言青则知素之为质言殷之因夏则周之因殷从可知矣】
　　夏立尸而卒祭殷坐尸周坐尸诏侑武方其礼亦然其道一也【武音无】
　　【郑氏曰夏礼尸有事乃坐殷无事犹坐周亦坐尸因于殷也武当为无声之误也方犹常也告尸行节劝尸食饮无常若孝子之为也孝子就养无方孔氏曰夏礼质言尸是人人不可乆坐神坐故唯饮食时暂坐非饮食则尸倚立以至祭竟也殷因夏礼而损其不坐之礼葢为常坐之法是殷转文也殷人坐尸周因坐之诏告也侑劝也子事父母就养无方在宗庙之中礼主于孝凡预助祭皆得告尸威仪劝尸饮食无常人也按特牲延尸及诏侑相尸之礼皆是祝官则是有常而云无常者谓但是祝官皆得为之不常用一祝也周礼大祝下大夫二人上士四人小祝中士八人下士十有六人就此众祝之中皆得相侑尸也方氏曰夏立尸而殷坐尸殷虽坐尸而诏侑未必无方周则文又备不唯坐尸而且诏侑无方也澄曰言尸之或立或坐殷异于夏诏侑或有方或无方周异于殷曰亦然者言亦如上文或素或青之不同也继之曰其道一也言坐立及有方无方虽不同而其敬祭之道则一也道即礼也此句与上文三代之礼一也一句相始终】
　　周旅酬六尸曾子曰周礼其犹醵与【醵其庶切又其约切与音余郑氏曰旅酬使之相酌也后稷之尸发爵不受旅合钱饮酒为醵旅酬相酌似之孔氏曰六尸谓祫祭时聚羣庙之主于大祖后稷庙中后稷在室西壁东向为发爵之主不与子孙酬酢余尸凡六在后稷之东南北对为昭穆更相次序以酬也殷但坐尸未有旅酬而周益之然大祫多主唯云六尸者毁庙但有主无尸也凡敛钱饮酒必合均遍与旅酬相似故曽子引世事证周礼陆氏曰按周九庙而旅酬六尸盖言成康之世文武亲未尽犹在七庙之数澄曰此承上文言周之异于殷者不但诏侑无方之礼又有旅酬六尸之礼也而又引曽子释周旅酬之言于后以结之自三代之礼一也至此四小节言时之事】
　　○君子曰礼之近人情者非其至者也郊血大飨腥三献爓一献孰【爓似廉切】
　　【郑氏曰近人情者防而逺之者敬郊祭天也大飨祫祭先王也三献祭社稷五祀一献祭羣小祀也爓沉肉于汤也血腥爓孰逺近备古今也尊者先逺差降而下至小祀孰而已孔氏曰血为逺腥次之爓稍近孰最近逺者古近者今一祭之中兼有此事按宗伯祭庙以祼鬯为始祭社稷五祀以血为始凡郊与大飨三献之属正祭之时皆有血有腥有爓有孰此云郊血是郊有血也郊特牲云血毛告幽全是宗庙有血也宗伯云以血祭祭社稷五祀是三献有血也楚语云禘郊则有全蒸是祭天有孰也有孰则有腥可知也宗伯云以肆献祼享先王是大飨有生有孰也此云三献爓宗伯云以血祭祭社稷五祀既有血有爓明有腥有孰可知也皇氏曰郊天与大飨三献并有血腥爓孰今此据设之先后郊则先设血后设腥与爓孰虽以郊为主其祭天皆然也大飨之时血与腥同时俱荐当朝事迎尸于户外荐血腥也虽以大飨为主其宗庙之祭皆然也其三献之祭血腥与爓一时同荐凡荐爓之时皆在荐腥之后但社稷五祀初祭降神之时已埋血宗伯之文是也至正祭荐爓之时又荐血此文是也若羣小祀之属唯有荐孰无血腥爓也以其神卑故耳先荐者设之在前后进者设之居后沈氏曰祭礼有腥燖孰三献旧説谓腥爓备大古中古之礼予以为不然先王之于死者以为无知则不仁以为有知则不智荐可食之孰所以为仁不可食之腥爓所以为智又一说谓腥爓以鬼道接之馈食以人道接之致疑也一或谓鬼神嗜腥爓此虽出于异説圣人知鬼神之情状或有此理未可致诘】
　　是故君子之于礼也非作而致其情也此有由始也是故七介以相见也不然则已慤三辞三譲而至不然则已蹙故鲁人将有事于上帝必先有事于頖宫晋人将有事于河必先有事于恶池齐人将有事于泰山必先有事于配林三月系七日戒三日宿慎之至也故礼有摈诏乐有相歩温之至也【蹙子六切又音促頖与泮同恶音呼池大河切相息亮切温纡运切】
　　【郑氏曰作起也己犹甚也慤蹙愿貌大愿则辞不见情无由至也鲁以周公之故得郊祀上帝与周同先有事于頖宫告后稷也告之者将以配天先仁也呼池沤夷并州川也配林林名系系牲于牢也戒散齐也宿致齐也将有祭祀之事必先敬慎如此不敢切也摈诏告道賔主者也相歩扶工也皆为温籍重礼也孔氏曰君子行礼当有积渐非是徒起而致己之情皆有所由以为始也鲁人无后稷之庙今将祭天先告后稷是先告卑后祭尊也先告呼池配林然后祭河及泰山此皆积渐从小至大之义也系牲于牢刍之三月祭前十日七日散齐三日宿齐积渐敬慎不敢逼切也賔主相见有摈相诏告作乐之人无目有扶相行歩温借之至极也皇氏曰温谓承借凡玉以物緼裹承籍君子亦以威仪摈相以自承籍也方氏曰礼之情常直而畧礼之文常曲而详情文相须不可以偏废礼之作也岂徒直情而径行哉亦必有所由始以曲为之文而已由始言有所先也以其有所先而不遽作故能委曲以成其文焉自七介相见而下至温之至皆其事也相见必以介者所以达其情辞譲而后至者所以舒其行初曰礼辞再曰固辞三曰终辞则让亦由是也有事谓祭也将有事于大必先有事于小焉所谓有由始也摈于賔执事以奉主者也诏于主命以告賔者也相歩则相瞽之歩者賔主相接而后礼行瞽相相资而后乐作则缓而不廹和而无乖故曰温之至也】
　　礼也者反本脩古不忘其初者也故凶事不诏朝事以乐醴酒之用酒之尚割刀之用鸾刀之贵莞簟之安而藁鞂之设是故先王之制礼也必有主也故可述而多学也【莞音官藁古老切鞂江八切】
　　【郑氏曰哭泣由中非由人也朝廷养贤以乐乐之二者反本也醴酒以下三者脩古也有主谓本与古可述而多学以本与古求之而已孔氏曰孝子亲防痛由心发故啼号哭泣不待外告而哀自至朝事谓朝廷之事以乐奏音乐也醴酒五齐第二酒也酒水也尚上也割刀今刀也鸾刀古刀也今刀便利古刀迟缓莞簟今之席也槀鞂除穗粒取秆藁为席祭祀酒在醴酒之上宗庙不用今刀而用古刀郊祭不用莞簟之安而设藁鞂之麤席皆脩古也方氏曰本者末之初古者今之初本末一物追还之而已故曰反古今异时必有损益故曰脩凶事防礼朝事吉礼凶事不诏则朝事必诏可知朝事以乐则凶事无乐可知朝事之笾豆以象朝事亲其所进祭之始也祭义曰乐以迎来正谓是矣礼有傧诏所以示相接之文也凶事则用情而已故不诏乐以侑食所以尽事生之欢也祭则如在焉故亦以乐夫于凶事则用情朝事则如在岂非反本者乎主犹賔主之主众之所从故也葢本者末之主古者今之主少则得多则惑以其有主则虽多不惑故可述而多学也】
　　○君子曰无节于内者观物弗之察矣欲察物而不由礼弗之得矣故作事不以礼弗之敬矣出言不以礼弗之信矣故曰礼也者物之致也
　　【郑氏曰致之言至也极也孔氏曰内犹心也物万物也察分辨也外欲观察万物而心不由礼则察物不能得也无礼不为民物敬信故礼为万物之至极也马氏曰观物在目必有主于心观物在于心心不可以无节所以节之者礼而已方氏曰节者即物自然而为之制者也能度彼者以吾有度也能量彼者以吾有量也苟无节于内则所存乎己者未定何恃而观彼哉礼者体物以制节者也由礼乃能得物之情也】
　　是故昔先王之制礼也因其财物而致其义焉尔故作大事必顺天时为朝夕必放于日月为髙必因丘陵为下必因川泽是故天时雨泽君子达亹亹焉【亹亡匪切郑氏曰大事祭事也春秋传曰启蛰而郊龙见而雩始杀而尝闭蛰而烝丘陵谓冬至祭天于圜丘之上川泽谓夏至祭地于方泽之中达犹皆也亹亹勉勉也君子爱物见天雨泽皆勉勉劝乐孔氏曰自作大事以下皆因财物之事为朝谓天子春分之旦朝日于东门之外为夕谓秋分之夕祀月于西门之外亦顺天之时也天地感祭而降雨泽人君爱物生而勉勉劝乐所以与天地合德也方氏曰因其财物于外以致其义于内葢先王制礼之意也大事若春有祠夏有禴秋有尝冬有烝此因其财物以致大事之义以日之出于朝也朝日于王宫之坛以月之见于夕也夕月于夜明之坎此因其财物以致朝夕之义也因山之髙而为事髙之礼因川泽之下而为事下之礼此因其财物以致髙下之义然此皆财物之大者悉而论之凡天之所生苟可以为礼者莫非财物也财物固皆天之所生天之所以生之者存乎时雨之泽天时雨泽君子逹亹亹者为其足以致其义故也亹亹言劝勉于礼达言君子之人皆如是也马氏曰天时雨泽君子勉勉乐之而不倦者乐其生财得以行其礼也】
　　是故昔先王尚有德尊有道任有能举贤而置之聚众而誓之
　　【郑氏曰古者将有大事必选贤誓众重事也孔氏曰此明举贤任能敬事天地遂致龙降集寒暑顺时至将祭之时选举贤能置之祭位则射以择士是也又聚集其众而誓戒之其有不恭则服天刑是也方氏曰射义天子将祭必先习射于泽泽者所以择士也射中者得与于祭不中者不得与于祭此举贤而置之也郊特牲曰献命库门之内戒百官也大庙之命戒百姓也此聚众而誓之也澄按贤谓有德有道者众谓有能者】
　　是故因天事天因地事地因名山升中于天因吉土以飨帝于郊升中于天而凤凰降龙假飨帝于郊而风雨节寒暑时是故圣人南面而立而天下大治【假音格郑氏曰天髙因髙者以事也地下因下者以事也名山名犹大也升上也升中于天而鳯凰降龙假谓隂阳气和而致象物也飨帝于郊而风雨节寒暑时谓五行之气和而庶征得其序也孔氏曰因天事天因地事地上文为髙必因邱陵为下必因川泽是也方氏曰告天谓之升中因名山而升中因其髙以告天也吉土卜土之吉者以为之兆也小宗伯言兆五帝于四郊是也四灵之物至五行之气和圣人夫何为哉故南面而立而天下大治也马氏曰升中于天谓升中心之诚于天澄曰因天因地言毎嵗圜邱方泽之正祭因名山因吉土言告祭之礼非常祭也书言至于岱宗柴望诗言其髙山盖廵狩之时登髙山以告祭天也所以必登髙山者盖人望见天之苍苍唯山顶与相接连故以在地之人徃就天之髙而登彼名山以升达心中之诚于天也告祭之礼或扫除郊野之平地为墠觊得在天之神来就地之卑而降此吉土以歆飨人间之祭于郊也人之受于天者谓之中天之宰扵人者谓之帝在人曰中在天曰帝其实一也故此登彼降上下交相感应焉本无彼此亦无上下姑以人目所视而言之也享帝与飨帝不同享帝者以下人而祭享其上易言圣人烹以享上帝是也飨帝者以上神而歆飨其下记言唯圣人为能飨帝是也但享飨二字多通用故读者易惑升中于天者下地之人徃与上天之神接凤凰龙地之物也人之品彚也故其祥由升中而致人之感乎天者也飨帝于郊者上天之神来与下地之人接风雨寒暑天之气也神之造化也故其和由飨帝而致天之应乎人者也二者之感应各有所属鳯凰自空中飞下人间故曰降龙自水中出至地上故曰假风雨不过多亦不太少故曰节当寒而寒当暑而暑故曰时此数语至精非防于知道者不能及后世登封泰山承袭升中于天之説而误下禅梁父承袭飨帝于郊之说而误或以飨帝于郊为兆五帝于四郊非也彼乃常祭尔】
　　天道至教圣人至德庙堂之上罍尊在阼牺尊在西庙堂之下县鼔在西应鼓在东君在阼夫人在房大明生于东月生于西此隂阳之分夫妇之位也君西酌牺象夫人东酌罍尊礼交动乎上乐交应乎下和之至也【罍音雷县音分扶问切】
　　【郑氏曰至教至德目下事也天子诸侯有左右房西酌牺象象日出东方而西行也东酌罍尊象月出西方而东行也孔氏曰此明天道用教以示人圣人则放之以为德故君立于阼以象日夫人在西房以象月罍尊在阼夫人所酌也牺尊在西君所酌也县鼓谓大鼓也在西方县之应鼓谓小鼔也在东方县之罍尊在阼阶堂上牺尊在西阶堂上故君于阼阶西向酌牺尊夫人扵西房之前东向酌罍尊礼交动乎上者谓君与夫人酌献之礼交相动扵堂上也乐交应乎下者谓县鼔应鼓交相应于堂下也上下礼乐交相应防和谐之至极也马氏曰天道至教非无德也圣人至德非无教也大明生于东月生于西此至教之一端耳君西酌牺象夫人东酌罍尊此至德之一端耳方氏曰分位定而天人不交不可以致和故庙堂之上罍尊在东者阳也夫入位则在房而东酌罍尊以隂而上交乎阳也牺象在西者隂也君位在阼而西酌牺象以阳而下交乎隂也此礼所以交动乎上也庙堂之下大鼓以倡始阳道也其位则在西是以阳交乎隂也应鼔以和终隂道也其位则在东是以隂上交乎阳也此乐所以交应乎下也隂阳交通天人和同故曰和之至也周氏曰雷阳也牛隂也故罍在左而牺尊在右者隂阳之位也以县鼓而对应鼔则应鼓非县乃提之者也以应鼔而对县鼔则县鼓非应乃倡之者也倡者为阳和者为隂故县鼔在右而应鼔在左者隂阳之配也君在东阼所以祖日之生于东夫人在西房所以祖月之生扵西此隂阳之位也君在东阶而西酌牺象所以祖日之西行夫人在西房而东酌罍尊所以祖月之东行此隂阳之配也】
　　礼也者反其所自生乐也者乐其所自成是故先王之制礼也以节事脩乐以道志故观其礼乐而治乱可知也蘧伯玉曰君子之人达故观其噐而知其工之巧观其发而知其人之知故曰君子慎其所以与人者【郑氏曰自由也蘧伯玉卫大夫名瑗孔氏曰据王业之初故云所自生据王业之末故云所自成以礼为反本故用以节万事乐以成王业故脩以道己志能以礼节事以乐道志则国治不尔则国乱观噐之善恶而知工匠巧拙观人之发动所为而知其有知礼乐犹是也礼正而乐和则知其国治礼慢而乐滛则知其国乱也礼乐者与人交接之具君子治国谨慎其所以与人相接者马氏曰自非智足以及则不能达君子之达其明足以照之则噐之巧拙发之智愚皆不能逃扵视听之内葢达者观微以知著察往以知来也】
　　大庙之内敬矣君亲牵牲大夫赞币而从君亲制祭夫人荐盎君亲割牲夫人荐酒卿大夫从君命妇从夫人洞洞乎其敬也属属乎其忠也勿勿乎其欲其飨之也纳牲诏于庭血毛诏于室羮定诏于堂三诏皆不同位葢道求而未之得也设祭于堂为祊乎外故曰于彼乎于此乎【属之玉切定丁罄切祊百彭切】
　　【郑氏曰纳牲于庭当用币告神而杀牲故君牵牲大夫以币从也亲制祭谓朝事进血膋时所制者制肝洗于郁鬯以祭扵室及主也亲割牲谓进牲孰体时勿勿犹勉勉也肉谓之羹道犹言也设祭之馔于堂人君礼然为祊乎外明日之绎祭也谓之祊者于庙门之旁因名焉其祭之礼既设祭于室而事尸于堂孝子求神非一处也孔氏曰祼鬯既讫君出庙门迎牲牵牲而纳于庭大夫赞佐执币而从君君乃用币告神而杀牲也杀牲已毕进血腥之时君断制牲肝洗于郁鬯入以祭神于室于此之时夫人荐盎齐以献之侯伯子男朝践君不献故夫人荐盎荐孰时君亲割牲体于时君亦不献故夫人荐酒卿大夫从君谓制祭割牲之时也命妇从夫人谓荐盎荐酒之时也洞洞质慤之貌属属专一之貌中心勉勉乎欲望神之歆飨也诏告也谓牲入在庭以币告神杀牲取血及毛入以告神于室肉湆也定孰肉也谓煑肉既孰将迎尸主入室乃先以爼盛之告神扵堂是荐孰未食之前也三诏不同位者求而未得故扵三处求之也设祭谓荐腥爓之时设此所荐馔于堂为祊谓明日绎祭在庙门外之西也不知此神于彼堂乎扵此祊乎古语有此记者引以结之此一节论侯伯子男祭宗庙之事方氏曰君子无所不用其敬然扵大庙之事尤见其敬制祭荐盎朝事之时也割牲荐酒馈食之时也朝事以神事之故制祭以腥而荐以齐馈食以人事之故割牲以孰而荐以酒然君以盎齐馈食而夫人用之扵朝践君以酒羡尸而夫人用之于馈食者葢礼杀扵君故也牲自外至而纳之故诏于庭以庭在室之外故也血毛告幽全之物故诏于室以室比庭为幽故也羮定则事以人道神明之也故诏于堂以堂比室为明故也三诏求之而曰求而未之得特疑其如此故以葢言之设祭于堂言正祭之时也为祊乎外言索祭之时也祭言其事祊言其所谓之祊者祝祭求神以此为所在之方故也】
　　一献质三献文五献察七献神
　　【郑氏曰一献祭羣小祀也三献祭社稷五祀也五献祭四望山川也察明也七献祭先公也孔氏曰羣小祀最卑其礼质畧社稷五祀稍尊比羣小祀礼仪为文四望山川既尊则明察先公之庙转尊则神灵按周礼司服职冕一章祭羣小祀絺冕三章祭社稷五祀毳冕五章祭四望山川鷩冕七章飨先公熊氏曰此社稷三献卑于四望山川而大宗伯职云以血祭祭社稷五岳又大司乐祭社稷奏大蔟祀四望奏姑洗又礼纬云社稷牛角握五岳四渎角尺以此言之则社稷尊扵四望山川而献与衣服卑者葢献与衣服从神之尊卑其余处尊者以其有功与地同类故进之在上也长乐陈氏曰周礼大祀次祀小祀见于肆师大祭中祭小祭见于酒正大宗伯所辨天地五帝先王之类大祀也社稷五祀五岳之类中祀也四方百物之类小祀也大祀献多小祀献寡则社稷所献宜加扵山川也先王祭服各有象类则絺冕三章以祭社稷者非卑之于山川也以社稷之所上止于利人故服粉米以称之则献数不系于服章矣且賔客之礼士一献卿大夫三献子男五献侯伯七献上公九献而王飨诸侯自子男五献以至诸侯长十有再献皆服鷩　七章而已孰谓献数必繋于服章防郑氏以三献　祭社稷五祀五献为祭四望山川误矣羣小祀则四方百物之类也其牲色厐其牲体疈辜其祼噐用散其舞兵舞帗舞或不兴舞山川四望则其兆位各因其郊与其方其牲各因其方之色祼则用蜃玉则两圭有邸与璋邸射舞则兵舞与羽舞奏姑洗歌南吕舞大防奏蕤賔歌函钟舞大夏社稷则其牲黝其祭血祼以大罍鼔以灵鼔舞以帗舞奏大蔟歌应钟舞咸池其礼乐辨异如此则献数不同宜矣葢礼畧故质礼加故文察则其事地也察矣神则其事祖也神矣一献孰则于人情为近故曰质三献爓则扵人渐逺故曰文三献爓则五献其血乎礼所谓血祭社稷是也】
　　大飨其王事与三牲鱼腊四海九州之美味也笾豆之荐四时之和气也内金示和也束帛加璧尊德也为前列先知也金次之见情也丹漆丝纩竹箭与众共财也其余无常货各以其国之所有则致逺物也其出也肆夏而送之葢重礼也【与音余内音纳见贤遍切纩音旷】
　　【郑氏曰大飨谓盛其馔与贡祫祭先王也内金内之庭实先设之金从革性和荆二州贡金三品是也束帛加璧贡享所执致命者君子于玉比德焉知事情者陈于庭在前荆州纳锡大是也金照物故云见情金有两义先入后设也丹漆纩竹箭万民皆有此物荆州贡丹兖州贡漆丝豫州贡纩州贡篠簜其余谓九州之外夷服镇服蕃服之国周礼九州之外谓之蕃国世一见各以其所贵寳为贽其出也谓诸侯之賔礼毕而出作乐以节之肆夏当为陔夏孔氏曰此明天子大飨之事诸侯各贡其方物奉助祭之礼飨谓飨祭先王飨中之大谓祫也诸侯祫祭不可致九州物唯王者乃然故云其王事欤三牲鱼腊诸侯所贡故云九州之美味笾豆之荐亦诸侯所贡实扵笾豆四时和气所生也诸侯内金以为庭实示其柔和金能从革束帛加璧者谓朝而行飨之时以束帛加璧于上以君子之徳与玉相似尊之也为前列者布庭实之时以有灵知在众物之前而为列先其有知也金次之者陈列此金次在后以金能照物露见其情先云内金示和是先入陈在后是后设金之后布陈丹之与漆也丝也纩也竹也箭也与天下众人共有此财故诸侯来朝而贡之陈列在下以上所陈谓九州之内诸侯其余外国无常贡之货各以其所贵寳为贽则招致逺物也马氏曰大飨者三年一祫羣庙之主而合食于大祖之庙方氏曰司服以九章之衮冕飨先王则大飨为九献矣九献之事独王得备故曰大飨其王事欤三牲牛羊豕也鱼腊薧鱼也三牲鱼腊天产也天产所以作隂德故以味为主而曰美味味为隂也笾豆之荐地产也地产所以作阳德故以气为主而曰和气气为阳也北方之虫北方主知灼之以卜可知来物长乐陈氏曰王行大飨之礼四海诸侯各以其职来祭其祭而入也各贡国之所有以脩职其毕而出也王奏肆夏之乐而送之肆夏天子所以飨元侯也以飨元侯之乐送来祭之诸侯重也待使臣歌皇华以送待帅臣歌采薇以送于大飨言肆夏以送之则有送而无迎臣之而弗賔故也于燕飨言賔入门而奏肆夏则有迎而无送賔而弗臣故也新安王氏曰郑谓肆夏当作陔夏按大司乐王出入奏王夏尸出入奏肆夏而大飨诸侯则诸侯出入奏肆夏考其意享则賔出奏肆夏重賔也燕则有无筭爵恐其醉而失礼故奏陔夏戒之也然则助祭之后出庙门疑奏肆夏不奏陔夏礼谓助祭之后无筭爵礼毕客醉而出宜奏陔夏故燕礼大射賔出皆奏陔夏明不失礼其説不然飨扵庙燕于寝故曰享以训恭俭其礼意主于严燕以示慈恵其礼意主于欢为有无爵筭故也庙中之享必不至醉享于庙燕不于庙安得奏陔夏以警其失礼乎】
　　祀帝于郊敬之至也宗庙之祭仁之至也丧礼忠之至也备服噐仁之至也賔客之用币义之至也故君子欲观仁义之道礼其本也
　　【郑氏曰敬之至言就而祭之不敢致也仁之至仁防也父子主防也丧礼谓哭踊袒袭也服噐谓小敛大敛之衣服葬之明噐用币谓来赙赗欲观仁义之道礼其本者言礼有节于内可以观也方氏曰逺而尊者主乎敬近而亲者主乎爱祀帝于郊所以为敬祭亲于庙所以为仁仲尼燕居曰郊社所以仁鬼神则郊无非仁也要之以敬为主耳记曰大庙之内敬矣则庙无非敬也要之以仁为主耳马氏曰人死斯恶之矣无能斯倍之矣故先王为之礼使民不恶不倍而尽心于死者三日而敛凡附于身者必诚必信三月而凡附于棺者必诚必信故曰忠之至也礼生扵仁义因其礼行之际仁义存其中也】
　　○君子曰甘受和白受采忠信之人可以学礼苟无忠信之人则礼不虗道是以得其人之为贵也【和户卧切孔氏曰其人即忠信之人也郑氏曰道由也马氏曰道之为言行也】
　　孔子曰诵诗三百不足以一献一献之礼不足以大飨大飨之礼不足以大旅大旅具矣不足以飨帝毋轻议礼
　　【郑氏曰诵诗三百喻习多言而不学礼也大旅祭五帝也飨帝祭天毋轻议礼谓若诵诗者不可以彊言礼孔氏曰一献祭羣小祀不学礼则不能行大飨谓祫祭宗庙其礼又繁大旅是緫祭五帝天人道隔其礼转难大旅又不如郊天之备祀天重于旅帝延平周氏曰诵诗三百不足以一献礼略者犹且有所不足则其礼之愈详者愈有所不足矣方氏曰礼有大小故行之有难易此愈大者所以愈难焉行其事者其难如此则言其义者可不重乎故曰毋轻议礼】
　　子路为季氏宰季氏祭逮闇而祭日不足继之以烛虽有彊力之容肃敬之心皆倦怠矣有司跛倚以临祭其为不敬大矣它日祭子路与室事交乎户堂事交乎阶质眀而始行事晏朝而退孔子闻之曰谁谓由也而不知礼乎【跛彼义切倚于绮切朝音潮】
　　【郑氏曰宰治邑吏也季氏祭谓旧时也倦怠以其乆也偏任为跛依物为倚室事祭时堂事傧尸也孔氏曰逮及也言季氏祭于宗庙及至日闇而行祭礼祭祀未终日已昬没故云日不足继日明以烛也其后祭子路与行礼正祭之时事尸在室外将馔至户内人于户受馔设于尸前相交承接在于户也正祭后傧尸之时事尸于堂在下之人送馔至阶堂上之人于阶受取是交乎阶也质正也晏晚也正明始行事朝正飨晚礼毕而退言敬而能速也子路好勇时人多不尚其所为故孔子明之谁谓由也而不知礼言其知礼也张子曰室事交乎户堂事交乎阶亦通达连续之义也方氏曰君子之行礼固不欲速又恶乎乆而怠焉礼以敬为主故也昔周人祭日以朝及闇季氏之于鲁其亦习周之文而不知其意者欤及子路行之乃能速而敬焉虽不必合于先王之文然亦可谓知礼之意且能救一时之弊此孔子所以善之也彊力即聘义所谓彊有力是也肃则不怠敬则不慢彊力动乎外故以容言之肃敬存乎中故以心言之执事者内外异位乃以内而交乎外上下异等乃以上而交乎下则尤易为力矣山隂陆氏曰子路有为为之也即无为是图速者也】
　　右记论礼之辞凡十
　　礼记纂言卷二十六
&lt;经部,礼类,礼记之属,礼记纂言&gt;
　　钦定四库全书
　　礼记纂言卷二十七　　　　元　吴澄　撰经解
　　【此篇四节第一节解説六经之所以教故以经解名篇皇氏曰解者分析之名分析经教不同故云经解六经其教虽异总以礼为本故记者録入于礼】
　　孔子曰入其国其教可知也
　　【郑氏曰观其风俗则知其所以教】
　　其为人也温柔敦厚诗教也防通知逺书教也广博易良乐教也絜静精微易教也恭俭荘敬礼教也属辞比事春秋教也【易良以豉切属音烛比毗志切】
　　【此以下葢记者之言篇首先引夫子一语而推广其义谓入到此国见其国内之为人如此则知此国之君以此经教其民也温者如春阳不严冷也柔者能婉顺不刚戾也敦犹笃也厚谓不佻薄诗优游感讽辞不廹切不直讦人过而隂道人于善防谓开明通谓透彻书载古先帝王之事使人心识明彻上知乆逺乐之声容噐物非一甚为广博悉须备具而其大要则以消融查滓荡涤邪秽使人心境平易归于善良易剖判人事之吉凶如水清莹照见底里而拟议天道之幽深未易窥测恭谓不慢侮俭谓不纵肆荘谓外仪之整敬谓内心之一聮属圣笔所修之辞比并各国所行之事或事同而辞异或事异而辞同即此而观可得圣意方氏曰荘子云诗以道志书以道事礼以道行乐以道和易以道隂阳春秋以道名分孔氏曰诗为乐章诗乐是一而教别者若以声容干戚教人是乐教也若以诗辞美刺讽谕教人是诗教也长乐刘氏曰凡此六者言周道虽衰而诸侯之为国犹有如此者亦文武之遗风余烈也若文武之道出自天子而行之诸侯则四海同风非有国异其教也】
　　故诗之失愚书之失诬乐之失奢易之失贼礼之失烦春秋之失乱
  </div>
  <div class="pagination">
   <a href="礼记纂言_page41.html">
    上一页
   </a>
   <span>
    ...
   </span>
   <a href="礼记纂言_page37.html">
    37
   </a>
   <a href="礼记纂言_page38.html">
    38
   </a>
   <a href="礼记纂言_page39.html">
    39
   </a>
   <a href="礼记纂言_page40.html">
    40
   </a>
   <a href="礼记纂言_page41.html">
    41
   </a>
   <span class="current-page">
    42
   </span>
   <a href="礼记纂言_page43.html">
    43
   </a>
   <a href="礼记纂言_page44.html">
    44
   </a>
   <a href="礼记纂言_page45.html">
    45
   </a>
   <a href="礼记纂言_page46.html">
    46
   </a>
   <a href="礼记纂言_page47.html">
    47
   </a>
   <span>
    ...
   </span>
   <a href="礼记纂言_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
