<!DOCTYPE html>
<html>
<head>
    <meta charset="UTF-8">
    <title>周礼订义 - 第 4 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 4 页/共 96 页</h1>
    <div class="content">　　郑康成曰禄若今月奉也位爵次也○杨氏曰自乡论秀士而升之于司徒自司徒升之于学曰造士而后大乐正论造士之秀者升之于司马曰进士则所谓士者未尝有禄位也司马论辨官材论定然后官之任官然后爵之位定然后禄之非修之于乡升之于司马则禄位不可得也故以禄位驭之【○黄氏曰自一命以上皆命于天子】
　　五曰赋贡以驭其用
　　林氏曰上敛下谓之赋下奉上谓之贡而都鄙之用亦赖此以给故曰贡赋以驭其用○易氏曰赋贡者谓都鄙以其田赋之什一者取于民而又以稍县都之十二者输于王然后为之制其用度丰杀之数故曰驭其用【○王氏曰赋贡以驭其用则上之所用惟赋贡之从若夫征求无艺费出无节奢或僣上俭或废礼非所以驭其用也】
　　六曰礼俗以驭其民
　　郑康成曰礼俗昏姻丧纪旧所行也【○黄氏曰土均所以设职也虽从其俗要必以礼为准而权其轻重○杨氏曰五方之民皆有性其安居和味宜服利用备器不可推移先王修礼以节其性因之以达其志通其欲为节文道之使成俗也以是驭之故无殊俗】
　　七曰刑赏以驭其威
　　郑锷曰刑以驭威而赏亦以驭威者盖能生能杀则权之所归人畏其威矣【○王氏曰独刑而无赏则人有怨心岂能使民听服而畏哉刑赏以驭其威则民之所畏惟刑赏之从若夫刑以幸免赏以茍得慢公死党畏众侮上非所以驭其威】
　　八曰田役以驭其众
　　王昭禹曰简之有礼则能者为之使而足以制变任之有义则有力者为之用而可以举事
　　王氏详曰王制曰天子诸侯无事则嵗三田天子不合围诸侯不掩羣贾氏谓田役驭其众则是卿大夫得田猎引春秋郑大夫丰卷请田子产不许失之矣都鄙虽为公卿大夫采地非内诸侯乎贾氏引诸侯之大夫为天子大夫之证曽不谓天子之大夫四命自可以出封乎当以天子之大夫得田役诸侯之大夫不得田役为正
　　总论
　　礼库曰驭如驭马之驭凡马之疾徐行止使之齐一皆惟驭者之听扬子云驭得其道则天下狙诈咸作使御失其道则天下狙诈咸作敌有天下者审所御而已且如神本无声无形然亦可驭只祭所当祭合于理便驭得如后世淫祀儌福先自失了如何驭得神便见出来兴起妖怪此理甚明又如荒于游畋非时役民如何驭得众举此便见事事做得当尽合于理所以谓之驭此便是为民极【○林椅曰都鄙乃王朝大夫王子弟之所食其礼政刑事皆听于王朝故八则皆曰驭驭者进退自我邦国则封疆之内皆得自治】黄氏曰都鄙略似邦国而事神治民一皆受命于天子故谓之驭春秋传曰外诸侯世也内诸侯禄也将有进退故八则皆自上驭之春秋祭以伯见后曰祭公单以伯见后曰单子此其进退之可见
　　总论典法则
　　孙氏曰六典未尝不具八法所谓八则者亦不出六典之外犹朝觐宗遇均为宾主之礼禴祠烝尝均为奉先之祀三书之中惟六典为备大宰大史相与建之司书藏其书之正小宰司防存其书之副大宰掌邦治总六官而治之建是书可也大史奚为同建焉盖是书之立天地待以弥纶人物资之运量统绪相承非一日之故损益相权非一人之力大史典籍所司则前后稽验必有可以广见闻助谏议者非斯人谁与建之小宰司防不过各扬厥职以维持保守是书而已于建立之始无预



　　周礼订义卷一
　　钦定四库全书
　　周礼订义卷二　　　　　宋　王与之　撰
　　以八柄【兵命反】诏王驭羣臣
　　郑康成曰诏告也○王昭禹曰爵禄废置生杀予夺八者王操之于此而羣臣为用于彼若器之有柄焉故曰八柄贾山曰富贵人主之操柄其言亦本于此八柄操之在此则羣臣疾徐进退惟我之听故曰驭羣臣【○郑锷曰凡是八者大宰诏之王自用之故曰擅生杀之谓王能予夺之谓王庆赏刑威曰君惟辟作福作威为人君者当自操以为用不可以授人为大臣者随事诏王因功而用赏随罪以行罚则羣臣可得而驭也大宰不以诏王王或不能自用则有倒持太阿之失矣○林椅曰柄犹物之柄可以独持不可共用故八者惟王所用虽大宰亦诏之而已】
　　王氏曰于六典曰佐王治国大治王与大宰共之也于八法八则直曰治官府都鄙小治大宰得専之也于八柄八统曰诏王驭羣臣驭万民则是独王之事也大宰以其义诏之而已
　　一曰爵以驭其贵
　　王昭禹曰先王制爵以待有徳徳有小大则爵有尊卑外之为君则有公侯伯子男内之为王臣则有公卿大夫士五仪之命见于诸侯五等之命见于诸臣皆王之所爵也天下之人茍有之则贵无之则贱此所以驭其贵【○郑锷曰与以公侯伯子男之爵则有为君之贵与以卿大夫士之爵则有为臣之贵】
　　二曰禄以驭其富
　　王昭禹曰禄以待有功功有多寡则禄有厚薄故司勲等其功则王功曰勲终于战功曰多上自国君下至庻人有授之田有授之食或相倍蓰或相什伯皆王所禄也天下之人茍得之则富不得则不富此所以驭其富【○郑锷曰与以万钟之禄则大焉而富之与以升斗之粟则小焉而富之】
　　三曰予以驭其幸
　　刘氏曰幸者王所亲幸也可赐予之不可爵之者也○杨氏曰职币诏上之小用赐予嵗终则会其出凡之防事以式法赞之小用有式法则上所赐予虽嬖幸无过制也此所以驭其幸王氏谓以私恩施焉非所以驭之也
　　李景齐曰爵禄者厉世摩钝之具古人制爵必以功所以抑夫人侥求茍得之心作其进徳兴功之志固不容以滥受也今攷之冢宰八柄自爵禄之外又有所谓予以驭其幸岂人主或得以行其私恩而所谓以徳诏爵以功诏禄之意有所不与焉毋乃启人主之幸心耶有所谓当然之报亦有所谓特厚之恩当然之报固人臣所宜得或视以为常而无激昂自奋之意又有所谓特厚之恩以神其机于不测则所以鼓舞变化人心而使之奔走于事功也此八柄予以驭其幸之深意若夫后世人主乐夫人投已之欲以私意而防名器而妄予于人者亦曰此古人予以驭幸之意诚可悲恨
　　【刘执中曰予谓爵禄之外有所赐予幸谓荣幸子及其贤则天下荣之求为其所以幸者矣】
　　四曰置以驭其行【下孟反】
　　刘氏曰置者耆老废退之人虽当废退其素行贤明特置之若公族穆子辞疾晋侯使掌公族大夫也【王昭禹曰因其有功而置之在位岂特使之有功又驭之使有行夫在位之臣无行是以贪污诬伪无所不至记曰大臣法小臣廉盖大臣有行则循法而不敢为非小臣有行则廉洁而不谋利此置所以驭之使有行也】
　　五曰生以驭其福
　　王昭禹曰管子云擅生杀之谓王能利害之谓王盘庚曰矧予制乃短长之命则人禀命而生虽本乎天而所以生之者乃在乎君则此所谓生者王使之生也洪范以夀居五福之先则得生足以为福矣【○刘氏曰福者其人本坐死以亲故功贵者议而免之是其福矣楚诛鬬氏而免箴尹克黄改命曰生则此也】
　　六曰夺以驭其贫
　　郑锷曰极之别有六而贫居一食君之禄宜不至于贫矣臣有可诛之过夺其廪稍之奉如管仲夺伯氏骈邑三百至于防食没齿之以夺致贫其柄在我所以驭之也
　　七曰废以驭其罪
　　郑康成曰废犹放也舜殛鲧于羽山是也【○易氏曰废言弃也臣有罪戾不可委任褫其爵而弃之故曰驭其罪】
　　八曰诛以驭其过
　　郑康成曰诛责让也曲礼曰齿路马有诛【○贾氏曰臣有过失非故为者则以言语责让之内史变诛言杀欲见为恶不止则杀之○林椅曰诛与生对立福与祸对立以用诛之文攷之必非适然之过】
　　王氏曰诛言其意杀言其事大宰大臣诏王驭羣臣者也以道揆故言其意内史有司诏王治守法而已故言其事诛又训责知大宰所谓诛为杀者以内史见之也
　　总论
　　贾氏曰经自五曰以上皆是善事则大善在前小善在后自六曰以下皆是恶事则小恶在前大恶在后○王氏曰先庆赏后刑威于赏先重而后轻于刑先轻而后重劝赏畏威之意也内史则赏刑杂而莫知后先者主以法守而不预道揆之意也○王氏详曰赏有五而刑有三又以见详于赏而略于刑也陈宏父曰冢宰既诏王驭羣臣得操富贵予夺之柄则人才之进退専于冢宰可也攷之王制乃选士以司徒造士以乐正论辨官材以司马何邪曰无伤也冢宰既统百官则三官犹冢宰之属耳则司徒选之乐正造之司马辨论之以至于官之爵之禄之而后冢宰统而计之不特驭人之法然也而考绩之法亦然一嵗之终羣臣奏嵗事之时也天官之司会以嵗会之成质于天子者而大乐正大司冦市三官则以其成从司防而质冢宰斋戒赞王受质成而三公则从司会宰赞天子受质而三公则以百官之成质于天子焉是六卿皆与考绩而冢宰则操其柄也谓以冢宰统百官何为不可
　　以八统诏王驭万民
　　黄氏曰八统即中庸九经也治天下国家纲统在是【○郑锷曰大宰诏王举其纲以统之乃能大一统于天下而四方咸归于统一矣】○礼库曰八者是君民共之惟其通上下皆然故曰统然却有本原自人主身上做起
　　一曰亲亲
　　王昭禹曰宗族兄弟天属也宜致亲以亲之故先王笃之以恩叙之以礼合之以饮食同之以福禄则亲者无失其为亲矣驭以亲亲则民莫遗其亲故尧亲九族而黎民于变时雍
　　二曰敬故
　　王昭禹曰故旧朋友人属也易失于慢而不敬先王于是以燕饮致其恩以賔射致其亲久要而不忘无故而不弃所以敬之也则故者无失其为故矣驭以敬故则人莫慢其故孔子曰故旧不遗则民不偷民徳归厚是也
　　郑锷曰民不知亲亲也君举亲亲之统则民从而亲其亲民不知敬故也君举敬故之统则民从而敬其故论语所谓君子笃于亲则民兴于仁故旧不遗则民不偷
　　三曰进贤
　　郑康成曰贤有善行也【○王昭禹曰以徳则可乆以业则可大礼义由之以立朝廷待之以尊民心所愿兴宜使之在位故进之驭以进贤则民知徳之不可不务故大司徒以贤制爵则则民慎徳】○贾氏曰有贤在下君当招之民当举之
　　四曰使能
　　郑康成曰能多才艺者
　　愚案人各有能用之然后见如伯夷能典礼使作秩宗足以究其典礼之能后防能典乐使教胄子足以究其典礼之能君知量能以任使人之有能者孰不欲自效以见其能
　　礼库曰古者许多长民之官往往多自民间自推择且如五家为比有比长即是五家中自推一人来做朝廷因爵以下士命之为比长五比为闾有闾胥亦是二十五家中自推一人来做朝廷因爵以中士命之为闾胥此岂非进贤使能耶要知人主才进贤使能天下便知贤者之可尊能者之可贵而自勉于善矣
　　五曰保庸
　　郑康成曰保安庸有功者【○王昭禹曰司勲曰民功曰庸】○礼库曰保庸全其有功者【○愚案如司勲颁赏轻重眡功地三食一不使之过亦所以保之也】
　　六曰尊贵
　　郑康成曰尊贵尊天下之贵者孟子曰天下之达尊三曰爵曰徳曰齿祭义曰先王之所以治天下者五贵有徳贵贵贵老敬长慈幼○王昭禹曰爵以驭贵朝廷之所尊也驭以尊贵民知爵命之不可陵
　　七曰达吏
　　郑康成曰达吏察举勤劳之小吏也【○王昭禹曰吏之在下有以贱事贵有以小附大其志能常患于不达有以达之尚安有莫知我勚之叹哉驭以达吏则民知壅蔽之不可为】
　　礼库曰贤能是未仕者吏是已仕者
　　八曰礼賔
　　王昭禹曰先王之制五礼賔礼居其一賔者人治之大在所礼矣故聘頫存问食享牢礼凡致于賔者其小大有度多寡有数灿然之文懽然之恩见于相授接之际者凡以礼之也驭以礼賔则民知交际当以礼
　　总论
　　刘氏曰棠棣之诗亲亲也伐木敬故也南山有台进贤也棫朴使能也彤弓保庸也湛露尊贵也采薇达吏也鹿鸣礼賔也
　　总论八柄八统
　　王氏曰柄言操此而彼为用统言举此而彼从焉
　　以九职任万民
　　王昭禹曰任者因其力之所能胜也○陈君举曰天之生民未有无能而养者能其事而后可以养无事而食众之殃也故圣人制天下之民各从其能以服于事大宰既授之职闾师又责其功故曰无职事者出夫布也王制瘖聋跛躃断者侏儒百工各以其器食之后之游民作无益以害有益者可胜计哉
　　一曰三农生九谷
　　愚案三农司农谓平地山泽后郑谓原隰及平地要知只是上中下三等农夫
　　王昭禹曰谷有黍稷稻粱秫麦苽麻豆之别故曰九谷【○王氏详説曰五谷种之美者黍稷稻菽麦也百谷者凡丽乎土而可食者也此九谷云先郑以为黍稷秫稻麻大豆小豆大麦小麦后郑不言秫与大麦而以粱苽足其数案下食医云大冝粱鱼宜苽故耳后郑之说为是】生生不穷其种虽本于天然不能自生实赖乎人故曰三农生九谷
　　二曰园圃【布古反】毓【音育】草木
　　郑康成曰果蓏曰圃园其樊也【○贾氏曰圃即载师所云圃任园地谓在田畔菜蔬果蓏者圃在园中故郑以园为樊诗云折抑樊圃樊其蕃蔽也】○王昭禹曰毓者顺其性而养之也
　　王氏详曰园圃薮牧举其地以及其民
　　吕氏曰民事在人君固不可缓而于草木鸟兽亦欲其得所者此乃物之至微人君多以为不足防而易忽惟圣人为天地万物之主见天地之间有一物不得其所为之不安而以为职之不尽故尧典自厥民析而继之以鸟兽孳尾舜典时若予上下草木鸟兽以此见圣人参天地赞化育一视同仁无一念之忘物也
　　三曰虞衡作山泽之材
　　郑康成曰虞衡掌山泽之官主山泽之民者【○贾氏曰山泽之民无他号故借虞衡之官以表其民也○王氏曰山泽皆虞而曰虞衡作山泽之材者山虞掌山林之政令则其政令施于山矣川衡掌巡川泽之禁令则其禁令施于泽矣虞衡山泽之官而作山泽之材者民职也则此所谓虞衡言其地之人而已】
　　王昭禹曰作与诗遐不作人之作同为而起之之谓也葢先王于山泽之材非特顺其天性而巳又加栽培壅溉之人功使小以成小大以成大各遂其生各适其用夫是谓之作
　　郑节卿曰周礼有颁田之法而山泽未尝颁与民大宰以虞衡作山泽之材则皆畿内山泽亦皆官物特置虞衡掌之所以然者夫受百亩山泽之物或有无不均且山泽利多民自有之则有田不耕趋末众矣虞衡既掌山泽各自募民治之国家有所输用则征于山泽之农若角人以下是也
　　四曰薮【速茍反】牧养蕃鸟兽
　　郑康成曰泽无水曰薮牧牧田在逺郊皆蓄牧之地王昭禹曰交之以道取之以时不麛卵不杀胎不覆巢使之既生且息既繁且殖有鱼丽盛多之羙无鱼藻失性之讥此养蕃之效
　　郑锷曰王政驱虎豹犀象而逺之故攻猛兽驱乌鸢射夭鸟各有其官乃任薮牧之养蕃何耶盖罗氏所罗掌畜所共庖人掌客之禽献兽人冬夏之狼麋皆礼物尤急者也非养之有素何以供不时之须哉任以养蕃谓此耳
　　五曰百工饬【音勅】化八材
　　郑康成曰八材珠曰切象曰瑳玉曰琢石曰磨木曰刻金曰镂革曰剥羽曰析○王昭禹曰兴事造业之谓工工具器者也故攻木之工七攻金之工六攻皮之工五设色之工五刮磨之工五埴之工二夫五材而加皮玉设色故曰八材八者虽有自然之质必人工加焉然后可适用故待百工饬化致力以饬之谓之饬因形移易谓之化如致力以饬木则化之而为舟车之属致力以饬金则化之而为鼎量之属也愚案曲礼曰天子之六工典制六材此曰八材者曲礼主夏商此主周尔
　　六曰商贾【音古】阜通货贿
　　郑康成曰行曰商处曰贾金玉曰货布帛曰贿王昭禹曰先王之于货贿欲其有无相资多寡相济故使之阜通聚之使盈之谓阜迁此就彼之谓通货贿不阜则其求为易竭故使之阜而后通与书所谓懋迁有无化居同意
　　七曰嫔妇化治丝枲
　　郑康成曰嫔妇人之美称也【○刘执中曰嫔妇女子之无夫家而不可受田者不任以事则淫邪失业足以败俗而乱教故嫔妇之所以自求口食者化治丝枲而已他不可以有为】王昭禹曰八材谓之饬化始乎朴而终乎化化则器成而可以致功矣故曰饬化丝枲之为物徒化之而不治则布帛无由而成化丝而治之以为帛化麻而治之以为布故谓之化治
　　八曰臣妾聚敛疏材
　　郑康成曰臣妾男女贫贱之称○贾氏曰疏是草之实材是木之实【○郑节卿曰荼以供防事茅以供祭祀刍茭以饲国马今时人取芧以饲牛取萍以饲犬豕负薪拾髪竹头木屑皆疏材之属也】
　　王昭禹曰疏材委人所谓凡疏材是也疏材利之至微者待臣妾而后聚敛
　　九曰闲【音闲】民无常职转移执事
　　愚案成周计民受田余夫亦及之安有间民今谓之间民必其单丁下户力既不能胜耕又不能从事于园圃虞衡薮牧之地与夫工商嫔妇之业圣人难以强之受职也亦列于九职之终者以八职之中不可无此等人孟子曰以百亩之不易为巳忧者农夫也一人之身百工之所为备万室之邑一人陶之则不足商贾之懋迁虞衡之兴作草木鸟兽皆生生之具布帛疏材皆适用之物以闲民之无职能补八职之有阙则转移以协佐其事曷可少哉以闲民系于九职之末以见非无职也特无常职耳岂若后世游手浮食怠惰而不事事者乎至载师民无职者出夫家之征闾师凡无职者出夫布又欲驱之务本也
　　总论
　　史氏曰九职任民地官之任大宰掌之何也盖大司徒以下能授之职不能任之使不失职使不失职者大宰之责也王能用一大宰使际天所覆极地所载上而三农下而臣妾间民无不得其所者可谓任职矣古之大臣欲遇大有为之君固非求之爵贵禄富也诚以悯天下之民不得其所思辅其君而有为也
　　以九赋敛财贿
</div>
    <div class="pagination">
<a href="周礼订义_page3.html">上一页</a><a href="周礼订义.html">1</a><a href="周礼订义_page2.html">2</a><a href="周礼订义_page3.html">3</a><span class="current-page">4</span><a href="周礼订义_page5.html">5</a><a href="周礼订义_page6.html">6</a><a href="周礼订义_page7.html">7</a><a href="周礼订义_page8.html">8</a><a href="周礼订义_page9.html">9</a><span>...</span><a href="周礼订义_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
