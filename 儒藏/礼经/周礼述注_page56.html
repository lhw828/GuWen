<!DOCTYPE html>
<html>
<head>
    <meta charset="UTF-8">
    <title>周礼述注 - 第 56 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 56 页/共 64 页</h1>
    <div class="content">　　○弓凿广四枚凿上二枚凿下四枚
　　注曰弓盖橑也广大也是为部厚一寸
　　○凿深二寸有半下直二枚凿端一枚
　　注曰凿深对为五寸是以不伤达常也　疏曰此经説盖斗之上凿孔内弓二十八孔之上下广狭之义赵氏曰下直二枚者上云凿下四枚今于内畔于
　　下亦四枚与外正平故经谓之下直上云凿上二枚今于内畔孔低二分凿上亦四枚故经谓之二枚下直凿之下二枚凿之上此一句指两事而言也凿端一枚者谓部高一寸今凿上凿下俱四枚其中只有二枚在以二枚之中取一枚凿深放尖故云凿端一枚端谓凿头也所以如此以弓外畔上下方正大四枚今于弓入凿内处平剡其弓下畔二分于弓尖处又削去一分以纳入凿中使与凿孔恰好相应如此则弓向处头仰郤以盖弓三分之近部一分揉放低外二分为宇曲又以衣蒙之则弓虽低而其力常健虽曲不至一向低斜此皆仰其弓故如此若俯其弓则弓自部以下皆低而蔽目矣先儒言凿上二枚凿下四枚指凿之外也下直二枚指凿之内也凿广而内狭上低而下正先高而揉之使下弓本仰而覆之使俯斯言尽之矣　凿才报反橑音老
　　弓长六尺谓之庇轵五尺谓之庇轮四尺谓之庇轸注曰庇覆也杜子春云谓覆斡也谓轵毂末也舆广六尺六寸两毂并六尺四寸旁减轨内七寸则两轵之广凡丈一尺六寸也六尺之弓倍之加部广凡丈二尺六寸有宇曲之减可覆轵不及斡　疏曰上云以其毂长二在外一在内以置其辐辐内九寸半绠三分寸之二金辖之间三分寸之一辐又三寸半总尺四寸以此计之以七寸承舆七寸为轨凡减一尺四寸则两轵之广才丈一尺六寸也　庇笔肄反斡音管
　　参分弓长而揉其一
　　注曰参分之持长挠短短者近部而平长者为宇曲也六尺之弓近部二尺四尺为宇曲　疏曰挠而曲之谓之揉必挠近部二尺者以其本凿弓孔时外畔弓上二枚弓下四枚内畔上下俱四枚由弓头仰故须近部挠之使平向下四尺持之为宇曲吐水也
　　○参分其股围去一以为蚤围
　　注曰蚤当为爪以弓凿之广为股围则寸六分也爪围一寸十五分寸之一　疏曰此言弓近盖斗麤近末头细之意
　　参分弓长以其一为之尊
　　注曰尊高也六尺之弓上近部平者二尺爪末下于部二尺二尺为句四尺为求其股股十二除之面三尺几半也　郑刚中曰前云部尊一枚言部之高耳若弓之入部则三分其长以其一为之尊假如六尺之弓则以二尺近部为高也
　　○上欲尊而宇欲卑
　　注曰上近部平者也隤下曰宇
　　上尊而宇卑则吐水疾而霤逺
　　注曰盖者主为雨设也乘车无盖礼所谓潦车谓盖车与　霤力又反隤大囘反
　　盖已崇则难为门也盖已卑是蔽目也是故盖崇十尺注曰十尺其中正也盖十尺宇二尺而人长八尺卑于此蔽人目　郑刚中曰车出入乎门盖太高则门不能容人立乘乎车盖太卑则目无所见古人制盖之灋欲无害于门欲不蔽乎目故以十尺为度
　　○良盖弗冒弗纮殷亩而驰不队谓之国工
　　注曰队落也善盖者以横驰于垄上无衣若无纮而弓不落也　坡谓弗纮谓有衣而弗系以组也　纮戸耕反殷音隠队直类反
　　○舆人为车轮崇车广衡长参如一谓之参称
　　注曰称犹等也车舆也衡亦长容两服　疏曰参如一者谓俱六尺六寸也骖马别有軥鬲引车故衡唯容服马也　称尺证反軥古侯反鬲同軶于革反
　　参分车广去一以为隧
　　注曰兵车之隧四尺四寸郑可农云隧谓车舆深也读如钻燧改火之燧谓读如邃宇之邃　疏曰隧谓车舆之纵
　　○参分其隧一在前二在后以揉其式
　　注曰兵车之式深尺四寸三分寸之二　薛士龙曰植于车舆两旁为輢横于两輢在车前为人所凭者为式
　　○以其广之半为之式崇
　　注曰兵车之式高三尺三寸
　　○以其隧之半为之较崇
　　注曰较两輢上出式者兵车自较而下凡五尺五寸疏曰较谓车舆两相今人谓之平鬲也言两輢谓车相两旁竖之者二者既别而云尔者以其较之两头皆置于輢上二木相附故据两輢出式言之
　　○六分其广以一为之轸围
　　注曰轸舆后横者也兵车之轸围尺一寸
　　○参分轸围去一以为式围
　　注曰兵车之式围七寸三分寸之一
　　○参分式围去一以为较围
　　注曰兵车之较围四寸九分寸之八　毛氏曰輢植乎舆之四隅较式附焉而不言其围者举较则輢可知
　　○参分较围去一以为轵围
　　注曰兵车之轵围三寸二十七分寸之七轵輢之植者衡者也与毂末同名　疏曰此轵是车较下竖直者及较下衡者竝纵横相贯也
　　○参分轵围去一以为轛围
　　注曰兵车之轛围二寸八十一分寸之十四轛式之植者衡者也轛者以其乡人为名　疏曰此轛形状一与前经轵同但在式木之下对人为言耳　隧音遂注燧邃同较古学反轛音对輢音倚乡许亮反
　　圜者中规方者中矩立者中县衡者中水直者如生焉继者如附焉
　　注曰治材居材如此乃善也如生如木从地生如附如附枝之杀也　中丁丈反县音悬杀色界反
　　凡居材大与小无幷大倚小则摧引之则絶
　　疏曰上言居材得所此言不得所之事幷偏邪相就也倚则幷也凡居材当各自用力若使大材倚幷小材小材强不堪大材所倚则摧折若小幷于大大木振其小木力不堪则断絶也
　　栈车欲弇
　　注曰为其无革鞔不坚易坼坏也士乘栈车　疏曰无革鞔舆易可坼坏故当弇向内为之
　　饰车欲侈
　　注曰饰车谓革鞔舆也大夫以上革鞔舆　疏曰侈谓向外侈也　栈才产反弇于騐反鞔莫干反易以豉反坼勅白反
　　○辀人为辀
　　注曰辀车辕也诗云五楘梁辀　疏曰于三十工无辀人之官但车事是难故车官别主此职也
　　○辀有三度轴有三理
　　注曰目下车度浅深之数　易彦祥曰轴以贯毂特轮之一器于辀人何与而言于三度之后者轴待辀而后运辀待轴而后行其势实相资焉　辀张留反楘音木
　　国马之辀深四尺有七寸
　　注曰国马谓种马戎马齐马道马高八尺兵车乘车轵崇三尺有三寸加轸与轐七寸又幷此辀深则衡高八尺七寸也除马之高则余七寸为衡颈之间也郑司农云深四尺七寸谓辕曲中　薛士龙曰辀之形自从軓前梢曲而上至衡下其颈以持衡其曲如屋之梁焉
　　○田马之辀深四尺
　　注曰田车轵崇三尺一寸半幷此辀深而七尺一寸半今田马七尺衡颈之间亦七寸则轸与轐五寸半则衡高七尺七寸
　　○驽马之辀深三尺有三寸
　　注曰轮轵与轸轐大小之减率寸半也则驽马之车轵崇三尺加轸与轐四寸又幷此辀深则衡高六尺七寸也今驽马六尺除马之高则衡颈之间亦七寸率音律
　　轴有三理一者以为媺也
　　注曰无节目也
　　二者以为久也
　　注曰坚刃也
　　三者以为利也
　　注曰滑宻　媺音美
　　軓前十尺而防半之
　　注曰谓辀軓以前之长也防御者之策也十或作七合七为四尺七寸为钩以求其股股则短矣七非也郑司农云軓谓式前也书或作谓軓是軓灋也谓舆下三面之材輢式之所树持车正也　疏曰軓谓车式式前十尺谓辕曲中而策半之则五策矣赵氏曰据下文軓中有灂则舆上置隧处乃是軓
　　正在隧之下式之前盖辀身长一丈四尺四寸入舆隧下隧以前只有十尺以此见軓即隧之下面隧外空着一分舆軓即是阁住隧版之木横子谓之軓者取其在下持住车有为则为灋之意　軓音犯注音同灂子肖反
　　凡任木
　　注曰目车持任之材
　　任正者十分其辀之长以其一为之围卫任者五分其长以其一为之围小于度谓之无任
　　注曰任正者谓舆下三面材持车正者也辀軓前十尺与隧四尺四寸凡丈四尺四寸则任正之围尺四寸五分寸之二衡任者谓两轭之间也兵车乗车衡围一尺三寸五分寸之一无任言不胜其任　疏曰名任正者此木任力车舆所取正以其两輢之所树于此木较式依于两輢故曰任正也衡任谓两轭之间当辀颈之处费力之所者也　轭于革反胜音升
　　五分其轸间以其一为之轴围
　　注曰轴围亦一尺三寸五分寸之一与衡任相应疏曰轸间即舆广与衡长俱六尺六寸
　　十分其辀之长以其一为之当兔之围
　　注曰辀当伏兔者也亦围尺四寸五分寸之二与任正者相应　疏曰当兔谓舆下当横轴之处
　　○参分其兔围去一以为颈围
　　注曰颈前持衡者围九寸十五分寸之九　赵氏曰疏云衡在辀颈之下其颈于前向下持制衡鬲之辕观向下二字知辀过颈处又低下去礼书亦云辀从軓前防曲而上至衡则向下勾之
　　○五分其颈围去一以为踵围
　　注曰踵后承轸者也围七寸七十五分寸之五十一
　　凡揉辀欲其孙而无弧深
　　注曰孙顺理也弧木弓也凡弓引之中参中参深之极也揉辀之倨句如二可也如三则深伤其力　疏曰揉者以火揉使曲也揉之欲使顺理无得如弓之深弓之深太曲也
　　○今夫大车之辕摰其登又难既克其登其覆车也必易此无故惟辕直且无桡也
　　注曰大车牛车也挚輖也登上阪也克能也　疏曰牛车自在下车人今于此説大车者辀人造辀主为四马车辕因説驾牛者亦须曲桡之意　王光逺曰摰言其至谓其势直而下至也
　　○是故大车平地既节轩摰之任及其登阤不伏其辕必缢其牛此无故惟辕直且无桡也
　　注曰阤阪也　王光逺曰轩言其高而上干摰言其轾而下至既节轩挚之任则高下适中而无上干下至之患　坡谓登阤之时辕直而柔则牛挽而下之必伏其辕辕坚牛挽之不下则组急而缢牛颈以意度之自见
　　○故登阤者倍任者也犹能以登及其下阤也不援其邸必緧其牛后此无故惟辕直且无桡也
　　注曰倍任用力倍也　王光逺曰由此观之则辕虽不可以过曲亦不可以不曲此辀之三度所以其深皆有常数也　坡谓援拔也邸大车后也下阤之时苟辕直无桡牛行急则必拔车后而覆之牛行缓则必緧绊牛后亦能覆车度之亦见　孙音逊弧音胡覆芳服反易以防反桡音閙邸丁礼反緧音秋缢于计反輖音周轾音智
　　是故辀欲颀典
　　注曰颀典坚刃貌郑司农云颀读为恳典读为殄驷车之辕率尺所一恳典似谓此也　疏曰此已下还説驷马车辕
　　○辀深则折浅则负
　　注曰揉之太深伤其力马倚之则折也揉之浅则马善负之
　　○辀注则利准利准则久和则安
　　注曰故书准作水郑司农云注则利水谓辕脊上雨注令水去利也谓利水重读似非也注则利谓辀之揉者形如注星则利也准则久谓辀之在舆下者平如准则能久也和则安注与准者和人乗之则安坡谓注星张星也
　　○辀欲弧而无折经而无絶
　　注曰揉辀太深则折也经亦谓顺理也
　　进则与马谋退则与人谋
　　注曰言进退之易与人马之意相应马行主于进人则有当退时　王光逺曰马所以驾车车之进则以马行为主故进则与马谋人所以驭马车之退则以人驭为主故退则与人谋
　　终日驰骋左不楗
　　注曰杜子春云楗读为蹇左面不便马苦蹇辀调善则马不蹇也书楗或作劵谓劵今倦字也辀和则久驰骋载在左者不罢倦尊者在左
　　行数千里马不契需
　　注曰郑司农云契读为爰契我之契需读为畏需之需谓不伤蹄不需道里
</div>
    <div class="pagination">
<a href="周礼述注_page55.html">上一页</a><span>...</span><a href="周礼述注_page51.html">51</a><a href="周礼述注_page52.html">52</a><a href="周礼述注_page53.html">53</a><a href="周礼述注_page54.html">54</a><a href="周礼述注_page55.html">55</a><span class="current-page">56</span><a href="周礼述注_page57.html">57</a><a href="周礼述注_page58.html">58</a><a href="周礼述注_page59.html">59</a><a href="周礼述注_page60.html">60</a><a href="周礼述注_page61.html">61</a><span>...</span><a href="周礼述注_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
