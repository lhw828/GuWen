<!DOCTYPE html>
<html>
<head>
    <meta charset="UTF-8">
    <title>礼书 - 第 30 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书 - 第 30 页/共 66 页</h1>
    <div class="content">　　族燕之礼
　　周礼大宗伯以饮食之礼亲宗族兄弟礼记曰若公与族燕则异姓为賔膳宰为主人公与父兄齿族食世降一等又曰公族无宫刑公与族燕则以齿而孝弟之道达矣其族食世降一等亲亲之杀而君臣之道着矣大传曰旁治昆弟合族以食序以昭穆别之以礼义人道竭矣常棣燕兄弟也诗曰傧尔笾豆饮酒之饫【傧陈饫私也不脱履升堂谓之饫笺云私者图非常之事若议大疑于堂则有饫礼焉】兄弟既具和乐且孺妻子好合如鼓瑟琴【王与族人燕则宗妇内宗之属亦从后于房中】兄弟既翕和乐且湛【正义曰饫私释言文孙炎曰饫非公朝私饫酒也周语有王公立饫又曰立成礼蒸而巳饫既为私不在公朝在路门内也酒肉所陈不宜在庭则在堂矣燕礼云皆脱屦乃升堂少仪云堂上无跣燕则冇之是燕由坐而脱屦明饮立则不脱矣故云不脱屦升堂谓之饫知饫礼为图非常议大疑者以周语云王公之有饫礼将以讲事成体建大徳昭大物讲事昭物是有所谋矣明图非常议大疑而为饫礼也周语曰王公立饫则有房蒸亲亲燕飨则有殽蒸又曰饫以显物燕以合好则饫燕礼异序曰燕兄弟此陈饫者图非常议大疑乃有饫礼则饫大于燕天子燕宗族之礼亡所以知王与族人燕则宗妇内宗从后者湛露曰厌厌夜饮不醉无归传曰夜饮私燕也宗子将有事族人皆侍不醉而出是不亲也醉而不出是渫宗也笺云天子燕诸侯之礼亡此假宗子与族人燕为説耳然则天子燕同姓诸侯之礼犹宗子燕族人则天子燕宗族兄弟为朝廷臣者如宗子于族人可知案特牲馈食礼祭末乃曰彻庻羞设于西序下注云为将馂去之庻羞主为尸非神馔也尚书传曰宗室有事族人皆侍终日大宗巳侍于賔奠然后燕私燕私者何也巳而与族人饮也此彻庻羞置西序下者为将以燕饮与然则自尸祝至于兄弟之庻羞宗子与族人燕饮于堂内賔宗妇之庻羞主妇以燕饮于房也郑以彼特牲是宗子之祭礼族人及族妇皆助故经云宗妇执两笾宗妇賛豆是宗妇及族人俱助宗子之祭及祭末族人既为宗子所燕明宗妇亦主宗妇之燕可知也】湛露天子燕诸侯也诗曰湛湛露斯在彼丰草厌厌夜饮在宗载考【夜饮之礼在宗室同姓诸侯则成之于庻姓其让则止正义书传曰既侍其宗然后得燕燕私者何而与族人饮饮而不醉是不亲醉而不出是不敬与此传同毛伏俱大儒当各有所据而言也燕礼曰宵则庻子执烛于阼阶上甸人执大烛于庭阍人为烛于门外是两阶门庭皆有烛也】楚茨诗曰诸宰君妇废彻不迟诸父兄弟备言燕私【笺云祭祀毕归賔客之祖同姓则留与之燕所以尊賔客亲骨肉也】乐具入奏以绥后禄尔殽既将莫怨具庆既醉既饱小大稽首神嗜饮食使君寿考【同姓之臣燕巳醉饱皆再拜稽首曰神乃欲嗜君之饮食使君寿且考此其庆辞】
　　先王之于同姓有时燕焉有因祭而燕焉国语曰时燕不淫此时燕也诗曰诸宰君妇废彻不迟诸父兄弟备言燕私坊记曰因其酒肉聚其宗族以教民睦此因祭而燕也其礼之详虽不可考要之服皮弁服即于路寝【王皮弁以日视朝诗刺不能宴同姓而曰有頍者弁则皮弁也】宰夫为主异姓为賔王与族人燕于堂后帅内宗之属燕于房其物肴烝所以合好也其食世降一等所以辨亲疏也昭穆以序之所以明世次也夜饮以成之所以别异姓也若夫几席之位升降之仪脱屦而坐立监相礼羞庻羞以尽爱爵乐无算以尽驩其大率盖与诸侯燕礼不异诸侯燕族人与父兄齿虽王之尊盖亦不以至尊废至亲也特牲馈食礼祝告利成彻庻羞设于西序下郑氏引书传曰宗室有事族人皆侍终日大宗巳侍于賔奠然后燕私燕私者何也巳与族人饮也此彻庻羞置西序下者为将以燕饮与然则自尸祝至于兄弟之庶羞宗子以与族人燕饮于堂内賔宗妇之庻羞主妇以燕饮于房由是观之燕族之礼不特天子诸侯而巳
　　族饫之礼
　　周语定王谓晋随防曰郊禘之事则有全烝王公立饫则有房烝【礼之立成者为饫】亲戚燕飨则有肴烝【肴烝升体节觧折之爼也谓之折爼】今汝非他也而叔父使士季实来唯是先王之宴礼欲以贻女余一人敢设饫禘焉夫王公诸侯之有饫也将以讲事成章【章章程也】建大徳昭大物也【大徳大功也大物大器也】故立成礼烝而已【立成不坐也烝升也升其满物而巳】饫以显物宴以合好【显物示物傋也】故岁饫不倦时宴不淫敬王十年苌欲城周卫彪徯见单穆公曰苌其不没乎周诗有之曰天之所支不可坏也【周诗饫时所歌也支枉也】其所坏亦不可支也昔武王克殷而作诗作此以为饫歌名之曰支以遗后之人使永监焉夫礼之立成者为饫昭明大节而巳少典与焉【其诗乐少章典威仪少皆类也】是以为之日惕其欲教民戒也然则夫支之所道者必尽知天地之为也不然不足以遗后之人今苌刘欲支天之所坏不亦难乎鲁语公父文伯之母祭悼子康子与焉胙不受彻俎不宴宗不具不绎绎不尽饫则退【昭谓立曰饫坐曰宴言宗具则与绎绎毕而饮不尽饫礼而退恐有醉饱之失皆所以远嫌也】公父文伯之母欲室文伯飨其宗老请守卜室之族师亥闻之曰善哉男女之飨不及宗臣宗室之谋不过宗人
　　古者合族之礼方其平居无事则有燕以申好及其有大疑谋则有饫以图事燕则脱屦升堂坐而不立其牲体折节而殽烝所以致爱饫不脱屦升堂立而不坐其牲体半解而房烝所以致严周语曰王公之有饫礼将以讲事成章建大徳昭大物故立成礼烝而巳又曰岁饫不倦然则饫以图事非必岁为之也国语言岁饫时燕盖明其防数之异而巳卫彪徯曰武王克商作诗以为饫歌名之曰支以遗后之人使永监焉以其戒慎尤在于厌饫之时也公父文伯之母祭悼子康子与焉绎不尽饫而退则饫非若燕礼之多仪也














　　礼书卷六十三
　　钦定四库全书
　　礼书卷六十四
　　宋　陈祥道　撰













<经部,礼类,通礼之属,礼书,卷六十四>
<经部,礼类,通礼之属,礼书,卷六十四>








　　冠
　　周礼大宗伯以冠昏之礼亲成男女党正凡其党之昏冠教其礼事礼记曲礼曰男子二十冠而字女子许嫁笄而字曽子问曰将冠子冠者至揖让而入闻齐衰大功之丧如之何孔子曰内丧则废外丧则冠而不醴彻馔而归即位而哭如冠者未至则废如将冠子而未及期日而有齐衰大功小功之丧则因丧服而冠除丧不改冠乎孔子曰天子赐诸侯大夫冕弁服于太庙归设奠服赐服于斯乎有冠醮无冠醴父没而冠则已冠扫地而祭于祢已祭而见伯父叔父而后飨冠者郊特牲曰冠义始冠之缁布之冠也大古冠布齐则缁之其緌也孔子曰吾未之闻也冠而敝之可也适子冠于阼以着代也醮于客位加有成也三加弥尊喻其志也冠而字之敬其名也委貌周道也章甫殷道也毋追夏后氏之道也周弁殷冔夏收三王共皮弁素积无大夫冠礼而有其昏礼古者五十而后爵何大夫冠礼之有诸侯之有冠礼夏之末造也天子之元子犹士也天下无生而贵者也内则男女未冠笄者鸡初鸣咸盥漱栉縰拂髦总角二十冠始学礼可以衣裘帛舞大夏惇行孝弟博学不教内而不出玉藻始冠缁布冠自诸侯下达冠而敝之可也冠朱组缨天子之冠也缁布冠缋緌诸侯之冠也【皆始冠之冠也】小记曰丈夫冠而不为殇杂记大功之未可以冠子可以嫁子父小功之未可以冠子可以嫁子可以取妇已虽小功既卒哭可以冠取妻下殇之小功则不可【此皆谓可用吉礼之时父大功卒哭而可以冠子嫁子小功卒哭而可以取妇已大功卒哭而可以冠子小功卒哭而可以取妻必偕祭乃行也下殇小功齐衰之亲除丧而后可以为昏礼凡冠者其时当冠则因丧而冠之也】冠义曰冠者礼之始也是故古者圣王重冠筮日筮宾所以敬冠事敬冠事所以重礼重礼所以为国本也故冠于阼以着代也醮于客位三加弥尊加有成也已冠而字之成人之道也古者重冠重冠故行之于庙诗甫田曰婉兮娈兮总角丱兮未防见兮突而弁兮【加冠为成人也】仪礼士冠礼筮于庙门若不吉则筮逺日如初仪【逺日旬之外也】前期三日筮宾如来日之仪厥眀夕为期于庙门之外摈者请期宰告曰质眀行事夙兴设洗陈服侧尊一甒醴在服北主人迎宾乃行三加之礼既冠乃醴宾以一献之礼酬宾束帛俪皮宾出主人送于外门外晋语云赵文子冠【冠谓以士礼始冠】见栾武子武子曰美哉昔吾逮事庄主华则荣矣实之不知请务实乎见中行宣子宣子曰美哉惜也吾老矣见范文子文子曰而今可以戒矣夫贤者宠至而益戒不足者为宠骄见郤驹伯驹伯曰美哉然而壮不若老者多矣见韩献子献子曰戒之此谓成人成人在始与善始与善善进善不善蔑由至矣始与不善不善进不善善亦蔑由至矣如草木之产也各以其物人之有冠犹宫室之有墙屋也粪除而巳又何加焉见智武子武子曰成子之文宣子之忠其可忘乎见温季子季子曰谁之不如可以求之左氏襄九年晋侯与诸侯伐郑还公送晋侯晋侯以公宴于河上问公年季武子对曰防于沙随之嵗寡君以生晋侯曰十二年矣是谓一终一星终也国君十五而生子冠而生子礼也君可以冠矣武子曰君冠必以祼享之礼行之【享祭先君】以金石之乐节之以先君之祧处之请及兄弟之国而假备焉晋侯曰诺公还及卫冠于成公之庙假钟磬焉礼也又曰岂如弁髦而因以敝之成二年楚救齐蔡景公为左许灵公为右二君弱皆强冠之荀子曰天子诸侯十九而冠冠而聴治其教至也贾公彦曰书金縢云王与大夫尽弁是时成王年十五云与大夫尽弁则知天子亦十二而冠矣又大戴礼云文王十三生伯邑考左传云冠而生子礼也是商之诸侯亦十二而冠若夏之天子诸侯与商天子亦十二而冠可知若天子之子则亦十二而冠故礼记祭法云王下祭殇五又礼记檀弓云君之适长殇车三乗是年十九已下皆为殇故二十乃冠矣士既三加为大夫早冠者亦依士礼三加若天子诸侯礼则多矣故大戴礼公冠篇云公冠四加者缁布皮弁爵弁后加冕天子亦四加后当加衮冕矣案下文天子元子犹士天下无生而贵者则天子之子虽早冠亦用士礼而冠案家语冠颂云王太子之冠则天子元子亦拟诸侯四加若然诸侯之子不得四加与三加可知孔颖达释冠义云诸侯尚四加则天子亦当五加衮冕也家语冠颂邾隠公既即位将冠使大夫因孟懿子问礼于孔子子曰其礼如世子之冠冠于阼者以着代也醮于客位加其有成三加弥尊导喻其志冠而字之敬其名也虽天子之元子犹士也其礼无变天下无生而贵者故也行冠事必于祖庙以祼享之礼以将之以金石之乐节之所以自卑而尊先祖示不敢擅懿子曰天子未冠即位长亦冠也孔子曰古者王世子虽幼其即位则尊为人君人君治成人之事者何冠之有懿子曰然则诸侯之冠异天子与孔子曰君薨而世子主丧是亦冠也巳人君无所殊也懿子曰今邾君之冠非礼也孔子曰诸侯之有冠礼也夏之末造也有自来矣今无讥焉天子冠者武王没成王年十有三而嗣立周公居冢宰摄政以治天下眀年夏六月既葬冠成王而朝于祖以见诸侯示有君也周公命祝雍作颂曰祝王辞达而勿多祝雍辞曰使王近于民逺于年啬于时恵于财亲贤而任能其颂曰令月吉日王始加元服去王幼志服衮职钦若昊天六合是式率尔祖考永永无极此周公之制也懿子曰诸侯之冠其所以为宾主何也孔子曰公冠则以卿为宾无介公自为主迎宾揖升自阼立于席北其醴也则如士飨之以三献之礼既醴降自阼诸侯非公而自为主者其所以异皆降自西阶端与皮弁异朝服素韠公冠四加冕祭其酬币于宾则束帛乗马王太子庶子之冠拟焉皆天子自为主其礼与士无变飨食宾也皆同懿子曰始冠必加缁布之冠何也孔子曰示不忘古太古冠布齐则缁之其緌也吾未之闻今则冠而弊之可也汉孝恵即位四年而冠【十七即位】孝昭即位十年加元服【八嵗即位】五行志曰上加元服冠礼曰成王冠周公使祝雍曰辞达而勿多也祝雍曰近于民逺于年逺于佞近于义啬于时恵于财任贤使能博物记曰孝昭帝冠辞曰陛下摛显先帝之光耀以承皇天之嘉禄钦奉仲春之吉辰普専大道之郊域秉率百福之休灵始加昭眀之元服推逺冲孺之幼志蕴积文武之就徳肃勤高祖之清庙六合之内靡不防徳永永与天无极献帝传曰兴平元年正月甲子帝加元服司徒淳于嘉为宾加赐纁驷马贵人公主卿司隶城门五挍及侍中尚书给事黄门侍郎各一人为太子舍人也献帝起居注曰建安十八年正月壬子济北王加冠戸外以见父母给事黄门侍郎刘赡兼侍中假貂蝉如济北王给之
　　冠者礼之始事之重也古者尊重事故筮日筮宾行之于庙冠之于阼醮于客位祝之以成徳字之以伯仲见于母母拜之见于兄弟兄弟拜之所以责之为人子为人弟为人臣为人少之礼为子而孝为弟而悌为臣而忠为少而顺然后可以为人可以为人然后可以治人则冠礼其可不重欤二十而冠士礼也天子诸侯则十二而冠故春秋传曰十二年谓一终一星终也国君十五而生子冠而生子礼也考之经传文王十三而生伯邑考成王十五而弁则十二而冠可知荀卿天子诸侯十九而冠失之矣小记曰大夫冠而不为殇则大夫不待五十而爵者亦不待二十而冠岂天子诸侯之冠特先士礼一嵗哉士礼始加缁布不忘本也次加皮弁朝服也三加爵弁祭服也不忘本然后能事君能事君然后能事神所谓三加弥尊喻其志者如是而已若夫诸侯则始缁布冠缋緌次加皮弁三加爵弁四加冕天子则始加冠朱组缨次加皮弁三加爵弁四加冕五加衮冕矣郊特牲言冠朱组缨天子之冠缁布缋緌诗侯之冠郑氏皆以为始冠之冠家语称成王冠祝雍辞曰去幼志服衮职而贾公彦孔颖逹皆言天子当加衮冕则始终之所加与士异也家语曰王太子之冠亦拟诸侯四加则天子五加可知矣诸侯四则其子三加可知矣王太子四加而礼记言天子之元子犹士者非谓加数也仪礼士冠无祼享之礼无金石之乐而季武子曰君冠必祼享之礼行之金石之乐节之而家语之説亦然此葢国君之礼欤国君自冠有享礼大夫士自冠亦然曽子问曰父没而冠则已冠扫地而祭于祢
　　士冠筮日之仪
　　士冠礼筮于庙门主人冠朝服缁带素韠即位于门东西面有司如主人服即位于西方东面北上筮与席所卦者具馔于西塾布席于门中闑西阈外西面筮人执防抽上韇兼执之进受命于主人宰自右少退賛命筮人许诺右还即席坐西面卦者在左卒筮书卦执似示主人主人受眡反之筮人还东面旅占卒进告吉若不吉则筮逺日如初仪彻筮席宗人告事毕然则筮必于庙尊其亲也庙必于祢亲其亲也士筮于门而不于堂避其君也筮必面西求诸隂也卦者必居筮之左上其北也聘礼君受聘于先君之祧卿受问于祖庙士冠士昏皆止言庙则凡言庙者祢庙也记曰凡行事受于祢庙是也若诸侯则冠于祖庙左氏曰以先君之祧处之是也少牢筮旬有一日若不吉则及逺日又筮日如初特牲士冠不言旬有一日而特牲若不吉则筮近日者以士筮旬内大夫以上筮旬外也特牲筮祭同服端少牢筮与祭同朝服而士冠主人筮日服朝服冠日服端者特牲少牢祭事也筮不可尊于先祖故同服士冠非祭事也筮可尊于子孙故异服也天子诸侯筮于庙堂大夫士筮于庙门此尊卑之辨耳郑氏谓筮不于堂嫌筮之灵由庙神其説误也
　　陈服设筵及加冠之仪
　　服陈于房东领上北賛者立于房西面上南醴设于房尊篚笾豆上南冠弁执于西坫南上东主人立于东序面西宾立于西序面东冠者未冠既冠面南即席加冠面西醴之西南其降而见毋面北其始也宾揖冠者即筵坐賛者坐栉设纚宾降与升正纚降受弁进容祝而冠之既冠揖之适房服其服又揖之即筵坐栉纚祝加如初葢宾盥所以致洁降盥降受冠弁所以致敬始加受冠降一等执者升一等再加降二等三加降三等以服弥尊故降弥下也始祝弃尔幼志顺尔成徳再祝敬尔威仪淑慎尔徳三祝兄弟具在以成厥徳以顺成徳然后慎徳慎徳然后能成徳也礼记曰五十以伯仲周道然也冠礼既冠而字之曰伯某甫仲叔季者唯其所当贾公彦曰殷质二十为字之时兼伯仲叔季呼之周文二十为字之时未呼伯仲至五十乃加而呼之其説是也
　　孤子冠
　　孤子则父兄戒宿冠之日主人紒而迎宾拜揖让立于序端皆如冠主礼于阼凡拜北面于阼阶上宾亦北面于西阶上答拜若杀则举鼎陈于门外直东塾北面然则孤子戒宿以父兄而迎拜揖让不以父兄者以戒宿者非冠日之事冠日迎拜揖让者冠日之事若杀则举鼎陈于门外郑氏曰孤子得申礼盛之父在有鼎不陈于门外贾公彦曰凡陈鼎在外者宾客之礼也在内者家私之礼也父在陈鼎不于门外是在外者为盛也
　　庶子冠
　　庶子则冠于房外南面遂醮焉郑氏曰房外谓尊东也不于阼阶非代也不醮于客位成而不尊也观此则孤子之冠虽不言醮位其醮于客位可知
　　醴醮
　　士冠礼侧尊一甒醴在服北有篚实勺觯角柶脯醢南上彻皮弁冠栉筵入于户西南面賛者洗于房中侧酌醴加柶覆之面叶宾揖冠者就筵筵西南面宾受醴于户东加柶面枋筵前北面冠者筵西拜受觯宾东面答拜荐脯醢冠者即筵坐左执觯右祭脯醢以柶祭醴三兴筵末坐啐醴建柶兴降筵坐奠觯拜执觯兴宾答拜冠者奠觯于荐东降筵北面坐取脯降自西阶适东壁北面见于母若不醴则醮用酒尊于房户之间两甒有禁酒在西加勺南枋洗有篚在西南顺始加醮用脯醢宾降取爵于篚辞降如初卒洗升酌冠者拜受宾答拜如初冠者升筵坐左执爵右祭脯醢祭酒兴筵末坐啐酒降筵拜宾答拜冠者奠爵于荐东立于筵西彻荐爵筵尊不彻加皮弁如初仪再醮摄酒其他皆如初加爵弁如初仪三醮有干肉折俎哜之其他皆如初【若不醴谓国有旧俗可行圣人用焉不改者也曲礼曰君子行礼不求变俗祭祀之礼居丧之服哭泣之位皆如其国之故谨修其法而宿行之是尔而无酬酢曰醮醮亦当为醴正义曰自此已上説周礼冠子之法自此已下至取笾脯以降如初説夏商冠子之法云若不醴则醮用酒者案上文适子冠于阼三加讫一醴于客位是周法今云若不醴则醮用酒非周法故知先王法郑解无酬酢曰醮案曲礼云长者举未釂郑注云尽爵曰釂是醮不専于无酬酢者若然醴亦无酬酢不为醮名者但醴大古之物自然质无酬酢此醮用酒酒本有酬酢故无酬酢得名醮也】记曰醮于客位加有成也【醮夏商之礼】士昏礼賛醴妇舅姑共飨妇以一献之礼庶妇则使醮之醴侧尊一甒无禁无酒设于房中而醴冠者于三加之后每加必祝故醴辞祝辞三其荐则脯醢而巳醮尊两甒有禁酒设于房戸之西而醮冠者于每加之后而母加不祝故醮辞三无祝辞其荐则始醮脯醢再醮设酒其他如初再醮有干肉折俎哜之若杀特豚载合升始醮如初再醮两豆葵菹蠃醢两笾栗脯三醮加俎哜之如初哜胏而醴用觯醮用爵醴尊之篚亦在房醮之篚则在庭醴则賛者酌受宾宾不亲酌故无升降醮则宾亲酌酒洗爵故有升降葢冠必用醴若不用醴则醮焉以醴者太古之物故其礼简所以示质酒者后世之味故其礼烦所以示文故适子用醴庶子用醮适妇有醴与飨庶妇使人醮之不飨诸侯大夫受赐服于天子归设奠服赐服于斯乎有冠醮无冠醴是醮轻于醴也士冠若不醴则醮者则冠适子或醴或醮惟其所用耳记曰醮于客位此适子之醮也郑氏遂以醴为周法醮为夏商法此不可考特牲少牢牲皆用右胖乡饮乡射主人牲用右体少仪大牢少牢则以左肩为归胙右肩以祭特牲士虞丧祭反吉用左则周之吉礼皆用右也郑氏释特豚合升之文谓凡牲皆用左胖不知何据云然
　　醴宾
　　既冠乃醴宾以一献之礼酬宾束帛俪皮賛者皆与賛冠者为介葢君子之于人劳之必有以礼之故昏礼飨送者乡饮司正祭礼宾尸冠礼醴宾其义一也士醴宾以一献之礼公醴宾则三献之礼故家语曰以乡为宾其礼则如士以三献之礼也













　　礼书卷六十四
<经部,礼类,通礼之属,礼书>
　　钦定四库全书
　　礼书卷六十五
　　宋　陈祥道　撰
　　婚
　　周礼大宗伯以昏冠之礼亲成男女大司徒荒政十曰多昏党正凡其党之昏冠教其礼事媒氏掌万民之判凡男女自成名以上皆书年月日名焉令男三十而娶女二十而嫁凡娶判妻入子者皆书之中春之月令防男女于是时也奔者不禁若无故而不用令者罚之司男女之无夫家者而会之凡嫁女娶妻纯帛无过五两禁迁葬者与嫁殇者凡男女之隂讼聴之于胜国之社其附于刑者归之于士遂人以乐昏扰甿典瑞谷圭以和难以聘女玉人谷圭七寸天子以聘女大璋诸侯以聘女礼记曲礼三十曰壮有室女子许嫁缨非有大故不入其门娶妻不娶同姓买妾不知其姓则卜之男女非有行媒不相知名非受币不交不亲故日月以告君齐戒以告鬼神为酒食以召乡党僚友以厚其别也贺娶妻者曰某子使某闻子有客使某羞【不斥主人者昏礼不贺】纳女于天子曰备百姓于国君曰备酒浆于大夫曰备埽洒正义曰成九年夏季孙行父如宋致女此云纳女故注云纳女犹女也知壻不亲迎嫁女之家使人致女者以成九年二月伯姬归于宋时宋公不亲迎故鲁季孙行父如宋致女是也而天子亦有亲迎以否者异义云戴礼説天子亲迎左氏説天子不亲迎使上卿迎之诸侯亦不亲迎使上大夫迎之郑駮异义云文王娶大姒亲迎于渭又引孔子答哀公合二姓之好以继先圣之后以为天地宗庙社稷之主冕而亲迎君何谓巳重乎此天子诸侯有亲迎也若不亲迎则宜致女云备百姓也曽子问昏礼既纳币有吉日女之父母死则如之何孔子曰壻使人吊如壻之父母死则女之家亦使人吊父丧称父母丧称母父母不在则称伯父世母壻已葬壻之伯父致命女氏曰某之子有父母之丧不得嗣为兄弟使某致命女氏许诺而弗敢嫁礼也壻免丧女之父母使人请壻弗取而后嫁之礼也女之父母死壻亦如之曽子问曰亲迎女在涂而壻之父母死如之何孔子曰女改服布深衣缟总以趋丧女在涂而女之父母死则女反如壻亲迎女未至而有齐衰大功之丧则如之何孔子曰男不入改服于外次女入改服于内次然后即位而哭曽子问曰除丧则不复昏礼乎孔子曰祭过时不祭礼也又何反于初孔子曰嫁女之家三夜不息烛思相离也取妇之家三日不举乐思嗣亲也三月而庙见称来妇也择日而祭于祢成妇之义也曽子问曰女未庙见而死则如之何孔子曰不迁于祖不袝于皇姑壻不杖不菲不次归葬于女氏之党示未成妇也曽子问曰娶女有吉日而女死如之何孔子曰壻齐衰而吊既葬而除之夫死亦如之郊特牲曰天地合而后万物兴焉夫昏礼万世之始也取于异姓所以附逺别厚也币必诚辞无不腆告之以直信信事人也信妇徳也一与之齐终身不改故夫死不嫁男亲迎男先于女刚柔之义也天先乎地君先乎臣其义一也执挚以相见敬章别也男女有别然后父子亲父子亲然后义生义生然后礼作礼作然后万物安无别无义禽兽之道也壻亲御授绥亲之也亲之也者亲之也敬而亲之先王之所以得天下也出乎大门而先男帅女女从男夫妇之义由此始也妇人从人者也幼从父兄嫁从夫夫死从子夫也者夫也夫也者以知帅人者也冕斋戒鬼神隂阳也将以为社稷主为先祖后而可以不敬乎共牢而食同尊卑也故妇人无爵从夫之爵坐以夫之齿器用陶匏尚礼然也三王作牢用陶匏厥明妇盥馈舅姑卒食妇馂余私之也舅姑降自西阶妇降自阼阶授之室也昏礼不用乐幽隂之义也乐阳气也昏礼不贺人之序也大传曰其庶姓别于上而戚单于下婚姻可以通乎繋之以姓而弗别缀之以食而弗殊虽百世而婚姻不通周道然也杂记大功之末可以冠子可以嫁子父小功之末可以冠子可以嫁子可以娶妇已虽小功既卒哭可以冠娶妻大殇小功则不可纳币一束束五两两五寻妇见舅姑兄弟姑姊妺皆立于堂下西面北上是见已见诸父各就其寝女虽未许嫁年二十而笄礼之妇人执其礼燕则鬈首经解曰婚姻之礼废则夫妇之道苦而淫辟之罪多矣哀公问孔子曰非礼无以别男女父子兄弟之亲婚姻防数之交也大婚为大大婚至矣大婚既至冕而亲迎亲之也亲之也者亲之也哀公曰寡人愿有言然冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主君何谓已重乎公曰寡人固不固焉得闻此言也寡人欲问不得其辞请少进孔子曰天地不合万物不生大婚万世之嗣也君何谓已重焉孔子遂言曰内以治宗庙之礼足以配天地之神明出以治直言之礼足以立上下之敬物耻足以振之国耻足以兴之为政先礼礼其政之本欤坊记男女无媒不交无币不相见恐男女之无别也以此坊民民犹有自献其身子云婚礼壻亲迎见于舅姑舅姑承子以授壻恐事之违也以此坊民民犹有不至者婚义曰婚礼纳采问名纳吉纳徴请期皆主人筵几于庙而拜迎于门外入揖让而升聴命于庙所以敬慎重正婚礼也父亲醮子而命之迎男先于女也子承命以迎主人筵几于庙而拜迎于门外壻执鴈入揖让升堂再拜奠鴈盖亲受之于父母也降出御妇车而壻授绥御轮三周先俟于门外妇至壻揖妇以入共牢而食合卺而酳所以合体同尊卑以亲之也夙兴妇沐浴以俟见质明賛见妇于舅姑妇执笲枣栗腵修以见賛醴妇妇祭脯醢祭醴成妇顺也舅姑入室妇以特豚馈明妇顺也厥明舅姑共飨妇以一献之礼奠酬舅姑先降自西阶妇降自阼阶以着代也是以古者先嫁三月祖庙未毁教于公宫祖庙既毁教于宗室教以妇徳妇言妇容妇功教成祭之牲用鱼芼之以苹藻所以成妇顺也诗桃夭曰后妃不妬忌则男女以正婚姻以时国无鳏民也鹊巢夫人之徳也曰之子于归百两御之百两将之百两成之摽有梅男女及时也野有死麕白茅包之有女懐春吉士诱之何彼禯矣羙王姬也虽则王姬亦下嫁于诸侯车服不系其夫下王后一等硕人其颀衣锦褧衣【国君夫人瞿衣而嫁今衣锦者在涂之服也】四牡有骄朱幩镳镳翟茀以朝有狐刺时也古者国有凶荒则杀礼而多昏防男女之无夫家者所以育人民也丰刺乱也婚姻之道缺阳倡而隂不和男行而女不随衣锦褧衣裳锦褧裳【庶人之妻嫁服也士妻缁衣纁袡】着刺时也时不亲迎也俟我于着乎而充耳以素乎而【士之服也】俟我于庭乎而充耳以青乎而【卿大夫之服也】俟我于堂乎而充耳以黄乎而【人君之服也】绸缪刺晋乱也国乱则婚姻不得其时也东门之杨刺时也婚姻失时男女多违亲迎女犹有不至者也大明文定厥祥亲迎于渭造舟为梁不显其光【天子造舟诸侯维舟大夫方舟士特舟】韩奕曰韩侯迎止于蹶之里诸娣从之祁祁如云春秋隠八年郑公子忽如陈逆妇妫先配后祖鍼子曰是不为夫妇诬其祖矣非礼也何以能育庄公二十四年夏公如齐逆女秋哀姜至公使宗妇觌用币非礼也御孙曰男贽大者玉帛小者禽鸟以章物也女贽不过榛栗枣脩以告防也今男女同贽是无别也男女之别国之大节也而由夫人乱之无乃不可乎文四年夏逆妇姜于齐卿不行非礼也君子是以知出姜之不允于鲁也曰贵聘而贱逆之君而卑之立而废之弃信而壊其主在国必乱在家必亡不允宜哉诗曰畏天之威于时保之敬主之谓也七年穆伯为襄仲于莒聘焉穆伯如莒涖盟且为仲逆及鄢陵登城见之美自为娶之仲请攻之宣元年春公子遂如齐逆女尊君命也三月遂以夫人归姜至自齐尊夫人也成八年夏宋公使公孙寿来纳币礼也卫人来媵共姬礼也凡诸侯嫁女同姓媵之异姓则否昭元年春楚公子围聘于齐且娶于公孙段氏伍举为介将入馆郑人恶之使行人子羽与之言乃馆于外既聘将以众逆子产患之使子羽辞曰以敝邑褊小不足以容从者请墠聴命命太宰伯州犂对曰围布几筵告于庄共之庙而来若野赐之是委君贶于草莽也是寡大夫不得列于诸卿也唯大夫图之郑徐吾犯之妹美公孙楚聘之矣公孙黒又使强委禽焉犯惧告子产子产曰是国无政非子之患也唯所欲与犯请于二子请女择焉皆许之子晳盛饰入布币而出子南戎服入左右射超乗而出女自房观之曰子晳信姜矣抑子南夫也夫夫妇妇所谓顺也适子南氏子晳怒欲杀之子南执戈逐之子晳伤而归二年四月韩须如齐逆女齐陈无宇送女致少姜少姜有宠于晋侯晋侯谓之少齐谓陈无宇非卿执诸中都少姜为请曰送从逆班畏大国也犹有所易是以乱作三年齐侯使晏婴请继室于晋曰寡君使婴曰寡人愿事君朝夕不倦不腆先君之适以备内官焜燿寡人之望则又无禄早世陨命寡人失望君若不忌先君之好恵顾齐国辱収寡人徼福于大公丁公照临敝邑镇抚其社稷则犹有先君之适及遗姑姊妹若而人君若不弃敝邑而辱使董振择之以备嫔嫱寡人之望也韩宣子使叔向对曰寡君之愿也寡人不能独任其社稷之事未有伉俪在缞绖之中是以未敢请君有辱命恵莫大焉若恵顾敝邑抚有晋国赐之内主岂唯寡君举羣臣实受其贶昭五年晋韩宣子如楚送女叔向为介及楚楚子朝其大夫曰晋吾仇敌也苟得志焉无恤其他防启疆曰晋之事君臣曰可矣求诸侯而麇至求婚而荐女君亲送之上卿及上大夫致之犹欲耻之君其亦有备矣不然柰何楚子终厚礼之成十一年声伯之母不聘穆姜曰吾不以妾为姒生声伯而出之嫁于齐管于奚生二子而寡以归声伯声伯以其外弟为大夫而嫁其外妹于施孝叔郤犨来聘求妇于声伯声伯夺施氏妇以与之妇人曰鸟兽犹不失俪子将若何曰不能死亡妇人遂行生二子于郤氏郤氏亡晋人归之施氏施氏逆诸河沈其二子妇人怒曰不能庇其伉俪而亡之又不能字人之孤而杀之将何以终遂誓施氏襄十二年灵王求后于齐齐侯问对于晏桓子桓子对曰先王之礼辞有之天子求后于诸侯诸侯对曰夫妇所生若而人妾妇之子若而人无女而有姊妹姑姊妹则曰先守某公之遗女若而人齐侯许婚王使隂里结之哀十二年昭公夫人孟子卒昭公娶于吴故不书姓死不赴故不称夫人不反哭故不言葬小君二十四年公子荆之母嬖将以为夫人使宗人衅夏献其礼对曰无之公怒曰女为宗司立夫人国之大礼也何故无之对曰周公及武公娶于薛孝恵娶于商自桓以下娶于齐此礼也则有若以妾为夫人则固无其礼也公卒立之而以荆为太子国人始恶之公羊隠二年纪履緰来逆女何以不称使婚礼不称主人然则曷称称诸父兄师友宋公使公孙夀来纳币则其称主人何辞穷也辞穷者何无母也然则纪有母乎曰有有则何以不称母母不通也外逆女不书此何以书讥始不亲迎也始不亲迎昉于此乎前此矣前此则曷为始乎此托始焉尔春秋之始也又曰女在其国称女在涂称妇入国称夫人伯姬归于纪其言归何妇人谓嫁曰归桓三年公子翚如齐逆女齐侯送姜氏于讙何以书讥诸侯越境送女非礼也比入国矣何以不称夫人自我言齐父母之于子虽为邻国夫人犹曰吾姜氏八年祭公来遂逆王后于纪遂者何生事也大夫无遂事此其言遂何成使乎我也其成使乎我柰何使我为媒可则因用是往逆矣女在其国称女此其称王后何王者无外其辞成矣九年春纪季姜归于京师其辞成矣则其称纪季姜何自我言纪父母之于子虽为天王后犹曰吾季姜庄元年单伯逆王姬何以不称使天子召而使之也逆之者何使我主之也曷为使我主之天子嫁女乎诸侯必使诸侯同姓者主之诸侯嫁女于大夫必使大夫同姓者主之秋筑王姬之馆于外筑之礼也于外非礼也于外何以非礼筑于外非礼也其筑之何以非礼主王姬者必为之改筑于路寝则不可小寝则嫌羣公子之舍则以卑矣其道必为之改筑者也二十四年夫人姜氏入其言入何难也其难柰何夫人不偻不可使入与公有所约然后入大夫宗妇觌用币用者不宜用也见用币非礼也然则曷用枣栗云乎腵脩云乎二十七年杞伯姬来其言来何直来曰来大归曰来归莒庆来逆叔姬何以书讥大夫越境逆女非礼也僖八年禘于大庙用致夫人用者不宜用也致者不宜致也禘用致夫人非礼也夫人何以不称姜氏贬讥以妾为妻也其言以妾为妻奈何葢脇于齐媵女之先至者也九年伯姬卒此未适人何以卒许嫁矣妇人许嫁字而笄之死则以成人之丧治之三十一年杞伯姬来求妇其言来求妇何兄弟辞也其称妇何有姑之辞也文二年公子遂如齐纳币讥丧娶也娶在三年之外何讥乎丧娶三年之内不图婚吉禘于庄公讥然则曷为不祭焉讥三年之恩疾矣非虚加之也以人心为皆有之以人心为皆有之则曷为独于娶焉讥娶者大吉也非常吉也其为吉者主于已以为有人心焉者则宜于此焉变矣四年逆妇姜于齐何略之也高子曰娶乎大夫者略之也八年宋人杀其大夫司马宋司城来奔司马司城皆官举也曷为皆官举宋三世无大夫三世内娶也十五年齐人来归子叔姬其言来何闵之也此有罪何闵尔父母之于子虽有罪犹若其不欲服罪然十八年夫人姜氏归于齐成八年卫人来媵媵不书此何以书录伯姬也九年杞伯来逆叔姬之丧以归内辞也脇而归之伯姬归于宋季孙行父如宋致女未有言致女者此其言致女何录伯姬也晋人来媵录伯姬也襄十五年刘夏逆王后于齐外逆女不书此何以书过我也谷梁桓三年公子翚如齐逆女逆女亲者也使大夫非正也齐侯送姜氏于讙礼送女父不下堂母不出祭门诸母兄弟不出阙门父戒之曰谨慎従尔舅之言母戒之曰谨慎従尔姑之言诸母般申之曰谨慎従尔父母之言送女逾境非礼也公防齐侯于讙无讥乎曰为礼也齐侯来也公之逆而防之可也夫人姜氏至自齐其不言翚之以来何也公亲受之于齐侯也子贡曰冕而亲迎不已重乎孔子曰合二姓之好以继万世之后何谓巳重乎八年祭公来遂逆王后于纪其不言使焉何也不正其以宗庙之大事即谋于我故弗与使也遂继事之辞也其曰遂逆王后故略之也或曰天子无外王命之则成矣九年纪季姜归于京师为之中者归之也十八年公防齐侯于泺公与夫人姜氏遂如齐泺之防不言及夫人何也以夫人伉弗称数也庄元年单伯逆王姬其不言如何也其义不可受于京师也曰躬君弑于齐使之主婚姻与齐为礼其义固不可受也筑王姬之馆于外主王姬者必自公门出于庙则巳尊于寝则已卑为之筑节矣筑之外变之正也筑之外变之为正何也仇雠之人非所以接婚姻也衰麻非所以接弁冕也其不言齐侯之来逆何也不使齐侯得与吾为礼也十九年公子结媵陈人之妇于鄄遂及齐侯宋公盟媵浅事也不志此其志何也辟要盟也何以见其辟要盟媵礼之轻者也盟国之重也以轻事遂乎国重无説其曰陈人之妇略之也其不日数渝恶之也夫人姜氏如莒妇人既嫁不逾境逾境非正也二十二年公如齐纳币纳币大夫之事也礼有纳采有问名有纳徴有告期四者备而后娶礼也公之亲纳币非礼也故讥之二十四年公如齐逆女亲迎恒事也不志此其志何也不正其亲迎于齐也公至自齐迎者行见诸舎见诸先至非正也丁丑夫人姜氏入内弗受也日入恶入者也何用不受也以宗庙弗受也娶仇人子弟以荐舎于前其义不可受也戊寅大夫宗妇觌用币礼大夫不见夫人不言及不正其行妇道故列数之也男子之贽羔鴈雉腒妇人之贽枣栗腵脩用币非礼也大夫国体也而行妇道恶之故谨而日之也二十七年莒庆来逆叔姬诸侯之嫁子于大夫主大夫以与之来者接内也不正其接内故不与夫妇之称也文四年逆妇姜于齐为其礼成乎齐也其逆者谁亲迎而称妇或者公与何其速妇之也曰公也其不言公非成礼于齐也曰妇有姑之辞也其不言氏贬之也夫人与有贬也十二年子叔姬卒其曰子叔姬贵也公之母姉妹也其一传曰许嫁以卒之也男子二十而冠冠而列丈夫三十而娶女子十五而许嫁二十而嫁成十四年侨如以夫人妇姜氏至自齐大夫不以夫人以夫人非正也刺不亲迎也侨如之挈由上致之也春秋桓八年祭公来遂逆王后于纪襄十五年刘夏逆王后于齐啖子曰古儒者或言天子当亲迎或言不当亲迎二説不眀未敢定也然春秋所载皆讥也赵子曰康成据毛诗义以文王亲迎为证据文王乃非天子不可为证考之大体固无自逆之道王者之尊海内莫敌故嫁女即使诸侯主之适诸侯诸侯莫敢有其室若屈万乗之尊而行亲迎之礼则何莫敢敌之有乎曰夫子对哀公云为天地社稷宗庙之主非谓天子乎答曰鲁有郊天地之礼故云尔何得言天子乎桓三年公子翚如齐逆女庄二十四年夏公如齐逆女文四年夏逆妇姜于齐宣元年公子遂如齐逆女成十四年秋叔孙侨如如齐逆女啖子曰诸侯亲迎皆常事不书谷梁云亲迎常事不志是也公子翚公子遂叔孙侨如为君逆夫人皆以非礼翚遂公子而行婚礼尤不可也左氏以卿逆为合礼殊误矣公谷并云讥不亲迎庄十九年秋公子结媵陈人之妇于鄄遂及齐侯宋公盟成八年卫人来媵九年晋人来媵十年齐人来媵啖子曰凡媵常事不书公子结为遂事起本也三国来媵非礼也故书公羊云媵不书谷梁云媵浅事也不志此説皆是左氏云凡诸侯嫁女同姓媵之异姓则不若然则莒姓巳邾姓曹此二国同姓至少如嫁女孰为媵乎恐此礼难行令则不取赵子曰左氏云异姓则否啖子难之诚为当矣若寔异姓不合媵则成十年直云齐人来媵足知非礼何假先书卫晋乎所以先书二国者眀九女巳足而又来媵所以为失礼非谓讥异姓来媵其义甚眀
　　婚有六礼纳采问名纳吉纳徴请期亲迎而纳采者择其族类问名者询其谁氏问名然后卜之故纳吉纳吉则其礼成矣故纳徴然则纳采问名同一使纳吉纳徴请期皆异使纳采问名纳吉请期以禽贽纳徴以圭璋皮帛由徴以前虑其或不受也故皆言纳既纳徴则聴命而巳故于期言请焉曲礼曰日月以告君斋戒以告鬼神春秋之时楚公子娶于郑曰告于庄共之庙而来郑公子忽先配后祖君子讥之故士婚礼既纳采问名然后归卜于祢既卜然后纳吉而卜常在告庙之日礼説曰卜郊受命于祖庙作于祢宫尊祖亲考之义也郑氏谓受命退乃卜卜婚之礼葢亦如之然则告庙始于纳采问名之后矣白虎通曰娶妻告庙者示不必人女此臆説也异义云戴礼説天子亲迎左氏説天子不亲迎上卿迎之诸侯亦不亲迎使上大夫迎之郑駮异义云文王娶大姒亲迎于渭又孔子答哀公合二姓之好以继先圣之后以为天地宗庙社稷之主冕而亲迎何谓巳重乎此天子诸侯有亲迎也然考之于经着之诗刺不亲迎而充耳以黄者人君之饰又文王迎于渭韩侯迎于蹶而春秋纪裂繻来逆女公羊曰讥不亲迎也公子翚如齐逆女谷梁曰逆女亲者也使大夫非正也庄公如齐逆女谷梁曰亲迎常事也不志此其志何不正其亲迎于齐也凡此皆言诸侯亲迎之礼若天子则不然赵氏曰王者之尊海内莫敌故嫁女则使诸侯主之适诸侯诸侯莫敢有其室若屈万乗之尊而行亲迎之礼则何莫敢敌之有乎孔子对哀公曰为天地社稷宗庙之主以鲁有郊祀天地之礼故云尔非为天子发也左氏谓诸侯不亲迎公羊谓天子亦亲迎其説不能全与经合当従赵氏之论为正汉恵帝纳后纳采鴈璧乗马束帛聘黄金二万斤十二匹其后桓帝纳后悉依其故事北齐皇帝纳后之礼纳采至纳徴讫告圆丘方泽及庙是日皇帝临轩命太尉为使司徒副之持节诣后行宫东向奉玺绶唐皇帝纳后卜日告天地并如开元礼然皆不闻有亲迎者葢其传袭于古然也
　　纳采问名
　　礼言婚礼下达而继之以纳采纳采辞曰吾子有恵贶室某也某有先人之礼使某也谋纳采则纳采之前已达其言矣纳采于庙宾受主人鴈讫降出摈者出请宾执鴈请问名入授如初礼摈者出请醴宾主人迎于庙门外揖让如初一使而二鴈三入庙而再迎之则问名因于纳采故其礼略也士昏贽用鴈者不以死贽亦摄盛也观其所乗大夫之墨车所衣助祭之爵弁而女必次纯衣纁袡腊必用鲜鱼必殽全则摄贽以鴈不为过也郑氏曰用鴈取其顺隂阳来往理必不然
　　纳吉纳徴
　　士纳吉用鴈如纳采礼纳徴纁束帛俪皮如纳吉礼郑氏曰徴成也使使者纳币以成昏礼用纁者象隂阳备也束帛十端也周礼曰凡嫁子娶妻入币纯帛无过五两俪两也执束帛以致命两皮为庭实皮鹿皮释周礼曰纯实缁字也古缁以才为声士大夫乃以纁束帛天子加以谷圭诸侯加以大璋杂记纳币一束束五两两五寻然则每端二丈贾公彦曰庻人用缁无纁其大夫无冠礼有婚礼若试为大夫及幼为大夫者依士礼若五十而爵改娶者昏礼纁及鹿皮则同于士余有异者无文以言之也然考之于史曰锦绣千纯【苏秦传】又曰文绣千纯【张仪传】则纯匹帛也周礼所谓纯帛乃匹帛也郑改以为缁误矣匹帛无过五两则庶人不必五两大夫士不得过焉非谓庻人用缁大夫用纁也先王之制婚礼其用财不过如此则妇人之所饰可知矣以为合二姓之好上以事宗庙下以继后世而不在财也是以梁鸿鄙孟光之绮绣袁隗却马伦之囊装王通亦曰婚娶论财夷虏之道也后世之俗有以金币相髙葢不知此
　　请期
　　纳采以至纳徴主人不辞而请期辞者以期在夫家而不在主人也请期曰吾子有赐命某既申受命矣惟是三族之不虞使某也请吉日葢惟父之昆弟已与子之昆弟无死丧之凶然后可以行礼焉其言止于三族而不及母妻之党者杂记曰大功之末可以冠子嫁子妻之父母小功也故不避焉
　　亲迎
　　将迎则斋戒居外鬼神隂阳也及期则初婚之时父醮而命之曰往迎尔相承我宗事勉帅以敬先妣之嗣子诺乃行至于门外主人筵于户西西上右几女立于房中南面主人迎于门外宾执鴈従至于庙门揖入升阶奠鴈稽首降出妇従降自西阶主人不降送壻御妇车授绥妇乘以几壻先俟于门外此所谓男帅女女従男夫妇之义由此始也纳币必以使而春秋之时有亲行之者庄公如齐纳币是也逆女必亲而春秋之时或以使公子翚公子遂如齐逆女是也应亲而不亲不应亲而亲之此春秋所以讥耳礼必亲迎若不亲迎则有妇入三月壻见之仪存焉









</div>
    <div class="pagination">
<a href="礼书_page29.html">上一页</a><span>...</span><a href="礼书_page25.html">25</a><a href="礼书_page26.html">26</a><a href="礼书_page27.html">27</a><a href="礼书_page28.html">28</a><a href="礼书_page29.html">29</a><span class="current-page">30</span><a href="礼书_page31.html">31</a><a href="礼书_page32.html">32</a><a href="礼书_page33.html">33</a><a href="礼书_page34.html">34</a><a href="礼书_page35.html">35</a><span>...</span><a href="礼书_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
