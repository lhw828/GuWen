<!DOCTYPE html>
<html>
<head>
    <meta charset="UTF-8">
    <title>仪礼析疑 - 第 15 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼析疑 - 第 15 页/共 29 页</h1>
    <div class="content">　　宰东夹北西面南上内官之士在宰东北西面南上郑本西面下有南上二字注古文无之敖氏从古文是也宰独立于此南上之文无所用之注以为宰夫之属疏因谓非止一人以曲附南上之义独不思篇中两称宰大羮湆亦可云宰夫之属执以授公乎大夫皆位东夹南宰独位其北何也宾客之事皆小宰及宰夫所掌内官之士亦属内宰故宰位东夹之北西面以监视馔具于东房及内官之士由北堂而即事于东房者莫尊于宰而位序在大夫士之后职是故也侯国无冢宰当以司徒兼摄【详具春秋传】春秋传晋赵孟欲一献曰武请于冡宰矣以専主宾客之事也内官司宫之类故立于宰之东北而少退以皆无堂左右庭中之职事也大射礼司宫工人士梓人皆有事于堂上而降立北阶下义与此同记曰宫宰夙夫人疏谓侯国无内宰误
　　介门西北面西上
　　聘礼介从宾入以介各有觌又宾当为士介辞也食惟宾与上介不过受宾侑币耳故后宾而入立于门西
　　公当楣北乡至再拜宾降也公再拜
　　翁荃曰士昏礼乡饮酒乡射但言再拜而不言至宾主敌体始相接主人先拜则拜宾之至无疑也若燕射则义为君臣使宰夫摄主人朝夕在朝疑无拜其至之礼故特着之　燕射乃本国之臣故拜至者宰夫公食聘宾则亲拜其至以是推之公与客燕介为宾礼杀拜至者亦宰夫而本国之臣有大勲劳而与之礼食则君亦宜拜其至前再当作一或作公
　　宾西阶东北而答拜
　　不言阶下既降而未升则不待言矣不言稽首凡答邻国之君拜鲜不稽首亦不待言也
　　公降一等辞曰寡君从子虽将拜兴也宾栗阶升不拜命之成拜阶上北面再拜稽首
　　凡再拜稽首而不升拜惟膳宰送爵于公大夫媵爵大射宾始受命燕射之终公命彻幂卿大夫降拜则然至公酬宾宾媵爵于公则小臣虽辞宾升即成拜而公亦无再命惟食礼升而不拜再有命而后成拜何也以本国之臣而君拜其至礼过于恭即他国之宾始聘拜其至飨拜其至至是而三勤亦过矣故宾终拜于下而升不敢拜自同于膳宰之送爵大夫之媵觯以明其震悚不宁之意也惟宾以不敢拜明异敬故公又以命成拜为优礼也　惟聘与食释此辞盖宾之尽礼于主君者莫重于送币而拜稽首与本国之臣奠贽同也莫重于以宾礼接而降拜稽首与本国之臣为宾者同也故辞加廹焉而宾之升拜又各异聘宾则已拜稽首于阶下故以升而即拜为敬一循臣礼之常也故公亦不命之拜食则公先拜至宾降又降辞施礼过重故以升而不拜为敬示不敢成拜一如本国之臣拜稽首于阶下而不升故公命之升而后成拜也
　　旅人南面加匕于鼎退
　　疏谓旅人即燕礼旅食者非也燕礼尊士旅食于门西与士相连而同位则知为庶子学士之观礼者此与饔人聨事而别之曰旅人则饔人之属士
　　大夫长盥洗东南西面北上序进盥退者与进者交于前卒盥序进南面匕
　　飨礼亡燕之牲以狗用为脯醢无所用匕惟食礼专主于食具太牢公亲视馔故大夫匕士载以致其隆也三牲鱼腊肠胃伦肤人载一俎故大夫序进以即事盖食礼大夫士无他职事惟助君以养宾故仪繁而不杀
　　宰夫自东房授醯酱公设之宾辞
　　正聘礼宾公授几宾不降而拜于西阶上所以自别于本国之臣也此公亲设醯酱宾辞而不拜至揖食然后降拜升成拜所以自比于本国之臣也相接之初自别以示礼之异正礼既辨自比以示敬之同皆义之宜也或谓公拜送几故宾答拜设醯酱涪粱公不拜故宾亦不拜近似而非也使非自别于本国之臣则公授几时亦宜降拜俟主君辞而升成拜无为两拜于堂上使非自比于本国之臣则公亲设酱亦可以拜于堂上俟公揖食然后降拜升成拜随时以变而称事之宜所以尽在物之理也
　　旅人取匕甸人举鼎顺出奠于其所
　　此文宜继大夫既匕而退之后而别举于此何也非一时之事也盖公当降盥宾从降揖让而升使取匕举鼎者闲厠其闲则渎慢而不恭即俎未陈设而使取俎者与出鼎者交错亦乱杂而无纪故必待公立于序内宾立于阶西豆俎既陈而后终阶下之事
　　赞者负东房南面告具于公
　　注疏本一人赞者无义意可求敖氏据石经削之但上文先者一人此时事毕宜退疑本文乃先者一人降而传冩者落降字也经于执事要人无见其升而不见其降之义
　　公再拜揖食
　　凡送爵惟拜而食加以揖何也躬亲献酬则送爵而受者自饮之可矣食礼公弗与故拜馔而兴又推手以速宾之食
　　兴以授宾宾祭之
　　宾祭之则受可知矣受不言兴祭不言坐以其仪详具祭肺故省文注谓独云赞兴优宾难通　注豆祭似当作际传写误也下注又云每肺兴受祭于豆际则非作际义不可通矣
　　鱼腊酱湆不祭
　　酱为食殽之主而不祭以其为朝夕恒设之物也大羮公所亲设而不祭以三牢既各有肺祭又以柶扱铏取其肉之羮者而祭之则其中已有湆矣且酱湆与酒酱异酒酱之质清洁酹于地则徐自干酱湆渗漉虽旋扫除甓色必为之变矣
　　宰夫授公饭粱公设之于湆西
　　醯酱品味之主也大羮湆礼所重也粱加馔之首也故公皆亲设
　　盖执豆如宰
　　言执于盖豆之闲文当然也曰执盖豆则似盖加于豆而两手共执之曰执豆盖又似所执惟盖先言盖后言执豆而曰如宰则分执之与左右手并着矣此经文之竒而法也　宰进大羮湆所执镫也如曰执盖豆如宰则似宰所执亦豆镫辞意之无微不辨如此
　　先者反之由门入升自西阶
　　先者反之明众腾羞者亦反取豆以进不独先者一人也正馔之豆出自东房牲俎升自碑南惟庶羞入自门升自西阶者正馔祭而不食饭用湆酱则所食惟庶羞故比时而升自爨镬取其温也正馔惟大羮由门入义同其升自阼阶则以当授公故耳
　　先者一人升设于稻南簋西闲容人旁四列西北上膷以东臐膮牛炙炙南醢以西牛胾醢牛鮨鮨南羊炙以东羊胾醢豕炙炙南醢以西豕胾芥酱鱼脍众人腾羞者尽阶不升堂授以盖降出
　　此节事绪使秦汉以后人笔之必先言豆之数升堂而羞惟一人嗣言众人腾羞者由门入升自西阶尽阶不升堂然后言先者一人升设然后言其次皆以所执豆授先升者然后言授豆者皆以盖降然后言众腾羞者皆反取豆而复进之然后言设羞毕则降者逆出如此则文倍焉而其节始具且与上下文义转未能脗合无闲经则以逆为顺简而愈明自衰周无能为此者矣
　　取粱即稻祭于酱湆闲
　　酱豆湆铏之间也
　　宾北面自闲坐左拥簠粱右执湆以降
　　公所亲设大羮为重加馔至粱而食物傋左拥右执则无暇及其余矣
　　宾升公揖退于箱
　　尊卑分殊主宾未习而与之共食不惟于主君为防而宾转不能自适故退于箱以俟之庶羞惟所欲而不言所举亦此义也　以是知诸侯之庙有东夹也聘礼西夹六豆设于西牖下馔于东方亦如之则是大夫士之庙亦有东西夹也盖中室之前为中堂左右房之前为东西堂左右夹室之前为东西厢上下同之特深广之度异耳如今逹官富人家听事所中闲三以并东西有墉墉外各附一闲外异其屋脊而内相通古制则中栋之北以为室房中栋之南以为堂厢则异耳观尚书顾命西夹敷王之几席聘礼豆设于墉下则中栋以北东西房之南必凿墉辟户以通于夹室观此经公退而待事于箱则堂前东北墉必包檐柱留余地以逹于箱而容人之往来堂前隆起以逹于阶者基必深非深不可以布主宾之席展进退拜献之仪也两厢之基必浅非浅无以容堂东堂西待事于下者之立位也
　　宾升再拜稽首受币当东楹北面退西楹西东面立聘宾三退负序以执圭当进授辟公之拜于堂上以逺为宜也此则公拜送币宾当降辟于阶下以速为宜故近立西楹之西
　　宾北面揖执庭实以出
　　庭实乃执者以出而不目其人何也下文上介受宾币从者讶受皮则别有执皮者而非宾兼执不待言矣
　　取粱与酱以降西面坐奠于阶西
　　明知己所当得而不敢必主君之以归谦也
　　东面再拜稽首公降再拜
　　惟敌者主人拜迎于门外公始迎宾再拜于门内不敢以臣礼待之也惟本国之臣有拜于阶下而不升成拜公拜至宾降拜而升不拜欲自同于本国之臣也故公必命之成拜以升而成拜友邦之臣之所同拜于阶下而不升与升而不复拜者本国之臣之所独也【大夫腾爵者拜而不升公命彻幕卿大夫降拜稽首升而不复拜】食礼既终宾拜稽首于阶下又自同于本国之臣也公降而答拜使宾无庸复升终不敢以臣礼待之也主宾各尽其敬上下皆得其安是谓因人性而作仪　宾取粱与酱以降则宾者以告于箱于时宾自拜于阶下公要其节而降拜因以送宾也如公自箱入堂则宾降时公宜辞公降时宾又辞节文滋繁义无所取盖自聘享礼宾觌问之后飨礼既行敬文皆备至于食而主宾益渥洽矣故仪可渐省也
　　介逆出
　　公食宾介不与焉其从而至以当为宾受侑币耳其逆出以待宾之授也主君絶不与为礼以介当特受食盖宾介可同献酬而不可同食食之馔具多宾介异等难并陈即并陈主君亦难与为礼故简其节而异其期然后事易举而敬可专也
　　有司卷三牲之俎归于宾馆
　　卷者振取俎实而置于篚也牲体有脂膏或别有以裹之如遣奠之包敖氏谓并以俎归则其文当曰以三牲之俎归于宾馆
　　明日宾朝服拜赐于朝拜食与侑币皆再拜稽首此篇于宾即位曰如聘于设洗曰如飨拜赐已总见于聘其详必已具于飨而覆举之何也经于礼之大节必一再举之故至燕礼然后文多畧焉食与侑币分拜明羞与俶献无币则止于再拜也
　　上大夫八豆八簋六铏九俎鱼腊皆二俎
　　上大夫之礼乃附见于下大夫何也以示豆笾铏俎之数虽各依爵等而主君徳意之厚体貌之隆则上下如一所以固邦交而彰礼信也若举上大夫之仪则疑每下而差减矣
　　豆实实于罋陈于楹外二以并北陈簋实实于筐陈于楹内两楹闲二以并南陈
　　豆实簋实虽分外内而并陈于两楹闲故总见之
　　皆自阼阶降堂受授者升一等宾止也
　　主人取酱湆降自阼阶故客亦就阼以便主人受授皆于中等以授者升一等见之而宾止于中等而不更降主人之降没阶而后升执酱湆币者俟于阶下并见矣　聘礼归饔饩宾傧大夫降堂受老币大夫止与此大夫降取侑币宾止不降同以旋当拜稽首于阶下故仪之小者可畧也然聘礼大夫之止又以宾欲尽敬于主君将命者不宜固辞此则与主人降受酱湆相连受酱湆止而受币降嫌轻礼而重财义非一端可尽也
　　宾执粱与湆之西序端主人辞宾反之
　　敖氏谓此下当有辞于主人降一等主人从十字非也宾既受湆更执粱与湆以之西序此时主人在堂上宾即有辞无为降阶若辞侑币则主人不许其辞当以授其介或私臣故降一等而主人从之以对耳
　　受侑币再拜稽首主人送币亦然
　　平敌而稽首以主人称君命以将币也聘礼宾虽私献犹遥称君命以将之况食他国之卿大夫有不奉命而私有事者乎惟称君故受者如受主君之赐而送者亦稽首也
　　辞于主人降一等主人从
　　不言主人退辟何所以下文皆如公礼包之也平敌相食而不与宾共之以承君命而食异国之宾不敢用同国相食之礼也
　　其他皆如公食大夫之礼
　　其他谓宾三饭而后以币侑受侑币后宾入又拜之类不见于经恐疑无此二节也
　　若不亲食则公作大夫朝服以侑币致之
　　大夫不能亲食公犹使他人以侑币致之则宾介私面大夫相食之礼币皆官给可知矣是以受者必稽首也　飨以训恭俭燕以示慈惠而其闲复设食礼何也惟飨为待宾客之正礼其义极严几设而不倚爵盈而不饮故复食之以示餍饫焉燕礼本为诸臣而设盖以酒献酬可徧于多人故于本国用之而闲用于国客则简其仪节记所载不哜肺不啐酒经之礼辞亦曰请吾子与寡君须臾焉是也若食则并立宾介而延食者惟宾盖介宜别食揖使自食即时而毕其礼极简可无费时而壅国事也经记于国客多言飨食而与客燕惟附见于燕礼之末以其事甚希周官小行人掌待四方之使大客则摈小客则受
　　其币而听其辞礼官之司及大小行人司仪掌客絶无王朝飨食使臣之礼盖礼不可渎事亦难周也春秋传王飨管仲与晋巩朔宴乃周室陵夷为此慝礼非周公旧典
　　亨于门外东方【记】
　　翁荃曰仪礼亨或于门内或于门外注于燕礼言臣所掌意谓君礼亨于门外别于乡饮乡射臣礼之在内而无解于少牢臣礼饔爨亦在门外此注言大夫之事意谓同于少牢大夫礼之在外而无解于乡饮乡射亦大夫之事而亨于堂下且燕食皆君礼其臣而分二义亦无所处　国君备官燕食羣臣国宾相示以礼自以亨于门外为宜乡饮乡射亨狗于东方以表养贤优老之内心自以门内堂下为宜故诸侯之乡大夫国卿也州长党正大夫士也而饮射皆亨于堂东大夫之祭主妇笾豆簠簋铏羮之事多故视爨与饔并使有司共事于门外士则公有司私臣甚少故主妇爨于堂西而有司亨于门外体事制物各有所宜故耳
　　拜食与侑币皆再拜稽首
　　臣拜君赐皆稽首无待于言必周衰大国之卿骄亢有不稽首如孔子所称拜乎上传称孙子与鲁君齐登者故因记上文大夫之礼而特着之








　　仪礼析疑巻九
　　钦定四库全书
　　仪礼析疑巻十
　　翰林院侍讲衔方苞撰
　　觐礼
　　注谓觐遇礼省故享献不见似竟无享献防遂云献谓三享后私觌私献益误矣聘使邻国之臣也故公享之外觌献皆曰私诸侯入觐正享之外不得有私庭实各以土之所有即鲁壶之类亦器贡也周官太宰职所谓玉币即此经初享之束帛加璧所谓玉献即此经之庭实亦执玉以将之耳
　　至于郊王使人皮弁用璧劳
　　劳邻国聘使以束帛则诸侯入觐以玉劳宜也而璧不合以束帛受山川土田民社而来述职惟以天子之礼貌为荣若以财物厚之则礼转轻而不称也春秋传先王卜征五年而歳习其祥则诸侯入觐必贞卜于祖祢图事既定必筮介筮日前期必陈币玉皮马如聘礼将行必告于祖奠于祢命祝史告于社稷宗庙所过山川命五官道而出如曽子问所记出疆则有假道请帅之礼在途则有与同觐诸侯相遇之礼入王畿则有誓众谒关人习觐享展羣币小行人出劳所经致积之礼一切不具而自至于王郊始盖凡此皆具于春朝夏宗而无庸覆出也其与聘礼同者则一如聘礼而加详焉不待言矣敖氏所谓初无四时之别与周官所谓秋见曰觐之义异未之思耳诸侯劳聘使各以其爵则二王之后劳者必三公
　　二伯诸侯以卿伯以大夫子男以士故綂之曰使人至赐服命则五等之国皆赐诸公盖天命有徳三公坐而论道与王同执维纲也　书传畧说孝经注必纬书之类其言天子使世子郊迎非惟害义亦势不能行贾防以为异代之礼惑也
　　侯氏亦皮弁迎于帷门之外再拜
　　侯氏再拜而不稽首以王命未宣拜使者之至也使者不答以王命未宣不敢私受侯氏之礼也无聘礼出诸入告礼辞之节闻王命即出迎不敢同客主之礼也敖氏谓天子于诸侯有三劳逺郊宜使中大夫近郊宜使卿此惟一劳与周官异非也已于朝宗具之
　　侯氏升听命降再拜稽首遂升受玉
　　聘礼受劳币于庭中此升受玉者王命不可宣于阶下故使者不让而升堂升侯氏使听之侯氏降拜稽首而后升受体当然也
　　使者乃出
　　当有以玉授有司之节文不具
　　使者降以左骖出侯氏送于门外再拜侯氏遂从之聘礼夫人使下大夫郊劳玉人案有十二寸枣栗十有二列夫人以劳诸侯周官酒正职载王后致饮于宾客之礼则于诸侯有郊劳明矣以皆前见故文不具
　　天子赐舍
　　致馆当使卿故注谓使司空而周语曰司里授馆盖司里乃冬官之属故各以所宜授之馆告而司空致之犹聘礼大夫帅以至馆而后卿致耳
　　侯氏再拜稽首傧之束帛乘马
　　此下当有设飱之礼及期侯氏有展币之礼聘则陈币于庙门外宾礼也朝觐职贡宜展而奉之及时乃入布于庭中以皆前见故文不具
</div>
    <div class="pagination">
<a href="仪礼析疑_page14.html">上一页</a><span>...</span><a href="仪礼析疑_page10.html">10</a><a href="仪礼析疑_page11.html">11</a><a href="仪礼析疑_page12.html">12</a><a href="仪礼析疑_page13.html">13</a><a href="仪礼析疑_page14.html">14</a><span class="current-page">15</span><a href="仪礼析疑_page16.html">16</a><a href="仪礼析疑_page17.html">17</a><a href="仪礼析疑_page18.html">18</a><a href="仪礼析疑_page19.html">19</a><a href="仪礼析疑_page20.html">20</a><span>...</span><a href="仪礼析疑_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
