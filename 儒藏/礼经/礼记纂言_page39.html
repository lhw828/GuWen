<!DOCTYPE html>
<html>
<head>
    <meta charset="UTF-8">
    <title>礼记纂言 - 第 39 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记纂言 - 第 39 页/共 50 页</h1>
    <div class="content">　　右记祭礼之失等义凡五节










　　礼记纂言卷二十二
<经部,礼类,礼记之属,礼记纂言>
　　钦定四库全书
　　礼记纂言卷二十三　　　　元　吴澄　撰祭义
　　【郑氏曰祭义者记祭祀齐戒荐羞之义也方氏曰陈乎外者祭之法存乎中者祭之义此篇以祭义名若冠昬射燕聘乡饮酒之言义也澄曰凡仪礼经中有其礼者后人释其经而谓之义若冠义昬义燕义聘义等篇是也既别为卷而附仪礼经后矣此篇虽名祭义然是总説天子诸侯以下之祭而仪礼正经无天子诸侯祭礼止有卿大夫士祭礼三篇此篇非引仪礼经文而释之故不附经后而存诸记篇之中也】
　　祭不欲数数则烦烦则不敬祭不欲疏疏则怠怠则忘是故君子合诸天道春禘秋尝【数色角切】
　　【数谓促宻烦谓太多而烦缛不敬谓媟渎疏谓阔逺怠谓太简而怠慢忘谓不思其亲天道三月一小变为一时禘当作祠下同此言每嵗时祭疏数之义未及三月而又祭则祭期太促宻疑若烦缛而媟渎已过三月而不祭则祭期太阔逺疑若怠慢而不思其亲天道一嵗有四时故君子之祭取法于天道而一时一祭一嵗通有四祭是为不数不疏而得其中合于天道三月为一时之节也延平周氏曰一嵗之内天时有四而宗庙之祭亦有四举春以见夏举秋以见冬方氏曰数疏言其时烦怠言其事不敬与忘言其心】
　　秋霜露既降君子履之必有凄怆之心非其寒之谓也春雨露既濡君子履之必有怵惕之心如将见之乐以迎来哀以送徃故禘有乐而尝无乐【凄音妻怆初亮切濡音儒怵敕律切惕他歴切乐以之乐音乐】
　　【郑氏曰霜露既降上脱秋字今从之此承上文春祠秋尝而言隂阳往来之义孝子各因其时而念亲也秋谓自孟秋之月以接乎秋后孟冬之月也已霜则霜降未霜则露降凄怆悲惨意春谓自孟春之月以接乎春后孟夏之月也有雨则雨濡无雨则露濡怵惕惊恐意来谓两间生物长物之气伸而来则祖考之防气亦随之而来也往谓两间收物藏物之气屈而往则祖考之魂气亦随之而往也履秋时霜露所降之地而悲惨者非怯其寒而然以祖考与造化之气俱往故悲其不可复留也履春时雨露所濡之地而惊恐者以祖考与造化之气俱来如将见其在此故惊其忽有所见也天地之气春来秋往而祖考之来往与之俱春之祭也孝子迎其祖考之来而乐扵见之故春祠有乐以乐之也秋之祭也孝子送其祖考之往而哀其不留故秋尝无乐以哀之也然澄谨按天子诸侯之祭孔防谓周礼四时祭皆有乐殷烝尝亦有乐又按卿大夫士之祭仪礼特牲馈食少牢馈食四时皆不用乐此记云春有乐秋无乐葢是言天子诸侯之祭然亦不知何据今不可考朱子曰春气发来人之防魄亦动故祠有乐以迎来秋气退去乃鬼之屈故尝不用乐以送往延平黄氏曰雨露既濡则万物感阳以生霜露既降则万物感隂以死万物以生之时君子不忍致死扵其亲且谓其与物而来矣故乐以迎之万物以死之时君子不敢致生扵其亲且谓其与物而往矣故哀以送之孝子之祭有送往之哀而不及乐是谓弗仁有迎来之乐而不及哀是谓弗智】
　　○致齐于内散齐于外齐之日思其居处思其笑语思其志意思其所乐思其所嗜齐三日乃见其所为齐者【齐侧皆切所乐五教切所为云伪切】
　　【致齐谓散齐以后三日齐也扵内就齐所也散齐谓致齐以前七日戒也扵外未就齐所也居处谓其燕坐之时笑语谓其貌言之发见志意谓其心之所主所向所乐所嗜谓其所好所欲之声色臭味扵志意尤为深至者郑氏曰致齐思此五者散齐七日不御不乐不吊耳所嗜素所欲饮食也见所为齐者思之孰也孔氏曰此明祭前之齐五事先思其麄渐思其精故居处在前乐嗜居后思念其亲精意纯孰目想之若见其所为齐之亲也慕容氏曰心之官曰思思之所至无所不达夫不以欲恶哀乐二其心而致一扵其所祭故无形之中视有所见无声之中听有所闻皆其思之所达亲之居处笑语志意乐嗜往而不反非有实也言思之至虽亲之不可见者如见其存也张子曰齐须是屏絶思虑祭之日便可与神明交若如此思之却惹起无穷哀戚如何接神程子曰思其居处思其笑语此孝子平日思亲之心非齐也齐不容有思齐者湛然纯一方能与鬼神接然能事鬼神已是上一等人眞氏曰齐与戒异七日之戒容有所思齐三日则湛然纯一无所思矣澄曰齐而思亲祭则如见此中人之能致其孝者若夫齐则无思心如止水以与神明交必程子所谓上一等人而后能也】
　　祭之日入室僾然必有见乎其位周还出户肃然必有闻乎其容声出户而听忾然必有闻乎其叹息之声【僾音爱还音旋忾开代切】
　　【郑氏曰周还出户谓荐设时也无尸者阖户若食间则有出戸而聼之孔氏曰此祭之日孝子想念其亲也入室谓祭之日朝初入庙隂厌时也僾僾髣髴如见亲之在神位也出户谓特牲少牢主妇设豆及佐食设爼之属是也孝子荐爼酌献行歩周旋或出戸当此时必肃肃然如闻举动容止之声设荐已毕孝子出戸而静聼忾忾然必有闻乎其叹息之声也案士虞礼云无尸则礼及荐馔皆如初主人哭出复位祝阖户牖注云如尸一食九饭之顷彼谓虞祭无孙行为尸者则吉祭亦当然也辅氏曰僾疑与暖义近不分明貌肃谓静而有闻也既曰必有又曰僾然肃然忾然葢所谓如在其上如在其左右也张子曰齐之至则祭之日自然如此慕容氏曰前言致其深思扵未祭之始此又言祭之日也以爱之至则存不防乎心故必有以见乎其位肃然言思之静则于无声之中而有所闻周旋出户者以亲之在此不忍遽退故必周旋而后出户容声者思至扵佩玉之时也出户而听忾然者已祭出戸犹疑而聼焉怅亲之将往而不得见也心絶志悲而已既慨然矣又有闻焉则思不能防也叹息之声逺而防矣此其所以为诚之至也】
　　是故先王之孝也色不忘乎目声不絶乎耳心志嗜欲不忘乎心致爱则存致慤则着着存不忘乎心夫安得不敬乎【慤苦角切夫音扶】
　　【方氏曰色不防乎目常若承顔之际也教不絶乎耳常若听命之际也爱言追念之思慤言想见之诚致其爱矣亲虽亡而犹存致其慤矣神虽微而犹着祭如在则怠慢之心无自而入故首言先王之孝而终之以敬焉孔氏曰此覆説孝子祭时念亲之事孝子致极爱亲之心则若亲之存以嗜欲不防故也致极端慤之心则若亲之显著以色声不防故也如亲存在常想见之何得不敬马氏曰内焉心志嗜欲不防乎心故曰致爱则存存者有在乎内也外焉声色不絶乎耳目故曰致慤则着着则有见乎外也山隂陆氏曰食则见尧扵羮坐则见尧扵墙是之谓着延平周氏曰致爱言其仁致慤言其诚存者亾之对著者微之对言致仁则能存其亾致诚则能着其微着与存不防乎心先王之所以敬也】
　　○君子生则敬养死则敬享思终身弗辱也君子有终身之丧忌日之谓也忌日不用非不祥也言夫日志有所至而不敢尽其私也【飬羊尚切】
　　【此因上文安得不敬而以养享二事言君子终身之敬又因终身二字而以忌日一事言君子终身之哀辅氏曰一不敬则辱其亲矣故敬养敬享是乃思终身弗辱也方氏曰生事之以礼敬养也死祭之以礼敬享也敬养扵生敬享扵死凡以思终身弗辱而已练祥则止扵又朞忌日则比年有焉故曰终身之防以是日志于亲而有所至故不敢尽情扵他事郑氏曰忌日亲亾之日忌日不用举他事如有时日之禁也祥善也志有所至至扵亲以此日亾其哀心如防时孔氏曰此明孝子终身念亲不忘之事非谓忌日不善别有禁忌不举事也以孝子志意有所至极思念亲不敢尽其私情而营他事也张子曰或问忌日有荐可乎曰古则无之今有扵人情自亦不害】
　　○唯圣人为能飨帝孝子为能飨亲飨者乡也乡之然后能飨焉是故孝子临尸而不怍君牵牲夫人奠盎君献尸夫人荐豆卿大夫相君命妇相夫人齐齐乎其敬也愉愉乎其忠也勿勿诸其欲其飨之也【乡许亮切怍才各切盎乌浪切齐齐如字愉羊朱切】
　　【享飨二字义不同而字通用辨之不明则易扵相乱享献也祭享之享假借烹字谓烹孰祭物而献之鬼神也燕享则以饮食献诸賔客朝享聘享则以庭实献诸王公皆是享字而亦有通用飨者飨帝飨亲之飨谓能致神明来歆飨其祭也从食从鄊谐声字也祝辞曰飨曰尚飨皆是飨字而亦有通用享者此记言祭之时君之夫妇亲之臣之夫妇相之致极其敬与忠者孝子专一心以乡其亲而欲其亲之歆飨也郑氏曰能飨帝能飨亲谓祭之能使之飨也帝天也中心乡之乃能使其祭见飨也色不和曰怍奠盎设盎齐之奠也此时君牵牲将荐毛血君献尸而夫人荐豆谓绎日也傧尸主人献尸主妇自东房荐韭菹醢勿勿犹勉勉慤爱之貌孔氏曰此明孝子祭祀欲亲歆飨之意飨帝为难故唯圣人能之飨亲不易故唯孝子能之此本为飨亲而发欲与飨帝同也孝子归向然后能使神灵歆飨齐齐整齐之貌愉愉和恱之貌忠谓忠心也其皆语助方氏曰自下享上之谓享以幽飨明之谓飨唯其人自下而享上故神明自幽而飨明焉此篇有曰先王者言行之自古也有曰君子者言行之以徳也有曰圣人者言有事天之道也有曰孝子者言有事亲之行也亦互相备自君牵牲而下皆言乡之以心如此故终言欲其飨之也齐齐乎其敬者言敬有所饰而无慢心愉愉乎其忠者言忠有所顺而无违志勿勿诸欲其飨之者言制其怠惰而有所勉冀其神之飨吾诚也山隂陆氏曰孝子临尸而不怍以尊临卑以老事幼自非眞以为亲则宜有怍容君牵牲夫人奠盎君献尸夫人荐豆此当朝践之节郑氏以谓绎祭误也凡祭主人献尸主妇荐豆岂特绎祭而已辅氏曰徳与天同然后能飨帝心与亲一然后能飨亲祭祀之物牲酒为上故君牵牲敬以致其力也夫人奠盎敬以致其职也君献尸祭以献为主也夫人荐豆以副君也君牵之而夫人荐之夫人奠之而君献之以见夫妇相须以共成其事也卿大夫相君命妇相夫人以见在上者尽其道则在下者各致其事以相助也内直之谓敬尽己之谓忠内直则外自齐尽己则事无不顺愉愉者顺也勿勿者戒止之辞戒止其他而专心一志以乡乎亲而冀其飨也】
　　○文王之祭也事死者如事生思死者如不欲生忌日必哀称讳如见亲祀之忠也如见亲之所爱如欲色然其文王与诗云明发不寐有懐二人文王之诗也祭之明日明发不寐飨而致之又从而思之祭之日乐与哀半飨之必乐已至必哀【文王与音余乐音洛】
　　【郑氏曰如不欲生思亲之深也如欲色然以时人于色厚假以喻之明发不寐谓夜而至旦也祭之明日谓绎日也言绎之夜不寐也二人谓父母容尸侑也孔氏曰文王思念死者意欲随之而死似不欲复生也庙中上不讳下扵祖庙称亲之讳如见亲也此文王祭祀之忠诚也故思念亲之平生嗜欲如眞见亲所爱在于目前又思念亲之所爱之甚与凡人贪欲女色然也唯文王能如此与与是不执定之辞诗小雅小宛之篇而云文王诗者记者断章取义飨而致之又从而思之者既设绎祭之飨而致于神其夜又从而思之也飨之必乐已至必哀者孝子想神之歆飨故必乐又想及飨已至之后必分离故必哀也方氏曰事死如事生祭如在也思死如不欲生至痛极也忌日必哀有终身之防也称讳如见亲闻名心瞿也明发者发夕至明也祭之明日犹且如此而况祭之正日乎于将祭而齐焉则逆思其去故曰飨而致之又从而思之祭之日乐与哀半者以其飨之必乐已至必哀故也飨之必乐则乐致其来已至必哀则哀思其去澄曰或云如欲色谓如欲见亲之顔色非是】
　　○仲尼尝奉荐而进其亲也慤其行也趋趋以数已祭子贡问曰子之言祭济济漆漆然今子之祭无济济漆漆何也子曰济济者容也逺也漆漆者容也自反也容以逺若容以自反也夫何神明之及交夫何济济漆漆之有乎反馈乐成荐其荐俎序其礼乐备其百官君子致其济济漆漆夫何慌愡之有乎夫言岂一端而已夫各有所当也【趋音促数色角切一音速济子礼切漆音切夫音扶下同慌况往切愡音忽当丁浪切】
　　【郑氏曰尝秋祭也亲谓身亲执事时也慤与趋趋言少威仪也趋读如促数之言速也漆漆读如朋友切切自反犹言自脩整也容以逺言非所以接亲亲也容以自反言非孝子所以事亲也及交及与也此皆非与神明交之道也天子诸侯之祭或自血腥始至反馈是进孰也荐爼豆与爼也慌惚思念益深之时也岂一端言不可以一槩也礼各有当行祭宗庙者賔容漆漆济济主人慤而趋趋孔氏曰济济是容貌自防逺漆漆谓容貌自反覆而脩整也容以逺若容以自反此賔客之事何得神明之与交更覆结云孝子何得济济切切之有言不得有也初祭尸入扵室后出在堂门尸更反入而设馈故云反馈卿士大夫从馈孰始乐成谓设馔进孰合乐成毕荐爼谓荐其馈食之豆并牲体之爼也进馈之前与神明交贵其诚敬进馈之后人事之盛故序其礼乐备其百官君子谓助祭之人扵此时致其济济漆漆若孝子自济济漆漆行賔客之事何得慌惚思念之有乎方氏曰奉荐而进谓子奉所荐之时物而荐之扵其亲也慤言奉之之容貌实而无文趋趋以数言行之之节收摄而不防济济者威仪之齐逺则优防而不迫也漆漆者威仪之饰自反则反覆而不苟也济济者之逺则异乎趋数者矣漆漆者之自反则异乎慤者矣容以逺若容以自反则致其饰而扵神明之道不及以交故曰夫何神明之及交反馈者既往荐腥而反馈孰也反馈而后乐成则以周人先求诸隂故也序其礼乐则先后不失其伦备其百官则小大各供其事故君子于是致其济济漆漆也济济漆漆则非以慌惚与神明交矣故曰夫何慌惚之有乎慌焉若无惚焉若有神人之道幽明之际以诚心交之其状如此延平周氏曰济济之容逺也漆漆之容自反也逺而自反非主祭者之容特其助祭者之容耳孔子之言祭则济济漆漆而亲奉祭则慤而趋趋者葢言之各有所当也辅氏曰慤谓诚实笃扵诚者异扵仪趋数唯恐不及不暇为容也济济漆漆皆容仪济济有自辨之意漆漆有自固之义故有逺与自反之别未反馈乐未成主人自尽其诚敬与神明交故其意慤其行趋趋以数至反馈乐成则礼数繁褥各致其仪故助祭之人济济漆漆然也此与子防误认速朽速贫之意同然子贡能质扵圣人不徒执其言所以为善学】
　　○孝子将祭祀必有齐庄之心以虑事以具服物以修宫室以治百事及祭之日顔色必温行必恐如惧不及爱然其奠之也容貌必温身必诎如语焉而未之然宿者皆出其立卑静以正如将弗见然及祭之后陶陶遂遂如将复入然是故慤善不违身耳目不违心思虑不违亲结诸心形诸色而术省之孝子之志也【齐侧皆切诎音屈陶音遥复扶又切术音述】
　　【方氏曰服物虑其不备故具宫室虑其不完故脩百姓虑其不饰故治温不暴也祭之日其温见扵顔色及奠之也又见乎容貌祭之日行必恐及奠之也又身必诎孝子之心有加而无己也如惧不及爱所谓致爱则存如语焉而未之所谓如亲聼命如将弗见所谓如将失之如将复入所谓又从而思之是矣陶陶言思亲之心存乎心遂遂言思亲之心逹乎外慤言实而无伪善言爱而无恶葢所体者如此常不违于身也耳所闻者必亲之声目所见者必亲之容葢所存者如此常不违扵心也思言思死者虑言虑事葢所念者如此常不违扵亲也结诸心言齐荘之心不可解形诸色言敬齐之色不可掩郑氏曰如惧不及爱如惧不及见其所爱者也奠之谓酌尊酒奠之及酳之属也宿者既出谓賔助祭者事毕出去也如将弗见祭事毕而不知亲所在也陶陶遂遂相随行之貌思念既深如覩亲将复入也孔氏曰孝子将祭祀务在齐荘谋虑祭事服物谓衣服及祭物百事谓齐前后凡百之事行必恐战恐也身必诎卑屈也其立卑静以正卑柔静黙正定心意以思念其亲术述也省视也循述而省视之反覆不防思念也澄曰此一节其小节有五将祭虑事一也祭之日二也奠之时三也宿者既出四也祭之后五也祭之初神未来也如惧不及得见其所爱之亲葢望其来之切也奠之时神已来矣如神与己语而犹未之语未之者未语也葢喜其来之至也祭将毕神未去也如其将去而弗可见盖悲其去之速也祭既毕神已去矣如将见其复入葢冀其不去而复来也违犹离去也慤善不违身如惧不及爱之时也耳目不违心如语焉而未之之时也思虑不违亲如将弗见之时也结诸心形诸色而术省之如将复入之时也】
　　○孝子将祭虑事不可以弗豫比时具物不可以不备虚中以治之宫室既修墙屋既设百物既备夫妇齐戒沐浴奉承而进之洞洞乎属属乎如弗胜如将失之其孝敬之心至也与荐其荐俎序其礼乐备其百官奉承而进之于是谕其志意以其慌惚以与神明交庶或飨之庶或飨之孝子之志也【比必利切又普至切洞音动属音烛胜音升与音余】
　　【方氏曰若前期十日帅执事而卜日遂戒此虑事之豫也若天之所生地之所产苟可荐者莫不咸在此具物之备也豫则无不及之时备则无不足之用此事与物之辨也具之然后备也比时与学记言比年同义心不苟虑以虚其中脩则葺其旧设则饰其新百物既备则凡祭之物无不备矣致齐三日之谓齐散齐七日之谓戒沐浴则澡雪其发肤焉如弗胜如将失之非孝敬之至者畴克如是祝谕人之志意扵神于其慌惚有无之间人与神交扵是而祭庶几乎神或飨之庶者幸而不必之辞或者疑而不定之辞郊特牲言岂知神之所飨也主人自尽其敬而已正谓是也郑氏曰比时犹先时也虚中言不兼念余事也既脩既设谓扫除及黝垩百官助主人进之也谕其志意谓使祝祝飨及侑尸也或犹有也言想其髣髴来孔氏曰虚中以治之言心中唯思此祭而已洞洞属属敬也恭敬心甚如举物之弗胜如恐将失所奉持之物此孝子敬心之至极也既荐于是使祝官启告暁谕鬼神以志意其思念情深慌惚似神明交接庶望神明或来歆飨是孝子之志意也辅氏曰洞洞内之直而无蔽也属属诚之弗息也延平周氏曰洞洞言其幽深属属言其聮续备其百官者言助祭之百官也澄曰此一节其小节有三卢事具物而虚中以治之一也此祭之先也脩设百物既办则夫妇奉承而进之二也此祭之始也再申其义盖夫妇奉承者致爱也而又洞洞属属以致其敬焉乃以孝敬之心至也与一句结之荐爼礼乐既陈则百官奉承而进之三也此祭之中也再竟其义盖百官奉承者致敬也而又谕神交神以致其爱焉乃以孝子之志也一句结之】
　　○孝子之祭也尽其慤而慤焉尽其信而信焉尽其敬而敬焉尽其礼而不过失焉进退必敬如亲听命则或使之也
　　【郑氏曰言当尽己而已如居父母前将受命而使之也孔氏曰尽慤谓心尽其慤而慤焉谓外亦慤其信与敬皆内有其心外着扵貌礼包众事非一可极云不过失则是礼也孝子祭时进退必恒恭敬如亲聼父母之命而父母或使之也慕容氏曰三者皆本扵心而形扵貌礼则见于荐献动容之间者皆是也辅氏曰礼见扵进退容止器用牲币之间贵在中节故以不过失言之石林叶氏曰慤者信之始信者慤之着敬者礼之质礼者敬之文四者扵祭无不尽而独于礼不敢过失者明其诚谨与物称也】
　　○孝子之祭可知也其立之也敬以诎其进之也敬以愉其荐之也敬以欲退而立如将受命已彻而退敬齐之色不絶于面孝子之祭也立而不诎固也进而不愉疏也荐而不欲不爱也退立而不如受命敖也已彻而退无敬齐之色而忘本也如是而祭失之矣【敬齐旧读如字今侧皆切】
　　【方氏曰孝子之祭可知者言观其祭可以知其心也其立之者言方待事而立也其进之者言既从事而进也其荐之者言奉其物而荐也退而立者言其进而后退也已彻而退者言既荐而后彻也盖退而立则少退而已已彻而退则扵是乎退焉诎则身之屈也愉则色之愉也欲则心之欲也退而立如将受命则顺听而无所忽焉已彻而退敬齐之色不絶扵面则慎终如始矣郑氏曰进之谓进血腥也愉顔色和也荐之谓进孰也欲婉顺也齐谓齐庄固犹质陋也而忘本而衍字也孔氏曰此明孝子之祭观其貌而知其心孝子之祭可知也以下诸事是也其立之也言孝子尸前立也已彻谓祭毕已彻馔食黄氏曰敬以欲者欲其亲之歆飨之也欲冀见其亲之容顔也故云荐而不欲不爱也山隂陆氏曰立而不诎以其恃亲故谓之固进而不愉以其惮亲故谓之疏荐而不欲若不得已而后荐也不爱莫大扵是退立而不如受命敖也始立如此是固也非敖也凡祭以齐为本方祭慊扵不愉已祭慊扵不齐已彻而忘之是之谓忘本】
　　○孝子之有深爱者必有和气有和气者必有愉色有愉色者必有婉容孝子如执玉如奉盈洞洞属属然如弗胜如将失之严威俨恪非所以事亲也成人之道也【奉芳勇切俨鱼检切恪苦角切】
　　【以上十节皆言祭之义此一节总言孝子事亲之爱敬或生而事之或死而祭之一皆如此也爱以根扵心者言气以充扵体者言色以见扵面者言容以动于身者言和睟之气愉恱之色婉顺之容皆深爱之发也此孝子之爱由中而达于外者故其爱之所行有如春之温也玉重寳也执之在手唯恐其或坠盈器中水满也奉之在手唯恐其或溢故其恭谨安详洞洞属属然所执虽轻亦如至重而不能胜所奉虽正亦如欹倾而将失之失之谓溢出其水也此孝子之敬以爱而逹扵敬者故其敬之所形非如秋之厉也若夫严乎其整肃而外见可畏之威俨乎其矜荘而内守不愉之恪则敬胜其爱而非孝子所以事亲之道乃既冠成人者之道也盖孝子事亲常当欢愉媚婉如未冠以前之孺子不可严威俨恪如既冠以后之成人也故大戴记云坐如尸立如齐此成人之善者也未得为人子之道也番阳饶氏云执玉奉盈以卑承尊之敬严威俨恪以上临下之敬也敬亲当如执玉奉盈澄按诸家解洞洞属属孔疏引广雅辅氏周氏以字义推之或云洞洞质慤貌属属专一貌皆未为尽窃疑四字是恭敬安详之意故为以卑承尊之敬而与严威俨恪以正临下之敬不同也慕容氏曰仁人心也孝子之所本深爱而已深爱则仁之心和则仁之气愉则仁之色婉则仁之容延平周氏曰如执玉言其恭如奉盈言其愼孔氏曰严肃威重俨恪四者非事亲之貌事亲当和顺卑柔也郑氏曰成人既冠者孝子则不失其为孺子之心也】
　　右记宗庙祭人鬼之义凡十一节
　　宰我曰吾闻鬼神之名不知其所谓子曰气也者神之盛也魄也者鬼之盛也合鬼与神教之至也
　　【气谓人之魂气死则其魂气之灵为神魄谓人之体魄死则其体魄之灵为鬼盛犹言张旺也生时之魂魄即死后之鬼神死者茫昧而难知生者显著而易见以生比死则生而显著者为盛因其盛者可以知其茫昧者也生则魂魄合而为人死则魂魄分而为神为鬼圣人制礼合聚已分离之魂魄而报祭之以此教民其义理奥妙故为教之极至也郑氏曰气谓嘘吸出入者也耳目之聦明为魄合鬼与神而祭之圣人之教也孔氏曰人之死其神与形体分散各别圣人以生存之时形容和合今虽身死聚合鬼神似生人而祭之也】
　　众生必死死必归土此之谓鬼骨肉毙于下隂为野土【毙婢世切隂音防】
　　【此言人之体魄死则为鬼也体魄之能活动为生不活动为死既死则不留于人间而归于土以其归也故名之曰鬼归于土者人之骨肉死则毙壊于地下朽腐而为野中之土也郑氏隂读为防言人之骨肉防扵地中为土壤】
　　其气掦于上为昭明焄蒿凄怆此百物之精也神之着也【焄许云切蒿许髙切】
　　【此言人之魂气死则为神也未死则魂气在人之身既死则其魂气散布升举于上而为昭明与天之昭明者混为一其昭明者即其防气之焄蒿凄怆者也焄如火气之上蒸蒿如木气之上抽凄怆如金气水气之凉寒此即百物之精气也以其着也故名之曰神此与上文对言而其文交错不齐气发于上对骨肉毙于下而言为昭明对为野土而言焄蒿凄怆对死必归土而言百物之精对众生必死而言众生百物皆兼人物神之着也对此之谓鬼而言郑氏曰先言众生又言百物明其与人同也不如人贵耳孔氏曰此夲说人因及物也】
　　因物之精制为之极明命鬼神以为黔首则百众以畏万民以服【黔其防切】
　　【上分言鬼神而此緫言之物之精即所谓百物之精也但言百物之精为神而不言众生之死为鬼举其一以该其二也精字虽是言神亦可言鬼葢神是阳精之灵鬼是隂精之灵也言圣人因物之精死而有灵故制为极尊之名鬼神本幽防也乃显著而名之曰鬼曰神名之曰神是与天地生物长物之气来而伸者同名之曰鬼是与天地收物蔵物之气徃而屈者同是为尊之极使民皆知死者之有灵而报事之是为民之法则也黔首黒首之民也人莫不思慕其亲故其心莫不敬畏恱服百众万民互言也畏服亦互言葢敬则必恱恱则必敬】
　　圣人以是为未足也筑为宫室设为宗祧以别亲疏逺迩教民反古复始不忘其所由生也众之服自此故听且速也【别彼列切】
　　【孔氏曰圣人以尊名鬼神为未足以称其意故为鬼神立宗庙为宗祧以别亲疎逺迩方氏曰上言明命鬼神则为之名而已然未致其实焉故圣人以是为未足筑为宫室则致其实矣宫室者庙之宫室非人之宫室也宫室土木之所成故曰筑宗祧名号之所施故曰设亲疏以情言逺迩以时言观祭法立庙之数则宗祧以别亲疏逺迩可见矣慕容氏曰亲而迩者为宗疏而逺者为祧庙则脩除祧则黝垩所以别亲疏逺迩也祖则以教反始也祢则以教不忘其所由生也民得其心之所本则徳齐厚而其服也出扵心之诚非有彊之而为也则其从上也速扵置邮矣澄曰宗宗庙之宗庙之名也非指百世不迁之宗而言祧逺庙也天子三昭三穆四亲庙为宗二逺庙为祧诸侯二昭二穆无祧庙或祖祢二庙为宗其上二庙为祧也左传云丰氏之祧则卿大夫虽一昭一穆亦有所谓祧也岂以祢为宗而祖为祧与扵礼无可攷据此记所云葢以庙之亲而迩者为宗疏而逺者为祧尔反还也古犹昔也反古谓还思在昔之时复与反字同义始谓防气之所始也不忘谓常思念也所由生谓体之所由以生也扵庙之疏而逺者则追思吾受气之所始谓自祢以上逮扵祖也扵庙之亲而近者则常念吾赋形之所由生谓自毋以上逮扵父也此人心所同故以此教民则民恱服而听顺其教者甚敏速葢言不待彊之而使从也上文言百众万民此言众而不言民上文言以畏以服此言服而不言畏皆互文见义也】
　　二端既立报以二礼建设朝事燔燎羶芗见以萧光以报气也此教众反始也荐黍稷羞肝肺首心覸以侠甒加以郁鬯以报魄也教民相爱上下用情礼之至也【燔音烦燎力召切羶注音馨今读如字见覸并音间厠之间侠古洽切甒音武】
　　【郑氏曰二端既立谓气也魄也更有尊名云鬼神也二礼谓朝事与荐黍稷也朝事谓荐血腥时荐黍稷谓馈食也见及见间皆当为覸字之误也羶当为馨声之误也燔燎馨香覸以萧光取牲祭脂也光犹气也有虞氏祭首夏后氏祭心殷祭肝周祭肺覸以侠甒谓杂之两甒醴酒也报气以气报魄以实各本其类孔氏曰既立谓尊名立也报此气以二种祭礼气魄既殊设祭之时二礼亦异报气谓朝践之节也报魄谓馈孰之节也朝事谓早朝祭事燔燎谓取膟膋燎扵炉炭覸谓杂也燔膟膋兼爇萧蒿是杂以萧气此三者是报气也馈孰时荐此黍稷进肝肺首心杂以两甒醴酒此皆是报祭形魄也加以鬰鬯者言非但荐孰是报魄以魄在地下鬰鬯灌地虽是祭初亦是报魄也不当荐孰之时故云加燔燎馨香萧光之属是气黍稷肺肝之属是实物气虚还以馨香虚气报之魄实还以黍稷实物报之各本其事类也方氏曰报气之礼凡皆以臭为主臭为阳气以阳生而有所始故曰教反始报魄之礼凡皆以味为主味为隂魄以隂聚而有所爱故曰教相爱报气所以求阳乎上是用情扵上也报魄所以求隂乎下是用情于下也上下用情则二礼之报无以复加故曰礼之至也延平周氏曰防气在上体魄则降言气则知魄为体言魄则知气为魂燔燎羶芗萧先者气而已故以气报魂所以教众反始粢盛牲体醴酒鬰鬯者皆有成体故以体报魄所以教民相爱澄曰朝事时所荐之血腥及所爇之膟膋及并爇之蒿萧三者之臭皆闻扵鼻而其馨上逹于天者故以此报升天之魂气羶读如字谓所爇膟膋之臭也馈孰时所荐之黍稷及所羞之肝肺首心及两甒之醴酒三者之味皆可于口而其馨下逹于地者故以此报降地之体魄言所甒之醴酒而因及祭初灌地之鬰鬯亦是下达于地而报魄者也报气者孝子反思受气之所始故曰教众反始报魄者孝子不忘其赋形之所由生故曰教民相爱父母扵子一体而分父母甚爱其子之身以其为吾体之遗也子亦甚爱其父母之身以其为吾体之所由以生也是谓相爱上谓天下谓地与前发于上毙于下之上下同以臭之虚报气者求亲之魂气于天是于在上之天而用其情也以味之实报魄者求亲之体魄于地是扵在下之地而用其情也是二礼者义理奥妙礼之极至也】
　　○君子反古复始不忘其所由生也是以致其敬发其情竭力从事以报其亲不敢弗尽也
　　【此承前一节言君子反之扵昔则追复受气之始念之于今则不忘赋形之所由生吾亲之徳如天地所以报之者敢有弗尽乎是以致极其敬于内发露其情于外竭尽其力于身以从祭事也郑氏曰从事谓脩荐可以祭者也方氏曰敬有所至曰致情无所爱曰发力之用无遗曰竭事之来无拒曰从致敬发情竭力从事凡此所以报其亲不敢弗尽故也如上所言报气报魄皆报亲之事也尽谓内尽志外尽物也孔氏曰此明竭力报亲之事致其敬发其情竭尽气力以从其事上报于亲不敢不极尽也】
　　是故昔者天子为借千亩冕而朱纮躬秉耒诸侯为借百亩冕而青纮躬秉耒以事天地山川社稷先古以为醴酪齐盛于是乎取之敬之至也【借在亦切纮音宏耒力内切酪音洛齐音咨盛音成】
　　【郑氏曰借借田也先古先祖长乐陈氏曰天子为借千亩扵南郊正阳之位也冕而朱纮朱者正阳之色也诸矦为借百畆于东郊少阳之位也冕而青纮青者少阳之色也慕容氏曰王畿千里而借亦千畆封疆百里而借亦百畆首服莫尊于冕而冕以躬耕有天下有一国可以取安佚可以役民力而必躬秉耒者以为祭不自致非所以事神明凡此皆自尽之道也方氏曰耕必服冕敬其事也躬耒躬耕也天地指天子言之山川社稷先古则兼诸侯言之孔氏曰君子报亲不敢不尽心以事之故古者天子诸侯亲耕借田以祭祀诸神须醴酪栥盛之属扵是借田乎取之敬之至也】
　　古者天子诸侯必有公桑蚕室近川而为之筑宫仞有三尺棘墙而外闭之及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之歳既单矣世妇卒蚕奉茧以示于君遂献茧于夫人夫人曰此所以为君服与遂副袆而受之因少牢以礼之古之献茧者其率用此与及良日夫人缫三盆手遂布于三宫夫人世妇之吉者使缫遂朱緑之黄之以为黼黻文章服既成君服以祀先王先公敬之至也【昕许斤切奉芳勇切种章勇切戾力计切食音嗣单音丹茧古典切与音余下同袆音晖率音律又音类又所律切缫悉刀切郑氏曰大昕季春朔日之朝也诸侯夫人三宫半王后也风戾之者及早凉脆采之风戾之使露气燥乃以食蚕蚕恶湿也歳单谓三月月尽之后也言歳者蚕歳之大功事毕于此也副袆王后之服而云夫人容二王之后与礼之礼奉茧之世妇也三盆手者三淹也凡缫毎淹大緫而手振之以出绪也孔氏曰公桑谓官家之桑于其处而筑养蚕之室近川取其浴蚕种便也筑宫谓筑宫墙七尺曰仞墙七尺又三尺髙一丈也棘墙谓墙上置棘外闭谓扇在戸外闭也世妇亦诸侯世妇前虽緫举天子诸侯此特举诸侯互言之奉种浴于川言蚕将生而又浴之初扵仲春已浴至此更浴之也夫人曰此所以为君服与者所举奉处重既拟君之祭服故夫人首着副身着袆衣受此所献之茧因少牢以礼之接献茧之世妇也率法也献茧之法自古如此重事之义良日谓吉日冝缫之日明缫更择日日至后夫人亲缫三盆以手振出其绪讫遂布与三宫夫人世妇之吉者据诸侯则夫人唯一人杂互天子言之此天子有三夫人就其中取吉者若诸侯唯世妇之吉者蚕缫非一人择其吉者主领前文耕借男子之事故云以事天地山川社稷兼云先祖养蚕是妇人之事妇人不与外祭故云以事先王先公其寔养蚕为衣亦事天地山川社稷山隂陆氏曰郑氏谓大昕季春朔日之朝然则余日为昕朔日谓之大昕言大以有小文王世子大昕皷徴视学盖亦朔日方氏曰公桑犹公田也别扵私故谓之公曰室曰宫者蚕居于内故曰室墙围扵外故曰宫人长八尺墙仞有三尺髙扵人防窥伺也又置棘防逾越也阍人自外闭其门以亲蚕者皆妇人故也君皮弁素积与廵牲同蚕虽隂事亦天产也卜其人之吉亦欲其事之吉也天子六宫而曰三宫据三夫人言之也后言夫人缫三盆手正言诸侯之夫人而已蚕扵蚕室躬蚕事于其室也躬蚕事谓之蚕则躬桑事亦谓之桑故下言桑于公桑也浴种于川者以流水涤其宿尘欲其出之速也风戾戾至也盖桑经宿不能无雨露之润风至则干矣蚕恶湿故待风戾而后食之也茧示于君而献于夫人者示则告其成而已献则欲其受之以缫也言布于三宫之夫人以见王后之缫亦若是互明其事也以至副袆为王后之服止言之于夫人先王乃天子之祀止言之于君者皆此意马氏曰周官内宰中春诏后帅内外命妇始蚕于北郊以为祭服王躬耕于南郊后躬蚕于北郊公羊传曰国非无良农工女也以为人之所尽于其祖祢者不若以所自亲者也长乐陈氏曰天子诸侯之礼文而有辨故耕扵南郊东郊王后夫人之礼质而少变故皆蚕于北郊躬桑不过鞠衣而受茧必以副袆者重茧之成也缫必三盆手者礼成于三也三盆手犹王借之三推也然后布于三夫人世妇之吉者使缫遂朱緑之黄之以为祭服犹庶人之终亩也澄曰此一小节又分三小节其一必有公桑蚕室以下言食蚕其二嵗既单以下言献茧古之献茧者其率用此与记者之辞以结上文其三及良日以下言缫丝成祭服】
　　古者天子诸侯必有养兽之官及嵗时齐戒沐浴而躬朝之牺牷祭牲必于是取之敬之至也君召牛纳而视之择其毛而卜之吉然后养之君皮弁素积朔月月半君廵牲所以致力孝之至也祭之日君牵牲穆荅君卿大夫序从既入庙门丽于碑卿大夫袒而毛牛尚耳鸾刀以刲取膟膋乃退爓祭祭腥而退敬之至也【朝音潮序从才用切膟音律膋力雕切爓音燖此一小节亦分三小节养兽之官周官牧人是也及嵗时谓毎嵗将祭而择牲之时也及此时则养兽之官齐戒沐浴而躬朝于君葢敬恭以听君择牲之令也君祭所用之牲必于是乎取而择之是者谓兽官所养者也言不取于它必取扵兽官平日素所养之牲者敬祭之至故不泛用它牲也此小节之一兽官朝君之后君召取其所养之牛纳之于内而视之择其毛之中于祭者既择之于人又卜之于神卜之吉然后养之于涤三月三月内之朔及月半君必服平日视朔之皮弁素积而廵视其牲葢所以致尽其力于祭先所用之牲者如此孝心之极至也此小节之二祭之日则君自牵其所养之牲入庙穆者君之子姓父昭则子为穆故称穆父穆则子为昭但云穆者省文以该之荅者谓与君对偶而共牵其牲卿大夫各以其位次之序而从君与子姓既入庙门则君以所牵之牲丽于庭中之碑卿大夫乃袒左衣取牛耳之毛以表其色之防又以鸾刀刲取牛肠之膟膋乃退自卿大夫袒起皆相其君至此乃退卿大夫之退也君则俟祭腥祭爓朝践之事毕而退是君之退也此小节之三也馈孰以后不复言者初之敬如此则终之敬可知畧之也郑氏以齐戒沐浴而躬朝为下月朔月半廵牲之事而孔氏谓言朝者敬辞非也山隂陆氏则谓君齐戒沐浴躬受兽官之朝亦未是方氏曰自养兽之官而下所云即牧人阜蕃其物之时也自君召牛而下所云即充人系扵牢之时也齐戒沐浴者臣见君之礼臣以见君之礼而朝所以致其敬也皮弁素积者君视朝之服君以视朝之服而廵所以极其辨也祭之日谓祭宗庙之日荅君必以穆者以示父子合敬而致其力也卿大夫从君而在穆后故曰序从言不失先后之序也郊特牲言肉袒亲割此则言卿大夫者葢卿大夫相君也取膟膋将以染萧而焫之也祭之日内之父子外之君臣周旋反覆从事如此故曰敬之至也孔氏曰牺纯色谓天子牲也牷完色谓诸侯牲也牺牷所祭之牲必扵是养兽之官受择取之初择牧时君于牧处命取牛纳之于内而视之皮弁素积诸侯视朔之服朔月月半君服此衣而廵牲所以致其力也云孝之至又云敬之至互文也子姓对居共牵牲卿大夫佐币士奉刍依次从君也牲以纼系着中庭碑将杀牲卿大夫袒取牛之耳毛用鸾刀刲割牲体取赐间脂杀牲竟取所刲毛膟膋荐之乃退荐膟膋之后以爼载爓肉腥肉以祭祭卒而退祭先腥后爓此先云爓便文耳非先后之次郑氏曰丽犹系也毛牛尚耳以耳毛为上也汤肉曰爓爓祭祭腥祭爓肉腥肉也】
　　○郊之祭也丧者不敢哭凶服者不敢入国门敬之至也【孔氏曰郊祀之礼是吉礼大事故丧与凶服者皆辟之郑氏曰吉礼不欲闻见凶人方氏曰礼莫重扵祭祭奠大于郊故不敢以凶事干吉礼焉山隂陆氏曰人鬼言亲之以为敬天神言辟之以为敬亦互相备也辅氏曰在我者虽敬而在人者弗肃犹非敬之至也】
　　郊之祭大报天而主日配以月夏后氏祭其闇殷人祭其阳周人祭日以朝及闇
　　【郑氏曰主日者以其光明天之神可见者莫着焉闇昏时也阳读为曰雨曰旸之旸谓日中时也朝日出时也夏后氏大事以昏殷人大事以日中周人大事以日出亦谓此郊祭也以朝及闇谓终日有事澄曰祭日谓其祭终此一日孔氏曰郊之祭大报天之众神天无形体悬象着明不过于日月故以日为百神之主配之以月自日以下皆祭特言月者但月为重以对日耳葢天独为一坛其日月及天神等共为一坛故日得为众神之主也檀弓所云大事非止是丧亦兼诸祭周人尚文祭百神礼多故以朝及闇彼季氏大夫之家礼仪应少亦以朝及闇故夫子讥之方氏曰郊虽以报天而以日为之主犹王燕饮则主之以大夫王嫁女则主之以诸侯也】
　　祭日于坛祭月于坎以别幽明以制上下祭日于东祭月于西以别外内以端其位日出于东月生于西隂阳长短终始相廵以致天下之和【别彼列切下同巡注音防或如字孔氏曰此春分朝日秋分夕月也祭日于坛谓春分也祭月扵坎谓秋分也月为幽日为明日在坛月在坎是殊别幽明制定上下也日为阳在外月为隂在内今祭日扵东用朔旦之时是为外祭月于西用乡夕之时是为内是别外内以正其位也隂谓夜阳谓昼夏则阳长而隂短冬则阳短而隂长是隂阳长短也晦朔之日月与日同处自朔之后月与日先后而行至月终日还与月同处是终始相廵也隂阳和防是致天下之和也方氏曰封土为坛其形髙而显凿土为坎其形深而隠一显一隠所以别隂阳之幽明一髙一深所以制隂阳之上下东动而出西静而入出则在外入则反内故东西所以别隂阳之外内东为阳中西为隂中中则得位故东西所以端隂阳之位别幽明之道然后能制上下之分别内外之所然后能端隂阳之位言之序所以如此且坛坎者人为之形东西者天然之方以出扵人为也故言制上下以出于天然也故言以端其位日出扵东言其象出扵天地之东也月生扵西言其明生于轮廓之西也此又覆明祭日月于东西之意也日言出于东则知为入于西尧典于东曰寅賔出日于西曰寅饯纳日者以此月生于西则知为死于东雄言月未望则载魄于西既望则终魄于东者以此日之出入也歴朝夕昼夜而成一日月之死生也歴晦朔望而成一月日彺则月来月往则日来隂阳之义一长一短终则有始相廵而未尝相絶故足以致天下之和者隂阳相济也独隂而无阳独阳而无隂是同而已又何以致和乎石林叶氏曰日阳月隂相代昼夜以成长短终则始始则终迭相防而不乖异所以和也山隂陆氏曰廵读如字澄曰廵如廵行之廵如环之循是谓相廵长乐陈氏曰古者祀日月其礼有六因郊因蜡而祀之非正祀也或类或禜而祀之与觐诸侯而礼之非常祀也惟春分朝日于东门之外秋分夕月于西门之外此祀之正且常者也】
　　天下之礼致反始也致鬼神也致和用也致义也致让也致反始以厚其本也致鬼神以尊上也致物用以立民纪也致义则上下不悖逆矣致让以去争也合此五者以治天下之礼也虽有竒邪而不治者则微矣【悖布内切去起吕切竒纪宜切邪似嗟切】
　　【郑氏曰因祭之义泛说礼也致之言至也使人勤行至扵此也至于反始谓报天之属也至扵鬼神谓祭宗庙之属也至扵和用谓治民之事以足用也微犹少也孔氏曰礼之大用凡五事若能行之则天下治矣和用谓财用丰足义谓得冝让谓逓相推让反始报天是厚重其本祭祀鬼神是尊严其上民丰物用则知荣辱礼节故可立人纪合此五者之礼以治天下虽有竒异邪恶异行不从治者亦当少也慕容氏曰百物利用懋迁敛散各适其平所谓致和用也物用得其节民知止足扵分界则有纪而不乱辨下上明尊卑定名分别嫌疑所谓致义也义明则民志定故无悖逆之事方氏曰用志不至用力不至不能有致则不足以行礼故毎以致言之致反始致鬼神所以尽天道致物用致义让所以尽人道竒言其无常邪言其不正澄曰致谓推而极之致反始谓郊社之礼人物本始于天地故祭祀以报之上文宗庙报气亦云复始此之反始则专言天地之神示也致鬼神谓宗庙之礼鬼神即夫子荅宰予所问者礼运祭山川亦云傧鬼神此之鬼神则专言宗庙之人鬼也和用犹言利用和者利于人而不乖戾之谓义谓君臣之上下父子之尊卑兄弟之长幼夫妇之外内各得其宜也让则宗族乡党相推逊也致和用者利民之用厚民之生也致义致让者正民之徳也先言和用富而后教之也厚犹重也重其所本本谓禀气于天赋形于地也祖祢在己之上故尊敬其鬼神也物用谓食货之物民用所资者民衣食足则可教之孝弟而立民之纪也民纪即义让等事也上谓君父之尊及兄与夫也下谓臣子之卑及弟与妇也不悖逆谓皆顺也能相推让则无复有争故曰去争合此五者为句以治天下之礼解上文天下之礼四字谓此礼乃先王以之治天下者以此五者之礼治天下则天下皆治而无竒邪不从治之民緃或有之亦微少也】
　　○建国之神位右社稷而左宗庙
　　【郑氏曰周尚左也孔氏曰周人尚左故宗庙在左社稷在右长乐陈氏曰宗庙阳也故居左社稷隂也故居右方氏曰王氏谓右隂也地道之所尊左阳也人道之所向位宗庙于人道所乡则不死其亲之意山隂陆氏曰左宗庙不死其亲之意三代共之先儒谓质家右宗庙尚亲亲文家左宗庙尚尊尊非是】
　　右记祭鬼神示之义凡四节
　　先王之所以治天下者五贵有德贵贵贵老敬长慈幼此五者先王之所以定天下也贵有德何为也为其近于道也贵贵为其近于君也贵老为其近于亲也敬长为其近于兄也慈幼为其近于子也【长知两切为云伪切】
　　【慕容氏曰先王所以治天下在因民之性五者民性所有人道所先也天下莫不贵者道也尊无二上继天而为之子位莫贵焉者君也凡有徳者能得道者也凡有爵而贵者佐君而理者也有徳者有天爵贵者有人爵天爵人爵皆可贵也故曰贵有徳贵贵亲生我者也兄先我者也子承我者也于亲致其孝于兄竭其敬于子尽其慈人道备矣贵老则凡在己上者欲其同于亲所以广孝也敬长则凡在己右者欲其同于兄所以广敬也慈幼则凡在己下者欲其同于子所以广爱也先王推其所为如此则天下之大可运于掌其于定天下何有方氏曰先言治天下后言定天下者治之然后定也德未足以尽道近于道而已列爵皆谓之贵贵不必皆君也贵在外者也先徳而后贵以内外为序也贵必在上者老有在下者先贵而后老以上下为序也先老而后长先长而后防以尊卑小大为序也贵有位而已老有年而已不必皆有徳故于徳特言有焉石林叶氏曰自老而上皆曰贵者以其逹尊也故孟子曰爵一齿一徳一辅氏曰君臣父子兄弟人伦之大者而道又人伦之緫也故先曰贵有徳先王之治天下举斯心加诸彼而已刑名法数不与焉澄曰治谓理之使不乱定则各安其常而无不治道谓圣人尽道于天为一者有徳谓贤人能得此道于心者有徳者虽未至于道然近于道矣贵谓公卿大夫虽难比君然其位之贵近于君矣老谓人之老虽非吾父然其年之老近于吾父矣长谓人之长虽非吾兄然其年之长近于吾兄矣幼谓人之幼虽非吾子然其年之幼近扵吾子矣惟其相近故推吾之所尊所敬所爱以及之也】
　　是故至孝近乎王至弟近乎霸至孝近乎王虽天子必有父至弟近乎霸虽诸侯必有兄先王之教因而弗改所以领天下国家也【王于况切】
　　【是故二字承上起下上文言五者而此不申言道二句末一句但举中间贵老敬长二者言之贵老孝也敬长弟也至孝者之事其父如天下之事王王者天下之所尊父虽非王而其尊有同于天下之王故曰近于王至弟者之事其兄如列国之事霸霸者列国之所长兄虽非霸而其长有同于列国之霸必有父父谓父之也必有兄兄谓兄之也又覆解上二句至孝者之事父如王而天下之事王如父王者天子之尊虽非人父而必有父之者焉谓天下尊之如其父也至弟者之事兄如霸而列国之事霸如兄霸者诸侯之长虽非人兄而必有兄之者焉谓列国长之如其兄也子之事父如王弟之事兄如霸天下列国之事王事霸如父兄此人心自然之理先王之教因人心之自然而不改变之所以治天下国家也领如衣之揭其领而衣无不随顺也】
　　子曰立爱自亲始教民睦也立敬自长始教民顺也教以慈睦而民贵有亲教以敬长而民贵用命孝以事亲顺以听命错诸天下无所不行【错初故切】
　　【又引夫子之言以申言上文所言孝弟之义立谓建立于此不踬仆也仁者扵人无所不爱而当先扵己之父故曰自亲始义者于人无所不敬而当先于己之兄故曰自长始睦者由爱亲而推之无不慈睦也顺者由敬兄而推之无不恭顺也贵犹重也言以此为重事而不敢轻忽也有亲谓知有其亲由己父之亲至扵凡有服之亲皆如有之也用命谓能用其命由己兄之命至于凡在上之命皆能用之也慈睦即爱亲之孝所充敬长即恭顺之弟所本错置也以此二者之教置之天下则无不从其教者故曰无所不行郑氏曰亲长父兄也睦和厚也尊长出教令者孔氏曰人君欲立爱扵天下从亲为始言先自爱亲也己爱亲则人亦爱亲是教民睦也欲立敬于天下从长为始言先自敬长也己能敬长则民亦敬长是教民顺也睦则慈恩故云慈睦民既慈睦则各贵所有之亲民心和顺不悖逆故贵用在上之教命石林叶氏曰君子无不爱也自亲而始无不敬也自长而始始乎亲而逹其教于天下凡有亲者莫不敦爱而相顾也始乎长而逹其教扵天下凡有上者莫不用命而相尊也亲亲长长君子所自立而效至于天下平方氏曰相亲之谓睦不悖之谓顺能慈睦则相亲而不离能敬顺则从命而无逆孝以事亲则知所谓顺以听命者敬以事长也顺以听命则知所谓孝以事亲者睦以相亲也其言互相备错诸天下无所不行者以人心所同故也孟子曰亲亲仁也敬长义也无他逹之天下也】
　　○昔者有虞氏贵德而尚齿夏后氏贵爵而尚齿殷人贵富而尚齿周人贵亲而尚齿
　　【郑氏曰贵谓燕赐有加于诸臣也尚谓有事尊之扵其党也臣能世禄曰富舜时多仁圣有徳后徳则在小官孔氏曰此论四代弟顺尚齿之义虞氏帝徳宏大故贵徳徳之中年髙者在前故云尚齿夏后氏尚功功髙则爵髙既贵其爵则徳虽下而爵髙者亦贵之于贵爵之中年髙者在前殷人累世有功世爵而富乃贵之殷人疏而富者犹贵之周人于己有亲乃贵之亦皆年髙者在前也辅氏曰有徳者必有爵有爵者必有富此虞夏殷之所贵如此至扵周则又厚亲以反本焉此世变使然圣人因时定制也若夫年齿之尚行乎万世而不可变者马氏曰贵对贱尚对下四代非相反也葢有虞氏贵徳则贤者能者固已在位在服矣故夏后氏承之以贵爵贵爵则贤而徳似其先人者使之世官不贤而不至于不由礼者使之世禄矣故殷人承之以贵富贵富则尊祖尊祖则敬宗敬宗则收族故周人承之以贵亲夏后氏贵爵斯所以贵徳也殷人贵富斯所以贵爵也周人贵亲斯所以贵富也贵徳以贤贤贵爵以贵贵贵富以明功贵亲以厚本而年齿之尚则四代一也】
　　虞夏殷周天下之盛王也未有遗年者年之贵乎天下久矣次乎事亲也
　　【此承上文申言四代皆尚齿之义遗谓忽忘之与违其亲之违同年即齿也四代之所贵虽有不同而其尊尚年齿则一葢年齿之可贵于天下歴四代至今不变故曰乆矣尚齿之弟次乎事亲之孝也方氏曰虞帝亦曰盛王者以舜五帝之终三王之始也四代之所贵不同贵徳之有至于忘君故夏后氏救之以贵爵葢爵所以明贵贱也贵爵之有至扵忘功故殷人救之以贵富葢富者所以明世禄也三者之有至扵忘亲故周人救之以贵亲至扵尚齿则未尝易者万世而无故也所以四代不遗年之意则一而已或曰年或曰齿年以所歴言齿以所序言延平周氏曰年之贵者弟也而事亲者孝也】
　　是故朝廷同爵则尚齿七十杖于朝君问则席八十不俟朝君问则就之而弟逹乎朝廷矣【朝音潮】
　　【郑氏曰同爵尚齿则老者在上也君问则席为之布席于堂上而与之言凡朝位立扵廷不俟朝君揖之即退不待朝事毕也就之就其家也老而致仕君或不许异其礼而已孔氏曰言敬老之道通逹于朝廷也】
　　行肩而不并不错则随见老者则车徒辟斑白者不以其任行乎道路而弟逹乎道路矣【错初洛切辟音避】
　　【郑氏曰错鴈行也父党随行兄党鴈行车徒辟乗车歩行者皆避老人也斑白者发杂色也任所担持也不以任少者代之也孔氏曰行肩而不并谓老少并行肩臂不得并行少者差退在后朋友肩随是也不错则随者若兄党为鴈行之差错是父党则随从而行也山隂陆氏曰邪行为错若鴈之行参差少邪方氏曰车言其贵徒言其贱见老者则贵贱无不辟也斑白者不以任行乎道路所谓斑白者不提挈也凡此皆道路礼顺之事故曰弟逹乎道路】
　　居乡以齿而老穷不遗彊不犯弱众不暴寡而弟逹乎州巷矣
　　【郑氏曰老穷不遗以乡人尊而长之虽贫且无子孙无弃忘也一乡者五州巷犹闾也方氏曰艾耆耄耋为老鳏寡孤独为穷石林叶氏曰彊以力言众以人言老而穷者犹所不弃则寡弱者固不患于无告此弟所以逹乎州巷】
　　古之道五十不为甸徒颁禽隆诸长者而弟逹乎獀狩矣
　　【郑氏曰四井为邑四邑为丘四丘为甸甸六十四井也军田出役之法五十始衰不从力役之事颁之言分也隆犹多也及田者分禽多其老者谓竭作未五十者春猎为獀冬猎为狩孔氏曰作记之人在扵周末时力役烦重道周初之事故云古之道凡起徒役无过家一人唯田与追胥竭作即所谓甸徒也先儒误以为丘甸之甸凡此皆獀狩礼顺之事故曰弟逹乎獀狩】
　　军旅什伍同爵则尚齿而弟逹乎军旅矣
　　【郑氏曰什伍士卒部曲也孔氏曰五人为伍二伍为什士谓甲士卒谓歩卒在军旅之中时主帅部领围曲而聚故云部曲方氏曰周官五卒为旅五旅为师五师为军此言军旅众莫小于旅莫大于军故也尚齿止以什伍者什以外齿有所不胜序故也凡此皆军旅礼顺之事故曰弟逹乎军旅澄曰凡军旅五人为一伍五伍为一两五人之长曰伍长凡二十人为伍者四为什者二四伍长统之一人为两司马统四伍长共二十五人葢尚齿者各行扵一两二什四伍之中两之外则不序故曰什伍四伍长爵皆下士是为同爵四人之中齿尊者先是为尚齿】
　　孝弟发诸朝廷行乎道路至乎州巷放乎獀狩修乎军旅众以义死之而弗敢犯也【放方往切】
　　【孔氏曰此緫结上文上诸文但云弟此兼云孝者以孝故能弟弟则孝之次也孝弟之道无处不行故众行孝弟虽死不舍也澄曰朝廷政令所自出下民所视效故先言朝廷道路民所行之处州巷民所居之处獀狩者用众于内也军旅者用众于外也义谓所宜行众人以此孝弟为所宜行者故宁死而不敢犯不孝不弟之事也】
　　祀乎明堂所以教诸侯之孝也食三老五更于大学所以教诸侯之弟也祀先贤于西学所以教诸侯之德也耕借所以教诸侯之养也朝觐所以教诸侯之臣也五者天下之大教也【食音嗣更古行切大学音泰】
　　【郑氏曰祀乎明堂宗祀文王西学周小学也先贤有道徳王所使教国子者方氏曰祀明堂以享帝而享必配以父所以教孝也食三老五更于大学以贵老所以教弟也先贤则乐祖西学则瞽宗瞽宗殷学乐祖则有道徳者所以教徳也朝觐以尊天子而致为臣之义故以之教臣马氏曰耕借以供粢盛故以之教养延平周氏曰五者之教以徳为主养者孝之属臣者弟之属故其序如此澄曰凡享先王皆是敎孝而独言祀明堂者尊先王以配天扵享礼为最大孝经谓孝莫大于严父配天是也上下文止是言弟长之事而此兼言五教者葢先且列其凡其下乃专言教弟一事也】
　　食三老五更于大学天子袒而割牲执酱而馈执爵而酳冕而摠干所以教诸侯之弟也【酳音】
　　【此承上文就五教之中独提教弟一事详言之也郑氏曰割牲制爼实也冕而揔干亲在舞位以乐侑食也孔氏曰牲入之时天子袒而亲割之食之时亲执醤而馈食罢亲执爵而酳干盾也亲在舞位持盾而舞】
　　是故乡里有齿而老穷不遗彊不犯弱众不暴寡此由大学来者也
　　【有齿谓知有年齿者之当敬老穷不遗者敬老所行之效彊不犯弱众不暴寡则敬老所推之余也孔氏曰以天子敬老郷里化之故有齿也在下年老困穷者皆化上而养之不见遗弃故彊不犯弱众不暴寡所以致此由养三老五更扵大学也方氏曰由大学来者言教化之原出自大学也】
</div>
    <div class="pagination">
<a href="礼记纂言_page38.html">上一页</a><span>...</span><a href="礼记纂言_page34.html">34</a><a href="礼记纂言_page35.html">35</a><a href="礼记纂言_page36.html">36</a><a href="礼记纂言_page37.html">37</a><a href="礼记纂言_page38.html">38</a><span class="current-page">39</span><a href="礼记纂言_page40.html">40</a><a href="礼记纂言_page41.html">41</a><a href="礼记纂言_page42.html">42</a><a href="礼记纂言_page43.html">43</a><a href="礼记纂言_page44.html">44</a><span>...</span><a href="礼记纂言_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
