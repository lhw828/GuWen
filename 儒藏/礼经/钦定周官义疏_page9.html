<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 9 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 9 页/共 118 页</h1>
    <div class="content">　　七曰嫔妇化治丝枲
　　正义郑氏康成曰嫔妇人之美称　王氏安石曰嫔有夫者也　王氏昭禹曰丝茧之已缫者枲麻之未缉者化丝而治以为帛化枲而治以为布
　　案八材曰饬引以防墨式以模范也丝枲曰治沤椎煑练以逹其性也皆变其本质而后利于民用故同曰化
　　八曰臣妾聚敛疏材【敛吏豓反】
　　正义郑氏康成曰臣妾男女贫贱之称晋恵公卜懐公之生曰将生一男一女男为人臣女为人妾疏材百草根实可食者
　　案质人职掌成市之人民注云人民奴婢是古者人民亦可买卖也易曰畜臣妾吉盖士大夫而下以及庶人商贾有力者或买而畜之或计年而酬其庸之直皆臣妾也妾即臣之妻与妻妾之妾异臣妾给役于主家有暇使之聚敛疏材亦仰有取俯有拾之道也世儒或以周官理财过于详宻疑非圣人之法非也财之盈绌系天下安危故易大传曰理财正辞禁民为非曰义但后世所谓理财者惟计民之供及国之用与圣人所以理财者异耳盖财之源在扵生之为之而不可一聴于民也财之流在于食之用之而不可一委于吏也观九职之任民至于聚敛疏财遂师之巡稼穑而救时事至于移用其民酂长之趋耕耨并稽女功所以导民于生之为之者视民之自谋而尤悉矣失财用物考于宰夫振掌事者之余财归于职币宫中之稍食宫正均之周庐之月秩宫伯制之所以察吏而防食用之浮冐者周矣礼俗之则颁于冢宰祭祀饮食丧纪之禁令辨于小司徒所以防民幅财而谨食用之靡耗者备矣是乃生财之大道所以天灾不能困而民患无由兴也
　　九曰闲民无常职转移执事【闲音闲】
　　正义郑氏众曰闲民谓无事业者转移为人执事若今佣赁也　王氏昭禹曰转移执事非无职也特无常职耳　陈氏俊卿曰柂师水手皆转移执事　朱子曰诗侯以即所谓闲民转移执事者若今时佣力之人随主人所左右者也
　　存异王氏与之曰成周计民受田余夫亦如之安有闲民谓之闲民必其单丁下戸力既不能受百亩而耕又不能从事于园圃虞衡等职故列于八职之后转移以协佐其事
　　案转移执事如今之担夫骡夫车戸船戸皆是也自此输彼以物之多寡路之逺近而受其庸直此防亦势所必需自当有不受田者为之以其在前八者之外故曰闲民岂单丁下戸不能胜耕者之谓乎总论程子曰古者四民各有常职而农者居十八九故衣食易足而民无所困后世防民多矣观其辛苦垫隘或至变诈巧伪以自求生而常不足以生日益嵗滋久将何若非圣人能变而通之何以免患岂可谓无可奈何而已防此冝酌古变今均多恤寡渐为之业以救之耳
　　案九职之事専以人力成者则目其人三农商贾百工嫔妇臣妾闲民是也主于土宜而辅以人力则举其地园圃薮牧是也惟山泽之财生于天成于地而长而毓之莭而用之法禁操柄一禀于有司故独以官名　饬材之事尽于饬与化丝枲之事尽于化与治虞衡之职主长养山泽之材及时出而用之曰作则兼此二义一言而尽万物之理是谓圣人之文九职任民生之为之之道细大无遗货恶其弃于地力恶其不出于身如是以任之是以货有不匮之原人无游惰之习也
　　以九赋敛财贿
　　正义郑氏康成曰财泉谷也【贾疏外府掌布之出入赐予之财用是财中有泉也丧大记纳财朝一溢米是财中有谷也】　李氏叔寳曰以九赋继九职任之而后可以敛之也
　　存异郑氏康成曰赋谓口率出泉也今之算泉民或谓之赋郷大夫以嵗时登其夫家之众寡辨其可任者国中自七尺以及六十野自六尺以及六十有五皆征之遂师职亦云以徴财征皆谓此赋
　　辨正王氏与之曰康成以汉法口率出泉释周官之九赋不知周官制赋不过因地之所有而敛之即关市之赋亦非口率出泉若以赋为口率出泉则是有田赋而又有丁税也孟子曰有粟米之征有布缕之征有力役之征粟米即田赋也布缕即嫔妇所贡也山泽所贡亦以当邦赋至力役之征成周止以六尺七尺之上下均其多寡非如汉之有更钱隋唐之有庸钱也　王氏应电曰口率出泉商贾取税斥卖官物有息皆汉以后事用以觧九赋谬甚盖自邦中四郊甸稍县都皆田赋也闗市山泽亦征其物以为赋耳
　　一曰邦中之赋
　　正义郑氏康成曰邦中在城郭者　王氏昭禹曰载师以廛里任国中之地以圃任园地又曰园廛二十而一则此所谓邦中之赋
　　二曰四郊之赋
　　正义郑氏康成曰四郊去国百里　王氏昭禹曰肆师注近郊五十里逺郊百里　易氏祓曰载师以宅田士田贾田任近郊之地官田牛田赏田牧田任逺郊之地盖六乡百里之内外距六遂之地也
　　三曰邦甸之赋
　　正义郑氏康成曰邦甸二百里　贾氏公彦曰郊外曰甸　易氏祓曰载师以公邑之田任甸地盖六遂之余地天子使吏治之者也
　　案不曰六乡而曰四郊者六乡之外宅田士田贾田官田牛田赏田牧田皆在四郊也不曰六遂而曰邦甸者六遂之外皆为公邑也
　　四曰家削之赋【削本亦作稍又作□所教反】
　　正义郑氏康成曰家削三百里　王氏昭禹曰载师职以家邑之田任削地　贾氏公彦曰大夫采地谓之家三百里之内地名削故名家削采地赋税入大夫家采地外其地为公邑赋入王家此举家削以表公邑也
　　案疏谓举家稍县都以表公邑是也而采地县都之赋亦在其中司勲职凡颁赏地参之一食职内职以贰官府都鄙财入之数可见食采者皆有赋入于王也但其赋由私家而后入王故疏言采地各入其主耳读者善防之
　　五曰邦县之赋
　　正义郑氏康成曰邦县四百里【贾疏四百里有小都】　易氏祓曰载师以小都之田任县地盖卿及王子弟之疏者所食采邑也
　　六曰邦都之赋
　　正义郑氏康成曰邦都五百里【贾疏五百里有大都】　易氏祓曰载师以大都之田任畺地盖公及王子弟之亲者所食采邑也
　　案都家各有贡大司徒职制地贡而颁职事是也通论王氏昭禹曰小都不谓之都而谓之县大都不谓之畺而谓之都盖畺对都言则独得名都分言之则县为小都畺为大都也
　　余论王氏与之曰三防采地之余尽为公邑天子使吏治之外诸侯封建亦自有公邑闲其中
　　七曰闗市之赋
　　正义易氏祓曰赋即司市之市征司关门闗之征是也　王氏详说曰周官重禁民末作故有赋
　　案闗市讥而不征乃文王治岐之政或以九赋及闗市证周官为伪非也孟子曰市防而不征则市有赋矣春秋传偪介之关暴征其私则逺闗有常赋矣
　　八曰山泽之赋
　　正义王氏安石曰山泽之民以其物当邦赋　易氏祓曰如卝人所取金锡玉石角人所取齿角骨物之类
　　九曰币余之赋【币平艺反干必世反】
　　正义王氏安石曰币余即职币所敛官府都鄙与凡用邦财者之币振掌事者之余财也余财本邦物而谓之赋者既已给之又振之以归于国故亦云赋存异郑氏康成曰币余谓占卖国中之斥币皆末作当増赋者若今贾人倍算矣
　　案九赋自邦中以至邦都即载师掌任土之法物地事授地职而以时徴其赋者也闗市山泽则在田赋之外币余虽非外至亦必先入而后出既敛之乃可以均莭其用故并列焉郑氏口率出泉固缪论者或以闾师九职所贡与九赋合而为一亦非也详见大府及地官闾师职
　　以九式均节财用
　　正义郑氏康成曰式谓用财之莭度　魏氏校曰均莭也者以三十年之通制国用总计嵗所入赋若干所出费若干四分为率量用其三而存其一三十年则有十年之积国多故不至加赋以病民民有水旱之灾又得以蠲赋所以养王仁心助成恭俭之徳而禁奢侈于未萌也
　　案大府九赋各有所待用之多少必与赋相称所以莭之也职内叙其财以待邦之移用所以均之也用三余一以三十年之通制国用尤均莭之大者九式无军旅盖甲出丘甸无养兵之费有事则遗人道路之委积出畿则侯国共其资粮此古者所以薄取于民而财不匮也　古之师行未有用馈饷者齐桓东伐主鲁西伐主卫传曰师出于陈郑之间共其资粮扉屦当时所过虽以为苦而齐师嵗出力常沛乎有余实由于此若王师之出则山泽闲田之所入方伯连帅之所共其储防必有素矣
　　通论周礼菁华曰财用共于有司而式法颁于大宰是以人主不敢违式法而过取有司亦不敢违式法而过共宰夫以式法掌祭祀之戒具酒正以式法授酒材掌皮以式法颁皮革委人以式法共薪蒸木材职币以式法敛余币职嵗以式法赞逆防大府以式法颁货贿则人主虽有私心以式法而克虽有侈心以式法而消国用以裕民力以纾论道经邦此其尤重大者　陈氏傅良曰九式均莭财用正大臣格心之事　九式无朝觐防同军旅田役者朝觐防同该于宾客也廪人凡邦有师役之事治其粮与其食仓人凡国之大事共道路之谷积食饮之具遗人凡师役掌道路之委积则军旅亦皆有式法矣盖虽不颁于大宰之九式而未甞不具于小宰之七事也余论陈氏传良曰周官九赋九式俱总于冢宰秦汉以后人主私意日生创为条目掌天下经赋有大司农掌山泽之赋则有少府掌没入民财则有水衡都尉而大司农则供邦国之经费少府则供天子之奉养水衡则供天子之私用名目既殊各私其局防榭陂池土木崇侈嬖幸私人赏赉无度以为无损于国家之经费而大臣亦不敢论也盖均莭之法亡矣先王富藏天下或有军旅之事随所寓而发用后世聚天下之财归之京师至于用兵则有飞挽转输之劳或以财不继而败皆由三代政法扫地无遗耳
　　一曰祭祀之式
　　正义贾氏公彦曰若大祭次祭用大牢小祭用特牲之类　王氏详说曰曲礼天地之牛角茧栗宗庙之牛角握此牲式也酒正大祭三贰中祭再贰小祭一贰此酒式也
　　二曰賔客之式
　　正义贾氏公彦曰若上公饔饩九牢飱五牢五积之类　王氏昭禹曰国君曰賔其臣曰客
　　三曰丧荒之式
　　正义郑氏康成曰荒防年也　贾氏公彦曰防谓若诸侯之丧诸臣之丧含禭赙赗之类荒谓防年谷不熟有所施与也
　　四曰羞服之式
　　正义郑氏康成曰羞饮食之物也　贾氏公彦曰羞如膳夫食用六谷膳用六牲饮用六清羞用百有二十品之类　王氏昭禹曰服如司服掌王之吉防衣服之类
　　五曰工事之式
　　正义郑氏康成曰工作器物者
　　六曰币帛之式
　　正义郑氏康成曰币帛所以赠劳賔客者
　　案币帛亦于鬼神用之但賔客之用尤多耳
　　七曰刍秣之式【刍楚纡反】
　　正义郑氏康成曰刍秣养马牛禾谷也　王氏昭禹曰草谓之刍谷谓之秣　王氏详说曰若委人賔客共其刍薪军旅共其委积刍薪是也
　　八曰匪颁之式【颁郑音班徐音坟】
　　正义郑氏康成曰郑司农云匪分也班如班布之班谓班赐也某谓王分赐羣臣
　　案匪颁如宫正内宰王宫后宫之稍食也廪人之匪颁稍食也槀人外内朝冗食者之食也百官羣士无采邑者其稍食当掌于司禄而职阙矣又如冢宰之赏羣吏及有劳绩不得受田于司勲而饶以泉布颁以粟米者与夫膳夫肉脩之颁赐酒正之秩酒宫伯司裘之颁衣裘罗氏之行羽物凌人之颁氷皆匪颁之类也王氏应电以匪颁为百官之正禄然受田者不与焉
　　九曰好用之式【好呼报反】
　　正义郑氏康成曰好用燕好所赐予　王氏昭禹曰好用如玉府凡王之好赐共其货贿内府凡王及冢宰之好赐予则共之典丝辨其物书其数以待上之赐予典枲赐予亦如之盖出于上之加恩
　　总论王氏安石曰祭祀宾客丧荒治之大者也故列于先羞服之用急于工事工事所造急于币帛币帛之用贵于刍秣匪颁好用则用财之余事也而好用又缓于匪颁故列于九式之终
　　案如典丝职先云待有司之政令次云上之赐予典枲职先云以待时颁颁衣服授之次云赐予亦如之政令时颁匪颁也赐予好用也匪颁庆赐徧于羣臣者好用则王及冢宰加劳所偶及者　或谓臣民食用之式亦冝大宰颁之盖统于九式非也九式国用也故大宰掌之大司徒主教民故以仪辨防以度教莭而小司徒掌饮食丧纪之禁令州长以下嵗时月吉读法以申警之党正所教尤详大宰无庸更颁其式
　　以九贡致邦国之用
　　正义贾氏公彦曰此侯国嵗之常贡小行人令春入贡是也大行人六服因朝而贡与此别　王氏应电曰致者定为成法使自至也　毛氏应龙曰五防诸侯各守常职以贡其所有其不在九贡之内者上弗受也下弗进也
　　一曰祀贡
　　正义郑氏众曰祀贡牺牲包茅之属【贾疏僖公四年左传楚贡包茅不入王祭不共】
　　案先郑以祀贡为牺牲盖据月令命太史次诸侯之列赋之牺牲而言不知是乃不韦欲制为秦法者古无是也其诸庖人所共之好羞与
　　二曰嫔贡
　　正义郑氏康成曰嫔贡丝枲也【贾疏丝枲青州所贡】
　　三曰器贡
　　正义郑氏康成曰器贡银铁石磬丹漆也【贾疏银铁梁州所贡漆兖州所贡石即砥砺荆州所贡磬即泗濵浮磬徐州所贡】　王氏应电曰器贡吉防礼乐之所需见禹贡考工记所称秦庐燕圅之类亦是
　　案银铁丹漆不得为器春秋传桃弧棘矢以共御王事又尊以鲁壶所谓器贡也
　　四曰币贡
　　正义郑氏康成曰币贡玉马皮帛也【贾疏禹贡无贡马法觐礼云匹马卓上九马随之玉即球琳皮即熊罴狐狸并雍州所贡帛即织贝之类州所贡】　王氏详说曰古人所谓币非止币帛也观小行人合六币可见故后郑释以玉马皮帛
　　案王氏应电谓币贡与服贡相类故大行人无币贡非也朝觐聘頫皆有币无为更列入贡物耳
　　五曰材贡
　　正义郑氏康成曰材贡櫄干栝柏篠簜也【贾疏并荆州所贡】
　　六曰货贡
　　正义郑氏康成曰货贡金玉龟贝也【贾疏龟出九江荆州所贡金即金三品及贝并州所贡】
　　七曰服贡
　　正义郑氏康成曰服贡絺纻也【贾疏豫州所贡　黄氏度曰纁纎纩皆是】
　　案岛夷皮服岛夷卉服及织文织贝织皮之防皆贡服也
　　八曰斿贡【斿音游】
　　正义郑氏众曰斿贡羽毛也【刘氏彛曰谓羽毛可注旗旄者】
　　九曰物贡
　　正义郑氏康成曰物贡杂物鱼盐橘柚之属【贾疏鱼徐州所贡盐青州所贡橘柚荆扬所贡】
　　总论陈氏傅良曰九贡所列非用物不致所谓不贵异物贱用物也
　　案邦国独致贡以粟米皆取于甸服所以用利而民不劳也大行人六服因朝而贡此则毎嵗常贡　诸侯当朝亲贡之嵗不复遣大夫入贡盖一嵗无二贡也
　　以九两系邦国之民【系音计】
　　正义郑氏康成曰两犹耦也所以协耦万民系聨缀也　贾氏公彦曰邦国兼诸侯立法于此使万民相合耦而聨缀不离散也
　　一曰牧以地得民
　　正义魏氏校曰诸侯各有分地世养其民故曰以地得民
　　存疑郑氏康成曰牧州长也九州各有封域以居民也
　　案九两系民皆当指其与民相亲近者言之注以长为诸侯故又于诸侯之上以牧为州长然于民太濶且王畿之内不可通矣魏氏分地养民之说近之然亦不可以牧直当诸侯也侯国以诸侯为牧将王畿以天子为牧乎牧盖即指地之可以养人而言与下薮字为一例有地可养则民情恋焉所谓系也
　　二曰长以贵得民
　　案长谓若乡之乡老公也乡大夫卿也遂之遂大夫中大夫也先儒以为乡官故无府史胥徒者此其是与以其为一乡一遂之长故曰长而爵又最尊民皆尊敬之而因以系属焉此为以贵得民也诸侯统治一国总九两之柄未可以得民者目之而凡所得者何独非诸侯之所得乎侯国如此天子可知
　　存疑郑氏康成曰长诸侯也一邦之贵民所仰也
</div>
    <div class="pagination">
<a href="钦定周官义疏_page8.html">上一页</a><span>...</span><a href="钦定周官义疏_page4.html">4</a><a href="钦定周官义疏_page5.html">5</a><a href="钦定周官义疏_page6.html">6</a><a href="钦定周官义疏_page7.html">7</a><a href="钦定周官义疏_page8.html">8</a><span class="current-page">9</span><a href="钦定周官义疏_page10.html">10</a><a href="钦定周官义疏_page11.html">11</a><a href="钦定周官义疏_page12.html">12</a><a href="钦定周官义疏_page13.html">13</a><a href="钦定周官义疏_page14.html">14</a><span>...</span><a href="钦定周官义疏_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
