<!DOCTYPE html>
<html>
<head>
    <meta charset="UTF-8">
    <title>周礼纂训 - 第 5 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼纂训 - 第 5 页/共 54 页</h1>
    <div class="content">　　凡田兽者掌其政令
　　训凡田兽者谓卿大夫常田及百姓田猎是也政令者为之厉禁有时以取之有礼以限之亦或征其皮角筋骨焉凡田兽者先受政令于兽人及田则迹人依政令而纠察之也
　　人掌以时为梁
　　注月令季冬命渔师为梁郑司农云梁水偃也偃水为关空以笱承其空
　　疏言以时为梁者谓一嵗三时取鱼皆为梁以取之偃水为闗空者偃水两畔中央通水为闗孔以笱承其空者笱者苇薄以薄承其关孔取鱼也
　　春献王鲔
　　注王鲔鲔之大者月令季春荐鲔于寝庙
　　疏取鱼之法嵗有五月令孟春云獭祭鱼此时得取一也秋季荐鲔二也鼈人云秋献鱼三也王制云獭祭鱼然后虞人入泽梁是十月四也季冬渔人始鱼五也三时取鱼唯夏不取案鲁语云宣公夏滥于泗渊以其非时里革谏之
　　辨鱼物为鱻薧以共王膳羞【薧本又作槁苦老反】
　　训葢共之庖人
　　凡祭祀宾客丧纪共其鱼之鱻薧凡者掌其政令凡征入于玉府
　　疏此所共者共内外饔渔征谓近川泽之民于十月獭祭鱼之时其民亦得取鱼水族之类其中须骨堪饰物故征之也
　　鼈人掌取互物
　　注郑司农云互物谓有甲防胡鼈之属【防莫于反】
　　以时簎鱼鼈蜃凡貍物【簎音浞士角切蜃音肾时忍切貍莫皆反】
　　注蜃大蛤郑司农云簎谓以杈刺泥中取之
　　春献鼈蜃秋献鱼
　　注此其出在浅处可得之时鱼亦谓自貍藏
　　疏簎鱼鼈据所取春鼈蜃秋鱼据所献其时一也郑云鱼亦谓自貍藏者若不自貍藏则在上渔人取之矣
　　祭祀共蠯蠃蚳以授醢人【蠯薄隹反蠃音裸郎果反蚳音墀直尼切】
　　注蠃螔蝓郑司农云蠯蛤也杜子春云蜯也蚳蛾子疏案醢人有蠯醢蠃蚳醢故以此三者授之蛤即蜯一物也蛾子者谓蚁之子
　　掌凡邦之簎事
　　腊人掌干肉凡田兽之脯腊膴胖之事
　　注大物解肆干之谓之干肉薄析曰脯棰之而施姜桂曰锻修腊小物全干
　　疏云小物全干者案特牲云陈鼎于门外棜在其南南顺实兽于上又云宗人举兽尾告备葢士用兔是小物全干者少牢用麋不云举兽尾则未全然则天子所用之兽必大亦必不全今云全者谓有全者耳赵商问腊人掌干肉而有膴胖何郑答虽鲜亦属腊人训言田兽别于牲也脯腊膴胖四名惟腊専是兽脯与膴胖牲亦有之
　　凡祭祀共豆脯荐脯膴胖凡腊物【豆音羞胖普半反杜音版】
　　注脯非豆实豆当为羞声之误也膴诂曰大谓防肉大脔胖宜为脯而腥胖之言片也析肉意也礼有腥腍爓皆先制乃烹
　　疏知脯非豆实者案笾人职有栗脯则脯是笾实知豆当为羞者案笾人职云凡祭祀共其笾荐羞之实郑云未饮未食曰荐已饮已食曰羞羞荐相对下既言荐脯明上当言羞脯也云胖宜为脯而腥谓肉薄不煮者云胖之言片析肉意者解胖是薄义云礼有腥腍爓皆先制乃烹者祭祀有荐腥荐爓荐熟王者皆当先制为胖也
　　宾客丧纪共其脯腊凡干肉之事
　　疏此所共者共内外饔也训不言膳羞者省文
　　医师掌医之政令聚毒药以共医事
　　注药之物恒多毒
　　疏共医事谓共疾医医等
　　凡邦之有疾病者疕者造焉则使医分而治之【疕音諀匹婢切音羊造七报反】
　　注疕头亦谓秃也身伤曰分之者医各有能疏下有食医兽医亦属医师不来造医师者食医主齐和饮食不须造医师兽医掌畜兽之贱其畜兽便造兽医故亦不须造医师言疕头者案下医不言疕肿等可以兼之医各有能者疾医不知医不知疾故分而治之也
　　嵗终则稽其医事以制其食十全为上十失一次之十失二次之十失三次之十失四为下
　　注食禄也以失四为下者五则半矣或不治自愈疏禄食有常今差为五等者但功适中者守本禄功髙者益之功下者损之训程伊川曰十全为上非谓十人皆愈但知可治不可治者十人皆中即为上耳
　　食医掌和王之六食六饮六膳百羞百酱八珍之齐【食音嗣齐才细反】
　　注和调也
　　疏此等并是膳夫所掌食医调和而已训内饔所掌煎和専是牢鼎之物食医则兼食饮诸物齐和之六膳即六牲
　　凡食齐眡春时羮齐眡夏时酱齐眡秋时饮齐眡冬时【眡音视】
　　注饭宜温羮宜热酱宜凉饮宜寒
　　疏羮谓大羮铏羮菜羮等酱者食之主言酱则该诸豆实矣训此以春夏秋冬表见温热凉寒也
　　凡和春多酸夏多苦秋多辛冬多咸调以滑甘【和胡卧反】注各尚其时味而甘以成之犹水火金木之载于土内则曰枣栗饴蜜以甘之堇荁枌榆免槁滫瀡以滑之
　　疏春多酸者春时调和食物酸多于余味一分也四时皆然训上文是四时无异者此条是四时各异者
　　凡防膳食之宜牛宜稌羊宜黍豕宜稷犬宜梁雁宜麦鱼宜苽【稌音杜苽音孤】
　　注防成也谓其味相成郑司农云稌稉也尔雅曰稌稻苽雕胡也
　　疏此膳食相宜之法依本草素问牛味甘平稻味苦而温甘苦相成羊味甘热黍味苦温亦甘苦相成豭豕味酸牝豕味苦稷米味甘犬味酸而温粱味甘而微寒雁味甘平大麦味酸而温小麦味甘微寒俱是气味相成鱼族甚多寒热酸苦兼有而云宜苽或同是水物相宜故云鱼宜苽
　　凡君子之食恒放焉
　　疏上六食六饮一经据共王凡食齐已下虽以王为主君子大夫以上通依之也
　　疾医掌养万民之疾病四时皆有疠疾春时有痟首疾夏时有痒疥疾秋时有疟寒疾冬时有上气疾【痟音消痒以掌反疥音介西豆反】
　　注疠疾气不和之疾痟酸削也首疾头痛也欬也上气逆喘也
　　疏云痟酸削者人患头痛则有酸嘶而痛酸削则酸嘶也此直言万民不言王与大夫医师虽不言或可医师治之
　　以五味五谷五药养其病
　　注养犹治也病由气胜负而生攻其赢养其不足者五味醯酒饴蜜姜盐之属五谷麻黍稷麦豆也五药草木虫石谷也
　　疏气胜负如体寒即是水水赢而胜火气负而不足也五味醯酸酒苦饴蜜甘姜辛盐咸也五药有谷者谓五谷之中麻豆之等有入药分者是也训凡人之病其于五味五谷亦各有宜有不宜者焉所宜者即可以养其病也
　　以五气五声五色眡其死生
　　注三者剧易之征见于外者五气五藏所出气也肺气热心气次之肝气凉脾气温肾气寒五声言语宫商角征羽也五色面貌青赤黄白黒也察其盈虚休王吉凶可知
　　疏剧易者人病在内见其声色则知増剧及简易云察其盈虚休王吉凶可知者假令冬时面色黒其气寒声应羽此是盈而王吉可知其色黄其气热声应宫此得中央土来尅已此是虚而休凶可知若得东方青色等则子来助已亦吉训气谓冷热之见于皮肤者也此温热寒凉之气非五藏之常皆于病时察之騐其何气则知其受病之处也五声如肝声呼心声叹脾声歌肺声哭肾声呻皆谓受病时声以此气声色之发于外者占其病候又其甚者以知死生也
　　两之以九窍之变参之以九藏之动【窍苦吊反】
　　注两参之者以观其死生之騐窍之变谓开闭非常阳窍七隂窍二藏之动谓脉至与不至正藏五又有胃膀胱大肠小肠
　　疏阳窍七者在头露见为阳隂窍二者在下不见为隂正藏五者肺心肝脾肾又有胃膀胱大小肠此乃六府中取出四者六府胃小肠大肠膀胱胆三焦以其受盛故谓之府亦有藏称故入九藏案黄帝八十一难经胃为水谷之府小肠为受盛之府大肠为行道之府膀胱为津液之府此正府也故入九藏胆者清净之府三焦为孤府非正府故不入九藏训两参俱承上文言皆所以眡其死生五气五声五色一也九窍之变两也九藏之动三也疠疾四者乃四时民病之凡五味五谷五药乃随时救病之具气声色其发见之最粗者九窍则较微矣九藏则尤微矣覩其外以知其内审其内以合其外皆所以为眡病之方用药之本者也
　　凡民之有疾病者分而治之死终则各书其所以而入于医师
　　注少者曰死老者曰终所以谓治之不愈之状也医师得以制其禄且为后治之戒
　　医掌肿溃金折之祝药劀杀之齐【折时设反劀音刮齐才细反】
　　注肿痈而上生创者溃痈而含脓血者金刃疮也折踠跌者祝当为注注谓附着药劀刮去脓血杀谓以药食其恶肉
　　疏齐者注药于疮乃后刮杀亦有齐量之宜痈而上生疮者谓痈而有头未溃者
　　凡疗以五毒攻之
　　注止病曰疗五毒五药之有毒者今医方有五毒之药作之合黄堥置石胆丹砂雄黄礜石慈石其中烧之三日三夜其烟上着以鸡羽扫取之以注创恶肉破骨则尽出
　　疏黄堥如今时和合丹药用黄瓦缻为之亦名黄堥
　　以五气养之以五药疗之以五味节之
　　注既刮杀而攻尽其宿肉乃养之也五气当为五谷节节成其药之力
　　疏五谷五味皆当据病所宜云节成其药之力者即下文以酸养骨之类是也训五毒以攻其外五药以疗其内五谷以补五毒之伤五味以成五药之效
　　凡药以酸养骨以辛养筋以咸养脉以苦养气以甘养肉以滑养窍
　　注以类相养也酸木味木根立地中似骨辛金味金之纒合异物似根咸水味水之流行地中似脉苦火味火出入无形似气甘土味土含载四者似肉滑滑石也凡诸滑物通利往来似窍
　　训此谓药之五味所养如此物之五味其所养亦如此故可以助成药之功也
　　凡有者受其药焉
　　兽医掌疗兽病疗兽
　　注畜兽之疾病及疗同医
　　疏此医惟疗家畜不疗野兽但畜兽通耳
　　凡疗兽病灌而行之以节之以动其气观其所发而养之
　　注疗畜兽必灌行之者为其病状难知灌以缓之且强其气也节趋聚之节也气谓脉气既行之乃以脉眡之以知所病
　　训灌谓灌之以药也观其所发大略亦不外于五气五声五色九窍之类
　　凡疗兽灌而劀之以发其恶然后药之养之食之【食音嗣】
　　注亦先攻之而后养之
　　凡兽之有病者有者使疗之死则计其数以进退之疏上医师云十全为上惟据疾医医不据兽医故此云计其数以进退之所谓进退其禄也
　　周礼纂训卷二
<经部,礼类,周礼之属,周礼纂训>
　　钦定四库全书
　　周礼纂训卷三
　　安溪李钟伦撰
　　酒正掌酒之政令以式灋授酒材
　　注式灋作酒之灋式作酒既有米麴之数又有功沽之巧
　　疏酒正辨四饮则浆之政令亦掌之浆之灋式及浆材亦授之矣功沽谓善恶
　　凡为公酒者亦如之
　　注谓乡射饮酒以公事作酒者亦以式灋及酒材授之使自酿之
　　疏言乡射饮酒者谓乡饮酒乡射饮酒皆为国行礼不可敛民故得公酒其百家为族不得公酒族祭步神之时合钱饮酒
　　辨五齐之名一曰泛齐二曰醴齐三曰盎齐四曰缇齐五曰沈齐【泛芳劒反盎乌浪反缇音体】
　　注泛者成而滓浮泛泛然醴犹体也成而汁滓相将盎犹翁也成而翁翁然葱白色缇者成而红赤沈者成而滓沈自醴以上尤浊盎以下差清古之法式未可尽闻杜子春读齐皆为粢谓齐者每有祭祀以度量节作之
　　疏醴齐者醴犹体也此齐熟时上下一体汁滓相将也五齐三酒及鬯酒所以异者五齐三酒俱用秫稻麴蘖又三酒味厚人所饮者五齐味薄所以祭者其鬯酒春官鬯人所造自用黒黍为之与此别也
</div>
    <div class="pagination">
<a href="周礼纂训_page4.html">上一页</a><a href="周礼纂训.html">1</a><a href="周礼纂训_page2.html">2</a><a href="周礼纂训_page3.html">3</a><a href="周礼纂训_page4.html">4</a><span class="current-page">5</span><a href="周礼纂训_page6.html">6</a><a href="周礼纂训_page7.html">7</a><a href="周礼纂训_page8.html">8</a><a href="周礼纂训_page9.html">9</a><a href="周礼纂训_page10.html">10</a><span>...</span><a href="周礼纂训_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
