<!DOCTYPE html>
<html>
<head>
    <meta charset="UTF-8">
    <title>周礼订义 - 第 68 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 68 页/共 96 页</h1>
    <div class="content">　　巫马下士二人医四人府一人史二人贾二人徒二十人
　　郑康成曰巫马知马祖先牧马社马步之神者马疾若有犯焉则知之是以使与医同职【○李嘉会曰马有医可也而曰巫何故巫则知马祟也相医攻疾则兼医也医巫必兼言之先王爱物之心与爱人同】○贾氏曰有贾者治马死生须知马价故有贾人
　　掌养疾马而乗治之相【息亮反】医而药攻马疾受财于校人马死则使其贾【音嫁】粥【音育】之入其布于校人
　　王昭禹曰马疾不可以乗用故养之然疾之所在为难知必驱步之以发其疾可验而疗故乗治之若兽医观其所发而养之是已【○郑锷曰马有疾必养之乃乗之治之养以足其气乗以发其病养而不乗无以知疾之所在不可治也马医四人贾二人与巫同官虽祷马要之正用药为治疾之本为巫者特相助之而已】攻谓撃而治之药不足疗者乃用攻焉犹疡医所谓五毒攻之○郑锷曰医马之财宜有所自使药物之资常足用而无穷故马死使贾人粥之其财入于校人则所以医马者其财盖本诸此【○李嘉会曰受财于校人使取财近而易以及物】○郑司农曰贾谓其属官小吏贾二人粥卖也○郑康成曰布泉也
　　牧师下士四人胥四人徒四十人
　　郑康成曰主牧放马而养之○郑锷曰地官有牧人掌牧六牲则马亦在牧又有牧师者盖牧人所牧以共祭祀之牲牷非以备驾车之用此牧师正掌牧马之地不与牧人之官相通
　　掌牧地皆有厉禁而颁之
　　郑锷曰水草繁多之地可以放牧马之就牧者甚众而官之所掌各有数之多寡故颁之以地【○郑康成曰颁马授圉者○王氏曰颁其地于牧人】必为厉禁然后计地以较焉可以责其繁息也○贾氏曰厉禁谓可牧马之处亦使其地之民遮防禁止不得使民辄放牛马
　　陈君举曰古人养马处处皆有牧地所谓牧马是也可井则井之不可井则为牧地如华山之阳牧于坰野皆是牧马既在民虽小国亦有官以掌之少康所谓牧正者大抵皆寓兵于农之意但农事勿扰则马政日修故诗人称马政者必归之农定之方中言命彼倌人星言夙驾说于桑田鲁颂美僖公亦曰务农重谷牧于坰野故脩农政则马政自脩马既在民特设官以掌之
　　孟春焚牧
　　郑锷曰孟春草将生焚去地之陈根使发生新芽则马食而充肥
　　中春通淫
　　郑康成曰中春阴阳交万物生之时可以合马之牝牡也月令季春乃合累牛腾马游牝于牧秦时书也秦地寒凉万物后动
　　掌其政令凡田事賛焚莱
　　郑康成曰焚莱者山泽之虞○刘执中曰虞人焚莱而牧师賛之所以防牧地弗尽莱之也
　　廋人下士闲二人史二人徒二十人
　　郑锷曰观孔子言人焉廋哉廋为隐藏之义天子十二闲皆马之所在掌事于闲中其名曰廋取其隐藏也先儒以廋为数不可攷【○李嘉防曰一闲下士二人廋其隐者而治之乗养攻治如其职之所言非一端而止也】
　　掌十有二闲之政教以阜马佚特教駣攻驹及祭马祖祭闲之先牧及执驹散马耳圉马
　　王氏曰政以正之教以之○郑康成曰九者皆有政教○郑锷曰攷此文二及字之义当为七事耳廋人职卑安得主马祖之祭于校人祭马祖之时已则祭闲之先牧于校人命执驹之时已则散马耳圉马原二及之文当为七事可也马欲其蕃盛其阜之固有法【○郑康成曰阜盛壮也诗曰四牡孔阜】特者马之雄其佚之必以时一特三牝所以阜之也安其血气以时通淫所以佚之也佚者使之安佚不劳也【○郑康成曰用之使不甚劳○黄氏曰佚特使乗匹也特曰佚牝曰游一也】三嵗曰駣可以任载乗则教以进退之节【○黄氏曰攻驹止乳不使其母羸也】二嵗曰驹气盛而未调也则攻以治其蹄齧之性【○王氏曰阜马者养马而阜之既阜矣又佚特以蕃之既蕃矣又教駣以成之攻驹则不可教者及其未駣攻之也】祭校人夏祭先牧廼祭夫始教牧马之人此祭闲之先牧则祭始作闲以牧马之神【○黄氏曰闲各有先牧执驹为血气未定使勿佚也】先儒谓散马耳者以竹括押其耳头动揺则括中物后遂串习不复惊也然谓之散者岂非以其踈散而不知畏故聒其耳欤圉犹禁圉之圉盖禁而制之使不得以近母○王氏曰圉马则成马而圉之圉马以校人执驹为节也
　　正校人员选
　　郑康成曰校人谓师圉也【○贾氏曰凡言正者以尊正卑自趣马以上非廋人所正故知所正者师圉○黄氏曰校人马官之长廋人得正校人员选者廋人掌十二闲之政敎以阜马所谓执驹攻特祭马祖先牧皆与校人通职是则廋人専习马盖马师也校人非其人则牧养乗治将不得其道理矣故使廋人正校人员选】○王氏曰正其员使员称马数正其选使选惟其能【○李嘉防曰因马而定其员数因人而别其艺能】
　　马八尺以上为龙七尺以上为騋六尺以上为马王氏曰小大异名使各从其类以待乗颁及以为种○郑锷曰八尺絶髙矣出乎其类追奔电逐遗风一去千里故以龙名之【○易氏曰以象天驷为苍龙之星是其品之尤异者唯天子可备乗路之驾月令言驾苍龙是也】七尺以上亦异乎其类矣不谓之马而谓之騋意其由种而生既髙且大有所自来矣岂种马之子孙乎【○易氏曰以騋之牝骊牡是其色之尤异者天子诸侯得以兼用诗于卫文公言騋牝三千是也】六尺以上则正名曰马盖马之髙者正以六尺为常也或谓校人掌王马辨六马之属则马之名龙名騋者当辨也廋人之职其卑如是乃于此言龙騋之尺寸何耶盖十二闲之广二千五百余匹之多马有超然卓异藏乎其中人所不见自非主者表而出之则神骏之才逐电之足谁其知之故特于廋人言之
　　圉师乗一人徒二人
　　郑康成曰养马曰圉四马为乗○王昭禹曰以教圉人养马故圉师名官【○贾氏曰圉师即校人一师四圉者也】
　　掌教圉人养马春除蓐【音辱】衅厩始牧夏庌马冬献马○郑锷曰春马出而就牧廏中虚矣蓐者所寝之借也久则秽恶而不洁故因其出而除之马处于廏神实主之衅之以血所以除不祥故因其出而衅之○王昭禹曰日中而出谓春分也日中而入谓秋分也故春始牧夏庌马也○郑康成曰庌庑也庑所以庇马凉也【○郑锷曰夏暑酷而马尤畏热必为庑以凉之】○项氏曰冬则所产之马成矣故献之
　　射则充椹质茨墙则翦阖
　　郑康成曰充犹居也【○易氏曰充泽宫习武之居○郑锷曰充如充笼箙之充盖习弓试武之时取足其数也】
　　刘执中曰共椹质盘草以代侯也○王昭禹曰司弓矢共其弓矢圉师则充椹质也【○李嘉会曰椹质谓以木为之非乃束草为围如今射堕】○郑康成曰茨盖也阖苫也【○王氏曰次草谓之茨诗曰墙有茨苫谓之阖以剉草为苫○易氏曰剪之以茨墙也】○郑锷曰盖墙必用阖阖与左戎子驹支所谓苫盖之盖同茨墙之时必使圉师以翦其阖皆以其莝斩马草熟于其事也○易氏曰二者皆圉人所习故圉师因而使之
　　圉人良马匹一人驽马丽一人
　　郑康成曰良善也丽耦也○黄氏曰趣马皁一人圉师乗一人良马设员不可兼取驽马亦有趣马有圉师而设员不着趣马兼取于圉师八师一趣马也圉师兼取于圉人八丽一师也至圉人则不可兼取矣故良驽各着其员
　　掌养马刍牧之事以役圉师
　　王昭禹曰刍以食马牧以放马皆所以养之○郑康成曰役者圉师使令焉
　　凡賔客防纪牵马而入陈廞马亦如之
　　郑康成曰賔客之马王所赐之者诗云虽无予之路车乗马防纪之马啓后所荐马【○贾氏曰防纪谓将葬朝庙时在祖庙中陈设明器之时亦遣人荐马及缨入庙陈之】廞马遣车之马【○贾氏曰亦于祖庙陈此明器】○易氏曰賔客之时陈马于馆防纪而葬陈马于庙遣车明器之时则陈之于圹以圉人养马故使之牵而陈之
　　总论马政
　　郑锷曰周之马政掌之有官牧之有地出入有时祷祈有祭教之有法养之有人其详若此不闻蕃息之数如卫文公之騋牝三千何耶盖经之所载皆成王持盈守成之际用以驾路车锡诸侯华国以为文饰币以为礼而已至宣王中兴南征北伐吉日庚午之诗国马之盛莫不有自来其后马政随废秦并海内六万骑之国尽得而有之汉兴天子不能具醇驷而将相或乗牛车厥后发易占之谓神马当从西北来及得乌孙马名曰天马而奉使者争言大宛有善马在贰师城遂拜李广利为贰师将军期至贰师取善马至发卒十八万与天下七科适以征之仅得善马数十匹中马以下牝牡三千余匹更名乌孙马曰西极马以宛马为天马以马之故天下萧然耗矣唐兴得突厥马二千匹又得隋马三千于赤岸从之陇右遂立监牧之制领以太仆其属有牧监副监监有丞有主簿凡辟置长一人十五长置尉一人又以尚乗掌天子之御左右六闲总十二闲为二廏曰祥麟曰鳯苑太仆张万嵗领羣牧自贞观至麟徳四十年马七十万六千置八坊岐豳泾宁间地广千里四千三百三十顷募民耕之以给刍秣八坊之马为四十八监马多地狭又析八监列布河西丰旷之处凡马五千为上监三千为中监余为下监皆有左右当时天下以一缣易一马自秦汉以来唐马最盛其后卒能弱西北蕃人其所立之制髣髴周家遗法较于西汉过之逺矣














　　周礼订义卷五十五
　　钦定四库全书
　　周礼订义卷五十六　　　宋　王与之　撰
　　职方氏中大夫四人下大夫八人中士十有六人府四人史十有六人胥十有六人徒百有六十人
　　郑康成曰职主也主四方之职贡者职方氏主四方官之长
　　陈君举曰职方长天下之图而司马者谨之也战国策士每言闚周室则可案图籍以争天下故萧何入秦独収图籍以此自汉守之司空寖以泄布当时如江都淮南诸王皆案舆地谋变而王鳯亦云大史公书有地形阨塞不宜在诸侯王然则古图志虽司徒掌之而藏在司马秘不得见先王所以弭奸消患者其虑逺哉
　　李嘉防曰职方无上士下士所掌五夷八蛮与天下侯国之众职大且尊如汉典属国也
　　掌天下之图以掌天下之地辨其邦国都鄙四夷八蛮七闽【亡巾反】九貉【孟白反】五戎六狄之人民与其财用九谷六畜【许六反下同】之数要周知其利害
　　王氏曰掌天下之图以掌天下之地则所掌非特图也又掌其地焉○郑锷曰职方所掌地图与大司徒天下土地之图一也然大司徒所掌者王朝之图要知中国及九州可以建国分封之地且将以辨土宜而施教也职方所掌则兼中国要知其土之所有不止国中分封之地而已大司马将以施九畿之政职必本是图故不属于大司徒而属于司马后世所谓司空舆地图光武尝披之以问邓禹者是也○易氏曰言邦国则王畿之外五等诸侯之国言都鄙则王畿之内三等食采之地此二者举中国言之○郑锷曰四八七九五六者其种类分别多矣周之所服者其数止此武王克商通道于九夷八蛮而周明堂位有九夷八蛮五狄六戎之国各列于门外其数与此或差者意当时版图入于职方者如此耳【○王氏详説曰明堂位言九夷八蛮六戎五狄与职方不同以尔雅攷之明堂位为正李巡注尔雅以菟乐浪等为九种之夷天竿咳首等为八种之蛮侥夷戎夷等为六种之戎月支秽貊等为五种之狄是也贾氏以四夷为四方之夷緫名以九貉为东方九夷以七闽为南方八蛮其説得矣但此五戎当为六字六狄当为五字】○陈君举曰周天下方七千里大槩与四夷八蛮七闽九貊五戎六狄并言之其实诸侯封守不如是之广也以王制攷之西不尽流沙南不尽衡山东不尽东海北不尽常山凡四海之内絶长补短方三千里是天子壤地之实其间亦有戎狄错居如鲁徐戎之类是也又荆楚之地在江汉之间自楚以南悉为百越之地而衡山在楚之极南安在天子之封内耶举一隅则四海可知【○叶氏曰尝疑召公在燕大公在齐唐叔在晋皆为边逺与戎狄邻接而江汉之间封建所不至则周之所自治者固甚狭而职方所辨乃若是其详虽汉唐盛时不能何也岂姑着之图籍而实未尝统属耶周召之政其必不然夫辨之详而责之略治之狭而服之广非徳有余于天下何以致之】郑锷曰辨其民则以广谷大川异制民生其间异俗饮食异宜器械异用【○易氏曰知其刚柔缓急之异俗】辨其财用则以布帛财货所资者不同【○易氏曰知其衣食器械之异齐】辨其九谷则以土之所生者或四种五种所宜各不同辨其六畜则以物之所产者或四扰三扰所性各不同故也○易氏曰此数者职方氏皆以图而考其数【○王昭禹曰数则一二三四之数谓别而计之】复以数而緫其要【○王昭禹曰要如月要之要谓緫而计之】又以数要而周知其利害利如土宜土化之类凡利于民者【○郑锷曰物之所产如金石竹箭之属】害如地慝之类凡害于民者职方氏既已周知而歴数然后大司马以九畿之籍而施邦国之政职使九州之国各共其职以任其政无有不同之贯利此其官所以列于大司马之属而谓之职方氏
　　乃辨九州之国使同贯利
　　郑锷曰自中国以至夷狄兼举而周知之矣乃若国之有九州为五政之所加七赋之所养王者所治之区域也必使贯无不同则九州共贯利无不同则四海蒙利【○王昭禹曰事之有条谓之贯凡可以生养人者谓之利】○刘执中曰四方人民好恶之不同则其风俗有善恶矣四方财用有无之不等则其衣食有厚薄矣必周知其利害贯而通之使有无之相易善恶之相济一天下之财用养天下之人民俾同享其利焉故曰使同贯利
　　东南曰扬州
　　贾氏曰自此以下陈九州之事緫为三道先从南起周改禹贡以徐梁二州合之于雍青分冀州地以为幽并东南曰扬州次正南曰荆州周之西南不置州统属雍州即次河南曰豫州为一道也次正东曰青州次河东曰兖州次正西曰雍州为二道又次东北曰幽州次河内曰冀州次正北曰并州为三道○易氏曰禹贡扬州之域东距海北据淮故曰淮海惟扬州殷人以淮入徐故扬州止谓之江南周人复以淮入扬而循禹之旧不言淮海而曰东南者变禹贡之文也然禹贡以帝都所在故首言冀州周都镐京在雍州之域而乃以扬州为先焉周人建国东南先服王化之始故以东南为首称而正南次之亦犹禹之治水旣载壶口则以冀州为首记其功之所自始不特帝都而已
　　其山镇曰防【古外反】稽
　　王昭禹曰九州之山皆言其山镇者葢国主山川而保之山之大者可以镇安其地也【○郑康成曰凡九州及山镇泽薮言曰者以其非一曰其大者耳】○易氏曰稽计也吴越春秋曰禹巡守天下防计万国之功以防稽名山汉志属会稽之山隂县唐为越州会稽县山在州东南二十里今州为绍兴府
　　其泽薮曰具区
　　王昭禹曰水所钟曰泽泽草所生曰薮【○郑康成曰大泽曰薮李嘉会曰既曰泽又曰薮者水溢曰泽水干曰薮】○易氏曰孔安国会稽郡具区泽在西古文以为震泽是吴南太湖名唐属苏州今为平江府【○黄氏曰在今平江吴江县】
　　其川三江
　　王昭禹曰以达水者谓之川○易氏曰书曰三江既入震泽底定震泽太湖也尧时洪水泛滥有此水势与周之职方不同而孔安国乃云江至彭蠡分为三入于震泽是求合乎禹贡之説似矣然书以江汉所汇之处为彭蠡泽在今江州湖口县界江至湖口合三为一未闻其分一为三也又太湖在苏湖常三州之间自不与江水相通彭蠡所汇之江何从而入之耶班固知大江与震泽不相通又附会为之説曰南江自震泽东南入海中江自芜湖东至阳羡入海北江自毗陵北东入海毗陵今常州也今以大江之在毗陵东北者以当北江正与书合者谓南江自震泽东南入海则非经之所谓南江矣又谓芜湖有水东至阳羡以为中江其失为特甚阳羡今常州宜兴也与建康之溧阳接境两境中高水皆东西分流其东流而下阳羡者固可通海而芜湖之水乃皆西北流北向以入于江初非入阳羡也其为误有如此者至桑钦所言北江与固同其叙南江中江则其谬滋甚史记正义又曰太湖旁有三水遂以为三江之证皆非禹之所谓三江也然则经之三江将孰从乎以经证经自有明文汉水出于嶓冢者为北江江水出于岷山者为中江既有北江又有中江则必有南江近代儒者谓南江自豫章而入于彭蠡此説诚可信据此则三江已合于荆扬之间至扬州末流复言三江岂果分为三乎濒海为支川之下流必言三江所以纪水之所入也知此则知三江震泽之说【○黄氏曰韦昭以松江浙江浦阳江为三江郭景纯以岷江松江浙江为三江大抵闽浙去海近水多自为渎入海俗皆称为江偶有三焉则为三江其实皆小水非禹贡职方之三江郦道元所谓其称相乱者也由此言之范蠡三江当为浙钱清剡子胥三江则郭景纯説犹近之盖岷江自彭蠡而下合池宣升润真诸州水在其北松江合湖秀苏常诸州水居其中浙江合衢婺徽严杭越诸州水在其南此为全吴地域也禹贡职方三江为州川盖江汉彭蠡之已合者也江汉彭蠡已合而犹曰三江者同流各派不相杂袭皆能自达于海】
　　其浸五湖
　　王昭禹曰以水浸田谓之浸自扬之五湖以至并之涞易皆其地之水可引以浸灌也【○王氏曰然泾漳之属后世更引以浸焉则民之利固有先王未之尽者变而通之存乎其时而已】○黄氏曰五湖又多异説虞翻曰是湖有五道故曰五湖今湖旁港渎不止于五其説非也韦昭曰五湖今太湖方圆五百里故为五湖具区既已号为泽薮而又以其方圆里数为浸亦非也【○易氏曰具区是泽五湖是浸泽浸岂可混而为一】张守节曰太湖东岸五湾为五湖曰菱湖游湖莫湖贡湖胥湖其説或然今苏常间陂湖与太湖连接者尚多何止五也郦道元因水经南江东北为长渎歴河口乃谓江东注具区谓之五湖口既甚谬误又引郭景纯江赋谓江水经纬五湖而包注太湖观其所指五湖虽不可尽知而滆湖在今毗陵与岷江不通则所谓经纬五湖者皆不然也郦本汉志与水经故谓南江东注具区今饶歙诸州自彭蠡右出直抵江其西为池太平宣建康其东为湖苏常润西水皆入江东水皆入太湖江岂能越山而注太湖乎大抵职方川则其地自髙而下水之所流行也浸则地势平衍水之所停涵也地有浸则肥美播种所宜而又沮洳足为险固扬州自古为泽国湖名必当有五者应此数自旧説多如此则是失其传久矣不必强牵合也【○易氏曰尝攷经意既谓五湖则不止一湖今如丹阳彭蠡以湖名者甚众皆在古州恐别有五湖之名但经无明文不可臆説】○李图曰五湖彭蠡洞庭巢湖太湖鉴湖【○柯山曰五湖太湖湖州射阳湖楚州青草湖岳州丹阳湖润州洞庭湖洪州国语越语下曰战于五湖注曰今太湖也】
　　其利金锡竹箭
　　郑康成曰锡镴也箭篠也○易氏曰考工记曰吴越之金锡尔雅曰会稽之竹箭禹贡于州亦曰惟金三品又言瑶琨篠簜信乎为州之地利
　　其民二男五女
　　愚案司民掌豋万民之数自生齿以上皆书于版异其男女及大司徒掌建邦之土地之图与其人民之数则知二男五女与一男二女二男三女之差是职方緫九州之图而辨其人民当时版籍通以一州计之大约为此数及世变既久不无升降损益也或以隂不生于隂而生于阳故扬乃多女若然则幽并在北隂方也何女之多于男乎
　　其畜宜鸟兽
　　郑康成曰鸟兽孔雀鸾防防犀象之属○易氏曰此等畜多产于南方亦时见有之
　　其谷宜稻
　　易氏曰稻生于水泽之地经言稼下地是已州居东南之极及支川下流之所归厥土为涂泥为沮洳故其谷宜稻
　　正南曰荆州
　　易氏曰禹贡荆及衡阳惟荆州殷之荆州南不言衡阳循禹之旧也其北境则曰汉南以地志攷之荆山在南郡临沮县即今荆门军当阳县之地汉水又在其北正属襄阳言汉南则殷之荆州实跨荆山之北至周复以荆山之北属豫复禹封域以荆及衡阳为荆州荆山即南条荆山衡山即南岳皆在正南之地故曰正南
　　其山镇曰衡山
　　易氏曰汉志长沙国湘南县衡山在东南唐属衡州衡阳县本酃县地要之衡山连亘数邑凡酃县之东北以至湘南县之东南则皆衡山也
　　其泽薮曰云瞢
　　易氏曰汉志华容县有云瞢泽在南【○郑锷曰舆地广记曰今云瞢泽在安陆县】然司马相如言云瞢泽方八九百里则云瞢非止一泽随所在而为之名左传定公四年楚子涉睢济江入于云中则知在江之北者为云又昭公三年楚子以郑伯田于江南之瞢则知在江之南者为梦禹贡言云土瞢作乂葢南北髙下不等故江北之云方见土而江南之瞢已作乂其势然也【○黄氏曰云瞢跨江南北今荆南岳州界】
　　其川江汉
　　黄氏曰江水自夷陵而下为州界东流会于彭蠡汉水自房陵以下为州界东南至汉阳入江【○易氏曰汉志蜀郡湔氐道岷山在西徼外江水所出今攷唐元和志则岷山近在茂州而江源逺出西徼在松州之境案松州交州县江源镇江水之迹始见于此南流至翼州翼水县又南流至茂州汶山县汶山即岷山禹导江所始之地又南流至成都府成都县有沱江镇禹贡东别为沱是也又西南流至眉州通义县又南流至戎州僰道县今为叙州宜賔县又东流至泸州泸川县又东流至渝州巴县又东流至涪州涪陵县又东流至忠州临江县又东流至万州南浦县又东流至夔州奉节县又东流至归州秭归县又东流至峡州夷陵县又东流至江陵府江陵县又东流入澧州界即禹贡东至于澧之地至岳州巴陵县有洞庭湖即禹贡九江水经云九江在长沙下隽县正其地也又东陵即巴陵江水至此自东而迆北至鄂州江夏县又东流至江州浔阳县今为徳化县有彭蠡泽即禹贡江汉汇泽之地又东北流至池州秋浦县今为贵池县又东北流至润州丹徒县州今为镇江府北对州江都乃汉志所谓东至江都入海者也汉志不知汉水所自误认嶓山之西嘉陵江为西汉水与禹贡漾汉大异考之唐元和志兴元府金华县今为镇隷三泉县嶓山在县西三十里漾水所出东流至洋州兴道县又东流至金州西城县又东流至均州武当县有沧浪洲即禹贡沧浪之水又东流至襄阳府襄阳县又东流至鄂州长夀县又东南流至复州竟陵县今为景陵县有参澨水即禹贡三澨也又东南流至沔州汉阳县今县为汉阳军有大别山即禹贡至于大别以入于江之地禹贡所记江汉皆发源于梁州周礼不载梁州山川故至荆州而后言其川江汉江至今归州之秭归县以至鄂州之武昌县凡一千四百余里汉江自今均州之武当县以至汉阳军之汉阳县凡一千四百余里皆荆州之地江汉分流于其间至是合流诗曰滔滔江汉南国之纪是也○王昭禹曰即禹贡荆州所谓江汉朝宗于海】
　　其浸颍湛【直减反杜氏曰湛读当为人名湛之湛湛或为淮】
　　黄氏曰案今颍水出河南豋封隅干山东南流至颍州颍上县入淮郑言宜属豫者据禹贡也然周人画地当有所更革矣又案郦道元注水经湛水出犫县北鱼齿山西北东南流歴鱼齿山下为湛浦春秋楚公子格与晋战于湛阪是也湛水东入汝周礼荆浸颍湛康成云未闻偶不照此郦氏之所考据也案今汝州鲁山县汉犫县鱼齿山在龙兴县连接梁县界是则周荆州界自随巴唐邓东北至汝颍与豫分界而荆牧治宛宣王封申伯【○易氏曰左氏传昭元年王使刘定公劳赵孟于颍杜氏谓颍水出阳城县案汉志县属颍川郡即今河南府颍阳县又襄十六年楚公子格帅师及晋师战于湛阪杜氏谓襄城昆阳县北有湛水东入汝案地志襄城即今汝州之襄城县昆阳故城今在汝州之叶县已上二者皆古豫州之地经以为荆州之浸必有脱误处】
　　其利丹银齿革
　　郑康成曰齿象齿也革犀兕革也○易氏曰禹贡荆州言砺砥砮丹惟金三品羽毛齿革其地利古今同也然荆州亦言金与范楛则未尝无金锡竹箭州亦言齿革及惟金三品则未尝无丹银齿革特以其地产之多者言之
　　其民一男二女其畜宜鸟兽其谷宜稻
　　河南曰豫州
　　易氏曰禹贡荆河惟豫州其封在大河之南南条荆山之北故曰荆河殷之豫州则南境距汉北境接河故曰河南周人于豫州亦曰河南而南境则仍禹贡之旧不曰荆河互文以见也
　　其山镇曰华山
　　易氏曰汉志京兆尹华隂县大华山在南后汉华隂属农郡唐及今为华阳县
　　其泽薮曰圃田
　　易氏曰汉志河南郡中牟县圃田泽在西唐以县属郑州今属开封府圃田泽一名原圃【○黄氏曰今郑州管城县】
　　其川荥【户扄反】洛
　　易氏曰禹贡导沇水东流为济入于河溢为荥厥后济不溢河荥泽遂枯汉志河南郡虽有荥泽县而不言荥泽唐元和志于郑州荥阳县云县西北四里有故渎恐未必然盖水北为阳县当在泽北不应泽在县北也汉志农郡上洛县洛水出岭山东北至巩入河又卢氏县熊耳山在东禹导洛始此而洛水实出于上洛之岭山今攷之唐商州洛南县岭山在县南七十里洛水所出也又东流至本州之上洛县又东流至虢州卢氏县界熊耳山在县南五十里又东流至河南府之巩县防伊瀍涧之水以入于河
</div>
    <div class="pagination">
<a href="周礼订义_page67.html">上一页</a><span>...</span><a href="周礼订义_page63.html">63</a><a href="周礼订义_page64.html">64</a><a href="周礼订义_page65.html">65</a><a href="周礼订义_page66.html">66</a><a href="周礼订义_page67.html">67</a><span class="current-page">68</span><a href="周礼订义_page69.html">69</a><a href="周礼订义_page70.html">70</a><a href="周礼订义_page71.html">71</a><a href="周礼订义_page72.html">72</a><a href="周礼订义_page73.html">73</a><span>...</span><a href="周礼订义_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
