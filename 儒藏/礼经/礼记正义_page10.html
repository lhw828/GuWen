<!DOCTYPE html>
<html>
<head>
    <meta charset="UTF-8">
    <title>礼记正义 - 第 10 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 10 页/共 200 页</h1>
    <div class="content">　　○正义曰：此一节论立尸用人相尊敬之法，各依文解之。
　　○“抱孙不抱子”者，此以明昭穆之例。凡称“礼曰”者，皆旧礼语也。为下事难明，故引旧礼为证。案此篇之首，作记之人引旧礼而言“《曲礼》曰”，此直言“礼曰”，不言“曲者”，从略可知也。“抱孙不抱子”者，谓祭祀之礼必须尸，尸必以孙。今子孙行并皆幼弱，则必抱孙为尸，不得抱子为尸。所以然者，作记者既引其礼，又自解云，“此言孙可以为王父尸，子不可以为父尸”故也。《曾子问》云：“祭成丧者必有尸，尸必以孙，孙幼则使人抱之，无孙则取於同姓可也。”是有抱孙之法也。言“无孙取於同姓可”者，谓无服内之孙，取服外同姓也。天子至士皆有尸，《特牲》是士礼，《少牢》是大夫礼，并皆有尸。又《祭统》云：“君执圭瓒祼尸。”是诸侯有尸也。又《守祧职》云：“若将祭祀，则各以其服授尸。”是天子有尸也。天子以下，宗庙之祭，皆用同姓之嫡，故《祭统》云：“祭之道，孙为王父尸。所使为尸者，於祭者为子行，父北面而事之。”法云：“子行犹子列也。祭祖则用孙列，皆取於同姓之適孙也。天子诸侯之祭，朝事延尸於户外，是以有北面事尸之礼也。”虽取孙列，用卿大夫为之，故《既醉》注云：“天子以卿。”郑笺云：“诸侯入为天子卿大夫，故云公尸。”天子既然，明诸侯亦尔，故大夫士亦用同姓嫡者。《曾子问》云：“无孙取於同姓可也。”又郑注《特牲礼》“大夫士以孙之伦为尸”是也。言“伦”，明非己孙，皇侃用崔灵恩义，以大夫用已孙为尸，恐非也。天子祭天地、社稷、山川、四方百物及七祀之属，皆有尸也。故《凫鹥》并云“公尸”。推此而言，诸侯祭社稷竟内山川，及大夫有菜地祭五祀，皆有尸也。外神之属，不问同姓异姓，但卜吉则可为尸。案《曾子问》祭成人必有尸，则祭殇无尸。若新丧虞祭之时，男女各立尸，故《士虞礼》云：“男，男尸。女，女尸。”至祔祭之后，正用男之一尸，以其祔祭渐吉故也。凡吉祭祗用一尸，故《祭统》云：“设同几”是也。若祭胜国之社稷，则士师为尸。知者，《士师职》文，用士师者略之。故《异义》：“《公羊》说祭天无尸。《左氏》说晋祀夏郊，以董伯为尸。《虞夏传》云：‘舜入唐郊，以丹朱为尸。’是祭天有尸也。许慎引《鲁郊礼》曰：‘祝延帝尸。’从《左氏》之说也。”
　　○“为君尸者，大夫士见之则下之”。
　　○正义曰：此臣为君作尸者，己被卜吉，君许用者也。下谓下车也。古者致齐各於其家，散齐亦犹出在路，及至祭日之旦，俱来入庙，故群臣得於路见君之尸，皆下车而敬之。
　　○“君知所以为尸者则自下之”者，此亦谓散齐之时。君若在路见尸，亦自下车敬之。不直云“君见尸”，而云“君知”者，言“知”则初有不知，不知谓君年或幼少，不能并识群臣，故於路或不识，而臣告君，君乃知之，所以下也。所以知是散齐者，君致齐不复出行，若祭日君先入庙，后乃尸至也。
　　○“尸必式”者，庙门之外，尸尊未伸，不敢亢礼，不可下车，故式为敬以答君也。式谓俯下头也。古者车箱长四尺四寸而三分，前一后二，横一木，下去车床三尺三寸，谓之为式。又於式上二尺二寸横一木，谓之为较，较去车床凡五尺五寸。於时立乘，若平常则冯较，故《诗》云“倚重较兮”是也。又若应为敬，则落手隐下式，而头得俯俛。故后云“式视马尾”是也。郑注《考工记》云：“兵车之式高三尺三寸。”“较，两輢上出式者也。兵车自较而下，凡五尺五寸。”然尸在庙中尊伸，尚答主人之拜，今在路，其尊犹屈，君下而已式者，以其在路，尊未伸，故未敢亢礼，至於庙中，礼伸则亢，故答之。
　　○“乘必以几”者，几案在式之上，尊者有所敬事，以手据之。几上有幂，君以羔皮，以虎缘之也。
　　居丧之礼，毁瘠不形，视听不衰，为其废丧事。形谓骨见。
　　○瘠音在昔反，瘦也。见，贤遍反。升降不由阼阶，出入不当门隧。常若亲存，隧，道也。阼，才故反。遂音遂。居丧之礼，头有创则沐，身有疡则浴，有疾则饮酒食肉，疾止复初。不胜丧，乃比於不慈不孝。胜，任也。
　　○创，初良反，又初亮反。疡音恙，本或作痒。胜音升。任，而金反。五十不致毁，六十不毁，七十唯衰麻在身，饮酒食肉，处於内。所以养衰老。人五十始衰也。
　　○衰，七雷反。 
　　[疏]“居丧”至“於内”。
　　○正义曰：此一节明孝子居丧，此先明居丧平常之法也。“毁瘠不形”者，毁瘠，羸瘦也。形，骨露也。骨为人形之主，故谓骨为形也。居丧乃许羸瘦，不许骨露见也。
　　○“升降不由阼阶”者，阼阶，主人之阶也。孝子事死如事生，故在丧思慕，犹若父在，不忍从父阼阶上下也。若祔祭以后，即得升阼阶。知者，案《士虞礼》云，卒哭以后称哀子，祔祭称孝子。祔祭如馈食之礼，既同於吉，则孝子得升阼阶也。然《杂记》云：“吊者入，主人升堂西面。”下云：“既葬，蒲席。”则升堂西面，未葬也，既言西面，则是升自阼阶。此未葬得升阼阶者，敬异国之宾也。
　　○“不胜丧，乃比於不慈不孝”者，结所以沐浴酒肉之义也。“不胜丧”，谓疾不食酒肉，创疡不沐浴，毁而灭性者也。不留身继世，是不慈也。灭性又是违亲生时之意，故云不孝。不云“同”而云“比”者，此灭性本心实非为不孝，故言“比”也。
　　○“五十不致毁”者，致，极也。五十始衰，居丧乃许有毁，而不得极羸瘦。
　　○“六十不毁”者，转更衰甚，都不许毁也。鲁襄公三十一年《经》书：“九月癸巳，子野卒。”《传》云“毁也”是也。
　　○
　　生与来日，死与往日。与，犹数也。生数来日，谓成服杖以死明日数也。死首荠日，谓殡敛以死日数也。此士礼，贬於大夫者，大夫以上皆以来日数。《士丧礼》曰“死日而袭，厥明而小敛，又厥明大敛而殡”，则死三日。而更言三日成服杖，似异日矣。《丧大记》曰：“士之丧，二日而殡，三日之朝，主人杖。”二者相推，其然明矣。与，或为“予”。
　　○数，所主反，下皆同。殡，必刃反，下同。敛，力验反，下同。贬，彼检反，《字林》方犯反。 
　　[疏]“生与”至“往日”。
　　○正义曰：“生与来日”者，此谓士礼。与，数也。谓生人成服杖，数来日为三日。“死首荠日”者，谓死者殡敛，数死日为三日。
　　○注“与数”至“为予”。
　　○正义曰：贬犹屈也。士卑屈，故降，不如大夫所以厌其殡日。然士惟屈殡日，不屈成服杖日者，成服必在殡后故也。云“大夫以上皆以来日数”者，大夫尊，则成服及殡皆不数死日也。大夫云三日殡，不数死日，则天子诸侯亦悉不数死日也。故郑云：“大夫以上。”云“《士丧礼》曰死日而袭”者，注引《士丧礼》者，证殡与成服不同日，以其未审，故云“似异日”。又引《丧大记》者，更证明士殡与成服不同日，故云“二者相推，其然明矣”。谓以《士丧礼》、《丧大记》二者相推校。然犹是也。殡与成服是异日，明矣，无所复疑。言“与，或为予”者，谓诸本《礼记》有作“予”字者，故云“与，或为予”。
　　知生者吊，知死者伤。知生而不知死，吊而不伤。知死而不知生，伤而不吊。人恩各施於所知也。吊、伤，皆谓致命辞也。《杂记》曰，诸侯使人吊，辞曰：“寡君闻君之丧，寡君使某，如何不淑！”此施於生者，伤辞未闻也。说者有吊辞云：“皇天降灾，子遭罹之。如何不淑！”此施於死者，盖本伤辞。辞毕，退，皆哭。
　　○伤如字，下同，旧式亮反。 
　　[疏]“知生”至“不吊”。
　　○正义曰：此一节论吊伤之法，若存之与亡并识，则遣设吊辞伤辞兼行。若但识生而不识亡，则唯遣设吊辞而无伤辞。
　　○“知死而不知生，伤而不吊”者，若但识亡，唯施伤辞，而无吊辞也。然生吊死伤，其文可悉。但记者丁宁言之，故其文详也。
　　○注“吊伤”至“皆哭”。
　　○正义曰：皆不自往，而遣使致已之命也。“《杂记》曰，诸侯使人吊，辞曰：寡君闻君之丧，寡君使某，如何不淑”，此施於生者也。引《杂记》者，证诸侯有邻国之丧，不得自往，遣使往吊，致命吊辞之法也，然吊辞唯使者口传之於主国孤而已。云“伤辞未闻”者，经典散亡，故未闻也。“说者有吊辞云：皇天降灾，子遭罹之，如何不淑”者，既未闻伤辞，有旧说者云有吊辞如此也。施於死者，盖本伤辞也。郑此云旧说，疑其非吊辞，正是伤辞耳。所以然者，一则不与《杂记》吊辞同，二则既言“皇天降灾，子遭罹之”，明是伤於亡者自身，非关吊于孝子也。云“辞毕，退，皆哭”者，然吊辞乃使口致命，若伤辞当书之於板，使者读之而奠致殡前也。知辞毕皆退而哭者，案《杂记》行吊之后，致含襚赗毕乃临，若不致含隧赗，则吊讫乃临也。故郑云吊伤辞毕皆哭。
　　吊丧弗能赙，不问其所费。问疾弗能遗，不问其所欲。见人弗能馆，不问其所舍。赐人者不曰来取，与人者不问其所欲。皆为伤恩也。见人，见行人。馆，舍也。与人不问其所欲，己物或时非其所欲，将不与也。
　　○赙音附，《公羊传》曰：“钱财曰赙。”《穀梁传》曰：“归生者曰赙。”不问其所费，芳味反，一本作“有所费”，下句放此。遗，于季反，与也。皆为，于伪反，下“为啤变皆同。 
　　適墓不登垄，为其不敬。垄，冢也。墓，茔域。
　　○垄，力勇反。茔音营。助葬必执紼。葬，丧之大事。紼，引车索。
　　○紼音弗。引棺，本亦作引车。索，悉各反。临丧不笑，临丧宜有哀色。揖人必违其位，礼以变为敬。望柩不歌，入临不翔。哀伤之无容乐。
　　○柩，求又反。临如字，旧力鸠反。当食不叹。食或以乐，非叹所。邻有丧，舂不相。里有殡，不巷歌。助哀也。相，谓送杵声。
　　○舂，束容反。相，息亮反，注同。杵，昌吕反。適墓不歌，非乐所。哭日不歌。哀未忘也。送丧不由径，送葬不辟涂潦。所哀在此。
　　○径，经定反，邪路也。辟音避，本亦作避，下注同。临丧则必有哀色，执紼不笑，临乐不叹，介胄则有不可犯之色。貌与事宜相配。介，甲也。故君子戒慎，不失色於人。色厉而内荏，貌恭心很，非情者也。
　　○荏，而审反，柔弱貌。很，胡恳反。国君抚式，大夫下之。大夫抚式，士下之。抚犹据也。据式小俛，崇敬也。乘车必正立。
　　○俛音免。礼不下庶人，为其遽於事，且不能备物。
　　○下，遐嫁反，又如字。遽，其庶反，沈及其於反。刑不上大夫。不与贤者犯法，其犯法则在八议轻重，不在刑书。
　　○上，时掌反。与音预。刑人不在君侧。为怨恨为害也。《春秋传》曰：“近刑人，则轻死之道。” 
　　[疏]“助葬”至“君侧”。
　　○正义曰：此一节记人杂记吉凶举动威仪之事，各依文解之。
　　○“助葬必执紼”者，助葬本非为客，正是助事耳，故宜必执紼也。
　　○注“葬丧”至“车索”。
　　○正义曰：“葬，丧之大事”，解所以必执紼之义。云“紼，引车索”者，绳属棺曰紼，属车曰引，引、紼亦通名，故郑云：“紼，引车索也。”
　　○“揖人必违其位”者，位谓己之位也。於位而见前人，己所宜敬者，当离己位而乡彼遥揖。礼以变为敬，是以《燕礼》君降阶，尔卿大夫。郑注云：“尔，近也。”揖而移近之，明虽君臣，皆须违位而揖也。
　　○“入临不翔”者，谓入临人之丧，不得趍翔为容。不翔，故不歌，歌则犹翔也。
　　○“当食不叹”者，吉食奏乐，既乐，故不宜叹也。又若助丧事而食，使充饥，不令废事，亦不宜叹，叹则不饱也。
　　○注“食或以乐，非叹所”。
　　○正义曰：人君吉食则有乐，贱者则无，故云“或”也。
　　○“哭日不歌”者，“哭日”谓吊人日也。哭、歌不可共日也。
　　○注“哀未忘也”。
　　○正义曰：《论语》云：“子於是日哭，则不歌。”而郑此云：“哀未忘也。”则吊日之朝，亦得歌乐。但吊以还，其日晚，不歌耳。亦得会是日哭则不歌，是先哭后乃不歌也。
　　○“送葬不辟涂潦”者，前文“送丧”，此云“送葬”，上下文势皆据他人，知者，以上“適墓不登垄”，“入临不翔”，及“哭日不歌”，以文类之，故知此等皆据他人也。而本亦有云“送丧不辟涂潦”者，义亦通也。
　　○“介胄则有不可犯之色”者，亦内外宜相称也。戎容暨暨，若身被甲，首冠胄，则使形势高岸，有不可干犯之色，以称其服也。
　　○“故君子戒慎，不失色於人”者，并结前义也。故，承上起下之辞。上既言内外宜称，故君子接人，凡所行用，并使心色如一，不得色违於心，故云“不失色於人”也。
　　○注“色厉而内荏，貌恭心很，非情者也”。
　　○正义曰：此举失色之事也。小人颜色严厉而心内荏弱为佞，又外乃象恭而心实敖很，此并情不副色也。故《论语》云：“色厉而内荏，譬诸小人，其犹穿窬之盗也与。”又云：“巧言令色足恭。”《书》云：“象恭滔天。”
　　○“国君抚式，大夫下之”者，抚谓手据之，谓君臣俱行，君式宗庙，则臣宜下车。此独云大夫，则士可知也。“大夫抚式，士下之”者，士为大夫之臣，亦如大夫於君也。
　　○注“乘车必正立”。
　　○正义曰：证所式义也。乘车，驷马之车也。既并立乘，故为敬时，则俯俛据式。
　　○“礼不下庶人”者，谓庶人贫，无物为礼，又分地是务，不服燕饮，故此礼不下与庶人行也。《白虎通》云：“礼为有知制，刑为无知设。”礼谓酬酢之礼，不及庶人，勉民使至於士也。故《士相见礼》云“庶人见於君，不为容进退走”是也。张逸云：“非是都不行礼也。但以其遽务不能备之，故不著於经文三百、威仪三千耳。其有事，则假士礼行之。”
　　○“刑不上大夫”者，制五刑三千之科条，不设大夫犯罪之目也。所以然者，大夫必用有德。若逆设其刑，则是君不知贤也。张逸云：“谓所犯之罪，不在夏三千、周二千五百之科。不使贤者犯法也，非谓都不刑其身也。其有罪则以八议议其轻重耳。”
　　○注“不与”至“刑书”。
　　○正义曰：与犹许也。不许贤者犯法，若许之，则非进贤之道也。大夫无刑科，而《周礼》有犯罪致杀放者，郑恐人疑，故出其事，虽不制刑书，“不与贤者犯法，其犯法则在八议轻重，不在刑书”。若脱或犯法，则在八议，议有八条，事在《周礼》。一曰议亲之辟，谓是王宗室有罪也。二曰议故之辟，谓与王故旧也。三曰议贤之辟，谓有德行者也。四曰议能之辟，谓有道艺者也。五曰议功之辟，谓有大勋立功者也。六曰议贵之辟，谓贵者犯罪，即大夫以上也。郑司农云：“若今之吏墨绶有罪先请者。”案汉时墨绶者是贵人也。七曰议勤之辟，谓憔悴忧国也。八曰议宾之辟，谓所不臣者，三恪二代之后也。《异义》：“《礼戴》说‘刑不上大夫’。《古周礼》说士尸肆诸市，大夫尸肆诸朝。是大夫有刑。许慎谨案：《易》曰：‘鼎折足，覆公餗，其刑渥，凶。’无刑不上大夫之事，从《周礼》之说。”郑康成駮之云：“凡有爵者，与王同族。大夫以上適甸师氏，令人不见，是以云刑不上大夫。”如郑之言，则於《戴礼》及《周礼》二说俱合，但大夫罪未定之前，则皆在八议，此经注是也。若罪已定，将刑杀，则適甸师氏是也。凡王朝大夫以上及王之同姓，皆刑之於甸师氏，故《掌戮》云，凡有爵者及王之同族有罪，则死刑焉，是也。若王之庶姓之士，及诸侯大夫，则戮於朝。故襄二十二年，楚杀令尹子南，尸诸朝，是大夫於朝也。列国大夫入天子之国曰某士，明天子之士亦在朝也。诸侯大夫既在朝，则诸侯之士在市，故《檀弓》云：“君之臣不免於罪，则将肆诸市朝。”郑云，大夫於朝，士於市，是也。
　　○“刑人不在君侧”者，彼刑残者，不得令近君，为其怨恨也。《白虎通》云：“古者刑残之人，公家不畜，大夫不养，士遇之路不与语，放诸墝埆不毛之地，与禽兽为伍。”
　　○注《春秋传》曰：近刑人则轻死之道”。
　　○正义曰：此引《公羊传》证刑人在君侧之失者也。《春秋》鲁襄公二十九年，“阍弑吴子馀祭。”《公羊》云：“阍者何？刑人也。
　　○君子不近刑人，近刑人则轻死之道也。”又《左传》云：“吴伐越，获俘焉，以为阍，使守舟。吴子馀祭观舟，阍以刀弑之。”
　　兵车不式，尚威武，不崇敬。武车绥旌，尽饰也。绥谓垂舒之也。武车亦兵车。
　　○绥，耳隹反。德车结旌。不尽饰也。结谓收敛之也。德车，乘车。 
　　[疏]“兵车”至“结旌”。
　　○正义曰：此一节明德车兵车旌旗之异。
　　○“兵车”，革路也。兵车尚武猛，宜无推让，故不为式敬也。
　　○“武车绥旌”者，武车亦革路也。取其建戈刃，即云兵车。取其威猛，即云武车也。绥谓舒垂散之也。旌谓车上旗幡也。尚威武，故舒散旗幡垂绥然。何胤云：“垂放旌旗之旒，以见於美也。”
　　○“德车结旌”者，德车谓玉路、金路、象路、木路，四路不用兵，故曰德车。德美在内，不尚赫奕，故结缠其旒，著於竿也。何胤云：“以德为美，故略於饰。此坐乘之车也。”郑前云“乘车必正立”，此云是乘车，则非坐乘也。
　　史载笔，士载言。谓从於会同，各持其职以待事也。笔谓书具之属，言谓会同盟要之辞。前有水，则载青旌。前有尘埃，则载鸣鸢。前有车骑，则载飞鸿。前有士师，则载虎皮。前有挚兽，则载貔貅。载谓举於旌首以警众也。礼，君行师从，卿行旅从。前驱举此，则士众知所有，所举各以其类象。青，青雀，水鸟。鸢鸣则将风。鸿，取飞有行列也。士师谓兵众。虎，取其有威勇也。貔貅亦挚兽也。《书》曰：“如虎如貔。”士或为仕。
　　○载音戴，本亦作戴，下及注同。埃，乌来反。鸢，悦专反，鸱也。骑，其寄反。挚音至。貔，婢支反，徐扶夷反。孔安国云：“貔，执夷反，虎属，皆猛健。”貅，本亦作<豸木>，许求反，又虚虬反。貔貅，挚兽。警音景。从，才用反，下同。行，户刚反。行，前朱鸟而后玄武，左青龙而右白虎，招摇在上，急缮其怒。以此四兽为军陈，象天也。急犹坚也。缮读曰劲。又画招摇星於旌旗上，以起居坚劲，军之威怒，象天帝也。招摇星在北斗杓端，主指者。
　　○招摇，并如字，北斗第七星。缮，依注音劲，吉政反，陈直觐反。杓，敷招反，徐必遥反。进退有度，度谓伐与步数。左右有局，各司其局。局，部分也。
　　○分，扶问反。 
　　[疏]“史载”至“其局”。
　　○正义曰：此一节明君以军行之礼，各随文解之。
　　○“史”谓国史，书录王事者。王若举动，史必书之。王若行往，则史载书具而从之也。不言简牍而云笔者，笔是书之主，则余载可知。《尔雅》云：“不律谓之笔。”郭云：“书笔名，四方之异言也。”
　　○“士载言”者，士谓司盟之士，言谓盟会之辞，旧事也。崔灵恩云：“必载盟会之辞者，或寻旧盟，或用旧会之礼，应须知之，故载自随也。”
　　○“前有水，则载青旌”者，王行宜警卫，恶善必先知之，故备设军陈行止之法也。军陈卒伍行，则并衔枚，无喧声。若有非常，不能传道，且人众广远，难可周遍，故前有变异，则举类示之，故宣十二年《左传》云“前茅虑无”是也。青旌者，青雀旌，谓旌旗。军行若前值水，则画为青雀旌旗幡上，举示之。所以然者，青雀是水鸟，军士望见，则咸知前必值水而各防也。
　　○“前有尘埃，则载鸣鸢”者，鸢，今时鸱也。鸱鸣则风生，风生则尘埃起。前有尘埃起，则画鸱於旌首而载之，众见咸知，以为备也。不直言鸢而云鸣者，鸢不鸣则风不生，故画作开口，如鸣时也。不言旌，从可知也。
　　○“前有车骑，则载飞鸿”者，车骑，彼人之车骑也。鸿，鸿雁也。雁飞有行列，与车骑相似，若军前忽遥见彼人有多车骑，则画鸿於旌首而载之，使众见而为防也。然古人不骑马，故但经记正典，无言骑者。今言骑者，当是周末时礼。
　　○“前有士师，则载虎皮”者，士师，兵众也。虎是威猛，亦兵众之象。若见前有兵众，则举虎皮於竿首，使兵众见以为防也。
　　○“前有挚兽，则载貔貅”者，挚兽，猛而能击，谓虎狼之属也。貔貅是一兽，亦有威猛也。若前有猛兽，则举此貔貅，使众知为备也。但不知为载其皮，为画其形耳。通有二家，一云与虎皮并画作皮於旌也，一云并载其皮。
　　○注“载谓”至“如貔”。
　　○正义曰：“载谓举於旌首以警众也”，文并为载，而郑今云“举於旌首”，是明诸物并在旌旗首也。云“礼，君行师从，卿行旅从”，此是定四年祝佗之辞，此嘉好之事，若为其出军征伐，则随军多少，与此不同。云“《书》曰：如虎如貔”者，此《尚书 牧誓》，引证虎、貔同是猛兽也。此武王伐纣时，於牧野作誓，诫士卒为战之辞也，令士众皆如虎貔然也。郑注《尚书》云：“其威当如兽之将攫搏也。”貔一名曰豹，虎类也。《尔雅》云：“貔，白狐也。”“行，前朱鸟而后玄武，左青龙而右白虎”者，前明军行逢值之礼也，此明军行象天文而作陈法也。前南后北，左东右西。朱鸟、玄武、青龙、白虎，四方宿名也。军前宜捷，故用鸟。军后须殿捍，故用玄武。玄武，龟也，龟有甲，能御侮用也。左为阳，阳能发生，象其龙变生也。右为阴，阴沈能杀，虎，沈杀也。军之左右生杀，变应威猛如龙虎也。何胤云：“如鸟之翔，如蛇之毒，龙腾虎奋，无能敌此四物。”郑注四兽为军陈，则是军陈之法也，但不知何以为之耳，今之军行，画此四兽於旌旗，以标左右前后之军陈。
　　○“招摇在上”者，招摇，北斗七星也。北斗居四方宿之中，以斗末从十二月建而指之，则四方宿不差。今军行法之，亦作此北斗星在军中，举之於上，以指正四方，使四方之陈不差，故云“招摇在上”也。然并作七星，而独云“招摇”者，举指者为主，馀从可知也。
　　○“急缮其怒”者，向明军陈之法，此举士卒之用也。急，坚也。劲，利也。其怒，士卒之怒也。军行既张四宿於四方，标招摇於中，上象天之行，故军旅士卒起居举动，坚劲奋勇，如天帝之威怒也。然若类前而论四宿之陈，画旌为胜；且郑云“又画招摇於旌上”，则知四物是画，故星约言云“又画”也。崔灵恩云：“此谓军行所置旌旗於四方以法天。此旌之旒数皆放其星，龙旗则九旒，雀则七旒，虎则六旒，龟蛇则四旒，皆放星数以法天也，皆画招摇於此四旗之上。”案崔并画四旗，皆为北斗星，於义不安。何者？天唯一斗以指四方，何用四斗乎？
　　○注“以此”至“指者”。
　　○正义曰：此朱雀是禽，而总言“兽”者，通言耳。言“为君陈”者，则四兽各有军陈之法，故昭二十一年宋人与华亥战，云：“郑翩原为鹳，其御愿为鹅。”又《兵书》云：“善用兵者似率然。”率然者，常山蛇，击其首则尾至，击其尾则首至，击其中则首尾俱至，是其各有陈法也。知“招摇在北斗杓端”者，《春秋运斗枢》云：“北斗七星，第一天枢，第二旋，第三机，第四权，第五衡，第六开阳，第七摇光。第一至第四为魁，第五至第七为标。”案此摇光则招摇也。在下云端者，明魁以上为首，标则以下为端也。
　　○注“度谓伐与步数”。
　　○正义曰：《牧誓》武王誓众云：“今日之事，不愆于六步七步，乃止齐焉。”“四伐五伐，乃止齐焉。”一击一剌为一伐。郑注《尚书》云：“伐谓击剌也。”始前既敌，六步七步当止，齐正行列，及兵相接，少者四伐，多者五伐，又当止。齐正行列也。
</div>
    <div class="pagination">
<a href="礼记正义_page9.html">上一页</a><span>...</span><a href="礼记正义_page5.html">5</a><a href="礼记正义_page6.html">6</a><a href="礼记正义_page7.html">7</a><a href="礼记正义_page8.html">8</a><a href="礼记正义_page9.html">9</a><span class="current-page">10</span><a href="礼记正义_page11.html">11</a><a href="礼记正义_page12.html">12</a><a href="礼记正义_page13.html">13</a><a href="礼记正义_page14.html">14</a><a href="礼记正义_page15.html">15</a><span>...</span><a href="礼记正义_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
