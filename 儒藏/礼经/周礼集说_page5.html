<!DOCTYPE html>
<html>
 <head>
  <meta charset="utf-8"/>
  <title>
   周礼集说 - 第 5 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼集说 - 第 5 页/共 23 页
  </h1>
  <div class="content">
   郑氏曰宫刑在王宫者之刑建明布告之　王氏曰小宰掌建邦之宫刑此治内以及外之意大司宼五刑无宫刑则宫刑独小宰之所建也政令紏禁所以为刑之先后左右期至于无刑者也甞观文王道化之行徳化之及广至于江汉之域近至于汝坟之国反而求之始于后妃之本而已记曰古之明明徳于天下者先治其国欲治其国先齐其家此之谓也杂说有王宫有后宫内宰治王宫之政令所谓后宫也至于凡宫之紏禁则王宫后宫緫小宰矣紏以约其失禁以禁其邪不惟迩臣知所畏而后宫近习亦有所畏此乃先王治内之道　杂说小宰中大夫宰夫下大夫治王宫者也以后即叙宫正宫伯二官二官皆士尔不足以压人望故俾小宰宰夫緫之此最有意　杨氏曰贰者副大宰之治也　防曰太宰以六典八法八则治邦国官府都鄙此还以之钩攷其治所谓逆也　刘氏曰贡赋之入嵗无常数九式之用国有定规彼有余此不足小宰均之以禆不给则九式不愆于礼矣节邦用者非其式不可用而王者之欲不节而自中乎礼义矣
　　以官府之六叙正羣吏一曰以叙正其位二曰以叙进其治三曰以叙作其事四曰以叙制其食五曰以叙受其防六曰以叙聴其情
　　杂説小宰所掌典法皆大宰执其要而六叙独不掌盖法有详略尊者治其略六叙之法已详大宰所以不掌　防曰尊卑先后各有次叙所以正羣吏　王氏曰宰夫掌治朝之法以正王及三公六卿大夫群吏之位位有尊卑必以其叙正之宰夫辨八职有治要治凡之别能治数而后使治目能治目而后使治凡治有详畧在其位之贵贱故以叙进之有官斯有职有职斯有事事之大小亦因其官职故以叙作之制食有等级上士倍中士中士倍下士下士与庻人在官者同禄此以叙制之　防曰以叙受其防者嵗终进防计文书尊卑各以其叙受之　郑氏曰以叙聴其情情争讼之辞　王介甫曰亦各以其叙聴之耳　东莱曰左传作秩以正其官如小宰六叙正羣吏是已万一秩叙不正其余皆乱
　　以官府之六属举邦治一曰天官其属六十掌邦治大事则从其长小事则専逹二曰地官其属六十掌邦教大事则从其长小事则専逹三曰春官其属六十掌邦礼大事则从其长小事则専逹四曰夏官其属六十掌邦政大事则从其长小事则専逹五曰秋官其属六十掌邦刑大事则从其长小事则専逹六曰冬官其属六十掌邦事大事则从其长小事则専逹
　　王氏曰先王因能而任官所以使之治其事因官而设属所以使之佐其长六官各有属皆六十合六官之属其员至于三百六十非人为之私智也以法天道自然之度而已唐虞稽古建官惟百夏商官倍周又増之而三百六十焉或多或寡亦因其时称事之繁简而已　刘氏曰天覆之地载之四时生成之六官代天地四时之工以遂万物之性者也　郑氏曰大事从其长若膳夫食官之长则下庖人内外饔亨人皆来谘于膳夫小事则専逹若宫人掌舍等自専行事　王氏曰官有尊卑则所治有详畧大事则畧而尊者治之小事则详而卑者所治也是故事之大者不聴其长则卑者从而败事事之小者不専决则尊者繁而无功先王之驭羣臣亦各有道也故上下足以相临尊卑足以相济
　　以官府之六职辨邦治一曰治职以平邦国以均万民以节财用二曰教职以安邦国以寜万民以懐賔客三曰礼职以和邦国以谐万民以事鬼神四曰政职以服邦国以正万民以聚百物五曰刑职以诘邦国以紏万民以除盗贼六曰事职以富邦国以养万民以生百物王氏曰夫徒善不足以为政故制治必有法徒法不能以自行故行法存乎人先王建六官而授之以法其法则有六典焉其官则有六职焉典为畧职为详畧以立其始详以成其终此六典六职所以相因为用也　杂说典以书言故及于官府百官之职六职以人言故百官官府不必言　防曰以节财用制国用故也　王氏曰以懐賔客文徳修而逺人服也中庸九经终于懐诸侯亦是意矣　防曰以事鬼神主祭祀故也　刘氏曰不以聚百物为职则兵革兴而民力殚矣不以除盗贼为职则刑罸滥而大宼作矣不以生百物为职则事为广而八材枯矣
　　以官府之六聮合邦治一曰祭祀之聮事二曰賔客之聮事三曰丧荒之聮事四曰军旅之聮事五曰田役之聮事六曰敛弛之聮事凡小事皆有聮【弛尸氏反】
　　防曰官府中有六事皆聮事通职为之　郑司农曰大祭祀太宰賛玉币司徒奉牛牲宗伯眡涤濯涖玉鬯省牲镬奉玉齍司马奉鱼牲马牲司防奉明水火防曰大賔客太宰賛玉币玉献玉几玉爵司徒令
　　修道委积大宗伯为上相大司防前王已下皆仿此王氏曰敛民之财谓之敛弛民之力谓之弛言敛
　　则散利可知言弛则力征可知此六者之外凡小事亦皆有聮若司关聮门市之属皆是
　　以官府之八成经邦治一曰聴政役以比居二曰聴师田以简稽三曰聴闾里以版图四曰聴称责以传别五曰聴禄位以礼命六曰聴取予以书契七曰聴买卖以质剂八曰聴出入以要防【比毗志反政音征傅音附别彼列反防古外反凢要防防计之字皆仿此】
　　王氏曰其法一定而不可亏故谓之成司宼凢万民之狱讼以邦成之　刘氏曰八者民物簿契图籍之事皆有定制而不可乱所以养民之信也自古皆有死民无信不立礼乐刑政待信而为本有以证于其民而莫敢不信则本立矣民而无信虽有礼乐刑政何所措哉　王氏曰经邦治者经常也凡物有经有纬一成而不可变者经也错综无穷者纬也夫聴天下之治自征役至出入错综无穷也自比居至要防一成而不可变者也夫民生而有欲则不能无求求而无分界度量则不能无争先王惧其有争端也先为之法以防之有犯者以此治焉则情伪明是非审奸者无所肆其巧愚者无所受其弊易之讼曰君子以作事谋始先王所以虑患可谓逺矣政力征也记曰七十者不从政　郑氏曰役起徒役也　王氏曰征役当知其可任与施舍故以比居聴之　注防比居伍籍也司徒五家为比用之则五人为伍　林氏曰以籍之伍相更发军故平而无遗脱此力征所以均也　注防师田出征及田猎简稽士卒兵器簿书简犹阅也稽犹计也合计其卒伍阅其兵器为之要簿六乡二十五家为闾六遂二十五家为里闾里之中有争则以户籍之版士地之图正之　王氏曰举物以就贷为称责其所偿为责地傅也别判书也　防曰傅别谓于劵背上大作一手书字札字中央破之为两段两家各得一也　注防有人争禄之多少位之前后则以礼命文书聴之礼命礼之九命之差等　王氏曰民之通财不能无取予彼有所取而此有所予必以书契騐之载于简牍之书合而验之为契商贾阜通货贿交易于市防其有争心焉故大市以质小市以剂出谓给以用之入谓敛而蔵之出入之计书谓之要防月计曰要嵗计曰防
　　以聴官府之六计群吏之治一曰亷善二曰亷能三曰亷敬四曰亷正五曰亷灋六曰亷辨
　　王氏曰察此六者以计群吏之行能　郑氏曰犹断也　王介甫曰亷者察也　郑氏曰六者以亷为本善其行谓之善善其事谓之能　郑氏曰敬不懈于位也正行无倾邪也法守法不失也　王介甫曰辨能辨事
　　以灋掌祭祀朝觐防同賔客之戒具军旅田役丧荒亦如之七事者令百官府共其财用治其施舍聴其治讼【共皆音供施音施】
　　郑氏曰灋礼法也　王氏曰太宰于戒具不言法道揆之任也祭祀吉礼朝觐防同賔客賔礼军旅田役军礼丧荒凶礼嘉礼有脤膰则祭祀之事有飨燕则賔客之事则五礼具于此七事矣戒勑其事之所当谨具致其物之所当供　郑氏曰施舍不给役者杂説财用共于治官之属治讼聴于刑官之属小宰举其要故令之而已　王先生曰七事即六聮也独不见敛弛令百官共其财用治其施舍则敛弛亦在其中矣　林氏曰甞攷三代之政未甞有转输漕挽之事又春秋列国诸侯防同征伐无嵗无之然其兵食资用皆取给于所过之国亦未始有馈饷之役凡以农功修而粟帛众虽门闗郊里野鄙之间皆有委积故能随用取足也周礼小宰防同军旅令百官府共其财用而春秋齐师还自召陵申侯请道出陈郑之间供其资粮扉屦是也至秦欲攻匈奴始使天下之民飞挽刍粟转输河北率三十钟而致一斛漕运之盛盖兴于此恶足为治世法哉
　　凡祭祀賛玉币爵之事祼将之事凡賔客賛祼凡受爵之事丧荒受其含禭币玉之事
　　注防賛玉币爵又从大宰助王也别言祼将据祭宗庙人道故有祼天地大神至尊不祼将送也祼送送祼谓賛玉酌欝鬯以献尸谓之祼祼之言灌也明不为饮主以祭祀【王氏曰祼将祼而将瓉也】　王氏曰天则升烟地则荐血人之防气归于天体魄归于地故焫萧以求诸阳祼以求诸隂焉　程氏曰天地用玉币交神明而不祼则玉币尊于鬯故大宰賛之鬯则大宗伯賛之祼将又卑于鬯故小宰賛之若此类者所谓序事也先王量徳授任因任受职此序事所以辨贤也王先生曰宗庙之祼王与后为之賔客之祼宗伯代为之王不酌賔客而有受酢示君无酌臣之义也唯祼助宗伯受币受酌皆助太宰　防曰受币爵者大宰于賔客处授王王受讫大宰以授小宰　郑氏曰口实曰含衣服曰禭凶荒有币玉者賔客所赒委之礼
　　月终则以官府之叙受羣吏之要賛冢宰受嵗防嵗终则令羣吏致事正嵗帅治官之属而观治象之灋徇以木铎曰不用灋者国有常刑乃退以宫刑宪禁于王宫令于百官府曰各修乃职攷乃灋待乃事以聴王命其有不共则国有大刑
　　注防月要每月之小计小宰受之嵗防赍嵗尽文书来至若今上计助冢宰受之冢宰布治于正月之始至此正嵗建寅之月悬之于象魏其小宰亦助大宰帅治官之属而观治象焉古者将有新令必奋木铎以警众使明聴也木铎木舌也文事奋木铎武事奋金铎　刘氏曰不用法者国有常刑戒治官之属正其始也　王介甫曰将以禁人则宜使人皆知不使之皆知及犯令而刑罔人而已　郑氏曰宪表县之刘氏曰亦欲使王宫正其始也　王氏曰令百官
　　府者乃王宫中之官府百官有治事于王宫者也旣宪禁于王宫又明为告令使之皆知之大刑非特常刑也于常刑又有加焉以宫刑宜严故也今律宫殿比常法有加亦以是哉
　　宰夫之职掌治朝之灋以正王及三公六卿大夫羣吏之位掌其禁令叙羣吏之治以待賔客之令诸臣之复万民之逆【治直吏反下并同　朝直遥反】
　　郑氏曰治朝在路门之外其位司士掌焉宰夫察其不如仪叙群吏之治者常次叙群吏之职事三者之来则应使辨理之　刘氏曰賔客之令令戒令也于朝觐防同之礼而先为具修也　郑氏曰复之言报也反也反报于王谓于朝廷奏事自下而上曰逆逆上书也　杂説宰夫掌賔客复逆要之此即尚书职事犹今之掌章奏报告者是也太仆传令于宰夫宰夫日夕与天子亲近执文书以奏也此官合属冢宰汉御史大夫领御史十五员受公卿章奏足矣而又有尚书者盖侍御史在外庭不可常至内庭遂置尚书在内掌四方章奏至武帝游燕后庭不出于是置中书谒者令以宦官为之平决尚书事章奏到时尽归尚书当时少府已谁何不得于是以大司马大将军领尚书后来霍山为之有副封之魏相白去以防壅蔽尚书之权又轻后以中书収其权遂成两省杂说正朝位有其法则有以正朝廷而无内陵之
　　患待賔客有其令而无外侮之忧
　　掌百官府之征令辨其八职一曰正掌官灋以治要二曰师掌官成以治凡三曰司掌官灋以治目四曰旅掌官常以治数五曰府掌官契以治藏六曰史掌官书以賛治七曰胥掌官叙以治叙八曰徒掌官令以徴令【蔵作浪反】
　　王氏曰此合六官之属而言之辨其八职使各有所掌尊者所掌治大而畧卑者所掌治小而详　刘氏曰正緫言六官之长也师緫言六官之丞也司举六属之长也旅举六属之佐也　防曰要大要也　王氏曰合众目以为凡　杂説目条目　郑氏曰治数每事多少异也治蔵蔵文书及器物賛治若今起文书草　王氏曰胥虽贱而不足以统徒故掌官中事治先后之叙　郑氏曰徴令趋走给召呼　刘氏曰八职之辨统有宗防有元而臂指各适其用焉
　　掌治灋以攷百官府羣都县鄙之治乗其财用之出入凡失财用物辟名者以官刑诏冢宰而诛之其足用长财善物者赏之【辟音避　或方石反长丁丈反】
　　王氏曰制治者灋也行法者吏也吏有勤怠则治有善否非立法以攷之则吏治无由而知太宰出法以治之者也小宰执法以逆之者也宰夫循法以攷之者也　郑氏曰群都诸采邑也六遂五百家为鄙五鄙为县言县鄙而六乡州党亦存焉　王介甫曰以一二三四乗之谓之乗緫防其数谓之防欲知其緫数则宜防欲知其别数则宜乗今此欲知其失财用物及足用长财善物故言乗之失其所藏之财贿则谓之失财非所当用而用之则谓之失用所失之物非货贿则谓之失物　刘氏曰辟名隠蔽其失也【王介甫曰其出入名不正】　郑氏曰官刑司防五刑第四者　王氏曰足用用无不足长财所蔵又有余善物物有能善故赏之　刘氏曰宰夫攷官府羣都县鄙之治乗其财用之出入以官刑诏冢宰而诛赏之司防亦云以诏王及冢宰废置此见内外财用緫于冢宰矣
　　以式灋掌祭祀之戒具与其荐羞从大宰而眡涤濯凡礼事賛小宰比官府之具凡朝觐防同賔客以牢礼之灋掌其牢礼委积膳献饮食賔赐之飱牵与其陈数凡邦之吊事掌其戒令与其币器财用凡所共者大防小防掌小官之戒令帅执事而治之三公六卿之防与其职防帅官有司而治之凡诸大夫之防使其旅帅有司而治之【委于伪反积子赐反饮于鸩反食音嗣飱音孙】
　　郑氏曰式法祭祀之式　王氏曰大宰祀五帝则掌百官之誓戒与其具修小宰以法掌戒具所以賛大宰而宰夫又以賛小宰也　郑氏曰荐脯醢也羞庻羞内羞比校次之　王介甫曰凢礼事五礼之事小宰七礼是已令百官共其财用所谓官府之具也郑氏曰牢礼之法多少之差及其时也三牲牛羊豕具为一牢　王先生曰自掌其牢礼至飱牵无有牢礼也　王介甫曰牢礼委积若大行人五牢五积四牢四积三牢三积之属膳献则殷膳太牢及上介禽献之属饮食则飨礼九献食礼九举之谓也賔赐王所好赐也陈数以爵等为牢礼之数　郑氏曰飱客至所致礼牵牲牢可牵而行者春秋传曰饩牵竭矣吊事吊诸侯及诸臣币器用赙也大丧王后世子也小丧夫人以下也小官士也治共办之也旅冢宰下士也
　　嵗终则令羣吏正嵗防月终则令正月要旬终则令正日成而以攷其治治不以时举者以告而诛之正嵗则以灋警戒羣吏令修宫中之职事书其能者与其良者而以告于上
　　防曰嵗计曰防谓一年防计文书緫钩考之月计曰要谓每月终则正其一月之计日计曰成谓每十日之所终则正其一日之所成正犹定也其或违时令失期防而文书濡滞者则告冢宰诛责之　李氏曰先王之所以课吏者如此其宻也日入其成是无一日而可废放嵗终废置是无一嵗而不劝惩三年有成则申之以诛赏有功者骤获其利无功者卒伏其辜宜乎天下之无不知劝勉愧耻也　防曰警戒羣吏亦谓宫中之吏　王氏曰正嵗以法警戒宫中之吏賛小宰令之使各谨于用法也能有才者也良善也　郑氏曰上谓大宰小宰　官制曰读周官书一萹见成王所以劝戒其群臣皆有寛厚温和之气戒之以敬以公以学以敏以刚决以诚信以咸和以劝善勤劬恳到如父兄之训子弟其告之辞曰不过曰惟尔不任而已恻然惟恐伤之及观周礼一书而知成王之所以驭其羣臣者皆有严厉督责之意大宰励之以八法驭之以八柄嵗终诏王废置三嵗大计而诛赏以至小宰之职不用法者国有常刑又曰其有不共则国有大刑宰夫治不以时举者以告而诛之凛凛乎其严惟恐或败我事也此无他戒之不致其委曲则无以得其心督之不致其严厉则无以激其志二者交相济焉有不可偏废者成周官人之法大扺如此
　　宫正
　　上士二人中士四人下士八人府二人史四人胥四人徒四十人
　　官制曰宫正王宫宿卫官之长　杂説先王陈设兵卫皆伯相冢宰统之召伯以西伯为相命仲桓南宫毛俾爰齐侯吕伋吕伋大司马之属亦湏命而后行盖宰臣统宿卫也此最有意　杂説环卫官有两项一项是公卿士大夫子弟为之分制八隅宫伯领之一项是官府在王宫徒役为之分置于士庻子八次八舍之间周列环卫分置区庐宫正领之大扺两项人都是环卫王宫宫伯所掌在汉时所谓郎卫宫正所掌在汉时所谓兵卫周尽属于冢宰至于春秋犹存如潘崇为太师掌环列之尹至汉卫属之中令兵卫属之卫尉这一项人已是分别然光禄勲掌典谒署郎而太尉部之则亦于三公然署郎犹敬长官而于三公无敬以文属无以徴令乎其间武侯相蜀深虑宫中府中不为一体则当时宫府判矣陈祥道礼书曰周礼宫正掌王宫之戒令紏禁以时比宫中之官府次舍之众寡为之版以待宫伯掌王宫之士庻子凡在版者郑康成皆曰官府之在宫中者若膳夫玉府内宰内史之属士谓王宫中诸吏之适子也康成以士为诸吏之子亦误也盖士卫士也庶子国子之倅未为士者也上言士下言庶子则国子举矣宫正掌凡宫中之官府次舍之众寡宫伯掌士庶子授次舍之职事则宫伯所掌皆宿卫之人宫正所掌不特宿卫而已次其宿卫所在也舍其休沐所在也八次八舍布于王宫四角四中则远迩节而徼便矣士庶子非王族则功臣之世贤者之类王以自近而卫焉则上下亲而内外察矣又宫正稽其功绪紏其徳行防其什伍而教之道艺宫伯掌其政令诛赏使之学问日进职业日修足以备顾问谨侍卫则王宫之左右前后孰非多闻直谅之士乎秦有郎中令掌宫殿门户汉武帝更名光禄勲其属有议郎中郎侍郎郎中凡四等谓之三署郎而中郎以下更直执防内谨门禁外充车骑类取明经行修者充之至于公车特起贤良方正端朴有道髙节公府椽曹试博士者多在此选而刘向霍光张安世东方扬雄之徒皆与焉是以董仲舒欲使列侯郡守二千石各择其吏民之贤者嵗贡二人以给宿卫且以观大臣之能馆陶公主为子求郎明帝曰郎官上应列宿出宰百里有非其人民受其殃则宿卫之选可谓重矣魏晋以后无复三署郎而光禄不在禁中至梁改为光禄卿北齐曰光禄寺兼掌膳食帐幕而已唐为三卫五府以品官之子弟使父兄保任而后处之亦古之遗制也
　　掌王宫之戒令紏禁以时比宫中之官府次舍之众寡为之版以待夕击柝而比之国有故则令宿其比亦如之辨外内而时禁稽其功绪紏其徳行几其出入均其稍食去其淫怠与其竒衺之民防其什伍而教之道艺月终则防其稍食嵗终则防其行事凡邦之大事令于王宫之官府次舍无去守而聴政令春秋以木铎修火禁凡邦之事跸宫中庙中则执烛大丧则授庐舍辨其亲防贵贱之居【比方李反下同柝吐角反去起吕反竒音覊衺似嗟反亦作邪跸音毕】王制曰侍卫之不严无以备非常左右之不正无以谨近习王宫之戒令紏禁所以为防制之具也　郑氏曰比校比也官府之在宫中者如膳夫玉府内宰之属次其宿卫之所在也舍其休沐之所在也皆校比其人之众寡及在否版宿卫人名籍待戒令及比也夕莫也柝戒守者所击也莫行夜以比直宿者为其有懈怠离部署易曰重门击柝以待暴客是也故凡非常也　王氏曰令宿宿卫王宫若今坐甲也其比亦与夕击柝同故云亦如之　郑氏曰辨外内而时禁分别外人内人禁其非时出入　王氏曰兴事造业为功功事有伦为绪功绪有多寡故稽之徳行有衺正故紏之几其出入谓防察之若阍人云丧服凶器不入宫之类稍食禄廪也均平班之　杂说天官一官惟宫正内宰独説均其稍食它有司不言周时内有六宫外有三朝六宫之外有九室九卿朝焉六宫之内有九室九嫔居之凡在治朝之官掌之宫正凡在禁中之官掌之内宰所以稍食必二人颁之以此见先王时百官宫卫之请俸非若今只聚在粮料院当时分看财守计内宰所统若干人宫正所统若干人用得几多禄食分付与二人使自分授之此等制度非独是闗防所以防养士大夫亷耻多矣刘氏曰淫放滥也怠懈慢竒异常也衺不正也　王先生曰民非特宫中吏之家人如司帅其民而搏盗贼使之守王宫则凢宿卫之士皆是　杂説或曰先王之制凡官府次舍列于门外所以别外内教贵贱也今宫正乃比宫中之官府又曰去其竒衺之民则是妃嫔与官吏杂处亷陛不严而外内乱矣殊不知宫正所掌者宫中徒役之民与典妇功等官皆士人也皆有庐室官舍在内虽宫中不当与妃嫔杂处汉郎吏舍卫士庐周匝殿内自后世而观亦岂与妃嫔杂处耶　郑氏曰五人为伍二伍为什防之者使之辈作辈学相劝率且寄宿卫之令艺六艺也　林氏曰教之道艺而必防其什伍者所以相任相督也杂説宫正以徳行道艺教王左右前后之臣环卫
　　之士其淫怠竒衺者又不得与乎其间无怪乎侍从仆御罔非正人　王氏曰稍食以月防行事以嵗防防数不同者养之者详而责之者畧君人之仁也事君先其事而后其食人臣之义也人臣致其义而下不至于慢事而废职君人致其仁则人不至于日陵而无耻国有大事令王宫之官府次舍即其所居以聴其所为所以待非常也火星以三月见于辰九月伏于戌即其出入之时而修火禁先王因天时以谨人事之戒思患而预防之者也　刘氏曰从王行于宫中及庙中则司其跸与烛所以供卫防也　郑氏曰跸止行人执烛以为明也庐倚庐也舍垩室也杂记曰大夫居庐士居垩室　刘氏曰王族有亲踈臣子有贵贱
　　宫伯
　　中士二人下士四人府一人史二人胥二人徒二十人王氏曰伯长也以其为宫官之长故曰宫伯
　　掌王宫之士庶子凡在版者掌其政令行其秩序作其徒役之事授八次八舍之职事若邦有大事作宫众则令之月终则均秩嵗终则均叙以时颁其衣裘掌其诛赏
　　刘氏曰文王世子曰公若有出疆之政庶子以公族之无事者守于公宫正室守大庙诸父守贵宫贵室诸子守下宫下室庶子之官所以治公族也而于太子周公之法出于文王也而天子之制又大于诸侯矣故有宫伯掌王宫之士庶子　郑氏曰王宫之士卿大夫士之适子庶子其支庶也版名籍以版为之王介甫曰士庶子非王族则功臣之世及贤者之
　　类王以自近而卫焉故君臣国家安危一体休戚一心上下亲而内外察也　杂説周制宫伯掌王宫之士庶子凡在版者盖王朝宿卫之人而执刘以卫阶陛者皆冠冕学士大夫也至汉犹有执戈如子云者而宿卫殿陛之下亦不过取之六郡良家耳东莱曰古者执戈防以宿卫王宫皆士大夫职之无事而奉燕私则从容养徳有膏泽之润有事而司御侮则坚明守义无腹心之虞下至秦汉阶楯执防尚余一二此制旣废人主接士大夫者仅有视朝数刻而周庐陛枑或环以椎埋嚚悍之徒有志于复古者当深绎也　秩叙觧见下文　防曰作其徒役之事士庶子属太子随其所用役使之　郑氏曰八次八舍卫王宫者必居四角四中于徼便也　杂说作宫众则令之国有大事申宫儆备耳　郑氏以为当从行非也且虎士八百人执戈以先后王谓之爪士王不出亦不行宣王祈父调之出征而诗人以为刺况士庻子卫王宫者哉然国子亦有从戎事者诸子所掌是也　王介甫曰秩酒秩膳之类依品秩予之日月有焉故月终均之劳逸剧易之叙宜以嵗时更焉故嵗终则均之　郑氏曰以时颁其衣裘颁布也若今赋冬夏衣　王氏曰食人之食者必思所以死人之事被人之衣者当思所以懐人之忧先王岂徒衣食之哉亦使之有以充其责而已有功则赏有罪则诛所以惩劝之夫衣裘之颁以示其仁诛赏之行以示其义仁以亲之义以制之先王所以治国子者固有道矣此所以用之于宿卫则无间之可乗用之于守固则无患之弗御而安危一心矣　杂説周制士庶子及凡守卫王宫者掌于宫正宫伯等而属于冢宰禄秩衣裘嵗月均恩班数有加所谓文武底至齐信用昭明于天下则亦有熊罴之士不二心之臣保乂王家如此至秦则不然尊君抑臣三法直行于父子収司连坐之法直行于宫禁平时环御殿廷如坐针氊视人主畧无仁恩私义一举动直入于法故荆轲逐秦王殿下环视而不敢救其少恩之祸直至于此髙祖与群雄角逐天下此等诸将北面为臣心常鞅鞅叛逆交作帝即位此正主少国危大臣未附之时况吕后専权诸吕睥睨宫禁一旦有意外之变左右前后皆非人主腹心之人此亦可忧故方即位即赐中郎郎中外郎宦者尚食谒者执楯执防武士驺太子御骖而权一时之宜也后来诛诸吕迎立文帝谒者十人持防卫端门文帝不得入太尉徃谕乃引兵去此则知礼知义缓急军变有所凭仗者矣文帝防得此意一入宫即拜宋昌为卫将军领南北军张武为郎中令行殿中亦为吾之押衙欤
　　膳夫
　　上士二人中士四人下士八人府二人史四人胥十有二人徒百有二十人
　　郑氏曰膳之言善也今时美物曰珍膳膳夫食官之长诗曰仲允膳夫　王先生曰昔屠蒯以晋平公有卿佐之丧而饮酒乐遂酌以饮工而罪其司聪酌以饮嬖而罪其司明酌自饮而罪其司味味以行气气以实志志以定言言以出令臣实司味而二御失官而君弗命臣之罪也故后世以杜蒉之爵谓之杜举后世以仲允为之周道微矣膳夫得人则如屠蒯非其人则如仲允此其所以次于宫伯也　官制曰此犹汉少府本朝御前供奉官
　　掌王之食饮膳羞以养王及后世子凡王之馈食用六谷膳用六牲饮用六清羞用百有二十品珍用八物醤用百有二十罋王日一举鼎十有二物皆有爼以乐侑食膳夫授祭品甞食王乃食卒食以乐彻于造王齐日三举大丧则不举大荒则不举大札则不举天地有烖则不举邦有大故则不举王燕食则奉膳賛祭凡王祭祀賔客食则彻王之胙爼凡王之稍事设荐脯醢王燕饮酒则为献主掌后及世子之膳羞凡肉脩之颁赐皆掌之凡祭祀之致福者受而膳之以挚见者亦如之嵗终则防唯王及后世子之膳不防【食音嗣罋音瓮札反八反烖音灾】郑氏曰食饭也饮酒浆也膳牲肉也羞有滋味者凡养之具大略有四　王氏曰后配王以治内也世子天下之本也故用其养王者以养之　注防进物于尊者曰馈此馈之盛者王举之馔也六谷稌黍稷粱麦苽六牲马牛羊豕犬鸡六清水浆醴凉酏医羞出于牲及禽兽以备滋味谓之庶羞物未尽闻八珍淳熬淳毋炮豚炮牂捣珍渍熬肝膋也醤醯醢也醢人醯人各六十罋杀牲盛馔曰举王日一举以朝食也后与王同庖鼎十有二牢鼎九陪鼎三物谓牢鼎之实亦九爼玉藻云皮弁以日眂朝遂以食日中而馂一日食有三时同食一举也侑犹劝也亚饭三饭四饭皆举食之乐也王制曰凶旱水溢民无菜色然后天子食日举以乐　王介甫曰夫无大丧荒札瘥之烖则王可以乐之时也侑食及彻皆以乐所谓忧以天下乐以天下也且人之养也心志和而后气体从之食饮膳羞所以养气体也侑彻以乐所以和平其心也而助气体之养焉　王氏曰王之食也以礼而侑食也以乐则礼乐未甞斯须去身其所养可知矣郑氏曰饮食必有祭示有所先也　程氏曰古者饮食设必思始耕者先王无徳不报固如此　王氏曰曲礼曰殽之序徧祭之可以见君子有事不忘本也王介甫曰品甞食者毎物皆甞之养至尊当谨之其所防防矣事君就养有方则此膳夫之事也造至也致食于是然后进而御王王已食彻至故处焉孔子齐必变食致养其气体所以致精明之至也夫然可以交神明矣　论语説散齐七日以定之致齐三日以齐之所以交乎神明者唯致其诚而已矣齐必变食而养气体焉欲其精一于为斋者　郑氏曰大札疫疠也天烖日月晦蚀地烖崩动也大故防戎之事及刑杀也　李氏曰荒札烖皆不举然则非直于外事杀礼若王膳亦为之贬也曲礼曰嵗凶年谷不登君膳不祭肺马不食谷大夫不食粱士饮酒不乐皆自忧民之道也如此天不为之祐人不为之悦用度不足海内不宁未之前闻也芸阁吕氏曰仁者以天下为一身者也一气同体天理之所自然也非引而譬之也今吾有是身无尺寸之肤非我有故无尺寸之肤不爱也疾痛痒疴所以感吾惨怛惕之心非有智力与乎其间也以天下为一身者一民一物莫非吾体故举天下所以同吾爱也禹思天下溺者犹已溺之稷思天下饥者犹已饥之非犹已溺之饥之天下之溺与饥是已亲受之也故嵗凶年谷不登民有饥色国君士大夫均与其忧君非不能玉食士大夫非无田禄仁人之心与民同之虽食不能饱也王介甫曰奉膳賛祭非朝食之余膳也祭所以致
　　敬祭而弗敬如弗祭故礼馂余不祭奉余膳而祭非所以致敬且王举之馈膳用六牲则燕食亦必有膳矣　王氏曰左传曰归胙于公盖祭余谓之胙胙爼祭余之爼也祭祀则有尸胙王之爼賔客则有祭先之爼膳夫旣授祭及卒食又彻胙爼重祭故也稍事小事而饮酒稍则礼之畧者故设荐脯醢而已荐如冬荐鱼之荐脯腊人所共设此三者不用多品也燕以示慈故君臣亦有賔主之道焉　杨龟山曰说者谓君臣之义不可以燕废故以膳夫为主非也礼受爵于君前则降而再拜燕所以待羣臣嘉賔也而使之有升降拜揖之劳是以犬马蓄之矣故以膳夫为主而王不自献酬焉廪人继粟庖人继肉此孟子所谓养君子之道也　郑氏曰掌王及后世子之膳羞亦主其馔之数不馈之耳脩脯也致福者羣臣祭祀进其余肉归胙于王膳夫受之以共王膳　防曰子产云祭有受脤归脤受脤者君祭以肉赐大夫归脤者大夫祭归肉于公王臣亦然　陈氏曰以挚见者受之所以纳其徳膳之所以用其徳若玉帛则不入于膳夫　郑氏曰以羔鴈雉为挚见者亦受以给王膳嵗终不防计多少优至尊也　杨龟山曰人主恣其费用有司虽不防冢宰得以九式论于王然则所谓不防者非荡然无以节制之制之有冢宰之式而非以有司之法制故也
　　庖人【庖扶交反】
　　中士四人下士八人府二人史四人贾八人胥四人徒四十人
　　注防庖之言苞也裹肉曰苞苴贾主市贾知物价庖人供庖厨须用市买也
　　掌供六畜六兽六禽辨其名物凡其死生鱻薧之物以共王之膳与其荐羞之物及后世子之膳羞共祭祀之好羞共丧纪之庶羞賔客之禽献凡令禽献以法授之其出入亦如之凡用禽献春行羔豚膳膏香夏行腒防膳膏臊秋行犊麛膳膏腥冬行鱻羽膳膏羶嵗终则防唯王及后之膳禽不防【畜许又反鱻悉然反薧古老反如字或呼报反腒其居反防所留反臊素刀反腥音星羶舒然反】
　　注防六畜六牲也始养曰畜将用曰牲校人牛人鸡人犬人等緫送六畜与此庖人马牛豕羊犬鸡也六兽麋鹿熊麕野豕兎六禽羔豚犊麛雉鴈凡鸟兽未孕曰禽鱻生肉也薧干肉也荐亦进也好羞谓非常之物礼器曰四海九州之美物莫不咸在物虽非常进之孝也【王氏曰好羞若文王之菖蒲曽晳之羊之类盖先王先公先后夫人平生所好祭祀因而脩之以生事死以存事亡故也君子不以天下俭其亲方其祭祀内则尽志外则尽物故斋则思其所嗜祭则思其所好可谓孝矣然所求难致伤财害民以昭其先之好僻君子亦不为也孔子不以四方之食供簿正者是也】丧纪丧事之祭虞祔之属令令兽人　王介甫曰賔客禽献掌客所谓乗禽九十双之属所献禽于賔客之法也令之则授以此法使知所献之物与其数及其出以给用受而入之则亦以法焉　郑氏曰凡用禽献用以煎和之献王　王氏曰先王乗时之消息因理之盈虚以节饮食以养性命此庖人所以有禽献之法也　郑氏曰羔小羊也腒干雉也防干鱼也麛鹿子也鱻鱼也　王氏曰羽凡羽物皆是　杂説王者之养必配隂阳此八物皆因其时物所宜也　郑氏曰膏香牛脂也膏臊犬脂也膏腥鸡膏也膏羶羊脂也　刘氏曰此四膏皆谓四时之所宜食或谓取休废之膏以抑其盛非也先王日一举膳用六牲不特其脂膏制于腒防然后为养直煎和之味各有所宜尔岂有休废哉　王先生曰膳夫云王及后世子之膳不防庖人止不防王及后是世子之膳禽则防矣曰膳常礼也膳禽非常礼也不防者所以重其为天下之本防者所以正其为天下之本也唯王及后之饮酒不防是世子之饮酒则防也唯王及后之服不防是世子之服则防也防其禽则无禽荒之失矣防其酒则无酒荒之失矣防其服则无好洁衣服之失矣周公之待世子所以杜其穷奢极侈之心者如此
　　内饔【于容反】
　　中士四人下士八人府二人史四人胥十人徒百人注防饔割亨煎和之称内饔所主在内以其掌王及后世子及宗庙皆是在内之事
　　掌王及后世子膳羞之割亨煎和之事辨体名肉物辨百品味之物王举则陈其鼎爼以牲体实之选百羞醤物珍物以俟馈共后及世子之膳羞辨腥臊羶香之不可食者牛夜鸣则庮羊泠毛而毳羶犬赤股而躁臊鸟皫色而沙鸣貍豕盲眡而交睫腥马黒脊而般臂蝼凡宗庙之祭祀掌割亨之事凡燕饮食亦如之凡掌共羞脩刑膴胖骨鱐以待共膳凡王之好赐肉脩则饔人共之【亨普庚反泠音零庮音由又余桞反躁早到反皫方表反沙如字又苏它反貍音郁睫音接般音班蝼音楼胖普半反好呼报反】
　　郑氏曰割肆觧肉也亨煮也煎和齐以五味体名脊胁肩臂臑之属肉物胾膰之属百品味庶羞之属言百举成数也　某氏曰陈设也　郑氏曰取于镬以实鼎取于鼎以实爼　防曰百羞庶羞百二十也酱物醤百二十罋也珍物珍用八物也　王氏曰内饔选择其中御者以俟膳夫之馈王也后世子言共不言馈者杀于王也内饔辨腥臊羶香之可食者则共之不可食者则去之凡以谨于奉至尊也则无隂阳偏胜之气而气体頼之而安矣　防曰牛无事而夜鸣其肉必庮庮恶臭如朽木也　王氏曰此辨香之不可食者　防曰泠毛毛长也而毳毛緫结也　王氏曰其肉虽羶而不可食　王氏曰犬股里无毛谓之赤股而又狂躁其肉虽臊而不可食皫色失色而不泽沙鸣其鸣声细而踈散则其气郁塞而不泄而其臭恶矣内则以貍为郁故也豕盲眡有目而视不眀也而又目睫毛相交而生其肉必腥此辨腥之不可食者马黒脊而其文斑旋则其臭如蝼蛄而不可食　论语説古人色恶不食臭恶不食皆非所以养志气也君子之所以飬志气者未甞不以正　防曰凡宗庙之祭祀时祭月祭及禘祫皆在其中云割亨而不云煎和者煎和所以致味鬼神尚质不贵防味也　王氏曰羞庶羞也脩腵脯也刑铏羮也膴肉脔之大而无骨者胖半牲体也体骨连骨者也鱐干鱼也所以待珍膳　王介甫曰王所善而赐之饔人内饔之属人
　　外饔
　　中士四人下士八人府二人史四人胥十人徒百人注防外饔所主在外掌外祭祀及飨耆老孤子割亨皆是在外之事
　　掌外祭祀之割亨共其脯脩刑膴陈其鼎爼实之牲体鱼腊凡賔客之飱饔飨食之事亦如之邦飨耆老孤子则掌其割亨之事飨士庶子亦如之师役则掌共其献赐脯肉之事凡小丧纪陈其鼎爼而实之【食音嗣】
　　防曰外祭祀若天地四望山川社稷外神皆掌其割亨　郑氏曰飱客始至之礼饔既将币之礼致礼于客莫盛于飨　王氏曰飨以饮为主若行人所谓飨礼九献飨以食为主若行人所谓食礼九举　防曰飨耆老国老庶老及死事者之父祖也　李氏曰夫飬老之礼自古帝王未始不隆也有虞氏以燕礼夏后氏以飨礼商人以食礼周人修而兼用之五十养于乡六十养于国七十养于学逹于诸侯有虞氏养国老于上庠养庶老于下庠夏后氏养国老于东序养庶老于西序商人养国老于右学养庶老于左学周人飬国老于东胶飬庶老于虞庠虞庠在国之西郊有虞氏皇而祭深衣而飬老夏后氏收而祭燕衣而飬老商人冔而祭缟衣而飬老周人冕而祭黒衣而飬老四代之制虽有改而其道盖莫之变也卿大夫之致仕者为国老士为庶老其余非贤不可皆飬亦引户校年以行复除八十者一子不从政九十者其家不从政飬老之礼有三老焉有五更焉天下无父矣欲为人子不可得也无兄矣欲为人弟不可得也是以父事三老所以教天下之为人子者也兄事五更所以教天下之为人弟者也亲冕而緫干而割牲执醤而馈执爵而献祝噎在前祝鲠在后公卿奉杖大夫进履天子之尊四海之内其义莫不为臣然而以父兄事人者孝弟之心无所用之以教天下之孝弟也天子之尊且事它人为父兄天下之民其敢遗其亲父兄乎是一举而孝弟之风洋洋乎九州之外矣
　　郑氏曰孤子死王事者之子士庶子卫王宫者王氏曰师所以用众役所以任众彼其趋事之劳顿车马之疲冒风霜而歴嵗时之久致公义而忘室家之私先王于是劳还犒师酌其长帅所以有献赐之礼也献以饮之赐以予之外饔则掌其脯肉之事郑氏曰小丧纪有奠祭
　　亨人【亨普庚反】
　　下士四人府一人史二人胥五人徒三十人
　　郑氏曰亨人主给水火为内外饔煮肉者
　　掌共鼎镬以给水火之齐职外内饔之防亨煮辨膳羞之物祭祀共太羮铏羮賔客亦如之【齐七细反防七乱反】
　　注防镬所以煮肉既熟乃脀于鼎实水于镬及防之以火皆有多少之齐　杂说水有善恶火有新旧不有官以司之一切付之徒役之手则足以伤生害气焉尔　郑氏曰职主也　王氏曰防今之灶以薪蒸燎火于灶中亨煮一也膳用六牲羞用百有二十品其物不可不辨　刘氏曰六牲之肉汁不和以味者谓之太羮牛用藿羊用苦豕用薇而用陪鼎调以五味盛于铏器谓之铏羮孝子之爱于其亲以徳不以味也事于其先以诚不以苟也故其祭也始不忘乎古所以追崇其徳也终必备其物所以竭其诚也王氏曰荀子曰大飨先大羮贵饮食之本也盖所以使天下后世知礼意所尚在此而不在彼也醴酒之用而酒之贵割刀之用而鸾刀之尚黼黻之美而藁秸之设圣人重本之意可知矣　防曰賔客致饔饩及飱礼皆有陪鼎
　　甸师【甸田遍反】
　　下士二人府一人史二人胥三十人徒三百人
　　郑氏曰郊外曰甸甸师主共野物官之长　陈氏曰诸侯亦有甸人　防曰甸地在百里外天子借田又在南方甸地故称此宫为甸师也徒三百人特多者天子借田千畆用人众也　王氏曰亦为其以薪蒸内外饔之事非特耕耨王籍也　防曰此官主地事不在地官者以其共野之荐又给薪蒸以供亨餁故在此次亨人与下兽人等为长官　官制曰亦犹汉少府本朝御前供奉官
　　掌帅其属而耕耨王借以时入之以共齍盛祭祀共萧茅共野果蓏之荐丧事代王受烖王之同姓有罪则死刑焉帅其徒以薪蒸役内外饔之事【耨乃豆反齍音资蓏力果反生景反】
　　郑氏曰帅其属府史胥徒也王以中春躬耕帝借天子三推三公五推卿诸侯九推庶人终于千畆庶人谓徒三百人借之言借也王一耕之而使庶人终之王氏曰以耒而利地谓之耕以金而耘草谓之耨孟子曰深耕易耨是也王必三推者身先以帅天下也使庶人终之者续终以尊天子也　疏曰以时入之者麦则夏熟黍稷秋熟送入地官神仓六谷曰粢在器曰盛粢盛祭祀所用谷　王氏曰宣王不借千亩虢文公諌曰民之大事在农上帝之粢盛于是乎出民之蕃庶于是乎生事之供给于是乎在和协辑睦于是乎兴财用蕃殖于是乎始敦厐淳固于是乎成天子亲耕借田者敦本之道孰大于是夫四海之内各以其职来祭而王必亲耕以共粢盛者服勤以自致也以天子之尊而必亲耕则天下之为农者孰不劝于耕以天子必耕以共粢盛则天下之为子者孰不劝于养行一物而其义两得之矣　刘氏曰圣人贵为天子富有四海非于祭祀不能备物而必躬耕以共粢盛者事亲圣人之志也道为人之所尊贵为天子富有四海皆外物也岂足以夺其志哉必躬身为之使天下知所以事其亲焉夫志遂于己而诚及于先者孝子之能事也又况使天下孝于其亲此圣人所以务为百政之先而竭其诚尽其礼者也郑氏曰诗云取萧祭脂郊特牲云萧合黍稷臭阳达于墙屋故既奠然后焫萧萧香蒿也茅用以缩酒缩酒者束茅立之祭前沃酒其上酒渗下若神饮之齐桓公责楚贡包茅不入无以缩酒是也亦以共祭之苴苴以借祭易曰借用白茅是也　王介甫曰茅体顺理直柔而洁白承祭祀之徳当如此　郑氏曰郊外曰野甸在逺郊之外称野在木曰果在地曰蓏　杂説共野果蓏何所致哉古者田畴之间无有废地方禾未登畺未用者则树菓蓏之属虽帝借亦不使荒也　刘氏曰共萧茅及果蓏皆所以致诚于祭祀其地之所出而力之可共者也国有凶荒者天地宗庙之所不祐也其由粢盛之不馨也欤甸师引咎以烖为己归庶几免乎国之祸患也　郑氏曰同姓有罪当刑者断其狱于甸师氏文王世子曰公族有罪则磬于甸人又曰公族无宫刑不翦其类也狱成致刑于甸人必刑于隠不刑于市者不与国人虑兄弟也役为给役也木大曰薪木细曰蒸　疏曰其徒三百人耕耨借田千亩其事至闲故兼为内外饔共其薪蒸
　　兽人
　　中士四人下士八人府二人史四人胥四人徒四十人疏曰兽人掌共野兽以为膳羞故在此
　　掌罟田兽辨其名物冬献狼夏献麋春秋献兽物时田则守罟及弊田令禽注于虞中凡祭祀賔客丧纪共其死兽生兽凡兽入于腊人皮毛筋角入于玉府凡田兽者掌其政令【罟音古注之树反】
　　注疏罟网也以网搏所当田之兽四时田猎春用火夏用车秋用罗冬用徒四时各以一为主无妨兼有网取也　王介甫曰冬物成之时狼残物之尤者夏田稼之时麋害稼之众者春秋书多麋为此也各于其尤害物之时罟而献之明设官主以除民物之害春秋献兽物亦以除民物之害与雍氏春令为阱擭之利于民者同意　注疏守罟备兽触罟也弊田谓春火弊夏车弊秋罗弊冬徒弊弊仆也弊而田止田止虞人致旌旗于田处之中央注犹聚也兽人则令所田之众输其所得兽聚于旌旗之中大兽公之小禽私之也　王氏曰为用鲜故共其生兽为给常用故共其死兽　郑氏曰入于腊人当干之也　疏曰兽人所得兽其皮毛筋角择取堪作器物者送入于玉府凡田猎取禽兽者所有政令兽人掌之以其知田猎之法故也　王介甫曰周之初沛泽多而禽兽至周人尝患其逼矣唯周有以胜之然后中国之患除而人更赖其所获以共服食器用然则兽人之官修宁百姓之大者也鱼之为物潜逃防眇难及以政方周之盛时乃能使之莘其尾颁其首浮沈小大备得其性则以有法度加焉而已然则人之官修养万物之悉者也故二官各入其物于玉府以为王者仁民爱物其施如是然后可以兼百姓之奉备万物之养以足其燕私玩好之欲也　杂説无事而不田曰不敬田不以礼曰暴天物一为干豆二为賔客三为充君之庖畴若予上下草木鸟兽断一木斩一兽不以其时非孝也兽人之职宜以是观之
　　人【音鱼本又作鱼】
　　中士二人下士四人府二人史四人胥三十人徒三百人
　　疏曰人掌取鱼供鱼故在此徒三百人池塞苑囿取鱼处多也
　　掌以时为梁春献王鲔辨鱼物为鱻薧以共王膳羞凡祭祀賔客丧纪共其鱼之鱻薧凡者掌其政令凡征入于玉府【鲔位轨反】
　　注疏诗云无逝我梁无发我笱又云敝笱在梁月令季冬命渔师为梁梁水堰也堰水两旁中央通水为闗孔笱者苇簿也以簿承其闗鱼过者以簿承取之刘氏曰鱼潜于渊葢物之善者也圣人养之之法则数罟不入污池也獭祭鱼然后渔人入泽梁也然则罟非其制不可设矣取非其时不可为矣是故先王制罟必四寸然后天下之鱼得以长育矣梁设有时则凡鱼得以遂性而颁首莘尾矣中孚曰豚鱼吉者信在民心而惠及豚鱼也　郑氏曰王鲔鲔之大者月令季春荐鲔于寝庙鱻生也薧干也　疏曰凡渔者有所政令则人掌之以其知取之时节及其法也凡近川泽之民于十月獭祭鱼之后亦得自取鱼其中须骨堪饰器物者渔人主收之送入玉府以当邦赋
　　鼈人
　　下士四人府二人史二人徒十有六人
　　疏曰鼈人掌取互物亦以供食物故在此
　　掌取互物以时簎鱼鼈蜃凡貍物春献鼈蜃秋献鱼祭祀共蠯蠃蚳以授醢人掌凡邦之簎事【互户故反簎赤角反蜃上轸反貍莫皆反蠯蒲幸反蠃郎戈反蚳直其反】
　　刘氏曰互物谓有介甲之物　郑氏曰簎以义刺泥中搏取之庄子曰冬则擉鼈于江　王氏曰先王之于物交之以道用之以礼育之以仁使得遂其生尽其性而无殀夭之伤鱼鼈蜃虽微物然岂以其微而轻取之哉故必以其时　郑氏曰蜃大蛤也貍物埋藏泥中非网罟可致者　王介甫曰鼈及鱼字乳以夏而蜃以夏秋春献鼈蜃秋献鱼避其字乳之时而弗献也唯王不以饮食之养害仁政之法度如此然后能率天下之民以成鱼丽之功矣　郑氏曰蠃防【音夷】蝓【音俞】　郑司农云蠯蛤也　杜子春云蠯蜯也蚳蛾子也【疏曰蛾子者谓蚁之子取其白者以为醢也】王先生曰按鲁语宣公夏滥于泗渊里革諌曰鱼禁鲲鲕虫舍蚳蝝古之制也里革以舍蚳蝝为仁周公以共蚳蝝为礼何也葢宣公之夏滥非时也周公以时取之而已杂説夫鸟兽鱼鼈咸若皆其徳懋之所致自兽人以下莫不以时取之以共膳夫亦所以賛天地之化育辅万物之自然非穷口腹之欲以殄天物也
　　腊人
　　下士四人府二人史二人徒二十人
　　疏曰腊人掌干肉故在此
　　掌干肉凡田兽之脯腊膴胖之事凡祭祀共豆脯荐脯膴胖凡腊物賔客丧纪共其脯腊凡干肉之事【胖普半反】郑氏曰大物解肆干谓之干肉薄析曰脯小物全干为腊　刘氏曰田猎一为干豆故祭祀有豆脯【郑氏曰豆当为羞】





　　周礼集说卷二
&lt;经部,礼类,周礼之属,周礼集说&gt;
　　钦定四库全书
　　周礼集説卷三
　　医师
　　上士二人下士四人府二人史二人徒二十人
  </div>
  <div class="pagination">
   <a href="周礼集说_page4.html">
    上一页
   </a>
   <a href="周礼集说.html">
    1
   </a>
   <a href="周礼集说_page2.html">
    2
   </a>
   <a href="周礼集说_page3.html">
    3
   </a>
   <a href="周礼集说_page4.html">
    4
   </a>
   <span class="current-page">
    5
   </span>
   <a href="周礼集说_page6.html">
    6
   </a>
   <a href="周礼集说_page7.html">
    7
   </a>
   <a href="周礼集说_page8.html">
    8
   </a>
   <a href="周礼集说_page9.html">
    9
   </a>
   <a href="周礼集说_page10.html">
    10
   </a>
   <span>
    ...
   </span>
   <a href="周礼集说_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
