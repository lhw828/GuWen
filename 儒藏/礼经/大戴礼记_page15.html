<!DOCTYPE html>
<html>
<head>
    <meta charset="UTF-8">
    <title>大戴礼记 - 第 15 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大戴礼记 - 第 15 页/共 25 页</h1>
    <div class="content">　　周礼巾车职曰毁折入赍于职币家语为完材也
　　贤君良上必自择左右是故佚于取人【案是各本讹作始于作诸今从方本】劳于治事劳于取人佚于治事
　　郭象曰主上无为于亲事而有为于用臣也
　　故君子欲誉则谨其所便
　　便所便习
　　欲名则谨于左右故上者辟如缘木者务高而畏下者滋甚
　　言在民上者譬若此淮南子曰君子之居民上也譬以腐索御良马
　　六马之离必于四面之衢
　　衢四达道
　　民之离道必于上之佚政也故上者尊严而絶百姓者卑贱而神
　　孟子曰民为贵社稷次之君为轻也
　　民而爱之则存恶之则亡也故君子南面临官贵而不骄富恭有本能图
　　本谓身也谓能谋其身也
　　修业居乆而谭
　　谭诞也谓安纵也
　　情迩畅而及乎远察一而闗于多一物治而万物不乱者以身为本者也故君子莅民不可以不知民之性达诸民之情
　　性谓仁义礼智之等情谓喜怒爱恶之属性者生之质情者人之欲诗云天生烝民有物有则
　　既知其已生有习然后民特从命也
　　生谓性也习调节也
　　故世举则民亲之
　　世举言治
　　政均则民无怨故君子莅民不临以高不道以远不责民之所不能今临之明王之成功则民严而不迎也明王之民比屋可封茍欲齐之则惮而不能迎致王命
　　道以数年之业则民疾
　　使成数年之业则民困矣
　　疾则辟矣故古者冕而前旒所以蔽明也絖塞耳【案各本讹作统今从玉篇所引】所以弇聪也故水至清则无鱼人至察则无徒
　　礼纬含文嘉以悬絖垂旒为闲奸声弇乱色令不惑视听则缫瑱之设兼此二事也庄子为黈黄也按此记与庄説及着诗之义则人君以黄絖充耳大夫以素皆尚以玉也然毛王之徒以为石饰玉及郑谓充耳为玉名义乖错故未详
　　故枉而直之使自得之
　　民有邪枉教之使自得也孟子曰匡之直之使自得之
　　优而柔之使自求之
　　谓寛教之
　　揆而度之使自索之
　　谓量民之材而施教之
　　民有小罪必以其善以赦其过如死使之生【案此下各本衍其善也三字今从方本删】
　　其善也若死而使之复生也
　　是以上下亲而不离故惠者政之始也政不正则不可教也不习则民不可使也故君子欲言之见信也者莫若先虚其内也
　　谓内外相应
　　欲政之速行也者莫若以身先之也欲民之速服也者莫若以道御之也故不先以身虽行必遴矣【案各本讹作必邻也今从方本】
　　遴吝
　　不以道御之虽服必强矣故非忠信则无可以取亲于百姓矣
　　此忠信寛于言行相顾也上无此条者以言行不违在忠信之间
　　外内不相应则无可以取信者矣四者治民之统也四者谓以身先之以道御之忠信及外内相应盛徳
　　圣王之盛徳人民不疾六畜不疫五谷不灾
　　隂阳顺序故人物不害也
　　诸侯无兵而正小民无刑而治蛮夷怀服
　　国语曰先王耀徳不观兵
　　古者天子常以季冬攷徳以观治乱得失
　　辨其法政也
　　凡徳盛者治也徳不盛者乱也徳盛者得之也徳不盛者失之也是故君子攷徳而天下之治乱得失可坐庙堂之上而知也
　　言不出户庭而周知海内之善恶也
　　徳盛则修法徳不盛则饰政
　　法徳法政禁令
　　法政而徳不衰故曰王也
　　王者往也民所归也
　　凡人民疾六畜疫五谷灾者生于天道不顺【案各本脱此三字今从太平御览所引】天道不顺生于明堂不饰故有天灾则饰明堂也
　　淮南子云明堂之庙行明堂之令以调隂阳之气而知四时之节以辟疾之灾也
　　凡民之为奸邪窃盗厯法妄行者生于不足
　　乱法者生于不知足
　　不足生于无度量也无度量则小者偷惰【案各本讹作堕今从方本】大者侈靡而不知足
　　偷茍且惰懈惰
　　故有度量则民足民足则无为奸邪窃盗厯法妄行者故有奸邪窃盗厯法妄行之狱则饰度量也凡不孝生于不仁爱也不仁爱生于丧祭之礼不明丧祭之礼所以教仁爱也致爱故能致丧祭春秋祭祀之不絶致思慕之心也
　　孝经曰春秋祭祀以时思之也
　　夫祭祀致馈养之道也死且思慕馈养况于生而存乎故曰丧祭之礼明则民孝矣故有不孝之狱则饰丧祭之礼也
　　经解曰丧祭之礼废则臣子之恩薄而倍死忘生者众
　　凡弑上生于义不明义者所以等贵贱明尊卑贵贱有序民尊上敬长矣民尊上敬长而弑者寡有之也朝聘之礼所以明义也故有弑狱则饰朝聘之礼也
　　经解曰朝聘之礼废则君臣之义失诸侯之行恶而倍畔侵陵之败起
　　凡鬭辨生于相侵陵也相侵陵生于长幼无序【案此下有脱文】而教以敬让也故有鬭辨之狱则饰乡饮酒之礼也经解曰乡饮酒之礼废则长幼之序失而争鬭之狱烦
　　凡淫乱生于男女无别夫妇无义昏礼享聘者所以别男女明夫妇之义也
　　享谓享妇及召族党也
　　故有淫乱之狱则饰昏礼享聘也
　　经解曰昏姻之礼废则夫妇之道苦而淫辟之罪多
　　故曰刑罚之所从生有源不务塞其源而务刑杀之是为民设防以贼之也
　　礼察曰礼禁将然之前法施已然之后也
　　刑罚之源生于嗜欲好恶不节
　　总言百姓犯刑罚之所由
　　故明堂天法也
　　天神所在也王者于此则天无私勤施之法
　　礼度徳法也
　　礼谓三百三千也惟有仁徳也
　　所以御民之嗜欲好恶以顺天法以成徳法也
　　天地不可成顺之而已其礼度则使成之
　　刑罚者【案各本罚讹作法今从方本】所以威不行徳法者也
　　天道远不责之徳法不行则罚之
　　故季冬听狱论刑者所以正法也
　　嵗终听不行徳法之刑为正徳法而论也
　　法正论吏公行之是故古者天子孟春论吏徳行能功攷羣臣之徳行能功
　　能得徳法者为有徳
　　谓内外善也
　　能行徳法者为有行
　　谓能皆行
　　能理徳法者为有能
　　谓能综理之而又弗尽行
　　能成徳法者为有功
　　谓内外成之而未能善也
　　故论吏而法行事治而功成季冬正法孟春论吏治国之要也
　　春论班赏冬攷量刑则莫不惩劝矣
　　徳法者御民之衔勒也【案各本脱勒字今从通典所引】吏者辔也刑者防也天子御者内史太史左右手也
　　太史内史皆宗伯之属太史下大夫二人内史中大夫一人俱亲王之官也书曰太史内史云内史太史左右手则太史为左史内史为右史焉
　　古者以法为衔勒以官为辔以刑为防以人为手故御天下数百年而不懈惰
　　史当字误为人
　　善御马者正衔勒齐辔防均马力和马心故口无声手不摇防不用而马为行也善御民者正其徳法饬其官而均民力和民心故听言不出于口刑不用而民治是以民徳美之夫民善其徳必称其人故今之人称五帝三王者依然若犹存者其法诚徳
</div>
    <div class="pagination">
<a href="大戴礼记_page14.html">上一页</a><span>...</span><a href="大戴礼记_page10.html">10</a><a href="大戴礼记_page11.html">11</a><a href="大戴礼记_page12.html">12</a><a href="大戴礼记_page13.html">13</a><a href="大戴礼记_page14.html">14</a><span class="current-page">15</span><a href="大戴礼记_page16.html">16</a><a href="大戴礼记_page17.html">17</a><a href="大戴礼记_page18.html">18</a><a href="大戴礼记_page19.html">19</a><a href="大戴礼记_page20.html">20</a><span>...</span><a href="大戴礼记_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
