<!DOCTYPE html>
<html>
<head>
    <meta charset="UTF-8">
    <title>仪礼集编 - 第 57 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 57 页/共 159 页</h1>
    <div class="content">　　敖氏曰初谓公卒射以至賔反位于阶西之仪
　　賔就席诸公卿大夫众射者皆继射释获如初卒射降反位
　　敖氏曰三事皆如初也降反位指众射之最后者而言以见释获者升告之节也
　　释获者执余获进告左右卒射如初
　　右三射
　　司马升命取矢负侯许诺司马降释弓反位小臣委矢司马师乘之皆如初司射释弓视算如初释获者以贤获与钧告如初复位
　　右取矢数获如初
　　司射命设丰实觯如初遂命胜者执张弓不胜者执弛弓升饮如初卒退丰与觯如初
　　敖氏曰实觯之上更有设丰二字如乡射之文此文脱也
　　右饮不胜者如初
　　司射犹袒决遂左执弓右执一个兼诸面镞适次命拾取矢如初司射反位三耦及诸公卿大夫众射者皆袒决遂以拾取矢如初矢不挟兼诸面镞退适次皆授有司弓矢袭反位
　　敖氏曰后字下盖脱弣字
　　卿大夫升就席
　　敖氏曰不言诸公者可知也诸公卿大夫既就席则士亦当反西方之位矣
　　右射者复皆拾取矢授有司
　　司射适次释弓説决拾去扑袭反位司马正命退楅解纲小臣师退楅巾车量人解左下纲司马师命获者以旌与荐俎退
　　敖氏曰退楅亦于次司马正于此命解纲则向亦命系之明矣乡射曰説侯之左下纲而释之
　　司射命释获者退中与算而俟
　　注曰诸所退射器皆俟备君复射释获者亦退其荐爼
　　敖氏曰亦小臣执中大史执算也退中与算亦于西堂下既则大史与小史俱复位于门东
　　世佐案大史当复干侯东北之位
　　右退诸射器射事竟
　　世佐案下经云无算乐则是时亦当有乐正命仆人正等官相工反坐之事如乡射礼也此文不具耳
　　公又举奠觯唯公所赐若賔若长以旅于西阶上如初大夫卒受者以虚觯降奠于篚反位
　　敖氏曰此一举觯当在未立司正之前乃降于此者为射故也
　　右公为大夫举旅
　　敖氏曰此以下经文与燕礼同者亦不重释之
　　司马正升自西阶东楹之东北面吿于公请彻爼公许李氏寳之曰马字疑衍
　　遂适西阶上北面吿于賔賔北面取爼以出诸公卿取俎如賔礼遂出授从者于门外
　　敖氏曰如賔礼谓亦各乡其席取之也诸公南面卿北面
　　大夫降复位
　　注曰门东北面位
　　防曰大夫虽无俎以賔及公卿皆送俎不可独立于堂故降复位云门东北面位者谓初小臣纳卿大夫门东北面揖位
　　敖氏曰复位于门东者以诸公卿亦以俎出故也燕礼诸公卿无俎故与大夫降而同立于西阶下世佐案复位复门右少进之位
　　庶子正彻公俎降自阼阶以东
　　敖氏曰正庶子之长者也燕礼膳宰设公俎亦膳宰彻之然则上之设公俎者亦庶子正矣
　　右彻俎
　　賔诸公卿皆入门东面北上
　　注曰诸公卿不入门而右以将燕亦因从賔
　　敖氏曰入门入自闑东也入门而不左不右即东面而立变于常位也将与大夫同升宜近之
　　世佐案东面北上与燕礼卿大夫降位同葢近西阶下也敖説非
　　司正升賔賔诸公卿大夫皆説屦升就席公以賔及卿大夫皆坐乃安羞庶羞大夫祭荐司正升受命皆命公曰众无不醉賔及诸公卿大夫皆兴对曰诺敢不醉皆反位坐
　　右説屦升坐
　　主人洗酌献士于西阶上士长升拜受觯主人拜送士坐祭立饮不拜既爵其他不拜坐祭立饮乃荐司正与射人于觯南北面东上司正为上
　　注曰司正射人士也以齿受献既乃荐之也司正大射正也射人小射正畧其佐
　　世佐案此言射人而不着其数则不止一人矣葢小射正之俟于东堂者皆与也皆与也者以其有事也不言司士者以其为士中之尊不可位于小射正之下也不言执幂者执幂者非士也凡此皆与燕礼异防以为文不具非
　　辩献士士既献者立于东方西面北上乃荐士祝史小臣师亦就其位而荐之
　　注曰祝史门东北面东上
　　敖氏曰此献史葢小史也大史释获向已受献世佐案祝史位在干侯之东北注非
　　主人就士旅食之尊而献之旅食不拜受爵坐祭立饮主人执虗爵奠于篚复位
　　右主人献士
　　賔降洗升媵觯于公酌散下拜公降一等小臣正辞賔升再拜稽首公答再拜
　　注曰今文公答拜无再拜
　　姜氏曰答再拜者葢賔致爵与臣异而既彻俎安坐又与其前异与当以古文为正
　　賔坐祭卒爵再拜稽首公答再拜賔降洗象觚升酌膳坐奠于荐南降拜小臣正辞賔升成拜公答拜反位注曰此觚当为觯
　　右賔媵觯于公
　　公坐取賔所媵觚兴唯公所赐受者如初受酬之礼降更爵洗升酌膳下再拜稽首小臣正辞升成拜公答拜乃就席坐行之有执爵者唯受于公者拜司正命执爵者爵辩卒受者兴以酬士大夫卒受者以爵兴西阶上酬士士升大夫奠爵拜士答拜大夫立卒爵不拜实之士拜受大夫拜送士旅于西阶上辩士旅酌
　　世佐案觚亦当作觯
　　右公为士举旅
　　若命曰复射则不献庶子
　　注曰献庶子则正礼毕后无事
　　敖氏曰命君命也不犹未也此虽非正射然亦当【阙一字】正礼中行之故其节在未献庶子前也
　　世佐案此又因燕而射也燕礼射于献士之后今移于此者以前有三番正射其节宜少间也
　　司射命射唯欲
　　注曰司射命賔及诸公卿大夫射欲者则射不欲者则止可否之事从人心也
　　敖氏曰以其非正射也人之力强弱不齐或有至是而不欲射者故以唯欲命之然则正射之时自诸公以至于士无有不与射者矣
　　卿大夫皆降再拜稽首公答拜
　　注曰拜君乐与臣下执事无已不言賔賔从羣臣礼在上
　　敖氏曰降拜拜君命也公不辞之而即答拜者以賔不在其中也賔不与此拜者以与君为耦射否宜由君不敢从唯欲之命也
　　世佐案皆降拜者拜君复射之命也虽将不与射者亦拜賔亦在焉而公不辞之者以其非与公为礼也凡因受命而拜者公皆不辞其下拜敖説非
　　壹发中三侯皆获
　　注曰尚欢乐也
　　防曰上文唯公中三侯皆释获至此礼杀臣与君同刘氏曰是言值一中侯辄释获耳郑谓矢扬触而有参中者失之
　　敖氏曰以其非正射故上下射惟拾一矢而已以其壹发故虽中非其侯而亦获是礼亦相因而然也中亦谓中其鹄耳唯公则离维纲扬触梱复而皆获上云退中与算而俟至是则亦设中执算而释获矣释获则有饮射爵之事也
　　郝氏曰壹发惟发一矢中三侯皆释获以一矢获难也
　　世佐案此着其礼之异者其他皆如初可知凢射必将乗矢因燕而射亦然诗曰四鍭既钧是也敖氏郝氏皆以此为唯发一矢恐非壹中三侯皆获者燕射君臣同一侯【见乡射记】此虽仍大射三侯而射者毎一矢值中一侯皆得唱获释算亦取同侯之义也
　　右复射
　　主人洗升自西阶献庶子于阼阶上如献士之礼辩献降洗遂献左右正与内小臣皆于阼阶上如献庶子之礼
　　注曰左右正谓乐正仆人正也位在中庭之左右小乐正在颂磬之北右也工在西即北面工迁于东则东面大乐正在笙磬之北左也工在西则西面工迁于东则北面仆人正相大师工升堂与其师士降立于小乐正之北北上工迁于东则陪其工后国君无故不释县二正君之近官也同献更洗以时事不聨也庶子内小臣位在小臣师之东少退西上
　　世佐案注误详见上篇今节録其异者又案乡射记云乐正与立者齿则大射献乐正亦与士序可知矣上经云小臣师亦就其位而荐之仆人正既与小臣同官亦当与之同献奈何以为左右而伍之于奄人耶
　　右献庶子左右正内小臣
　　无算爵士也有执膳爵者有执散爵者执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公答再拜
　　世佐案公于是亦答再拜者正礼既毕宜如燕也
　　受赐爵者以爵就席坐公卒爵然后饮执膳爵者受公爵酌反奠之受赐者兴授执散爵者执散爵者乃酌行之唯受于公者拜卒爵者兴以酬士于西阶上士升大夫不拜乃饮实爵士不拜受爵大夫就席士旅酌亦如之公有命彻幂则賔及诸公卿大夫皆降西阶下北面东上再拜稽首公命小臣正辞公答拜
　　世佐案此不言再拜者如燕礼可知也
　　大夫皆辟升反位士终旅于上如初无算乐宵则庶子执烛于阼阶上司宫执烛于西阶上甸人执大烛于庭阍人为烛于门外
　　右无算爵
　　賔醉北面坐取其荐脯以降奏陔賔所执脯以赐钟人于门内霤遂出卿大夫皆出公不送公入骜
　　注曰骜夏亦乐章也以钟鼓奏之其诗今亡此公出而言入者射宫在郊以将还为入燕不骜者于路寝无出入也
　　疏曰乡射记于郊则闾中郑云诸侯大学在郊是诸侯大射所
　　敖氏曰入谓降而入于内也骜上似脱奏字燕礼不言公入此言公入为奏骜而见之也公入而奏骜夏亦盛射礼也出时不奏逺辟天子之礼也大司乐职曰大射王出入令奏王夏
　　世佐案公入当依郑解后儒据此而谓大射亦在公宫非也然此言于卿大夫皆出之后则公之自大学而归也葢独后于羣臣矣亦可见公之勤礼而不倦也周礼钟师掌以钟鼓奏九夏其卒曰骜夏未详何用杜子春以为公出入奏之葢据此言也然此惟见公入而出则无文又言骜而不言夏则杜説亦未可尽信大抵公入奏骜犹賔出之奏陔其所歌之诗与奏之之节必与天子之乐有别而今皆不可考矣惜哉
　　右賔出公入
　　郝氏曰古天子至庶人皆从事于射士童学舞羽旄干戚弓矢金革之事诗书诵之业道器一贯纯成而无间也后世文武分途习诗书者为文闲射艺者为武周之兴也武王臯弓矢以求文德圣如孔于自谓俎豆尝闻军旅未学古今升降圣人莫之能违矣故古有射之害则不可无射之礼后世射废礼遂不讲天下可以无射不可以无礼士虽不学射可以不逹射礼之义乎
　　世佐案此篇无记者以其与乡射燕礼相出入可参考而知也





</div>
    <div class="pagination">
<a href="仪礼集编_page56.html">上一页</a><span>...</span><a href="仪礼集编_page52.html">52</a><a href="仪礼集编_page53.html">53</a><a href="仪礼集编_page54.html">54</a><a href="仪礼集编_page55.html">55</a><a href="仪礼集编_page56.html">56</a><span class="current-page">57</span><a href="仪礼集编_page58.html">58</a><a href="仪礼集编_page59.html">59</a><a href="仪礼集编_page60.html">60</a><a href="仪礼集编_page61.html">61</a><a href="仪礼集编_page62.html">62</a><span>...</span><a href="仪礼集编_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
