<!DOCTYPE html>
<html>
 <head>
  <meta charset="utf-8"/>
  <title>
   礼书纲目 - 第 50 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼书纲目 - 第 50 页/共 57 页
  </h1>
  <div class="content">
   右车旗　分鲁公以大路大旂【鲁公伯禽也此大路金路赐同姓诸侯车也交龙为旂周礼同姓以封】分康叔以大路少帛綪茷旃旌【少帛杂帛也綪茷大赤取染草名也通帛为旃析羽为旌　定四年左氏传】　鲁君孟春乘大路载弧韣旂十有二旒日月之章祀帝于郊配以后稷天子之礼也【大路殷之祭天车也弧旌旗所以张幅也其衣曰韣天子之旌旗画日月　明堂位】　衞新筑人仲叔于奚救孙桓子请繁缨以朝许之【详见总要章】　郑公孙虿卒范宣子言于晋侯以其善于伐秦也【十四年晋伐秦子蟜见诸侯师而劝之济泾】晋侯请于王王追赐之大路使以行礼也【大路天子所赐车之总名以行葬礼传言大夫有功则赐服路　襄十九年左氏传】　穆叔如周聘王嘉其有礼也赐之大路【大路天子所赐车之总名为昭四年叔孙以所赐路葬张本　襄二十四年】昭公四年叔孙卒杜泄将以路葬且尽卿礼【路王所赐叔孙车】南遗谓季孙曰叔孙未乘路葬焉用之且冢卿无路介卿以葬不亦左乎【冢孙谓季孙介次也左不便】季孙曰然使杜泄舎路【舎置也】不可曰夫子受命于朝而聘于王【在襄二十四年夫子谓叔孙】王思旧勲而赐之路【感其有礼以念其先人】复命而致之君【豹不敢自乘】君不敢逆王命而复赐之使三官书之吾子为司徒实书名【谓季孙也书名定位号】夫子为司马与工正书服【谓叔孙也服车服之器工正所书】孟孙为司空以书勲【勲功也】今死而弗以是弃君命也书在公府而弗以是废三官也若命服生弗敢服死又不以将焉用之乃使以葬【左氏传】　公防晋师于上鄍赐三帅先路三命之服【三帅郤克士燮栾书已尝受王先路之赐今改而易新并此车所建所服之物】司马司空舆师候正亚旅皆受一命之服【晋司马司空皆大夫舆师主兵车候正主斥候亚旅亦大夫也皆鲁侯赐　成二年左氏传】　绛之富商韦藩木楗以过于朝唯其功庸少也【韦藩韦蔽前后木楗木檐也言无功庸虽富不得服其尊服过于朝无位爵故也　国语晋语　详见职官下篇】　孟子曰齐景公田招虞人以旌不至将杀之志士不忘在沟壑勇士不忘丧其元孔子奚取焉取非其招不往也万章曰敢问招虞人何以曰以皮冠庶人以旃士以旂大夫以旌【皮冠田猎之冠也事见春秋传然则皮冠者虞人之所有事也故以是招之庶人未仕之臣通帛曰旃士谓已仕者交龙为旂析羽而注于旗干之首曰旌孟子】　楚子之为令尹也为王旌以田【析羽为旌王旌游至于轸】芋尹无宇断之曰一国两君其谁堪之【昭七年左氏传】齐栾高氏伐虎门公卜使王黑以灵姑銔率吉请断三尺焉而用之【王黑齐大夫灵姑銔公旗名断三尺不敢与君同　昭十年左氏传】　范宣子假羽毛于齐而弗归齐人始贰【析羽为旌王者游车之所建齐私有之因谓之羽毛宣子闻而借观之　襄十四年左氏传】　召陵之防晋人假羽旄于郑郑人与之【析羽为旌王者游车之所建郑私有之因谓之羽旄借观之】明日或斾以防【或贱者也继旐曰斾令贱人施其斾执以从防示卑郑】晋于是乎失诸侯【传言晋无礼所以遂弱　定四年左氏传】
　　舜辑五瑞既月乃日觐四岳羣牧班瑞于羣后【辑敛瑞信也公执桓圭侯执信圭伯执躬圭子执谷璧男执蒲璧五等诸侯执之以合符于天子而騐其信否也周礼天子执冒以朝诸侯郑氏注云名玉以冒以德覆冒天下也诸侯始受命天子锡以圭圭头斜脱其冒下斜刻小大长短广狭如之诸侯来朝天子以刻处冒其圭头有不同者即辨其伪也班颁同既见之后审知非伪则又颁还其瑞以与天下正始也　舜典】　大宗伯以玊作六瑞以等邦国【等犹齐等也】王执镇圭【镇安也所以安四方镇圭者盖以四镇之山为瑑饰圭长尺有二寸】公执桓圭【公二王之后及王之上公双植谓之桓桓宫室之象所以安其上也桓圭盖亦以桓为瑑饰圭长九寸】侯执信圭伯执躬圭【信当为身声之误也信圭躬圭盖皆象以人形为瑑饰文有麄缛耳欲其慎行以保身圭皆长七寸】子执谷璧男执蒲璧【谷所以养人蒲为席所以安人二玊盖或以谷为饰或以蒲为瑑饰璧皆径五寸不执圭者未成国也】以玊作六器以礼天地四方【礼谓始告神时荐于神座书曰周公植璧秉圭是也】以苍璧礼天以黄琮礼地以青圭礼东方以赤璋礼南方以白琥礼西方以璜礼北方【礼神者必象其类璧圆象天琮八方象地圭鋭象春物初生半圭曰璋象夏物半死琥猛象秋严半璧曰璜象冬闭藏地上无物唯天半见　春官】　典瑞掌玊瑞玊器之藏辨其名物与其用事设其服饰【人执以见曰瑞礼神曰器瑞符信也服饰服玉之饰谓缫借】王晋大圭执镇圭缫借五采五就以朝日【缫有五采文所以荐玉木为中干用韦衣而画之成就也王朝日者示有所尊训民事君也天子常春分朝日秋分夕月觐礼曰拜日于东门之外故书镇作瑱郑司农云晋读为搢绅之搢谓挿于绅带之间若带劔也瑱读为镇玉人职曰大圭长三尺杼上终葵首天子服之镇圭尺有二寸天子守之缫读为藻率之藻五就五帀也一帀为一就】公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇防同于王【三采朱白苍二采朱緑也郑司农云以圭璧见于王觐礼曰侯氏入门右坐奠圭再拜稽首侯氏见于天子春曰朝夏曰宗秋曰觐冬曰遇时见曰防殷见曰同】诸侯相见亦如之【郑司农云亦执圭璧以相见故邾隠公朝于鲁春秋传曰邾子执玊高其容仰】瑑圭璋璧琮缫皆二采一就以頫聘【璋以聘后夫人以琮享之也大夫众来曰頫寡来曰聘郑司农云瑑有圻鄂瑑起】四圭有邸以祀天旅上帝【郑司农云于中央为璧圭着其四面一玉俱成尔雅曰邸本也圭本着于璧故四圭有邸圭末四出故也或説四圭有邸有四角也邸读为抵欺之抵上帝天谓祀天夏正郊天也上帝五帝所郊亦犹五帝殊言天者尊异之也大宗伯职曰国有大故则旅上帝及四望】两圭有邸以祀地旅四望【两圭者以象地数二也僢而同邸祀地谓所祀于北郊神州之神】祼圭有瓒以肆先王以祼宾客【郑司农云于圭头为器可以挹鬯祼祭谓之瓒故诗曰防彼玊瓒黄流在中国语谓之鬯圭以肆先王祼先王祭也谓肆解牲体以祭因以为名爵行曰祼汉礼瓒槃大五升口径八寸下有槃口径一尺】圭璧以祀日月星辰【圭其邸为璧取杀于上帝】璋邸射以祀山川以造赠宾客【璋有邸而射取杀于四望郑司农云射琰也】土圭以致四时日月封国则以土地【以致四时日月者度其景至不至以知其行得失也冬夏以致日春秋以致月土地犹度地也封诸侯以土圭度日景观分寸长短以制其域所封也郑司农説以玊人职曰土圭尺有五寸以致日以土地以求地中故谓之土圭】珍圭以徴守以恤凶荒【杜子春云珍当为镇书亦或为镇以徴守者以徴召守国诸侯若今时徴郡守以竹使符也镇者国之镇诸侯亦一国之镇故以镇圭徴之也凶荒则民有远志不安其土故以镇圭镇安之谓珍圭王使之瑞节制大小当与琬琰相依王使人徴诸侯忧凶荒之国则授之执以往致王命焉如今时使者持节矣恤者闿府库振救之凡瑞节归又执以反命】牙璋以起军旅以治兵守【郑司农云牙璋瑑以为牙牙齿兵象故以牙璋发兵若今时以铜虎符发兵谓牙璋亦王使之瑞节兵守用兵所守若齐人戍遂诸侯戍周】璧羡以起度【郑司农云羡长也此璧径长尺以起度量玊人职曰璧羡度尺以为度谓羡不圜之貌盖广径八寸袤一尺】谷圭以和难以聘女【谷圭亦王使之瑞节谷善也其饰若粟文然难仇讐和之者若春秋宣公及齐侯平莒及郯晋侯使瑕嘉平戎于王其聘女则以纳徴焉】琬圭以治德以结好【琬圭亦王使之瑞节请侯有德王命赐之及诸侯使大夫来聘既而为坛防之使大夫执以命事焉大行人职曰时聘以结诸侯之好郑司农云琬圭无锋芒故治德以结好】琰圭以易行以除慝【琰圭亦王使之瑞节郑司农云琰圭有锋芒伤害征伐诛讨之象故以易行除慝易恶行令为善者以此圭责让喻告之也谓除慝亦于诸侯使大夫求覜既而使大夫执而命事于坛大行人职曰殷覜以除邦国之慝】大祭祀大旅凡宾客之事共其玊器而奉之【玊器谓四圭祼圭之属】凡玊器出则共奉之【玊器出谓玊所好赐也奉之送以往远则送于使者　同上】　玊人之事镇圭尺有二寸天子守之命圭九寸谓之桓圭公守之命圭七寸谓之信圭侯守之命圭七寸谓之躬圭伯守之【命圭者王所命之圭也朝觐执焉居则守之子守谷璧男守蒲璧不言之者阙耳故书或云命圭五寸谓之躬圭杜子春云当为七寸谓五寸者璧文之阙乱存焉】天子执冒四寸以朝诸侯【名玊曰冒者言德能覆盖天下也四寸者方以尊接卑以小为贵】天子用全上公用龙侯用瓒伯用将【郑司农云全纯色也龙当为尨尨谓杂色谓全纯玊也瓒读为之龙瓒将皆杂名也卑者下尊以轻重为差玉多则重石多则轻公侯四玊一石伯子男三玉一石】继子男执皮帛【谓公之孤也见礼次子男贽用束帛而以豹皮表之为饰天子之孤表帛以虎皮此説玊及皮帛者遂言见天子之用贽】天子圭中必【必读如鹿车縪之縪谓以组约其中央为执之以备失坠】四圭尺有二寸以祀天【郊天所以祀其神也典瑞职曰四圭有邸以祀天旅上帝】大圭长二尺杼上终葵首天子服之【王所搢大圭也或谓之挺终葵椎也为椎于其杼上明无所屈也杼閷也相玊书曰珽玊六寸明自炤】土圭尺有五寸以致日以土地【致日度景至不夏日至之景尺有五寸冬日至之景丈有三尺土犹度也建邦国以度其地而致其域】祼圭尺有二寸有瓒以祀庙【祼之言灌也或作淉或作果祼谓始献酹奠也瓒如盘其柄用圭有流前注】琬圭九寸而缫以象德【琬犹圜也王使之瑞节也诸侯有德王命赐之使者执琬圭以致命焉缫借也】琰圭九寸判规以除慝以易行【凡圭琰上寸半琰圭琰半以上又半为瑑饰诸侯有为不义使者征之执以瑞节也除慝诛恶逆也易行去烦苛】璧羡度尺好三寸以为度【郑司农云羡径也好璧孔也尔雅曰肉倍好谓之璧好倍肉谓之瑗肉好若一谓之环谓羡犹延其袤一尺而广狭焉】圭璧五寸以祀日月星辰【礼其神也圭其邸为璧取杀于上帝】璧琮九寸诸侯以享天子【享献也聘礼享君以璧享夫人以琮】谷圭七寸天子以聘女【纳徴加于束帛】大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以巡守宗祝以前马【射琰出者也勺故书或为约杜子春云当为勺谓酒尊中勺也郑司农云鼻谓勺龙头鼻也衡谓勺柄龙头也谓鼻勺流也凡流皆为龙口也衡古文横假借字也衡谓勺径也三璋之勺形如圭瓒天子巡守有事山川则用灌焉于大山川则用大璋加文饰也于中山川用中璋杀文饰也于小山川用边璋半文饰也其祈沈以马宗祝亦执勺以先之礼王过大山川则大祝用事焉将有事于四海山川则校人饰黄驹】大璋亦如之诸侯以聘女【亦纳徴加于束帛也大璋者以大璋之文饰之也亦如之者如边璋七寸射四寸】瑑圭璋八寸璧琮八寸以覜聘【瑑文饰也覜视也聘问也众来曰覜特来曰聘聘礼曰凡四器者唯其所宝以聘可也】牙璋中璋七寸射二寸厚寸以起军旅以治兵守【二璋皆有鉏牙之饰于琰侧先言牙璋有文饰也】驵琮五寸宗后以为权【驵读为组以组系之因名焉郑司农云以为称锤以起量】大琮十有二寸射四寸厚寸是谓内镇宗后守之【如玉之镇圭也射其外鉏牙】驵琮七寸鼻寸有半寸天子以为权【郑司农云以为权故有鼻也】两圭有邸以祀地以旅四望【邸谓之柢有邸僢共本也】瑑琮八寸诸侯以享夫人【献于所朝聘君之夫人也】案十有二寸枣防十有二列诸侯纯九大夫纯五夫人以劳诸侯【纯犹皆也郑司农云案玊案也夫人天子夫人谓案玉饰案也夫人王后也记时诸侯僭称王而夫人之号不别是以同王后于夫人也玊案十二以为列王后劳朝诸侯皆九列聘大夫皆五列则十有二列者劳二王之后也枣防实于器乃加于案聘礼曰夫人使下大夫劳以二竹簋方被纁里有盖实枣烝防择兼执之以进】璋邸射素功以祀山川以致稍饩【邸射剡而出也致稍饩造宾客纳禀食也郑司农云素功无瑑饰也饩或作气杜子春云当为饩　考工记】　小行人成六瑞王用瑱圭公用桓圭侯用信圭伯用躬圭子用谷璧男用蒲璧【成平也瑞信也皆朝见所执以为信　秋官】　赞大行曰圭公九寸侯伯七寸子男五寸博三寸厚半寸剡上左右各寸半玊也藻三采六等【赞大行者书説大行人之礼者名也藻荐玊者也三采六等以朱白苍画之再行也子男执璧作此赞者失之矣　杂记下】　所以朝天子圭与缫皆九寸剡上寸半厚半寸博三寸缫三采六等朱白苍【圭所执以为瑞节也剡上象天圜地方也杂采曰缫以韦衣木版饰以三色再就所以荐玊重慎也九寸上公之圭也古文缫或作藻今文作璪】问诸侯朱緑缫八寸【二采再就降于天子也于天子曰朝于诸侯曰问记之于聘文互相备】皆纁系长尺绚组【采成文曰绚系无事则以系玊因以为饰皆用五采组上以下以绛为地今文绚作□　聘礼】　诸侯以圭为瑞家不藏圭【瑞信也诸侯执瑞孤卿以下执挚　礼器】　聘人以珪问事以璧召人以瑗絶人以玦反絶以环【聘人以珪谓使人聘他国以圭璋也问谓访其国事因遗之也衞侯使尹襄问子贡以弓是其类也説文曰瑗者大孔璧也尔雅好倍肉谓之瑗肉倍好谓之璧礼记曰君召臣以三节周礼珍圭以徴守郑云以徴召守国之诸侯若今徴郡守以竹使符也然则天子以珍圭召诸侯诸侯召臣以瑗欤玦如环而缺肉好若一谓之环古者臣有罪待放于境三年不敢去与之环则还与之则絶皆所以见意也反絶谓反其将絶者此明诸侯以玊接人臣之礼也　荀子大畧】璲瑞也【诗曰鞙鞙佩璲璲者玊瑞】玊十谓之区【双玊曰防五防为区】珪大尺二寸谓之玠【诗曰锡尔玠圭】璋大八寸谓之琡【璋半珪也】璧大六寸谓之宣【汉书所云瑄玊是也】肉倍好谓之璧【肉边也好孔也】好倍肉谓之瑗【孔大于边也】肉好若一谓之环【边孔适等】防绶也【即佩玊之组所以连系瑞玊者因通谓之防　尔雅】
　　右玊器　子贡问于孔子曰敢问君子贵王而贱碈者何也为玊之寡而碈之多与【碈石似玊或作玫也】孔子曰非为防之多故贱之也玊之寡故贵之也夫昔者君子比德于玊焉温润而泽仁也【色柔温润似仁也润或作濡】缜密以栗知也【缜致也栗坚貌】亷而不刿义也【刿伤也义者不苟伤人也】垂之如队礼也【礼尚谦卑】叩之其声清越以长其终诎然乐也【乐作则有声止则无也越犹扬也诎絶止声也乐记曰止如槀木】瑕不揜瑜瑜不揜瑕忠也【瑕玊之病也瑜其中间美者玊之性善恶不相揜似忠也】孚尹旁达信也【孚读为浮尹读为竹箭之筠浮筠谓玊采色也采色旁达不相隠翳似信也孚或作姇或为扶】气如白虹天也精神见于山川地也【精神亦谓精气也虹天气也山川地所以通气也】圭璋特达德也【特达谓以朝聘也璧琮则有币有德者无所不达不有须而成也】天下莫不贵者道也【道者人无不由之】诗云言念君子【言我也】温其如玊故君子贵之也【聘义】　何谓五瑞谓珪璧琮璜璋也礼王度记曰玊者有象君之德燥不轻湿不重薄不浇亷不伤疵不揜是以人君宝之天子之纯玊尺有二寸公侯九寸四玊一石也伯子男俱三玊一石也五玊各何施盖以为璜以徴召璧以聘问璋以发兵珪以信质琮以起土功之事也珪以为信者何珪者兑上象物皆生见于上也信莫着于作见故以珪为信而见万物之始莫不自洁珪之为言洁也上兑阳也下方隂也阳尊故其礼顺备也在位东方阳见义于上也璧以聘问何璧者方中圆外象地地道安宁而出财物故以璧聘问也位在中央璧之为言积也中央故有天地之象所以据用也璜所以徴召何璜者半璧位在北方北方隂极而阳始起故象半隂阳气始施徴召万物故以徴召也璜之为言光也阳光所及万物不动也象君之威命所加莫敢不从璋以发兵何璋半珪位在南方南方阳极而隂始起兵亦隂也故以发兵也璋之为言明也赏罚之道使臣当章明也南方之时万物莫不章故谓之璋琮以起土功发聚众何琮之为言聚也象万物之宗聚圣也功之所成故以起土功发众也位西方西方阳收功于内隂出域于外内圆象阳外直为隂外牙而内凑象聚防也故谓之琮后夫人之财也五玊所施非一不可胜条略举其大者也【白虎通】
　　歳二月东巡守肆觐东后五玊三帛二生一死贽【五玊五等诸侯所执者即五瑞也三帛诸侯世子执纁公之孤执附庸之君执黄二生卿执羔大夫执鴈一死士执雉五玊三帛二生一死所以为贽而见者　舜典】　大宗伯以禽作六挚以等诸臣【挚之言至所执以自致】孤执皮帛卿执羔大夫执鴈士执雉庶人执鹜工商执鸡【皮帛者束帛而表以皮为之饰皮虎豹皮帛如今璧色缯也羔小羊取其羣而不失其类鴈取其候时而行雉取其守介而死不失其节鹜取其不飞迁鸡取其守时而动曲礼曰饰羔鴈者以缋谓衣之以布而又画之者自雉以下执之无饰士相见之礼卿大夫饰挚以布不言缋者诸侯之臣与天子之臣异也然则天子之孤饰挚以虎皮公之孤饰挚以豹皮与此孤卿大夫士之挚皆以爵不以命数凡挚无庭实　春官】　凡挚天子鬯诸侯圭卿羔大夫鴈士雉庶人之挚匹童子委挚而退【挚之言至也天子无客礼以鬯为挚者所以唯用告神为至也童子委挚而退不与成人为礼也説者以匹为鹜】野外军中无挚以缨拾矢可也【非为礼之处用时物相礼而已缨马繁缨也拾谓射韝　曲礼】　饰羔鴈者以缋【缋画也诸侯大夫以布天子大夫以画　同上】　妇人之挚椇榛脯脩枣栗【妇人无外事见以羞物也椇榛木名椇枳也有实今邳郯之东食之榛似栗而小　同上】
　　右挚　臣见君所以有贽何贽者质己之诚致己之悃愊也王者縁臣子之心以为之制差其尊卑以副其意公侯以玊为贽者玊取其燥不轻湿不重公之德全卿以羔者取其羣不党卿职在尽忠率下不阿党也大夫以鴈为贽者取其飞成行列大夫职在以奉命之适四方动作当能自正以事君也士以雉为贽者取其不可诱之以食摄之以威必死不可生畜士行威守节死义不当移转也卿大夫贽古以麑鹿今以羔鴈何以为古者质取其内谓得美草鸣相呼今文取其外谓羔跪乳鴈有行列也私相见亦有贽何所以相尊敬长和睦也朋友之际五常之道有通财之义赈穷告急之意中心好之欲饮食之故财币者所以副至意也妇人之贽以枣栗腶脩者妇人无专制之义御众之任交接辞让之礼职在供养馈食之间其义一也故后夫人以枣栗腵脩者凡肉脩隂也枣取其朝早起栗战栗自正也【白虎通　刘氏义见士相见义】　齐伐鲁晋士鞅赵鞅荀寅救鲁公防晋师于瓦范献子执羔赵简子中行文子皆执鴈鲁公于是始尚羔【献子士鞅也简子赵鞅也中行文子荀寅也礼卿执羔大夫执鴈鲁则同之今始知执羔之尊也　定公八年左氏传】
　　掌节掌守邦节而辨其用以辅王命【邦节者珍圭牙璋谷圭琬圭琰圭也王有命则别其节之用以授使者辅王命者执以行为信】守邦国者用玊节守都鄙者用角节【谓诸侯于其国中公卿大夫王子弟于其采邑有命者亦自有节以辅之玊节之制以玊为之以命数为小大角用犀角其制未闻】凡邦国之使节山国用虎节土国用人节泽国用龙节皆金也以英荡为之【使节卿大夫聘于天子诸侯行道所执之信也土平地也山多虎平地多人泽多龙以金为节铸象焉必自以其国所多者于以相别为信明也今汉有铜虎符杜子春云荡皆为帑谓以凾器盛此节或曰英荡画函】门闗用符节货贿用玺节道路用旌节皆有期以反节【门闗司门司闗也货贿者主通货贿之官谓司市也道路者主治五涂之官谓乡遂大夫也凡民远出至于邦国邦国之民若来入由门者司门为之节由闗者司闗为之节其商则司市为之节其以徴令及家徙则乡遂大夫为之节唯时事而行不出闗不用节也变司市言货贿者玺节主以通货贿货贿非必由市或资于民家焉变乡遂言道路者容公邑及小都大都之吏皆主治五涂亦有民也符节者如今宫中诸官诏符也玺节者今之印章也旌节今使者所拥节是也将送者执此节以送行者皆以道里日时课如今邮行有程矣以防容奸擅有所通也凡节有法式藏于掌节】凡通达于天下者必有节以传辅之【必有节言逺行无有不得节而出者也辅之以传者节为信耳传説所赍操及所适】无节者有防则不达【圜土内之地官】　小行人达天下之六节山国用虎节土国用人
　　节泽国用龙节皆以金为之道路用旌节门闗用符节都鄙用管节皆以竹为之【此谓邦国之节也达之者使之四方亦皆赍法式以齐等之也诸侯使臣行覜聘则以金节授之以为行道之信也虎人龙者自其国象也道路谓乡遂大夫也都鄙者公之子弟及卿大夫之采地之吏也凡邦国之民逺出至他邦他邦之民若来入由国门者门人为之节由闗者闗人为之节其以徴令及家徙乡遂大夫及采地吏为之节皆使人执节将之以达之亦有期以反节管节如今之竹使符也其有商者通之以符节如门闗门闗者与市聫事节可同也亦所以异于畿内也凡节有天子法式存于国　秋官】
　　右节
　　崇鼎贯鼎大璜封父天子之器也【崇贯封父皆国名文王伐崇古者伐国迁其重器以分同姓大璜夏后氏之璜春秋传曰分鲁公以夏后氏之璜】越棘大弓天子之戎器也【越国名也棘防也春秋传曰子都拔棘　明堂位】　礼有以下为贵者天子诸侯之尊废禁大夫士棜禁【废犹去也棜斯禁也谓之棜者无足有似于棜或因名云耳大夫用斯禁士用棜禁如今方按隋长局足高三寸　礼器】　大夫侧尊用棜士侧尊用禁【棜斯禁也无足有似于棜是以言棜　玊藻】　梓人为饮器勺一升爵一升觚三升献以爵而酬以觚一献而三酬则一豆矣【勺尊升也觚豆字声之误觚当为觯豆当为斗】食一豆肉余一豆酒中人之食也【一豆酒又声之误当为斗】凡试梓饮器乡衡而实不尽梓师罪之【郑司农云梓师罪也衡谓麋衡也曲礼执君器齐衡谓衡平也平爵乡口酒不尽则梓人之长罪于梓人焉　考工记】　陶人为甗实二鬴厚半寸唇寸盆实二鬴厚半寸唇寸甑实二鬴厚半寸唇寸七穿【量六斗四升曰鬴郑司农云甗无底甑】鬲实五觳厚半寸唇寸庾实二觳厚半寸唇寸【郑司农云觳读为斛觳受三斗聘礼记有斛谓豆实三而成觳则觳受斗二升庾读如请益与之庾之庾　同上】　瓬人为簋实一觳崇尺厚半寸唇寸豆实三而成觳崇尺【崇高也豆实四升】凡陶瓬之事髺垦薜防不入市【为其不任用也郑司农云髺读刮薜读为药黄蘗之蘗防读为剥谓髺读为跀垦顿伤也薜破裂也暴坟起不坚致也】器中防豆中县【读如车辁之辁既附泥而转其均尌防其侧以儗度端其器也县县绳正豆之柄】防崇四尺方四寸【凡器高于此则垺不能相胜厚于此则火气不交因取式焉同上】　鼎絶大谓之鼐【最大者】圜弇上谓之鼒【鼎敛上而小口】附耳外谓之釴【鼎耳在表】款足者谓之鬲【鼎曲脚也】防谓之鬵【诗曰溉之釜鬵尔雅】
　　右杂器　定公八年盗窃宝玉大弓宝者何璋判白【判半也半圭曰璋白藏天子青藏诸侯鲁得郊天故锡之白不言璋言玊者起珪璧琮璜五玊尽亡之也传独言璋者所以郊事天尤重诗云奉璋峨峨髦士攸宜是也礼珪以朝璧以聘琮以发兵璜以发众璋以徴召】弓绣质【质柎也言大者力千斤】青纯【纯縁也谓縁甲頩也千歳之青□明于吉凶经不言者以先知从宝省文谓之宝者世世宝用之辞此皆鲁始封之锡　春秋公羊传】
　　巡守同律度量衡【律法制及尺丈斛斗斤两皆均同　舜典】　谨权量审法度【权称锤也量斗斛也法度礼乐制度皆是也　论语】　典瑞璧羡以起度【郑司农云羡长也此璧径长尺以起度量玉人职曰璧羡度尺以为度谓羡不圜之貌盖广径八寸袤一尺　春官】玊人璧羡度尺好三寸以为度【郑司农云羡径也好璧孔也尔雅曰肉倍】
　　【好谓之璧好倍肉谓之瑗肉好若一谓之环谓羡犹延其衺一尺而广狭焉　考工记】　防氏为量【量豆区鬴也】改煎金锡则不秏【消涷之精不复减也防古文或作歴谓量当与钟鼎同齐工异者大器】不秏然后权之【权谓称分之也虽异法用金必齐】权之然后准之【准故书或作水杜子春云当为水金器有孔者水入孔中则当重也谓准击平正之又当齐大小】准之然后量之【铸之于法中也量读如量人之量】量之以为鬴深尺内方尺而圜其外其实一鬴【以其容为之名也四升曰豆四豆曰区四区曰鬴鬴六斗四升也鬴十则钟方尺积千寸于今粟米法少二升八十一分升之二十二其数必容鬴此言内方耳圜其外者为之唇】其臋一升其实一豆【故书臋作唇杜子春云当为臋谓覆之其底深一寸也】其耳三寸其实一升【耳在旁可举也】重一钧【重三十斤】其声中黄钟之宫【应律之首】防而不税【郑司农云令百姓得以量而不租税】其铭曰时文思索允臻其极【铭刻之也时是也允信也臻至也极中也言是文德之君思求可以为民立法者而作此量信至于道之中】嘉量既成以观四国【以观示四方使放象之】永启厥后兹器维则【永长也厥其也兹此也又长启道其子孙使法则此器长用之　考工记】　驵骔五寸宗后以为权【驵读为组以组繋之因名焉郑司农云以为称锤以起量】驵骔七寸鼻寸有半寸天子以为权【郑司农云以为权故有鼻也　玊人】　内宰凡建国佐后立市出其度量淳制【度丈尺也量豆区之属故书淳为敦杜子春读敦为纯纯谓幅广也制谓匹长谓纯制天子巡守礼所云制币丈八尺纯四与　天官】质人同其度量壹其淳制巡而考之犯禁者举而罚之【杜子春云淳当为纯纯谓幅广制谓匹长也皆当中度量　地官】　合方氏同其数器【权衡不得有轻重】壹其度量【尺丈釜钟不得有大小　夏官】　大行人王之所以抚邦国诸侯者十有一歳同度量同数器【度丈尺也量豆区釜也数器铨衡也　秋官】　仲春日夜分则同度量钧衡石角斗甬正权概【因昼夜等而平当平也同角正皆谓平之也丈尺曰度斗斛曰量三十斤曰钧称上曰衡百二十斤曰石甬今斛也称锤曰权概平斗斛者】仲秋日夜分则同度量平权衡正钧石角斗甬【月令】　权与物均而生衡衡运生规规圜生矩矩方生绳绳直生准准正则平衡而钧权矣是谓五则百工繇焉以定法式辅弼执玊以翼天子以隂阳言之冬权夏衡秋矩春规中央为绳五则揆物有轻重圜方平直隂阳之义四方四时之体五常五行之象厥法有品各顺其方而应其行【前汉律歴志】
　　右度量权衡　明明我祖万邦之君有典有则贻厥子孙闗石和钧王府则有【我祖禹也闗通和平也百二十斤为石三十斤为钧钧与石五权之最重者也钧石之设所以一天下之轻重而立民信者王府亦有之　五子之歌】　晏子曰齐旧四量豆区釜钟四升为豆各自其四以登于釜【四豆为区区斗六升四区为釜釜六斗四升登成也】釜十则钟【六斛四斗】陈氏三量皆登一焉钟乃大矣【登加也加一谓加旧量之一也以五升为豆五豆为区五区为釡则区二斗釜八斗钟八斛】以家量贷而以公量收之【贷厚而收薄　昭三年左氏传又昭二十六年晏子对景公曰陈氏虽无大德而有施于民豆区釜钟之数其取之公也薄其施之民也厚公厚敛焉陈氏厚施焉民归之矣】









　　礼书纲目卷七十一
&lt;经部,礼类,通礼之属,礼书纲目&gt;
　　钦定四库全书
　　礼书纲目卷七十二　　　　婺源江永撰
　　刑辟　　　通礼二十五
　　补
　　象以典刑流宥五刑鞭作官刑扑作教刑金作赎刑眚灾肆赦怙终贼刑钦哉钦哉惟刑之恤哉【象如天之垂象以示人而典者常也示人以常刑所谓墨劓剕官大辟五刑之正也所以待夫元恶大憝杀人伤人穿窬淫放凡罪之不可宥者也流宥五刑者流造之使远去如下文流放窜殛之类也宥寛也所以待夫罪之稍轻虽入于五刑而情可矜法可疑与夫亲贵勲劳而不可加以刑者则以此而寛之也鞕作官刑者本末垂革官府之刑也扑作教刑者夏楚二物学校之刑也皆以待夫罪之轻者金作赎刑者金黄金赎赎其罪也葢罪之极轻虽入于鞭扑之刑而情法犹有可议者也此五句者从重入轻各有条理法之正也肆纵也眚灾肆赦者眚谓过误灾谓不幸若人有如此而入于刑则又不待流宥金赎而直赦之也贼杀也怙终贼刑者怙谓有恃终谓再犯若人有如此而入于刑则虽当宥当赎亦不许其宥不聴其赎而必刑之也此三句者或由重而即轻或由轻而即重葢用法之权衡所谓法外意也圣人立法制刑之本末此七言者大畧尽之矣虽其轻重取舎阳舒阴惨之不同然钦哉钦哉惟刑之恤之意则未始不行乎其间也葢其轻重毫厘之间各有攸当者乃天讨不易之定理而钦恤之意行乎其间则可以见圣人好生之本心也据此经文则五刑有流宥而无金赎周礼秋官亦无其文至吕刑乃有五等之罚疑穆王始制之非法之正也葢当刑而赎则失之轻疑赦而赎则失之重且使富者幸免贫者受刑又非所以为法也　舜典】　帝曰臯陶蛮夷猾夏冦贼奸宄汝作士五刑有服五服三就五流有宅五宅三居惟明克允【猾乱夏明而大也刼人曰冦杀人曰贼在外曰奸在内曰宄士理官也服服其罪也吕刑所谓上服下服是也三就孔氏以为大罪于原野大夫于朝士于市不知何据窃恐惟大辟弃之于市宫辟则下蚕室余刑亦就屛处葢非死刑不欲使风中其疮误而至死圣人之仁也五流五等象刑之当宥者也五宅三居者流虽有五而宅之但为三等之居如列爵惟五分土惟三也孔氏以为大罪居于四裔次则九州之外次则千里之外虽亦未见其所据然大槩当畧近之　同上】　夏有乱政而作禹刑商有乱政而作汤刑周有乱政而作九刑【详见下】　汤制官刑而儆于有位曰敢有恒舞于宫酣歌于室时谓巫风敢有徇于货殖恒于游畋时谓淫风敢有侮圣言逆忠直远耆德比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于防士【官刑官府之刑也巫风者常歌常舞若巫觋然也淫过也过而无度也比昵也倒置悖理曰乱好人之所恶恶人之所好也风风化也三风愆之纲也十愆风之目也卿士诸侯十有其一已丧其家亡其国矣墨墨刑也臣下而不能匡正其君则以墨刑加之具详悉也童防始学之士则详悉以是训之欲其入官而知所以正諌也刘侍讲曰墨即叔向所谓夏书昏墨贼杀臯陶之刑贪以败官为墨　伊训】周公作誓命曰毁则为贼【誓要信也毁则坏法也】掩则为藏【掩匿也】窃贿为盗【贿财也】盗器为奸【器国用也】主藏之名【以掩贼为名】赖奸之用【用奸器也】为大凶德有常无赦【刑有常】在九刑不忘【誓命以下皆九刑之书九刑之书今亡　文十八年左氏传】　太宰掌建邦之六典五曰刑典以诘邦国以刑百官以纠万民【天官】　乃立秋官司冦使帅其属而掌邦禁以佐王刑邦国【禁所以防奸者也刑正人之法孝经説曰刑者侀也过出罪死】大司防之职掌建邦之三典以佐王刑邦国诘四方【典法也诘谨也书曰王耄荒度作祥刑以诘四方】一曰刑新国用轻典【新国者新辟地立君之国用轻法者为其民未习于教】二曰刑平国用中典【平国平承守成之国也用中典者常行之法】三曰刑乱国用重典【乱国篡弑叛逆之国用重典者以其化恶伐灭之】以五刑纠万民【刑亦法也纠犹察异之】一曰野刑上功纠力【功农功力勤力】二曰军刑上命纠守【命将命也守不失部伍】三曰乡刑上德纠孝【德六德也善事父母为孝】四曰官刑上能纠职【能能其事也职职事修理】五曰国刑上愿纠暴【原慤慎也暴当为防字之误也】正月之吉始和布刑于邦国都鄙乃县刑象之灋于象魏使万民观刑象挟日而敛之【正月朔日布五刑于天下正嵗又县其书重之　秋官】小司冦正嵗帅其属而观刑象令以木铎曰不用灋者国有常刑令羣士【羣士遂士以下】乃宣布于四方宪刑禁【宣徧也宪表也谓县之也刑禁士师之五禁　同上】　士师之职掌国之五禁之灋以左右刑罚一曰宫禁二曰官禁三曰国禁四曰野禁五曰军禁皆以木铎徇之于朝书而县于门闾【左右助也助刑罚者助其禁民为非也宫王宫也官官府也国城中也古之禁书亡矣今宫门有簿籍官府有无故擅入城门有离载下帷野有田律军有嚻讙夜行之禁其觕可言者】以五戒先后刑罚毋使罪丽于民一曰誓用之于军旅二曰诰用之于防同三曰禁用诸田役四曰纠用诸国中五曰宪用诸都鄙【先后犹左右也誓诰于书则甘誓汤誓大诰康诰之属禁则军礼曰无干车无自后射比其类也纠宪未有闻焉】掌官中之政令【大司防之官府中也】掌士之八成【郑司农云八成者行事有八篇若今时法事比】一曰邦汋【郑司农云汋读如酌酒尊中之酌国汋者斟汋盗取国家密事若今时刺探尚书事】二曰邦贼【为逆乱者】三曰邦谍【为异国反间】四曰犯邦令【干冒王教令者】五曰挢邦令【称诈以有为者】六曰为邦盗【窃取国之宝藏者】七曰为邦朋【朋党相阿使政不平者故书朋作傰郑司农云朋读如朋友之朋】八曰为邦诬【诬罔君臣使事失实】正歳帅其属而宪禁令于国及郊野【去国百里为郊郊外谓之野　同上】　司刑掌五刑之灋以丽万民之罪墨罪五百劓罪五百宫罪五百刖罪五百杀罪五百【墨黥也先刻其面以墨窒之劓截其鼻也今东西夷或以墨劓为俗古刑人亡逃者之世类与宫者丈夫则割其势女子闭于宫中若今官男女也刖断足也周改膑作刖杀死刑也书传曰决闗梁逾城郭而略盗者其刑膑男女不以义交者其刑宫触易君命革舆服制度奸轨盗攘伤人者其刑劓非事而事之出入不以道义而诵不祥之辞者其刑墨降畔冦贼刼略夺攘挢防者其刑死此二千五百罪之目略也其刑书则亡夏刑大辟工百膑辟三百宫辟五百劓墨各千周则变焉所谓刑罚世轻世重者也郑司农云汉孝文帝十三年除肉刑　同上】　布宪掌宪邦之刑禁正月之吉执旌节以宣布于四方而宪邦之刑禁以诘四方邦国及其都鄙达于四海【宪表也谓县之也刑禁者国之五禁所以左右刑罚者司冦正月布刑于天下正嵗又县其书于象魏布宪于司冦布刑则以旌节出宣令之于司冦县书则亦县之于门闾及都鄙邦国刑者王政所重故屡丁宁焉诘谨也使四方详行之尔雅曰九夷八蛮六戎五狄谓之四海】凡邦之大事合众庶则以刑禁号令【同上】　小宰之职掌建邦之宫刑以治王宫之政令凡宫之纠禁【杜子春云宫皆当为官谓宫刑在王宫中者之刑建明布告之纠犹割也察也若今御史中丞　天官】　大宰以八灋治官府七曰官刑以纠邦治【官刑司冦之职五刑其四曰官刑上能纠职】以八则治都鄙七曰刑赏以驭其威以八柄诏王驭羣臣六曰夺以驭其贫七曰废以驭其罪八曰诛以驭其过【夺谓臣有大罪没入家财者六极四曰贫废犹放也舜殛鲧于羽山是也诛责让也曲礼曰齿路马有诛　同上】　大司徒以乡八刑纠万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑【纠犹割察也不弟不敬师长造言讹言惑众乱民乱名改作执左道以乱政也郑司农云任谓朋友相任恤谓相忧　地官】　析言破律乱名改作执左道以乱政杀【析言破律巧卖法令者也乱名改作谓变易官与物之名更造法度左道若巫蛊及俗禁】作淫声异服奇技奇器以疑众杀【淫声郑衞之属也异服若聚鹬冠琼弁也奇技竒器若公输般请以机窆】行伪而坚言伪而辩学非而博顺非而泽以疑众杀【皆谓虚华捷给无诚者也】假于鬼神时日卜筮以疑众杀【今时持丧葬筑葢嫁取卜数文书使民倍礼违制】此四诛者不以聴【为其为害大而辞不可习王制】　　禁杀戮掌司斩杀戮者凡伤人见血而不以告者攘狱者遏讼者以告而诛之【司犹察也察此四者告于司冦罪之也斩杀戮谓吏民相斩相杀相戮者伤人见血见血乃为伤人耳郑司农云攘狱者距当狱者也遏讼者遏止欲讼者也谓攘犹郤也郤狱者言不受也　秋官】　禁暴氏掌禁庶民之乱暴力正者挢诬犯禁者作言语而不信者以告而诛之【民之好为侵陵称诈谩诞此三者亦刑所禁也力正以力彊得正也】凡奚隶聚而出入者则司牧之戮其犯禁者【奚隶女奴男奴也其聚出入有所使　同上】　掌戮掌斩杀贼谍而搏之【斩以钦钺若今要斩也杀以刀刃若今弃市也谍谓奸贼反间者贼与谍罪大者斩之小者杀之搏当为膊诸城上之防字之误也膊谓去衣磔之】凡杀其亲者焚之杀王之亲者辜之【亲缌服以内也焚烧也易曰焚如死如弃如辜之言枯也谓磔之】凡杀人者踣诸市肆之三日刑盗于市【踣僵尸也肆犹申也陈也几言刑盗罪恶莫大焉】凡罪之丽于灋者亦如之【罪二千五百条上附下附刑五而已于刑同科者其刑杀之一也】凡军旅田役斩杀刑戮亦如之【戮谓防焚辜肆】墨者使守门【黥者无妨于禁御】劓者使守关【截鼻亦无妨以貌丑远之】宫者使守内【以其人道絶也今世或然】刖者使守囿【断足驱衞禽兽无急行】髡者使守积【郑司农云髡当为完谓但居作三年不亏体者也谓此出五刑之中而髡者必王之同族不宫者宫之为翦其类髡头而已守积积在隠者宜也　同上】　掌囚掌守盗贼凡囚者上罪梏拲而桎中罪桎梏下罪梏王之同族拲有爵者桎以待罪【凡囚者谓非盗贼自以他罪拘者也郑司农云拲者两手共一木也桎梏者两手各一木也谓在手曰梏在足曰桎中罪不拲手足各一木耳下罪又去桎王同族及命士以上虽有上罪或拲或桎而已犹断也同上】　凡盗贼军乡邑及家人杀之无罪【郑司农云谓盗贼羣辈若军共攻盗乡邑及家人者杀之无罪若今时无故入人室宅庐舎上人车船牵引人欲犯法者其时格杀之无罪秋官朝士】　调人凡过而杀伤人者以民成之【过无本意也成平也郑司农云以乡里之民共解和之春秋传曰惠伯成之】鸟兽亦如之【过尖杀伤人之畜产者】凡有鬭怒者成之不可成者则书之先动者诛之【鬭怒辨讼者也不可成不可平也　地官】　司市以刑罚禁虣而去盗【刑罚宪徇扑】市刑小刑宪罚中刑徇罚大刑扑罚【徇举以示其地之众也扑挞也郑司农云宪罚播其肆也　同上】　司稽掌执市之盗贼以徇且刑之【同上】　胥凡有罪者挞戮而罚之【罚之使出布　同上】　司厉掌盗贼之任器货贿辨其物皆有数量贾而楬之入于司兵【郑司农云任器货贿谓盗贼所用伤人兵器及所盗财物货贿也入于司兵若今时伤杀人所用兵器贼盗贜加责没入县官】其奴男子入于罪隶女子入于舂槀【郑司农云谓坐为盗贼而为奴者输于罪隶舂人槀人之官也由是观之今之为奴婢古之罪人也故书曰予则奴戮汝论语曰箕子为之奴罪隷之奴也故春秋传曰裴豹隶也着于丹书请焚丹书我杀督戎耻为奴欲焚其籍也谓奴从坐而没入县官者男女同名】凡有爵者与七十者与未齓者皆不为奴【有爵谓命士以上也齓毁齿也男八歳女七嵗而毁齿　秋官】　司隶掌五隶之灋辨其物而掌其政令【五隶谓罪隶四翟之隶也物衣服兵器之属】帅其民而搏盗贼役国中之辱事为百官积任器凡囚执人之事【民五隶之民也郑司农云百官所当任持之器物此官主为积聚之也谓任犹用也】邦有祭祀宾客丧纪之事则役其烦辱之事【烦犹剧也士丧礼下篇曰隶人湼厕　同上】　罪隶掌役百官府与凡有守者掌使令之小事【役给其小役同上】　大司冦以圜土聚教罢民【圜土狱城也聚罢民其中困苦以教之为善也民不愍作劳有似于罢】凡害人者窴之圜土而施职事焉以明刑耻之【害人谓为邪恶已有过失丽于法者以其不故犯法寘之圜土系教之庶其困悔而能改也寘置也施职事以所能役使之明刑书其罪恶于大方版着其背】其能改者反于中国不齿三年【反于中国谓舎之还于故乡里也司圜职曰上罪三年而舎中罪二年而舎下罪一年而舎不齿者不得以年次列于平民】其不能改而出圜土者杀【出谓逃亡】以嘉石平罢民【嘉石文石也树之外朝门左平成也成之使善】凡万民之有罪过而未丽于法而害于州里者桎梏而坐诸嘉石役诸司空重罪旬有三日坐朞役其次九日坐九月役其次七日坐七月役其次五日坐五月役其下罪三日坐三月役使州里任之则宥而舎之【有罪过谓邪恶之人所罪过者也丽附也未附于法未着于法也木在足曰桎在手曰梏役诸司空坐日讫使给百工之役也役月讫使其州里之人任之乃赦之宥寛也　同上】　司圜掌收教罢民凡害人者弗使冠饰而加明刑焉任之以事而収教之能改者上罪三年而舎中罪二年而舎下罪一年而舎其不能改而出圜土者杀虽出三年不齿【弗使冠饰也着墨幪若古之象刑与舎释之也郑司农云罢民谓恶人不从化为百姓所患苦而未入五刑者也故曰凡害人者不使冠饰任之以事也若今时罚作罪矣】凡圜土之刑人也不亏体其罚人也不亏财【言其刑人但加以明刑罚人但任之以事耳郑司农云以此知其为民所苦而未入刑者也故大司冦职曰凡万民之有罪过而未丽于法而害于州里者桎梏而坐诸嘉石役诸司空又曰以嘉石平罢民国语曰罢士无伍罢女无家言为恶无所容入也谓圜土所収教者过失害人已丽于法者　同上】　司救凡民之有衺恶者三让而罚三罚而士加明刑耻诸嘉石役诸司空【罚谓挞击之也加明刑者去其冠饰而书其衺恶之状着之背也嘉石朝士所掌在外朝之门左使坐焉以耻辱之既而役诸司空使事官作之也坐役之数存于司冦】其有过失者三让而罚三罚而归于圜土【圜土狱城也过失近罪昼日任之以事而収之夜藏于狱亦加明刑以耻之不使坐嘉石其罪已着未忍刑之地官】　职金掌受士之金罚货罚入于司兵【给治兵及工直也货泉贝也罚罚赎也书曰金作赎刑　秋官】
　　右刑制　臯陶曰天讨有罪五刑五用哉【皋陶谟】惟吕命王享国百年耄荒度作刑以诘四方【惟吕命与惟説命语意同先此以见训刑为吕刑之言也耄老而昏乱之称荒忽也穆王享国百年车辙马迹徧于天下故史氏以耄荒二字发之亦以见赎刑为穆王耄荒所训耳】王曰若古有训蚩尤惟始作乱延及于平民罔不冦贼鸱义奸宄夺攘矫防【言鸿荒之世浑厚敦厐蚩尤始开暴乱之端驱扇熏炙延及平民无不为冦为贼鸱义者以鸱张跋扈为义矫防者矫诈防刘也】苖民弗用灵制以刑惟作五虐之刑曰法杀戮无辜爰始淫为劓刵椓黥越兹丽刑并制罔差有辞【苗民承蚩尤之暴不用善而制以刑惟作五虐之刑名之曰法以杀戮无罪于是始过为劓鼻刵耳防窍黥面之法于丽法者必刑之并制无罪不复以曲直之辞为差别皆刑之也】民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香德刑发闻惟腥【泯泯昏也棼棼乱也民相渐染为昏为乱无复诚信相与反覆诅盟而已虐政作威众被戮者方各出无罪于天天视苗民无有馨香德而刑戮发闻莫非腥秽】皇帝哀矜庶戮之不辜报虐以威遏絶苗民无世在下【皇帝舜也以书考之治苗民命伯夷禹稷皋陶皆舜之事报苗之虐以我之威絶灭也谓窜与分北之类遏絶之使无继世在下国】乃命重黎絶地天通罔有降格羣后之逮在下明明棐常鳏寡无葢【重少昊之后黎高阳之后重即羲黎即和也吕氏曰治世公道昭明为善得福为恶得祸民晓然知其所由则不求之眇茫防昧之间当三苖昏虐民之得罪者莫知其端无所控诉相与听于神祭非其鬼天地人神之典杂揉渎乱此妖诞之所以兴人心之所以不正也在舜当务之急奠先于正人心首命重黎修明祀典天子然后祭天地诸侯然后祭山川高卑上下各有分限絶地天之通严幽明之分焄蒿妖诞之説举皆屏息羣后及在下之羣臣皆精白一心辅助常道民卒善而得福恶而得祸虽鳏寡之微亦无有葢蔽而不得自伸者也　按国语曰少皞氏之衰九黎乱德民神杂揉家为巫史民渎齐盟祸灾荐臻颛顼受之乃命南正重司天以属神北正黎司地以属民使无相侵渎其后三苖复九黎之德尧复育重黎之后不忘旧者使复典之】皇帝清问下民鳏寡有辞于苗德威惟畏德明惟明【清问虚心而问也有辞声苗之过也苗以虐为威以察为明帝反其道以德威而天下无不畏以德明而天下无不明也】乃命三后恤功于民伯夷降典折民为刑禹平水土主名山川稷降播种农殖嘉谷三后成功惟殷于民【恤功致忧民之功也典礼也伯夷降天地人之三礼以折民之邪妄苏氏曰失礼则入刑礼刑一物也伯夷降典以正民心禹平水土以定民居稷降播种以厚民生三后成功而致民之殷盛富庶也吴氏曰二典不载有两刑官葢传闻之谬也愚按皋陶未为刑官之时岂伯夷实兼之欤下文又言伯夷播刑之迪不应如此谬误】士制百姓于刑之中以教祗德【命皋陶为士制百姓于刑辟之中所以检其心而教以祗德也　吴氏曰皋陶不与三后之列遂使后世以刑官为轻后汉杨赐拜廷尉自以代非法家言曰三后成功惟殷于民皋陶不与葢吝之也是后世非独人臣以刑官为轻人君亦以为轻矣观舜之称皋陶曰刑期于无刑民协于中时乃功又曰俾予从欲以治四方风动惟乃之休其所系乃如此是可轻哉吕氏曰吕刑一篇以刑为主故歴叙本末而归之于皋陶之刑势不得与伯夷禹稷杂称言固有宾主也】穆穆在上明明在下灼于四方罔不惟德之勤故乃明于刑之中率乂于民棐彝【穆穆者和敬之容也明明者精白之容也灼于四方者穆穆明明辉光发越而四达也君臣之德昭明如是故民皆观感动荡为善而不能自已也如是而犹有未化者故士师明于刑之中使无过不及之差率乂于民辅其常性所谓刑罚之精华也】典狱非讫于威惟讫于富敬忌罔有择言在身惟克天德自作元命配享在下【讫尽也威权势也富贿赂也当时典狱之官非惟得尽法于权势之家亦惟得尽法于贿赂之人言不为威屈不为利诱也敬忌之至无有择言在身大公至正纯乎天德无毫发不可举以示人者天德在我则大命自我作而配享在下矣在下者对天之辞葢推典狱用刑之极功而至于与天为一者如此　吕刑】　商王受罪人以族焚炙忠良刳剔孕妇【防誓】　纣为炮烙之刑醢九侯脯鄂侯周西伯献洛西之地以请除炮烙之刑纣许之【史记】　文王治岐罪人不孥【孟子】　臧文仲言于僖公曰刑五而已无有隐者隐巧讳也【隐谓鸩也】大刑用甲兵【贾侍中云谓诸侯不式王命以六师移之昭谓甲兵谓臣有大逆则被甲聚兵而诛之若今队军也】其次用斧钺【斧钺军戮也书曰后至者斩】中刑用刀锯【割劓用刀断截用锯亦有大辟故周语曰兵在其颈】其次用钻笮【钻膑刑也笮黥刑也】薄刑用鞭扑以威民也【鞭官刑也扑教刑也】故大者陈之原野【谓甲兵斧钺也】小者致之市朝【刀锯以下也其死刑大夫以上尸诸朝士以下尸诸市】五刑三次是无隐也【五刑甲兵斧钺刀锯钻凿鞭扑也次处也三处朝野市也】妇人无刑【无黥刖之刑】虽有刑不在市朝【谓犯死刑者犹不暴尸　国语鲁语】　郑人铸刑书【铸刑书于鼎以为国之常法】叔向使诏子产书曰【诒遗也】始吾有虞于子【虞度也言准度子产以为己法】今则已矣【已止也】昔先王议事以制不为刑辟惧民之有争心也犹不可禁御是故闲之以义【闲防也】纠之以政【纠举也】行之以礼守之以信奉之以仁【秦养也】制为禄位以劝其从【劝从教】严断刑罚以威其淫【淫放也】惧其未也故诲之以忠耸之以行【耸惧也】教之以务【时所急】使之以和临之以敬涖之以彊【施之于事为涖】断之以刚【义断恩】犹求圣哲之上明察之官【上公王也官卿大夫也】忠信之长慈惠之师民于是乎可任使也而不生祸乱民知有辟则不忌于上【权移于法故民不畏上】竝有争心以徴于书而徼幸以成之【因危文以生争縁徼幸以成其巧伪】弗可为矣【为治也】夏有乱政而作禹刑商有乱政而作汤刑【夏商之乱着禹汤之法言不能议事以制】周有乱政而作九刑【周之衰亦为刑书谓之九刑】三碎之兴皆叔世也【言刑书不起于始盛之世】今吾子相郑国作封洫【在襄三十年】立谤政【作丘赋在四年】制参辟铸刑书【制参辟谓用三代之末法】将以靖民不亦难乎诗曰仪式型文王之德日靖四方又曰仪型文王万邦作孚如是何辟之有【言诗唯以德与信不以刑也】民知争端矣将弃礼而徴于书【以刑书为徴】锥刀之末将尽争之【锥刀末喩小事】乱狱滋丰贿赂并行终子之世郑其败乎肸闻之国将亡必多制【数改法】其此之谓乎复书曰若吾子之言【复报也】侨不才不能及子孙吾以救世也既不承命敢忘大惠【以见箴戒为惠昭六年左氏传】　　子产有疾谓子大叔曰我死子必为政唯有德者能以寛服民其次莫如猛夫火烈民望而畏之故鲜死焉水懦弱民狎而翫之【狎轻也】则多死焉故寛难【难以治】疾数月而卒大叔为政不忍猛而寛郑国多盗取人于萑符之泽【萑符泽名于泽中刼人】大叔悔之曰吾早从夫子不及此兴徒兵以攻萑符之盗尽杀之盗少止仲尼曰善哉政寛则民慢慢则纠之以猛【纠犹摄也】猛则民残残则施之以寛寛以济猛猛以济寛政是以和诗曰民亦劳止汔可小康惠此中国以绥四方施之以寛也【诗大雅汔其也康绥皆安也周厉王暴虐民劳于苛政故诗人刺之欲其施之以寛】毋从诡随【诡人随人无正心不可从】以谨无良【谨勅慎也】式遏冦虐惨不畏明纠之以猛也【式用也遏止也憎曾也言为冦虐曾不畏明法者亦当用猛政纠治之】柔逺能迩以定我王平之以和也【柔安也迩近也逺者懐附近者各以能进则王室定】又曰不竞不絿不刚不柔【诗殷颂言汤政得中和竞彊也絿急也】布政优优百禄是遒【优优和也遒聚也】和之至也及子产卒仲尼闻之出涕曰古之遗爱也【子产之爱有古人之遗风　昭二十年左氏传】　郑驷歂嗣子大叔为政杀郑析而用其竹刑【歂驷乞子子然也邓析郑大夫欲改郑所铸旧制不受君命而私造刑法书之于竹简故言竹刑　定九年左氏传】　晋赵鞅荀寅帅师城汝滨遂赋晋国一鼔铁以铸刑鼎【令晋国各出功力共鼓石为铁计令一鼔而足因军役而为之故言遂】着范宣子所为刑书焉仲尼曰晋其亡乎失其度矣夫晋国将守唐叔之所受法度以经纬其民卿大夫以序守之【序位次也】民是以能尊其贵贵是以能守其业贵贱不愆所谓度也文公是以作执秩之官为被庐之法【僖二十七年文公搜被庐修唐叔之法】以为盟主今弃是度也而为刑鼎民在鼎矣何以尊贵【弃礼徴书故不尊贵】贵何业之守【民不奉上则上失业】贵贱无序何以为国且夫宣子之刑夷之搜也晋国之乱制也【范宣子所用刑乃夷搜之法也夷搜在文六年一搜而三易中军帅贾季箕郑之徒遂作乱故曰乱制】若之何以为法蔡史墨曰范氏中行氏其亡乎【蔡史墨即蔡墨】中行寅为下卿而干上令擅作刑器以为国法是法奸也又加范氏焉易之亡也【范宣子刑书中既废矣今复兴之是成其咎】其及赵氏赵孟与焉然不得已若德可以免【铸刑鼎本非赵鞅意不得已而从之若能修德可以免祸为定十三年荀寅士吉射入朝歌以叛　昭二十九年左氏传】　楚无宇曰周文王之法曰有亡荒阅【荒大也阅搜也有亡人当大搜其众】所以得天下也吾先君文王【楚文王】作仆区之法【仆区刑书名】曰盗所隐器【隐盗所得器】与盗同罪所以封汝也【行善法故能欲彊北至汝水　昭七年左氏传】　冉有问于孔子曰古者三皇五帝不用五刑信乎孔子曰圣人之设防贵其不犯也制五刑而不用所以为至治也凡民之所以为奸邪窃盗靡法妄行者生于不足不足生于无度无度则小者偷惰大者侈靡各不知节是以上有制度则民知所止民知所止则不犯故虽有奸邪贼盗靡法妄行之狱而无陷刑之民不孝者生于不仁不仁者生于丧祭之礼也明丧祭之礼所以教仁爱也能致仁爱则服丧思慕祭祀不懈人子馈养之道【言孝子奉祭祀不敢懈与生时馈养之道同之也】丧祭之礼明则民孝矣故虽有不孝之狱而无陷刑之民杀上者生于不义义所以别贵贱明尊卑也贵贱有别尊卑有序则民莫不尊上而敬长朝聘之礼者所以明义也义必明则民不犯故虽有杀上之狱而无陷刑之民鬭变者生于相陵相陵者生于长幼无序而遗敬让【遗忘也】乡饮酒之礼者所以明长幼之序而崇敬让也长幼必序民懐敬让故虽有鬭变之狱而无陷刑之民淫乱者生于男女无别男女无别则夫妇失义婚礼聘享者所以别男女明夫妇之义也男女既别夫妇既明故虽有淫乱之狱而无陷刑之民此五者刑狱之所从生各有源焉不豫塞其源而辄绳之以刑是谓为民设穽而陷之也刑罸之源生于嗜欲不节夫礼度者所以御民之嗜欲而明好恶顺天道礼度既陈五敎毕修而民犹或未化尚必明其法典以申固之【尚犹也申令固其教也】其犯奸邪靡法妄行之狱者则饬制量之度有犯不孝之狱者则饬丧祭之礼有犯杀上之狱者则饬朝觐之礼有犯鬭变之狱者则饬乡饮酒之礼有犯淫乱之狱者则饬婚聘之礼三皇五帝之所以化民者如此虽有五刑不用不亦可乎【家语】　子曰道之以政齐之以刑民免而无耻【道犹引导谓先之也政谓法制禁令也齐所以一之也道之而不从者有刑以一之也免而无耻谓苟免刑罚而无所羞愧盖虽不敢为恶而为恶之心未尝忘也】道之以德齐之以礼有耻且格【礼谓制度品节也格至也言躬行以率之则民固有所观感而兴起矣而其浅深厚薄之不一者又有礼以一之则民耻于不善而又有以至于善也一説格至也书曰格其非心　愚谓政者为治之具刑者辅治之法德礼则所以出治之本而德又礼之本也此其相为终始虽不可以偏废然政刑能使民逺罪而已德礼之效则有以使民日迁善而不自知故治民者不可徒恃其末又当深探其本也　论语】　仲弓问于孔子曰雍闻至刑无所用政至政无所用刑至刑无所用政桀纣之世是也至政无所用刑成康之世是也信乎孔子曰圣人之治化也必政刑相参焉太上以德化民而以礼齐之其次以政言导民以刑禁之刑不刑也化之弗变导之弗从伤义以败俗于是乎用刑矣【家语】　仲弓问古之刑教与今之刑教孔子曰古之刑省今之刑繁其为教古有礼然后有刑是以刑省今无礼以教而齐之以刑刑是以繁书曰伯夷降典折民惟刑【书吕刑之文言尧命伯夷下礼典以教民而断折以法】谓下礼以教之然后维以刑折之也夫无礼则民无耻而正之以刑故民苟免【孔丛子】　孔子适衞衞将军文子问曰【文子衞卿名弥牟】吾闻鲁公父氏【公父氏鲁大夫季氏】不能听狱信乎孔子答曰不知其不能也夫公父氏之听狱有罪者惧无罪者耻文子曰有罪者惧是聴之察刑之当也无罪者耻何乎孔子曰齐之以礼则民耻矣刑以止刑则民惧矣文子曰今齐之以刑刑犹弗胜何礼之齐孔子曰以礼齐民譬之于御则辔也以刑齐民譬之于御则鞭也执辔于此而动于彼御之良也无辔而用防则马失道矣【舍辔而用防则马失道去礼而任刑则民忘生】文子曰以御言之左手执辔右手运防不亦速乎若徒辔无防马何惧哉孔子曰吾闻古之善御者执辔如组两骖如舞非防之助也是以先王盛于礼而薄于刑故民从命今也废礼而尚刑故民弥暴文子曰吴越之俗无礼而亦治何也孔子曰夫吴越之俗男女无别同川而浴民轻相犯故其刑重而不胜由无礼也中国之教为外内以别男女异器服以殊等类故其民笃而法其刑轻而胜由有礼也【同上】孔子曰大罪有五而杀人为下逆天地者罪及五世诬文武者罪及四世逆人伦者罪及三世诬鬼神者罪及二世杀人者罪止其身故曰大罪有五而杀人为下矣【家语】　孔子曰五刑之属三千而罪莫大于大孝要君者无上非圣人者无法非孝者无亲此大乱之道也【孝经】　传曰罪多而刑五丧多而服五上附下附列也【列等比也服商】
　　小宰以官府之八成经邦治一曰听政役以比居二曰听师田以简稽三曰听闾里以版图四曰听称责以傅别五曰听禄位以礼命六曰听取予以书契七曰听卖买以质剂八曰听出入以要防【郑司农云政谓军政也役谓发兵起徒役也比居谓伍籍也比地为伍因内政寄军令以伍籍发军起役者平而无遗脱也简稽士卒兵器薄书简犹阅也稽犹计也合也合计其士之卒伍阅其兵器为之要簿也故遂人职曰稽其人民简其兵器国语曰黄池之防呉陈其兵皆官师拥铎拱稽版户籍图地图也听人讼地者以版图决之司书职曰邦中之版土地之图称责谓贷予傅别谓券书也听讼责者以券书决之傅傅着约束于文书别别为两两家各得一也礼命礼九赐也书契符书也质剂谓市中平贾今时月平是也要防谓计最之簿书月计曰要歳计曰防故宰夫职曰歳终则令羣吏正歳防月终则令正月要傅别故书作傅辨郑大夫读为符别杜子春读为傅别谓政谓赋也凡其字或作政或作正或作征以多言之宜从征如孟子交征利云傅别谓为大手书于一札中字别之书契谓出予受入之凡要凡簿书之最目狱讼之要辞皆曰契春秋传曰王叔氏不能举其契质剂谓两书一札同而别之长曰质短曰剂傅别质剂皆今之券书也事异异其名耳礼命礼之九命之差等　天官】　小司徒凡民讼以地比正之【郑司农云以田畔所与比正断其讼】地讼以图正之【地讼争疆界者图谓邦国本图　地官】　大史凡辨灋者考焉不信者刑之【谓邦国官府都鄙以法争讼来正之者　春官】　大司冦以两造禁民讼入束矢于朝然后听之【讼谓以财货相告者造至也使讼者两至既两至使入束矢乃治之也不至不入束矢则是自服不直者也必入矢者取其直也诗曰其直如矢古者入弓百矢束矢其百个与】以两剂禁民狱入钧金三日乃致于朝然后听之【狱谓相告以罪名者剂今券书也使狱者各赍券书既两券书使入钧金又三日乃治之重刑也不券书不入金则是亦自服不直者也必入金者取其坚也三十斤曰钧】凡诸侯之狱讼以邦典定之【邦典六典也以六典待邦国之治】凡卿大夫之狱讼以邦灋断之【邦法八法也以八法待官府之治】凡庶民之狱讼以邦成弊之【邦成八成也以官成待万民之治故书为憋郑司农云憋当为弊邦成谓若今时决事比也之断其狱讼也故春秋传曰狱邢侯】小司冦以五刑听万民之狱讼附于刑用情讯之至
　　于旬乃弊之读书则用灋【附犹着也故书附作付讯言也用情理言之冀有可以出之者十日乃断之王制曰刑者侀也侀者成也一成而不可变故君子尽心焉郑司农云读书则用灋如今时读鞫已乃论之】以五声听狱讼求民情一曰辞听【观其出言不直则烦】二曰色听【观其顔色不直则赧然】三曰气听【观其气息不直则喘】四曰耳听【观其听聆不直则惑】五曰目听【观其眸子视不直则毦然】以三刺断庶民狱讼之中【中谓罪正所定】一曰讯羣臣二曰讯羣吏三曰讯万民【刺杀也三讯罪定则杀之讯言也】听民之所刺宥以施上服下服之刑【宥寛也民言杀杀之言寛寛之上服劓墨也下服宫刖也】嵗终则令羣士计狱弊讼登中于天府【上其所断狱讼之数】乃命其属入防乃致事【得其属之计乃令致之于王】　士师察狱讼之辞以诏司冦断狱讼致邦令【诏司冦若今曰听正法解也致邦令者以法报之】凡以财狱讼者正之以傅别约剂【傅别中别手书也约剂各所持券也故书别为辨郑司农云傅或为符辨读为风别之别若今时市买为券书以别之各得其一故讼则案券以正之】嵗终则令正要防【定计簿】　乡士掌国中【郑司农云谓国中至百里郊也谓其地则距王城百里内也言掌国中此主国中狱也六乡之狱在国中】各掌其乡之民数而纠戒之【乡士八人言各者四人而分主三乡】听其狱讼察其辞【察审也】辨其狱讼异其死刑之罪而要之旬而职听于朝【辨异谓殊其文书也要之为其罪法之要辞如今劾矣十日乃以职事治之于外朝容其自反覆】司冦听之断其狱其讼于朝羣士司刑皆在各丽其灋以议狱讼【丽附也各附致其法以成议也】狱讼成士师受中协日刑杀肆之三日【受中谓受狱讼之成也郑司农云士师受中若今二千石受其狱也中者刑罚之中也故论语曰刑罚不中则民无所措手足恊日刑杀恊合也和也和合支干善日若今时望后利日也肆之三日故春秋传曰三日弃疾请尸论语曰肆诸市朝谓士师既受狱讼之成乡士则择可刑杀之日至其时而往涖之尸之三日乃反也】若欲免之则王防其期【免犹赦也期谓乡士职听于朝司冦听之日王欲赦之则用此时亲往议之】　遂士掌四郊【郑司农云谓百里外至三百里也谓其地则距王城百里以外至二百里言掌四郊者此主四郊狱也六遂之狱在四郊】各掌其遂之民数而纠其戒令【遂士十二人言各者二人而分主一遂】听其狱讼察其辞辨其狱讼异其死刑之罪而要之二旬而职听于朝司冦听之断其狱弊其讼于朝羣士司刑皆在各丽其灋以议狱讼狱讼成士师受中恊日就郊而刑杀各于其遂肆之三日【就郊而刑杀者遂士也遂士择刑杀日至其时往涖之如乡士为之矣言各于其遂者四郊六遂遂处不同】若欲免之则王令三公防其期【令犹命也王欲赦之则用遂士职听之时命三公往议之】　县士掌野【郑司农云掌三百里至四百里大夫所食晋韩须为公族大夫食县谓地距王城二百里以外至三百里曰野三百里以外至四百里曰县四百里以外至五百里曰都都县野之地其邑非王子弟公卿大夫之采地则皆公邑也谓之县县士掌其狱焉言掌野者郊外曰野大总言之也狱居近野之县狱在二百里上县之县狱在三百里上都之县狱在四百里上】各掌其县之民数纠其戒令而听其狱讼察其辞辨其狱讼异其死刑之罪而要之三旬而职听于朝司冦听之断其狱弊其讼于朝羣士司刑皆在各丽其法以议狱讼狱讼成士师受中恊日刑杀各就其县肆之三日【刑杀各就其县者亦谓县士也】若欲免之则王命六卿防其期【期亦谓县士职听之时】　方士掌都家【郑司农云掌四百里至五百里公所食鲁季氏食于都谓都王子弟及公卿之采地家大夫之采地大都在畺地小都在县地家邑在稍地不言掌其民数民不纯属王】听其狱讼之辞辨其死刑之罪而要之三月而上狱讼于国【三月乃上要者又变朝言国以其自有君异之】司冦听其成于朝羣士司刑皆在各丽其灋以议狱讼【成平也郑司农説以春秋传曰晋邢侯与雍子争鄐田久而无成】狱讼成士师受中书其刑杀之成与其听狱讼者【都家之吏自协日刑杀但书其成与治狱之吏姓名备反覆有失实者】凡都家之士所上治则主之【都家之士都士家士也所上治者谓狱讼之小事不附罪者也主之告于司冦听平之】　讶士掌四方之狱讼【郑司农云四方诸侯之狱讼】谕罪刑于邦国【告晓以丽罪及制刑之本意】凡四方之有治于士者造焉【谓谳疑辨事先来诣乃通之于士也士主谓士师也如今郡国亦时遣主者吏诣廷尉议者】四方有乱狱则往而成之【乱狱谓若君臣宣淫上下相虐者也往而成之犹吕歩舒使治淮南狱】　朝士凡士之治有期日国中一旬郊二旬野三旬都三月邦国朞期内之治听期外不听凡有责者有判书以治则听【判半分而合者郑司农云谓别券也谓古者出责之息亦如其国服与】凡属责者以其地傅而听其辞【郑司农云谓讼地畔界者田地町畔相比属故谓之属责以地傅而听其辞以其比畔为证也谓属责转责使人归之而本主死亡归受之数相扺冒者也以其地之人相比近能为证者来乃受其辞为治之】　司刑若司冦断狱弊讼则以五刑之灋诏刑罚而以辨罪之轻重【诏刑罚者处其所应不如今律家所署法矣　竝秋官】　大司徒凡万民之不服教而有狱讼者与有地治者听而断之其附于刑者归于士【不服教不厌服于十二教贪冒者也争罪曰狱争财曰讼有地治者谓乡州及治都鄙者也士司冦士师之属郑司农云与有地治者听而断之与其地部界所属吏共听断之士谓主断刑之官春秋傅曰士荣为大士或谓归于圜土圜土谓狱也狱城圜】媒氏凡男女之阴讼听之于胜国之社其附于刑者归之于士【阴讼争中冓之事以触法者胜国亡国也亡国之社奄其上而栈其下使无所通就之以听阴讼明不当宣露其罪不在赦宥者直归士而刑之不复以听士司冦之属也诗云墙有茨不可埽也中冓之言不可道也所可道也言之丑也】　司市上旌于思次以令市市师涖焉而听大治大讼胥师贾师涖于介次而听小治小讼【思次若今市亭也市师司市也介次市亭之属别小者也郑司农云思辞也次市中候楼也谓思当为司声之误也】其附于刑者归于士　质人凡治质剂者国中一旬郊二旬野三旬都三月邦国朞期内听期外不听【谓赍券契者来讼也以期内来则治之后期则不治所以絶民之好讼且息文书也郊逺郊也野甸稍也都大都小都并地官】　　掌囚及刑杀告刑于王奉而适朝士加明梏以适市而刑杀之【告刑于王告王以今日当行刑及所刑姓名也其死罪则曰某之罪在大辟其刑罪则曰某之罪在小辟奉而适朝者重刑为王欲有所赦且当以付士士乡士也乡士加明梏者谓书其姓名及其罪于梏而着之也囚时虽有无梏者至于刑杀皆设之以适市就众也庶姓无爵者皆刑杀于市秋官】　　司冦正刑明辟以听狱讼【司冦秋官卿掌刑者辟罪也】必三刺【以求民情断其狱讼之中一曰讯羣臣二曰讯羣吏三曰讯万民】有旨无简不听【简诚也有其意无其诚者不论以为罪】附从轻【附施刑也求出之使从轻】赦从重【虽有罪可重犹赦之】凡制五刑必即天论【制断也即就也必即天论言与天意合闵子曰古之道不即人心即或为则论或为伦】邮罚丽于事【邮过也丽附也过人罚人当各附于其事不可假他以喜怒】凡听五刑之讼必原父子之亲立君臣之义以权之【权平也】意论轻重之序慎测浅深之量以别之【意思念也浅深谓俱有罪本心有善恶】悉其聪明致其忠爱以尽之【尽其情】疑狱泛与众共之众疑赦之必察小大之比以成之【小大犹轻重己行故事曰比】成狱辞史以狱成告于正正听之【史司冦吏也正于周乡师之属入汉有正平丞秦所置】正以狱成告于大司冦大司冦听之棘木之下【周礼乡师之属辨其狱讼异其死刑之罪而要之职听于朝司冦听之朝王之外朝也左九棘孤卿大夫位焉右九棘公侯伯子男位焉面三槐三公位焉】大司冦以狱之成告于王王命三公参听之【王使三公复与司冦及正共平之重刑也周礼王欲免之乃命公防其期】三公以狱之成告于王王三又然后制刑【又当作宥寛也一宥曰不识再宥曰过失三宥曰遗忘　王制】
　　右听断　舜流共工于幽州放驩兜于崇山窜三苗于三危殛鲧于羽山四罪而天下咸服【流遣之逺去如水之流也放置之于此不得他适也窜则驱逐禁锢之殛则拘囚困苦之随其罪之轻重而异法也共工驩兜鲧事见上篇三苗国名在江南荆扬之间恃险为乱者也幽州北裔之地水中可居曰洲崇山南裔之山在今澧洲三危两裔之地即雍之所谓三危既宅者羽山东裔之山即徐之防羽其艺者服者天下皆服其用刑之当罪也程子曰舜之诛四凶怒在四凶舜何与焉盖因是人有可怒之事而怒之圣人之心本无怒也圣人以天下之怒为怒故天下咸服之春秋传所记四凶之名与此不同説者以穷奇为共工浑敦为驩兜饕餮为三苗梼杌为鲧不知其果然否也　舜典】昔帝鸿氏有不才子【帝鸿黄帝】掩义隐贼好行凶德丑类恶物顽嚚不友是与比周【丑亦恶也比近也周密也】天下之民谓之浑敦【谓驩兜淳敦不开通之貌】少皥氏有不才子【少皥金天氏之号次黄帝】毁信废忠崇饰恶言靖谮庸回服谗搜慝以诬盛德【崇聚也靖安也庸用也回邪也服行也搜隐也慝恶也盛德贤人也】天下之民谓之穷奇【谓共工其行穷其好奇】颛顼氏有不才子不可教训不知话言【话善也】告之则顽【德义不入心】舍之则嚚【不道忠信】傲狠明德以乱天常天下之民谓之梼杌【谓鲧梼杌顽凶无俦匹之类】此三族也世济其凶增其恶名以至于尧尧不能去【方以宣公比尧行父比舜故言尧亦不能去须贤臣而除之】缙云氏有不才子【缙云黄帝时官名】贪于饮食冒于货贿侵欲崇侈不可盈厌聚敛积实不知纪极不分孤寡不恤穷匮【冒亦贪也盈满也实财也】天下之民以比三凶【非帝王者子孙故别以比三凶】谓之饕餮【贫财为饕贪食为餮】舜臣尧【为尧臣】宾于四门【辟四门达四聪以宾礼众贤】流四凶族【按四凶罪状而流放之】浑敦穷奇梼杌饕餮投诸四裔以御魑魅【投弃也裔逺也放之四远使当魑魅之灾魑魅山林异气所生为人害者　文十八年左氏传】　帝曰臯陶惟兹臣庶罔或干予正汝作士明于五刑以弼五教期于予治刑期于无刑民协于中时乃功懋哉【干犯正政弼辅也圣人之治以德为化民之本而刑特以辅其所不及而已期者先事取必之谓舜言惟此臣庶无或有干犯我之政者以尔为士师之官能明五刑以辅五品之教而期我以至于治其始虽不免于用刑而实所以期至于无刑之地故民亦皆能协于中道初无有过不及之差则刑果无所施矣凡此皆汝之功也】臯陶曰帝德罔愆临下以简御众以寛罚弗及嗣赏延于世有过无大刑故无小罪疑惟轻功疑惟重与其杀不辜宁失不经好生之德洽于民心兹用不犯于有司【愆过也简者不烦之谓上烦密则下无所容御者急促则众扰乱嗣世皆谓子孙然嗣亲而世疎也延逺及也父子罪不相及而赏则远延于世其善善长而恶恶短如此过者不识而误犯也故者知之而故犯也过误所犯虽大必宥不忌故犯虽小必刑即上篇所谓灾肆赦怙终贼刑者也罪已定矣而于法之中有疑其可重可轻者则从轻以罚之功已定矣而于法之中有疑其可轻可重者则从重以赏之辜罪经常也谓法可以杀可以无杀杀之则恐陷于非辜不杀之恐失于轻纵二者皆非圣人至公至平之意而杀不辜者尤圣人之所不忍也故与其杀之而害彼之生宁姑全之而自受失刑之责此其仁爱忠厚之至皆所谓好生之德也盖圣人之法有尽而心则无穷故其用刑行赏或有所疑则常屈法以申恩而不使执法之意有以胜其好生之德此其本心所以无所壅遏而得行于常法之外及其流衍洋溢渐涵浸渍有以入于民心则天下之人无不爱慕感悦兴起于善而自不犯于有司也臯陶以舜美其功故言此以归功于其上盖不敢当其褒美之意而自谓己功也　大禹谟】　王曰呜呼封敬明乃罚人有小罪非乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀【此下谨罚也式用适偶也人有小罪非过误乃其固为乱常之事用意如此其罪虽小乃不可不杀即舜典所谓刑故无小也人有大罪非是故犯乃其过误出于不幸偶尔如此既自称道尽输其情不敢隐匿罪虽大时乃不可杀即舜典所谓宥过无大也诸葛孔明治蜀服罪输情者虽重必释其既道极厥辜时乃不可杀之意欤】王曰呜呼封有叙时乃大明服惟民其勑懋和若有疾惟民其毕弃咎若保赤子惟民其康乂【有叙者刑罚有次序也明者明其罚服者服其民也左氏曰乃大明服已则不明而杀人以逞不亦难乎勑戒勑也民其戒勑而勉于和顺也若有疾者以去疾之心去恶也故民皆弃咎若保赤子者以保子之心保善也故民其安治】非汝封刑人杀人无或刑人杀人非汝封又曰劓刵人无或劓刵人【刑杀者天之所以讨有罪非汝封得以刑之杀之也汝无或以己而刑杀之刵截耳也刑杀刑之大者劓刵刑之小者兼举小大以申戒之也又曰当在无或刑人杀人之下又按则周官五刑所无吕刑以为苗民所制】王曰外事汝陈时臬司师兹殷罚有伦【外事未详陈氏曰外事有司之事也臬去也为准限之义言汝于外事但陈列是法使有司师此殷罚之有伦者用之尔　吕氏曰外事衞国事也史记言康叔为周司冦司冦王朝之官职任内事故以衞国对言为外事今按篇中言往敷求往尽乃心篇终曰往哉封皆令其之国之辞而未见其留王朝之意但详此篇康叔盖深于法者异时成王或举以任司冦之职而此则未必然也】又曰要囚服念五六日至于旬时丕蔽要囚【要囚狱词之要者也服念服膺而念之旬十日时三月为囚求生道也蔽断也】王曰汝陈时臬事罚蔽殷用其义刑义杀勿庸以次汝封乃汝尽逊曰时叙惟曰未有逊事【义宜也次次舎之次逊顺也申言敷陈是法与事罚断以殷之常法矣又虑其泥古而不通又谓其刑其杀必察其宜于时者而后用之既又虑其趋时而徇已又谓刑杀不可以就汝封之意既又虑其刑杀虽已当罪而矜喜之心乘之又谓使法刑杀尽顺于义虽曰是有次叙汝当惟谓未有顺义之事盖矜喜之心生乃怠惰之心起刑杀之所由不中也可不戒哉】已汝惟小子未其有若汝封之心朕心朕德惟乃知【己者语辞之不能已也小子幼小之称言年虽少而心独善也尔心之善固朕知之朕心朕德亦惟尔知之将言用罚之事故先发其良心焉】凡民自得罪冦攘奸宄杀越人于货暋不畏死罔弗憝【越顚越也盘庚云顚越不恭暋强憝恶也自得罪非为人诱陷以得罪也凡民自犯罪为盗贼奸宄杀人顚越人以取财货强狠亡命者人无不憎恶之也用罚而加是人则人无不服以其岀乎人之同恶而非即乎吾之私心也特举此以明用罚之当罪】王曰封元恶大憝矧惟不孝不友子弗只服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民大泯乱曰乃其速由文王作罚刑兹无赦【大憝即上文之罔弗憝言冦攘奸宄固为大恶而大可恶矣况不孝不友之人而尤为可恶者当商之季礼义不明人纪废坏子不敬事其父大伤父心父不能爱子乃疾恶其子是父子相夷也天显犹孝经所谓天明尊卑显然之序也弟不念尊卑之序而不能敬其兄兄亦不念父母鞠养之劳而大不友其弟是兄弟相贼也父子兄弟至于如此苟不于我为政之人而得罪焉则天之与我民彛必大泯灭而紊乱矣曰者言如此则汝其速由文王作罚刑此无赦而惩戒之不可缓也】不率大戛矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝已汝乃其速由兹义率杀【戛法也言民之不率教者固可大寘之法矣况外庶子以训人为职与庶官之长及小臣之有符节者乃别布条教违道干誉弗念其君弗用其法以病君上是乃长恶于下我之所深恶也臣之不忠如此刑其可已乎汝其速由此义而率以诛戮之可也　按上言民不孝不友则速由文王作罚刑兹无赦此言外庶子正人小臣背上立私则速由兹义率杀其曰刑曰杀若用法峻急者盖殷之臣民化纣之恶父子兄弟之无其亲君臣上下之无其义非绳之以法示之以威殷民孰知不孝不义之不可干哉周礼所谓刑乱国用重典者是也然曰速由文王曰速由兹义则其刑其罚亦仁厚而已矣　康诰】　乃惟成汤以至于帝乙罔不明德慎罚亦克用劝要囚殄戮多罪亦克用劝开释无辜亦克用劝【言辟与宥皆足以使人勉于善也　多方】　周公曰今文子文孙孺子王矣其勿误于庶狱惟有司之牧夫【始言和我庶狱庶慎时则勿有间之继言其勿误于庶狱庶慎惟正是又之至是独曰其勿误于庶狱惟有司之牧夫盖刑者天下之重事挈其重而独举之使成王尤知刑狱之可畏必专有司牧夫之任而不可以己误之也】又曰太史司寇苏公式敬尔由狱以长我王国兹式有慎以列用中罚【此周公因言愼罚而以苏公敬狱之事告之太史使其并书以为后世司狱之式也苏国名也左传苏忿生以温为司冦周公告太史以苏忿生为司冦用能敬其所由之讼培植基本以长我王国令于此取法而有谨焉则能以轻重条列用其中罚而无过差之患矣　立政】　王曰君陈殷民在辟予曰辟尔惟勿辟予曰宥尔惟勿宥惟厥中【言殷民之在刑辟者不可徇君以为生杀惟当审其轻重之中也】有弗若于汝政弗化于汝训辟以止辟乃辟【其有不顺于汝之政不化于汝之训刑之可也然刑期无刑刑而可以止刑者乃刑之】狃于奸宄败常乱俗三细不宥【狃习也常典常也俗风俗也狃于奸宄与夫毁败典常坏乱风俗人犯此三者虽小罪亦不可宥以其所闗者大也　君陈】　王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苗民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苗苗民无辞于罚乃絶厥世【司政典狱汉孔氏曰诸侯也为诸侯主刑狱而言非尔诸侯为天牧养斯民乎为天牧民则今尔何所监惩所当监者非伯夷乎所当惩者非有苗乎伯夷布刑以启迪斯民舍臯陶而言伯夷者探本之论也丽附也苗民不察于狱辞之所丽又不择吉人俾观于五刑之中惟是贵者以威乱政富者以货夺法断制五刑乱虐无罪上帝不蠲货而降罚于苗苗民无所辞其罚而遂殄灭之也】王曰呜呼念之哉伯父伯兄仲叔季弟幼子童孙皆听朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三德一人有庆兆民赖之其宁惟永【此告同姓诸侯也格至也参错讯鞠极天下之劳者寞若狱苟有豪发怠心则民有不得其死者矣罔不由慰日勤者尔所用以自慰者无不以日勤故职举而刑当也尔罔或戒不勤者刑罚之用一成而不可变者也苟顷刻之不勤则刑罚失中虽深戒之而已施者亦无及矣戒固善心也而用刑岂可以或戒也哉且刑狱非所恃以为治也天以是整齐乱民使我为一日之用而已非终即康诰大罪非终之谓言过之当宥者惟终即康诰小罪惟终之谓言过之当辟者非终惟终皆非我得轻重惟在夫人所犯耳尔当敬逆天命以承我一人畏威古通用威辟之也休宥之也我虽以为辟尔惟勿辟我虽以为宥尔惟勿宥惟敬乎五刑之用以成刚柔正直之德则君庆于上民赖于下而安宁之福其永久而不替矣】王曰吁来有邦有土告尔祥刑在今尔安百姓何择非人何敬非刑何度非及【有民社者皆在所告也夫刑凶器也而谓之祥者刑期无刑民协于中其祥莫大焉及逮也汉世诏狱所逮有至数万人者审度其所当逮者而后可逮之也曰何曰非问答以发其意以明三者之决不可不尽心也】两造具备师听五辞五辞简孚正于五刑五刑不简正于五罚五罚不服正于五过【两造者两争者皆至也周官以两造听民讼具备者词证皆在也师众也五辞丽于五刑之辞也简核其实也孚无可疑也正质也五辞简核而可信乃质于五刑也不简者辞与刑参差不应刑之疑者也罚赎也疑于刑则质于罚也不服者辞与罚又不应也罚之疑者也过误也疑于罚则质于过而宥免之也】五过之疵惟官惟反惟内惟货惟来其罪惟均其审克之【疵病也官威势也反报德怨也内女谒也货贿赂也来干请也惟此五者之病以出入人罪则以人之所犯坐之审克者察之详而尽其能也下文屡言以见其丁宁忠厚之至疵于刑罚亦然但言于五过者举轻以见重也】五刑之疑有赦五罚之疑有赦其审克之简孚有众惟貌有稽无简不听具严天威【刑疑有赦正于五罚也罚疑有赦正于五过也简核情实可信者众亦惟考察其容貌周礼所谓色听是也然听狱以简核为本苟无情实在所不听上帝临汝不敢有毫发之不尽也】墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千上下比罪无僭乱辞勿用不行惟察惟法其审克之【墨刻颡而涅之也劓割鼻也剕则足也宫淫刑也男子割势妇人幽闭大辟死刑也六两曰锾阅视也倍二百锾也倍差倍而又差五百锾也属类也三千总计之也周礼司刑所掌五刑之属二千五百刑虽增旧然轻罪比旧为多而重罪比旧为减也比附也罪无正律则以上下刑而比附其罪也无僭乱辞勿用不行未详或曰乱辞辞之不可听者不行旧有是法而令不行者戒其无差误于僭乱之辞勿用今所不行之法惟详明法意而审克之也今按臯陶所谓罪疑惟轻者降一等而罪之耳今五刑疑赦而直罚之以金是大辟宫剕劓墨皆不复降等用矣苏氏谓五刑疑各入罚不降当因古制非也舜之赎刑宫府学校鞭扑之刑耳夫刑莫轻于鞭扑入于鞭扑之刑而又情法犹有可议者则是无法以治之故使之赎特不欲遽释之也而穆王之所谓赎虽大辟亦赎也舜岂有是制哉又按汉张敞以讨羌兵食不继建为入谷赎罪之法初亦未尝及夫杀人及盗之罪而萧望之等】
　　【犹以为如此则富者得生贫者独死恐开科路以伤治化曾谓唐虞之世而有是赎法哉穆王巡游无度财匮民劳至其末年无以为计乃为此一切权宜之术以敛民财夫子録之盖亦示戒然其一篇之书哀矜恻怛犹可以想见三代忠厚之遗意云尔】上刑适轻下服下刑适重上服轻重诸罚有权刑罚世轻世重惟齐非齐有伦有要【事在上刑而情适轻则服下刑舜之宥过无大康诰所谓大罪非终者是也事在下刑而情适重则服上刑舜之刑故无小康诰所谓小罪非眚者是也若诸罚之轻重亦皆有权焉权者进退推移以求其轻重之宜也刑罚世轻世重者周官刑新国用轻典刑乱国用重典刑平国用中典随世而为轻重者也轻重诸罚有权者权一人之轻重也刑罚世轻世重者权一世之轻重也惟齐非齐者法之权也有伦有要者法之经也言刑罚虽惟权变是适而齐之以不齐焉至其伦要所在盖有截然而不可紊者矣此两句总结上意】罚惩非死人殛于病非佞折狱惟良折狱罔非在中察辞于差非从惟从哀敬折狱明启刑书胥占咸庶中正其刑其罚其审克之狱成而孚输而孚其刑上备有并两刑【罚以惩过虽非致人于死然民重出赎亦甚病矣佞口才也非口才辨给之人可以折狱惟温良长者视民如伤者能折狱而无不在中也此言听狱者当择其人也察辞于差者辞非情实终必有差听狱之要必于其差而察之非从惟从者察辞不可偏主犹曰不然而然所以审轻重而取中也哀敬折狱者恻怛敬畏以求其情也明启刑书胥占者言详明法律而与众占度也咸庶中正者皆庶防其无过忒也于是刑之罚之又当审克之也此言听狱者当尽其心也若是则狱成于下而民信之狱输于上而君信之其刑上备有并两刑者言上其断狱之书当备情节一人而犯两事罪虽从重亦并两刑而上之也此言谳狱者当备其辞也】王曰呜呼敬之哉官伯族姓朕言多惧朕敬于刑有德惟刑今天相民作配在下明清于单辞民之乱罔不中听狱之两辞无或私家于狱之两辞狱货非宝惟府辜功报以庶尤永畏惟罚非天不中惟人在命天罚不极庶民罔有令政在于天下【此总告之也官典狱之官也伯诸侯也族同族姓异姓也朕之于刑言且多惧况用之乎朕敬于刑者畏之至也有德惟刑厚之至也今天以刑相治斯民汝实任责作配在下可也明清以下敬刑之事也狱辞有单有两单辞者无证之辞也听之为尤难明者无一毫之蔽清者无一防之汚曰明曰清诚敬笃至表里洞彻无少私曲然后能察其情也乱治也狱货鬻狱而得货也府聚也辜功犹云罪状也报以庶尤者降之百殃也非天不中惟人在命者非天不以中道待人惟人自取其殃祸之命尔此章文有未详者姑缺之】王曰呜呼嗣孙今往何监非德于民之中尚明听之哉哲人惟刑无疆之辞属于五极咸中有庆受王嘉师监于兹祥刑【此诏来世也嗣孙嗣世子孙也言今往何所监视非用刑成德而能全民所受之中者乎下文哲人即所当监者五极五刑也明哲之人用刑而有无穷之誉盖由五刑咸得其中所以有庆也嘉善师众也诸侯受天子良民善众当监视于此祥刑申言以结之也　吕刑】温之防晋人执衞成公归之于周【温晋之河阳成公衞文公】
　　【之子成公郑也晋文公讨不服衞成公恃楚而不从闻楚师败于城濮衞侯惧出奔使元咺奉弟叔武以受盟于践土或愬元咺曰立叔武矣衞侯杀其子角咺不废命奉叔武以守国晋人复衞侯先期入叔武将沐闻君至喜捉发走出前驱射而杀之元咺出奔晋防于温讨不服衞侯与元咺讼不胜故晋侯执之归之于京师在鲁僖公二十八年】晋侯请杀之王言不可夫政自上下者也【当从王出也】上作政而下行之不逆故上下无怨【言君臣不相怨】今叔父作政而不行无乃不可乎【不行谓不顺也言晋侯不行德政而听元咺之愬欲杀衞侯也】夫君臣无狱【狱讼也无是非曲直之义也】今元咺虽直而不可听也君臣皆狱父子将狱是无上下也而叔父听之一逆矣又为臣杀其君其安庸刑【庸用也刑法也】布刑而不庸再逆矣一合诸侯而有再逆政余惧其无后【无后无以复合诸侯也】不然余何私于衞侯晋人乃归衞侯【在鲁僖三十年也晋侯使医衍酖衞侯不死鲁僖为请纳玉于王与晋侯皆十瑴于是归之也　周语】　晋邢侯与雍子争鄐田【邢侯楚申公巫臣之子也雍子亦故楚人】久而无成士景伯如楚【士景伯晋理官】叔鱼摄理【摄代景伯】韩宣子命断旧狱罪在雍子雍子纳其女于叔鱼叔鱼蔽罪邢侯【蔽断也】邢侯怒杀叔鱼与雍子于朝宣子问其罪于叔向叔向曰三人同罪施生戮死可也【施行罪也】雍子自知其罪而赂以买直鲋也鬻狱邢侯尃杀其罪一也己恶而掠美为昏【掠取也昏乱也】贪以败官为墨【墨不洁之称】杀人不忌为贼【忌畏也】夏书曰昏墨贼杀【逸书三者皆死刑】臯陶之刑也请从之乃施邢侯而尸雍子与叔鱼于市仲尼曰叔向古之遗直也【言叔向之直有古人遗风】治国制刑不隐于亲【谓国之大问己所答当也至于他事则宜有隐】三数叔鱼之恶不为末减【末薄也减轻也皆以正言之】曰义也夫可谓直矣【于义未安直则有之】平丘之防数其贿也【谓言渎货无厌】以寛衞国晋不为暴归鲁季孙称其诈也【谓言鲋也能】以寛鲁国晋不为虐邢侯之狱言其贪也以正刑书晋不为颇三言而除三恶加三利【三恶暴虐颇也三恶除则三利加】杀亲益荣【荣名益已】犹义也夫【三罪唯答宣子问不可以不正其余则以直伤义故重疑之昭十四年左氏传】　邾娄定公之时有弑其父者【定公貜且也鲁文十四年即位】有司以告公瞿然失席曰是寡人之罪也【民之无礼教之罪】曰寡人尝学断斯狱矣臣弑君凡在官者杀无赦子弑父凡在宫者杀无赦【言诸臣子孙无尊卑皆得杀之其罪无赦】杀其人坏其室洿其宫而猪焉【明其大逆不欲人复处之猪都也南方谓都为猪】盖君逾月而后举爵【自贬损檀弓】　孔子为鲁司冦朝政七日而诛乱政大夫少正卯戮之于两观之下尸于朝三日子贡进曰夫少正卯鲁之闻人也今夫子为政而始诛之或者为失乎孔子曰天下有大恶者五而窃盗不与焉一曰心逆而险二曰行僻而坚三曰言伪而辨四曰记丑而博五曰顺非而泽此五者有一于人则不免君子之诛而少正卯皆兼有之其居处足以撮徒成党其谈説足以饰褒荣众其强御足以反是独立此乃人之奸雄者也不可以不除夫殷汤诛尹谐文王诛潘正周公诛管蔡太公诛华士管仲诛付乙子产诛史何是此七子皆异世而同诛者以七子异世而同恶故不可赦也【家语】　孔子为鲁司冦有父子讼者孔子同狴执之三月不别其父请止孔子赦之季孙闻之不説曰司冦欺予曩告余曰国家必先以孝余今戮一不孝以敎民孝不亦可乎而又赦何哉冉子以告孔子慨然叹曰呜呼上失其道而杀其下非理也不敎其民而听其讼杀不辜也三军大败不可斩也狱犴不治不可刑也何者上敎之不行罪不在民故也夫慢令谨诛贼也徴敛无时暴也不敎而责成功虐也政无此三者然后刑可即也书云义刑义杀勿庸以即汝心惟曰未有顺事言必敎而后刑也既陈道德以先服之而犹不可尚贤以劝之又不可即废之又不可而后以威惮之若是三年而百姓正矣邪民不从然后俟之以刑则民知罪矣诗云天子是毗俾民不迷是以威厉而不试刑错而不用今世则不然乱其敎烦其刑使民迷惑而陷焉又从而制之故刑弥烦而盗不胜也夫三尺之限空车不能登者何哉峻故也百仞之山重载陟焉何哉陵迟故也合世俗之陵迟久矣虽有刑法民能勿逾乎【同上】　孔子为鲁司冦断狱讼皆进众议者而问之曰子以为奚若某以为何若皆曰云云如是然后夫子曰尝从某子几是【同上】　孟氏之臣叛武伯问孔子曰如之何答曰臣人而叛天下所不容也其将自反子姑待之三旬果自归孟氏武伯将执之访于夫子夫子曰无也子之于臣礼意不至是以去子【夫礼不交则意不通意不通则疑所生以疑生则去矣】今其自反罪以反除又何执焉子脩礼以待之则臣去子将安往武伯乃止【孔丛子】　孔子曰民之所以生者衣食也上不敎民民匮其生饥寒切于身而不为非者寡矣故古之于盗恶之而不杀也今不先其敎而一杀之是以罚行而善不反刑张而罪不省夫赤子知慕其父母由审故也况为政夺其贤者而与其不贤以化民乎知审此二者则上盗先息【上盗犹大盗　同上】　书曰兹殷罚有伦【周书康诰之文言此殷家刑罚有伦理者亦当兼用之】子张问曰何谓也孔子曰不失其理之谓也今诸侯不同德每君异法折狱无伦以意为限是故知法之难也子张曰古之知法者与今之知法者异乎孔子曰古之知法能逺【能逺者谓能正其源以礼教先之也】今之知法者不失有罪不失有罪其于恕寡矣【既不先礼复不以情惟法为得】能远则于狱其防深矣寡恕近乎滥防深治乎本书曰惟敬五刑以成三德言敬刑所以为德矣【周书吕刑之文言教以惟敬五刑所以成刚柔正直之三德同上】　书曰非从惟从【周书吕刑云察辞于差非从惟从言察囚辞当差错不可从其伪辞必审从所本之意】孔子曰君子之于人也有不语也无不听也【有不语则已语则无不听在审其眞伪焉】况听讼乎必尽其辞矣夫听讼者或从其情或从其辞辞不可从必断以情书曰人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀【周书康诰之文过也灾害也典常也式用也适从也既尽也言人有小罪过误乃惟终自作不常用犯汝厥罪虽小乃不可不杀也乃有大罪非终乃惟过误虽有其害从汝尽听讼之道以极其罪是亦不可杀必以罚有伦焉同上】　曽子问听狱之术孔子曰其大法有三焉治必以寛寛之之术归于察【大寛则民慢慢则奸伪生焉故明之以察】察之之术妇于义【夫察甚则或过乎暴故以义为质】是故听而不寛是乱也【夫听太亟则失于详故事之是否乱焉】寛而不察是慢也察而不中义是私也【私谓刑失其正若私曲然】私则民怨故善听者虽不越辞辞不越情情不越义【夫善听者得辞则审之以情得情则断之以义】书曰上下比罚无僭乱辞【周书吕刑之文言上下比方其罪听僭乱之辞以自疑也　同上】　书曰若保赤子【周书康诰之文言爱民若安婴孩赤子然不使失其欲】子张问曰听讼可以若此乎孔子曰可哉古之听讼者恶其意不恶其人【非喜怒其人但疾其意之有险害】求所以生之不得其所以生乃刑之君必与众共焉爱民而重弃之也【是所谓刑人于市与众弃之也】今之听讼者不恶其意而恶其人求所以杀是反古之道也【同上】　雷电皆至丰君子以折狱致刑【取其威照竝行之象】　山上有火旅君子以明愼用刑而不留狱【愼刑如山不留如火】　泽上有风中孚君子以议狱缓死【风感水受中孚之象议狱缓死中孚之意　并易】　刑者侀也侀者成也一成而不可变故君子尽心焉【变更也王制】　子曰听讼吾犹人也必也使无讼乎无情者不得尽其辞大畏民志此谓知本【犹人不异于人也情实也引夫子之言而言圣人能使无实之人不敢尽其虚诞之辞盖我之明德既明自然有以畏服民之心志故讼不待听而自无也观于此言可以知本末之先后矣　大学】　子曰片言可以折狱者其由也与【片言半言折断也子路忠信明决故言出而人信服之不待其辞之毕也】子路无宿诺【宿留也急于践言不留其诺也记者因夫子之言而记此以见子路之所以取信于人者由其养之有素也　论语】　孟氏使阳肤为士师问于曽子曽子曰上失其道民散久矣如得其情则哀矜而勿喜【阳肤曽子弟子民散谓情义乖离不相维繋谢氏曰民之散也以使之无道教之无素故其犯法也非迫于不得已则陷于不知也故得其情则哀矜而勿喜　同上】　蔡声子曰善为国者赏不僭而刑不滥赏僭则惧及淫人刑滥则惧及善人若不幸而过宁僭无滥与其失善宁其利淫无善人则国从之诗曰人之云亡邦国殄瘁无善人之谓也【诗大雅殄尽也瘁病也】故夏书曰与其杀不辜宁失不经惧失善也【不经不用常法】商颂有之曰不僭不乱不敢怠遑命于下国封建厥福【诗商颂言殷汤赏不僭差刑不溢滥不敢怠解自寛假故能为下国所命为天子】此汤所以获天福也古之治民者劝赏而畏刑【乐行赏而惮用刑】恤民不倦赏以春夏刑以秋冬【顺天时】是以将赏为之加膳加膳则饫赐【饫餍也酒食赐下无不餍足所谓加膳也】此以知其劝赏也将刑为之不举不举则彻乐【不举盛馔】此以知其畏刑也夙兴夜寐朝夕临政此以知其恤民也三者礼之大节也【襄公二十六年左氏传】　孟子谓齐宣王曰左右皆曰可杀勿听诸大夫皆曰可杀勿听国人皆曰可杀然后察之见可杀焉然后杀之故曰国人杀之也【此言非独以此进退人才至于用刑亦以此道葢所谓天命天讨皆非人君所得私也并孟子】　刑人于市与众弃之是故公家不畜刑人大夫弗养士遇之涂弗与言也屏之四方唯其所之不及以政示弗故生也【屏犹放去也已施刑则放弃之役赋不与亦不授之以田困乏及无赒饩也虞书曰五流有宅五宅三居是也周则墨者使守门劓者使守闗宫者使守内刖者使守囿髡者使守积　王制】
　　灾肆赦【详首章】　宥过无大【详前章】　凡作刑罚轻无赦【法虽轻不赦之为人易犯】凡执禁以齐众不赦过【亦为人将易犯　王制】　司刺掌三刺三宥三赦之灋以赞司冦听狱讼【刺杀也讯而有罪则杀之宥寛也赦舎也】壹刺曰讯羣臣再刺曰讯羣吏三刺曰讯万民【讯言】壹宥曰不识再宥曰过失三宥曰遗忘【郑司农云不识谓愚民无所识则宥之过失若今律遇失杀人不坐死谓识审也不审若今仇讐当报甲见乙识以为甲面杀之者过失若举刃欲砍伐而轶中人者遗忘若间帷薄忘有在焉而以兵矢投射之】壹赦曰幼弱再赦曰老旄三赦曰憃愚【憃愚生而痴騃童昏者郑司农云幼弱老旄若今律令年未满八歳八十以上者非手杀人他皆不坐】以此三灋者求民情断民中而施上服下服之罪然后刑杀【上服杀与墨劓下服宫刖也司约职曰其不信者服墨刑凡行刑必先规识所刑之处乃后行之　秋官】　八十九十曰耄【耄惛忘也春秋传曰谓老将知耄又及之】七年曰悼【悼怜爱也】悼与耄虽有罪不加刑焉【爱幼而尊老曲礼】　小司冦以八辟丽邦灋附刑罚【辟法也杜子春读丽为罗谓丽附也易曰日月丽乎天故书附作付附犹着也】一曰议亲之辟【郑司农云若今时宗室有罪先请是也】二曰议故之辟【故谓旧知也】三曰议贤之辟【郑司农云若今时防吏有罪先请是也谓贤有德者】四曰议能之辟【能谓有道艺者春秋传曰夫谋而鲜过惠训不倦者叔向有焉社稷之固也犹将十世宥之以劝能者今壹不免其身以弃社稷不亦惑乎】五曰议功之辟【谓有大勲劳立功者】六曰议贵之辟【郑司农云若今时吏墨绶有罪先请是也】七曰议勤之辟【谓憔悴以事国】八曰议宾之辟【谓所不臣者三恪二代之后与】凡命夫命妇不躬坐狱讼【为治狱吏防尊者也躬身也不身坐者必使其属若子弟也丧服传曰命夫者其男子之为大夫者命妇者其妇人之为大夫之妻者春秋传曰衞侯与元咺讼甯武子为辅鍼荘子为坐士荣为大理】凡王之同族有罪不即市【郑司农云刑诸甸师氏礼记曰刑于隐者不与国人虑兄弟　秋官】　掌囚凡有爵者与王之同族奉而适甸师氏以待刑杀【适甸师氏亦由朝乃往也待刑杀者掌戮将自市来也文王世子曰虽亲不以犯有司正术也所以体异姓也刑于隠者不与国人虑兄弟也　同上】掌戮唯王之同族与有爵者杀之于甸师氏【同上】　甸师王之同姓有辠则死刑焉【郑司农云王同姓有罪当刑者断其狱于甸师之官也文王世子曰公族有死罪则磬于甸人又曰公族无官刑狱成致刑于甸人又曰公族无官刑不践其类也刑于隠者不与国人虑兄弟　天官】　司烜氏邦若屋诛则为明竁焉【郑司农云屋诛谓夷三族无亲属収葬者故为葬之也三夫为屋一家田为一夫以此知三家也谓屋读如其刑剭之剭剭诛谓所杀不于市而以适甸师氏者也明竁若今揭头明书其罪法也司烜掌明竁则罪人瘗葬与　秋官】　公族其有死罪则磬于甸人其刑罪则纤剸亦告于甸人公族无宫刑狱成有司谳于公其死罪则曰某之罪在大辟其刑罪则曰某之罪在小辟公曰宥之有司又曰在辟公又曰宥之有司又曰在辟及三宥不对走出致刑于甸人公又使人追之曰虽然必赦之有司对曰无及也反命于公公素服不举为之变如其伦之丧无服亲哭之【详见五宗篇】　刑不上大夫【不与贤者犯法其犯法则在公议轻重不在刑书　曲礼】
　　右赦宥八议　雷雨作解君子以赦过宥罪【易大禹谟康诰君陈吕刑论赦宥之法已见上章】　书曰哀敬折狱【周书吕刑之文言当哀人之所犯而敬断其狱】仲弓问曰何谓也孔子曰古之听讼者察贫哀穷孤独及鳏寡老弱不肖而无告者虽得其情必哀矜之死者不可生断者不可属【属续也】若老而刑之谓之悖弱而刑之谓之克不赦过谓之逆【臯陶云宥过无大刑故无小是则过虽大可宥焉此云不赦过为逆德是逆于道矣】率过以小罪谓之枳【枳犹伤也夫过则宜宥若率以为小罪亦伤乎义焉况为之大罪耶】故宥过赦小罪老弱不受刑先王之道也书曰大辟疑赦又曰与其杀不辜宁失不经【孔丛子】　公族之罪虽亲不以犯有司正术也所以体百姓也刑于隠者不与国人虑兄弟也公族无宫刑不翦其类也【详见五宗篇】　冉有问于孔子曰先王制法使刑不上于大夫然则大夫犯罪不可以加刑乎孔子曰不然凡治君子以礼御其心所以厉之以亷耻之节也故古之大夫其有坐不亷污秽而退放之者不谓之不亷污秽而退放则曰簠簋不饬【饬整齐也】有坐淫乱男女无别者不谓之淫乱男女无别则曰帷薄不修也有坐罔上不忠者不谓之罔上不忠则曰臣节未着有坐罢软不胜任者不谓之罢软不胜任则曰下官不职【言其下官不称于其职不斥其身也】有坐干国之纪者不谓之干国之纪则曰行事不请【言不请而檀行】此五者大夫既自定有罪名矣而犹不忍斥然正以呼之也既而为之讳所以媿耻之是故大夫之罪其在五刑之域者闻而谴发【谴谴让也发发始露】则白冠厘缨盘水如劒造乎阙而自请罪君不使有司执防牵制而加之也其有大罪者闻命则北面再拜跪而自裁君不使人捽引而刑杀之也曰子大夫自取之耳吾遇子有礼矣以刑不上大夫而大夫亦不失其罪者敎使然也【家语】　春王正月肆大肆失也灾也【易称赦过宥罪书称灾肆赦经称肆大皆放赦罪人荡涤众故有时而用之非经国之常制　庄三十二年谷梁传】　晋栾盈出奔楚宣子杀羊舌虎【羊舌虎叔向弟】囚叔向于是祁奚老矣【老去公族大夫】闻之乘驲而见宣子曰诗曰惠我无彊子孙保之【诗周颂也言文武有惠训之德加于百姓故子孙保赖之】书曰圣有謩勲明徴定保【逸书謩谋也勲功也言圣哲有谋功者当明信定安之】夫谋而鲜过惠训不倦者叔向有焉【谋鲜过有谟勲也惠训不倦惠我无彊也】社稷之固也犹将十世宥之以劝能者今壹不免其身【壹以弟故】以弃社稷不亦惑乎鲧殛而禹与【言不以父罪废其子】伊尹放大甲而相之卒无怨色【大甲汤孙也荒淫失度伊尹放之桐官三年改悔而复之而无恨心言不以一怨妨大德】管蔡为戮周公右王【言兄弟罪不相及】若之何其以虎也弃社稷宣子説与之乘以言诸公而免之【共载入见公　襄二十一年左氏传】
　　仲春命有司省囹圄去桎梏毋肆掠止狱讼【顺阳寛也省减也囹圄所以禁守繋者若今别狱矣桎梏今械也在手曰梏在足曰桎肆谓死刑暴尸也周礼曰肆之三日掠谓捶治人】　孟夏断薄刑决小罪【祭统曰草艾则墨谓立秋后也刑无轻于墨者令以纯阳之月断刑决罪与毋有坏堕自相违似非】出轻繋【崇寛】　仲夏挺重囚益其食【挺犹寛也】百官静事毋刑【罪罚之事不可以闻令月令刑为径】以定晏隂之所成【晏安也隂犹安】　孟秋命有司修法制缮囹圄具桎梏禁止奸愼罪邪务执【顺秋气政尚严】命理瞻伤察创视折【理治狱官也有虞氏曰士夏曰大理周曰大司冦创之浅者曰伤】审断决狱讼必端平戮有罪严断刑【端犹正也】　仲秋命有司申严百刑斩杀必当毋或枉挠枉桡不当反受其殃【申重也当谓值其罪】　季秋乃趣狱刑毋留有罪【杀气已至有罪者即决也】　孟冬是察阿党则罪无有掩彻【阿党谓治狱吏以私恩曲桡相为也】　仲冬筑囹圄【顺时气也并月令】　草艾则墨【草艾谓艾取草也秋草木成可芟艾给爨亨时则始行小刑也　祭统】
　　右顺时令
　　司约掌邦国及万民之约剂治神之约为上治民之约次之治地之约次之治功之约次之治器之约次之治挚之约次之【此六约者诸侯以下至于民皆有焉剂谓券书也治者理其相抵冒上下之差也神约谓命祀郊社羣望及所祖宗也防子不祀祀融楚人伐之民约谓征税迁移仇讐既和若懐宗九姓在晋殷民六族七族在鲁卫皆是也地约谓经界所至田莱之比也功约谓王功国功之属赏爵所及也器约谓礼乐吉凶车服所得用也挚约谓玉帛禽鸟相与往来也】凡大约剂书于宗彛小约剂书于丹图【大约剂邦国约也书于宗庙之六彛欲神监焉小约剂万民约也丹图未闻或有雕器簠簋之属有图象者与春秋传曰斐豹隶也着于丹书今俗语有铁券丹书岂此旧典之遗与】若有讼者则珥而辟藏其不信者服墨刑【郑司农云谓有争讼罪罚刑书谬误不正者为之开藏取本刑书以正之当开时先祭之谓讼讼约若宋仲防薛宰者也辟藏开府视约书不信不如约也珥读曰衈谓杀鸡取血爨其户】若大乱则六官辟藏其不信者杀【大乱谓僭约若吴楚之君僭称王请隧以葬者六官辟藏明罪大也六官初受盟约之贰　秋官】　大史凡邦国都鄙及万民之有约剂者藏焉以贰六官六官之所登【约剂要盟之载辞及劵书也贰犹副也藏法与约剂之书以为六官之副其有后事六官又登焉】若约剂乱则辟灋其不信者刑之【谓抵冒盟誓者辟法者考按读其然否　春官】　司盟凡民之有约剂者其贰在司盟【贰之者检其自相违约】有狱讼者则使之盟诅【不信则不敢听此盟诅所以省狱讼　秋官】
　　右约剂
　　调人掌司万民之难而谐和之【难相与为仇讐谐犹调也】凡和难父之讐辟诸海外兄弟之讐辟诸千里之外从父兄弟之讐不同国君之讐眂父师长之讐眂兄弟主友之讐眂从父兄弟【和之使辟于此不得就而仇之主大夫君也】弗辟则与之瑞节而以执之【瑞节玊节之琰圭也和之而不肯辟者是不从王命也王以剡圭使调人执之治其罪】凡杀人有反杀者使邦国交讐之【反复也复杀之者此欲除害弱敌也邦国交讐之明不和诸侯得者即诛之】凡杀人而义者不同国令勿讐讐之则死【义宜也谓父母兄弟师长尝辱焉而杀之者如是为得其宜虽所杀者人之父兄不得雠也使之不同国而已地官】　　朝士凡报仇讐者书于士杀之无罪【谓同国不相辟者将杀之必先言之于士　秋官】　父之雠弗与共戴天【父者子之天杀己之天与共戴天非孝子也行求杀之乃止】兄弟之讐不反兵【恒执杀之备】交游之仇不同国【讐不吾辟则杀之交游或为朋友　曲礼】
　　右复雠　子夏问于孔子曰居父母之仇如之何夫子曰寝苫枕干不仕【虽除丧居处犹若丧也干盾也】弗与共天下也【不可以并生】遇诸市朝不反兵而鬬【言虽适市朝不释兵】曰请问居昆弟之仇如之何曰仕弗与共国衔君命而使虽遇之不鬬【为负而废君命】曰请问居从父昆弟之仇如之何曰不为魁主人能则执兵而陪其后【魁犹首也为其负当成之　檀弓】　父不受诛【不受诛罪不当诛也】子复雠可也【孝经曰资于事父以事君而敬同本取事父之敬以事君而父以无罪为君所杀诸侯之君与王者异于义得去君臣已絶故可也孝经云资于事父以事母庄公不得执讐文姜者母所生虽轻于父重于君也易曰天地之大德曰生故得絶不得杀】父受诛子复雠推刃之道也【子复非当雠复讨其子一往一来曰推刃】复雠不除害【取雠身而已不得兼雠子复将恐害己而杀之】朋友相衞而不相迿古之道也【同门曰朋同志曰友相衞不使为雠所胜迿出表辞犹先也不当先相撃刺所以伸孝子之恩　定四年公羊传】　子得为父报雠者臣子于君父其义一也忠臣孝子所不能已以恩义不可夺也故曰父之雠不与共天下兄弟之雠不与共国朋友之雠不与同朝族人之雠不共隣故春秋传曰子不复雠非子父母以义见杀子不复雠者为往来不止也【白虎通】　纪侯大去其国不言齐灭之为襄公讳也春秋为贤者讳何贤乎襄公复雠也何雠尔远祖也哀公亨乎周【亨煮而杀之】纪侯谮之襄公将复雠乎纪卜之曰师丧分焉【曰卜蓍曰筮分半也师丧亡其半】寡人死之【襄公答卜者之辞】不为不吉也逺祖者防世乎九世矣九世犹可以复雠乎虽百世可也【百世大言之耳犹诗云嵩高维岳峻极于天君子万年】家亦可乎【家谓大夫】曰不可国何以可【据家不可】国君一体也先君之耻犹今君之耻也今君之耻犹先君之耻也【先君谓哀公今君谓襄公言其耻同也】今纪无罪【今纪侯也】此非怒与【怒迁怒齐人语也此非怒其先祖迁之于子孙与】曰非也古者有明天子则纪侯必诛必无纪者纪侯之不诛至今有纪者犹无明天子也古者诸侯必有防聚之事相朝聘之道号辞必称先君以相接然则齐纪无説焉不可以并立乎天下【无号无説怿也】故将去纪侯者不得不去纪也有明天子则襄公得为若行乎【若如也犹曰得为如此行乎】曰不得也不得则襄公曷为为之上无天子下无方伯【有而无益曰无犹易曰閴其无人】缘恩疾者可也【疾痛也　庄四年公羊传】












　　礼书纲目卷七十二
&lt;经部,礼类,通礼之属,礼书纲目&gt;
　　钦定四库全书
　　礼书纲目卷七十三　　　　婺源江永撰
　　卜筮　　　通礼二十六
　　补
　　洪范九畴次七曰明用稽疑【稽疑曰明所以辨惑也】七稽疑择建立卜筮人乃命卜筮【稽考也有所疑则卜筮以考之曰卜蓍曰筮蓍者至公无私故能绍天之明卜筮者亦必至公无私而后能传蓍之意必择是人而建立之然后使之卜筮也】曰雨曰霁曰防曰驿曰克【此卜兆也雨者如雨其兆为水霁者开霁其兆为火防者防昧其兆为木驿者络绎不属其兆为金克者交错有相胜之意其兆为土】曰贞曰悔【此占卦也内卦为贞外卦为悔左传蛊之贞风其悔山是也又有以遇卦为贞之卦为悔国语贞屯悔豫皆八是也】凡七卜五占用二衍忒【凡七雨霁蒙驿克贞悔也卜五雨霁蒙驿克也占二贞悔也衍推忒过也所以推人事之过差也】立时人作卜筮三人占则从二人之言【凡卜筮必立三人三相参考旧説卜有玉兆瓦兆原兆筮有连山归藏周易者非是谓之三人非三卜筮也】汝则有大疑谋及乃心谋及卿士谋及庶人谋及卜筮汝则从从筮从卿士从庶民从是之谓大同身其康彊子孙其逢吉汝则从从筮从卿士逆庶民逆吉卿士从从筮从汝则逆庶民逆吉庶民从从筮从汝则逆卿士逆吉汝则从从筮逆卿士逆庶民逆作内吉作外凶筮共违于人用静吉用作凶【稽疑以筮为重人与筮皆从是之谓大同固吉也人一从而筮不违者亦吉从筮逆则可作内不可作外内谓祭祀等事外谓征伐等事筮共违则可静不可作静谓守常作谓动作也然有从筮逆而无筮从逆者尤圣人所重也故礼记大事卜小事筮传谓筮短长是也自夫子赞易极着蓍卦之德蓍重而书不传云　洪范】　大卜掌三兆之灋一曰玊兆二曰瓦兆三曰原兆【兆者灼于火其形可占者其象似玉瓦原之舋鏬是用名之焉上古以来作其法可用者有三原原田也杜子春云玉兆帝颛顼之兆瓦兆帝尧之兆原兆有周之兆】其经兆之体皆百有二十其颂皆千有二百【颂谓繇也三法体繇之数同其名占异耳百二十谓体十繇体有五色又重之以墨圻五色者洪范所谓曰雨曰济曰圛曰蟊曰尅】掌三易之灋一曰连山二曰归藏三曰周易【易者揲蓍变易之数可占者也名曰连山似山出内气变也归藏者万物莫不归而藏于其中杜子春云连山宓戏归藏黄帝】其经卦皆八其别皆六十有四【三易卦别之数亦同其名占异也每卦八别者重之数】以邦事作之八命一曰征二曰象三曰与四曰谋五曰果六曰至七曰雨八曰瘳【国之大事待蓍而决者有八定作其辞于将卜以命也郑司农云征谓征伐人也象谓灾变云物如众赤乌之属有所象似易曰天垂象见吉凶春秋传曰天事恒象皆是也与谓予人物也谋谓谋议也果谓事成与不也至谓至不也雨谓雨不也瘳谓疾瘳不也谓征亦云行巡守也象谓有所造立也易曰以制器者尚其象与谓所与共事也果谓以勇决为之若呉伐楚楚司马子鱼卜战令曰鲋也以其属死之楚师继之尚大克之吉是也】以八命者赞三兆三易三梦之占以观国家之吉凶以诏救政【郑司农云以此八事命卜筮蓍参之以梦故曰以八命者赞三兆三易三梦之占春秋传曰筮袭于梦武王所用谓赞佐也诏告也非徒占其事吉则为否则止又佐明其繇之占演其意以视国家余事之吉凶凶则告王救其政】凡国大贞卜立君卜大封则眂高作【卜立君君无冢适卜可立者卜大封谓竟界侵削卜以兵征之若鲁昭元年秋叔弓帅师疆郓田是也视高以骨高者可灼处示宗伯也大事宗伯涖卜卜用之腹骨骨近足者其部高郑司农云贞问也国有大疑问于蓍作谓凿令可爇也谓贞之为问问于正者必先正之乃从问焉易曰师贞丈人吉作谓以火灼之以作其兆也春灼后左夏灼前左秋灼前右冬灼后右士丧礼曰宗人受卜人示高涖卜受视反之又曰卜人坐作】大祭祀则眂高命【命告以所卜之事不亲作者大祭祀轻于大贞也士防礼曰宗人即席西面坐命】凡小事涖卜【代宗伯】国大迁大师则贞【正于卜位也士丧礼曰卜人抱燋先奠西面是也又不亲命亦大迁大师轻于大祭祀也】凡旅陈【陈于馔处也士丧礼曰卜人先奠于西塾上南首是也不亲贞亦以卜旅祭非常轻于大迁大师也】凡丧事命【重丧礼次大祭祀也士丧礼则筮宅卜曰天子卜葬兆凡大事大卜陈贞命视高其他以差降焉　春官】　卜师掌开之四兆一曰方兆二曰功兆三曰义兆四曰弓兆【开开出其占书也经兆百二十体今言四兆者分之为四部若易之二篇书金縢曰开籥见书是谓与其云方功义弓之名未闻】凡卜事眂高【示涖卜也】火以作致其墨【犹炽也致其墨者孰灼之明其兆】凡卜辨之上下左右隂阳以授命者而诏相之【所卜者当各用其也大祭祀丧事大卜命则大贞小宗伯命其他卜师命卜人作卜人作则亦辨以授卜师上仰者也下俯者也左左倪也右右倪也隂后弇也阳前弇也诏相告以其辞及威仪】　人掌六之属各有名物天曰灵属地曰绎属东曰果属西曰靁属南曰猎属北曰若属各以其方之色与其体辨之【属言非一也色谓天地黄东青西白南赤北黑俯者灵仰者绎前弇果后弇猎左倪靁右倪若是其体也东南长前后在阳象经也西北长左右在隂象纬也天俯地仰东前南郤西左北右各从其耦也杜子春读果为羸】凡取用秋时攻用春时各以其物入于室【六各异室也秋取及万物成也攻治也治骨以春是时干解不伤也】上春衅祭祀先卜【衅者杀牲以血之神之也郑司农云祭祀先卜者卜其日与其牲谓先卜始用卜筮者言祭言祀尊焉天地之也世本作曰巫咸作筮卜未闻其人也是上春者夏正建寅之月月令孟冬云衅祠防相互矣秦以十月建亥为歳首则月令秦世之书亦或欲以歳首衅耳】若有祭事则奉以往【奉犹送也送之所当于卜】旅亦如之丧亦如之　菙氏掌共燋契以待卜事【杜子春云燋读为细目燋之燋或曰如薪樵之樵谓所爇灼之木也故谓之樵契谓契之凿也诗云爰始爰谋爰契我谓士丧礼曰楚焞置于燋在东楚焞即契所用灼也燋谓炬其存火】凡卜以明火爇燋遂龡其焌契以授卜师遂役之【杜子春云明火以阳燧取火于日焌读为英俊之俊书亦或为俊谓焌读如戈鐏之鐏谓以契柱燋火而吹之也契既然以授卜师用作也役之使助之】　占人掌占以八簭占八颂以八卦占簭之八故以眂吉凶【占人亦占筮言掌占者筮短长主于长者以八筮占八颂谓将卜八事先以筮筮之言颂者同于占也以八卦占筮之八故谓八事不卜而徒筮之也其非八事则用九筮占人亦占焉】凡卜簭君占体大夫占色史占墨卜人占坼【体兆象也色兆气也墨兆广也坼兆衅也体有吉凶色有善恶墨有大小坼有防明尊者视兆象而已卑者以次详其余也周公卜武王占之曰体王其无害凡卜象吉色善墨大坼明则逢吉】凡卜簭既事则繋币以比其命歳终则计其占之中否【杜子春云繋帛者以帛书其占繋之于也谓既卜筮史必书其命之事及兆于防繋其礼神之币而合藏焉书曰王与大夫尽弁开金縢之书乃得周公所自以为功代武王之説是命书】　簭人掌三易以辨九簭之名一曰连山二曰归藏三曰周易九簭之名一曰巫更二曰巫咸三曰巫式四曰巫目五曰巫易六曰巫比七曰巫祠八曰巫参九曰巫环以辨吉凶【此九巫读皆当为筮字之误也更谓筮迁都邑也咸犹佥也谓筮众心欢不也式谓筮制作法式也目谓事众筮其要所当也易谓民众不説筮所改易也此谓筮与民和比也祠谓筮牲与日也参谓筮御与右也环谓筮可致师不也】凡国之大事先簭而后卜【当用卜者先筮之即事有渐也于筮之凶则止不卜】上春相簭【相谓更选择其蓍也蓍歳易者与】凡国事共簭【并春官】　卜人定【谓灵射之属所当用者】史定墨【视兆坼也】君定体【视兆所得也周公曰体王其无害　玉藻】　小宗伯若国大贞则奉玊帛以诏号【号神号币号郑司农云大贞谓卜立君卜大封春官】　天府季冬陈玉以贞来歳之媺恶【问事之正曰贞问歳之媺】
　　【恶谓问于大卜职大贞之属陈玊陈礼神之玉凡卜筮实问于鬼神筮能出其卦兆之占耳有天地四方则玊有六器者与言陈者既事藏之不必貍之也郑司农云贞问也易曰师贞丈人吉问于丈人国语曰贞于阳卜同上】　孟冬命大史衅防占兆审卦吉凶【防蓍也占兆之繇文也周礼人上春衅谓建寅之月也秦以其歳首使大史衅防与周异矣卦吉凶谓易也审省録之而不衅筮筮短贱于兆也今月令曰衅祠祠衍字　月令】　外事以刚日【顺其出为阳也出郊为外事春秋传曰甲午祠兵】内事以柔日【顺其居内为隂】凡卜筮日旬之外曰逺某日旬之内曰近某日【旬十日也】丧事先逺日吉事先近日【孝子之心丧事葬与练祥也吉事祭祀冠取之属也】曰为日假尔防有常假尔防筮有常【命筮辞筮于吉凶有常大事卜小事筮】卜筮不过三【求吉不过三鲁四卜郊春秋讥之】卜筮不相袭【卜不吉则又筮筮不吉则又卜是渎防也晋献公卜取骊姬不吉公曰筮之是也　曲礼】　天子无筮【谓征伐出师若巡守也天子至尊大事皆用卜也春秋传曰先王卜征五年歳袭其祥】诸侯有守筮【守筮守国之筮国有事则用之】天子道以筮【始将出卜之道有小事则用筮】诸侯非其国不以筮卜宅寝室【入他国则不筮不敢问吉凶于人之国也诸侯受封乎天子因国而国惟宫室欲改易者得卜之耳】天子不卜处大庙【卜可建国之处吉则宫庙吉可知　表记】　不贰问【当正已之心以问吉凶于蓍不得于正凶则卜筮其权也】问卜筮曰义与志与义则可问志则否【大卜问来卜筮者也义正事也志私意也　少仪】　诸侯以为宝家不宝【古者货贝宝大夫以下有货耳易曰十朋之　礼器】　防敝则埋之【不欲人防之也埋之不知鬼神之所为　曲礼】
　　右卜筮　为卜防为筮卜筮者先圣王之所以使民信时日敬鬼神畏法令也所以使民决嫌疑定犹与也故曰疑而筮之则弗非也日而行事则必践之【弗非无非之者日所卜筮之吉日也践读曰善声之误也防或为蓍　曲礼】子言之昔三代明王皆事天地之神明无非卜筮之用不敢以其私防事上帝【言动任卜筮也神明谓羣神也】是故不犯日月不违卜筮【日月谓冬夏至正月及四时也所不违者日与牲尸也】卜筮不相袭也【袭因也大事则卜小事则筮】大事有时日【大事有事于大神有常时常日也】小事无时日有筮【有事于小神无常时常日有筮临有事筮之】外事用刚日内事用柔日【顺隂阳也阳为外隂为内事之外内别乎四郊】不违筮子曰牲牷礼乐齐盛是以无害乎鬼神无怨乎百姓【牷犹纯也表记】　昔者圣人建隂阳天地之情立以为易易抱南面天子卷冕北面虽有明知之心必进断其志焉示不敢专以尊天也【立以为易易作易易抱易官名周礼曰大卜大卜主三兆三易三梦之占　祭义】　天子下至士皆有蓍者重事决疑示不自专也礼三正记曰天子长一尺二寸诸侯一尺大夫八寸士六寸隂故数偶也天子蓍长九尺诸侯七尺大夫五尺士三尺蓍阳故数奇也所以先谋及卿士何先尽人事念而不能得思而不能知然后问于蓍圣人独见先睹必问蓍何示不自专也或曰清微无端绪非圣人所及圣人亦疑之干草枯骨众多非一独以蓍何此天地之间寿考之物故问之也之为言久也蓍之为言耆也久长意也不见吉凶于蓍复以卜何蓍者阳道多变变乃成也【白虎通】　懿氏卜妻敬仲【懿氏陈大夫曰卜】其妻占之曰吉【懿氏妻】是谓鳯皇于飞和鸣锵锵【雄曰鳯雌曰皇雄雌俱飞相和而鸣锵锵然犹敬仲夫妻相随适齐有声誉】有妫之后将育于姜【妫陈姓姜齐姓】五世其昌并于正乡八世之后莫之与京【京大也】陈厉公生敬仲其少也周史有以周易见陈侯者【周大史也】陈侯使筮之【蓍曰筮】遇观【坤下巽上观】之否【坤下干上否观六四爻变而为否】　曰是谓观国之光利用宾于王【此周易观卦六四爻辞易之为书六爻皆有变象又有互体圣人随其义而论之】此其代陈有国乎不在此其在异国非此其身在其子孙光逺而自他有耀者也坤土也巽风也干天也风为天于土上山也【巽变为干故曰风为天自二至四有艮象艮为山】有山之材而照之以天光于是乎居土上【山则材之所生上有干下有坤故言居土上照之以天光】故曰观国之光利用宾于王【四为诸侯变而之干有国朝王之象】庭实旅百奉之以玊帛天地之美具焉故曰利用宾于王【艮为门庭干为金玉坤为布帛诸侯朝王陈贽币之象旅陈也百言物备】犹有观焉故曰其在后乎【因观文以博占故言犹有观非在已之言故知其子孙】风行而着于土故曰其在异国乎若在异国必姜姓也姜大岳之后也【姜姓之先为尧四岳】山岳则配天物莫能两大陈衰此其昌乎【变而象艮故知当兴于大岳之后得大岳之权则有配天之大功故知陈必衰】及陈之初亡也【昭八年楚灭陈】陈桓子始大于齐【桓子敬仲五世孙陈无宇】其后亡也【哀十七年楚复灭陈】成子得政【成子陈常也敬仲八世孙陈完有礼于齐子孙世不亡德德协于卜故传备言其终始卜筮者圣人所以定犹豫决疑似因生义敎者也尚书洪范通筮以同卿士之数南蒯卜乱而遇元吉惠伯答以忠信则可臧防卜僭遂获其应丘明故举诸县騐于行事者以示来世而君子志其善者逺者他皆仿此　荘二十二年左氏传】　成季之之将生也桓公使卜楚丘之父卜之【卜楚丘鲁掌卜大夫】曰男也其名曰友在公之右【在右言用事】间于两社为公室辅【两社周社亳社两社之间朝廷执政所在】季氏亡则鲁不昌又筮之遇大有【干下离上大有】之干【干下干上干大有六五变而为干】曰同复于父敬如君所【筮者之辞也干为君父离变为干故曰同复于父见敬与君同】及生有文在其手曰友遂以命之【遂以为名　闵二年左氏传】　晋献公欲以骊姬为夫人卜之不吉筮之吉公曰从筮卜人曰筮短长不如从长【物生而后有象象而后有滋滋而后有数象筮数故象长数短】且其繇曰专之渝攘公之羭【繇卜兆辞变也攘除也羭变也言变乃除公之美】一薰一莸十年尚犹有臭【薰香草莸臭草十年有臭言善易消恶难除】必不可弗听【僖四年左氏传】　狐偃言于晋侯曰求诸侯莫如勤王【勤纳王也】使卜偃卜之曰吉遇黄帝战于阪泉之兆【黄帝与神农之后姜氏战于阪泉之野胜之今得其兆故以为吉】公曰吾不堪也【文公自以为已当此兆故曰不堪】对曰周礼未改今之王古之帝也【言周德虽衰其命未改今之周王自当帝兆不谓晋】公曰筮之筮之遇大有【干下离上大有】之暌【兑下离上暌大有九三变而为暌】曰吉遇公用享于天子之卦【大有九三爻辞也三为三公而得位变而为兑兑为説得位而説故能为王所宴飨也】战克而王飨吉孰大焉【言卜筮协吉】且是卦也【方更总言二卦之义不系于一爻】天为泽以当日天子降心以逆公不亦可乎【干为天兑为泽干变为兑而上当离离为日日之在天垂曜在泽天子在上説心在下是降心逆公之象】大有去暌而复亦其所也【言去暌卦还论大有亦有天子降心之象干尊离卑降尊下同亦其义也　僖二十五年左氏传】　晋赵鞅卜救郑遇水适火【水火之兆】占诸史赵史墨史【皆晋史】史曰是谓沈阳【火阳得水故沈】可以兴兵【兵隂类也故可以兴兵】利以伐姜不利子商【姜齐姓子商谓宋】伐齐则可敌宋不吉史墨曰盈水名也子水位也【赵鞅姓盈宋姓子水盈坎乃行子姓又得北方水位】名位敌不可干也【二水俱盛故言不可干】炎帝为火师【神农有火瑞以火名官】姜姓其后也水胜火伐姜则可史赵曰是谓知川之满不可游也【既盈而得水位故为如川之满不可冯游言其波流盛】郑方有罪不可救也【郑以嬖宠伐人故以为有罪】救郑则不吉不知其他【救郑则当伐宋故不吉也】阳虎以周易筮之遇泰【干下坤上泰】之需【干下坎上需泰六五变】曰宋方吉不可与也【不可与战泰六五曰帝乙归妹以祉元吉帝乙纣父立为天子故称帝乙隂而得中有似王者嫁妹得如其愿受福禄而大吉】微子启帝乙之元子也宋郑甥舅也【宋郑为婚姻甥舅之国宋为微子之后今卜得帝乙卦故以为宋吉】祉禄也若帝乙之元子归妹而有吉禄我安得吉焉乃止【吉在彼则我伐之为不吉　哀九年左氏传　已上兼言卜筮】　献公卜伐骊戎【献公晋武公之子献公诡诸也骊戎西戎之别在骊山者也其君男爵姬姓也秦曰骊邑汉高帝徙丰民于骊邑更曰新丰在京兆】史苏占之【史苏晋大夫占卜之史也】曰胜而不吉公曰何谓也对曰遇兆挟以衔骨齿牙为猾【遇见也挟犹防也骨所以鲠刺人也猾防也齿牙谓兆端左右衅折有似齿牙中有从画故衔骨在口中齿牙防之以象谗口之为害也礼卜卜师作大夫占色史占墨也】戎夏交捽【兆有一画外象戎内象诸夏夏谓晋也兆端防齿牙交有似捽捽交对也】交捽是交胜也臣故云【言晋胜戎戎复胜晋】且惧有口【齿牙衔骨皆在口也】懏民国移焉【懏离也】公不听遂伐骊戎克之获骊姬以归有宠立以为夫人【骊姬骊戎君之女也】史苏告大夫曰夫有男戎必有女戎【戎兵也女兵言其祸犹兵也】且其兆云挟以衔骨齿牙为猾我卜伐骊往离散以应我【应答也往令告辞往伐骊也其兆离散不吉】夫若是贼之兆也非吾宅也【贼贼败国家之兆也宅居也非吾所安居也】离则有之【国分离也】不跨其国可谓挟乎【跨犹据也言骊姬不据有晋国可谓内外挟乎】不得其君能衔骨乎【言骊姬不得志于其君不能衔骨以害人也】若跨其国而得其君虽逢齿牙以猾其中其谁云弗从【言骊姬若能跨据晋国而得志于君齿牙之猾虽为中害国人逢之其谁有不从言必从也】诸夏从戎非败而何从政者不可以不戒【国语晋语】　郑皇耳帅师侵衞孙文子卜追之献兆于定姜姜氏问繇【繇兆辞】曰兆如山陵有夫出征而丧其雄姜氏曰征者丧雄御冦之利也衞人追之获郑皇耳【襄卜年左氏传】　臧昭伯如晋臧防窃其宝偻句【偻句所出地名】以卜为信与僭僭吉【僭不信也】臧氏老将如晋问【问昭伯起居】防诸往【代家老行】昭伯问家故尽对【故事也】及内子与母弟叔孙则不对【内子昭伯妻不对若有他故】再三问不对归及郊防逆问又如初【又不对】至次于外而察之皆无之执而戮之逸奔郈郈鲂假使为贾正焉计于季氏【送计簿于季氏】臧氏使五人以戈楯伏诸桐汝之门【桐汝里名】防出逐之反奔执诸季氏中门之外平子怒曰何故以兵入吾门拘藏氏老季臧有恶【相怨恶】及昭伯从公平子立臧防【立以为臧氏后】防曰偻句不余欺也【传言卜筮之騐善恶由人　昭二十五年左氏传】　衞侯贞卜【正卜梦之吉凶】其繇曰如鱼竀尾【竀赤也鱼劳则尾赤】衡流而方羊裔焉【横流方羊不能自安裔水边言衞侯将若此鱼】大国灭之将亡阖门塞窦乃自后逾【此皆繇辞】晋复伐衞衞人出庄公而与晋平衞侯入欲逐石圃未及而难作公闭门而请弗许逾于北方而队折股【终如卜言乃自后逾哀十七年左氏传】　楚右司马子国之卜也观瞻曰如志【子国未为令尹时卜为右司马得吉兆如其志观瞻楚开卜大夫观从之后】故命之【命以为右司马】及巴师至将卜帅王曰宁如志何卜焉【宁子国也】使帅师而行败巴师君子曰惠王知志【知用其意】夏书曰官占惟能蔽志昆命于元【逸书也官占卜筮之官蔽断也昆后也言当先断意后用也】其是之谓乎志曰圣人不烦卜筮惠王其有焉【不疑故不卜也　哀十八年左氏传　已上卜】毕万筮仕于晋遇屯【震下坎上屯】之比【坤下】
　　【坎上比屯初九变而为比】辛廖占之曰吉【辛廖晋大夫】屯固比入吉孰大焉其必蕃昌【屯险难所以为坚固比亲密所以得入】震为土【震变为坤】率从马【震为车坤为马】足居之【震为足】兄长之【震为长男】母覆之【坤为母】众归之【坤为众】六体不易【初一爻变有此六义不可易也】合而能固安而能杀公侯之卦也【比合屯固坤安震杀故曰公侯之卦】公侯之子孙必复其始【毕万公高之后传为魏之子孙众多张本　闵元年左氏传】　秦伯伐晋卜徒父筮之吉【徒父秦之掌卜者卜人而用筮不能通三易之占故据其所见杂占而言之】渉河侯车败诘之【秦伯之军渉河则晋侯车败也秦伯不解谓败在已故诘之】对曰乃大吉也三败必获晋君其卦遇蛊【巽下艮上蛊】曰千乘三去三去之余获其雄狐夫狐蛊必其君也【于周易利渉大川往有事也亦秦胜晋之卦也今此所言盖卜筮书杂辞以狐蛊为君其义欲以喻晋惠公其象未闻】蛊之贞风也其悔山也【内卦为贞外卦为悔巽为风秦象艮为山晋象】歳云秋矣我落其实而取其材所以克也【周九月夏之七月孟秋也艮为山山有木今歳已秋风吹落山木之实则材为人所取】实落材亡不败何待【僖十五年左氏传】　初晋献公筮嫁伯姬于秦遇归妹【兑下震上归妹】之暌【兑下离上暌归妹上六变而为暌】史苏占之曰不吉【史苏晋卜筮之史】其繇曰士刲羊亦无衁也女承筐亦无贶也【周易归妹上六爻辞也衁血也贶赐也刲羊士之功承筐女之职上六无应所求不获故下刲无血上承无实不之象也离为中女震为长男故称士女】西邻责言不可偿也【将嫁女于西而遇不吉之卦故知有责让之言不可报偿】归妹之暌犹无相也【归妹女嫁之卦暌乖离之象故曰无相相助也】震之离亦离之震【二卦变而气相通】为雷为火为嬴败姬【嬴秦姓姬晋姓震为雷离为火火动炽而害其母女嫁反害其家之象故曰为嬴败姬】车説其輹火焚其旗不利行师败于宗丘【輹车下防也丘犹邑也震为车离为火上六爻在震则无应故车脱輹在离则失位故火焚旗言皆失车火之用也车败旗焚故不利行师火还害母故败不出国近在宗邑】归妹暌孤冦张之弧【此暌上九爻辞也处暌之极故曰暌孤失位孤絶故遇冦难而有弓矢之警皆不吉之象】侄其从姑【震为木离为火火从木生离为震妹于火为姑谓我侄者我谓之姑谓子圉质秦】六年其逋逃归其国而弃其家【逋亡也家谓子圉归懐嬴】明年其死于高梁之墟【惠公死之明年文公入杀懐公于高梁高梁晋地在平阳杨氏县西南凡筮者用周易则其象可推非此而往则临时占者或取于象或取于气或取于时日王相以成其占若尽附防以爻辞则搆虚而不经故略言其归趣他皆放此】及惠公在秦曰先君若从史苏之占吾不及此夫韩简侍曰象也筮数也物生而后有象象而后有滋滋而后有数先君之败德及可数乎史苏是占勿从何益【言以象示筮以数告象数相因而生然后有占占所以知吉凶不能变吉凶故先君败德非筮数所生虽复不从史苏不能益祸　同上】公子重耳亲筮之曰尚有晋国【蓍曰筮尚上也命筮之辞也礼曰某子尚享之】得贞屯悔豫皆八也【内曰贞外曰悔震下坎上屯坤下震上豫得此两卦震在屯为贞在豫为悔八谓震两隂爻在贞在悔皆不动故曰皆八谓爻无为也】筮史占之皆曰不吉【筮史筮人掌以三易辨九筮之名一夏连山二殷归藏三周易以连山归藏占此两卦皆不吉】闭而不通爻无为也【闭壅也震为动动遇坎坎为险阻闭塞不通无所为也】司空季子曰吉是在易皆利建侯【建立也以周易占之二卦皆吉也屯初九曰利建侯豫大象曰利建侯行师吉】不有晋国以辅王室安能建侯我命筮曰尚有晋国筮告我曰利建侯得国之务也吉孰大焉【务犹趋也】震车也【易坤为大车震为动今云车者车亦动声象雷其为小车乎】坎水也坤土也屯厚也豫乐也车班外内顺以训之【车雷也班徧也徧外内者谓屯之内有震豫之外亦有震坤顺也豫内为坤屯二与四亦为坤】泉原以资之【资财也屯三至五豫二至四皆有艮象豫三至五皆有坎象艮山坎水水在山上为泉源流而不竭也】土厚而乐其实不有晋国何以当之【屯豫皆有坤象重坤故厚豫为乐当应也】震雷也车也坎劳也水也众也【易以坤为众坎为水水亦众之类故云】主雷与车【内为主也】而尚水与众【坎象皆在上故尚水与众】车有震武也【震威也东声轩隆象有威武】众而顺文也【坤为众为顺为文象有文德为众所归】文武具厚之至也故曰屯【屯厚也】其繇曰元亨利贞勿用有攸往利建侯【繇卦辞也亨通也贞正也攸所也往之也小人勿用有所之君子则利建侯行师】主震雷长也故曰元【内为主震为长男为雷雷为诸侯故曰元元善之长也】众而顺嘉也故曰亨【嘉善也众顺服善故曰亨亨嘉之防也】内有震雷故利贞【屯内有震也贾侍中云震以动之利也侯以正国贞也利义之和也贞事之干也】车上水下必伯【车震也水坎也车动而上威也水动而下顺也有威而众从故必伯也】小事不济壅也故曰勿用有攸往【济成也小事小人之事也壅震动而遇坎坎为险阻故曰勿用有所往】一夫之行也【一夫一人也易曰震一索而得男故曰一夫又曰震为足故为行也】众顺而有武威故曰利建侯【覆述上事】坤母也震长男也母老子彊故曰豫【豫乐也】其繇曰利建侯行师居乐出威之谓也【居乐母在内也出威震在外也居乐故利建侯出威故利行师】是二者得国之卦也【二者屯豫也】董因迎公于河【董因晋大夫】公问焉曰吾其济乎对之臣筮之得防之八【干下坤上防遇秦无动爻筮为侯防三至五震为侯隂爻不动其数皆八故得防之八与贞屯悔豫皆八义同】曰是谓天地配享小往大来【阳下隂升故曰配享小喻子圉大喻文公隂在外为小往阳在内为大来】今及之矣何不济之有【晋语】　晋成公之归也晋筮之【成公晋文之庶子成公黑臀也归者自周归于晋赵穿杀灵公赵盾逆公子黑臀于周而立之蓍曰筮筮立成公】遇干之否曰配而不终君三出焉【干上干下乾坤下干上否干初九九二九三变而之否也干天也君也故曰配配先君也不终子孙不终为君也干下变为坤坤地也臣也天地不交曰否变有臣象三爻故三世而终上有干干天子也五亦天子五体不变因天子国也三爻有三变故君三出于国　周语】　晋楚遇于鄢陵公筮之史曰吉其卦遇复【震下坤上复无变】曰南国防射其元王中厥目【此卜者辞也复阳长之卦阳气起子南行推隂故曰南国防也南国势防则离受其咎离为诸侯又为目阳气激南飞矢之象故曰射其元王中厥目】国防王伤不败何待【成十六年左氏传】　穆姜薨于东宫【大子宫也穆姜淫侨如欲废成公故徙居东宫事在成十六年】始往而筮之遇艮之八【艮下艮上艮周礼大卜掌三易然则杂用连山归藏周易二易皆以七八为占故言遇艮之八】史曰是谓艮之随【震下兑上随史疑占易遇八为不利故更以周易占变爻得随卦而论之】随其出也【史谓随非闭固之卦】君必速出姜曰亡【亡犹无也】是于周易曰随元亨利贞无咎【易筮皆以变者占遇一爻变义异则论彖故姜亦以彖为占也史据周易故指言周易以折之】元体之长也亨嘉之防也利义之和也贞事之干也体仁足以长人嘉德足以合礼利物足以和义贞固足以干事然固不可诬也是以虽随无咎【言不诬四德乃遇随无咎明无四德者则为淫而相随非吉事】今我妇人而与于乱固在下位【妇人卑于丈夫】而有不仁不可谓元不靖国家不可谓亨作而害身不可谓利弃位而姣【姣淫之别名】不可谓贞有四德者随而无咎我皆无之岂随也哉我则取恶能无咎乎必死于此弗得出矣【传言穆姜辩而不德襄九年左氏传】　　齐棠公之妻东郭偃之姊也棠公死崔武子吊焉见棠姜而美之使偃取之【为已取也】武子筮之遇困【坎下兑上困】之大过【巽下兑上大过困六三变为大过】史皆曰吉【阿崔子】示陈文子文子曰夫从风【坎为中男故曰夫变而为巽故曰从风】风陨妻不可娶也【风能陨落物者变而陨落故曰妻不可娶】且其繇曰困于石据于蒺藜入于其宫不见其妻凶【困六三爻辞】困于石往不济也【故为险为水水之险者石不可以动】据于蒺藜所恃伤也【坎为险兑为泽泽之生物而险者蒺藜恃之则伤】入于其宫不见其妻凶无所归也【易曰非所困而困名必辱非所据而据自必危既辱且危死其将至妻其可得见耶今卜昏而遇此卦六三失位无应则丧其妻失其所归也】崔子曰嫠也何害先夫当之矣【寡妇曰嫠言棠公已当此凶】遂取之【襄二十五年左氏传】　穆子之生也庄叔以周易筮之【荘叔穆子父得臣也】遇明夷【离下坤上明夷】之谦【艮下坤上谦明夷初九变为谦】以示卜楚丘【楚丘卜人姓名】曰是将行【行出奔】而归为子祀【奉祭祀】以谗人入其名曰牛卒以馁死明夷日也【离为明夷伤也日明伤】日之数十【甲至癸】故有十时亦当十位自王已下其二为公其三为卿【日中当土食时当公平旦为卿鸡鸣为士夜半为皁人定为舆黄昏为隶日入为僚晡时为仆日昳为台隅中日出阙不在第尊王公旷其位】日上其中【日中盛明故以当王】食日为二【公位】旦日为三【卿位】明夷之谦明而未融其当旦乎【融朗也离在坤下日在地中之象又变为谦谦道卑退故曰明而未融日明未融故曰其当旦乎】故曰为子祀【庄叔卿也卜豹为卿故知为子祀】日之谦当鸟故曰明夷于飞【离为日为鸟离变为谦日光不足故当鸟鸟飞行故曰于飞】明而未融故曰垂其翼【于日为未融于鸟为垂翼】象日之动故曰君子于行【明夷初九得位有应君子象也在明伤之世居谦下之位故将辟难而行】当三在旦故曰三日不食【旦位在三又非食时故曰三日不食】离火也艮山也离为火火焚山山败【离艮合体故】于人为言【艮为言】败言为谗【为离所焚故言败】故曰有攸往主人有言言必谗也【离变为艮故言有所往往而见焚故主人有言言而见败故必谗言】纯离为牛【易离上离下离畜牝牛吉故言纯离为牛】世乱谗胜胜将适离故曰其名曰牛【离焚山则离胜譬世乱则谗胜山焚则离独存故知名牛也竖牛非牝牛故不吉】谦不足飞不翔【谦道冲退故飞不远翔】垂不峻翼不广【峻高也翼垂下故不能广远】故曰其为子后乎【不远翔故知不远去】吾子亚卿也抑少不终【旦日正卿之位庄叔父子世为亚卿位不足以终尽卦体葢引而致之昭五年左氏传】　卫襄公夫人姜氏无子嬖人婤姶生孟絷孔成子梦康叔谓已立元【成子卫卿孔达之孙烝鉏也元孟絷弟梦时元未生】余使羁之孙圉与史苟相之【羁烝鉏子苟史朝子】史朝亦梦康叔谓已余将命而子苟与孔烝鉏之曽孙圉相元史朝见成子告之梦梦协【协合也】婤姶生子曰元孟絷之足不良弱行【跛也】孔成子以周易筮之曰元尚享卫国主其社稷【令蓍辞】遇屯【震下坎上屯】又曰余尚立絷尚克嘉之【嘉善也】遇屯之比【坤下坎上比屯初九爻变】以示史朝史朝曰元亨又何疑焉【周易曰屯元亨】成子曰非长之谓乎【言屯之元亨谓年长非谓名元】对曰康叔名之可谓长矣【善之长也】孟非人也将不列于宗不可谓长【足跛非全人不可列为宗主】且其繇曰利建侯【繇卦辞】嗣吉何建建非嗣也【嗣子有常位故无所卜又无所建今以位不定卜嗣得吉则当从吉而建之也】二卦皆云【谓再得屯卦皆有建侯之文】子其建之康叔命之二卦告之筮袭于梦武王所用也弗从何为【外传曰大誓曰朕梦协朕卜袭于休祥戎商必克此武王辞】弱足者居【跛则偏倚居其家不能行】侯主社稷临祭祀奉民人事鬼神从防朝又焉得居各以所利不亦可乎【孟跛利居元吉利建】故孔成子立灵公【昭七年左氏传】　南蒯将叛枚筮之【不指其事泛卜吉凶】遇坤【坤下坤上坤】之比【坤下坎上比坤六五爻变】曰黄裳元吉【坤六五爻辞】以为大吉也示子服惠伯曰即欲有事何如惠伯曰吾甞学此矣忠信之事则可不然必败外彊内温忠也【坎险故彊坤顺故温彊而能温所以为忠】和以率贞信也【水和而土安正和正信之本也】故曰黄裳元吉黄中之色也裳下之饰也元善之长也中不忠不得其色【言非黄】下不共不得其饰【不为裳】事不善不得其极【失中德】外内倡和为忠【不相违也】率事以信为共【率犹行也】供养三德为善【三德谓正直刚克柔克也】非此三者弗当【非忠信善不当此卦】且夫易不可以占险将何事也且可饰乎【夫易犹此易谓黄裳元吉之卦问其何事欲令从下之师】中美能黄上姜为元下美则裳参成可筮【参美尽备吉可如筮】犹有阙也筮虽吉未也【有阙谓不参成　昭十二年左氏传　已上筮】
　　大衍之数五十其用四十有九分而为二以象两挂一以象三揲之以四以象四时归奇于扐以象闰故再扐而后挂四营而成易十有八变而成卦八卦而小成【详见下】
　　右筮法　天一地二天三地四天五地六天七地八天九地十【此简本在第十章之首程子曰宜在此今从之此言天地之数阳奇阴偶即所谓河图者也其位一六居下二七居上三八居左四九居右五十居中就此章而言之则中五为衍母次十为衍子次一二三四为四象之位次六七八九为四象之数二老位于西北二少位于东南其数则各以其类交错于外也】天数五地数五五位相得而各有合天数二十有五地数三十凡天地之数五十有五此所以成变化而行鬼神也【此简本在大衍之后今按宜在此天数五者一三五七九皆奇也地数五者二四六八十皆耦也相得谓一与二三与四五与六七与八九与十各以奇耦为类而自相得有合谓一与六二与七三与八四与九五与十皆两相合二十有五者五奇之积也三十者五耦之积也变化谓一变生水而六化成之二化生火而七变成之三变生水而八化成之四化生金而九变成之五变生土而十化成之鬼神谓凡奇耦生成之屈伸往来者】大衍之数五十其用四十有九分而为二以象两挂一以象三揲之以四以象四时归奇于扐以象闰五嵗再闰故再扐而后挂【大衍之数五十盖以河图中宫天五乘地十而得之至用以筮则又止用四十有九葢皆出于理势之自然而非人之知力所能损益也两谓天地也挂悬其一于左手小指之间也三三才也揲闲而数之也奇所揲四数之余也扐勒于左手中三指之两间也闰积月之余日而成月者也五歳之间再积日而再成月故五嵗之中凡有再闰然后别起积分如一挂之后左右各一揲而一扐故五者之中凡有再扐然后别起一挂也】干之策二百一十有六坤之策百四十有四凡三百有六十当期之日【凡此策数生于四象葢河图四面太阳居一而连九少阴居二而连八少阳居三而连七太隂居四而连六揲蓍之法则通计三变之余去其初挂之一凡四为奇凡八为耦奇圆围三耦方围四三用其全四用其半积而数之则为六七八九而第三变揲数防数亦皆符防葢余三奇则九而其揲亦九防亦四九三十六是为居一之大阳余二奇一耦则八而其揲亦八防亦四八三十二是为居二之少隂二耦一奇则七而其揲亦七防亦四七二十八是为居三之少阳三耦则六而其揲亦六策亦四六二十四是为居四之老隂是其变化往来进退离合之妙皆出自然非人之所能为也少隂退而未极乎虚少阳进而未极乎盈故此独以老阳老隂计乾坤六爻之策数余可推而知也期周一嵗也凡三百六十五日四分日之一此特举成数而槩言之】二篇之策万有一千五百二十当万物之数也【二篇谓上下经凡阳爻百九十二得六千百九一十二策隂爻百九十二得四千六百八策合之得此数】是故四营而成易十有八变而成卦【四营谓分二挂一揲四归奇也易变易也谓一变也三变成爻十八变则成六爻也】八卦而小成【谓九变而成三画得内卦也】引而伸之触类而长之天下之能事毕矣【谓已成六爻而视其爻之变与不变以为动静则一卦可变而为六十四以定吉凶凡四千九十六卦也】显道神德行是故可与酬酢可与佑神矣【道因辞显行以数神酬酢谓应对祐神谓助神化之功】子曰知变化之道者其知神之所为手【变化之道即上文数法是也皆非人之所能为故夫子叹之而门人加子曰以别上文也　此章言天地大衍之数揲蓍求卦之法然亦略矣意其详具于大卜筮人之官而今不可考耳其可推者启防备之　易繋辞传】　朱子曰大衍之数五十而蓍一根百茎可当大衍之数者二故揲蓍之法取五十茎为一握置其一不用以象大极而其当用之策凡四十有九葢两仪体具而未分之象也四十有九蓍信手中分各置一手以象两仪而挂右手一策于左手小指之间以象三才遂以四揲左手之策以象四时而归其余数于左手第四指间以象闰又以四揲右手之策而再归其余数于左手第三指间以象再闰【五嵗之象挂一一也揲左二也扐左三也揲右四也扐右五也】是谓一变其挂扐之数不五则九得五者三所谓奇也【五除挂一即四以四约之为一故为奇即两仪之阳数也】得九者一所谓偶也【九除挂一即八以四约之为二故为偶即两仪之隂数也】一变之后除前余数复合其见存之策或四十或四十四分挂揲归如前法是谓再变其挂扐者不四则八得四者二所谓奇也【不去挂一余同前义】得八者二所谓偶也【不去挂一余同前义】再变之后除前两次余数复合其见存之策或四十或三十六或三十二分挂揲归如前法是谓三变其挂扐者如再变例三变既毕乃合三变视其挂扐之奇偶以分所遇隂阳老少是为一爻三奇为老阳者十有二挂扐之数十有三除初挂之一为十有二以四约而三分之为一者三一奇象圆而围三故三一之中各复有三而积三三之数则为九过揲之数三十有六以四约之亦得九焉【挂扐除一四分四十有八而得其一也一其十二而三其四也九之母也过揲之数四分四十八而得其三也三其十二而九其四也九之子也皆径一而围三也】即四象太阳居一含九之数也两奇一偶以偶为主为少隂者凡二十有八挂扐之数十有七除初挂之一为十有六以四约而三分之为一者二为二者一一奇象圆而用其全故二一之中各复有三一偶象方而用其半故一二之中复有二焉而积二三一二之数则为八过揲之数三十有二以四约之亦得八焉【挂扐除一四其四也自一其十二者而进四也八之母也过揲之数八其四也自三其十二者而退四也八之子也】即四象少隂居二含八之数也两偶一奇以奇为主为少阳者凡二十挂扐之数二十有一除初挂之一为二十以四约而三分之为二者二为一者一二偶象方而用其半故二二之中各复有二一奇象圆而用其全故一一之中复有三焉而积二二一三之数则为七过揲之数二十有八以四约之亦得七焉【挂扐除一五其四也自两其十二者而退四也七之母也过揲之数七其四也自两其十二者而进四也七之子也】即四象少阳居三含七之数也三偶为老隂者四挂扐之数二十有五除初挂之一为二十有四以四约而三分之为二者三二偶象方而用其半故三二之中各复有二而积三二之数则为六过揲之数亦二十有四以四约之亦得六焉【挂扐除一六之母也过揲之数六之子也四分四十有八而各得其二也两其十二而六其四也皆围四而用半也】即四象大隂居四含六之数也一爻已成再合四十九策复分挂揲归以成一变每三变而成一爻并如前法【易学启防】　凡卦六爻皆不变则占本卦彖辞而以内卦为贞外卦为悔【彖辞为卦下之辞孔成子筮立卫公子元遇屯曰利建侯秦伯伐晋筮之遇蛊曰贞风也其悔山也】一爻变则以本卦变爻辞占【沙随程氏曰毕万遇屯之比初九变也蔡墨曰干之同人九二变也晋文公遇大有之暌九三变也陈敬仲遇观之否六四变也南蒯遇坤之比六五变也晋献公遇归妹之暌上六变也】二爻变则以本卦二变爻辞占仍以上爻为主【经传无文今以例推之当如此】三爻变则占本卦及之卦之彖辞而以本卦为贞之卦为悔前十卦主贞后十卦主悔【凡三爻变者通二十卦　沙随程氏曰晋公子重耳筮得国遇贞屯悔豫皆八葢初与四五凡三爻变也初与五用九变四用六变其不变者二三上在两卦皆为八故云皆八而司空季子占之曰皆利建侯】四爻变则以之卦二不变爻占仍以下爻为主【经传亦无文今以例推之当如此】五爻变则以之卦不变爻占【穆姜往东宫筮遇艮之八史曰是谓艮之随葢五爻皆变惟二得八故不变也法宜以系小子失丈夫为占而史妄引随之彖辞以对则非也】六爻变则乾坤占二用余卦占之卦彖辞【蔡墨曰干之坤曰见羣龙无首吉是也然羣龙无首即坤之牝马先迷也坤之利永贞即干之不言所利也】于是一卦可变六十四卦而四千九十六卦在其中矣【同上】
　　大卜掌三梦之法一曰致梦二曰觭梦三曰咸陟【梦者人精神所寤可占者致梦言梦之所至夏后氏作焉咸皆也陟之言得也读如王德翟人之德言梦之皆得周人作焉杜子春云觭读为奇伟之奇其字直当为奇谓觭读如诸戎掎之之掎亦得也亦言梦之所得殷人作焉】其经运十其别九十【运或为緷当为煇是眂祲所掌十煇也王者于天日也夜有梦则画视日旁之气以占其吉凶凡所占者十煇每煇九变此术今亡】以八命者赞三兆三易三梦之占【春官】　占梦掌其歳时观天地之防辨隂阳之气【其嵗时今嵗四时也天地之防建厌所处之日辰隂阳之气休王前后】以日月星辰占六梦之吉凶【日月星辰谓日月之行及合辰所在春秋昭三十一年十二月辛亥朔日食之是夜也晋赵简子梦童子倮而转以歌旦而日食占诸史墨对曰六年及此月也吴其入郢手终亦弗克入郢必以庚辰日月在辰尾庚午之日月始有适火胜金故弗克此以日月星辰占梦者其术则今八防其遗象也用占梦则亡】一曰正梦【无所感动平安自梦】二曰噩梦【杜子春云噩当为惊愕之愕谓惊愕而梦】三曰思梦【觉时所思念之而梦】四曰寤梦【觉时道之而梦】五曰喜梦【喜悦而梦】六曰惧梦【恐惧而梦】季冬聘王梦献吉梦于王王拜而受之【聘问也季冬日穷于次月穷于纪星回于天数将几终于是发币而问焉若休庆之云尔因献羣臣之吉梦于王归美焉诗云牧人乃梦众维鱼矣旐维旟矣此所献吉梦】乃舎萌于四方以赠恶梦【杜子春读萌为明又云其字当为明明谓敺疫也谓嵗竟逐疫置四方书亦或为明谓舎读为释舎萌犹释菜也古书释菜释奠多作舎字萌菜始生也赠送也欲以新善去旧恶　同上】
　　右占梦　王曰朕梦协朕卜袭于休祥戎商必克【袭重也言我之梦协我之卜重有休祥之应知伐商而必胜之也　防誓】　乃寝乃兴乃占我梦吉梦维何维熊维罴维虺维蛇【祝其君安其室居梦兆而有祥亦颂祷之辞也】大人占之维熊维罴男子之祥维虺维蛇女子之祥【大人大卜之属占梦之官也熊罴阳物在山彊力壮毅男子之祥也虺蛇隂物穴处柔弱隠伏女子之祥也　或曰梦之有占何也曰人之精神与天地隂阳流通故昼之所为夜之所梦其善恶吉凶各以类至是以先王建官设属使之观天地之防辨隂阳之气以日月星辰占六梦之吉凶献吉梦赠恶梦其于天人相与之际察之详而敬之至矣故曰王前巫而后史宗祝瞽侑皆在左右王中心无为也以守至正　小雅斯干】　牧人乃梦众维鱼矣旐维旟矣大人占之众维鱼矣实维丰年旐维旟矣室家溱溱【占梦之説未详溱溱众也或曰众谓人也旐郊野所建统人少旟州里所建统人多葢人不如鱼之多旐所统不如旟所统之众故梦人乃是鱼则为丰年旐乃是旟则为人众　小雅斯干】







　　礼书纲目卷七十三
　　钦定四库全书
　　礼书纲目卷七十四　　　　婺源江永撰
　　礼记　　　　通礼二十七
　　补
　　五载一巡守修五礼【集传曰五礼吉凶军宾嘉也修之所以同天下之风俗　舜典】帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于防龙帝曰俞往钦哉【典主也三礼祀天神享人鬼祭地祗之礼也伯夷臣名姜姓秩序也宗祖庙也秩宗主叙次百神之官而专以秩宗名之者葢以宗庙为主也周礼亦谓之宗伯而都家皆有宗人之名以掌祭祀之事亦此意也夙早寅敬畏也直者心无私曲之谓人能敬以直内不使少有私曲则其心洁清而无物欲之汚可以交于神明矣夔龙二臣名　同上】　臯陶曰天叙有典勅我五典五惇哉天秩有礼自我五礼有庸哉同寅协恭和衷哉【叙者君臣父子兄弟夫妇朋友之伦叙也秩者尊卑贵贱等级隆杀之品秩也勅正惇厚庸常也有庸马本作五庸衷降衷之衷即所谓典礼也典礼虽天所叙秩然正之使叙伦而益厚用之使品秩而有常则在我而已故君臣当同其寅畏协其恭敬诚一无间融防流通而民物则各得其正所谓和衷也　臯陶谟】　宗伯掌邦礼治神人和上下【详见职官下】　乃立春官宗伯使帅其属而掌邦礼以佐王和邦国【注见职官上】大宗伯之职掌建邦之天神人鬼地示之礼以佐王建保邦国【注见祭法】以吉礼事邦国之鬼神示【事谓祀之祭之享之吉礼之别十有二】以禋祀祀昊天上帝以实柴祀日月星辰以槱燎祀司中司命飌师雨师以血祭祭社稷五祀五岳以貍沈祭山林川泽以疈辜祭四方百物以肆献祼享先王以馈食享先王以祠春享先王以禴夏享先王以尝秋享先王以烝冬享先王【注并见祭法】以凶礼哀邦国之忧【哀谓救患分烖凶礼之别有五】以丧礼哀死亡【注见吊礼】以荒礼哀凶札以吊礼哀祸烖以禬礼哀围败以恤礼哀冦乱【注并见灾变礼】以宾礼亲邦国【亲谓使之相亲附宾礼之别有八】春见曰朝夏见曰宗秋见曰觐冬见曰遇时见曰防殷见曰同【注见觐礼及防同篇】时聘曰问殷頫曰视【注见遣使礼】以军礼同邦国【同谓威其不协僭差者军礼之别有五】大师之礼用众也【注见征伐】大均之礼恤众也大田之礼简众也大役之礼任众也大封之礼合众也【注并见田役】以嘉礼亲万民【嘉善也因人心之所善者而为之制嘉礼之别有六】以饮食之礼亲宗族兄弟【注见嘉事杂记】以冠昏之礼亲成男女【注见冠昏记】以宾射之礼亲故旧朋友【注见三射记】以飨燕之礼亲四方之宾客【注见飨食燕记】以脤膰之礼亲兄弟之国以贺庆之礼亲异姓之国【注并见嘉事杂记】小宗伯掌五礼之禁令与其用等【注见名器】凡国之大礼
　　佐大宗伯凡小礼掌事如大宗伯之仪　肆师凡国之大事治其礼仪以佐宗伯【治谓如今每事者更奏白王礼也故书仪为义郑司农云义读为仪古者书仪但为义今时所谓义为谊】凡国之小事治其礼仪而掌其事如宗伯之礼　小史凡国事之用礼法者掌其小事【并春官】　大宰掌建邦之六典三曰礼典以和邦国以统百官以谐万民【详政事上】　小宰以官府之六职辨邦治三曰礼职以和邦国以谐万民以事鬼神【详职官下】　司徒修六礼以节民性六礼冠昏丧祭乡相见【详见学制】　大宰以八则治都鄙五曰礼俗以驭其民【详见封建】　土均礼俗丧纪祭祀皆以地媺恶为轻重之法而行之掌其禁令【详政事上】　夫礼始于冠本于昏重于丧祭尊于朝聘和于射乡此礼之大体也【始犹根也本犹干也乡乡饮酒　昏义】　夫礼者所以定亲疎决嫌疑别同异明是非也　道德仁义非礼不成教训正俗非礼不备分争辨讼非礼不决君臣上下父子兄弟非礼不定宦学事师非礼不亲班朝治军涖官行法非礼威严不行祷祠祭祀供给鬼神非礼不诚不庄【分辨皆别也宦仕也班次也涖临也荘敬也学或为御】是以君子恭敬撙节退让以明礼【撙犹趋也】　鹦鹉能言不离飞鸟猩猩能言不离禽兽今人而无礼虽能言不亦禽兽之心乎夫惟禽兽无礼故父子聚麀【聚犹共也鹿牝曰麀】是故圣人作为礼以教人使人以有礼知自别于禽兽　人有礼则安无礼则危故曰礼者不可不学也夫礼者自卑而尊人虽负贩者必有尊也而况富贵乎【负贩者尤轻恌志利宜若无礼然】富贵而知好礼则不骄不淫贫贱而知好礼则志不慑【慑犹怯惑并曲礼】孔子曰夫礼先王以承天之道以治人之情故失之者死得之者生是故夫礼必本于天殽于地列于鬼神【圣人则天之明因地之利取法度于鬼神以制礼下教令也既又祀之尽其敬也教民严上也鬼者精魂所归神者引物而出谓祖庙山川五祀之属也】达于丧祭射御冠昏朝聘【民知严上则此礼达于下也】故圣人以礼示之故天下国家可得而正也【民知礼则易教】　礼者君之大柄也所以别嫌明微傧鬼神考制度别仁义所以治政安君也【疾今失礼如此为言礼之大义也柄所操以治事】故政不正则君位危君位危则大臣倍小臣窃刑肃而俗敝则法无常法无常而礼无列礼无列则士不事也刑肃而俗敝则民弗归也是谓疵国【又为言政失君危之祸败也肃骏也疵病也】故政者君之所以藏身也【于此又遂为之言政也藏谓辉光于外而形体不见若日月星辰之】是故夫政必本于天殽以降命【降下也殽天之气以下教令天有运移之期隂阳之节也】命降于社之谓殽地【谓教令由社下者也社土地之主也周礼土防之法有五地之物生】降于祖庙之谓仁义【谓教令由祖下者大传曰自穪率而上至于祖逺者轻仁也自祖率而下至于穪高者重义也】降于山川之谓兴作【谓敎令由山川而下者也山川有草木禽兽可作器物共国事】降于五祀之谓制度【谓教令由五祀下者五祀有中霤门户灶行之神此始为宫室制度】此圣人所以藏身之固也【政之行如此何用城郭沟池之为】故圣人参于天地并于鬼神以治政也处其所存礼之序也玩其所乐民之治也【并并也谓比方之也存察也治所以乐其事居也】故天生时而地生财人其父生而师教之四者君以正用之故君者立于无过之地也【顺时以养财尊师以教民而以治政则无过差矣易曰何以守位曰仁何以聚人曰财】故君者所明也非明人者也君者所养也非养人者也君者所事也非事人者也故君明人则有过养人则不足事人则失位【明犹尊也】故百姓则君以自治也养君以自安也事君以自显也故礼达而分定故人皆爱其死而患其生【则当为明人之道身治居安名显则不苟生也不义而死合义而生是不爱死患生也】　圣人耐以天下为一家以中国为一人者非意之也必知其情辟于其义明于其利达于其患然后能为之【耐古能字传书世异古字时有存者则亦有今误矣意心所无虑也辟开也】何谓人情喜怒哀惧爱恶欲七者弗学而能何谓人义父慈子孝兄良弟弟夫义妇听长惠幼顺君仁臣忠十者谓之人义讲信修睦谓之人利争夺相杀谓之人患【极言人事】故圣人之所以治人七情修十义讲信修睦尚辞让去争夺舎礼何以治之【唯礼可耳】饮食男女人之大欲存焉死亡贫苦人之大恶存焉故欲恶者心之大端也人藏其心不可测度也美恶皆在其心不见其色也欲一以穷之舎礼何以哉【言人情之难知明礼之重】故人者其天地之德隂阳之交鬼神之防五行之秀气也【言人兼此气性纯也】故天秉阳垂日星【秉犹持也言天持阳气施生照临下也】地秉隂窍于山川播五行于四时和而后月生也是以三五而盈三五而阙【窍孔也言地持隂气出内于山川以舒五行于四时此气和乃后月生而上配日若臣功成进爵位也一盈一阙屈伸之义也必三五者播五行于四时也一曰水二曰火三曰木四曰金五曰土合为十五之成数也】五行之动迭相竭也五行四时十二月还相为本也五声六律十二管还相为宫也五味六和十二食还相为质也五色六章十二衣还相为质也【竭犹负载也言五行运转更相为始也五声宫商角征羽也其管阳曰律隂曰吕布十二辰始于黄钟管长九寸下生者三分去一上生者三分益一终于南吕更相为宫凡六十也五味酸苦辛醎甘也和之者春多酸夏多苦秋多辛冬多咸皆有甘是谓六和五色六章画缋事也周礼考工记曰土以黄其象方天时变火以圜山以章水以龙鸟兽蛇杂四时五色之位以章之谓之巧也】故人者天地之心也五行之端也食味别声被色而生者也【此言兼气生之效也】故圣人作则必以天地为本以隂阳为端以四时为柄以日星为纪月以为量鬼神以为徒五行以为质礼义以为器人情以为田四灵以为畜【天地以至于五行其制作所取象也礼义人情其政治也四灵者其征报也此则春秋始于元终于麟包之矣吕氏説月令而谓春秋事类相近焉量犹分也鬼神谓山川也山川助地通气之象也器所以操事田人所捊治也礼之位宾主象天地介撰象隂阳四面之位象四时三宾象三光夫妇象日月亦是也】以天地为本故物可举也【物天地所养生】以隂阳为端故情可睹也【情以隂阳通也】以四时为柄故事可劝也【事以四时成】以日星为纪故事可列也【事以日与星为候兴作有次第】月以为量故功有艺也【艺犹才也十二月各有分犹人之才各有所长也艺或为倪】鬼神以为徒故事可守也【山川守职不移】五行以为质故事可复也【事下竟复由上始也】礼义以为器故事行有考也【考成也器利则事成】人情以为田故人以为奥也【奥犹主也田无主则荒】四灵以为畜故饮食有由也【由用也四灵与羞物为羣】　先王患礼之不达于下也【患下不信也】故祭帝于郊所以定天位也祀社于国所以列地利也祖庙所以本仁也山川所以傧鬼神也五祀所以本事也故宗祝在庙三公在朝三老在学王前巫而后史卜筮瞽侑皆在左右王中心无为也以守至正【此所以达礼于下也教民尊神慎居处也宗宗人也瞽乐人也侑四辅也】故礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉【言信得其礼则神物与人皆应之百神列宿也百货金玊之属】故自郊社祖庙山川五祀义之修而礼之藏也【修犹饰也藏若其城郭然】是故夫礼必本于大一分而为天地转而为隂阳变而为四时列而为鬼神其降曰命【圣人象此下之以为教令】其官于天也【官犹法也此圣人所以法于天也】夫礼必本于天【本于大一与天之义】动而之地【后法地也】列而之事【后法五祀五祀所以本事也】变而从时【后法四时】协于分艺【协合也言礼合于月之分犹人之才也】其居人也曰养【养当为义字之误也下之则为教令居人身为义孝经説曰义由人出】其行之以货力辞让饮食冠昏丧祭射御朝聘【货挚币庭实也力筋骸强者也不则偃罢】故礼义也者人之大端也所以讲信修睦而固人之肌肤之防筋骸之束也所以养生送死事鬼神之大端也所以达天道顺人情之大窦也【窦孔穴也】故唯圣人为知礼之不可以已也故坏国丧家亡人必先去其礼【言愚者之反圣人也】故礼之于人也犹酒之有蘖也君子以厚小人以薄【皆得以为美味性善者醇耳】故圣王修义之柄礼之序以治人情【治者去瑕秽养菁华也】故人情者圣王之田也修礼以耕之【和其刚柔】陈义以种之【树以善道】讲学以耨之【存是去非类也】本仁以聚之【合其所盛】播乐以安之【感动使之坚固】故礼也者义之实也协诸义而协【协合也合礼于义则与义合不乖剌】则礼虽先王未之有可以义起也【以其合于义可以义起作】义者艺之分仁之节也【艺犹才也】协于艺讲于仁得之者强【有义则人服之也】仁者义之本也顺之体也得之者尊【有仁则人仰之也】故治国不以礼犹无耜而耕也【无以入也】为礼不本于义犹耕而弗种也【无由生也】为义而不讲之以学犹种而弗耨也【苗不殖草不除】讲之以学而不合之以仁犹耨而弗获也【无以知收之丰荒也】合之以仁而不安之以乐犹获而弗食也【不知味之甘苦】安之以乐而不达于顺犹食而弗肥也【功不见也】四体既正肤革充盈人之肥也父子笃兄弟睦夫妇和家之肥也大臣法小臣亷官职相序君臣相正国之肥也天子以德为车以乐为御诸侯以礼相与大夫以法相序士以信相考百姓以睦相守天下之肥也是谓大顺大顺者所以养生送死事鬼神之常也【常谓皆有礼用无匮乏也车或为居】故事大积焉而不苑并行而不谬细行而不失深而通而有间连而不相及也动而不相害也此顺之至也【言人皆明于礼无有蓄乱滞合者各得其分理顺其职也】故明于顺然后能守危也【能守自危之道也君子居安如危小人居危如安易曰危者安其位】故礼之不同也不丰也不杀也所以持情而合危也【丰杀谓天子及士名位不同礼亦异数所以拱持其情合安其危】故圣王所以顺山者不使居川不使渚者居中原而弗敝也【小洲曰渚广平曰原山者利其禽兽渚者利其鱼盐中原利其五谷使各居其所安不易其利劳敝之也民失其业则穷穷则滥】用水火金木饮食必时【用水谓渔人以时渔为梁春献鼈蜃秋献鱼也用火谓司爟四时变国火以救时疾及季春出火季秋纳火也用金谓卝人以时取金玊锡石也用木谓山虞仲冬斩阳木仲夏斩隂木饮食谓食齐视春时羹齐视夏时酱齐视秋时饮齐视冬时】合男女颁爵位必当年德【谓媒氏令男三十而娶女二十而嫁司士稽上任进退其爵禄也】用民必顺【不夺农时】故无水旱昆虫之灾民无凶饥妖孽之疾【言大顺之时隂阳和也昆虫之灾螟螽之属也】故天不爱其道地不爱其宝人不爱其情【言嘉瑞出人情至也】故天降膏露地出醴泉山出器车河出马图鳯凰麒麟皆在郊棷龙在宫沼其余鸟兽之卵胎皆可俯而闚也【膏犹甘也器谓若银罋丹甑也马图龙马负图而出也棷聚草也沼池也】则是无故【非有他事使之然也】先王能修礼以达义体信以达顺故此顺之实也【实犹诚也尽也　并礼运】　礼器是故大备大备盛德也【礼器言礼使人成器如耒耜之为用也人情以为田修礼以耕之此是也大备自耕至于食之而肥】礼释回増美质措则正施则行【释犹去也回邪僻也质犹性也措置也】其在人也如竹箭之有筠也如松柏之有心也二者居天下之大端矣故贯四时而不改柯易叶【箭篠也端本也四物于天下最得气之本或柔刃于外或和泽于内用此不变伤也人之得礼亦犹然也】故君子有礼则外谐而内无怨【人协服也】故物无不懐仁鬼神飨德【懐归也】先王之立礼也有本有文忠信礼之本也义理礼之文也无本不立无文不行【言必外内具也】　礼也者合于天时设于地财顺于鬼神合于人心理万物者也【鬼神所祀祀有德也】是故天时有生也地理有宜也人官有能也物曲有利也【言皆有异】故天不生地不养君子不以为礼鬼神弗飨【天不生谓非其时物也地不养谓非此地所生】居山以鱼鼈为礼居泽以鹿豕为礼君子谓之不知礼【不顺其乡之所有也】故必举其定国之数以为礼之大经【定国之数谓地物所出多少】礼之大伦以地广狭【谓贡赋之常差】礼之薄厚与年之上下【用年之丰凶也】是故年虽大杀众不匡惧则上之制礼也节矣【言用之有节也杀谓谷不熟也匡犹恐也】礼时为大顺次之体次之宜次之称次之【言圣人制礼所先后也】尧授舜舜授禹汤放桀武王伐纣时也【言受命改制度】天地之祭宗庙之事父子之道君臣之义伦也【伦之言顺也】社稷山川之事鬼神之祭体也【天地人之别体也】丧祭之用宾客之交义也【义之言宜也人道之宜】羔豚而祭百官皆足大牢而祭不必有余此之谓称也【足犹得也称称牲之大小而为俎此指谓助祭者耳而云百官喻众也】诸侯以为宝以圭为瑞家不宝不藏圭不台门言有称也【古者货贝宝大夫以下有货耳易曰十朋之瑞信也诸侯执瑞孤卿以下执挚阇者谓之台】礼有以多为贵者天子七庙诸侯五大夫三士一天子之豆二十有六诸公十有六诸侯十有二上大夫八下大夫六诸侯七介七牢大夫五介五牢天子之席五重诸侯之席三重大夫再重天子崩七月而葬五重八翣诸侯五月而葬三重六翣大夫三月而葬再重四翣此以多为贵也【豆之数谓天子朝食诸侯相食及食大夫公食大夫礼曰宰夫自东房荐豆六设于酱东北食下大而豆六则其余着矣聘礼致饔饩于上大夫堂上八豆设于户西则凡致饔饩堂上之豆数亦如此周礼公之豆四十其东西夹各十有二侯伯之豆三十有二其东西夹各十子男之豆二十有四其东西夹各六诸侯七介七牢者周之侯伯也大夫五介五牢者侯伯之卿使聘者也周礼上公九介七牢侯伯七介七牢子男五介五牢聘义所云上公七介侯伯五介子男三介乃谓其使者也天子葬五重者谓抗木与茵也葬者抗木在上茵在下士丧礼下篇陈器曰抗木横三缩二加抗席三加茵用疏布缁剪有幅亦缩二横三此士之礼一重者以此差之上公四重】有以少为贵者天子无介祭天特牲天子适诸侯诸侯膳以犊诸侯相朝灌用郁鬯无笾豆之荐大夫聘礼以脯醢天子一食诸侯再大夫士三食力无数大路繁缨一就次路繁缨七就圭璋特琥璜爵鬼神之祭单席诸侯视朝大夫特士旅之此以少为贵也【天子无介无客礼也灌献也一食再食三食谓告饱也食力谓工商农也大路繁缨一就殷祭天之车也周礼王之五路王路繁缨十有二就金路九就象路七就革路五就木路翦繁鹄缨圭璋特朝聘以为瑞无币帛也琥璜爵者天子酬诸侯诸侯相酬以此谓将币也大夫特士旅之谓君揖之】有以大为贵者宫室之量器皿之度棺椁之厚丘封之大此以大为贵也有以小为贵者宗庙之祭贵者献以爵贱者献以散尊者举觯卑者举角五献之尊门外缶门内壶君尊瓦甒此以小为贵也【凡觞一升曰爵二升曰觚三升曰觯四升曰角五升曰散五献子男之飨礼也壶大一石瓦甒五斗缶大小未闻也易曰尊酒簋贰用缶】有以高为贵者天子之堂九尺诸侯七尺大夫五尺士三尺天子诸侯台门此以高为贵也有以下为贵者至敬不坛埽地而祭天子诸侯之尊废禁大夫士棜禁此以下为贵也【废犹去也棜斯禁也谓之棜者无足有似于棜或因名云耳大夫用斯禁士用棜禁如今方按隋长局足高三寸】礼有以文为贵者天子龙衮诸侯黼大夫黻士衣纁裳天子之冕朱绿藻十有二旒诸侯九上大夫七下大夫五士三此以文为贵也【此祭冕服也朱绿似夏殷礼也周礼天子五采藻】有以素为贵者至敬无文父党无容大圭不琢大羮不和大路素而越席牺尊疏布鼏椫杓此以素为贵也【大圭长三尺杼上终葵首琢当为篆字之误也明堂位曰大略殷路也鼏或作幂椫木白理也】孔子曰礼不可不省也礼不同不丰不杀此之谓也盖言称也【省察也不同言异也】礼之以多为贵者以其外心者也【外心用心于外其德在表也】德发诩万物【诩犹着也徧也】大理物博如此则得不以多为贵乎故君子乐其发也【发犹见也乐多其外见也】礼之以少为贵者以其内心者也【内心用心于内其德在内】德产之致也精微【致致密也】观天下之物无可以称其德者【万物皆天所生孰可奉荐以称也】如此则得不以少为贵乎是故君子愼其独也【少其牲物致诚慤】古之圣人内之为尊外之为乐少之为贵多之为美是故先王之制礼也不可多也不可寡也唯其称也是故君子大牢而祭谓之礼匹士大牢而祭谓之攘【君子谓大夫以上攘盗窃也】管仲镂簋朱纮山节藻棁君子以为滥矣【滥亦盗窃也镂簋谓刻而饰之大夫刻为耳诸侯饰以象天子饰以玉朱纮天子冕之纮也诸侯青组纮大夫士当缁组纮纁边栭谓之节梁上楹谓之棁宫室之饰士首本大夫达棱诸侯斲而砻之天子加密石焉无画山藻之礼也】晏平仲祀其先人豚肩不掩豆澣衣濯冠以朝君子以为隘矣【隘犹狭陋也祀不以少牢与无田者同不盈礼也大夫士有田则祭无田则荐澣衣濯冠俭不务新】是故君子之行礼也不可不慎也众之纪也纪散而众乱【言二大夫皆非也纪丝缕之数有纪】　礼也者犹体也【若人身体】体不备君子谓之不成人设之不当犹不备也礼有大有小有显有微大者不可损小者不可益显者不可揜微者不可大也故经礼三百曲礼三千其致一也【致之言至也一谓诚也经礼谓周礼也周礼六篇其官有三百六十曲犹事也事礼谓今礼也礼篇多亡本数未闻其中事仪三千】未有入室而不由户者【三百三千皆由诚也】君子之于礼也有所竭情尽愼致其敬而诚若【谓以少小下素为贵也若顺也】有美而文而诚若【谓以多大高文为贵也】君子之于礼也有直而行也【谓若始死哭踊无节也】有曲而杀也【谓若父在为母期也】有经而等也【谓若天子以下至士庶人为父母三年】有顺而讨也【讨犹去也谓若天子以十二公以九侯伯以七子男以五为节也】有摲而播也【摲之言芟也谓芟杀有所与也若祭者贵贱皆有所得不使虚也】有推而进也【谓若王者之后得用天子之礼】有放而文也【谓若天子之服服日月以至黼黻】有放而不致也【谓若诸侯自山龙以下】有顺而摭也【谓若君沐粱大夫沐稷士沐粱】　三代之礼一也民共由之或素或青夏造殷因【一也俱趋诚也由用也素尚白黑尚青者也言所尚虽异礼则相因耳孔子曰殷因于夏礼所损益可知也周因于殷礼所损益可知也变白黑言素青者秦二世时赵高欲作乱或以青为黑黑为黄民言从之至今语犹存也】周坐尸诏侑武方其礼亦然其道一也【言此亦周所因于殷也武当为无声之误也方犹常也告尸行节劝尸饮食无常若孝子之为也孝子就养无方诏侑或为诏囿】　君子曰礼之近人情者非其至者也【近人情者防而逺之者敬】郊血大飨腥三献爓一献孰【郊祭天也大飨祫祭先王也三献祭社稷五祀一献祭羣小祀也爓沈肉于汤也血腥爓孰逺近备古今也尊者先逺差降而下至小祀孰而已】是故君子之于礼也非作而致其情也【作起也敬非已情也所以下彼】此有由始也【有所法也】是故七介以相见也不然则已慤三辞三让而至不然则已蹙【已犹甚也慤蹙愿貌大愿则辞不见情无由至也】故鲁人将有事于上帝必先有事于頖宫【上帝周所郊祀之帝谓苍帝灵威仰也鲁以周公之故得郊祀上帝与周同先有事于頖宫告后稷也告之者将以配天先仁也頖郊之学也诗所谓頖宫也字或为郊宫】晋人将有事于河必先有事于恶池【恶当为呼声之误也呼池沤夷并州川】齐人将有事于泰山必先有事于配林【配林林名】三月繋七日戒三日宿愼之至也【繋繋牲于牢也戒散斋也宿致斋也将有祭祀之事必先敬愼如此不敢切也】故礼有摈诏乐有相步温之至也【皆为温借重礼有摈诏告道宾主者也相步扶工也诏或为绍】　礼也者反本修古不忘其初者也故凶事不诏朝事以乐【二者反本也哭泣由中非由人也朝廷养贤以乐乐之也】醴酒之用酒之尚割刀之用鸾刀之贵莞簟之安而槀鞂之设【三者　古穗去实曰鞂禹贡三百里纳鞂服】是故先王之制礼也必有主也【主谓本与古也】故可述而多学也【以本与古求之而已】　君子曰无节于内者观物弗之察矣【节犹验也】欲察物而不由礼弗之得矣故作事不以礼弗之敬矣出言不以礼弗之信矣故曰礼也者物之致也【致之言至也极至也】　祀事于郊敬之至也【言就而祭之不敢致也】宗庙之祭仁之至也【仁恩也父子主恩也】丧礼忠之至也【谓哭踊袭也】备服器仁之至也【谓小敛大敛之衣服葬之明器】宾客之用币义之至也【谓来赙赗】故君子欲观仁义之道礼其本也【言礼有节于内可以观也】君子曰甘受和白受采忠信之人可以学礼苟无忠信之人则礼不虚道是以得其人之为贵也【道犹由也从也并礼器】　贫者不以货财为礼老者不以筋力为礼【礼许俭不非无也年五十始杖八十拜君命一坐再至　曲礼】　天下之礼致反始也致鬼神也致和用也致义也致让也【因祭之义泛説礼也致之言至也使人勤行至于此也至于反始谓报天之属也至于鬼神谓祭宗庙之属也至于和用谓治民之事以足用也】故反始以厚其本也致鬼神以尊上也致物用以立民纪也致义则上下不悖逆矣致让以去争也合此五者以治天下之礼也虽有奇邪而不治者则微矣【物犹事也变和言物互文也微犹少也　祭义】　防俭庄敬礼教也礼之失烦其为人也恭俭庄敬而不烦则深于礼者也【经解】　礼之于正国也犹衡之于轻重也绳墨之于曲直也规矩之于方圜也故衡诚县不可欺以轻重绳墨诚陈不可欺以曲直规矩诚设不可欺以方圜君子审礼不可诬以奸诈【衡称也县谓锤也陈设谓弹画也诚犹审也或作成】是故隆礼由礼谓之有方之士不隆礼不由礼谓之无方之民敬让之道也故以奉宗庙则敬以入朝廷则贵贱有位以处室家则父子亲兄弟和以处乡里则长幼有序孔子曰安上治民莫善于礼此之谓也【隆礼谓盛行礼也方犹道也春秋传曰教之以义方】故朝觐之礼所以明君臣之义也聘问之礼所以使诸侯相尊敬也丧祭之礼所以明臣子之恩也乡饮酒之礼所以明长幼之序也昏姻之礼所以明男女之别也夫礼禁乱之所由生犹坊止水之所自来也故以旧坊为无所用而坏之者必有水败以旧礼为无所用而去之者必有乱患【春见曰朝小聘曰问其篇今亡昏姻谓嫁取也壻曰昏妻曰姻自亦由也】故昏姻之礼废则夫妇之道苦而淫辟之罪多矣乡饮酒之礼废则长幼之序失而争鬬之狱繁矣丧祭之礼废则臣子之恩薄而倍死忘生者众矣聘觐之礼废则君臣之位失诸侯之行恶而倍畔侵陵之败起矣【若谓不至不答之属】故礼之教化也微其止邪也于未形使人日徙善逺罪而不自知也是以先王隆之也易曰君子慎始差若毫厘缪以千里此之谓也【隆谓尊盛之也始谓其微时也　同上】　哀公问于孔子曰大礼何如君子之言礼何其尊也孔子曰丘也小人不足以知礼【谦不答也】君曰否吾子言之也孔子曰丘闻之民之所由生礼为大非礼无以节事天地之神也非礼无以辨君臣上下长幼之位也非礼无以别男女父子兄弟之亲昏姻疏数之交也君子以此之为尊敬然【言君子以此故尊礼】然后以其所能教百姓不废其防节【君子以其所能于礼教百姓使其不废此上事之期节】有成事然后治其雕镂文章黼黻以嗣【上事行于民有成功乃后续以治文饰以为尊卑之差】其顺之然后言其丧算备其鼎俎设其豕腊修其宗庙嵗时以敬祭祀以序宗族即安其居节丑其衣服卑其宫室车不雕几器不刻镂食不贰味以与民同利昔之君子之行礼者如此【言语也算数也即就也丑类也防附纒之也言君子既尊礼民以为顺乃后语以丧祭之礼就安其居处正其衣服教之节俭与之同利者上下俱足也】公曰今之君子胡莫之行也孔子曰今之君子好实无厌淫德不倦荒怠敖慢固民是尽午其众以伐有道求得当欲不以其所昔之用民者由前今之用民者由后今之君子莫为礼也【实犹富也淫放也固犹故也午其众逆其族类也当犹称也所谓道也由前用上所言由后用下所言　哀公问】　仲尼燕居子张子贡言游侍纵言至于礼【言游言偃子游也纵言泛説事】子曰居女三人者吾语女礼使女以礼周流无不徧也【居女三人者女三人且坐也使之坐凡与尊者言更端则起】子贡越席而对曰敢问何如【对应也】子曰敬而不中礼谓之野恭而不中礼谓之给勇而不中礼谓之逆子曰给夺慈仁【夺犹乱也巧言足恭之人似慈仁实鲜仁特言是者感子贡也子贡辨近于给】子曰师尔过而商也不及子产犹众人之母也能食之不能教也【过与不及言敏钝不同俱违礼也众人之母言子产慈仁多不矜庄又与子张相反子产当以其乘舆济冬涉者而车梁不成是慈仁亦违礼】子贡越席而对曰敢问将何以为此中者也子曰礼乎礼夫礼所以制中也【礼乎礼唯有礼也】子贡退言偃进曰敢问礼也者领恶而全好者与子曰然【领犹治也好善也】然则何如子曰郊社之义所以仁鬼神也尝禘之礼所以仁昭穆也馈奠之礼所以仁死丧也射乡之礼所以仁乡党也食飨之礼所以仁宾客也【仁犹存也凡存此者所以善全之道也郊社尝禘馈奠存死之善者也射乡食飨存生之善者也郊有后稷社有句龙】子曰明乎郊社之义尝禘之礼治国其如指诸掌而已乎是故以之居处有礼故长幼辨也以之闺门之内有礼故三族和也以之朝廷有礼故官爵序也以之田猎有礼故戎事闲也以之军旅有礼故武功成也是故宫室得其度量鼎得其象味得其时乐得其节车得其式鬼神得其飨丧纪得其哀辩説得其党官得其体政事得其施加于身而错于前凡众之动得其宜【治国指诸掌言易知也郊社尝禘尊卑之事有治国之象焉辨别也三族父子孙也凡言得者得法于礼也量豆区斗斛也味酸苦之属也四时有所多及献所宜也式谓载也所载有尊卑辨礼之説谓礼乐之官教学者党类也体尊卑异而合同】子曰礼者何也即事之治也君子有其事必有其治治国而无礼譬犹瞽之无相与伥伥乎其何之譬如终夜有求于幽室之中非烛何见若无礼则手足无所错耳目无所加进退揖让无所制是故以之居处长幼失其别闺门三族失其和朝廷官爵失其序田猎戎事失其策军旅武功失其制宫室失其度量鼎失其象味失其时乐失其节车失其式鬼神失其飨丧纪失其哀辨説失其党官失其体政事失其施加于身而错于前凡众之动失其宜如此则无以祖洽于众也【凡言失者无礼故也策谋也祖始也洽合也言失礼无以为众倡始无以合和众】　子曰制度在礼文为在礼行之其在人乎【文为文章所为】子贡越席而对曰敢问夔其穷与【见其不达于礼】子曰古之人与古之人也达于礼而不达于乐谓之素达于乐而不达于礼谓之偏夫夔达于乐而不达于礼是以传于此名也古之人也【素与偏俱不备耳夔达于乐传世名此贤人也非不能非所谓穷　并仲尼燕居】　子云小人穷斯约富斯骄约斯盗骄斯乱【约犹穷也】礼者因人之情而为之节文以为民坊者也故圣人之制富贵也使民富不足以骄贫不至于约贵不慊于上故乱益亡【此节文者谓农有田里之差士有爵命之级慊恨不满之貌也慊或为嫌】　子云夫礼者所以章疑别微以为民坊者也故贵贱有等衣服有别朝廷有位则民有所让【位朝位也】　子云觞酒豆肉让而受恶民犹犯齿祍席之上让而坐下民犹犯贵朝廷之位让而就贱民犹犯君【犯犹僭也齿年也礼六十以上笾豆有加贵秩异者　并坊记】　子曰夏道尊命事鬼敬神而远之近人而忠焉先禄而后威先赏而后罚亲而不尊【逺鬼神近人谓外宗庙内朝廷】其民之敝惷而愚乔而野朴而不文【以本不困于刑罚少诈谖也敝谓政教衰失之时也】殷人尊神率民以事神先鬼而后礼先罚而后赏尊而不亲【先鬼后礼谓内宗庙外朝廷也礼者君臣朝防凡以挚交接相施予】其民之敝荡而不静胜而无耻【以本状于鬼神虚无之事令其心于荡无所定困于刑罚苟胜免而无耻也月令曰无作淫巧以荡上心】周人尊礼尚施事鬼敬神而逺之近人而忠焉其赏罚用爵列亲而不尊【赏罚用爵列以尊卑为差】其民之敝利而巧文而不慙贼而蔽【以本数交接以言辞尊卑多讼狱】　子曰夏道未渎辞不求备不大望于民民未厌其亲殷人未渎礼而求备于民周人强民未渎神而赏爵刑罚穷矣【未渎辞者谓时王不尚辞民不防为也不求备不大望言其政寛贡税轻也强民言承殷难变之敝也赏爵刑罚穷矣言其繁文备设】　子曰虞夏之道寡怨于民殷周之道不胜其敝【胜犹任也言殷周极文民无耻而巧利后世之政难复】　子曰虞夏之质殷周之文至矣【言后有王者其作质文不能易之】虞夏之文不胜其质殷周之质不胜其文【言胜者相变质文各有所多　并表记】　子张问十世可知也【王者易姓受命为一世子张问自此以后十世之事可前知乎】子曰殷因于夏礼所损益可知也周因于殷礼所损益可知也其或继周者虽百世可知也【马氏曰所因谓三纲五常所损益谓文质三统愚按三纲谓君为臣纲父为子纲夫为妻纲五常谓仁义礼智信文质谓夏尚质商尚忠周尚文三统谓夏正建寅为人统商正建丑为地统周正建子为天统三纲五常礼之大体三代相继皆因之而不能变其所损益不过文章制度太过不及之间而其已然之迹今皆可见则自今以往或有继周而王者虽百世之远所因所革亦不过此岂但十世而已乎圣人所以知来者葢如此非若后世纤纬术数之学也　胡氏曰子张之问葢欲知来而圣人言其既往者以明之也夫自修身以至于为天下不可一日而无礼天叙天秩人所共由礼之本也商不能改乎夏周不能改乎商所谓天地之常经也若乃制度文为或太过则当损或不足则当益益之损之与时宜之而所因者不坏是古今之通义也因往推来虽百世之逺不过如此而已矣】　子曰夏礼吾能言之杞不足徴也殷礼吾能言之宋不足徴也文献不足故也足则吾能徴之矣【祀夏之后宋殷之后徴证也文典籍也献贤也言二代之礼我能言之而二国不足取以为证以其文献不足故也文献若足则我能取之以证吾言矣】　子曰周监于二代郁郁乎文哉吾从周【监视也二代夏商也言其视二代之礼而损益之郁郁文盛貌　尹氏曰二代之礼至周大备夫子美其文而从之　并论语】　子曰吾説夏礼杞不足徴也吾学殷礼有宋存焉吾学周礼今用之吾从周【三代之礼孔子皆尝学之而能言其意但夏礼既不可考证殷礼虽存又非当世之法惟周礼乃时王之制今日所用孔子既不得位则从周而已　中庸】　林放问礼之本【林放鲁人见世之为礼者专事繁文而疑其本之不在是也故以为问】子曰大哉问【孔子以时方逐末而放独有志于本故大其问葢得其本则礼之全体无不在其中矣】礼与其奢也宁俭丧与其易也宁戚【易治也孟子曰易其田畴在丧礼则节文习熟而无哀痛惨怛之实者也戚则一于哀而文不足耳礼贵得中奢易则过于文俭戚则不及而质二者皆未合礼然凡物之理必先有质而后有文则质乃礼之本也　范氏曰夫祭与其敬不足而礼有余也不若礼不足而敬有余也丧与其哀不足而礼有余也不若礼不足而哀有余也礼夫之奢丧失之易皆不能反本而随其末故也礼奢而备不若俭而不备之愈也丧易而文不若戚而不文之愈也俭者物之质戚者心之诚故曰礼之本杨氏曰礼始诸饮食故污尊而坏饮为之簠簋笾豆罍爵之饰所以文之也则其本俭而已丧不可以径情而直行为之衰麻哭踊之数所以节之也则其本戚而已周衰世方以文灭质而林放独能问礼之本故夫子大之而告之以此】　子曰能以礼让为国乎何有不能以礼让为国如礼何【让者礼之实也何有言不难也言有礼之实以为国则何难之有不然则其礼文虽具亦且无如之何矣而况于为国乎】　有子曰礼之用和为贵先王之道斯为美小大由之【礼者天理之节文人事之仪则也和者从容不迫之意葢礼之为体虽严然皆出于自然之理故其为用必从容而不迫乃为可贵先王之道此其所以为美而小事大事无不由之也】有所不行知和而和不以礼节之亦不可行也【承上文而言如此而复有所不行者以其徒知和之为贵而一于和不复以礼节之则亦非复礼之本然矣所以流荡忘返而亦不可行也程子曰礼胜则离故礼之用和为贵先王之道以斯为美而小大由之乐胜则流故有所不行者知和而和不以礼节之亦不可行范氏曰凡礼之体主于敬而其用则以和为贵敬者礼之所以立也和者乐之所由生也若有子可谓达礼乐之本矣愚谓严而防和而节此理之自然礼之全体也毫厘有差则失其中正而各倚于一偏其不可行均矣】　棘子成曰君子质而已矣何以文为【棘子成衞大夫疾时人文胜故为此言】子贡曰惜乎夫子之説君子也驷不及舌【言子成之言乃君子之意然言出于舌则驷马不能追之又惜其失言也】文犹质也质犹文也虎豹之鞹犹犬羊之鞹【鞹皮去毛者也言文质等耳不可相无若必尽去其文而独存其质则君子小人无以辨矣夫棘子成矫当时之固失之过而子贡矫子成之又无本本轻重之差胥失之矣　并论语】　子路曰吾闻诸夫子丧礼与其哀不足而礼有余也不若礼不足而哀有余也【丧主哀】祭礼与其敬不足而礼有余也不若礼不足而敬有余也【祭主敬檀弓】　曽子曰晏子可谓知礼也已恭敬之有焉【言礼者敬而已矣】有若曰晏子一狐裘三十年遣车一乘及墓而反国君七个遣车七乘大夫五个遣车五乘晏子焉知礼【言其大俭偪下非之及墓而反言其既窆则归不留宾客有事也人臣赐车马者乃得有遣车遣车之差大夫五诸侯七则天子九诸侯不以命数丧数略也个谓所包遣奠牲体之数也杂记曰遣车视牢具】曽子曰国无道君子耻盈礼焉国奢则示之以俭国俭则示之以礼【时齐方奢矫之是也　并檀弓】　冉有问于孔子曰先王制法礼不下庶人【曲礼郑注云为其遽于事且不能备物】然则庶人行事不可以治于礼乎孔子曰所谓礼不下庶人者以庶人遽其事而不能充礼故不责之以备礼也【家语】　子大叔见赵简子简子问揖让周旋之礼焉对曰是仪也非礼也简子曰敢问何谓礼对曰吉也闻诸先大夫子产曰夫礼天之经也【经者道之常】地之义也【义者利之宜】民之行也【行者人所履】天地之经而民实则之则天之明【日月星辰天之明也】因地之性【高下刚柔地之性也】生其六气【谓隂阳风雨晦明】用其五行【金木水火土】气为五味【酸咸辛甘苦】发为五色【青黄赤白黑发见也】章为五声【宫商角徴羽】淫则昏乱民失其性【滋味声色过则伤性】是故为礼以奉之【制礼以奉其性】为六畜【马牛羊鸡犬豕】五牲【麋鹿麏狼兔】三牺【祭天地宗庙三者谓之牺】以奉五味为九文【谓山龙华虫藻火粉米黼黻也华若草华藻水草火画火粉米若白米黼若斧黻若两已相戾传曰火龙黼黻昭其文也】六采【画绘之事杂用天地四方之色青与白赤与黑与黄皆相次谓之六色】五章以奉五色【青与赤谓之文赤与白谓之章白与黑谓之黼黑与青谓之黻五色备谓之绣集此五章以奉成五色之用】为九歌八风七音六律以奉五声【解见二十年】为君臣上下以则地义【君臣有尊卑法则有高下】为夫妇外内以经二物【夫治外妇治内各有其物】为父子兄弟姑姊甥舅昏媾姻亚以象天明【六亲和睦以事严父若众星之拱辰极也妻父曰昏重昏曰媾壻父曰姻两壻相谓曰亚】为政事庸力行务以从四时【在君为政在臣为事民功曰庸治功曰力行其德教务其时要礼之本也】为刑罚威狱使民畏忌以类其震曜杀戮【雷震电曜天之威也圣人作刑戮以象类之】为温慈惠和以效天之生殖长育民有好恶喜怒哀乐生于六气【此六者皆本隂阳风雨晦明之气】是故审则宜类以制六志【为礼以制好恶哀乐喜怒六志使不过节】哀有哭泣乐有歌舞喜有施舎怒有战鬬喜生于好怒生于恶是故审行信令祸福赏罚以制死生生好物也死恶物也好物乐也恶物哀也哀乐不失乃能协于天地之性是以长久【协和也】简子曰甚哉礼之大也对曰礼上下之纪天地之经纬也【经纬错居以有成者】民之所以生也是以先王尚之故人之能自曲直以赴礼者谓之成人大不亦宜乎【曲直以弼其性　昭公二十五年左氏传】　景公曰吾今而后知礼之可以为国也晏子对曰礼之可以为国也久矣与天地并【有天地则礼义兴】君令臣共父慈子孝兄爱弟敬夫和妻柔姑慈妇听礼也君令而不违臣共而不贰父慈而教子孝而箴【箴谏也】兄爱而友弟敬而顺夫和而义妻柔而正姑慈而从【从不自专】妇听而婉【婉顺也】礼之善物也公曰善哉寡人今而后闻此礼之上也对曰先王所禀于天地以为其民也是以先王上之【禀受也昭二十六年左氏传】　公如晋自郊劳至于赠贿【往有郊劳去有赠贿】无失礼【揖让之礼】晋侯谓女叔齐曰鲁侯不亦善于礼乎对曰是仪也不可谓礼礼所以守其国行其政令无失其民者也今政令在家【在大夫】不能取也有子家羁弗能用也【羁庄公孙懿伯也】奸大国之盟陵虐小国【谓伐莒取郓】利人之难【谓往年莒难而取郓】不知其私【不自知有私难】公室四分民食于他【他谓三家也言鲁君与民无异】思莫在公不图其终【无为公谋终始者】为国君难将及身不恤其所礼之本末将于此乎在【在恤民与忧国】而屑屑焉习仪以亟【言以习仪为急】言善于礼不亦远乎君子谓叔孙于是乎知礼【时晋侯亦失政叔齐以此讽谏　昭五年左氏传】　任人有问屋庐子曰礼与食孰重曰礼重【任国名屋庐子名连孟子弟子也】色与礼孰重【任人复问也】曰礼重曰以礼食则饥而死不以礼食则得食必以礼乎亲迎则不得妻不亲迎则得妻必亲迎乎屋庐子不能对明日之邹以告孟子孟子曰于答是也何有【何有不难也】不揣其本而齐其末方寸之木可使高于岑楼【本谓下末谓上方寸之木至卑喻食色岑楼楼之高鋭似山者至高喻礼若不取其下之平而升寸木于岑楼之上则寸木反高岑楼反卑矣】金重于羽者岂谓一钩金与一舆羽之谓哉【钩带钩也金本重而带钩小故轻喻礼有轻于食色者羽本轻而一舆多故重喻食色有重于礼者】取食之重者与礼之轻者而比之奚翅食重取色之重者与礼之轻者而比之奚翅色重【礼食亲迎礼之轻者也饥而死以灭其性不得妻而废人伦食色之重者也奚翅犹言何但言其相去悬絶不但有轻重之差而已】往应之曰紾兄之臂而夺之食则得食不紾则不得食则将紾之乎逾东家墙而搂其处子则得妻不搂则不得妻则将搂之乎【紾戾也搂牵也处子处女也此二者礼与食色皆其重者而以之相较则礼为尤重也　此章言义理事物其轻重固有大分然于其中又各自有轻重之别圣贤于此错综斟酌毫髪不差固不肯枉尺而直寻亦未尝胶柱而调瑟所以断之一视于礼之当然而已矣　孟子】　礼起于何也曰人生而有欲欲而不得则不能无求忿而无度量分界则不能不争争则乱先王恶其乱故制礼义以分之以养人之欲给人之求使欲必不穷乎物物必不屈乎欲两者相持而长是礼之所起也故礼者养也刍豢稻粱五味调香所以养口也椒兰芬苾所以养鼻也雕琢刻镂黼黻文章所以养目也钟鼓管琴瑟竽笙所以养耳也疏房檖防越席牀笫几筵所以养体也故礼者养也君子既得其养又好其别曷谓别曰贵贱有等长幼有差贫富轻重皆有称者也故天子大路越席所以养体也侧载睾芷所以养鼻也前有错衡所以养目也和鸾之声步中武象骤中韶濩所以养耳也龙旂九旒所以养信也寝兕持虎鲛□丝末弥龙所以养威也故大路之马必倍至教顺然后乘之所以养安也熟知夫出死要节之所以养生也熟知夫出费用之所养养财也熟知夫恭敬辞让之所以养安也熟知夫礼义文理之所以养情也故人苟生之为见若者必死苟利之为见若者必害苟怠惰偷懦之为安若者必危苟情説之为乐若者必灭故人一之于礼义则两得之矣一之于情性则两丧之矣故儒者将使人两得之者也墨者将使人两丧之者也是儒墨之分也　礼有三本天地者生之本也先祖者类之本也君师者治之本也无天地恶生无先祖恶出无君师恶治三者偏亡焉无安人故礼上事天下事地尊先祖而隆君师是礼之三本也故王者天太祖诸侯不敢坏大夫士有常宗所以别贵始贵始得之本也郊止乎天子而社至于诸侯道及士大夫所以别尊者事尊卑者事卑宜大者巨宜小者小故有天下者事十世有一国者事五世有五乘之地者事三世有三乘之地者事二世持手而食者不得立宗庙所以表积厚积厚者流泽广积薄者流泽狭也大飨尚尊俎腥鱼先大羹贵食饮之本也飨尚尊而用酒醴先黍稷而饭稻粱祭齐大羮而饱庶羞贵本而亲用也贵本之谓文亲用之谓理两者合而成文以归太一夫是谓大隆故尊之尚酒也俎之尚腥鱼也豆之先大羮也一也利爵之不醮也成事之俎不甞也三臭之不食也大昏之未发齐也大庙之未入尸也始卒之未小敛也一也大路之素未集也郊之麻絻也丧服之先散麻也一也三年之丧哭之不文也清庙之歌一唱而三叹也县一钟尚拊之膈朱而通越也一也凡礼始乎脱成乎文终乎悦故至备情文俱尽其次情文代胜其下复情以归大一也天地以合日月以明四时以序星辰以行江河以流万物以昌好恶以节喜怒以当以为下则顺以为上则明　万物变而不乱贰之则丧也礼岂不至矣哉立隆以为极而天下莫之能损益也本末相顺终始相应至文以有别至察以有説天下从之者治不从者乱从之者安不从者危小人不能测也礼之理诚深矣坚白同异之察入焉而溺其理诚大矣擅作典制僻陋之説入焉而丧其貌诚高矣慢恣睢轻俗之属入焉而队故绳墨诚陈矣则不可欺以曲直衡诚县矣则不可欺以轻重规矩诚施矣则不可欺以方圆君子审于礼则不可欺以诈伪故绳者直之至也衡者平之至规矩者方圆之至礼者人道之极也然而不法礼不足礼谓之无方之民法礼足礼谓之有方之士礼之中焉能思索谓之能虑礼之中焉能勿易谓之能固能虑能固加好者焉斯圣人矣故天者高之极也地者下之极也无穷者广之极也圣人者道之极也礼者以财物为用以贵贱为文以多少为异以隆杀为要文理繁情用省是礼之隆也文理省情用繁是礼之杀也文理情欲相为内外表里并行而杂是礼之中流也故君子上致其隆下尽其杀而中处其中步骤驰骋厉骛不外是矣是君子之坛宇宫庭也人有是士君子也外是民也于是其中也方皇周挟曲得其次序是圣人也故厚者礼之积也大者礼之广也高者礼之隆也明者礼之尽也【并荀子礼论】　大史公曰洋洋美德乎宰制万物役使羣众岂人力也哉余至大行礼官观三代损益乃知縁人情而制礼依人性而作仪其所由来尚矣人道经纬万端规矩无所不贯诱进以仁义束缚以刑罚故德厚者位尊禄重者宠荣所以总一海内而整齐万民也人体安驾乘为之金舆错衡以繁其饰目好五色为之黼黻文章以表其能耳乐钟磬为之调谐八音以荡其心口甘五味为之庶羞酸咸以致其美情好珍善为之琢磨圭璧以通其意故大路越席皮弁布裳朱洞达大羮酒所以防其淫侈救其雕敝是以君臣朝廷尊卑贵贱之序下及黎庶车舆衣服宫室饮食嫁娶丧祭之分事有适宜物有节文【史记礼书】















　　礼书纲目卷七十四
　　钦定四库全书
  </div>
  <div class="pagination">
   <a href="礼书纲目_page49.html">
    上一页
   </a>
   <span>
    ...
   </span>
   <a href="礼书纲目_page45.html">
    45
   </a>
   <a href="礼书纲目_page46.html">
    46
   </a>
   <a href="礼书纲目_page47.html">
    47
   </a>
   <a href="礼书纲目_page48.html">
    48
   </a>
   <a href="礼书纲目_page49.html">
    49
   </a>
   <span class="current-page">
    50
   </span>
   <a href="礼书纲目_page51.html">
    51
   </a>
   <a href="礼书纲目_page52.html">
    52
   </a>
   <a href="礼书纲目_page53.html">
    53
   </a>
   <a href="礼书纲目_page54.html">
    54
   </a>
   <a href="礼书纲目_page55.html">
    55
   </a>
   <span>
    ...
   </span>
   <a href="礼书纲目_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
