<!DOCTYPE html>
<html>
<head>
    <meta charset="UTF-8">
    <title>钦定仪礼义疏 - 第 62 页/共 169 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定仪礼义疏 - 第 62 页/共 169 页</h1>
    <div class="content">　　案聘使自始迄终惟以皮弁服朝服爲隆杀无服端者郑谓初服端非也朝服大夫之正服大夫与大夫相接胡爲而不朝服乎下记云宾之乘车在大门外西方北面立则宾卽位在下行之后而车已还立矣
　　右宾卽位于大门外
　　卽位具
　　正义敖氏继公曰宾卽位而主人之有司乃具者节也具如具官馔之具谓具其所当陈设之物也存疑郑氏康成曰主人也摈者俟君于大门外【贾疏宾主设摈介以相待如聘时】卿大夫士序及宰夫具其馔物皆于庙门之外【贾疏以君迎宾入始言卿大夫已下庙内之位故知此时皆在庙门外也】
　　案主人迎宾之位在大门内当稍后于宾则此云卽位者尚非主人也摈者从君但在大门内唯上摈请事乃出耳言具则自甸人陈鼎以下至于宰夫之具皆具也随所在而具之则不专在庙门外也矣
　　羮定【定多佞反】
　　正义郑氏康成曰着之者下以为节
　　案此卽下记所云亨于门外东方者
　　甸人陈鼎七当门南面西上设扃鼏鼏若束若编【编必绵反注今文扃作古文鼏皆作密】
　　正义郑氏康成曰七鼎一大牢也【贾疏聘礼致飱与饔饩皆九鼎此无鲜鱼鲜腊与聘礼腥一牢鼎七同】甸人宰之属兼亨人者【贾疏天官有甸师氏兼有亨人诸侯兼官故甸人兼亨人】南面西上以其爲宾也扃鼎扛所以举之者凡鼎鼏盖以茅爲之【贾疏茅是洁白之物故疑用茅】长则束本短则编其中央　敖氏继公曰甸人掌以薪蒸役外内饔之事故此时爲陈鼎也天子则外饔爲之大牢而用七鼎以所食者乃大夫也篇首虽言使大夫戒各以其爵而篇中则实主言下大夫耳陈鼎于庙门外少北而东西则当门陈鼎当门南面君礼也西上明爲宾也设扃鼏在陈鼎之前于此乃言之者亦因而见之也若束若编亦谓科用其一耳与若丹若墨之文意同
　　案聘礼于上介其致飱致饔皆鼎七此小聘之宾爵与大聘之上介同故亦七鼎聘记所谓小聘其礼如爲介是也但致飱致饔不羞庶羞故正鼎之外幷陪鼎而皆陈之此礼之庶羞临食乃取诸门外东方而入而设之故惟具之于雍爨不实于陪鼎以与正鼎同陈也
　　设洗如飨【注古文飨或作乡】
　　正义郑氏康成曰必如飨者先飨后食如其近者也飨礼亡燕礼则设洗于阼阶东南　贾氏公彦曰不言如燕者飨食在庙燕在寝不得用燕礼决之也注引燕礼者欲见设洗之法食与飨燕同无飨礼故引燕礼而言
　　案设洗亦南北以堂深东西当东霤
　　余论李氏如圭曰春秋传赵孟叔孙豹曹大夫入于郑郑伯兼享之子皮戒赵孟遂戒穆叔赵孟欲一献及享具五献之笾豆于幕下赵孟辞乃用一献赵孟爲客此春秋时飨礼之可见者
　　案据此则是飨得因时爲隆杀又有兼飨之法然曰赵孟爲客则是虽兼飨仍主一人爲宾矣
　　小臣具槃匜在东堂下【匜逸离反音移】
　　正义郑氏康成曰爲公设盥也公尊不就洗【贾疏特牲尸尊不就洗盥用槃匜故知此亦为公盥不就洗也】小臣于小宾客飨食掌正君服位　敖氏继公曰匜盛盥水槃盛盥弃水也凡行礼其以槃匜盥而不就洗者尊者一人而已有敌者则否不言箪巾文畧耳祭礼有槃匜必有箪巾案夏官小臣职大祭祀朝觐沃王盥此诸侯之小臣故主沃公盥
　　宰夫设筵加席几
　　正义郑氏康成曰设筵于户西南面而左几【贾疏宾在戸牖之间南面生人左几异于神右几】公不宾至授几者亲设湇酱可以略此【贾疏决聘礼礼宾公亲授几以无设湇酱之事故也】　刘氏敞曰设筵加席几致安厚之义也
　　无尊
　　正义郑氏康成曰无尊者主于食不献酬　敖氏继公曰言此者嫌酒浆或用尊也
　　饮酒浆饮俟于东房
　　正义郑氏康成曰饮酒清酒也浆饮酨浆也【贾疏酨之言载以汁滓相载】其俟奠于丰上也饮酒先言饮明非献酬之酒也【贾疏献酬酒不言饮此拟酳口故言饮天官酒人职共宾客之礼酒饮酒注云飨燕之酒不言饮食之酒云饮是其义也】浆饮先言浆别于六饮也【贾疏浆人职共王六饮水浆醴凉医酏】　敖氏继公曰酒言饮者指其所用名之也浆云饮者明其爲六饮之一者也浆在六饮而云浆饮亦犹醴在五齐而云醴齐之类也言俟者见其已在觯特俟时而设之耳
　　存疑贾氏公彦曰清酒祭祀之酒此用之者优宾也案酒正三酒一曰事酒二曰昔酒三曰清酒注以爲皆祭祀之酒至四饮则一曰清二曰医三曰浆四曰酏注以清爲醴之已泲者四饮惟此爲酒与三酒中之清酒不同此注以饮酒爲清酒盖指四饮之清以其爲酒而在四饮之内故谓之饮酒非三酒中之清酒也疏説疑误
　　凡宰夫之具馔于东房
　　正义郑氏康成曰凡非一也饮食之具宰夫所掌也酒浆不在凡中者虽无尊犹嫌在堂【贾疏酒常在堂若不特言则凡中亦含之嫌谓酒浆仍在堂故上特言之】　敖氏继公曰此所谓馔者豆簠簋铏也
　　案具言馔者异器且殊列也特牲礼豆笾铏在东房南上经之通例陈酒皆先于陈馔以非宰夫所掌故也饮亦酒类故别言之凡在东房者惟酱及粱宰夫以授公余俱宰夫设之　又案自羮定至此七事皆所谓具也以自外而内爲序鼎具于门外当门洗具于阼阶东南槃匜具于东堂下筵具于堂酒浆及馔具于房七者皆备是之谓具而后乃公迎宾也右陈设
　　公如宾服迎宾于大门内大夫纳宾
　　正义郑氏康成曰不出大门降于国君大夫谓上摈也纳宾以公命　刘氏敞曰公迎宾于大门内非不能至于外也所以待人臣之礼也臣之意欲尊其君子之意欲尊其父故迎宾于大门内所以顺其爲尊君之意也
　　案旣具而公乃迎宾者亦节也如宾服亦朝服也公出至大门内而大夫乃出纳宾则承摈绍摈皆不出可知矣以戒宾而宾来故不必出请事而即纳之也春官司服职王祀先公飨射则鷩冕疏云食亦鷩冕盖飨在庙大射礼重故与祀先公同服食亦在庙故鷩冕也以此推之诸侯之飨食宜冕而此乃朝服者以其所食者大夫也大夫朝服故主君如其服以迎之若两君相食意必冕与
　　余论贾氏公彦曰秋官司仪职将币交摈三辞车逆拜辱又云致饔饩飨食皆如将币之仪是国君来则出迎也
　　案夏官齐仆职掌驭金路以宾朝觐宗遇飨食皆乘金路疏云朝觐宗遇皆无迎法今言乘金路者谓因此朝觐宗遇而与诸侯行飨食即有乘金路迎宾之法也此诸侯食大夫礼虽迎于门内其自寝而出也亦必以车则同姓之诸侯乘金路异姓之诸侯乘象路与
　　宾入门左公再拜宾辟再拜稽首公揖入宾从【辟音避】正义郑氏康成曰左西方宾位也辟逡遁不敢当君拜也揖入道之　敖氏继公曰此行礼于祢庙亦有每门每曲之揖不言者文省此説已在聘礼后不见者放此
　　案聘礼于公迎宾再拜之节宾辟不答拜者以公爲聘君而拜已不敢承其礼也此则爲食已而拜故既辟还复再拜稽首
　　及庙门公揖入宾入三揖至于阶三让
　　正义郑氏康成曰庙祢庙也三揖相人偶三让让先升　敖氏继公曰此三揖与士冠礼者同与聘礼者异
　　案聘礼君与宾至庙门君先揖入者以聘礼严故君先入以俟之也食礼则杀矣故宾从君而入
　　存疑贾氏公彦曰曲礼客若降等则就主人之阶主人固辞然后客复就西阶此即就西阶者彼谓大夫士小燕食之礼与此不同
　　案曲礼所言乃指宾之自来而降等者耳若此宾虽降等实衔其君命以来主君礼之所以礼其聘君也岂得以彼例论哉
　　通论贾氏公彦曰仪礼之内单言庙者皆据祢庙昏礼纳采云至于庙记云凡行事受诸祢庙若非祢庙则言庙祧聘礼云不腆先君之祧问卿云受于祖庙之类是也
　　公升二等宾升
　　正义郑氏康成曰远下人君　敖氏继公曰此下大夫与公升阶之仪乃与卿同然则升阶尊卑之差不过一等
　　右迎宾
　　大夫立于东夹南西面北上
　　正义贾氏公彦曰此谓主国卿大夫立位　郑氏康成曰东夹南东西节也取节于夹明东于堂【贾疏序以西为正堂序东爲夹室今立于东夹之南是东于堂也】　敖氏继公曰大夫兼上下者言也下大夫西面辟摈者及士位而在此耳东夹南即东堂南舍坫而取节于夹明其去堂远也羣臣至是方即位于庙则是向者公亦不在庙明矣此其异于臣礼与士冠士昏礼主人皆先待于庙乃出迎宾
　　案此大夫位略同燕礼尔卿卿西面北上之位大夫与卿同位者以士辟宾而立于燕礼之大夫位故大夫辟士进而列于卿也其大夫之立盖亦视卿少退与
　　士立于门东北面西上
　　正义郑氏康成曰统于门者非其正位辟宾在此【贾疏燕礼大射仪士在西方东面北上今在门东者以宾由门西也】　敖氏继公曰立于门东宜东上而统于君乃西上者顺其本位之列所以见此非正位也西方北上门东西上皆上左也聘时大夫士之位亦宜如是
　　小臣东堂下南面西上
　　正义敖氏继公曰小臣者小臣正小臣师与其从者也
　　案此小臣之位与燕礼同但彼惟小臣师一人者请执幂羞膳及请媵请致皆踵而为之一人足共其役也此则奉槃奉匜执箪执巾皆一时事故曰西上明非止一人也
　　宰东夹北西面南上【注古文无南上敖云宜从古文】
　　正义贾氏公彦曰宰尊官在小臣下者以小臣位在东堂南故先见之　敖氏继公曰东夹北北堂下之东方也宰尊官于此乃见之者位定在后耳宰与羣臣同入以其位在内故后于在外者南上二字古文无之经惟言宰是独立于此也南上之文无所用之以下文证之益可见矣盖传写者因下文而衍此二字也宜从古文
　　案此宰内宰也天官内宰职凡宾客之祼献瑶爵皆赞致后之宾客之礼侯国之内宰亦当然也飨宾则夫人亚祼此食礼杀于飨夫人不亲内宰位于东夹之北以见外内之官备所以示夫人敬客之意也北堂亦房也房中之东是谓东夹东夹之北则庭也庙此皆庭宰之立位则当东夹之北而在北堂下之东方耳必取节于东夹者欲与大夫东夹南之文相应故也凡礼事妇人之位在东房丈夫则无不露立者内宰丈夫也故立于庭以其爲治内赞夫人之官故在东夹北也
　　存疑郑氏康成曰宰宰夫之属也【贾疏以经云南上则非止一人】敖氏继公曰宰大宰也
　　案下经授公酱粱及爲宾设豆簋铏稻者皆宰夫也宰惟授公湇视宰夫爲尊则宰非宰夫之属明矣大宰则司徒之兼官三卿之长不应不立于东夹南而在东夹北也注爲南上二字所惑故以宰夫之属言之敖氏以爲大宰则亦未详于外内之辨也其下即内官之士岂其伦乎
　　存异贾氏公彦曰东夹北谓在北堂之南与夹室相当
　　案士昏记注云北堂房中半以北则北堂之南犹是房中也房中之南则堂之东楹东也岂所谓东夹北者在此乎贾意以东夹之北一架通爲房中则房中之北亦通爲北堂故云然耳此爲特牲注房中之东当夹北一语所误也或云北堂之南南字当作东盖字误耳
　　内官之士在宰东北西面南上
　　正义郑氏康成曰夫人之官内宰之属也自卿大夫至此不先即位从君而入者明助君食宾自无事【贾疏皆助君食宾非已之事故后入】　敖氏继公曰内官之士内小臣之属也在宰东北少退于宰也此惟取节于宰则宰独立明矣
　　案聘时有聘享于夫人之礼故夫人之官同共其事以助君也此爲内宰之属则位于其上而少进者爲内宰明矣此内官士也非奄也
　　存疑贾氏公彦曰天官内宰下大夫掌王后以下诸侯未必有内宰以其内官之士以士爲之明当天子内宰
　　案诸侯未必无内宰但爵差卑当以上士爲之内官之士则又卑矣未可以当内宰也
　　总论刘氏敞曰百官有司备以乐养贤也
　　案羣臣之位亦以自外而内爲序大夫匕鼎士设俎设羞小臣奉槃匜宰授公湇内官之士当佐宰夫之馔盖莫不各有事焉而注谓自无事者以凡有事者皆从公爲之而无事于先入也
　　介门西北面西上
　　正义郑氏康成曰西上自统于宾也　敖氏继公曰介位序于内官之后见其不从宾而入变于聘时也上摈则随公而入立于阶下承摈绍摈亦随入立于士东少进负东塾北面东上
　　存疑郑氏康成曰承摈已下立于士西少进东上【贾疏介统于摈则摈统于君而东上可知承摈是大夫尊于士故知少进不言上摈者上摈有事其位不定】案介位于燕礼爲士旅食之位但彼东上而此西上者主宾异也其位序于内官之后者先主而后及宾也下记云卿摈由下故知上摈之摈在阼阶下也下经云摈者退负东塾则上摈之本位亦与承摈绍摈同负东塾也注云士西敖氏云士东负东塾则遥对东堂而当在士东矣
　　右羣臣及介即位
　　公当楣北乡至再拜宾降也公再拜
　　正义郑氏康成曰至再拜者嘉其来也公再拜宾降矣　贾氏公彦曰公方一拜宾即降宾降后公又一拜犹下侑币时公一拜宾降公再拜　敖氏继公曰至再拜言其拜至之数也宾降之上不言公一拜者文脱耳于公一拜而宾降者急于答拜亦所以辟之至再拜説见士昏礼
　　案云至再拜者言公之拜至亦再拜明其拜数也云宾降也公再拜者言公之第二拜在于宾降之后明其拜法也
　　宾西阶东北面答拜摈者辞拜也公降一等辞曰寡君从子虽将拜兴也
　　正义郑氏康成曰西阶东少就主君也摈者辞辞其拜于下也公降摈者释辞矣宾犹终其再拜稽首贾氏公彦曰据公未降之前宾爲一拜虽辞宾犹终再拜稽首也摈者辞其位在下故下记云卿摈由下敖氏继公曰拜也谓宾不从其命而拜也曰者摈
　　者辞也公降一等辞止其又拜也公辞而宾犹欲拜故摈者复释辞以止之而宾终不从命也君于臣乃拜至其礼太崇故答之亦与常礼异
　　案已国之臣拜位在阼阶下燕礼主人献公二大夫媵爵于公皆是也若为宾则拜于西阶下燕礼大夫为宾者是也聘礼私觌宾降拜于阶东视阶下爲稍东别于已君也此亦然故注以爲少就主君也宾在西阶东欲答拜时摈者即辞之而宾拜自若故曰拜也公见其不听摈者之辞乃降一等以示亲辞而摈者致辞曰寡君从子而降矣子虽将拜其兴也容此两辞之间而宾之再拜已讫非谓宾拜未再得辞即兴若然则下文宾升不得谓已拜矣
　　宾栗阶升不拜
　　正义郑氏康成曰自以已拜也栗实栗也【贾疏谓疾之意】不拾级连步趋主国君之命【贾疏拾级据阶而説连步据足而言其实一也此寻常升法燕记注云栗阶谓越等】　敖氏继公曰升不拜者以其终拜于公辞之后也栗阶説见燕礼
　　案宾升不拜者以臣礼自处虽得公辞犹不敢拜于上也
　　命之成拜阶上北面再拜稽首
　　正义郑氏康成曰宾降拜主君辞之宾虽终拜于主君之意犹爲不成　敖氏继公曰拜下者臣也拜于上者宾也既升而命之成拜所以宾之　贾氏公彦曰宾遂主君之意故升更拜
　　案宾宜拜于上升不拜则不成其爲宾矣故命之拜以成之是谓成拜燕礼于公取觯酬宾之节宾亦下既拜升复拜与此同但彼辞以小臣不以摈又公不从降则以燕轻于食且彼燕本国之臣而此则食异国之臣故也
　　右拜至
　　士举鼎去鼏于外次入陈鼎于碑南南面西上右人抽扃坐奠于鼎西南顺出自鼎西左人待载【鼏石经及古本作幂监本已改今从之碑南南面石经及古本缺一南字此有之盖后人所增也鼎西南之南衍文注今文奠爲委古文待爲持】
　　正义贾氏公彦曰去鼏于外者以入当载于俎故去之士丧士虞皆入乃去鼏丧礼变于吉也　敖氏继公曰去鼏亦右人也次序也次入鼎在西者先在东者后也碑下脱一南字西南之南衍文皆传冩者误也朝位君南面故陈鼎于外内皆顺之鼎西毎鼎之西也顺出以次而出也顺出正礼也其或逆出由便耳左人待载盖各立于其鼎之东南面奠于鼎西之奠后篇皆作委宜从今文　郝氏敬曰次入依门外之次在西者先入也
　　案聘礼归饔之鼎设于西阶前以其归于宾馆宾之也少牢礼之鼎陈于东方以其行礼于庙内之也此陈于碑南虽宾礼主之者君也归饔之鼎上当碑南陈则亦遥直碑矣但彼遥以碑爲节此则正当碑南耳归饔之鼎东面者鼎在西也少牢之鼎西面者鼎在东也此鼎南面者鼎在碑南也北上者纵陈之西上者横陈之
　　存疑郑氏康成曰入由东出由西明为賔也
　　案此注未知何指岂以经有出自鼎西之句而云尔邪鼎既陈乃有鼎西方举鼎时则何东西之有如谓入由闑东出由闑西则经固无文即果然亦是出入公门由闑右之常法而无爲宾之义也
　　雍人以俎入陈于鼎南旅人南面加匕于鼎退
　　正义郑氏康成曰雍人掌割亨之事者旅人雍人之属旅食者也雍人言入旅人言退互文相应也【贾疏雍人言入亦退旅人言退亦入皆入而退去】匕俎每器一人诸侯官多也【贾疏少牢雍正执一匕雍府执四匕司士与司士赞者二人皆合执二俎是大夫官少故毎人兼执也】敖氏继公曰雍人西面于鼎南陈俎俎南顺旅人南面于鼎北加匕匕北枋退盖兼执匕俎者而言旅人其士旅食与
　　案注知旅人爲雍人之属者以少牢执匕爲雍正雍府者决之也俎匕之入亦当从鼎少牢之鼎西面其俎西肆匕东枋此鼎南面故敖氏知其俎南肆匕北枋也
　　大夫长盥洗东南西面北上序进盥退者与进者交于前卒盥序进南面匕【长知丈反】
　　正义敖氏继公曰长盥以长而序盥也亦目下事之辞当盥者七人皆违其位而立于洗之东南国君设洗当东霤于东夹南爲少东洗之东南则又东矣前者其立处之西也于洗南爲少东交于前不言相右可知也南面立于鼎后也匕出鼎实也　郝氏敬曰北上序进谓在北立者先盥盥卒仍退立皆盥毕复序进　贾氏公彦曰乡饮射宾盥北面此大夫盥亦北面可知
　　案鼎七则匕者当用大夫七人若食上大夫九鼎则当九人而爲承摈者赞者执他事者或有出使者疾病者皆不与焉则一国五大夫之説不可执也五大夫言其副于三卿者耳岂外此遂无大夫乎
　　载者西面
　　正义郑氏康成曰载者左人也亦序自鼎东西面于其前大夫匕则载之　贾氏公彦曰在鼎南稍东也敖氏继公曰西面执俎以载也
　　案上经于左人不言面此曰载者西面则知前待载时固已西面矣
　　鱼腊饪
　　正义郑氏康成曰食礼宜熟飨有腥者【贾疏左传云王飨有体荐体荐则腥矣乐记云大飨而俎腥鱼是飨有腥也】　贾氏公彦曰上云羮定恐鱼腊不在其中故此特着鱼腊饪也
</div>
    <div class="pagination">
<a href="钦定仪礼义疏_page61.html">上一页</a><span>...</span><a href="钦定仪礼义疏_page57.html">57</a><a href="钦定仪礼义疏_page58.html">58</a><a href="钦定仪礼义疏_page59.html">59</a><a href="钦定仪礼义疏_page60.html">60</a><a href="钦定仪礼义疏_page61.html">61</a><span class="current-page">62</span><a href="钦定仪礼义疏_page63.html">63</a><a href="钦定仪礼义疏_page64.html">64</a><a href="钦定仪礼义疏_page65.html">65</a><a href="钦定仪礼义疏_page66.html">66</a><a href="钦定仪礼义疏_page67.html">67</a><span>...</span><a href="钦定仪礼义疏_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
