<!DOCTYPE html>
<html>
<head>
    <meta charset="UTF-8">
    <title>五礼通考 - 第 201 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 201 页/共 431 页</h1>
    <div class="content">　　元史宁宗本纪至顺三年十月庚子即位庚戌修郊祀法服乙卯以即位告祭南郊己未告祭太庙
　　纪元表癸酉顺帝元统元年【二　帝为明宗长子名托欢特穆尔是年六月即位于上都十月始改元】乙亥至元元年【六　三年广州増城县民朱光卿反国号大金建元赤符】辛巳至正元年【二十八　八年方国珍起台州　十一年天完徐夀辉治平元僣称帝　十三年周张士诚天祐元僣称王　十五年明太祖朱元璋起兵濠州宋韩林儿龙凤元僣称帝又号小明王　十六年明太祖称呉公一年　二十年汉陈友谅弑徐夀辉僣称帝国号汉改元大义　三十三年夏明玉珍天统元僣称帝　二十四年明太祖即呉王位汉陈友谅子理德夀元降呉　二十七年明太祖称呉元年平方国珍张士诚夏明王珍子明升开禧元　二十八年闰七月明兵入通州顺帝奔上都八月明兵入京城元亡】元史礼乐志皇帝即位受朝仪　前期三日习仪于万安寺前二日陈设于殿上前一日设宣诏位于阙前至期大昕侍仪使引导从防尉各服其服至皇太子寝阁前捧牙牌跪报外办内侍传防曰可侍仪使俛伏兴皇太子出阁侍仪使前导由崇天门入升大明殿引进使引导从至皇太子妃阁前跪报外办内侍出传防曰可引进使俯伏兴前导由凤仪门入俟诸王以国礼扶皇帝登宝位毕鸣鞭三尚引引防检以下皆公服入就起居位【起居賛拜如元正朝仪】两班点检宣徽将军宿直尚廐管旗各供事俟后妃诸王驸马以次贺献礼毕参议中书省事四人以篚奉诏书由殿左门入至御榻前参议中书省事跪奏诏文俛伏兴以诏授典瑞使押宝毕置于篚对举由正门出乐作至阙前以诏置于案文武百僚各公服就位北面立侍仪使称有制宣赞唱曰拜通赞赞曰鞠躬曰拜曰兴曰拜曰兴曰平身曰班首稍前典引引班首至香案前通赞赞曰跪曰在位官皆跪司香赞曰搢笏通赞赞曰上香曰上香曰三上香曰出笏曰就拜曰兴曰复位宣赞唱曰拜通赞赞曰鞠躬曰拜曰兴曰拜曰兴曰平身侍仪使以诏授左司郎中郎中跪受同译史稍西陞木榻东向宣读通赞赞曰在位官皆跪读诏先以国语宣读随以汉语译之读毕降榻以诏授侍仪使侍仪使置于案通赞赞曰就拜曰兴曰拜曰兴曰拜曰兴曰搢笏曰鞠躬曰三舞蹈曰跪左膝三叩头曰山呼曰山呼曰再山呼曰出笏曰就拜曰兴曰拜曰兴曰拜曰兴曰平立兴引丞相以下皆公服入起居位【起居拜舞祝颂进酒献表赐宴并同元正受朝仪】宴毕鸣鞭侍仪使导驾引进使导后入寝殿如来仪次日以诏颁行
　　右元
　　明史太祖本纪至正二十七年十二月李善长帅百官劝进表三上乃许甲子告于上帝洪武元年春正月乙亥祀天地于南郊即皇帝位建元洪武
　　明集礼洪武元年正月四日皇帝即位合祀天地祝文曰惟我中国人民之君自宋运告终帝命真人于沙漠入中国为天下主其君父子及孙百有余年今运亦终其天下土地人民豪杰分争惟臣帝赐英贤李善长徐达等为臣之辅遂戡定采石水寨曼济哈雅方山陆寨陈额森袁州欧祥江州陈友谅潭州王忠信新淦邓明龙泉州彭时中荆州江珏濠梁孙德崖庐州左君弼安丰刘福贑州熊天瑞辰州陈文贵永新周安萍乡易华平江王世明沅州李胜苏州张士诚庆元方国珍沂州王宣益都老保等处狂兵息民于田里今地周围二万里广诸臣下皆曰恐民无主必欲推尊帝号臣不敢辞亦不敢不告上帝皇祗是用呉二年正月四日于钟山之阳设坛备仪昭告上帝皇祗简在帝心尚享
　　明史礼志登极仪汉髙帝即位泛水之阳其时緜蕞之礼未备魏晋以降多以受禅改号元世祖履尊既久一统后但举朝贺明兴太祖以呉元年十二月将即位命左相国李善长等具仪善长率礼官奏即位日先告祀天地礼成即帝位于南郊丞相率百官以下及都民耆老拜贺舞蹈呼万嵗者三具卤簿导从诣太庙上追尊四世册宝告祀社稷还具衮冕御奉天殿百官上表贺先期侍仪司设表案于丹墀内道之西北设丞相以下拜位于内道东西每等异位重行北面捧表展表宣表官位于表案西东向纠仪御史二人于表案南东西向宿卫镇抚二人于东西陛下防卫百户二十四人于其南稍后知班二人于文武官拜位北东西向通赞赞礼二人于知班北通赞西赞礼东引文武班四人于文武官拜位北稍后东西向引殿前班二人于引文武班南举表案二人于引文武班北举殿上表案二人西陛下东向丹陛上设殿前班指挥司官三人东向宣徽院官二人西向仪鸾司官于殿中门之左右防卫千户八人于殿东西门俱东西向鸣鞭四人于殿前班之南北向将军六人于殿门左右天武将军四人于殿上四隅俱东西向殿上尚宝司设宝案于正中侍仪司设表案于宝案南文武侍从两班于殿上东西文起居注给事中殿中侍御史尚宝卿武悬刀指挥东西向受表官于文侍从班南西向内赞二人于受表官之南卷帘将军二人于帘前俱东西向是日拱卫司陈卤簿列甲士于午门外列旗仗设五辂于奉天门外侍仪舍人二举表案入鼓初严百官朝服立午门外通赞赞礼宿卫官诸侍卫及尚宝卿侍从官入鼓三严丞相以下入皇帝衮冕陞御座大乐鼓吹振作乐止将军卷帘尚宝卿置宝于案拱卫司鸣鞭引班导百官入丹墀拜位行乐作至位乐止知班赞班赞礼赞拜乐作四拜兴乐止捧表以下官由殿西门入内赞赞进表捧表官跪捧受表官搢笏跪受置于案出笏兴退立东向内赞赞宣表宣表官前搢笏跪展表官搢笏同跪宣讫展表官出笏以表复于案俱退宣表官俯伏兴俱出殿西门复位赞礼赞拜乐作四拜乐止搢笏三舞蹈拱手加额呼万嵗者三出笏俯伏兴乐作四拜贺毕遂遣官册拜皇后册立皇太子以即位诏告天下
　　纪元表戊申明太祖洪武元年【三十一　在位三十一年建元一太孙允炆立】己卯惠宗建文元年【四　是年七月燕王棣起兵号靖难　四年六月靖难兵入京城惠宗逊位　在位四年改元一成祖即位革建文年号万歴二十三年复年号】
　　明史成祖本纪建文四年六月丙寅诸王羣臣上表劝进己巳王谒孝陵羣臣备法驾奉宝玺迎呼万嵗王升辇诣奉天殿即皇帝位七月壬午朔大祀天地于南郊诏今年以洪武三十五年为纪明年为永乐元年纪元表癸未成祖永乐元年【二十二　在位二十二年改元一崩于榆木川太子髙炽立】
　　明史仁宗本纪永乐二十二年八月丁巳即皇帝位礼志成祖即位仓猝其仪不详仁宗即位先期司设监陈御座于奉天门钦天监设定时鼓尚宝司设宝案教坊司设中和韶乐设而不作是日早遣官告天地宗社皇帝具孝服告几筵至时鸣钟鼓设卤簿皇帝衮冕御奉天门百官朝服入午门鸿胪寺导执事官行礼请陞御座皇帝由中门出陞座鸣鞭百官上表行礼颁诏俱如仪宣宗以后储宫嗣立者并同
　　纪元表乙巳仁宗洪熙元年【一　在位一年改元一太子瞻基立】　丙午宣宗宣德元年【十　在位十年改元一太子祁镇立】　丙辰英宗正统元年【十四　七年庆元叶宗留反僣称大王国号太平建元泰定　十四年英宗北狩郕王祁钰立】　庚午景帝景泰元年【七　七年代宗废英宗复辟】　丁丑英宗天顺元年【八　帝前后在位二十二年改元二太子见深立】　乙酉宪宗成化元年【二十三　在位二十三年改元一太子祐樘立】　戊申孝宗治元年【十八　在位十八年改元一太子厚照立】　丙寅武宗正德元年【十六　在位十六年改元一兴献王长子厚熄立】
　　明史世宗本纪正德十六年丙寅武宗无嗣慈寿皇太后与大学士杨廷和等定策以遗诏迎王于兴邸四月至京师止于郊外礼官具仪请如皇太子即位礼王顾长史袁宗臯曰遗诏以我嗣皇帝位非皇子也大学士杨廷和等请如礼臣所具仪由东安门入居文华殿择日登极不允防皇太后趣羣臣上笺劝进乃即郊外受笺是日日中入自大明门遣官告宗庙社稷谒大行皇帝几筵朝皇太后出御奉天殿即皇帝位以明年为嘉靖元年
　　礼志正德十六年世宗入承大统先期造行殿于宣武门外南向设帷幄御座备翼善冠服及卤簿大驾以候至期百官郊迎驾入行殿行四拜礼明日由大明门入省诏草改年号素服诣大行几筵谒告毕设香案奉天殿丹陛上皇帝衮冕行告天地礼诣奉先殿奉慈殿谒告仍诣大行几筵慈夀皇太后庄肃皇后前各行礼遂御华盖殿百官朝服入传防免贺五拜三稽首鸿胪寺官请陞殿帝由午门出御奉天殿鸣鞭赞拜颁诏如制蕙田案明世宗登极时不允行皇子即位礼其继统不继嗣之意已早决矣大礼之议所由不可回也萼軰特窥其隐而将顺之耳
　　纪元表壬午世宗嘉靖元年【四十五　在位四十五年改元一子裕王载垕立】丁夘穆宗隆庆元年【六　在位六年改元一太子翊钧立】　癸酉神宗
　　万歴元年【四十八　在位四十八年八月太子常洛立是为光宗八月改为泰昌元年九月崩皇长子由校立】　辛酉熹宗天启元年【七　在位七年光宗子信王由检立】　戊辰庄烈帝崇祯元年【十六　在位十六年明亡】
　　右明
　　五礼通考卷一百二十九
　　钦定四库全书
　　五礼通考卷一百三十
　　刑部尚书秦蕙田撰
　　嘉礼三
　　上尊号
　　蕙田案尊号起于唐武后中宗之世始以即位继以拜洛受图后乃往往以符瑞行之元宗开元天宝以来殆数数矣然其仪不传宋每遇大礼羣臣輙上表请至于再三自太祖太宗以还沿为故事宋史着其仪为嘉礼第一至神宗哲宗乃毅然止之辽始于太祖厥后相继不絶金初犹举之逮章宗坚却不受其事乃罢元上尊号者五帝而已自明以来葢无闻焉今于即位仪后附及之
　　唐书则天后本纪光宅元年二月甲子皇帝率羣臣上尊号于武成殿
　　通鉴太后御武成殿皇帝帅王公以下上尊号
　　蕙田案上尊号始此
　　垂拱四年五月乙亥加尊号为圣母神皇
　　通鉴武承嗣使凿白石为文曰圣母临人永昌帝业末紫石杂药物填之使雍州人唐同泰奉表献之称获之于洛水太后喜命其石曰宝图擢同泰为游击将军五月戊辰诏当亲拜洛受宝图有事南郊告谢昊天礼毕御明堂朝羣臣命诸州都督刺史及宗室外戚以拜洛前十日集神都乙亥太后加尊号为圣母神皇
　　天授元年九月改国号周大赦改元乙酉加尊号曰圣神皇帝　二年九月乙未加号金轮圣神皇帝
　　延载元年五月甲午加越古金轮圣神皇帝
　　天册万嵗元年正月辛巳加号慈氏越古金轮圣神皇帝
　　久视元年五月癸巳大赦改元罢天册金轮大圣号
　　蕙田案罢尊号始此
　　长安五年皇帝复于位丁未徙后于正阳宫戊申上后号曰则天大圣皇帝
　　中宗本纪神龙元年十一月戊寅上尊号曰应天皇帝皇后曰顺天皇后
　　景龙元年八月丙戌上尊号曰应天神龙皇帝皇后曰顺天翌圣皇后
　　宗本纪开元元年十一月戊子羣臣上尊号曰开元神武皇帝大赦改元　二十七年二月羣臣上尊号曰开元圣文神武皇帝大赦免今嵗税赐文武官阶爵版通鉴羣臣请加尊号曰圣文二月己巳许之因赦天下免百姓今年田租
　　天宝元年正月甲寅陈王府参军田同秀言元皇帝降于丹凤门通衢二月丁亥羣臣上尊号曰开元天宝圣文神武皇帝辛卯享元皇帝于新庙大赦
　　通鉴田同秀上言见元皇帝于丹凤门之空中告以我藏灵符在尹喜故宅上遣使于故函谷闗尹喜台旁求得之壬辰羣臣上表以函谷灵符潜应年号先天不违请于尊号加天宝字从之
　　十三载二月壬申朝献太清宫加上元皇帝号曰大圣祖髙上大道金阙元天皇大帝甲戌羣臣上尊号曰开元天地大宝圣文神武证道孝德皇帝大赦至德三载上号曰太上至道圣皇天帝
　　肃宗本纪乾元元年正月戊寅上皇天帝御宣政殿受皇帝传国受命宝符册号曰光天文武大圣孝感皇帝通鉴上皇御宣政殿受册加上尊号上固辞大圣之号上皇不许上尊上皇曰太上至道圣皇天帝
　　二年正月己巳羣臣上尊号曰乾元大圣光天文武孝感皇帝
　　通鉴乾元二年二月壬子月食既先是百官请加皇后尊号曰辅圣上以问中书舍人李揆对曰自古皇后无尊号惟韦后有之岂足为法上惊曰庸人几误我
　　上元二年九月壬寅大赦去乾元大圣光天文武孝感号
　　通鉴壬寅制去尊号但称皇帝去年号但称元年
　　代宗本纪广德元年七月壬寅羣臣上尊号曰宝应元圣文武孝皇帝壬子大赦改元
　　通鉴注以楚州所献十三宝为上登极之符应也
　　德宗本纪建中元年正月丁卯改元羣臣上尊号曰圣神文武皇帝
　　兴元元年正月癸酉大赦改元去圣神文武号
　　顺宗本纪永贞元年八月庚子立皇太子为皇帝自称太上皇元和元年正月皇帝率羣臣上尊号曰应干圣夀太上皇
　　通鉴百官请上尊号曰文武大圣孝德皇帝上许上上皇尊号而自辞不受
　　宪宗本纪元和三年正月癸巳羣臣上尊号曰睿圣文武皇帝　十四年七月己丑羣臣上尊号曰元和圣文神武法天应道皇帝大赦
　　穆宗本纪长庆元年七月壬子羣臣上尊号曰文武孝德皇帝
　　敬宗本纪宝歴元年正月癸巳羣臣上尊号曰文武大圣广孝皇帝大赦赐文武官阶勲爵
　　蕙田案敬宗弟文宗在位十四年未上尊号
　　武宗本纪防昌二年四月丁亥羣臣上尊号曰仁圣文武至神大孝皇帝大赦赐文武官阶勲爵
　　宣宗本纪大中二年正月甲子羣臣上尊号曰圣敬文思和武光孝皇帝大赦赐文武官阶勲爵
　　懿宗本纪咸通三年正月庚午羣臣上尊号曰睿文明圣孝德皇帝大赦　十一年正月甲寅羣臣上尊号曰睿文英武明德至仁大圣广孝皇帝大赦
　　僖宗本纪干符元年十一月庚寅改元羣臣上尊号曰圣神聪睿仁哲明孝皇帝
　　光启元年五月羣臣上尊号曰至德光烈皇帝
　　昭宗本纪大顺元年正月戊子羣臣上尊号曰圣文睿德光武孝皇帝大赦改元
　　蕙田案上尊号自武后始后遂奉为故事唐一代之君循行之其不行者一二帝而已
　　右唐
　　宋史太祖本纪干德元年十一月甲子有事南郊大赦改元百官奉玉册上尊号曰应天广运仁圣文武至德皇帝【即建隆四年】
　　宋史礼志尊号之典唐始载于礼官宋每大祀羣臣诣东上閤门拜表请上尊号或三上或五上多谦抑弗许如允所请即奏命大臣撰册文及书册宝其受册多用祀礼毕日御正殿行礼礼毕有司以册宝诣閤门奉进入内建隆四年羣臣三上表上尊号诏俟郊毕受册前三日遣官奏告天地宗庙社稷遂为定制其仪有司宿设崇元殿仗卫文武百官并集朝堂之次摄太尉奉册于案吏部侍郎一员押司徒奉宝于案礼部侍郎一员押以五品六品清资官充举册举宝官皆承之以匣覆之以帊俱诣殿门外之东太尉之前大乐令帅工人入就位诸侍卫官及宰执两制供奉等官立于殿阶下香案前左右如常入閤仪侍中奏中严外办所司承防索扇扇上皇帝衮冕御舆出自西房乐作即御坐扇开乐止符宝郎奉宝如常仪礼直官通事舍人分引太尉以下文武羣官应北面位者各就横行位太常卿于册案前导至丹墀西阶上少东北面置讫太尉司徒吏部礼部侍郎各入本班立定典仪赞百官再拜舞蹈三称万嵗又再拜起居讫又再拜分班序立礼直官引太常卿随行吏部侍郎押册案以次序行太尉从之礼部侍郎次押宝案行司徒从之诣西阶至解剑褥位其读册中书令读宝侍中候册案将至先升于前楹间第一柱北对立太尉解剑脱舄讫吏部侍郎押册案先升太尉从升当御坐前太尉搢笏北面奉册案稍前跪置讫俛伏兴少退东向立中书令进当册案前读册讫俛伏兴又搢笏奉册于褥东向册函北向进跪置御坐前与举册官降还侍立位太尉亦降纳舄带剑礼部侍郎押宝案升司徒随升北面跪置侍中读宝讫置册之南俱复位其纳舄带剑俛伏一如上仪典仪赞在位官皆再拜礼直官通事舍人引太尉至西阶下解剑舄升当御坐前跪贺【其词中书门下撰】贺讫复位皆再拜如读册宝仪侍中升至御坐前承防退临阶西向称有制典仪赞再拜讫宣曰朕以鸿仪昭举保命防昌廹于羣情祗膺显号退循寡昧惕惧増深所贺知宣讫复位典仪赞再拜舞蹈三称万嵗又再拜讫侍中升阶奏礼毕降复位扇上乐作帝降坐御舆入自东房扇开乐止侍中版奏解严中书侍郎帅奉案官升殿跪奉册置于案次门下侍郎奉宝如奉册礼通事舍人赞引诣东上閤门状进所司承防放仗百官再拜讫退如常仪自后受册皆如之礼毕赐百官食于朝堂
　　太祖本纪开宝元年十一月癸卯有事南郊改元开宝宰相普等奉玉册宝上尊号曰应天广运大圣神武明道至德仁孝皇帝
　　太宗本纪太平兴国三年八月甲戌羣臣请上尊号曰应运统天圣明文武皇帝十一月丙申祀天地于圜丘大赦改元御乾元殿受尊号　六年冬十月癸酉羣臣三奉表上尊号曰应运统天睿文英武大圣至明广孝皇帝十一月辛亥祀天地于圜丘大赦御乾元殿受尊号内外文武加恩
　　雍熙元年九月壬戌羣臣表三上尊号曰应运统天睿文英武大圣至仁明德广孝皇帝不许宰相叩头固请终不许
　　蕙田案宋却尊号自太宗始也
　　端拱二年十二月庚申诏令四方所上表祗称皇帝羣臣请复尊号不许辛酉上法天崇道文武皇帝诏去文武二字许之
　　淳化三年九月乙卯羣臣上尊号曰法天崇道明圣神孝文武皇帝凡五表终不许
　　至道元年十二月甲戌羣臣奉表加上尊号曰法天荣道上圣至仁皇帝凡五上不许
　　真宗本纪咸平二年八月乙卯羣臣上尊号曰崇文广武圣明仁孝皇帝十一月丙戌祀天地于圜丘御朝元殿受尊号册丁亥赐羣臣带服鞍马器币有差
　　大中祥符元年六月天书再降于泰山醴泉北壬寅迎天书于含芳园辛亥羣臣表上尊号曰崇文广武仪天尊道宝应章感圣明仁孝皇帝十二月辛卯御乾元殿受尊号
　　蕙田案宋上尊号多在即位郊天之后是年十月封禅辛卯驾发京师十一月丁丑至自泰山奉天书还宫遂行受尊号之礼不关郊祀也
　　五年冬十月丙子羣臣上尊号曰崇文广武感天尊道应真佑德上圣钦明仁孝皇帝
　　天禧三年七月壬申羣臣上尊号曰体仁御极感天尊道应真宝运文德武功上圣钦明仁孝皇帝十一月辛未祀天地于圜丘大赦丁丑御天安殿受尊号
　　干兴元年正月改元二月大赦癸卯上尊号曰应天尊道钦明仁孝皇帝
　　仁宗本纪天圣二年十二月丁酉祀天地于圜丘大赦百官上尊号曰圣文睿武仁明孝德皇帝
　　明道二年二月丁未祀先农于东郊躬耕籍田大赦百官上尊号曰睿圣文武体天法道仁明孝德皇帝蕙田案耕籍成上尊号史所谓大礼后故事也
　　景祐二年十一月乙未祀天地于圜丘上尊号曰景祐体天法道钦文聪武圣仁孝德皇帝　四年十一月庚戌祀天地于圜丘百官上尊号曰宝元体天法道钦文聪武圣仁孝德皇帝
　　皇祐二年三月戊子朔诏季秋有事于明堂己丑以大庆殿为明堂戊戌诏明堂礼成羣臣毋上尊号
　　蕙田案是年九月始大享明堂三月之诏葢预止之也
　　嘉祐四年六月己巳羣臣请加尊号曰大仁至治表五上不许
　　英宗本纪治平二年七月己卯羣臣五上尊号不允四年春正月羣臣上尊号曰体干膺歴文武圣孝皇帝神宗本纪熙宁元年七月乙卯羣臣三表请上奉元宪道文武仁孝之号不许
　　礼志熙宁元年宰臣曾公亮等上表请加尊号诏不允先是翰林学士司马光言尊号起唐武后中宗之世遂为故事先帝治平二年辞尊号不受天下莫不称颂圣德其后佞臣建言国家与契丹常有往来书彼有尊号而中国独无足为深耻于是羣臣复以非时上尊号论者甚为朝廷惜之今羣臣以故事上尊号臣愚以为陛下聪明睿智虽宜享有鸿名然践阼未久又在亮隂之中考之事体似未宜受陛下诚能断以圣意推而不居仍令更不得上表请则颂叹之声将洋溢四海矣诏赐光曰览卿来奏深谅忠诚朕方以频日滛雨甲申地震天威彰著日虞倾祸被此鸿名有慙面目况在亮隂亦难当是盛典今已批降指挥可善为答辞使中外知朕至诚慙惧非欺众邀名其后宰臣数上表请终不允【徐氏干学曰神宗此举可谓贤矣然非司马光之疏忠恳切至有以启沃之于前则谀佞之言未有不为之动者也葢好谀恶直人之常情倘神宗移用王安石之心以任光岂非宋室之令主哉】
　　二年四月丁酉朔羣臣再上尊号不许　四年六月庚申羣臣三上尊号曰绍天法古文武仁孝皇帝不许七年七月癸卯羣臣五上尊号曰绍天宪古文武仁孝皇帝不许　十年七月辛酉羣臣五上尊号曰奉天宪古文武仁孝皇帝不许
　　元丰三年七月甲戌诏自今遇大礼罢上尊号
　　哲宗本纪元祐四年己丑诏自今大礼毋上尊号蕙田案自神宗哲宗罢上尊号终宋之世未尝举行
　　右宋
　　辽史太祖本纪元年春正月即位羣臣上尊号曰天皇帝后曰地皇后
　　神册元年春二月丙戌朔上在龙化州德哷勒部额尔竒木耶律赫噜等率百僚请上尊号三表乃允丙申羣臣及诸属国筑坛州东上尊号曰大圣大明天皇帝后曰应天大明地皇后大赦改元初阙地为坛得金铃因名其地曰金铃冈坛侧满林曰册圣林
　　太宗本纪天显元年十一月壬申御宣政殿羣臣上尊号曰嗣圣皇帝大赦
　　防同元年十一月丙寅皇帝御宣政殿刘煦卢重册上尊号曰睿文神武法天启运明德章信至道广敬昭孝嗣圣皇帝大赦改元
　　穆宗本纪天禄五年九月丁卯即皇帝位羣臣上尊号曰天顺皇帝改元应歴　五年二月庚申汉遣使请上尊号不允
　　景宗本纪应歴十九年二月即皇帝位百官上尊号曰天赞皇帝大赦改元保宁
　　圣宗本纪干亨四年九月癸丑即皇帝位时年十二皇后摄政十月己未朔帝始临朝辛酉羣臣上尊号曰昭圣皇帝大赦
　　统和元年羣臣上皇帝尊号曰天辅皇帝　五年羣臣上皇帝尊号曰至德广孝昭圣天辅皇帝　二十三年十月庚午羣臣上皇帝尊号曰至德广孝昭圣天辅皇帝大赦
　　开泰元年十月甲子朔文武百官加上尊号曰文宣武尊道至德崇仁广孝聪睿昭圣神赞天辅皇帝大赦改元　九年九月文武百僚奉表上尊号不许表三上乃从之
　　太平元年十一月癸未上御昭庆殿文武百僚奉册上尊号曰睿文英武尊道至德崇仁广孝功成治定昭圣神赞天辅皇帝大赦改元
　　兴宗本纪太平十一年六月即皇帝位羣臣上皇帝尊号曰文武仁圣昭孝皇帝大赦改元重熙
</div>
    <div class="pagination">
<a href="五礼通考_page200.html">上一页</a><span>...</span><a href="五礼通考_page196.html">196</a><a href="五礼通考_page197.html">197</a><a href="五礼通考_page198.html">198</a><a href="五礼通考_page199.html">199</a><a href="五礼通考_page200.html">200</a><span class="current-page">201</span><a href="五礼通考_page202.html">202</a><a href="五礼通考_page203.html">203</a><a href="五礼通考_page204.html">204</a><a href="五礼通考_page205.html">205</a><a href="五礼通考_page206.html">206</a><span>...</span><a href="五礼通考_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
