<!DOCTYPE html>
<html>
 <head>
  <meta charset="utf-8"/>
  <title>
   周礼集说 - 第 21 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周礼集说 - 第 21 页/共 23 页
  </h1>
  <div class="content">
   郑氏曰蝈蛙也月令曰蝼蝈鸣
　　掌去鼃黾焚牡蘜以灰洒之则死以其烟被之则凡水虫无声【去起吕反鼃音蛙黾莫幸反牡莫口反鞠弓六反被皮义反】
　　郑氏曰鼃黾虾蟇也鼃蝈也黾耿黾也蝈与耿黾尤怒鸣为聒人故去之　刘氏曰谓宗庙之祭祀宾客之宴飨君臣之斋戒朝廷之防同凡礼乐未作而以肃静为敬之时则蝼蝈鼃黾之喧鸣不可以不禁也故设下士一人掌去之之法焉　郑氏曰牡鞠菊不华者以其烟被之者假令风从东方来则于水东面为烟令烟西行被之水上则凡水虫无声
　　壸涿氏【涿陟角反】
　　下士一人徒二人
　　郑氏曰壸瓦鼓也涿击也
　　掌除水虫以炮土之鼔驱之以焚石投之若欲杀其神则以牡橭午贯象齿而沈之则其神死渊为陵【炮歩交反橭音古】
　　郑氏曰水虫狐蝈之属炮土之鼔瓦鼓也焚石投之使惊去　刘氏曰土之性沈而克于水炮而为鼔击诸水上则虽渊深莫不可达入水而应于土故也焚石投之攻之以火气应之以阳声则隂邪之虫去矣郑氏曰神水神龙罔象也　王介甫曰今南方有所谓渊神者民犯之能出为崇　王氏曰牡橭榆木也以牡橭为干从横以象齿贯之所谓午贯也以牡橭为贯象齿而沉之水神感其气而死其神旣死则渊水虽深实为陵矣凡此之类皆圣人所以变化驱除之术非夫深穷物理之所以相治相克者孰能与于此且夫琥珀拾芥磁石引鍼戎盐累夘獭胆分杯坏漆以蟹浣锦以鱼散血以藕皮毁金以羊角皆出于自然之理先王命官如此岂非知变化之道知神之所为乎则其寓于政事之间莫非道之所运岂庸常之所能知哉
　　庭氏
　　下士一人徒二人
　　郑氏曰庭氏主射国中妖鸟令国中洁清如庭者也
　　掌射国中之夭鸟若不见其鸟兽则以救日之弓与救月之矢夜射之若神也则以大隂之弓与枉矢射之【射食亦反】
　　郑氏曰不见鸟兽谓夜来鸣呼为怪者兽狐狼之属王氏曰救日之弓救月之矢谓救日月食所作者也尝用此救日月则其精气足以胜妖故以此射之若神也则若神降于莘呌于宋大庙之类非鸟兽之声也　郑氏曰大隂之弓救月之亐枉矢救日之矢欤不言救日之弓与救月之矢者互言之救日用枉矢则救月以恒矢可知也
　　衔枚氏
　　下士二人徒八人
　　郑氏曰衔枚止言语嚣讙也枚状如箸横衘之为之繣结于项　疏曰亦掌禁戒之事故在此
　　掌司嚣国之大祭祀令禁无嚻军旅田役令衘枚禁嘂呼叹呜于国中者行歌哭于国中之道者【嚻五羔反嘂音呌】王氏曰掌司嚻者司察在朝者言语之喧哗也　疏曰大祭祀令主祭祀之官使禁止无讙嚻　王氏曰祭祀贵静而肃所以致严也　郑氏曰军旅田役令衘枚为其言语以相悮也　王氏曰车攻诗曰之子于征有闻无声以言选车徒无喧哗之声也　刘氏曰声大而急曰嘂声髙而缓曰呼声嗟而怨曰叹声悲而伤曰呜　郑氏曰禁嘂呼叹呜行歌哭者为其惑众相感动也
　　伊耆氏【耆巨之反】
　　下士一人徒二人
　　郑氏曰伊耆氏古王者号始为蜡以息老物此主王者之齿杖后王识伊耆氏之旧而以名官与今姓有伊耆氏　陈氏曰伊耆氏其有功于耆老着矣故周公以其氏名官后世以官为姓
　　掌国之大祭祀共其杖咸军旅授有爵者杖共王之齿杖【咸音函】
　　郑氏曰咸谓函也老臣虽杖于朝事鬼神尚敬去之有司以此函藏之旣事乃授之　刘氏曰军旅授有爵者尊其爵以御众也不必老焉共王之齿杖以齿而王赐之杖也　郑氏曰王之所以赐老者之杖王制曰五十杖于家六十杖于乡七十杖于国八十杖于朝
　　大行人中大夫二人小行人下大夫四人司仪上士八人中士十有六人行夫下士三十有二人府四人史八人胥八人徒八十人
　　杂説大行人一项止掌交専掌宾客之礼乃属秋官此亦见朝仪之严其意自深逺　唐氏曰伯夷降典而继以折民惟刑周礼行人之官而必属之司寇此古者礼刑相表里之意也洪范六曰司寇七曰宾论语齐之以刑齐之以礼亦此意
　　大行人掌大宾之礼及大客之仪以亲诸侯春朝诸侯而图天下之事秋觐以比邦国之功夏宗以陈天下之谟冬遇以协诸侯之虑时防以发四方之禁殷同以施天下之政时聘以结诸侯之好殷覜以除邦国之慝间问以谕诸侯之志归脤以交诸侯之福贺庆以赞诸侯之喜致禬以补诸侯之烖【朝直遥反比毗志反好呼报反覜通吊反间去声脤上忍反禬音防】
　　刘氏曰大宾谓来朝之诸侯大客谓来聘之孤卿郑氏曰朝觐宗遇防同此六事以王见诸侯为文图比陈协皆考绩之言王者春见诸侯则图其事之可否秋见诸侯则比其功之髙下夏见诸侯则陈其谋之是非冬见诸侯则合其虑之异同六服以其朝嵗四时分来更迭如此而徧时防无常期诸侯有不顺服者王将有征讨之事则既朝王命为坛于国外合诸侯而发禁禁九伐之法也殷同者王十二嵗一廵守若不廵守则六服尽朝既朝王亦命为坛于国外合诸侯而命其政所命之政如王廵守四方四时分来嵗终则徧矣　刘氏曰朝觐宗遇四者随时必异其名互文以见事上之意乃共图事于春陈谟于夏成功于秋恊虑于冬终而复始循环无穷者所以一其礼乐刑政于天下也　黄氏曰诸侯平时无事之时王者之使相继于道德意志虑道之使知度量法则谕之使同好恶已一于心用舍已一于事及其入王则又防而图之收众见以为王明合众善以为王道以四海为一家中国为一人盖如此耳　李氏曰君臣之礼不可以不接不接则上恩不下流下情不上达嫌疑易以生毁誉易以入天地不交则否柔进而上行则锡马蕃庶昼日三接也先王知其如此故制诸侯之朝以之图事比功陈谟恊虑发禁施政则言何以不见纳行何以不见知奸邪何以介其间左右何以塞其路汉刺史奏事京师其斯之谓乎　刘氏曰诸侯非朝嵗则遣卿以聘于天子殷同之嵗不朝者则遣卿以覜于天子　郑氏曰时聘殷覜此二者亦以王见诸侯之臣使来者为文也诸侯使大夫来聘亲以礼见之礼而遣之所以结其恩好也诸侯使卿来覜天子天子以礼见之命以政禁之事所以除其恶行慝犹恶也间问归脤贺庆致禬此四者王者王使臣于诸侯之礼也间问者间嵗一问诸侯谓存省之属谕诸侯之志者谕言语谕书名其类也王氏曰脤所以交神之福以脤归之则与诸侯共其福也故曰以交诸侯之福诸侯有喜也贺庆以赞之所以与之同其乐诸侯有灾也致禬以补之所以与之同其忧　王先生曰致禬者凶礼五者皆是　王氏曰朝觐宗遇防同六者诸侯致勤于王者也间问归脤贺庆致禬四者王致爱于诸侯者也诸侯以礼致其忧王以仁致其爱尊卑之意通内外之诚达尚何猜疑间贰之为患哉所以亲诸侯者在是矣
　　以九仪辨诸侯之命等诸臣之爵以同邦国之礼而待其宾客上公之礼执桓圭九寸缫借九寸冕服九章建常九斿樊缨九就贰车九乗介九人礼九牢其朝位宾主之间九十歩立当车轵摈者五人庙中将币三享王礼再祼而酢飨礼九献食礼九举出入五积三问三劳诸侯之礼执信圭七寸缫借七寸冕服七章建常七斿樊缨七就贰车七乗介七人礼七牢朝位宾主之间七十歩立当前疾摈者四人庙中将币三享王礼壹祼而酢飨礼七献食礼七举出入四积再问再劳诸伯执躬圭其他皆如诸侯之礼诸子执谷璧五寸缫借五寸冕服五章建常五斿樊缨五就贰车五乗介五人礼五牢朝位宾主之间五十歩立当车衡摈者三人庙中将币三享王礼壹祼不酢飨礼五献食礼五举出入三积壹问壹劳诸男执蒲璧其他皆如诸子之礼凡大国之孤执皮帛以继小国之君出入三积不问壹劳朝位当车前不交摈庙中无相以酒礼之其他皆眡小国之君凡诸侯之卿其礼各下其君二等以下及其大夫士皆如之【缫音藻借在夜反斿音留樊畔干反缨乗证反介音个轵之氏反摈必刃反祼古乱反酢木洛反食音嗣积子赐反劳七报反信音申各下户嫁反】
　　郑氏曰九仪谓命者五公侯伯子男也爵者四孤卿大夫士也　王氏曰曰名位不同礼亦异数　杂说温公曰夫礼辨贵贱叙亲疎裁庶物非名不着非器不形名以命之器以别之然后上下粲然有伦夫繁缨小物也而孔子惜之正名细务也而孔子先之诚以名器旣乱则上下无以相辨故耳　刘氏曰大行人掌邦之礼宾客之仪而刑之秋官者司寇掌刑以齐天下使之必由于礼乐者也不由于礼乐大则有司马之政小则有司寇之刑此中和所以致于天下也故分六服所以齐其逺迩当朝者不敢不至矣封五等所以齐其大小当践者不敢不行矣至于圭玉缫借冕服旂常缨就车乗介劳朝位歩立前后币享等差祼酢献举积数问劳莫不为之等杀一其仪礼者所以辨上下之分定诸侯之志能使人人安于其位乐于其职不敢僣于上以作其奸不敢凌于下以作其威遵王之猷以建其极凡长民者举皆如是则用中之道行乎四方矣　王氏曰上公九命故其礼以九为节侯伯七命故其礼以七为节子男五命故其礼以五为节　郑氏曰冕服着冕所服之衣也九章者自山龙以下七章者自华虫以下五章者自宗彜以下也常旌旗也斿其属縿垂者也樊缨马饰也以罽饰之每一处五采备为一就就成也贰车副车也介辅已行礼者也礼大礼饔饩也三牲备为一牢朝位谓大门外宾出车及王车出迎所立处王始立大门内交摈三辞乃乗车而迎之齐仆为之节疏曰轵谷末也　陈氏曰前疾辕曲中在轵之前衡之后　王氏曰衡在辀下车两服之领前　王介甫曰上公朝位宾主之间九十歩立当车轵摈者五人侯伯七十歩立当前疾摈者四人子男五十歩立当衡摈者三人则尊者舒而缛卑者防而略故也疏曰庙中将币三享此谓行朝礼在朝讫乃行三享在庙也　郑氏曰庙受命祖之庙也三享三献也皆束帛加璧庭实惟国所有朝士仪曰奉国地所出重物而献之明臣职也朝先享不言朝者朝正礼不嫌有等也王礼王以郁鬯礼宾也郁人职曰凡祭祀宾之祼事和郁鬯以寔彜而陈之礼者使宗伯摄酌圭瓒而祼王既拜送爵又摄酌璋瓒而祼后又拜送爵是谓再祼再祼宾乃酢王也礼侯伯一祼而酢者祼宾客酢王而已后不祼也礼子男一祼不酢者祼宾而已不酢王也　王介甫曰一祼不酢则有礼而无报若不敢当焉卑故也飨礼九献七献五献则主于饮故以献为节食礼九举七举五举则主于食故以举为节　疏曰九献者王酌献賔宾酢主人主人酬宾酬后更八献是为九献九举者行食礼之时九举牲体而食毕出入五积者谓在路供宾来去皆五积每积有牢礼米禾刍薪　郑氏曰问问不恙也劳苦倦乏也凡此数不同者皆降杀凡大国之孤以下以君命来聘者也孤尊既聘享更自以其挚见执皮帛而已豹皮表之为饰继小国之君言次之也朝聘之礼每一国毕乃前不交摈者不使介辞交于王之摈亲自对摈也以酒礼之酒谓齐酒也和之不用郁鬯耳　王介甫曰以酒礼之以祼如祭祀非礼人君不用也　郑氏曰其他谓贰车及介牢礼宾王之间摈者将币飨食之数凡诸侯之卿及大夫士此亦以君命来聘者也所下其君者介与朝位也其余则自以其爵　疏曰卿各下其君二等若公之卿以七侯伯卿以五子男卿以三也大夫又各下卿二等士又降杀大夫　薛氏圗云诸侯朝天子之礼始至天子之境先谒关人关人告王王使小行人迎劳于畿又使大夫致积及郊王使大行人服皮弁用璧以劳之诸侯亦服皮弁服受之诸侯摈王使者用束帛乗马及国天子赐馆使司空致舎小行人为承摈诸侯摈王使者亦用束帛乗马乃致飱春夏之时将朝之旦诸侯则服禆冕释奠于祢迁主各乗其所受上辂上服公之朝位宾主之间乃去门九十歩则止公下车当轵而立介九人卿为上介大夫为次介士为众介侯伯则介七人朝位七十歩立当前疾子男则介五人朝位相去五十歩立当车衡若秋冬之时将朝之旦诸侯皆乗墨车而致于大门之外衣服旌旗朝位逺近之数陈介及摈如朝礼但王不迎直陈摈介上摈自与诸侯相接命更至庙门之舎盖诸侯前期皆授舎于庙门之外也天子迎公摈者五人宗伯为上摈小行人为承摈啬夫为末摈其余二人是士以逆之王与公相对相去三丈六尺法门之广旁加一歩之数王时服衮冕乗金路建大旂在于门内上摈受命请事承摈自摈而至介自介而至公更报而下命既讫王乃乗车出门下车而揖之公则前至门外相揖而入三摈三介为之三相初出臯门之时三相俱入及库门而止一相及庙门外之舎诸侯入于舎王则更迎侯伯王迎侯伯摈者四人初至门下车陈介东西命之仪摈介荐行相揖而入每入门止相及次入舎如上公之礼王则更迎子男王迎子男摈者三人其他如侯伯之礼公立当车轵侯伯立当前疾子男立当车衡则王出门下车时当车轸而立欤王既迎讫则服皮弁服于路门外正朝当宁而立诸侯即服于舎服皮弁各执瑞玉至于朝诸公皆东面诸侯皆西面伯子男从侯而朝序进授玉先尽同姓次及异姓也将授贽之时皆进当王前而北东面奠玉再拜稽首王命亲授诸侯乃执玉而进王以冒玉合圭然后受之诸侯退再拜稽首授贽既讫各还其舎王既受贽则更服衮冕至于庙中当扆而立诸侯各服禆冕一相而入以行享礼随国所有分为三享王者之后三享皆以圭璋致之五等诸侯三享皆以璧琮致之致享之礼王但抚之诸侯自受于宰朝礼之法先行王礼然后乃行后礼此防春夏朝宗之礼若秋冬觐遇之时王则服衮当扆而立受朝享之礼诸侯入门右皆奠玉再拜王命时受之诸侯更取玉升堂致命王亲受诸侯降堂又再拜稽首王迎升然后行三享之礼王皆抚之诸侯降堂自受玉率如朝宗之法惟乗墨车以示有降以肃气之时故车服不敢尽同天子觐礼云偏驾不入王门是也天子不迎之以放肃杀之气觐遇之时天子不下堂故朝享并受于庙所以异于朝宗也朝觐宗遇诸侯行朝享既讫王使宗伯以圭瓒酌郁鬯祼宾王拜送之公无酌酢之礼次后亦使以璋瓒亚祼宾后拜送之公则酢王所谓王礼再祼而酢不酢后也侯伯则王使宗伯一祼侯伯则酢王后不祼也子男则一祼不酢必使宗伯摄祼者君不酌臣故也宗伯摄祼王与后皆拜送之者敬恭之事不可使人代也礼毕还馆诸公卿皆就馆见之若有功者天子赐之车服同姓则金路异姓则象路庶姓则革路服则衮冕毳冕皆使公卿箧服如书就馆致之诸侯摈使者亦以束帛乗马致饔饩于馆公则九牢侯伯则七牢子男则五牢皆就馆致之诸侯亦以束帛乗马宾使者夕则后致饔饩之礼后日王速宾来就庙中行飨飨者烹大牢以饮宾几设而不倚爵盈而不饮以训恭俭也食者亦烹大牢以食宾无酒行食礼之时也燕则异于飨食之礼示以慈惠以毛为尚其乐无算也取其驩而已其爵无算取其醉而已取脯以降奏陔而出则王所以致爱于诸侯者至矣公则三飨三食三燕侯伯则再飨再食再燕子男则一飨一食一燕亦隆杀之节也飨食燕既讫乃还王致赠郊送加劳之礼公则出入五积三问三劳侯伯则出入四积再问再劳子男则出入三积一问一劳送皆至竟凡诸侯当朝之嵗有故而不得朝者皆遣世子而朝若已誓于天子者则礼下其君一等公之子则从侯伯礼侯伯之子则从子男礼未誓者以皮帛继子男也若皆不得朝又无世子则使孤孤之礼以五介朝位宾主之间五十歩贰车五乗与子男同所异者立当车前不交摈庙中无相以酒礼而已无孤者则使卿如聘礼也　又曰诸侯聘天子之礼凡聘皆使卿为主大夫为介士为众介公使介七人侯伯则五人子男则三人故经云诸侯之臣使介各下其君二等将行之旦朝服释币于祢告君然后释币于行行在庙门外上介及众介皆从众受命于朝聘主受享束帛加璧二王之后公使则享用圭次受夫人聘璋享用纁束帛加璧王者之后皆用圭璋者尊于五等诸侯故也公聘天子用圭后用璋者取其半圭也享王用璧后用琮者取天地配合之象既受圭璋璧琮遂行张旜出国舎于郊明日敛旜行至王畿更张旜示有事于此先谒关人关人报入王使请事遂导以入若公之孤则三积不问一劳至近郊张旜而行王使大夫授馆致馆王则遣人致飱将行聘之前皆遣人受舎于文王庙门之外行聘之旦朝服释币于祢服冕服乗车建旜至于大门之外公使则七十歩侯伯使则五十歩子男使则三十歩下车孤北面立卿则车前五歩介皆陈于西北东面王待之摈数皆如其君也春夏之时王乗车而迎至大门内上摈立于门外西面承摈以下继而立皆西南末摈末介相去三丈六尺交摈不辞上摈揖俱前辞讫王则不出门宾入大门之内见王初入门之时宾之上介拂西枨士介拂闑乃从王入库门则止一相士介从上介而上至次若秋冬时王不至大门之内迎宾其朝享并受之于庙其介及摈陈设之仪如王迎之仪但上摈帅之而入也宾既入次王则服皮弁受聘于朝时宾亦服皮弁受玉讫然后更服冕服入庙当扆而立宾入次改服禆冕而入士介皆从宾而入享于庙升堂进玉于上前王抚之亦行三享王礼之出庙门更自以其贽束帛豹皮表之为饰继小国之君后而入见遂行私觌之礼见王出至大门之内使问其君及劳宾也聘讫还馆主人致享饩明日发币于公卿后以致饩公卿得币皆有礼于宾也然后受享受食受燕而还王亦使行人送至馆其还玉之仪与诸侯相聘还玉之礼同
　　邦畿方千里其外方五百里谓之侯服嵗壹见其贡祀物又其外方五百里谓之甸服二嵗壹见其贡嫔物又其外方五百里谓之男服三嵗壹见其贡器物又其外方五百里谓之采服四嵗壹见其贡服物又其外方五百里谓之卫服五嵗壹见其贡材物又其外方五百里谓之要服六嵗壹见其贡货物九州之外谓之蕃国世壹见各以其所贵寳为贽【嫔婢人反见贤遍反】
　　疏曰此一经见九州诸侯依服数来朝天子因朝而贡与小行人春入贡者别彼是嵗之常贡也　郑氏曰要服蛮服也　刘氏曰邦畿千里之外侯服也为方百里者三百甸服之地为方百里者五百男服之地为方百里者七百采服之地为方百里者九百卫服之地为方百里者千有一百要服之地为方百里者千有三百则六嵗而朝者其多四倍于侯服而有余五嵗而朝者其三倍于侯服而不足四嵗而朝者二倍于侯服三嵗而朝者再倍于侯服而不足先儒相六服各以其嵗而朝循环以行四时之礼则为要服者凡二十四年而后徧于朝觐宗遇将何以图事比功陈谟协虑也是岂然乎盖八州者五十六卒正也百有六十八连帅也二百有三十六属长也所总之国每嵗各随其服分为四时之朝则多寡之数大约亦等要服四时皆有朝者五嵗而徧也则六服四时各获朝贡地里遥者嵗数渐多服国少者朝觐亦数劳逸既均多寡常等春得以图事夏得以陈谟秋得以比功冬得以恊虑则王之嵗事不劳而成于四方遂于万物无所不正矣【薛氏图云朝觐宗遇防同此六礼者以诸侯见王为文也六服之内四方以时分来或朝春者据王城东或宗夏据王城南或觐秋据王城西或遇冬据王城北方也四方四分更至逓来而徧其当朝之嵗则于国中其不当朝之嵗则直为坛于国外以朝而已所谓时防殷同是也时防则有事而防也殷同则王不廵守六服尽朝也时聘殷覜此二者亦以王见诸侯之臣使来者为文也时聘亦无常期天子有事乃聘之竟外之臣既非朝嵗不敢凟为小礼也殷覜谓一服朝之嵗以朝者少诸侯乃使卿以大礼众聘焉一服朝在元年七年十一年盖以侯服年年朝甸服二年四年六年八年十年朝十二年从天子廵守是甸服于元年七年十一年无朝法使卿殷覜也男服三年六年九年朝十二年从天子廵守于元年七年十一年亦无朝法亦使卿聘也采服四年八年朝十二年从天子廵守则元年七年十一年亦无朝法亦使卿聘也卫服五年十年朝十二年从天子巡守则元年七年十一年亦无朝法亦使卿聘也要服六年朝十二年从天子廵守则元年七年十一年亦无朝法亦使卿聘也】王氏曰自侯服嵗一见至于要服六嵗一见以逺近为之疏数之节也自要服以上所贡有常物而蕃国则各以其所贵寳为挚者详于治内而畧于治外也郊特牲曰旅币无方所以别土地之宜而节逺近之期也土地之宜在物而逺迩之期在人然则六服之法其见有六嵗之差所谓节逺迩之期也其贡有六物之异所谓别土地之宜也然则书之周官言周王抚万邦廵侯甸四征弗庭绥厥兆民则曰六服羣辟罔不承徳至于训廸厥官则曰六年五服一朝者以侯甸男采卫而言也六服羣辟罔不承德者兼要服而言也先王之制中国五服而周官言六者盖近中国之夷狄承德则国家闲暇可以明政刑之时也方是时也四征弗庭其治未若制礼之际为已备矣其限期止于五服而已周官行人于六服之见则及于要服者则其治为尤详于四征弗庭之时也近中国之夷狄非特承徳而又能入贡以来见焉则致礼以致太平者此其极也　郑氏曰九州之外蕃服也无朝贡之嵗父死子立及嗣王即位乃一来耳各以其所贵寳为挚则蕃国之君无执玉瑞矣所贵寳见者若犬戎献白狼白鹿是也　唐氏曰郑氏谓夷镇皆在九州之外非也惟蕃国在九州之外即所谓东渐西被朔南暨声教者也夷服镇服尚在九州之内行人不言者见挚与蕃国同也然蕃国虽以靣二百五十里为率通曰九州之外亦无道里之限矣　杂説禹贡九州贡物各以其所有东西南北异处产物不同而大行人言土贡四面如一先儒不能明也而信之是不知六服诸侯贡物凡有九贡大行人姑整齐言之不复言某国贡某物也　唐氏曰楚于周非侯服而包茅不入齐得以责之则祀贡不止于侯服行人之文盖亦互见耳非以此为限也
　　王之所以抚邦国诸侯者嵗徧存三嵗徧覜五嵗徧省七嵗属象胥谕言语恊辞命九嵗属瞽史谕书名听声音十有一嵗达瑞节同度量成牢礼同数器修法则十有二嵗王廵守殷国【胥读为谞思叙反属章束反】
　　疏曰此一经并是王抚诸侯之事对上经皆是诸侯上抚王室之事　郑氏曰抚犹安也存覜省者王使臣于诸侯之礼所谓间问也嵗者廵守之明嵗以为始也　刘氏曰存问其安否也覜视其治效也省察其风化也　郑氏曰王制曰五方之民言语不通嗜欲不同达其志通其欲东方曰寄南方曰象西方曰狄鞮北方曰译此官正为象者周始有越重译而来献是通言语之官为象胥云胥谓象之有才知者也辞命六辞之命也瞽乐师也史大史小史也　王氏曰谕书名所以同其文也听声音所以和其声也瑞六瑞也节六节也　郑氏曰度丈尺也量区釡也王氏曰牢礼若掌客之所掌　郑氏曰数器铨衡也法八法也则八则也达同成修皆谓赍其法式行至则齐等之也成平也平其僭逾也　王先生曰书曰恊时月正日同律度量衡此有虞氏廵守之制也王制曰命大师陈诗命市纳贾命典礼考时月正日同律此夏商廵守之制也亦与此无以异　郑氏曰王廵守诸侯防者各以其时之方书曰肆觐东后是也其殷国此四方四时分来于平时　王介甫曰王廵守则诸侯各朝于方岳王不廵守则防诸侯而殷见或廵守或殷国其出而省焉一也　东莱曰廵守之礼此乃维持治具提摄人心圣人运天下妙处大抵人心久必易散政事乆必有缺一次廵守又提摄整一次此所以新新不已之意然唐虞五载一廵守周却十二年何故盖周时文治渐成礼文渐备所以十二年方举廵守之事此是成王知时变识防通处
　　凡诸侯之王事辨其位正其等恊其礼宾而见之若有大丧则诏相诸侯之礼若有四方之大事则受其币听其辞凡诸侯之邦交嵗相问也殷相聘也世相朝也【相息亮反】
　　疏曰王事诸侯朝王之事　郑氏曰诗云莫敢不来王孟子曰诸侯有王　疏曰辨其位谓九十七十五十歩之位正其等谓尊卑之等谓冕服旌旗贰车之类皆有等级其礼谓牢礼飨燕之礼以此礼等宾敬而见之也大丧诸侯为天子斩衰有哭位周旋擗踊进退皆有礼法湏有助以告教之　郑氏曰四方之大事谓国有兵寇诸侯来告急者礼动不虚皆有贽币以崇敬也受之以其事入告王也聘礼曰若有言者则以束帛加享礼　王先生曰受其币而听其辞大行人云小行人亦云然大行人为四方大事言之小行人为小客言之盖凡聘皆有享礼若小客特问耳谓不行享礼也受币听辞而已小行人之待小客其用此礼欤然大行人反以此礼而待四方之大事者为诸侯之告急设耳如待行享礼则是以揖逊而救灾也　王氏曰凡诸侯邦交谓隣国之徃来也小以事大大以比小粲然之文驩然之恩足以相爱接而四邻睦四隣睦然后可以蕃王室矣若春秋之时邦交之礼不修侵伐围入无国无之则行人掌邦交之礼曷可废哉　郑氏曰小聘曰问殷中也父死子立曰世凡君即位大国朝焉小国聘焉此皆所以习礼考义正刑一德以尊天子也必择有道之国而就修之　王氏曰世相朝则君亲见焉若相问相聘则遣臣而已　伊川曰先儒有王臣无外交之説甚非也若天下有道诸侯顺轨岂有内外之限其相交好乃常礼也然委官守而逺朝无是道也周礼所谓世相朝谓隣国耳　胡康侯曰凡诸侯邦交殷相聘世相朝也谓之殷则得中而不过谓之世则终诸侯之世而一相朝其为礼亦节矣周衰典制大壊诸侯放恣无礼义之交惟强弱之视或来朝而不报其礼或屡往而不纳以归无合于中聘世朝之制矣　王先生曰春秋之时晋叔向以明主之制间朝以讲礼是三年一朝也郑子大叔又以为五嵗一朝然此之世相朝则一世一朝而已与子大叔之言异与叔向之言大异然则秦火未作而周之典籍诸侯皆以不便于已而去之叔向为晋地则欲诸侯朝数之数故以三嵗为言子太叔为郑地则欲诸侯朝数之疏故以五嵗为言其去周礼逺矣若夫礼记王制与聘义戴记一家自为异同之説聘义曰天子制诸侯比年一小聘三年一大聘是以诸侯之自聘为文也王制曰诸侯之于天子比年小聘三年大聘五年一朝是以诸侯之朝觐于天子为言也聘义之言比年小聘合于周礼之嵗相问也言三年大聘异于周礼之殷相聘盖殷聘者谓乆无事则行盛礼也初无嵗年之限如昭九年孟僖子如齐殷聘服氏以为殷中也自襄之二十年叔老聘于齐至今二十一年故中行盛礼是知殷聘虽为大聘然即非所谓三年也此聘义之所以与周礼异也王制之言小聘大聘其年数虽与聘义同然其意则异抑以聘义谓诸侯之相聘而王制谓诸侯之聘于天子耳聘天子犹可也以五年而一朝天子可乎使居卫服而五年一朝为得礼矣若侯采男谓之礼可乎知此则知王制之言虽兼四代而杂于春秋之制郑以王制所言五年一朝为晋文公霸时制虽未必然亦有近似　芸阁吕氏曰聘义曰天子制诸侯比年小聘三年大聘相厉以礼使者聘而误主君弗亲飨食也所以愧厉之也诸侯相厉以礼则外不相侵内不相陵此天子之所以养诸侯兵不用而诸侯自为正之具也夫上下不交则天下无邦人道所以不能羣也故先王之驭诸侯必使相交以修其好必使相敬以全其交多为之升降之文酬酢之节盖以养其德意使之安于是而不惮也故不安于愉惰而安于行礼不耻于相下而耻于无礼则忿争之心暴慢之气无所从而作此天下之乱所以止之于未萌也天子以是养诸侯诸侯以是养其士大夫上下交相养此兵所以不用天下所以平也











　　周礼集説卷九上
&lt;经部,礼类,周礼之属,周礼集说&gt;
　　钦定四库全书
　　周礼集説卷九下
　　小行人掌邦国宾客之礼籍以待四方之使者令诸侯春入贡秋献功王亲受之各以其国之籍礼之凡诸侯入王则逆劳于畿及郊劳眡馆将币为承而摈凡四方之使者大客则摈小客则受其币而听其辞【使色吏反下同】刘氏曰礼籍所以载五等诸侯及其孤卿大夫士四等入觐之礼随其爵命为之降杀大行人用之以同邦国之礼者皆书于籍也　杂説诸侯恶其害已而皆去其籍是已　刘氏曰待四方之使者诸侯之来大行人掌之也　郑氏曰使者诸侯之臣使来者也刘氏曰贡谓天子所食列国之贡冬成而收之春朝而入焉功曰献者圗于春而比于秋也　注疏入贡是嵗之常贡大国贡半次国三之一小国四之一者也功考绩之功也秋献之若今计文书断于九月其旧法　王介甫曰各以其国之籍礼之则尝所以礼之国各籍焉以为故常左曰非礼也勿籍　郑氏曰诸侯入王朝于王也　疏曰郊劳眡馆将币皆为承而摈也　郑氏曰承丞也　疏曰郊劳王使大行人劳于郊也眡馆致馆也将币庙中将币三享也郑氏曰王使劳宾于郊致馆于宾至将币使宗伯为上摈皆为之丞而摈之　刘氏曰大客则摈小行人为上摈矣　郑氏曰摈者摈而见之王使得亲言也受其币者受之以入告其所为来之事
　　使适四方协九仪宾客之礼朝觐宗遇防同君之礼也存覜省聘问臣之礼也
　　郑氏曰适之也　刘氏曰王抚存四方遣使则受法于小行人使恊九仪宾客之礼朝觐宗遇防同六者诸侯事君之礼也存覜省聘问五者天子抚臣之礼也宾五客四其礼不同故有九仪
　　达天下之六节山国用虎节土国用人节泽国用龙节皆以金为之道路用旌节门关用符节都鄙用管节皆以竹为之
　　郑氏曰此谓邦国之节也达之者使之四方亦皆赍法式以赍等之也　王氏曰掌节言邦国使节则使邦国者所执王官所掌之节也小行人所达天下之节则所谓龙人虎管节者邦国都鄙使者所执非王官所掌邦节也掌节不言都鄙之管节则使都鄙者无节矣以旌节行之耳龙虎人皆以金为之金不变之义也旌符管以竹为之竹有自然之节故也不言玺节则贿货非所与不言玉节角节则守邦国都鄙非所达邦节先门关后道路则以自内达外言之天下之节先道路后门关则自外达内言之也　王先生曰掌节守都鄙者用角节而小行人邦鄙用管节何也盖王畿有都鄙邦国亦有都鄙王畿都鄙天子之公卿所食之采地也邦国之都鄙诸侯之卿大夫所食之采地也如左氏所谓凡邑有先君之主曰都与夫西鄙北鄙是已掌节言掌邦节是主天子之节为言也此角节管节所以不同者异内外耳然掌节有角节而无管节既知其为异内外矣小行人之节有管节而无玺节者复何耶殊不知小行人所掌达六节特谓诸侯使者之入聘耳非有货贿之事也此所以不言玺节也天子使者于诸侯诸侯使者聘于天子其为节则一而已此虎节龙节人节之所以同者也天子王畿之道路门关与诸侯之道路门关则亦一而已此旌节符节之所以同者也然成周掌节之制已不行于春秋之时而复行于西汉之际汉有铜虎符是周虎符之属皆金为之之制也有竹使符是周旌节之属皆竹为之之制也且虎节龙节人节以金为之而辅之以英荡符节玺节旌节以竹为之而辅之以有节又有辅者又所以防切诈也掌节言龙虎人三节之辅而不言符玺旌三节之辅以下文云凡通达于天下者必有节以辅之则六节皆辅之以矣但节以金为者既辅之以英荡又辅之以以竹为者不过而已此金竹之所以为贵贱也春秋之时所谓诸侯龙节者辅以玉而不辅以英荡矣按昭二十九年公在郓使公衍献龙辅于齐侯説者以为龙辅玉名所以辅龙节者如此则知周制行于汉而不行于春秋也悲夫
　　成六瑞王用瑱圭公用桓圭侯用信圭伯用躬圭子用谷璧男用蒲璧
　　疏曰此亦通四方之事　郑氏曰成平也瑞信也皆朝见所执以为信
　　合六币圭以马璋以皮璧以帛琮以锦琥以绣璜以黼此六物者以和诸侯之好故【琮才宗反琥音虎璜音黄好呼报反】疏曰此亦小行人至诸侯之国也此六者之中有圭以马璋以皮本非币帛以用之当币处故总号为币也　王先生曰圭璋璧琮琥璜此六者皆玉也其币以两两相配合　王氏曰六币皆诸侯所用以享也诸侯之致享内尽其诚心外备其礼物而行人所以合六币也　郑氏曰五等诸侯享天子用璧享后用琮其大各如其瑞皆有庭实以马若皮皮虎豹皮也用圭璋者二王之后也二王后尊故享用圭璋而特之礼器曰圭璋特义亦通于此其于诸侯亦用璧琮耳子男于诸侯则享用琥璜下其瑞也凡二王后诸侯相享之玉大小各降其瑞一等及使卿大夫覜聘亦如之　陈氏曰昔者大王之于狄人事之以皮币继之以犬马终之以珠玉是珠玉重于犬马犬马重于皮币则合圭以马合璋以皮宜矣绣黼皆隂功也绣则五色之全黼则白黒而已是绣备于黼也则合琥以绣合璜以黼宜矣婚礼纳徴以束帛飨赠送者以束锦聘礼享君夫人以帛觌以束锦上大夫与下大夫致宾介饔饩皆以束帛宾介傧之以束锦食礼君侑币以束帛大夫相食以束锦是帛质于锦也则合璧以帛合琮以锦宜矣　薛氏图云言合者两两相配有配合之义也圭东方也以象阳之生物马阳物也干之所为故合以马璋章也文明之方所用皮有文焉故合璋以皮璧象天天事质故合璧以帛琮象地地事文故合琮以锦琥为虎形西方也万寳所成绣则五采之全故合以绣半璧曰璜北方所用也隂阳之辨莫断于此故合以黼以白与黒谓之黼故也　王先生曰晋以垂棘之璧屈产之乗假道于虞以伐虢其圭以马之意欤邾茅夷鸿以乗韦束帛自请救于吴其璋以皮之意欤又郊特牲曰束帛加璧往德也　王氏曰以其通情而来则谓之好以其因事而来则谓之故行人为之合六币焉所以和其好故不使之乖而已　刘氏曰九仪既正乃达六节以为闗门之符乃成六瑞以通朝见之信乃合六币以致享挚之诚然后礼乐行焉燕飨举焉诸侯之和好出焉
　　若国札丧则令补之若国凶荒则令赒委之若国师役则令槁禬之若国有福事则令庆贺之若国有祸灾则令哀吊之凡此五物者治其事故【槁苦报反禬音防】
　　刘氏曰天子之于诸侯同其忧乐者也故曰忧人之忧人亦忧其忧乐人之乐人亦乐其乐是以小行人掌令乎五物也　王氏曰先王之于诸侯分土以与之守则尺地莫非吾土也分民而与之治则一民莫非吾民也使之守其土则必有与之同保其土使之治吾民则必与之同安其民则治虽有内外势虽有逺近而利害休戚实若一家也安可若是恝哉此补赒委槁禬庆贺哀吊之礼所以掌于行人之官以治其事故也病疾为札札而死曰丧札丧则在所补以礼之谓之助其不足谓之补也谷不熟曰凶凶甚而为荒凶荒则在所赒委以利周之谓之赒以聚与之谓之委也大宗伯谓以丧礼哀死亡荒礼哀凶札是也有兵寇则谓之师防众以兴功则谓之役师役则在所槁禬犒其劳则谓之槁防众财以与之则谓之禬大宗伯以禬礼哀围败以恤礼哀寇乱是也福事则在所庆贺大宗伯以贺庆之礼亲异姓之国是也祸烖则在所哀吊大宗伯以吊礼哀祸烖是已
　　及其万民之利害为一书其礼俗政事教治刑禁之逆顺为一书其悖逆暴乱作慝犹犯令者为一书其札丧凶荒厄贫为一书其康乐和亲安平为一书凡此五物者每国辨异之以反命于王以周知天下之故【治直吏反乐音洛】
　　郑氏曰慝恶也犹图也　疏曰此总陈小行人使适四方所采风俗善恶之事各各条録别为一书以报上也此五者上二条条别善恶俱有故利害顺逆并言其悖逆一条専陈奸寇之事其札丧一条専陈凶祸之事其康乐一条専陈安泰之事是方以类聚物以羣分者也　王氏曰夫圣人以天下为度而休戚与之同以百姓为心而忧乐与之共则天下之故其可以不周知乎然四方之逺事物之变无穷而王之耳目所不及听采所难明非行人之官廵行而辨异之有不能徧究而悉举故为之书以述其事而五物皆异书也【云云】盖先王以天下为一家以中国为一人则小行人以此五物者廵行天下每国辨异之各为一书以反命于王以周知天下之故则先王所以同四海于一堂之上者可谓知要矣
　　司仪掌九仪之宾客摈相之礼以诏仪容辞令揖譲之节将合诸侯则令为坛三成宫旁一门诏王仪南郷见诸侯土揖庶姓时揖异姓天揖同姓及其摈之各以其礼公于上等侯伯于中等子男于下等其将币亦如之其礼亦如之王燕则诸侯毛【相息亮反】
　　郑氏曰出接宾曰摈入赞礼曰相以诏者以礼告王王氏曰仪容所以相接辞令所以相与揖逊所以相钦　郑氏曰合诸侯谓有事而防也为坛于国外以命事三成三重也天子春率诸侯拜日于东郊则为坛于国东夏礼日于南郊则为坛于国南秋礼山川丘陵于西郊则为坛于国西冬礼月四渎于北郊则为坛于国北既拜礼而还加方明于坛上而祀焉所以教尊尊也　疏曰天子亲自拜日礼月之等是尊尊之法教诸侯以下尊敬在上者也　刘氏曰圣人身为天地之主尊为诸侯之君虽能役使之四时来朝然而不敢当其独尊于已也故其朝于国中则帅之以奉宗庙祭祀也其防于郊外则帅之以拜日月山川也皆有所尊不敢当之以已焉　郑氏曰宫谓壝土以为墙处　王氏曰其门以棘为之所谓为坛壝宫棘门　王先生曰觐礼云诸侯觐于天子为宫方三百歩四门坛十有二寻深四尺盖壝土为坛坛外为宫每旁一门则四门矣　疏曰廵守就方岳为坛殷国就王国左右为坛皆如时防　郑氏曰诏王仪谓王既祀方明诸侯上介皆奉其君之旂置于宫乃诏王升坛诸侯皆就其旂而立诸公中阶之前北面东上诸侯东阶之东西面北上诸伯西阶之西东面北上诸子门东北面东上诸男门西北面东上王氏曰朝位王南向乡明以听天下者也合诸侯以见之亦如之　郑氏曰王揖之者定其位也庶姓无亲者也土揖推手小下之也异姓昬姻也时揖平推手也天揖推手小举也　王氏曰盖异姓亲于庶姓同姓亲于异姓故其揖之仪有隆杀如此及其摈之谓摈诸侯以前王也　郑氏曰谓执玉而前见于王也摈之各以其礼者谓摈公者侯伯四人子男三人也上等中等下等者谓所奠玉处坛三成也诸侯各于其等奠玉降拜升成拜明臣礼也旣乃升堂授王玉　王氏曰此以爵之尊卑而为之等杀也　郑氏曰将币享也礼以郁鬯祼之皆于其等之上　王先生曰防同受挚受享一皆于坛　疏曰将币即将币三享礼即若上公王礼再祼而酢彼大行人据在庙此据在坛亦如之者亦如上三等　郑氏曰王燕则诸侯毛谓老者在上也老者二毛故曰毛朝事尊尊尚爵燕则亲亲尚齿　黄氏曰先王当诸侯之入王为之朝礼而贵贵之教寓焉为之燕礼而老老之教寓焉其朝也公于上等侯伯于中等子男于下等各以其礼摈之贵贵也其燕也公三燕侯伯再燕子男一燕各以其齿坐之老老也贵贵者礼也老老者仁也贤贤者义也爵也齿也德也同为天下之达尊而仁之于天下也尤不可以食顷而废焉故四代之燕或贵爵或贵徳或贵齿或贵亲各从其所贵而加之然而不以爵之尊卑德之小大为之序焉序齿而已齿之长者先乎少齿之老者先乎长尚齿仁也尚老又其仁之至也
　　凡诸公相为宾主国五积三问皆三辞拜受皆旅摈再劳三辞三揖登拜受拜送主君郊劳交摈三辞车逆拜辱三揖三辞拜受车送三还再拜致馆亦如之致飱如致积之礼及将币交摈三辞车逆拜辱宾车进答拜三揖三譲每门止一相及庙唯上相入宾三揖三譲登再拜授币宾拜送币每事如初宾亦如之及出车送三请三进再拜宾三还三辞告辟致饔饩还圭飨食致赠郊送皆如将币之仪宾之拜礼拜饔饩拜飨食宾继主君皆如主国之礼诸侯诸伯诸子诸男之相为宾也各以其礼相待也如诸公之仪【旅如字飱素尊反授音受宾音摈下宾使者同辟音避还音环食音嗣】
　　王氏曰诸公相为宾谓相朝也宾所停止则积间濶则问行道则劳其礼皆使卿大夫致之从来至去数如此也三辞辞其以礼来于外若不敢当焉也积问皆三辞拜受再劳亦皆三辞拜受尊而钦之也积问不言登则受之于庭也再劳则受之于堂故曰三揖登拜受旅摈者公则摈九人旅者陈之而已以主国方遣臣来无所事于交摈也劳礼重于问礼故非特拜受而已于其使臣之旋也又从而拜送之也然以遣臣再劳为未足主君又从而致郊劳焉则致爱与勤于是为至矣　郑氏曰主君郊劳备三劳而亲之也交摈者各陈九介使辞也三辞辞其以礼来于外也车逆拜辱者宾以主君亲来乗车出舎门而迎之若欲逺就之然见之则下拜迎谢其自屈辱来也疏曰三揖者入门及当曲当碑　王氏曰三揖所以致恭三辞所以致谦然后拜受币也至主君之去賔又出车以送之主君三还辞之然后宾乃再拜送之也　郑氏曰车送迎之节各以其等则诸公九十歩立当车轵也　王氏曰致馆亦如之者宾始至则使大夫授馆主君又以礼亲致如郊劳之礼　郑氏曰致飱如致积之礼者俱使大夫礼同也飱食也小礼曰飱大礼曰饔饩　王氏曰将币谓宾享主君也疏曰交摈三辞车逆拜辱宾车进荅拜者此并在主君大门外宾去门九十歩而陈九介主君在大门之东而陈五摈上摈入受命出请事与承摈承摈与末摈末摈与末介末介与承介承介与上介上介与宾宾又与上介上介与承介承介与末介末介与末摈末摈与承摈承摈与上摈上摈入告君如是者三谓之交摈三辞诸交摈者例皆如此也　郑氏曰旣三辞主君则乗车出大门而迎宾见之而下拜其辱宾车乃前下荅拜也三揖者相去九十歩揖之使前也至而三譲譲入门也相谓主君摈者及宾之介也谓之相者入门当以礼诏侑也介绍而命者君子于其所尊不敢质敬之至也每门止一相弥相亲也君入门介拂闑大夫中枨与闑之间士介拂枨此为介鴈行相随也止之者絶行在后耳　疏曰上相入上摈上介须诏礼故入王氏曰及庙惟上相入致敬故也宾三揖三譲将登堂揖而譲主君也既登堂以聘享主君主君再拜受币不曰受而曰授者以主君于宾授币则拜而受之也主君拜受币尊其所享也宾拜送币致敬于所享也　郑氏曰每事如初谓享及有言也　疏曰案聘礼享夫人下云若有言束帛如享礼是也　郑氏曰宾当为傧谓以郁鬯礼宾也上于下曰礼敌者曰傧礼器曰诸侯相朝祼用郁鬯谓此朝礼卑傧宾也及出车送三请三进请宾就车也主君每一请车一进欲逺送之也三还三辞主君一请者宾亦一还一辞谢言已辟去也故曰告辟致饔饩还圭飨食致赠郊送此六礼喻飨与祀速宾耳其余主君亲往亲往者宾为主人主人为宾君如有故不亲飨食则使大夫以侑币致之　王氏曰还圭谓宾飨主君用圭以将意已而还之宾也聘义曰以圭璋聘重礼也已聘而还圭璋此轻财重礼之义也诸侯相厉以轻财重礼则民作譲矣　王氏曰致赠谓宾去而赠以财也郊送谓主君躬送宾于郊也已上六礼其送逆揖逊辞受之节皆如将币　郑氏曰宾之拜礼拜饔饩拜飨食者宾将去就朝拜谢此三礼三礼礼之重者也主君以至馆赠之去又送之于郊宾继主君皆如主国之礼者继主君谓傧主君也傧之者主君郊劳致馆饔饩还圭赠郊送之时也如其礼者谓玉帛皮马也有馔陈之积者不如也　疏曰聘礼君遣卿劳及致馆者皆傧傧者报也报主君为傧聘礼宾至及郊君使卿劳又云宾用束锦傧劳者君使卿韦弁归饔饩又云宾出迎大夫注云出迎欲摈之是皆有傧法王氏曰侯伯子男凡相为宾各视其命数为礼之隆杀至其仪之节则同于诸公故曰各以其礼相待也如诸公之仪　薛氏图云诸侯相朝礼始至以所朝之意谒关人关人报其君主君使士劳问于境导以入凡至竟主国皆有委积以共宾宾公也则五积三问三劳侯伯则四积再问劳子男则三积一问劳三劳者一劳使士再劳使大夫郊劳主君自亲之再劳者一劳使大夫郊劳亦主君自亲之一劳者但主君亲郊劳而已郊劳积问则拜受于庭以轻故也劳则拜受于堂以重故也使卿大夫致者陈摈而不使辞皆上介上摈亲对而言也君郊劳乃交摈辞亲而后受之也及国使大夫授积备馆君又以礼致之又使大夫致飱将朝之前一日宾使人受次于主人太祖之庙门外明旦冕服释币于行至然后服弁以至于主君之大门相去之数若公则九十歩侯伯则七十歩子男则五十歩下车公则当车轵侯伯当前疾子男当车衡公则陈九介子男则陈五介皆卿为上介大夫为次介士为众介主君出而迎宾各乗其车建之旂车至大门内卿为上摈大夫为承摈士为绍摈主君若公则摈者五人侯伯则四人子男则三人摈之数不计宾之尊卑者异于天子也然则主君公也子男则用五人主君子男也上公则用三人然天子诸侯之摈则依诸侯命数者命数是诸侯之尊卑非王者之阶级宜约依之而为王宾之数诸侯之命既有三等故王立摈均三等以待之是以有五人四人三人之法也诸侯相之摈不得逾于天子故亦不逾五人但以自己之爵而为摈人之数耳主君车上门内摈者出门外上摈北面受命而请宾所来之意君虽知其来朝犹为不必固请之説受命南面辞逓相之讫然后主君进迎车出门遥见则下车其立之所当亦依其爵如摈所当车之处也拜宾之辱宾进答拜三揖三譲陈摈介为相而入主君及宾皆由枨闑之中摈介皆鴈行于后主君先入君入大门之仪也至中门则止一相者谓絶行在后尔不遂留之但并行也令末介升于次介之行绍摈升于承摈之行及至庙门又止一相次介升于上介之行丞摈升于上摈之行故云及庙唯上相入升堂授玉旣享则行夫人之礼享玉之法五等诸侯侯伯以上用璧琮子男用琥璜皆以束帛然后加玉于上而致庭寔随国所有分为三享既受享主人以郁鬯礼宾然后还馆宾既还馆主人致饔饩各依其命数公则九牢侯伯则七牢子男则五牢大夫亦致牢礼然后主君设享公则三享三食三燕侯伯则再享再食再燕子男则一享一食一燕皆君亲速宾而行之飨则有酬币食则有侑币而将其厚意主君若不亲飨食则使各以其币致之飨食则宾不傧主君之使以其意徒食之故也还圭致赠郊送等皆君亲致于馆时主君为宾宾为主人其陈介命之仪皆如受币之时宾所拜谢者拜饔饩拜飨食皆阶主君之朝而拜谢之君还馆主君致赠郊送皆亲之使大夫送出于竟
　　诸公之臣相为国客则三积皆三辞拜受及大夫郊劳旅摈三辞拜辱三譲登听命下拜登受宾使者如初之仪及退拜送致馆如初之仪及将币旅摈三辞拜逆客辟三揖每门止一相及庙唯君相入三譲客登拜客三辟授币下出每事如初之仪及礼私面私献皆再拜稽首君荅拜出及中门之外问君客再拜对君拜客辟而对君问大夫客对君劳客客再拜稽首君答拜客趋辟致饔饩如劳之礼飨食还圭如将币之仪君馆客客辟介受命遂送客从拜辱于朝明日客拜礼赐遂行如入之积凡侯伯子男之臣以其国之爵相为客而相礼其仪亦如之【宾使者当为摈劳力报反从才用反】
　　郑氏曰诸公之臣相为宾客谓相聘也　王氏曰诸公五积其臣下其君之礼二等故止三积　疏曰三积亦有束帛致之三辞拜受者辞不受三辞后受之不言登则受之于庭也　王先生曰侯伯之臣则不致积然岂无禾米刍薪但不以束帛致之耳此言积而不言问者非不问也主君于将币之后而问聘者之君及其聘者耳见下文　王氏曰诸公先再劳而后主君郊劳诸公之臣则使大夫郊劳而已主君郊劳交摈三辞大夫郊劳则旅摈而不交摈　王先生曰上公于积问言旅摈于郊劳将币言交摈此于郊劳将币皆旅摈至于积又不言摈者所以见其礼之杀也　注疏曰三辞拜辱者宾从馆内出于大门拜使者辱命来于外三譲者譲升堂也登听命者宾登堂听使者主君之命也下拜登受者宾听命讫下堂拜命登堂受币也侯伯之臣则受之于庭耳宾使者如初之仪者谓使命讫礼毕出门宾以束锦宾使者如初行劳礼时之仪劳用束帛傧用束锦耳前宾受币令使者受币受币虽异威仪则同敬主君使者也致馆如初之仪者案聘礼宾至使大夫帅至馆卿致馆其仪如郊劳也侯伯之臣则致馆于庭耳不言致飱者君于聘大夫不致飱也聘礼曰飱不致宾不拜　王先主曰聘礼宰夫朝服致飱但设之而不以束帛致之耳　王氏曰及将币拜逆客辟谓主君拜逆客辟而不答拜也客辟而不答拜非特以其不敢当焉以主君拜逆之意不在于客也　疏曰及庙唯君相入者与前诸公异彼是两君上相俱入是客臣也其相不入矣　王氏曰三譲客登拜谓主君譲客客登堂而主君拜客至也三辟受币谓三辟主君之拜然后以君命授币于主君也授币既毕则下堂而出也每事如初之仪亦谓享及有言者也　郑氏曰礼以醴礼客也私面私觌也既觌则或有私献者疏曰此三礼皆于聘日行之　王先生曰主君礼聘者以醴齐而已非郁鬯也聘礼云客用醴齐　王氏曰楚公子弃疾见郑伯以其良马八匹私面晋宣子私觌于子产以玉与马则私觌有献可知矣然使而私觌则礼也朝觐而私觌非礼也故礼记言朝觐之大夫私觌非礼也皆再拜稽首所以致钦于所尊也君答拜则不稽首矣以主君而客臣故也出及中门之外即大门之内也然后问君问大夫劳客者以在庙授币方致钦未可遽问而劳之也　郑氏曰问君曰君不恙乎对曰使臣之来寡君命臣于庭问大夫曰二三子不恙乎对曰寡君命使臣于庭二三子皆在劳客曰道路悠逺客甚劳劳介曰二三子甚劳问君客再拜对者为敬慎也　王氏曰问大夫则客对而不拜者尊卑之辨也劳客则客再拜稽首以尊劳卑宜致敬而用其至也　王先生曰致饔饩如劳之礼以卿致之君不亲致也　王氏曰飨食还圭如将币之仪者飨食还圭其礼重于饔饩故也君馆客者客将去主君就省之尽殷勤也客辟介受命谓客不敢当主君之命而避之而介则前而受命也遂送者以客将行主君遂拜送之也　王先生曰上公致赠郊送皆君亲往焉上公之臣则因其将去就馆以送之而已　注疏礼赐谓乗禽君之加惠也如入之积出亦三积也　王氏曰凡侯伯子男之臣以其国之爵相为客而相礼其仪亦如之谓卿大夫士各以其爵之尊卑而为礼之隆杀若其辞受拜揖之仪亦然也　薛氏圗云诸侯相聘之法卿既受命将行之旦释奠于庙告为君使乃受命于朝介及众介皆从之受聘圭受享束帛加璧受夫人聘璋享琮遂行君言既受不宿于家始至所聘之竟张旜示有事于此国也主君使士请事遂入敛旜至近郊张旜君使下大夫请行反君使卿朝服用束帛劳夫人使下大夫用枣栗劳及国主人请受示不敢留宾宾请间示不迫主人卿致馆使若上卿则馆于下卿之庙上大夫馆于下大夫之庙介馆于士庙宰夫朝服致飱明日宾皮弁服至于大门外西次皮弁服者与君相朝同也主君迎宾于大门内卿为上摈大夫为承摈士为绍摈主君公也则摈者五人侯伯也则摈者四人子男则摈者三人时主君在大门内上摈在闑东国外西面北上承摈次南绍摈又次南皆西面摈出次当闑西北面上介次北众介亦继而北陈其位相去之数公之使七十歩侯伯之使五十歩子男之使三十歩公使则七人侯伯之使则五人子男之使则三人君朝则使命聘使陈而已不命其上摈之请事揖宾俱前各至其末摈末介相对言也时公在大门内亦皮弁服请事讫宾入大门内公再拜公揖入遂入宾既入上介不袭执圭屈缫授宾不袭者盛礼不在已也宾袭而执圭行盛礼若尽饰为其相蔽敬也遂与主君揖譲升授主君袭受时介皆入在门内宾裼奉束帛加璧享皆裼受庭中所陈或皮马随国所有次有行夫人聘享亦如之皆君为之受既受享然后主君礼宾以醴酒荐脯醢礼以束帛乗马宾即行私觌奉束锦乗马以觌既觌而出君送至大门内问君问夫人宾对遂还馆宾既还馆主国卿皆就馆劳皆用鴈主君使卿韦弁服归饔宾亦以皮弁服受之使大夫奉束帛以致宾亦以束帛乗马而摈使者夕夫人使下大夫韦弁归礼大夫以束帛致之宾受如受君饔饩之礼傧之以乗马束锦于宾一食再享燕无数者或有或无上介一食一享宾皆再拜于朝若不亲享食则大夫各以其爵朝服致之以侑币如致饔无宾致飨以酬币亦如之君使卿皮弁还圭璋宾亦皮弁袭而受于公馆宾遂行舎于近郊公使卿赠如受牢礼无傧还竟而请反命乃先入至朝反命然后还家荐于庙　王氏曰大邦国之君臣相为宾客先王设官为之掌其礼问劳赠送物为之数拜揖辞受事为之节此邦国之君臣所以相亲也观春秋之时一言之不讐一揖之不中而两国为之暴骨则周官图民祸患岂为不豫哉
　　凡四方之宾客礼仪辞命饩牢赐献以二等从其爵而上下之凡宾客送逆同礼凡诸侯之交各称其邦而为之币以其币为之礼凡行人之仪不朝不夕不正其主面亦不背客【上时掌反称尺证反背音佩】
　　王氏曰以二等从其爵而上下之皆自上及下降杀以两而为丰杀也送逆同礼者来则逆之而有问劳之仪去则送之而有赠送之礼非勤于始而怠于终非乐于暂而厌于卒如一而已　郑氏曰币享币也于大国则丰于小国则杀主国礼之如其丰杀也行人之仪谓摈相辞时也不正东向不正西向常视宾主之前却得两向之而已
　　行夫掌邦国遽之小事恶而无礼者凡其使也必以旌节虽道有难而不时必达居于其国则掌行人之劳辱事焉使则介之【张恋反遽其庶反使色吏反难乃旦反焉音夷故书曰夷使】郑氏曰行夫掌国使之小礼者也遽若今时乗骑驿而使者也羙福庆也恶丧荒也此事之小者无礼行夫主使之其大者有礼大小行人使之　疏曰必以旌节者道路用旌节故也道有难谓疾病它故不以时至也虽不时必达之于所往之处王命不可废也　王氏曰居于其国则凡大小行人有烦辱污劳之事皆行夫掌之以行夫行人之属官也　刘氏曰行人为使则介之焉【郑氏曰郑司农云夷使使于四夷谓夷发声也】
　　环人
　　中士四人史四人胥四人徒四十人
　　郑氏曰环犹围也主宾客任器为之守卫　王氏曰夏官有环人秋官复有环人者盖夏官环人掌环四方之故取周廵往来若环之无端也秋官环人掌环宾客之任器取周围保防若环之无隙也官虽同而意则异也
　　掌送逆邦国之通宾客以路节达诸四方舎则授馆令聚有任器则令环之凡门关无几送逆及疆
　　郑氏曰通宾客以常事往来者也路节旌节也四方圻上　王氏曰国野之道五十里有候馆则环人授之于宾客也令聚令野庐氏也宾客有任用之器则亦令环卫之也凡门关无几者谓宾客出入环人以路节达之故门关无几也送逆及疆者疆谓王畿四方之界也宾客来而逆之去而送之皆及疆
　　象胥
　　每翟上士一人中士二人下士八人徒二十人
　　郑氏曰通夷狄之言者曰象胥其有才智者也东方曰寄南方曰象西方曰狄鞮北方曰译今总名曰象者周之德先致南方也　王氏曰化自北而南以言其所致者逺也
　　掌蛮夷闽貉戎狄之国使掌王之言而谕説焉以和亲之若以时入宾则恊其礼与其辞言之凡其出入送逆之礼节币帛词令而宾相之凡国之大丧诏相国客之礼仪而正其位凡军旅防同受国客币而宾礼之凡作事王之大事诸侯次事卿次事大夫次事上士下事庶子【闽亡巾反貉亡百反使所吏反而宾音摈相息亮反】
　　郑氏曰国使谓蕃国之臣来覜聘者以时入宾谓其君以世一见来朝为宾者　王介甫曰不谓之入王而谓之入宾则或非王政所加焉故也　刘氏曰夷狄之人其拜揖进退跪伏之礼不同于中国象胥掌教之以中国之仪用恊其礼也与其辞言之者虽不能变其音声而可谕之以事上之意然后从而译其辞以言之于上也　郑氏曰凡其出入送逆之礼节币帛辞令而摈相之从来至去皆为摈而诏侑其礼仪也　刘氏曰若其入宾而遇国之大丧则诏相其礼仪而正其位若遇军旅防同则受其币而宾礼之者皆谓蕃国也　王氏曰凡作事者谓作四夷之事也王之大事诸侯者国之大事在祀与戎则作大事于四夷者谓有戎事于四夷也诸侯以敌王所忾为事故大事在诸侯然则彤弓锡有功诸侯则蛮夷衰而诸夏盛故六月之序曰彤弓废则诸夏衰矣次事则非戎事谓威譲之令文诰之辞或施于四夷者则量其事之轻重或以卿或以大夫或以上士也若夫下事则事之尤小者故以庶子而已言下事庶子则包中士矣
　　掌客
　　上士二人下士四人府一人史二人胥二人徒二十人掌四方宾客之牢礼饩献饮食之等数与其政治王合诸侯而飨礼则具十有二牢庶具百物备诸侯长十有再献王廵守殷国则国君膳以牲犊令百官百牲皆具从者三公眡上公之礼卿眡侯伯之礼大夫眡子男之礼士眡诸侯之卿礼庶子壹眡其大夫之礼【治直吏反长丁丈反】王氏曰曰名位不同礼亦异数四方宾客之牢礼饩献饮食之等数以其名位而差之也政以正之治以理之　郑氏曰王合诸侯而飨礼则具十有二牢飨诸侯而用王礼之数者以公侯伯子男尽在是兼飨之莫敌用也　疏曰哀七年吴来徴百牢鲁使子服景伯对曰周之王也制礼上物不过十二以为天之大数也上公以九为节则十二者是王礼之数郑氏曰诸侯长九命作伯者也故十有再献公侯以下如其命数王廵守殷国则国君膳以牲犊者国君者王所过之国君也牍茧栗之犊也以膳天子贵诚也凡宾客则皆角尺　郊特牲曰天子适诸侯膳用犊贵诚之义也故天子孕牲弗食也祭帝弗用也王氏曰诸侯之膳天子上同乎帝尊贵之也诸侯之待王臣合百牲皆具乐羙之也盖谓待王以多则为防待百官以少则为简以少为贵者内心也以多为贵者外心也故礼器曰先王之制礼不可寡也不可多也唯其称焉　郑氏曰令者掌客令主国也百牲皆具言无有不备具　王氏曰王之三公八命出封加一命为上公故眡上公之礼王之卿六命出封加一命为侯伯故视侯伯之礼王之大夫四命出封加一命为子男故眡子男之礼士眡诸侯之卿则王之上士也庶子一眡其大夫之礼则庶子包中士下士而言之也盖百官虽令百牲皆具而亦不可以无隆杀之等故从其爵命之数而有所眡焉
　　凡诸侯之礼上公五积皆眡飱牵三问皆修羣介行人宰史皆有牢飱五牢食四十簠十豆四十硎四十有二壶四十鼎簋十有二牲三十有六皆陈饔饩九牢其死牢如飱之陈牵四牢米百有二十筥醯醢百有二十罋车皆陈车米眡生牢牢十车车秉有五防车禾眡死牢牢十车车三秅刍薪倍禾皆陈乗禽日九十双殷膳大牢以及归三飨三食三燕若弗酢则以币致之凡介行人宰史皆有飱饔饩以其爵等为之牢礼之陈数唯上介有禽献夫人致礼八壶八豆八笾膳大牢致飨大牢食太牢卿皆给以羔膳大牢侯伯四积皆眡飱牵再问皆修飱四牢食三十有二簠八豆三十有二铏二十有八壶三十有二鼎簋十有二腥二十有七皆陈饔饩七牢其死牢如飱之陈牵三牢米百筥醯醢百罋皆陈米三十车禾四十车刍薪倍禾皆陈乗禽日七十双殷膳大牢三飨再食再燕凡介行人宰史皆有飱饔饩以其爵等为之礼唯上介有禽献夫人致礼八壶八豆八笾膳大牢致飨大牢卿皆见以羔膳特牛子男三积皆眡飱牵壹问以脩飱三牢食二十有四簠六豆二十有四铏十有八壶二十有四鼎簋十有二牲十有八皆陈饔饩五牢其死牢如飱之陈牵二牢米八十筥醯醢八十罋皆陈米二十车禾三十车刍薪倍禾皆陈乗禽日五十双壹飨壹食壹燕凡介行人宰史皆有飱饔饩以其爵等为之礼唯上介有禽献夫人致礼六壶六豆六笾膳视致飨亲见卿皆膳特牛凡诸侯之卿大夫士为国客则如其介之礼以待之【铏音刑牲并音星筥姜吕反防素口反秅丁故反乗絶证反食音嗣食大牢再食同见贤遍反】
　　疏曰此一经并是诸侯自相朝主国待宾之礼然掌客不见天子待诸侯之礼亦同诸侯自相待可知郑氏曰上公五积侯伯四积子男三积皆眡飱牵谓所共如飱之数而牵牲以往不杀也不杀则无铏鼎簠簋之实其米实于筐豆实实于罋其设筐陈于楹内罋陈于楹外牢陈于门西车米禾刍薪陈于门外壶之有无未闻　王氏曰上公飱五牢侯伯飱四牢子男飱三牢每积皆眡飱之数伯牵而致之耳上公三问皆脩侯伯再问皆脩子男壹问以脩于其始至以问间濶则有脩焉脩者脯之加姜桂者也羣介行人宰史皆公所以从行者也尊其君以及其臣故于其方致问之始亦有牢也郑氏谓臣用牢而君用脩疑其非礼恐有脱误盖上公致积则有飱牵问礼随而至故加以脩而已由此观之则羣介行人宰史之有牢不为过也至于侯伯子男则不言也以上公其爵命为独隆其礼为独隆也　郑氏曰上公飱五牢侯伯飱四牢子男飱三牢飱客始至小礼也皆饪一牢余牢则腥　王氏曰上公食四十侯伯食三十有二子男食二十有四食谓庶羞羙而可食者也其设盖陈于楹外东西共四列也上公其列之数则十侯伯列之数则八子男列之数则六也上公簠十侯伯八子男六簠盛稻梁器也公堂上六东西夹各二侯伯堂上四东西亦各二子男堂上二东西各二　郑氏曰豆菹醢器也公四十豆堂上十六西夹东夹各十二侯伯三十二豆堂上十二西夹东夹各十子男二十四豆堂上十二西夹东夹各六礼器曰天子之豆二十有六诸公十有六诸侯十有二上大夫八下大夫六以聘礼差之则堂上之数与此同铏器也公铏四十二侯伯二十八子男十八非衰差也二十八书或为二十四亦非也礼之大数铏少于豆推其衰公铏四十二宜为三十八则公铏堂上十八西夹东夹各十侯伯堂上十二西夹东夹各八子男堂上十西夹东夹各四壶酒器也其设于堂夹如豆之数鼎牲器也簋黍稷器也鼎十有二者饪一牢正鼎九与陪鼎三皆设于西阶前簋十二者堂上八西夹东夹各二合言鼎簋者牲与黍稷俱食之主也　王氏曰鼎牲器簋黍稷器牲天产以养精黍稷地产以养形二者相资以为养皆食之主也故合鼎与簋而言之皆常食也未始有加损焉故公侯伯子男其数皆止于十二　王介甫曰上公牲三十有六侯伯腥二十有七子男牲十有八牲即牲之腥者或言牲或言腥互备也　郑氏曰腥谓腥鼎也每牢皆九为列设于阼阶前公腥鼎三十六腥四牢也侯伯腥鼎二十七腥三牢也子男腥鼎十八腥二牢也皆陈陈列也飱门内之实备于是矣亦有车米禾刍薪公飱五牢米二十车禾三十车侯伯四牢米禾皆二十车子男三牢米十车禾二十车刍薪皆倍其禾　王氏曰饔饩者朝享之后所致之大礼也上公九牢侯伯七牢子男五牢其死牢如飱之陈则上公五牢侯伯四子男三皆陈于门西也牵生牢也上公牵四牢侯伯三子男二皆陈于门西如积也　薛氏圗云上公米百二十筥侯伯米百筥子男八十筥筥半斛也陈于中庭公则黍梁稻各二行稷六行各十二行东西为列所谓横陈于中庭侯伯则十行子男则八行其陈如公之法也醯醢公则百二十罋侯伯百罋子男八十罋皆夹碑从陈醢在碑东醢在碑西公则各为六行侯伯各为四行子男为二行醯在东醯谷阳也醢在西醢肉隂也　郑氏曰车皆陈言车者衍字耳　王先生曰米有载于筥者有载之于车者　王氏曰车米眡生牢牢十车车秉有五防车米载米于车也牵四牢每牢一车则车米凡四十车也　郑氏聘礼曰十斗曰斛十六斗曰防十防曰秉每车秉有五防则二十四斛也　王氏曰车禾视死牢牢十车车三秅车禾载禾于车也禾藁实并割者夫死牢如飱之数上公飱五牢牢十车则车禾凡五十车也　郑氏曰聘礼曰四秉曰筥十筥曰稯十稯曰秅每车三秅则三十稯也稯犹束也米禾之秉筥字同数异禾之秉手把耳筥谓一穧也　王氏曰刍薪倍禾则凡百车也皆陈谓陈于门外也　郑氏曰米在门东禾在门西刍薪虽取数于禾薪从米刍从禾也　王氏曰侯伯米三十车禾四十车刍薪倍禾则杀于公也子男米二十车禾三十车刍薪倍禾则杀于侯伯也　郑氏曰上公乗禽日九十双侯伯七十双子男五十双乗禽谓乗行羣处之禽雉鴈之禽是也于礼以双为数殷膳大牢殷中也中又致膳示念宾也　王氏曰侯伯亦言膳大牢子男不言则蒙上文可知也然独于上公言以及归则侯伯子男亦及归可知也上公三飨三食三燕侯伯三飨再食再燕子男一飨一食一燕飨以酒为主食以食为主燕以恩为主惟以恩为主故异于飨食之礼示以慈惠以毛为尚其乐无算也取其欢而已其爵无算也取其醉而已取脯以降奏陔而去则王所以致爱于诸侯于是为至矣其数或三或再或一亦隆杀之节也若弗酌则以币致之者谓君或有故不亲飨食燕也且飨有酬币食有侑币不飨则以酬币致之所以将意而致钦者不可废故也　郑氏曰凡介行人宰史众人从宾者也行人主礼宰主具史主书皆有飱饔饩尊其君以及其臣也以其爵等为之牢礼之数陈爵卿也则飱二牢饔饩五牢大夫也则飱大牢饔饩三牢士也则飱少牢饔饩大牢此降小礼丰大礼也以命数则参差难等畧于臣用爵而已　王氏曰上介则以其诸侯之臣为尊宜有以优异之故独有禽献而其余则无有也上公夫人致礼八壶八豆八笾膳大牢致飨食大牢夫人致礼所以助王养宾亦夫妇相成之义也壶陈于东序笾豆陈于户东凡夫人致礼于诸侯皆下大夫致之也夫人致礼侯伯与上公同不言食大牢则杀于公也夫人致礼于子男六壶六豆六笾膳眡致飱则又杀于诸侯伯也然特言膳眡致飨者言夫人致膳于小国君以致飨之礼则是不复飨也上公卿皆见以羔膳太牢侯伯卿皆以羔膳特牛子男亲见卿皆膳特牛卿皆见者见于宾也以羔则以其贽见焉子男独言亲见者以卿于小国之君有不故造馆见者故造馆见者乃致膳耳不言羔则蒙上文可知也或用大牢或用特牛亦礼之杀也先王之于祭祀致爱与钦其于承宾也亦如之方其祭祀也王耕以供粢盛后蚕以为祭服王祼而后亚祼王献而后亚献而终之以诸臣之所胙也及其承宾则亦王祼献而后亚之王致酒后夫人致饮而终之以臣皆见而膳之也夫推所以承神者而承賔则致爱与钦可谓至矣而诸侯安得不一德一心以亲其上哉凡诸侯之卿大夫士为国客则如其介之礼以待之者前言凡介有飱饔饩以其爵等为之牢礼之陈数谓其从君而来也今此言卿大夫士为国客则特来聘问所以待之者亦如其为介之礼也　黄氏曰先王之待诸侯何其至也未至也致积始至也致飱及其朝享之后又致饔饩之大礼食之而弗爱豕交之也则有问劳送逆之示其勤爱之而弗敬是以兽养之也则有辞受拜揖之示其公然恭而无其实君子不可以虚拘也又况其爱之乎拜揖辞受恭之之文也有飨焉则尽其恭之之寔问劳送逆爱之之文也有燕焉则尽其爱之之实其乐无算取其欢而已其爵无算取其醉而已取脯以降奏陔而去诸侯心平而气和相与一德以尊其上大者比其小小者事其大相朝之君相问之使旌节继道何以致之先王为之朝礼而贵贵之教寓焉为之燕礼而老老之教寓焉为之飨礼设几而不倚所以训其恭爵盈而不饮所以训其俭是其所以致之之道也　薛氏图云天子待五等诸侯礼数诸侯初入境上公则五积侯伯则四积子男则三积皆用牢出入同等上公三问侯伯再问子男一问皆用脯修至国则致飱者客始至致小礼也飱有牢上公五侯伯四子男三也有食庶羞可食之物公四十侯伯三十二子男二十四有簠公十侯伯八子男六皆实稻也有豆公四十侯伯三十二子男二十四皆实菹醢也有铏公三十八侯伯二十八子男十八也有壶酒公四十侯伯三十二子男二十四有簋黍稷器也公侯伯子男各十二也朝讫致饔饩有牢公九侯伯七子男五也有米公百二十筥侯伯百筥子男八十筥也有醯醢公百二十罋侯伯百罋子男八十罋也有车米眡生牢牢十车公则四十车侯伯三十车子男二十车也有车禾视死牢牢十车公五十车侯伯四十车子男三十车也有刍薪其数倍禾也乗禽公日九十双侯伯七十双子男五十双也殷膳大牢中又致膳谓之殷膳也公则三飨三食三燕侯伯则再飨再食再燕子男则一飨一食一燕若有故不亲飨食燕则以币致之此王待诸侯之礼然也天子待孤卿以下礼数若大国之孤天子待之出入亦三积不问一劳其牢礼饔食及陈设之仪一如子男之礼自卿以下天子待之皆以其爵等为之牢礼之数如爵卿也则飱二牢饔饩五牢大夫也则飱大牢饔饩三牢士也则飱少牢饔饩大牢至陈设之仪皆如朝聘之礼然则天子待卿以下积则卿出入二积大夫出入一积所以知其如此者诸侯之积眡飱牵故大夫之积亦眡飱牵也以上皆据从君为介之礼若不从君而特来聘问之卿大夫士天子待之亦与从君为介之礼同等也　刘氏曰掌客所掌牢礼其别有五皆天下之正礼而王及诸侯之所共守而同行之不敢过也不敢不及也王不廵守殷国防合诸侯而享之一也王廵守殷国国君膳王及公卿大夫士庶子各有所眡二也诸公相为宾之礼三也侯伯相为宾之礼四也子男相为宾之礼五也五者苟夫其中则忠义亏而争鬬起礼义失而祸乱兴是以圣人事为之防物为之数使夫贵贱有伦上下有叙宾主有礼揖譲有端小大必称故享之者足以成礼而无余为之者足以敬宾而不乏所以行礼乐起风化笃忠顺厚人伦而祸乱之萌息矣争闘之心消矣僭偪之源窒矣国之大经也
　　凡礼宾客国新杀礼凶荒杀礼札丧杀礼祸烖杀礼在野在外杀礼凡宾客死致礼以丧用宾客有丧唯刍稍之受遭主国之丧不受飨食受牲礼【稍所教反】
　　郑氏曰国新新建国也凶荒无年也祸烖新有兵寇水火也皆杀礼者为国省用爱费也　王氏曰以国之所费既多则宜节用焉故礼不得不杀　疏曰在野在外杀礼者以其野外怱遽礼物不可卒备故亦杀之　郑氏曰凡宾客死致礼以丧用者死则主人为之具而殡矣丧用者馈奠之物　疏曰宾客有丧者宾客聘至彼国后有丧来告者　郑氏曰丧谓父母死也客则又有君焉　疏曰惟刍稍之受者君行师从卿行旅从湏得资给故受刍稍也　郑氏曰不受飨食飨食加也其正礼飱饔饩主人致之则受遭主国之丧不受飨食受腥礼者有丧不忍煎烹正礼飱饔饩当孰者腥致之也
　　掌讶
　　中士八人府二人史四人胥四人徒四十人
　　郑氏曰讶迎也宾客来主迎之　王氏曰秋官有讶士又有掌讶者盖讶士刑官也兼掌狱讼掌讶惟以迓宾客为主所掌者讶而已
　　掌邦国之等籍以待宾客若将有国宾客至则戒官脩委积与士逆宾于疆为前驱而入及宿则令聚及委则致积至于国宾入馆次于舎门外待事于客及将币为前驱至于朝诏其位入复及退亦如之凡宾客之治令讶讶治之凡从者出则使人导之及归送亦如之凡宾客诸侯有卿讶卿有大夫讶大夫有士讶士皆有讶凡讶者宾客至而往诏相其事而掌其治令【从才用反相息亮反】王氏曰等籍者九仪差数之籍也所以待宾客者必以其籍之差数而为隆杀之节焉若将有国宾客至则戒官脩委积若牛人共积牛羊人共积羊仓人共道路之谷积委人共委积之刍薪掌讶则戒之使各蚤正素备以给宾客之用也　郑氏曰既戒乃出迎宾士讶士也　王氏曰以讶士邦有宾客则与行人送逆之入于国则为之前驱而辟故也　郑氏曰及宿则令聚令野庐氏也及委则致积以王命致于宾也至于国宾入馆次于舎门外待事于客通其所求索也及将币为前驱道之以如朝也至于朝诏其位告宾以其位处也入复者入告王以客至也　王介甫曰及退亦复于王若孔子所谓宾不顾矣是也王氏曰治之理其事也　郑氏曰宾客之治谓欲理国事也以告乎讶讶为如朝而理之从者凡介以下也人其属胥徒也使导宾客之从者营防之也及归送亦如之者送至于竟如其前驱聚待事之属凡宾客诸侯有卿讶以下此谓朝觐聘问之日王所使迎宾客于馆之讶　王氏曰宾客之爵命尊卑不同王所使讶宾客之人亦不同也宾客方至则掌讶往而诏相其事诏以言告之相以力赞之也治谓理其事令谓有所使宾客有治令则掌讶掌之
　　掌交
　　中士八人府二人史四人徒三十有二人
　　郑氏曰主交通结诸侯之好　王氏曰天地不交而万物不生上下不交而功勲不成先王所以立掌交之官
　　掌以节与币廵邦国之诸侯及其万民之所聚者道王之德意志虑使咸知王之好恶辟行之使和诸侯之好达万民之説掌邦国之通事而结其交好以谕九税之利九礼之亲九牧之维九禁之难九戎之威
　　郑氏曰节以为行信币以见诸侯也　王氏曰用节者道路用旌节以表之也用币者掌邦国之通事而结其交好故也　郑氏曰咸皆也使皆知王之所好者而行之知王所恶者辟而不为使知诸侯之好者有欲相与脩好者则为和合之达万民之説説所喜也达者达之于王若其国君也　刘氏曰上情不下通下情不上达有所壅塞而治道难成古今之所病也是以设掌交之官廵行天下以究其壅塞而通达之必使咸知王之好者德善而恶者佞邪俾民辟其所恶而行其所好则上情莫不下通矣又使王知诸侯之所好万民之所悦则下情得以上达矣　郑氏曰通事谓朝觐聘问也谕告晓也九税所税民九职也九礼九仪之礼也九牧九州之牧也九禁九法之禁也九戎九伐之戎也　王介甫曰谕九税之利使知艺种谕九礼之亲使知分守谕九牧之维使知听令谕九禁之难使知辟禁谕九戎之威使知免兵于无事之时使人焉好邦国而谕之折冲消萌多矣不知出此而恃威譲文告征伐之施焉则非所谓为大于其细图难于其易也　刘氏曰九税之利者必有职以任民以相资取也九礼之亲者必结九仪之好以相亲爱也九牧之维者必有连帅以相维持也九禁之难者必知九法之禁则免于患难也九戎之威者必畏九伐之法则免于刑威也皆其职通上之情使其下之必遵成下之义使其上之必庇者也
　　掌察【阙】
　　四方中士八人史四人徒十有六人
　　疏曰掌督察邦国之事
　　掌货贿【阙】
　　下士十有六人史四人徒三十有二人
  </div>
  <div class="pagination">
   <a href="周礼集说_page20.html">
    上一页
   </a>
   <span>
    ...
   </span>
   <a href="周礼集说_page16.html">
    16
   </a>
   <a href="周礼集说_page17.html">
    17
   </a>
   <a href="周礼集说_page18.html">
    18
   </a>
   <a href="周礼集说_page19.html">
    19
   </a>
   <a href="周礼集说_page20.html">
    20
   </a>
   <span class="current-page">
    21
   </span>
   <a href="周礼集说_page22.html">
    22
   </a>
   <a href="周礼集说_page23.html">
    23
   </a>
   <a href="周礼集说_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
