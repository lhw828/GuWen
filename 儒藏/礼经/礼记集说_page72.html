<!DOCTYPE html>
<html>
<head>
    <meta charset="UTF-8">
    <title>礼记集说 - 第 72 页/共 145 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记集说 - 第 72 页/共 145 页</h1>
    <div class="content">　　君子狐青裘豹褎绡衣以裼之麛裘青豻褎绞衣以裼之羔裘豹饰缁衣以裼之狐裘黄衣以裼之锦衣狐裘诸侯之服也
　　郑氏曰君子大夫士也绡绮属也染之以于狐青裘相冝狐青裘盖衣之裘也豻胡犬也绞苍黄之色也论语曰素衣麛裘是也豹饰饰犹褎也论语曰缁衣羔裘是也黄衣大蜡时腊先祖之服也论语曰黄衣狐裘是也非诸侯则不用锦衣为裼
　　孔氏曰以狐青为裘豹皮为褎用绡之衣以覆裼之也案郊特牲黄衣黄冠而祭所以息田夫又月令孟冬腊先祖五祀是黄衣为腊先祖之服案熊氏曰六冕皆有裘此云谓六冕及爵弁也则天子诸侯皆然而云大夫士者君用纯狐青大夫士杂以豹褎郑注胡犬谓胡地野犬
　　长乐陈氏曰羔裘豹饰狐青裘豹褎麛裘青豻褎何也豹取其武而有文青豻取其仁而能守武而有文诸侯视朝之事也仁而能守天子视朝之事也狐青以燕居褎亦以豹则武而有文亦非燕居之所可也诗曰羔裘豹饰孔武有力又曰羔裘豹袪自我人居居其托物同而意异者义则一也善用之则为武不善用之则为夫言岂一端而已哉先儒谓凡裘天子诸侯用全其臣则褎饰异焉然天子诸侯之用全特狐白裘而已欲其纯白之备也至于麛裘羔裘则上下之所同非无饰也若曰裘以用全为贵则狐黄之裘无异褎犬羊之裘无异饰而贱者或服之何邪【礼书】
　　延平周氏曰裘用狐青所以象其仁褎用豹所以象其义绡衣所以象其道内衣狐青裘而外加绡衣有显道神德行之意麛裘青豻与此同麛能爱而其色白豻善守而其色青麛裘所以象其义而能爱豻褎所以象其仁而善守绞苍黄之色苍所以象天道黄所以象地道羔裘所以象其礼豹饰所以象其义缁衣所以象其道之幽黄衣者坤道在上六之时息民之祭一歳之终也羔之色黒而衣用缁狐之色黄而衣用黄者欲其有纯一之德也
　　严陵方氏曰言绡则锦衣以降裼皆用绡可知缁衣黄衣衣言色而裘不言者盖狐有青有白有黄前言青言白者以其与衣异故也此特不言则从其衣之黄可知麛裘所以为听朔之服羔裘所以为视朝之服麛鹿子也羔羊子也于豻言褎则知豹之为饰亦褎矣褎言其体饰言其用也凡此言君则指天子诸侯而已君子则兼大夫以上言之也
　　犬羊之裘不裼不文饰也不裼裘之裼也见美也吊则袭不尽饰也君在则裼尽饰也服之袭也充美也是故尸袭执玉袭无事则裼弗敢充也
　　郑氏曰犬羊之裘质略亦庻人无文饰故不裼裼主于有文饰之事裘之裼见美也者君子于事以见美为敬也丧非所以见美故袭君在则裼谓臣于君所也充美充犹覆也所敬不主于君则袭尸尊则袭执玉袭重寳瑞也无事则裼谓已致龟玉也
　　孔氏曰案聘礼使臣行聘之时主于敬不主于文故袭裘是不文饰之事不裼裘也至行享之时主于文故裼裘裘之裼者谓裘上加裼衣裼衣上虽加他服犹开露裼衣见裼衣之美以为敬也吊袭谓主人既小敛之后若未敛则裼裘檀弓子防裼裘而吊是也君在之时则露此裼衣尽其文饰之道以敬于君也服之袭充美也者此谓君之不在臣所加上服揜袭裼衣覆盖裼衣之美以君不在敬心杀故也凡敬有二体一则父也二则君也子于父以质为敬故于父母之所不敢袒裼臣于君以文为敬故于君所则裼若平敌以下亦袭以其质略故也所袭同其意异也尸处尊位无敬于下故袭也凡执玉得袭故聘礼执圭璋致聘则袭也若执璧琮行享虽玉裼此执玉或容非聘享寻常执玉则亦袭也是享礼庭实之物执之亦裼若寻常所执及卜则袭敬其神灵也无事谓行礼之后则裼不敢充覆其美也亦谓在君之前若不在君所无事则袭前文云者是也
　　长乐陈氏曰裘之裼也见美也服之袭也充美也则袒而见裘曰裼揜而充裘曰袭孔子素衣麑裘则麑裘之上素衣其正服也缁衣羔裘则羔裘之上缁衣其正服也黄衣狐裘锦衣狐裘盖亦若此郑氏前注以为袒而有衣曰裼若然裘之上有裼衣裼衣之上又有正服则是裼袭在衣不在裘而言裼裘袭裘何邪【礼书】
　　严陵方氏曰夫裘之上有裼衣裼衣之上有袭衣袭衣之上有正服则所谓裼者未尝无袭由露其裼衣故谓之裼尔所谓袭者未尝无裼由揜以袭衣故谓之袭尔由内达外则有裘而后有裼故于裼言裘自外至内则有服而后有袭故于服言袭由内达外则出乎显故曰见美以示其文自外至内则入乎隐故曰充美以示其质充言充于内也见言见于外也犬羊之裘则庻人之服庻人之容焦焦而无文故不裼故继言不文饰也不裼
　　延平周氏曰裼者尽饰故其美见于外袭者不尽饰故其美充于内臣之于君则不敢充其美故以文为贵以文为贵故君在则裼无事则袭吊丧为尸执国寳则不敢见其美不敢见其美故以质为贵以质为贵故袭所谓玉非执贽与庭实也盖执防者有借则裼为庭实者执璧琮则裼
　　金华应氏曰交错而相易曰裼层叠累防而揜覆曰袭裼之义虽近于袒亦惟袒露其裘以见其美非尽袒其衣而露见也
　　笏天子以球玉诸侯以象大夫以鱼须文竹士竹本象可也
　　郑氏曰球美玉也文犹饰也大夫士饰竹以为笏不敢与君并用纯物也
　　孔氏曰自此至去一一节明天子以下笏所用之物并明用笏之事及阔狭长短案释地云西北之美者有昆崘虚之璆琳琅玕焉璆琳美玉球与璆同鱼须文竹谓以鲛鱼须文饰其竹也士以竹为本质以象牙饰其边縁言可者通许之辞
　　长乐陈氏曰天下之事常脩治于人之所慎而废弛于人之所忽先王于是制为之笏或执或搢而毕用之使人稽其名以见其义观其制以思其德庸有临事而失者乎天子之笏以玉诸侯以象大夫以鱼须文竹士竹本象可也盖玉德之美象义之辨竹礼之节天子尚德诸侯贵义大夫士则循礼而已此笏所以异也鱼须文竹竹而以鱼须文之也竹本象可也竹本而象饰之也大夫近尊而其势屈士逺尊而其礼伸此饰所以异也礼大夫沐稷而君与士皆沐粱大夫之臣曰私人而君与士之臣皆曰私臣大夫祭则堂之上下共尊而君与士则堂下异尊大夫内子拜尸西而君与士之妻则北面大夫之于主妇不致爵而君与士则致爵大夫嗣子不举奠而君与士之嗣则举奠大夫賔尸尸酢主人乃设席而君与士则先酢而设席大夫前祭一日筮尸而君与士则前祭三日筮尸大夫祭之日视濯而君与士则前祭一日视濯凡此皆顺而摭之之礼则其饰笏以象不亦可乎　又曰天子之笏其玉以球其不琢也谓之大圭其方正也谓之珽其实一也竹取其坚贞有节以鱼须饰之卑者不敢用纯也竹本尤坚贞而有节者也士以节义为尚故笏用焉象诸侯所以为笏者也士卑而伸故饰笏用焉先儒谓士竹本象者以象饰其本误矣【礼书】
　　马氏曰象也者驯物也诸侯之在外以顺为行故其笏用象而竹以文为美大夫士皆事人者也事人者以贞固为节故其笏用竹
　　严陵方氏曰鱼之为物得其道则易取失其道则难制而有道则从之无道则去之者大夫之节也故以鱼须文竹执鴈者亦以此鱼劳在须故必文之以须焉贯四时而不改其操者竹也厯夷险而不易其节者士也故以竹本执雉者亦以此大夫贵于士而不得用象士乃得之者以贱故也且谓之可非正宜用之也
　　金华应氏曰后世人臣之佩用鱼亦大夫鱼须文竹之意也尔雅鱼曰须盖鱼之所以鼓息者在须故也讲义曰鱼目虽夜不瞑大夫夙夜在公似之
　　山隂陆氏曰竹有节而已死制之事也大夫则又有文焉言笏大夫以鱼须文竹士以竹本为正若或用象亦许故曰象可也可者通许之辞
　　见于天子与射无说笏入大庙说笏非古也小功不说笏当事免则说之既搢必盥虽有执于朝弗有盥矣凡有指画于君前用笏造受命于君前则书于笏笏毕用也因饰焉
　　郑氏曰言凡吉事无所说笏大庙之中唯君当事说笏也小功轻不当事可以搢笏免悲哀哭踊之时不在于记事故说之搢笏辄盥为必执事毕尽也孔氏曰以臣见君无不执笏笏所以记事射所以正威仪大庙之中虽当事之时亦执笏也君则大庙之中当事则说笏时臣僭于君当事之时亦说笏故记者云非古礼也郑注凡者非一之辞下文云小功不说则大功以上皆说之故云唯吉事无所说笏也既搢笏于带必盥洗其手谓须预洁浄虽有执事于朝不须盥矣造诣君前而受命则书记于笏笏毕用谓事事尽用笏记之故因而饰以为上下等级焉长乐陈氏曰见天子也入大庙也射也皆礼之不可忽者故不说笏小功则礼可以胜情故亦不说笏当事而免则事可以胜礼故说之【礼书】
　　严陵方氏曰重莫重于见天子难莫难于射二者犹不说笏则余可知矣说与武王不说冠带之说同君当事则说笏所以逸尊者也后世臣或说之则失之简矣小功之丧悲哀杀矣事不可不记也故不说笏及当事而免之时则悲哀极矣不暇记事故说之搢笏必盥手及有执事于朝亦弗再盥于朝之严犹不再盥余可知矣故以虽言之指言指其事之意而定之画言画其事之分而筹之不敢徒手而为之者嫌其大慤也书己之思则记之将以献乎上书君之命则记之将以行乎下也此笏所以为毕用欤
　　金华应氏曰酒以涗为新器以涤为敬手以盥为洁故祭尊爵者盥不止于一笏之为用尤重而执于朝亦弗再盥者以其端洁之有素也始而进见则史进象笏书思对命及其造见受命则又退而书之心思恍惚之间对扬造次之顷谨敬君命虑有废忘而进退终始皆假笏以书之是不谓之毕用乎
　　山隂陆氏曰见于天子执防大宗伯公执桓圭侯执信圭是也射亦执赘射人三公执璧孤执皮帛是也虽有所执犹有所搢故曰见于天子与射无说笏当事虽免犹说笏然则小功不说笏非当事者也
　　笏度二尺有六寸其中博三寸其杀六分而去一郑氏曰杀犹杼也天子杼上终葵首诸侯不终葵首大夫士又杼其下首广二寸半
　　孔氏曰天子诸侯上首广二寸半其天子椎头不杀也大夫士下首又广二寸半唯笏之中央同博三寸故云其中博三寸也其杀六分去一者天子诸侯从中以上稍稍渐杀至上首六分三寸而去其一分余有二寸半在大夫士又从中以下渐渐杀至下首亦六分而去一案玉人云天子杼上此云杀故郑知杀犹杼也玉人云天子终葵首则诸侯不终葵首可知经特云其中博三寸明笏上下二首不博三寸诸侯旣南面之君同杀其上大夫士北面之臣冝俱杀其下故郑云又杼其下也
　　长乐陈氏曰笏度二尺有六寸其中博三寸其杀六分而去一然天子之笏长三尺以六寸为椎首而计之则于二尺六寸为有余去椎首而计之则于二尺六寸为不足盖玉藻所言非天子之笏【礼书】
　　山隂陆氏曰此言诸侯之笏诸侯素带终辟诸侯笏度二尺六寸降杀以两则大夫二尺四寸士二尺二寸欤
　　延平周氏曰考工记曰大圭长三尺杼上终葵首天子服之相玉书曰珽玉六寸明自炤此言笏度二尺有六寸盖考工记兼其杼上终葵首言之故有三尺相玉书指其终葵首言之此去其杼上而言之若天子无所屈则杼上四寸而终葵首诸侯前屈则杼上四寸而圜其首大夫前屈后屈则不持杼其上圜其首而又杼其下圜其末三等之制虽殊而其中皆博三寸其杀皆六分去一而止于二寸有五分
　　新安王氏曰大圭其长三尺此言笏其度二尺有六寸则不得以为大圭况大圭天子服之非臣下所得用笏则自天子诸侯至大夫士皆有之其非大圭明矣郑乃曰杀犹杼也天子杼上终葵首是以考工记大圭之制以为笏未见其可也且记但言其杀六分去一又安知天子诸侯杀其上首而大夫士杀其下首乎且笏之度二尺有六寸而其中博三寸其中博不杀则是上下皆杀也其杀六分去一则上下皆二寸有半也其下六分去一则便于搢揷其上六分去一则便于操执而搢之也何谓天子杼上终葵首诸侯不终葵首大夫士杼其下首乎
　　而素带终辟大夫素带辟垂士练带率下辟居士锦带弟子缟带并纽约用组
　　郑氏曰而素带终辟谓诸侯也诸侯不朱里合素为之如今衣带为之下天子也大夫亦如之率繂也士以下皆禅不合而繂积如今作幧头为之也辟读如裨冕之裨裨谓以缯采饰其侧人君充之大夫裨其纽及末士裨其末而已居士道艺处士也此自而素带乱脱在是耳冝承朱里终辟
　　孔氏曰自此以下至皆从男子明带及韠韨及王后以下衣服等差其文杂陈又上下烂脱今一依郑注以为先后天子素带朱里终辟而素带终辟大夫素带辟垂士练带率下辟居士锦带弟子缟带并纽约用组三寸长齐于带绅长制士三尺有司二尺有五寸子游曰参分带下绅居二焉绅韠结三齐大夫大带四寸杂带君朱緑大夫华士缁辟二寸再缭四寸凡带有率无箴功此等緫论带之义也今依而解之天子以素为带用朱为里终竟带身在要及垂皆裨故曰终辟诸侯唯不以朱为里亦用朱緑终裨大夫不终辟但以华裨其身之两旁及屈垂者士用孰帛练为带用单帛两边繂而已繂谓缏缉也下裨者但士带垂者必反屈向上又垂而下大夫则緫皆裨之士则用缁唯裨向下一垂者也居士用锦为带尚文也弟子用生缟为带尚质也并并也纽谓带之交结处以属其纽约者谓以物穿纽约结其带天子以下其所纽约之物并用组为之故云并纽约用组三寸者谓纽约之组阔三寸也言约纽组余长三尺与带垂者齐故云长齐于带绅谓带之垂者绅重也谓重屈而舒申其制士长三尺有司长二尺五寸引子游之言以证绅之长短人长八尺大带之下四尺五寸分为三分绅居二分长三尺也绅韠结三齐者绅谓绅带韠谓蔽膝结谓约纽余组三者俱长三尺故云三齐也大夫大带四寸谓合素为之广四寸杂带杂犹饰也饰带君用朱緑大夫用华士用缁也士缁辟二寸再缭四寸谓用单练广二寸缭绕也再度绕要亦四寸凡带谓有司之带有繂谓其带既禅亦以箴缏缉其侧但繂襵之而已无别裨饰之箴功故云无箴功郑注人君充之者充满也天子诸侯饰带从首及末徧满皆饰故云充之大夫但饰其带纽以下至于末
　　山隂陆氏曰搢笏于此故连言之非脱烂在是也即承天子朱里终辟则不辞士言练大夫言素相备也相备而于士言练则大夫以上冝有素者也士练而后能率下辟带以束防辟之事也而辟有降杀纽若今繋绦用环并纽谓以二色为之然则并纽与约用组盖弟子之饰
　　长乐陈氏曰天子至士带皆合帛为之或以素或以练或终辟或辟垂或下辟其饰或朱緑或华盖素得于自然练成于人功终辟则所积者备辟垂下辟则所积者少朱者正阳之色緑者少阳之杂与缁者隂之体华者文之成天子体阳而兼乎下故朱里而裨以朱緑诸侯虽体阳而不兼乎上故饰以朱绿而不朱里大夫体隂而有文故饰以华士则体隂而已故饰以缁下文于大夫言带广四寸则其上可知而士不必四寸也于士言绅三尺则其上可知而有司止于二尺五寸也凡带有率无箴功则带繂而已无刺绣之功也以至并纽约组三寸再缭四寸绅韠结三齐皆天子至士所同也夫所束长于所饰则失之太拘所饰长于所束则失之太文绅韠结三齐然后为称则有司之约韠盖亦二尺五寸欤古者于物言华则五色备矣于文称凡则众礼该矣郑氏以华为黄以凡带为有司之带以率为士与有司之带以辟为裨以二寸为士带广以至大夫以上用合帛士以下襌而不合皆非经据之论也居士锦带然则所谓居士即命民锦以其有备成之文也居士即处士也有守节而不仕者有成材而未仕者乡饮酒礼主人就先生而谋賔介郑氏谓賔介处士也乡射礼征唯所欲以告于先生君子可也郑氏云君子处士也此盖处士之未仕者欤【礼书】
　　金华应氏曰管子曰处士就间燕则士之未仕者也然书曰越百姓里居则居士非特穷而在下者也抑士有学成德尊不屑仕而君就命之后世命隐逸之礼即所谓饰车衣锦之命民欤然士贱缟布带乃其常耳退居而有锦带亦众尊而奉之欤
　　严陵方氏曰辟读如开辟之辟天子诸侯始终皆辟者象其德广所及始终如一也盖为带必有以裨其旁固有开而广之之意矣上有而字盖衍文无诸侯字疑脱之也带之体用素者示其有洁白之德以约其身带之里用朱者示其有含阳之德藏于宻下言杂带君朱緑则兼大夫诸侯言之其所异者诸侯得以朱为表而不以之为里耳凡带缭于要者为鞶垂于前者为绅天子诸侯终辟则自鞶至绅皆辟也大夫垂则辟其绅而已于鞶则否也士下辟则绅之下而已于上则否也自天子至于士则降杀可见矣至于以洁白约其身无贵贱一也故悉以素为体焉率者循其经纬之理而摄之也言士如此则举卑以见尊下言凡带有率无箴功则知率固不止于士矣居士有由中之良贵则服锦带以象之弟子有受道之素质则服缟带以象之亦惟其称而已或曰缟或曰素何也所谓缟则素缣而已所谓素则凡未受采者皆是也缟则生者而已素则生孰是也前言缟冠素纰此其辨欤然合而言之皆白而已纽则带之交结也合并其纽用组以约之则不可解矣绅长制士三尺者则自要而下三尺为称故也言士如此则亦举卑以见尊而已有司谓府史之属欲其便于奔走之役故特去其五寸焉言大夫带四寸则亦举卑以见尊也不言士则以独二寸故也言杂带则知素带之为纯言素带则知杂带之为采矣大夫以则失之太质故又为之华藻焉士缁辟三寸则半大夫之制故也再缭四寸者再绕于要则合为四寸矣此所以半大夫之制欤凡带率之而已故无用箴之功以缝之也然带之有辟亦用箴矣此所言谓率处无之耳肆束及勤者有事则收之走则拥之者束谓组也以束约故谓之束带则绅肆故也今也以束带之制其重如此故令有事者收之走则拥之以示不敢渎焉有事收之于身以服其劳也走则不暇收之矣姑拥之以手而已
　　韠君朱大夫素士爵韦圜杀直天子直公侯前后方大夫前方后挫角士前后正
　　郑氏曰韠之言蔽也凡韠以韦为之必象裳色此端服之韠也天子诸侯端朱裳大夫素裳唯士裳黄裳杂裳也皮弁服皆素韠圜杀直目韠制也天子四角直无圜杀公侯杀四角使之方变于天子也所杀者去上下各五寸大夫圜其上角变于君也韠以下为前以上为后士贱与君同不嫌也正直方之间语也天子之士则直诸侯之士则方
　　孔氏曰此一经緫明韠韨上下尊卑之制唯有大夫大带一经厠在其中案士冠礼端裳黄裳杂裳爵韠谓士端之韠此云士爵韦故知是端之韠也圜杀直者前方后挫角则圜也前后方方则杀也又天子直故郑云目韠制也公侯前后方是杀四角上下各去五寸所去之处以物补饰之使方变于天子也郑注所杀者去上下各五寸者案杂记云韠会去上五寸是上去五寸又云纰以爵韦六寸不至下五寸是去下五寸郑注杂记云会谓上领缝也领之所用盖与纰同如郑此言即上去五寸是领也以爵韦为领故云领之所用与纰同下云所去五寸纯以素故郑注杂记云纯纰所不至者五寸然则上去五寸是领也下去五寸是纯也若然唯去上畔下畔而云杀四角者盖四角之处别异之使殊于余边也其会之下纯之上两边皆纰以爵韦表里各三寸故杂记云韠长三尺下广二尺上广一尺会去上五寸纰以爵章六寸不至下五寸纯以素紃以五采韠制大略如此但古制难知不可悉识后挫角谓杀上角使圜不令方也注云正直方之间语者正谓不衺也直而不衺谓之正方而不衺亦谓之正故云间语
　　长乐陈氏曰韠之作也在衣之先其服也在衣之后其色则视裳而已以其茀前则曰韨以其一巾足矣故曰韠以色则曰緼以緼质则曰韎韐考之士冠礼于皮弁端皆言韠特于爵弁言韎韐诗于素韠言韠于朱芾赤芾乃言芾是韠者芾之通称而芾与韎韐异其名所以尊祭服也君韠虽以朱而诸侯朝王亦赤芾诗曰赤芾在股赤芾金舄是也士虽以爵凡君子之齐服皆爵韠记曰齐则綪结佩而爵韠是也采言方叔之将兵韨亦以朱瞻彼洛矣言作六师而瞂以韎韐者盖兵事韦弁服韦弁服纁裳故贵者以朱芾卑者以韎韐韎韐即緼韨天子之韠直其会龙火与山诸侯前后方其会火以下大夫前方后挫角其会山而已郑氏谓山取其仁火取其明龙取其变天子备焉诸侯火而下卿大夫山士韨韦以礼推之周人多以近世之礼待贵者逺世之礼待卑者则郑氏之说是也【礼书】
　　严陵方氏曰韠即芾也古者蔽前一巾而已芾存此象焉以其服在衣之后故有毕之义焉芾又作韨经所谓緼韨是也又谓之韐冠礼所谓韎韐是矣若诗所谓韎韐有奭则韦弁服以之代韠而已说者以祭服曰韨朝服曰韠兵服曰韐盖无所据至于以韦为之则一而已士言爵韦者举卑以见尊也曰君则兼天子诸侯言之矣然诗以赤芾为诸侯之服者盖诸侯之在国则朱韨以存临下之仁在朝则赤韨以示事上之礼故也天子体天以临下故直公侯法地以事上故方于方言前后则直亦前后可知所谓直则必方矣所谓方则未必直也此其所以为杀欤山隂陆氏曰朱爵弁之韠素皮弁之韠爵端之韠君主爵弁大夫主皮弁士主端如是而后可知亦士言爵韦容君朱大夫素或丝也圜杀直圜前后正杀前后方直前方后挫角天子直方正于天下也公侯前后方杀于天子也大夫前方后挫角下于诸侯也士前后正无所不正也天子直不言前后务广天子也士前后正前亦挫角于是为正
　　延平周氏曰士贱而无嫌故正虽正矣未必直且方也




　　礼记集说卷七十五
　　钦定四库全书
　　礼记集说卷七十六　　　　宋　卫湜　撰
　　韠下广二尺上广一尺长三尺其颈五寸肩革带博二寸
　　郑氏曰颈五寸亦谓广也颈中央肩两角皆上接革带以系之肩与革带广同凡佩繋于革带
　　孔氏曰其上下及肩与革带俱二寸韠繋于革带郑恐繋于大带故云凡佩繋于革带以大带用纽约其物细小不堪县韠佩故也
　　严陵方氏曰下广二尺以象地上广一尺以象天长三尺以象三才其颈五寸以象五行肩革带博二寸以象隂阳故其制如此颈中央也以上下皆大而中特小如人之颈故也肩两角也以在两旁如人之肩故也以繋于革故并言革带之博焉
　　山隂陆氏曰肩齐也韠自有带其繋处与革带齐后博二寸容革带博亦如之
　　大夫大带四寸杂带君朱緑大夫华士缁辟二寸再缭四寸凡带有率无箴功
　　郑氏曰杂犹饰也即上之裨也君裨带上以朱下以绿终之大夫裨垂外以内以华华黄色也士裨垂之下外内皆以缁是谓缁带大夫以上以素皆广四寸士以练广二寸再缭之凡带有司之带也亦繂之如士带矣无箴功则不裨之士虽繂带裨亦用箴功凡带不裨下士也此又乱脱在是冝承绅韠结三齐孔氏曰君谓天子诸侯饰带外边上畔以朱朱是正色故在上也下畔以绿緑是间色故在下也郑注外以内以华近人为内逺人为外是天色故在外以华对故以为黄也黄是地色故在内也士既练带而士冠礼谓之缁带据韠色言之故谓之缁带以韠之外内皆用缁也余说见前经而素带终辟下延平周氏曰于士带言三尺则士而上皆三尺也于大夫言四寸则大夫而上皆四寸也士虽二寸缭之亦四寸也大以形言杂以色言凡带即所谓有司二尺有五寸者率者欲其自直而已有率则有箴功而言无箴功者指其无所裨而言之
　　山隂陆氏曰天子杂带盖亦朱绿而不言则用全天子之事杂非所言也以君见之而已杂带犹言杂佩杂裳冠礼云裳黄裳杂裳是也杂裳先儒谓前后黄素带即大带也言素以于杂带为素言大以于杂带为大然则素带冕服之带杂带爵弁皮弁端之带知然者以爵弁服缁带皮弁服缁带端缁带知之也绿木之间华土之间先儒谓五间绿红碧紫骝黄盖所谓骝黄骅骝也据此大带四寸杂带二寸缭四寸杂带之二当大带之一也士缁【句】辟二寸【句】
　　一命緼韨幽衡命赤韨幽衡三命赤韨葱衡天子素带朱里终辟
　　郑氏曰此冕爵弁服之韠尊祭服异其名耳韨之言亦蔽也緼赤黄之间色所谓韎也衡佩玉之衡也幽读为黝黒谓之黝靑谓之葱周礼公侯伯之卿三命其大夫命其士一命子男之卿命其大夫一命其士不命
　　孔氏曰郑以上经是端服之韠知此韠异于上也此据有孤之国以卿大夫虽三命命皆着冕若无孤之国则三命命之卿大夫皆絺冕不得唯冕也爵弁则士所服他服称韠祭服称韨是异其名也案易困卦九二朱绂方来利用享祀是祭祀称韨也韨韠皆言为蔽取蔽障之义也案毛诗传天子纯朱诸侯黄朱黄朱色浅则亦名赤韨也大夫赤韨色又浅耳有虞氏之前直用皮为之后王渐加饰焉明堂位云有虞氏服韨夏后氏山殷火周龙章是也此一命谓公侯伯之士士冠礼爵弁韎韐此緼韨则当彼韎韐故云所谓韎也毛诗云韎韐茅搜染齐人谓茅搜为韎韐声也茅搜则蒨草以蒨染之其色浅赤则緼为赤黄之间色若子男大夫俱名緼韨不得为韎韐也以其非士故耳周礼牧人云隂杞用黝牲又孙炎注尔雅云黝靑黒葱则青之异色三命则公之卿冕侯伯之卿絺冕皆赤韨葱衡
　　长乐陈氏曰此一命于公侯则为士而子男则大夫也命于侯伯则为大夫而子男则为卿者也三命则侯伯之卿是己典命所载可考己见郑注盖赤黄间而为緼则其色杂矣杂则贱故于士言之赤则其色纯矣纯则贵故于卿大夫言之以其如毕罗之可蔽则为韠以其文饰之与裳辨则谓之韨可以为祭服亦可以为朝服郑氏谓尊祭服异其名则以韨为祭韠为朝误矣　又曰韨不独祭服也服其命服朱芾斯皇见于方叔赤芾朱舄又歌于会东都之诸侯礼曰君朱大夫素士爵韦又曰赤黻幽衡赤黻葱衡若朝服也然主人端素韠于庙门之内以筮日则见于士冠礼之初而缁衣则爵韠皮弁则素韠又序于士冠礼三加之际则韠不得为朝服也
　　严陵方氏曰韨即韠矣以前言天子诸侯与在朝之臣而此止言诸侯之臣故变言之尔緼赤黄之色也土出于火土出则火藏矣故其色谓之緼緼者藏也衡佩上瑀也以言其寓之以为覆则谓之瑀以言其横之以为平则谓之衡一命其韨用緼以见虽有所緼未足以见而着明也命三命爵位渐隆足以见而着明矣故其韨用赤焉
　　山隂陆氏曰韎日在昩谷緼日在旸谷之色赤则既进矣故韎韐昩也进而为緼緼进而为赤赤进而为朱诗曰朱芾斯皇有玱葱衡则三命赤芾盖朝会之服士一命皮弁素韠三命为爵弁韎韐若加一命是为三命服冕矣冕以上服韨所谓一命緼韨幽衡是也又加一命则服赤芾幽衡又加一命则服赤韨葱衡是为五命先儒谓三命以上皆服葱衡此读三命赤韨葱衡之误诗曰有玱葱珩苍靑之也葱靑之达也辟读如字既夕礼曰有前后裳不辟辟辟之而已若积无数
　　延平周氏曰君朱大夫素士爵韦者言天子诸侯与其在朝之臣也一命緼韨幽衡而下言诸侯之臣也命者在大国则大夫而已故衡与一命者同所以示其毕也在小国则卿也故韨与三命同色所以示其尊也
　　王后袆衣夫人揄狄
　　郑氏曰袆读如翚揄读如摇翚摇皆翟雉名也刻缯而画之着于衣以为饰因以为名也后世作字异耳夫人三夫人亦侯伯之夫人也王者之后夫人亦袆衣
　　孔氏曰自此至男子一节论王后以下命妇之服惟有三寸长齐于带一经厠在其间袆衣六服之最尊也狄读如翟郑注内司服引尔雅释鸟伊雒而南素质五色皆备成章曰翚江淮而南靑质五色皆备成章曰摇郑又云王后之服刻缯为之形而采画之缀于衣以为文章袆衣画翚者揄翟画摇者阙翟刻而不画从王祭先王则服袆衣祭先公则服揄翟祭羣小祀则服阙翟鞠衣黄桑服也色如鞠尘服之以告桑展衣以礼见王及賔客褖衣御于王之服阙翟赤摇翟青袆衣鞠衣黄展衣白褖衣黑其六服皆以素纱为里郑注以经王后夫人其文相次故以夫人为三夫人但三夫人与三公同对王为屈三公执璧与子男同则三夫人亦当与子男夫人同故郑注司服疑而不定云三夫人其阙狄以下乎为两解之也王者之后自行正朔与天子同故祭其先王亦袆衣也若祭先公则降焉鲁祭文王周公其夫人亦袆衣故明堂位云夫人副袆立于房中是也
　　长乐陈氏曰九者阳之穷故王之吉服九六者隂之终故后之吉服六王之服九而祭服六后之服六而祭服三以妇人不预天地山川社稷之祭故也王之服衣裳之色异后之服连衣裳而其色同以妇人之德本末纯一故也王之服襌而无里后之服里而不襌以阳成于竒隂成于耦故也素质义也靑质仁也五色皆备成章礼也有仁义以为质有礼以为文后之德如此而已然地道尚义故袆衣为上揄狄次之言袆衣则知揄之为翟阙翟周礼谓之阙礼记谓之屈则其制屈于揄袆而已三翟盖皆画之于衣如王冕服郑贾之徒谓褖衣黑而象水水生于金故展衣白金生于土故鞠衣黄土生于火故阙狄赤火生于木故揄狄青五色之上则而已故袆衣祭先王服袆衣祭先公服揄狄祭羣小祀服阙狄蚕则服鞠衣以礼见王及賔客服展衣燕居及御于王则服褖衣崔灵恩谓王后三翟数皆十二王者之后诸侯夫人三公而下夫人雉数如命数于理或然诗曰其之翟也而继之以胡然而天胡然而帝则德当神明可知矣曰其之展也而继之以展如之人邦之媛也则行配君子可知矣然谓二翟刻缯画之缀于衣阙翟刻之而不画其说无据夫黄者隂之盛色蚕而服之以其帅外内命妇而蚕使天下之嫔妇取中焉后事之盛也白者隂之纯色见王及賔客服之以其见王及賔客无事乎饰一于诚焉后礼之懿也黑者隂之正色纁者隂之上达褖则循褖之也燕居及御于王服之以其体贵至正以上达为循褖而已后行之盛也玉藻所谓夫人揄翟君命屈狄再命鞠衣士褖衣者周官内司服辨外内命妇之服鞠衣展衣縁衣郑氏以为内命妇之服鞠衣九嫔也展衣世妇也縁衣女御也外命妇者其夫孤也则鞠衣卿大夫也则展衣士也则縁衣三夫人及公之妻其阙狄以下乎侯伯之夫人揄狄子男之夫人亦阙狄唯二王后袆衣然记言士褖衣则明妇命眡夫也言君命则明再命一命非女君也盖子男之夫人阙狄侯伯之夫人揄狄公之夫人袆衣公之夫人袆衣记称夫人副袆是也再命鞠衣则上至于四命可知也郑氏谓侯伯之夫人揄狄子男之夫人屈狄孤鞠衣卿大夫展衣士褖衣而改袆为鞠其说是也谓三夫人及公之妻阙狄误矣王制言三公一命衮则三公在朝鷩冕其妻揄狄可知也玉藻言夫人揄狄则三夫人揄狄可知也公之夫人袆衣而明堂位言鲁夫人副袆者鲁侯得用衮冕则夫人副袆可知也少牢大夫之妻衣侈袂则其上至后夫人之袂皆侈特士妻褖衣之袂不侈【礼书】
　　严陵方氏曰言袆衣则以知揄之为衣言揄狄则以知袆为之狄自鞠衣而下不言狄则以不画狄故也袆衣画狄而不言则以尊而无嫌故也六服之制上得以兼下下不得而僭上焉后之袆衣犹王之大裘乃至尊之所独也故曰王后袆衣揄狄则诸侯公夫人之所同犹上公与王同服衮冕也故曰夫人揄狄言诸侯夫人服此则自侯伯而下服屈狄可知屈狄亦三夫人与三公之夫人所服三夫人君之内命妇也三公之夫人君之外命妇也故曰君命屈狄然降于诸公之夫人一等者犹三公在朝则服鷩冕也屈狄为君之命妇则鞠衣而下皆臣之命妇服而已若子男之卿再命其妇则从夫人之爵故曰命鞠衣其大夫一命故曰一命展衣其士不命故曰褖衣而已臣之命妇不比于子男而是为言者举卑以见尊也经之所言皆以互相明尔王后必以狄为尚何也盖狄之为性则交有时别有伦守死而不犯分焉妇人之德所宜以至后之五路皆重翟者其义亦若是而已内之二十七世妇以应外之二十七大夫言世妇如此则大夫而下其妻可知
　　延平周氏曰翚翟皆雉也盖以其飞有时别有伦与夫文明可以为饰夫人兼王与大国也揄狄为大国则屈狄者小国而已袆衣之色北方之色也揄狄之色青东方之色也北方隂隂主静东方阳阳主动妇道以静为贵故王后袆衣夫人揄狄屈狄之色赤南方之色也以其刻而不画则于文为阙于礼为屈故小国之夫人服之命袆衣先儒以为鞠衣是矣盖鞠衣服之以桑故其色黄象桑之始生示其及时事也此命者所以服之内司服辨外内命妇之服自鞠衣始盖自命已下言之也襢衣命以实所以象妇德褖衣命以缘象其妇道而已妇道隂也故其色黒
　　山隂陆氏曰袆衣当衮冕揄狄当鷩冕阙狄当毳冕鞠衣当希冕襢衣当冕爵弁褖衣当皮弁宵衣当朝服端知然者以主人爵弁纁裳女次纯衣纁衻大夫以赪世妇以襢衣从者毕端姆纚笄宵衣在其右诸侯以朝服视朝于内朝夫人纚笄而朝则有君臣之严知之也男子褖衣白妇褖衣亦白褖衣白襢衣赤鞠衣黄揄狄靑袆衣阙狄视揄狄少阙而已则亦靑可知北方也靑次之赤次之白又次之鞠衣以黄在中
　　三寸长齐于带绅长制士三尺有司二尺有五寸子游曰参分带下绅居一焉绅韠结三齐
　　郑氏曰三寸谓约带纽组之广也长齐于带与绅齐也绅带之垂者也言其屈而重也论语曰子张书诸绅有司府史之属也三分带下而三尺则带髙于中也结约余也此又乱脱在是冝承约用组结或为衿孔氏曰郑注言其屈而重者解垂带名绅之意申重也余见前
　　延平周氏曰大带之下四尺五寸故参分带下绅居二焉则绅有三尺韠与结亦三尺也故绅韠结三齐韠蔽之也盖君子之道长于检束于内而不知蔽护于外者不足以接人长于蔽护于外而不知检束于内者不足以成已此绅韠结所以三齐者也
　　君命屈狄命袆衣一命襢衣士褖衣
　　郑氏曰君女君也屈周礼作阙谓刻缯为翟不画也此子男之夫人及其卿夫人士之妻命服也袆当为鞠字之误也礼天子诸侯命其臣后夫人亦命其妻以衣服所谓夫尊于朝妻荣于室也子男之卿命而妻鞠衣则鞠衣襢衣褖衣者诸侯之臣皆分为三等其妻以次受此服也公之臣孤为上卿大夫次之士次之侯伯子男之臣卿为上大夫次之士次之褖或作税
　　孔氏曰女君谓后也以礼君命其夫后命其妇则子男之妻不得受天子之命受后之命故云君命屈狄也直刻雉形阙其采画故云阙狄也袆衣是王后之服故郑知当为鞠谓子男卿妻服鞠衣也襢展也子男大夫一命其妻服展衣子男之士不命其妻服褖衣也典命云子男之卿命其大夫一命其士不命此云命袆衣一命襢衣士褖衣又承阙狄下正与子男同故知据子男夫人及卿大夫士之妻也长乐陈氏延平周氏说见前
　　山隂陆氏曰屈狄其夫五命之服也上又两加命是为九命所谓命袆衣者此欤不言五命屈狄而言君命着君命以竒自五而加焉一加为七命又一加为九命矣士一命其妻褖衣若加一命是为大夫则其妻服襢衣所谓一命襢衣者此欤据侯伯之卿三命其大夫命其士一命不言士褖衣一命襢衣而言一命襢衣士褖衣使士在下也
　　金华范氏曰自王至士其配各有服其服各有等王之服衣裳之色异后之服连衣裳而其色同以妇德本末之纯一也王后而下服分六等各视其夫爵以位为之隆杀也世妇而上各分六等由君而命以德为之隆杀也唯世妇命于奠茧昭妇功也其他皆从男子昭妇顺也六宫之内后亲蚕世妇以下皆分茧称丝效功以共冕服百官之众夫尊于朝妇荣于室位髙而后身显无敢觊觎一衣服之间区别如此安有不称其服者乎如此然后家齐而国治
　　唯世妇命于奠茧其他则皆从男子
　　郑氏曰奠犹献也凡世妇以下蚕事毕献茧乃命之以其服天子之后夫人九嫔及诸侯之夫人夫在其位则妻得服其服矣自君命屈狄至此亦乱脱在是冝承夫人揄狄
　　孔氏曰世妇谓天子二十七世妇以下也献茧谓世妇及命妇入助蚕毕献茧也凡献物必先奠于地故云奠凡夫尊于朝妻贵于室皆得各服其命服今唯世妇及卿大夫之妻并卑虽已被命犹不得即服命服必又须经入助蚕蚕毕献茧茧多功大更须君亲命之着服乃得服尔故云命于奠茧郑注云已下则女御亦然其他谓后夫人九嫔及五等诸侯之妻也其夫得命则其妻得着命服不须奠茧之命故云皆从男子
　　延平周氏曰二十七世妇即外之二十七大夫也世妇以下必待奠茧然后命之则大夫以下其妻亦若是矣必命于奠茧其意以为有功于祭服然后可以受此命也
　　山隂陆氏曰凡奠茧献而后奠正言奠茧着命世妇在既奠之后其他皆从男子以无奠茧之事也亦着世妇以功受服不专为夫
　　凡侍于君绅垂足如履齐頥霤垂拱视下而听上视带以及袷听乡任左
　　郑氏曰绅垂则磬折也齐裳下缉也袷交领也孔氏曰自此至不俟车一节论人臣侍君及被君召之仪凡者臣无贵贱皆然绅大带也身直则带倚磬折则带垂身折则裳前下缉委地故行则足恒如践履裳下也霤屋檐身俯故头临前垂頥如屋霤垂拱者拱防手也身俯则冝手防而下垂也视下者视髙则傲故下瞩也听上谓听尊者语冝谛听故仰头而面乡上以听之也视带以及袷者视尊者之处也视君之法下不过带髙不过袷故曲礼云凡视上于面则傲下于带则忧是也听上及听乡任左皆备君教使也侍君之时君坐故侍者在右是以听乡皆以左为任谓以左耳近君也
　　严陵方氏曰頥霤则首俯而頥倾如檐霤也身屈故手垂髙目下耳以尊临卑之道视下听上以卑事尊之道
　　庆源辅氏曰垂而拱则不尽垂也
　　山隂陆氏曰乡目所向右耳目不如左明亦左无为之地
　　凡君召以三节二节以走一节以趋在官不俟屦在外不俟车
　　郑氏曰节所以明信辅君命也使使召臣急则持二缓则持一周礼曰镇圭以徴守其余未闻也今汉使者拥节不俟趋君命也必有执随授之者官谓朝廷治事处
　　孔氏曰节以玉为之君使使召臣有二节时有一节时故合云三节急则二节臣故走也缓则一节臣故趋也在外谓其室及官府也在官近不须车故言屦在外逺故云车周礼典瑞徴召守国诸侯以镇圭召之汉时使人持节召臣案庾氏曰召以节者谓急则以二节缓则以一节急缓不出于三耳不谓节尽于三也
　　严陵方氏曰孟子言旌以招大夫旂以招士皮冠以招虞人皆召以节之义也凡趋疾于行走又疾于趋趋则自束摄散乱焉走则趋前之速矣言官以知外之为私言外以知官之为内孔子之不俟驾皆为是也孟子闻王命而遂不果何哉孔子臣道孟子师道也且为师矣虽天子不召师而况诸侯乎
　　山隂陆氏曰节有疏数一节而二则数矣故君召二节以走一节以趋
　　庆源辅氏曰先云二节以走趋君命主疾
　　金华应氏曰器以藏礼礼以出信也故进人以环聘贤以币招大夫以旌皆以出信也节之以一以二以意而示缓急亦若此欤制命为义承命为信也故在庙则骏奔见君则趋进没阶翼如皆以承命也召而或走或趋亦随事而为缓急欤自公召之颠倒裳衣何暇于俟屦君命召不俟驾行矣何暇于俟车盖古者官府皆近列于朝廷之侧所谓在官犹在公也席地而坐登席则解屦虑其污也造次闻召未容遽纳故或不容于俟屦及退食于家出行于外则徒驭皆散仓卒未易遽集故或不容于俟车然亦岂终于跣足而徒歩哉仓卒承命而屦与车随之而后耳金华范氏曰自凡侍于君止听乡任左侍君之仪凡君召止不俟车被召之仪立凡以言例所谓凡无贵贱皆然事有常仪冝有常心矣礼达分定所以一人心定众志而缓急疾徐如手足之应腹心又见分严而情通也
　　士于大夫不敢拜迎而拜送士于尊者先拜进面荅之拜则走
</div>
    <div class="pagination">
<a href="礼记集说_page71.html">上一页</a><span>...</span><a href="礼记集说_page67.html">67</a><a href="礼记集说_page68.html">68</a><a href="礼记集说_page69.html">69</a><a href="礼记集说_page70.html">70</a><a href="礼记集说_page71.html">71</a><span class="current-page">72</span><a href="礼记集说_page73.html">73</a><a href="礼记集说_page74.html">74</a><a href="礼记集说_page75.html">75</a><a href="礼记集说_page76.html">76</a><a href="礼记集说_page77.html">77</a><span>...</span><a href="礼记集说_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
