<!DOCTYPE html>
<html>
 <head>
  <meta charset="utf-8"/>
  <title>
   礼记注疏 - 第 23 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记注疏 - 第 23 页/共 36 页
  </h1>
  <div class="content">
   穷本知变乐之情也着诚去伪礼之经也礼乐偩天地之情逹神明之徳降兴上下之神而凝是精粗之体领父子君臣之节注偩犹依象也降下也兴犹出也凝成也精粗谓万物大小也领犹理治也音义【去起吕反偩音负粗七奴反】疏【正义曰此一节更广明礼乐之义言父子君臣之节穷本知变乐之情也者以乐本出于人心心哀则哀心乐则乐是可以原穷极本也若心恶不可变恶为善是知变也则上文云唯乐不可以为伪是也此言穷人根本知内外改变唯乐能然故云乐之情也着诚去伪礼之经也者诚谓诚信也伪谓虚诈也经常也言顕着诚信退去诈伪是礼之常也若人内心虚诈则外貌敖狠唯礼知之故云礼之经也礼乐偩天地之情者偩犹依象也礼出于地尊卑有序是偩依地之情也乐出于天逺近和合是偩依天之情也逹神明之徳者礼乐出于人心与神明和防故云逹神明之徳降兴上下之神者兴犹出也礼乐既与天地相合用之以祭故能降出上下之神谓降上而出下也而凝是精粗之体者凝犹成也是谓正也精粗谓万物大小也言礼乐之能成就正其万物大小之形体也领父子君臣之节者领犹理治也言礼乐理治父子君臣之限节而乐主于和聼之则上下相亲又宫为君商为臣是乐能领父子君臣也礼定贵贱长幼是礼能领父子君臣也】是故大人举礼乐则天地将为昭焉注言天地将为之昭焉明也天地防合隂阳相得煦妪覆育万物然后草木茂区萌逹羽翼奋角觡生蛰虫昭苏羽者妪伏毛者孕鬻胎生者不防而卵生者不殈则乐之道归焉耳注防读为熹熹犹蒸也气曰煦体曰妪屈生曰区无防曰觡昭晓也蛰虫以发出为晓更息曰苏孕任也鬻生也内败曰防殈裂也今齐人语有殈者音义【防依注音熹许其反一读依字音欣煦许具反徐况甫反妪于具反徐于甫反下及注同区依注音句古侯反徐丘于反一音乌侯反萌莫耕反奋方问反觡古伯反蛰直立反伏扶又反孕以证反鬻音育生也徐又扶袁反胎他才反防音独郑云内败曰防案谓懐任不成也字林云胎败卵力管反殈呼閴反范音溢徐况逼反一音况狄反卵折不成日殈犹裂也蒸之膺反防息才反内乃对反或作骨肉之肉者误】疏【正义曰此一节论大人举用礼乐则天地协和而生飬万物为之昭著之事则下文天地防合以下是也但此经礼乐竝论其天地防合唯论乐之所感不论礼之功用也记者主在于乐故特美乐功乐功既尔礼亦同也天地防合者防犹熹也熹谓蒸动言乐感动天地之气是使二气蒸动则天气下降地气上腾隂阳相得者言体谓之天地言气谓之隂阳天地动作则是隂阳相得也煦妪覆育万物者天以气煦之地以形妪之是天煦覆而地妪育故言煦妪覆育万物也然后草木茂者草木据其成体故云茂区萌逹者据其新生故云逹也羽翼奋者谓飞鸟之属皆得奋动也角觡生者谓走兽之属悉皆生飬也蛰虫昭苏者昭晓也苏息也言蛰伏之虫皆得昭晓苏息也羽者妪伏者谓飞鸟之属皆得体伏而生子也毛者孕鬻者言走兽之属以气孕鬻而繁息也胎生者不防者谓不有防败也卵生者不殈者言不有殈裂也则乐之道归焉耳者言所以致此在上诸物各顺其性由此乐道使然故云乐之道归焉耳谓归功于乐也乐道所以然者乐之根本由人心而生人心调和则乐音纯善协律吕之体调隂阳之气二气既调故万物得所也注正义曰防熹声相近故读为熹熹天地气故云熹犹蒸也言天地气之蒸动犹若人之熹也云气曰煦者谓天体无形而降其气以飬物故云气曰煦也云体曰妪者言地体有形故云体曰妪也此对文尔其实地气矣云屈生曰区者谓钩曲而生出菽豆是也云无防曰觡者防谓角外皮滑泽者鹿角之属是也云蛰虫以发出为晓更息曰苏者言蛰虫之类皆埋藏其体近于死今复得活似暗而遇晓死而更息也云内败曰防者以经云胎生懐胎在内故云内败曰防也云殈裂也者卵体多裂又齐语称裂为殈故以殈为裂也】
　　乐者非谓黄钟大吕歌干扬也乐之末节也故童者舞之铺筵席陈尊俎列笾豆以升降为礼者礼之末节也故有司掌之注言礼乐之本由人君也礼本着诚去伪乐本穷本知变音义【铺普胡反又音敷去起吕反】乐师辨乎声诗故北面而宗祝辨乎宗庙之礼故后尸商祝辨乎丧礼故后主人注辨犹别也正也谓鼓琴瑟也后尸居后赞礼仪此言知本者尊知末者卑是故徳成而上艺成而下行成而先事成而后注徳三徳也行三行也艺才技也先谓位在上也后谓位在下也音义【上如字或时掌反行下孟反注同技其绮反】是故先王有上有下有先有后然后可以有制于天下也注言尊卑备乃可制作以为治法音义【治直吏反】疏【正义曰此一节明礼乐各有根本本贵而末贱君子能辨其本末可以有制于天下黄钟大吕歌干扬也乐之末节也者此等之物唯是乐器播扬乐声非乐之本故云乐之末节其本在于人君之徳穷本知变是也故云乐之末节也故童者舞之皇氏云扬举也干扬举干以舞也铺筵席陈尊爼列笾豆以升降为礼者礼之末节也者此等物所以饰礼故云礼之末节其本在于人君着诚去伪恭敬节俭以末节非贵故有司掌之乐师辨乎声诗故北面而者此明知礼乐末者其位处卑即乐师以辨晓声诗但知乐之末节故北面而鼓言其位处卑也宗祝辨乎宗庙之礼故后尸者宗谓宗人祝谓大祝但辨晓于宗庙诏相之礼故在尸后也商祝辨乎丧礼故后主人者商祝谓习商礼而为祝者但辨晓死丧摈相之礼故后主人谓在主人之后言此宗祝商祝但知礼之末节故在尸与主人后言其位处卑贱也是故徳成而上者则人君及主人之属是也以道徳成就故在上也艺成而下者言乐师啇祝之等艺术成就而在下也行成而先者行成则徳成矣言徳在内而行在外也事成而后者事成则艺成矣在身谓之艺所为谓之事是故至天下也者人有多少品类故先王因其先后使尊卑得分然后乃可制礼作乐为法以班天下如周公六年乃制礼乐也】魏文侯问于子夏曰吾端冕而聼古乐则唯恐卧聼郑卫之音则不知倦敢问古乐之如彼何也新乐之如此何也注魏文侯晋大夫毕万之后僭诸侯者也端衣也古乐先王之正乐也疏【正义曰自此以下至有所合之也明魏文侯问古乐今乐之异并子夏之荅辨明古乐今乐之殊各随文解之吾端冕而聼古乐则唯恐卧者文侯言身着端冕明其心恭敬而聼古乐唯恐卧聼郑卫之音则心所爱乐不知体倦也敢问古乐之如彼何也者言古乐何以朴素之如彼使人不贪至于卧也新乐之如此何也者新乐何以婉美使人嗜爱志乐不知其倦也注正义曰云魏文侯毕万之后僭诸侯者也者案春秋闵元年晋献公灭魏以魏赐毕万案世本云万生芒芒生季季生武仲州州生庄子降降生献子茶茶生简子取取生襄子多多生桓子驹驹生文侯斯是毕万之后也云端衣也者谓冕也凡冕服皆其制正幅二尺二寸祛尺二寸故称端也】
　　子夏对曰今夫古乐进旅退旅和正以广匏笙簧防守拊鼓始奏以文复乱以武治乱以相讯疾以雅君子于是语于是道古修身及家平均天下此古乐之发也注旅犹俱也俱进俱退言其齐一也和正以广无奸声也防犹合也皆也言众皆待击鼓乃作周礼太师职曰大祭祀帅瞽登歌令奏击拊下管播乐器合奏鼓文谓鼓也武谓金也相即拊也亦以节乐拊者以韦为表装之以穅穅一名相因以名焉今齐人或谓穅为相雅亦乐器名也状如漆筩中有椎音义【夫音扶下同广如字旧古旷反匏白交反笙音生簧音黄拊音抚注同复音伏相息亮反注同即拊也以韦为之实之以穅王云辅相也徐思章反讯音信大音防播彼佐反音穅音康漆音七筩音甬椎直追反】疏【正义曰此一经明子夏对文侯古乐之体也古乐谓古者先王正乐也进旅退旅者旅谓俱齐言古乐进则俱齐退亦俱齐进退如一不参差也和正以广者乐音相和正以寛广无奸声也匏笙簧防守拊鼓者言也匏也笙也簧也其器虽多必防合保守待击拊鼓然后作也故曰防守拊鼓始奏以文者文谓鼓也言始奏乐之时先击鼓前文云先鼓以警戒是也复乱以武者武谓金铙也言舞毕反复乱理欲退之时击金铙而退故云复乱以武也治乱以相者相即拊也所以辅相于乐故谓拊为相也乱理也言治理奏乐之时先击相故云治乱以相讯疾以雅者雅谓乐器名舞者讯疾奏此雅器以节之故云讯疾以雅君子于是语者谓君子于此之时语説乐之义理也于是道古者言君子作乐之时亦谓説古乐之道理也修身及家平均天下者言君子既闻古乐近修其身次及其家然后平均天下也此古乐之发也者言此上来诸事古乐之发动也注正义曰云旅犹俱也者旅众也经云进旅退旅是众俱进退故云俱也云和正以广无奸声也者谓邪淫要妙烦手淫声曲折切急今经云和正以广故云无奸声也云言众皆待击鼓乃作者众谓匏笙簧众器皆待击鼓乃始动作觧经防守拊鼓言防守谓器之声也以待击鼓也经有拊及鼓郑直云击鼓乃作者拊即鼓之类言击鼓必击拊也引周礼大师职者证击拊也故大师职云大祭祀师瞽登歌谓大师领人登堂而唱歌也云合奏击拊者谓大师合奏乐之时则先击拊而合奏之也云下管播乐器合奏鼓者谓大祭祀堂下诸人吹管播乐器之声大师合奏之时先击而合奏言谓小鼓在大鼓之下引是大师登歌合奏之时亲击拊而以合下管合奏时亲击以奏之云文谓鼓也武谓金也者金属西方可以为兵刃故金为武鼓主发动众音无兵器之用故鼓为文也云相即拊也者前文既云拊故知相即拊郑必知相为拊者案书传云以韦为鼓谓之搏拊白虎通引尚书大传拊革着以穅郑以此知也今书无着穅之文谓齐人以穅为相故知穅为相即拊也云雅亦器名也状如漆筩中有椎者案周礼笙师职云掌舂牍应雅郑司农云雅状如漆筩而弇口大二围长五尺六寸以羊韦鞔之有两组疏画并以汉时制度而知也】








　　礼记注疏卷三十八
　　礼记注疏卷三十八考证
　　昔者舜作五之琴以歌南风注南风长飬之风也以言父母之长飬也其辞未闻也○【臣召南】按郑以意説耳并无所据王肃引家语及尸子以难郑是也孔疏乃曲防郑注何哉史记乐书曰南风之诗者生长之音也舜乐好之乐与天地同意得万国之欢心故天下治则其説与尸子同矣
　　闻其諡知其行也疏知其行之所好恶○按所字衍咸池备矣注疏熊氏又云五行钩命决云伏牺乐为立基神农乐为下谋祝融乐为祝续云云○【臣召南】按钩命决孝经纬也周礼大司乐贾疏亦引此作孝经纬云此文五行二字误也又祝融乐为祝续贾疏作属续又疏引乐纬帝喾曰六英颛顼曰五茎按颛顼宜叙帝喾之前此文误倒
　　寛裕肉好顺成和动之音作而民慈爱注肉肥也○陈澔曰考工记注云好璧孔也肉倍好曰璧好倍肉曰瑗肉好均曰环如此则肉乃璧之肉地也此言肉好则以璧喻乐音之圎莹通滑耳【臣召南】按此説可以补注疏所不及
　　是故清明象天广大象地注清明谓人声也广大谓钟鼓也云云○【臣召南】按注分别人声钟鼓非也方慤曰清明者乐之声广大者乐之体终始者乐之序周旋者乐之节其説较注为胜
　　是故先鼓以警戒三歩以见方再始以着往复乱以饬归注再始以着徃武王除丧至盟津之上云云○陈澔曰此章诸家皆以为论大武之乐以明伐纣之事且以再始为十一年观兵十三年伐纣此误久矣愚谓此特通论乐与舞之理如此故曰生民之道乐莫大焉岂可以生民之道莫大于战伐哉【臣召南】按陈説是玩上下文义与后文賔牟贾章无渉也
　　乐者非谓黄钟大吕歌干也○【臣召南】按史记集觧引郑注云扬钺也似古本有此注又按疏引皇氏云扬举也干扬举干以舞也则以扬作虚字但诗言干戈戚扬扬戚皆斧之属则觧作舞器为顺干扬犹言干戚者琴瑟歌者人声也
　　魏文侯问于子夏注疏季生武仲州州生荘子降降生献子茶○【臣召南】按武仲州即左传魏武子犨荘子降即綘献子茶即舒也古人字不同耳
　　防守拊鼓注帅瞽登歌令奏击拊○帅旧本讹师令旧本讹合今改正







　　礼记注疏卷三十八考证
　　钦定四库全书
　　礼记注疏卷三十九
　　汉郑氏注　唐陆德明音义　孔颖逹疏
　　乐记
　　今夫新乐进俯退俯奸声以滥溺而不止及优侏儒獶杂子女不知父子乐终不可以语不可以道古此新乐之发也注俯犹曲也言不齐一也滥滥窃也溺而不止声淫乱无以治之獶猕猴也言舞者如猕猴戏也乱男女之尊卑獶或为优音义【俯本又作府滥力暂反溺乃狄反优音忧侏音朱儒音儒獶乃刀反猕猴也依字亦作猱猕音弥武移反本亦作弥猴音侯本亦作侯】疏【正义曰此经眀子夏对文侯新乐之体新乐者谓今世所作淫乐也进俯退俯者谓俯偻曲折不能进退齐一俱曲屈进退而已行伍杂乱也奸声以滥者谓滥窃不正言奸邪之声滥窃不正不能和正以广也溺而不止者声既淫妙人所贪溺不可禁止也不能始奏以文复乱以武也及优侏儒獶杂子女者言作乐之时及有俳优杂戏侏儒短小之人獶杂谓猕猴也言舞戏之时状如猕猴间杂男子妇人言似猕猴男女无别也不知父子者言乐之混杂不复知冇父子尊卑之礼也乐终不可以语者言作乐虽复终毕尽皆邪辟不可以语既与古乐乖违故不可语道于古也此皆新乐之为故云此新乐之发也注正义曰案诗小雅云母教猱升木毛云猱猨属也是獶猕猴也汉书檀长卿为猕猴舞是状如猕猴】
　　今君之所问者乐也所好者音也夫乐者与音相近而不同注言文侯好音而不知乐也铿锵之类皆为音应律乃为乐音义【好呼报反注同近附近之近徐如字铿苦耕反锵七羊反又士衡反】文侯曰敢问何如注欲知音乐异意疏【正义曰前两经子夏既答文侯论古乐新乐之异事毕此经答文侯所好古乐今乐之不同也文侯之意今乐古乐并皆为乐子夏之意以古乐德正声和乃为乐今乐但淫声音曲而已不得为乐也故云今君之所问者乐也谓今古皆名乐所好者音也子夏之意君之所爱者谓音声耳夫乐者与音相近而不同者古乐有音声律吕今乐亦有音声律吕是乐与音相近也乐则德正声和音则心邪声乱是不同也文侯曰敢问何如者文侯既见子夏论乐音不同不晓不同之状故云敢问何如】
　　子夏对曰夫古者天地顺而四时当民有德而五谷昌疾疢不作而无妖祥此之谓大当然后圣人作为父子君臣以为纪纲纪纲既正天下大定天下大定然后正六律和五声歌诗颂此之谓德音德音之谓乐注当谓乐不失其所音义【当丁浪反下及注同疢勅觐反】诗云莫其德音其德克明克明克类克长克君王此大邦克顺克俾俾于文王其德靡悔既受帝祉施于孙子此之谓也注此有德之音所谓乐也德正应和曰莫照临四方曰明勤施无私曰类敎诲不倦曰长庆赏刑威曰君慈和徧服曰顺俾当为比声之误也择善从之曰比施延也言文王之德皆能如此故受天福延于后世也音义【莫亡伯反长丁丈反注同王此于仿反俾依注音比必履反注同徐扶志反祉勅纪反施以豉反注施延同和如字又胡卧反炤上音照本亦作照临如字施始防反徧音遍】疏【正义曰此一节明子夏与文侯明古乐之正引诗以结之此之谓大当者富谓不失其所如上所谓是大得其所当也作为父子君臣以为纪纲者案礼纬含文嘉云三纲谓君为臣纲父为子纲夫为妻纲矣六纪谓诸父有善诸舅有义族人有叙昆弟有亲师长有尊朋友有旧是六纪也歌诗颂者谓以琴瑟之歌此诗颂也诗云莫其德音此大雅皇矣之篇美王季之德云维此王季帝度其心莫然而靖定其道德之音以道德既正天下应和所以莫然而靖也其德克明者以其莫然而靖故其徳能照临天下之明也克明克类者类谓勤施无私施惠勤劳不私于己外及等类以明能然故云克明克类也克长克君者克长谓教诲不倦能为人师长克君谓庆赏刑威能与人作君敎化故云克长克君也王此大邦克顺克俾者俾当为比谓比方善事择善而从之既能慈和徧服又能择善从之故云克顺克俾俾于文王其德靡悔者诗美王季之德比拟文王其王季之德无可耻悔言堪比文王也左传引此诗唯此文王皆以为文王之德言比于文王其德靡悔者谓比校文王之德事事皆美无可悔恨也是左传与诗文互意别也既受帝祉施于孙子者诗云王季既受天福祉以遗子孙子孙有天下也左传云文王旣受帝祉以遗后世子孙此之谓也者言诗云德音则此经之所谓也注正义曰德正应和曰莫以下皆昭二十八年左传文也】今君之所好者其溺音乎注言无文王之德则所好非乐也文侯曰敢问溺音何从出也注玩习之久不知所由出也音义【玩又作翫音五换反】疏【正义曰上旣云君之所好音有善恶故上云治世之音乱世之音今君之所好者非正音是淫溺之音乎不敢指斥故言乎而疑之也文侯曰敢问溺音何从出也者文侯旣闻子夏之言善遂问溺音所出之由】
　　子夏对曰郑音好滥淫志宋音燕女溺志卫音趋数烦志齐音敖辟乔志此四者皆淫于色而害于德是以祭祀弗用也注言四国皆出此溺音滥滥窃奸声也燕安也春秋传曰怀与安实败名趋数读为促速声之误也烦劳也祭祀者不用淫乐音义【燕于见反趋音促数音速傲字又作敖同五报反辟匹亦反徐芳益反乔徐音骄本或作骄败必迈反】疏【正义曰此一节子夏为文侯明溺音所出也郑音好滥淫志者滥窃也谓男女相偷窃言郑国乐音好滥相偷窃是淫邪之志也宋音燕女溺志者燕安也溺没也言宋音所安唯女子所以使人意志没矣卽前溺而不止是也卫音趋数烦志者言卫音既促且速所以使人意志烦劳也齐音敖辟乔志者言齐音既敖狠辟越所以使人意志骄逸也此四者皆淫于色而害于德是以祭祀弗用也者旣淫色害德故不用祭祀也注正义曰经云郑音好滥宋咅燕女其事是一而为别音者滥窃非己俦匹别相淫窃燕女谓己之妻妾燕安而已所以别好滥也上云郑卫之音则郑衞亦淫声也又此云四者皆淫于色是卫与齐皆有淫声也而经唯云卫音趋数烦志齐音敖辟乔志都不云女色者案诗有桑中淇上是淫佚可知则淫佚之外更有促速敖辟推此而言齐诗有哀公荒淫怠慢襄公淫于妹亦女色之外加以敖辟骄志也故总谓之溺音也春秋传曰懐与安实败名者僖二十三年左氏之文齐女姜氏劝重耳出奔也】
　　诗云肃雍和鸣先祖是聼夫肃肃敬也雍雍和也夫敬以和何事不行注言古乐敬且和故无事而不用溺音无所施疏【正义曰此一节子夏重为文侯明正乐敬和之事所以劝励文侯用古乐也此诗周颂有瞽之篇肃敬也雍和也言乐音敬和而鸣先祖之神聼而从之若能敬和施设于政敎何事不行也】为人君者谨其所好恶而已矣君好之则臣为之上行之则民从之诗云诱民孔易此之谓也注诱进也孔甚也言民从君所好恶进之于善无难音义【易以豉反】疏【正义曰此经明子夏既劝文侯所好古乐又谨愼行之以此化民无不从也引诗云诱民孔易者此厉王大雅板之篇也诱进也孔甚也言在上教道于民甚易也但己行于上则民化之于下诗之所云则此之谓也注正义曰诱进也释诂文孔甚也释言文也】
　　然后圣人作为鞉鼓椌楬壎箎此六者德音之音也注六者为本以其声质也椌楬谓柷敔也壎箎或为簨虡音义【鞉音桃椌苦江反柷也楬苦瞎反敔也壎许袁反箎直支反柷昌六反圉本又作敔鱼吕反簨恤尹反虡音巨】然后钟磬竽瑟以和之干戚旄狄以舞之此所以祭先王之庙也所以献酬酳酢也所以官序贵贱各得其宜也所以示后世有尊卑长幼之序也注官序贵贱谓尊卑乐器列数有差次音义【竽音于和如字徐胡卧反酬市由反酳音又仕觐反酢音昨长丁丈反】疏【正义曰上经言人君谨愼所好恶以诱人故此一节论圣人作为乐器道德之音以示后世也此六者德音之音也者言此鞉鼓椌楬壎箎其声质素是道德之音以尚质故也然后钟磬竽瑟以和之干戚旄狄以舞之者既用质素为本然后用此钟磬竽瑟华美之音以赞和之使文质相杂干楯也戚斧也狄羽也声既文质备足又用干戚旄羽以舞动之此所以祭先王之庙也者以前云郑宋齐卫四者为祭祀之所不用故此云六器为道德之音四器之和文武之舞并可用于宗庙之中奏之若乐九变而鬼神格也所以献酬酳酢也者又用于宗庙中接纳宾客也賔入而奏肆夏及卒爵而乐阕孔子屡叹之是也所以官序贵贱各得其宜也者又用乐体别尊卑于朝廷使各得其宜也天子八佾诸侯六佾是也所以示后世有尊卑长幼之序也者闲乐知德及施于子孙是示后世又宗族长幼同聼之莫不和顺闺门之内父子兄弟同聼之莫不和亲是长幼之序也注正义曰案郑注诗有瞽篇云柷形如漆筩中有椎敔状如伏虎背上有二十四龃龉又郑司农注笙师云篪七孔埙六孔郑云埙烧土为之大如鴈卵鼗如鼓而小持其柄摇之旁耳自击鼓革也椌楬木也其声质素故周语单穆云革木一声注云一声无宫商清浊是也】
　　钟声铿铿以立号号以立横横以立武君子聼钟声则思武臣注号号令所以警众也横充也谓气作充满也音义【铿苦耕反徐苦庚反号胡到反横古旷反充也下及注同】疏【正义曰此一节论乐器之声各别君子之聼思其所用之臣各随文解之钟声铿者言金钟之声铿铿然矣铿以立号者言铿是坚刚故可以兴立号令也号以立横者谓横气充满也若号令威严则军士勇敢而壮气充满崔氏云若严正立号则其号必充满于万物矣横以立武者言壮气充满所以武事可立也崔氏云若教令充徧则武矣君子聼钟声则思武臣者君子谓识乐之情者所以闻声逹事钟既含号令立武故聼之而思武臣也】
　　石声磬磬以立辨辨以致死君子聼磬声则思死封疆之臣注石声磬磬当为罄字之误也辨谓分明于节义音义【磬依注音罄口挺反一音口定反聼磬口定反疆居良反下是疆同】疏【正义曰此一经明石声磬者石磬也磬是乐器故读罄音罄然矣其声能和故次钟也言磬轻清响矣叩其磬则其声之罄罄然也磬以立辨者辨别也崔云能清别于众物明分明辨别也辨以致死者既各有部分不可侵滥故能使守节者致死矣若诸侯死社稷大夫死众士死制之属也崔云若能明别于节义则不爱其死也君子聼磬声则思死封疆之臣者言守分不移即固封疆之义矣磬舍守分故聼其声而思其事也注正义曰读磬为罄者其字下着石乐器之磬其下着缶是罄然之罄今经云石声磬恐是乐器故读为罄取声音罄罄然】
　　丝声哀哀以立廉廉以立志君子听琴瑟之声则思志义之臣注廉廉隅也疏【正义曰此一经明丝声哀者哀谓哀怨也谓声音之体婉妙故哀怨矣哀以立廉者廉谓廉隅以哀怨之故能立廉隅不越其分也廉以立志者既不越分故能自立其志君子聼琴瑟之声则思志义之臣者言丝声含志不可犯故闻丝声而思其事也】
　　竹声滥滥以立会防以聚众君子听竽笙箫管之声则思畜聚之臣注滥之意犹擥聚也防犹聚也聚或为最音义【滥力敢反下及注皆同防户外反又古外反下同畜勅六反擥力敢反】疏【正义曰此一经明竹声滥者滥犹擥也言竹声擥然有积聚之意也滥以立防者以竹声既擥聚故能立防矣防以聚众者以合防而能聚其众也君子聼竽笙箫管之声则思畜聚之臣者亦闻其音而思其事也笙以匏为之而在竹声之中者但笙以匏为体插竹于匏匏竹兼有故笙文在竹也】
　　鼓鼙之声讙讙以立动动以进众君子听鼓鼙之声则思将帅之臣注闻讙嚣则人意动作讙或为欢动或为勲音义【鼙歩西反讙呼端反又音喧将子亮反下注大将下将帅同帅本又作率所类反下将帅同嚣许骄反又五羔反】疏【正义曰此一经明鼓鼙之声讙者讙谓讙嚣也其声讙杂矣讙以立动者以其声讙故使人意动作也动以进众者以动作故能进发其众也君子聼鼓鼙之声则思将帅之臣者将帅众聚也言鼓能进众故闻其声而思其事也不云鼗而云鼙者广其类也注正义曰闻讙嚣则人意动作者是声能感动于人也如郑此言则五者之器皆据其声声各不同立事有异事随声起是声能立事也皇氏用崔氏之説云钟声为兑石声为干丝声为离竹声为震鼓鞞为坎妄取五方之义弃其五器之声背经违注曲为杂説言及于数非闗义理又无明文今并略而不用也】
　　君子之听音非听其铿锵而已也彼亦有所合之也注以声合成己之志音义【锵七羊反又叱衡反徐勅庚反】疏【正义曰此一经总结上文五者言君子之聼音声非徒聼其音声铿锵而已彼谓乐声亦有合成己之志意也崔氏云但释五音八卦属四方四维之音所感皆应与四方同所以应同者四维处四方之间四方皆五行相生水生木匏同竹音木生火木音同丝火生土土不当于方土生金土处金火之间土音属金金生水石不可属于水故不同于革而不同者以干为君父君父之音不可属于人故不同于革而磬别有所感干为天坤为地天既不属人坤所以不别出者为坤卑故也今案崔氏此说浮虚体例不等上下混杂记人之意不应如此郑注无文不可附防今略存崔氏之义贤者择焉今谓八音唯论五者以钟与武臣相防石与死封疆相将丝与志义是同竹与畜聚相类鼔鼙与将帅同等故五器而有五事其匏与土木不同无此五器之象故记者不言】
　　宾牟贾侍坐于孔子孔子与之言及乐曰夫武之备戒之已久何也对曰病不得其众也注武谓周舞也备戒击鼓警众病犹忧也以不得众心为忧忧其难也音义【牟亡侯反坐才卧反又如字】疏【正义曰此一经别录是宾牟贾问章自此以下至不亦宜乎总是宾牟贾与夫子相问答之事今各依文解之宾牟贾侍坐于孔子者姓宾牟名贾侍坐于孔子孔子与之言及乐者孔子与宾牟贾言说初论他事次及于乐曰夫武之备戒之已久何也者此是孔子之问凡有五夫是发语之端武谓周之武乐欲作舞乐之前先击鼓备戒其众备戒之后久始作舞故孔子问之云武乐先击鼔备戒已久乃始作舞何对曰病不得其众也者此宾牟贾所答亦有五但三答是二答非今此答是也病谓忧也言武王伐纣之时忧病不得士众之心故先鸣鼓以戒士众久乃出战今武乐故令舞者久而不即出是象武王忧不得众心故也注正义曰此以下五事故知周舞也忧其难者忧其不得士众之难故击鼔久而不舞】咏叹之淫液之何也对曰恐不逮事也注咏叹淫液歌迟之也逮及也事戎事也音义【咏叹上音咏下音叹液音亦逮音代又大计反迟直冀反】发扬蹈厉之已蚤何也对曰及时事也注时至武事当施也音义【蹈音掉蚤音早】武坐致右宪左何也对曰非武坐也注言武之事无坐也致谓膝至地也宪读为轩声之误也音义【宪音轩】声淫及商何也对曰非武音也注言武歌在正其军不贪商也时人或说其义为贪商也子曰若非武音则何音也对曰有司失其传也若非有司失其传则武王之志荒矣注有司典乐者也传犹説也荒老耄也言典乐者失其説也而时人妄说也书曰王耄荒音义【传直专反下文注同传犹说也耄莫报反下同】子曰唯丘之闻诸苌亦若吾子之言是也注苌周大夫音义【苌直良反】疏【正义曰咏叹之淫液之何也者此孔子之问欲舞之前其歌声吟咏之长叹之其声淫液是贪羡之貌言欲舞之前其歌声何意吟咏长叹歆羡也对曰恐不逮事也者此是宾牟贾答孔子之词所以舞前有此咏叹淫液之歌者象武王伐纣恐诸侯不至不逮及战事故歌声吟咏而歆羡此答是也发扬蹈厉之已蚤何也者此又明是孔子之问初舞之时手足发扬蹈地而猛厉言舞初则然故云已蚤何也意谓舞时发扬蹈厉卽大蚤对曰及时事也者此亦宾牟贾对词所以舞时蚤为发扬蹈厉象武王及时伐纣战事也故发扬象战此答非也知非者下云发扬蹈厉是太公之志故知此答非也武坐致右宪左何也者此亦孔子问词坐跪也致至也轩起也问武人何忽有时而跪以右膝至地而左足仰起何故也对曰非武坐也此是宾牟贾答云致右轩左非是武人之坐言以舞法无坐也此答亦非知者下云武乱皆坐周召之治也是武法有坐故知此答非也声淫及商何也者此亦孔子问词淫贪也问奏乐之声何意有贪商之声也王氏云声韵歆羡淫液贪商也对曰非武音也者此宾牟贾之答非武音谓非是武乐之音宾牟贾言武王应天从人不得已而伐之何容有贪商之声故言非武音此答是子曰若非武音则何音也者宾牟贾旣答贪商非是武音孔子因而问之云贪商之歌若非武乐之音则何音也对曰有司失其传也者此宾牟贾答云有司谓典乐者失传说也言武乐之歌有贪商之意者是典乐有司失其传说谓为贪商故时人惑之若非有司失其传则武王之志荒矣者宾牟贾又云若非是有司失其传说将言武王实为贪商则是武王之志荒耄矣言武王荒耄遂有贪商也然武王大圣伐暴除残何有贪商之意故是有司妄说为贪商使时人致惑子曰唯丘之闻诸苌者孔子旣得宾牟贾之答故云闻诸苌诸于也闻于苌之说亦若吾子之言是也者谓宾牟贾为吾子者仪礼注云子男子之美称言吾子相亲之词注正义曰咏叹者谓长声而叹矣淫液谓音连延而流液不絶之意歌迟之谓作此歌吟思之欲待众之至也言武歌在正其军不贪商者解经非武音言武歌象武王正其军事不得有贪商之歌故知贪商者非武乐之音也云时人或说其义为贪商也者解经中声淫及商之义言当时人不晓武音谓此歌声为贪商故云或説其义为贪商孔子以时人之意而问宾牟贾然时人之说非也孔子大圣应知其非而问之者孔子虽知其非而问宾牟贾是知非而故问矣荒老耄也者案大戴礼云文王年十五而生武王发又文王世子篇云文王九十七而终则武王九十三而终矣文王受命七年而崩十二年伐纣时文王崩后六年伐纣时武王八十九矣年虽老而大圣不荒耄也书曰王耄荒者尚书吕刑文也言穆王享国百年而耄荒证荒为老耄也】
　　宾牟贾起免席而请曰夫武之备戒之已久则旣闻命矣敢问迟之迟而又久何也注迟之迟谓久立于缀音义【迟之迟并直诗反徐直尼反】疏【正义曰自此以前孔子问宾牟贾自此以后是宾牟贾问孔子此一经是宾牟贾问词也免席而请曰者免席谓避席也言宾牟贾前答孔子虽被孔子所许于前答之事犹有不晓而反请问孔子故曰免席而请也夫武之备戒之已久则旣闻命矣者前经是夫武之问宾牟贾前答其已久之意被孔子所许不得为非是旣闻命矣敢问迟之迟而又久何也者此宾牟贾问孔子之词迟之迟者贺氏云备戒已久是迟久立于缀亦是迟而又久何意如此】
　　子曰居吾语汝夫乐者象成者也总干而山立武王之事也发扬蹈厉大公之志也武乱皆坐周召之治也注居犹安坐也成谓己成之事也总干持盾也山立犹正立也象武王持盾正立待诸侯也发扬蹈厉所以象威武时也武舞象战鬭也乱谓失行列也失行列则皆坐象周公召公以文止武也音义【语鱼据反女音汝下且女同大音泰召音邵注及下同治直吏反下注及下同盾述尹反又音允行户刚反下同】疏【正义曰自此以下孔子为宾牟贾说武乐之意并广明克殷以后之事此一经为宾牟贾说其将舞之事夫乐者象成者也言作乐者仿象其成功者也緫干而山立者言将舞之时舞人总持干盾以正立似山不动摇象武王持盾以待诸侯之至也发扬蹈厉大公之志也者言武乐之舞发扬蹈厉象大公威武鹰扬之志也武乱皆坐周召之治也者乱谓失行列作此武舞廻移转动乱失行列皆坐所以坐者象周公召公以文德治之以文止武象周召之治也】且夫武始而北出再成而灭商三成而南四成而南国是疆五成而分周公左召公右六成复缀以崇注成犹奏也每奏武曲一终为一成始奏象观兵盟津时也再奏象克殷时也三奏象克殷有余力而反也四奏象南方荆蛮之国侵畔者服也五奏象周公召公分职而治也六奏象兵还振旅也复缀反位止也崇充也凡六奏以充武乐也音义【夫音扶缀竹劣反又竹卫反注及下同孟本亦作盟音孟】疏【正义曰此一经孔子为宾牟贾说武乐六成之意上说三者之事已讫更别广说武乐故云且夫武始而北出者谓初舞位最在于南头从第一位而北出者次及第二位稍北出者熊氏云则前云三歩以见方见一成也作乐一成而舞象武王北出观兵也再成而灭商者谓作乐再成舞者从第二位至第三位象武王灭商则与前文再始以着徃为一也三成而南者谓舞者从第三位至第四位极北而南反象武王克纣而南还也四成而南国是疆者谓武曲四成舞者从北头第一位郤至第二位象武王伐纣之后南方之国于是疆理也五成而分周公左召公右者从第二位至第三位分为左右象周公居左召公居右也六成复缀以崇者缀谓南头初位舞者从第三位南至本位故言复缀以崇崇充也谓六奏充其武乐象武王之德充满天下此并熊氏之説也而皇氏不云次位舞者本在舞位之中但到六成而已今舞亦然义亦通也注正义曰成谓曲之终成每一曲终成而更奏故云成犹奏也云复缀反位止也者谓最在南第一位初舞之时从此位入北至六成还反复此位如郑所注熊氏得之云凡六奏以充武乐也者充谓充备言六奏其曲武乐充备故云六奏以充武乐言武乐充备是功成太平周徳充满于天下也】
　　天子夹振之而驷伐盛威于中国也注夹振之者王与大将夹舞者振铎以为节也驷当为四声之误也武舞战象也每奏四伐一击一刺为一伐牧誓曰今日之事不过四伐五伐音义【夹古洽反注及下同铎大各反一刺本亦作壹刺七亦反】疏【正义曰天子夹振之者谓武乐之作言天子与大将夹舞者振铎以节之而驷伐者驷当为四四伐谓击刺作武乐之时每一奏之中而四度击刺象武王伐纣四伐也盛威于中国也者象武王之德盛大威武于中国注正义曰王与大将夹舞者振铎以为节也者经云天子夹振是两邉相夹天子与大将相对明是尊者故知王与大将也经云振之铎是所振之物故知振铎以为舞者之节也武乐在庭天子尊极所以得亲夹舞人为振铎者熊氏案祭统云君执干戚就舞位冕而总干率其羣臣以乐皇尸又下云食三老五更于大学冕而总干尚得亲舞何以不得亲执铎乎此执铎为祭天时也皇氏云武王伐纣之时正与大将亲自执铎以夹军众今作武乐之时令二人振铎夹舞者象武王与大将伐纣之时矣皇氏此说稍近人情理通胜于熊氏但注云王与大将夹舞者则似天子亲夹舞人则皇氏说不便未知孰是故备存焉王肃读天子上属谓作乐六成尊崇天子之德矣案圣证论王肃引家语而难郑云六成而复缀以崇其为天子此家语之文也马昭申郑意云凡乐之作皆所以昭天子之德岂特六成之末而崇之乎孔晁又难马昭云天子夹振用舞之法在于经典今谓天子夹振此经之正文又亲舞总干俱如熊氏之说此则经典之证也云驷当为四声之误也者以牧誓有四伐之文故读为四也云每奏四伐者武乐六奏每一奏之中舞者以戈矛四度击刺象伐纣时也引牧誓曰今日之事不过四伐五伐者此武王戒誓士众云今日战事前进不得过四伐五伐乃止齐焉今武乐惟用四伐不用五伐者尚其少也】
　　分夹而进事蚤济也注分犹部曲也事犹为也济成也舞者各有部曲之列又夹振之者象用兵务于早成也音义【分扶问反注同分部曲】久立于缀以待诸侯之至也注象武王伐纣待诸侯也且女独未闻牧野之语乎注欲语以作武乐之意音义【牧野音也徐又以汝反欲语鱼据反】武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞投殷之后于宋封王子比干之墓释箕子之囚使之行商容而复其位庶民弛政庶士倍禄济河而西马散之华山之阳而弗复乘牛散之桃林之野而弗复服车甲衅而藏之府库而弗复用倒载干戈包之以虎皮将帅之士使为诸侯名之曰建櫜然后天下知武王之不复用兵也注反商当为及字之误也及商谓至纣都也牧誓曰至于商郊牧野封谓故无土地者也投举徙之辞也时武王封纣子武庚于殷墟所徙者防子也后周公更封而大之积土为封封比干墓宗贤也行犹视也使箕子视商礼乐之官贤者所处皆令反其居也弛政去其纣时苛政也倍禄复其纣时薄者也散犹放也桃林在华山旁甲铠也衅衅字也包干戈以虎皮明能以武服兵也建读为键字之误也兵甲之衣曰櫜键櫜言闭藏兵甲也诗曰载櫜弓矢春秋传曰垂櫜而入周礼曰櫜之欲其约也蓟或为续祝或为铸音义【反依注音及封黄帝之后于蓟音计今涿郡蓟县是也卽燕国之都也孔安国司马迁及郑皆云燕国郡邵公与周同姓案黄帝姓姫君奭盖其后也或黄帝之后封蓟者灭絶而更封燕郡乎疑不能明也而皇甫谧以邵公为文王之庶子记传更无所出又左传富辰之言亦无燕也祝之六反杞音起使之行下孟反注同视也商容如字孔安国云殷之贤人也郑云商礼乐之官也复音伏弛始氏反注同废也华如字又戸化反而弗复扶又反下同衅字又作衅同许靳反倒丁老反建依注读为键其展反徐其偃反櫜音羔注同墟音虚令力呈反去起吕反苛音何本又作荷役也铠苦代反又开改反铸止树反】疏【正义曰分夹而进事蚤济也者分谓部分夹谓振铎夹之言舞者各有部分振铎夹之而进也事为也象武王伐纣为蚤济成也象为事之蚤成故前进也久立于缀以待诸侯之至也者言未舞之前舞者久立于酂缀象武王待诸侯之至且女独未闻牧野之语者孔子旣为宾牟贾说武乐之体也又欲为宾牟贾广论牧野作武乐之意故云且女独未闻牧野之语乎将欲语以牧野之事毕周道四逹之意也武王克殷反商此孔子为宾牟贾说牧野克殷后事反商者反当为及言武王牧野克殷已毕及至商纣之都也未及下车者言速封诸侯未遑暇及下车即封黄帝尧舜之后也下车而封夏殷之后者以二王之后以其礼大故待下车而封之案周本纪云武王以与战伐纣兵皆崩畔武王入至纣死之所周公把大钺毕公把小钺以夹武王武王既入立于社南召公奭贡兵师尚父牵牲尹逸祝曰殷之末孙季纣殄废先王明德又云乃封纣子禄父使其弟管叔蔡叔相禄父命召公释箕子之囚命毕公释百姓之囚表商容之闾命南宫适散鹿台之财发钜桥之粟命闳天封比干之墓武王追思先圣乃襃封神农之后于焦及封黄帝之后于蓟封帝尧之后于祝封帝舜之后于陈大禹与此同然如武王追思先圣乃封之与此未及下车义反当以礼记为正此不云封神农者举三恪二代也释箕子之囚使之行商容而复其位者既释箕子使之行商容者行视也容谓礼乐之官使箕子检视殷家礼乐之官若有贤者所处皆令复居其故位也庶民弛政者弛去也庶民被纣虐政者而放去之也庶士倍禄者谓庶士纣时禄薄者而倍益之车甲衅而藏之府库者言车甲不复更用故以血衅而藏之倒载干戈者倒载而还镐京也所以倒之者熊氏云凡载兵之法皆刃向外今倒载者刃向国不与常同故云倒载也包之以虎皮者虎皮武猛之物也用此虎皮包裹兵器示武王威猛能包制服天下兵戈也或以虎皮有文欲以见文止武也将帅之士使为诸侯名之曰建櫜者封为诸侯者以报劳赏其功也即牧誓云千夫长是也名之曰建櫜者键籥牝也櫜兵铠之櫜也言铠及兵戈悉櫜韬之置于府库而键闭之故云名之曰建櫜也然后天下知武王之不复用兵也者见其放牛藏器故知之注正义曰反当为及者以下文云济河而西明知此反商是及至商也云投举徙之词也者以武王之时封纣子武庚于殷墟初克纣防子复其故位左传云武王亲释其防使复其所是也而蹔时复所武王即徙而居宋也故云所徙者微子也云后周公更封而大之者以武庚于周公居摄之时作乱被灭周公因封防子先在于宋更封而大之者案书序云成王旣黜殷命命微子启作防子之命是封而大之其实封为五百里在制礼之后故发墨守云六年制礼作乐封殷之后称公于宋是也云使箕子视商礼乐之官者容为礼乐故云视商礼乐之官知容为礼乐者汉书儒林传云孝文时徐生善为容是善礼乐者谓之容也而武成篇云式商容闾则商容人名郑不见古文故为礼乐也云衅衅字也者以礼传所云以血涂物皆为衅故从衅也云建读为键者键是管籥闭藏之名故读为键或以管籥或以櫜衣闭藏兵革故云键櫜也引诗曰载櫜弓矢者诗颂时迈篇也论武王伐纣毕载櫜弓矢也引春秋传垂櫜而入者昭元年左传文时楚公子围聘于郑公孙段氏请垂櫜而入示无弓但垂櫜而已引周礼櫜之欲其约也者考工记文言以皮为甲櫜中盛之欲其约所引此诸文者证櫜是韬盛之物也】
　　散军而郊射左射貍首右射驺虞而贯革之射息也裨冕搢笏而虎贲之士说劔也祀乎明堂而民知孝朝觐然后诸侯知所以臣耕借然后诸侯知所以敬五者天下之大敎也注郊射为射宫于郊也左东学也右西学也貍首驺虞所以歌为节也贯革射穿甲革也裨冕衣裨衣而冠冕也裨衣衮之属也搢犹插也贲愤怒也文王之庙为明堂制耕借借田也音义【郊射食亦反左射下右射同沈皆食夜反貍力之反驺侧由反贯古乱反后同禆婢支反搢音进笏音忽贲咅奔注同孔安国云虎贲若虎贲兽言其猛也说吐活反朝直遥反射穿食亦反衣裨衣上于旣反下如字而冠古乱反犹捷本亦作插初洽反徐采协反愤扶粉反】食三老五更于大学天子袒而割牲执酱而馈执爵而酳冕而总干所以敎诸侯之弟也注三老五更互言之耳皆老人更知三德五事者也冕而总干亲在舞位也周名大学曰东胶音义【食音嗣更古衡反注同大学音泰注大学同馈其媿反酳音又仕觐反弟大计反胶音交】疏【正义曰此一经论克商之后修文敎也散军而郊射者还镐京止武而习文也郊射射于射宫在郊学之中也天子于郊学而射所以择士简德也左射貍首者左东学也亦在于东郊貍首诸侯之所射诗也周立虞庠之学于西郊故知使诸侯习射于东学歌貍首诗也所以歌貍首者皇氏以为旧解云貍之取物则伏下其头然后必得言射亦必中如貍之取物矣郑注大射云貍首逸诗貍之言不来也其诗有射诸侯首不朝者之言因以名篇不取于貍之伏物而皇氏所说违郑注其义非也右射驺虞者右是西学在西郊也驺虞天子于西学中习射也驺虞白虎黑文义应之兽也故知唯天子射歌之诗其驺虞篇云彼茁者葭一发五豝郑注射义云一发五豝喻得贤者多也而贯革之射息也者贯穿也革甲铠也所谓军射也言军中不习于容仪又无别物但取甲铠张之而射唯穿多重为善谓为贯革也春秋养由基射七札是也此旣用礼射于学故贯革之射止息也裨冕搢笏而虎贲之士说劒也者禆冕入庙之服也搢笏插笏也虎贲言奔走有力如虎之在军说劒者旣并习文故皆说劒也祀乎明堂而民知孝者罢武而敎民之行孝于明堂明堂是文王之庙也于时未有明堂而云明堂者文王庙如明堂之制故云明堂也天子于中祀其父也故敎民知孝之道矣然不于后稷庙而于文王庙者旣是述父之志故初于中祀也朝觐然后诸侯知所以臣者六服更朝故诸侯知为臣之道还国而教也耕借然后诸侯知所以敬者王自耕借田以供粢盛故诸侯见而知其敬亦还国而耕也五者天下之大敎也者郊射一裨冕二祀乎明堂三朝觐四耕借五此五者大益于天下并使诸侯还其本国而为敎故云大敎也天子袒而割牲者谓天子养三老五更之时亲袒衣而割牲也执酱而馈者谓天子亲执酱而馈之执爵而酳者谓食讫天子亲执爵而酳口也冕而总干者谓天子亲自着冕手持干盾而亲舞也此冕当鷩冕享先公以飨射养老之类所以教诸侯之弟也者天子亲自养老则诸侯亦然不言教以孝者与工互文注正义曰郊射为射宫于郊者也皇氏云于东郊熊氏云王制篇云殷礼小学在公宫南之左大学在郊武王伐纣之后犹用殷制故小学射貍首大学射驺虞也言为射宫于郊者据大学也云裨冕衣裨衣而冠冕也者觐礼云侯氏裨冕郑云裨之为言埤也天子六服大裘为上其余为裨故此云裨衣衮之属也衮谓从衮冕之衣以下皆是也言身着衣而首冠冕故云裨冕衣裨衣而冠冕也云文王之庙为明堂制者以周公摄政六年始朝诸侯于明堂当武王伐纣之时未有明堂今云祀乎明堂故知是文王之庙制耳非正明堂也三老五更互言之耳者三老亦五更五更亦三老故云皆老人更知三徳五事者也三德谓正直刚柔五事谓貌言视聼思也文王世子注云象三辰五星者义相包矣云周名大学曰东胶者案王制云周人养国老于东胶以养国老故知大学也此经云食三老五更于大学亦谓殷礼周则右射驺虞之处矣】
　　若此则周道四逹礼乐交通则夫武之迟久不亦宜乎注言武迟久为重礼乐音义【夫音扶为于伪反】疏【正义曰若如也言周德如此之后则是周之道德四方通逹礼乐交通无所不备也则夫武之迟久不亦宜乎者凡功小者易就其时速也功大者难成其时久也周之礼乐功大故作此大武之乐迟停而久不亦宜乎言其宜合当然也以其功德盛大故须迟久重慎之也】
　　君子曰礼乐不可斯须去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也注致犹深审也子读如不子之子油然新生好貌也善心生则寡于利欲寡于利欲则乐矣志明行成不言而见信如天也不怒而见畏如神也乐由中出故治心音义【易以豉反下及注皆同子谅子如字徐将吏反谅音亮油音由行下孟反下同】疏【正义曰自此以下至可谓盛矣名为乐化言乐能化人始至于善故名乐化各随文解之此一经明乐以治心记者引君子之言故云君子曰礼乐不可斯须去身者言礼乐是治身之具不可斯须去离于身也致乐以治心则易直子谅之心油然生矣者致谓深致详审易谓和易直谓正直子谓子爱谅谓诚信言能深逺详审此乐以治正其心则和易正直子爱诚信之心油油然从内而生矣言乐能感人使善心生也易直子谅之心生则乐者四善之心生则令人和乐乐则安者心乐故体安而不躁也安则久者旣身不躁故性命长久也久则天者志明行成久而不改则人信之如天天则神者旣为人所信如天故又为人所畏如神也天则不言而信者谓四时不失神则不怒而威者言宗庙社稷之中而民自敬是不怒而威也言圣王旣能用乐和心故不言而信似天也不怒而威似神也致乐以治心者也言圣王所以能如此者正由详审于乐以和治民心遂能如此注正义曰致犹深审也者言深逺详审乐之道理能致如此故云致犹深审也云子读如不子之子者案尚书云启呱呱而泣予弗子是子爱之义而此经子亦是慈爱故读如不子之子云油然新生好貌也书传箕子歌云禾黍之油油润泽好之貌然善心内生其貌美好油然也云善心生则寡于利欲者凡利欲之发由贪鄙而来心若思利欲则神劳形苦今善心既生则利欲寡少利欲旣少则情性和乐云志明行成者不贪于利用是志意清明神和性乐是善行得成矣云不言而见信如天也不怒而见畏如神也者以其志明行成之后故人皆信其德行敬其威重不须言见信之如天不须怒而见畏如神也但天之与神其事是一俱不言而信不怒而威天则有形事似稍近神则无体理如幽深故经先云久则天后云天则神也但天有四时不失故云不言而信神是人所畏敬故云不怒而威其实一也所从之异耳云乐由中出故治心者解乐以治心之意也】致礼以治躬则庄敬庄敬则严威注躬身也礼自外作故治身心中斯须不和不乐而鄙诈之心入之矣注鄙诈是贪多利伪生外貌斯须不庄不敬而易慢之心入之矣注易轻易也疏【正义曰致礼以治躬则庄敬庄敬则严威者前经云致乐此经云致礼以治躬谓致礼意以治躬外貌则庄严而恭敬若能庄严而恭敬则严肃威重也言内心庄严恭敬则人惧之严肃威重心中斯须不和不乐而鄙诈之心入之矣者前经明致乐治心则向善心生此经明乐治心失则怨心起言不能致乐治心心中斯须不能调和则不能喜乐而有鄙恡诈伪之心入于内矣由贪欲多故鄙诈起也外貌斯须不庄不敬而易慢之心入之矣者前经致礼以治躬得则庄敬起此经明致礼以治躬失则易慢生故云外貌斯须不庄不敬不能致礼治躬故轻易怠慢之心从外而入内矣】
　　故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貌而民不生易慢焉故德煇动于内而民莫不承听理发诸外而民莫不承顺注德煇顔色润泽也理容貌之进止也音义【争争鬭之争煇音辉】疏【正义曰此一经言圣人用礼乐以治身内外兼备使德煇动于内而民顺于外故乐也者动于内者也者但乐从心起故感动于内礼也者动于外者也礼从外生故发动于外也乐极和者乐能感人心故极益于和也礼极顺者礼以检貌故极益于顺也内和而外顺则民瞻其顔色而弗与争也者由心内和色见于外顺之故望其顔色而不与争内和色见于外故不争矣此覆结工内和也望其容貌而民不生易慢焉者外貌和顺故民不生易慢此覆结外顺也故德煇动于内而民莫不承聼者由乐以和心故德煇美发动于内而民莫不承奉聼从也理发诸外而民莫不承顺者由礼以治貌故理发见于外而民莫不承奉敬顺也注正义曰德煇顔色润泽也由内心和顺故和顺之德煇然发见于顔色是德煇由动于内而来也云理容貌之进止也者以经云理发诸外凡道理从内心而生今云理发诸外非道理之理止谓容貌进止之理郑恐有迫理之嫌故云容貌之进止也】
　　故曰致礼乐之道举而错之天下无难矣疏【正义曰此一经总结致备礼乐之道也言圣王若能详审极致礼乐之道举而错置于天下悉皆敬从无复有难为之事也】乐也者动于内者也礼也者动于外者也故礼主其减乐主其盈注礼主其减人所倦也乐主其盈人所欢也音义【错本亦作措同七路反减胡斩反又古斩反注及下同】礼减而进以进为文乐盈而反以反为文注进谓自勉强也反谓自抑止也文犹美也善也音义【强其丈反又其两反】礼减而不进则销乐盈而不反则放故礼有报而乐有反注放淫声乐不能止也报读曰襃犹进也音义【销音消报依注读曰襃音保毛反下同】礼得其报则乐乐得其反则安注得谓晓其义知其吉凶之归音义【乐乐工音洛下音岳】礼之报乐之反其义一也注俱趋立于中不销不放也疏【正义曰此一节论礼乐之体或减或盈其事各异王者当各依其事而和节之也故礼主其减者行礼在于困匮主在减损谓人不能行也乐主其盈者作乐人所欢乐言乐主于盈满人皆欲得间也礼减而进以进为文者礼既减损当须勉励于前进文谓美善之名若能前进则为美善也乐盈而反以反为文者乐主其盈当须抑退而自反则为美善也礼减而不进则销者覆明前经礼须进之意礼既减损若不勉强自进则礼道销衰也乐盈而不反则放者言乐主盈满若不反自抑损则乐道流放也故礼有报而乐有反者报读为襃襃犹进也以其病害如此故行礼之道须有自进作乐之道须有自退反也礼得其报则乐者言礼能晓其义理而自进则和乐不至困苦故和乐也乐得其反则安者言乐能知吉凶之归而得其反则安静而不流放也礼之报乐之反其义一也者言礼能自进乐能自反其义于中和之义一也言俱得其中故云一也注正义曰得谓晓其义者言礼乐俱有义理云知其吉凶之归者谓礼之与乐俱有吉凶行礼得所为吉失礼则凶为乐美善则吉为乐恶则凶今案注意分明兼解礼乐故郑唯言得谓晓其义是兼解礼得乐得之字则自然吉凶之言解礼乐皇氏之意乃谓晓其义者解礼知其吉凶所归解乐其义非也】夫乐者乐也人情之所不能免也乐必发于声音形于动静人之道也声音动静性术之变尽于此矣注免犹自止也人道人之所为也性术言此出于性也尽于此不可过疏【正义曰从此以下至章末总明乐之德也夫乐者乐也者言乐之为体是人情所欢乐也人情之所不能免也者免犹止退也言喜乐动心是人情之所不能自抑退也乐必发于声音者言人欢乐之事发见于声音言内心欢乐声音发见前嗟叹之咏歌之是也形于动静者形见也内心欢乐发见于外貌动静则不知手之舞之足之蹈之是也人之道也者谓内心欢乐发见声音动静是人道自然之常声音动静性术之变尽于此矣者术谓道路变谓变动言口为声音貌为动静是人性道路之变转竭尽于此矣而不可过也内心善则变转出音声善外貌变转为动静此自然情性为变改不过于此度此外不复更有余事故云尽于此矣】
　　故人不耐无乐乐不耐无形形而不为道不耐无乱注形声音动静也耐古书能字也后世变之此独存焉古以能为三台字音义【耐古能字下及注同台吐才反】疏【正义曰此一节明人禀自然之性而有喜乐故人不耐无乐者言人感五常之性自然之常若见好事内心不能无喜乐也乐不耐无形者内既欢乐不能无形见于外谓声音动静而见于外也形而不为道不耐无乱者欢乐旣形于外而不依道理或歌舞不节俾画作夜是不依道理既不为道不能无淫乱之事以至于亡国丧家也注正义曰言经之耐字是古书能字之义言古之能字皆作耐字云后世变之者言后世以来变耐为能不作耐字也云此独存焉者言此乐记独存耐字以为能也云古以能为三台字者言古时以今能字为三台之字是古者以耐字为今之能字能字为三台之字后世以来废古耐字以三台之能替耐字之变而为能也又更作三台之字是今古变也】先王耻其乱故制雅颂之声以道之使其声足乐而不流使其文足论而不息使其曲直繁瘠廉肉节奏足以感动人之善心而已矣不使放心邪气得接焉是先王立乐之方也注流犹淫放也文篇辞也息犹销也曲直歌之曲折也繁瘠廉肉声之鸿杀也节奏阕作进止所应也方道也音义【以道音导瘠在亦反肉如又反注同邪似嗟反折之设反鸿本亦作洪杀色界反徐所例反阕苦穴反】疏【正义曰此一节论先王耻恶其乱故立正乐以节之使其声足乐而不流者言先王制其雅颂之声作之有节使人爱乐不至流逸放荡也使其文足论而不息者文谓乐之篇章足可谈论义理而不息止也使其曲直繁瘠廉肉节奏足以感动人之善心而已矣者曲谓声音廻曲直谓声音放直繁谓繁多瘠谓省约廉谓廉棱肉谓肥满节奏谓或作或止作则奏之止则节之言声音之内或曲或直或繁或瘠或廉或肉或节或奏随分而作以防其宜但使防其宜足以感动人之善心如此而已不使放心邪气得接焉者放心谓放恣之心邪气谓淫邪之气既节之以雅颂又调之以律吕貌得其敬心得其和故放心邪气不得接于情性矣是先王立乐之方也者方犹道也言此上来之事是先王立乐之道也注正义曰流犹淫放也者谓乐声流动淫邪放逸声既如此感动人心人若聼之心亦流移淫放也云息犹销也言乐德深逺论量义理而不可销尽故云论而不息云曲直歌之曲折也言为歌之体其声须有曲时有折时故云歌之曲折也云繁瘠廉肉声之鸿杀也者鸿谓麤大杀谓细小言乐声须大而多则肉与繁声是也杀谓声音细小则瘠与亷声是也言声音之宜或须繁多肉满者或须瘠少廉瘦者凡乐器大而麤者其声鸿器小而细者其声杀矣云节奏阕作进止所应也阕谓乐息作谓乐动进则作也止则阕也故云进止所应也】是故乐在宗庙之中君臣上下同听之则莫不和敬在族长乡里之中长幼同听之则莫不和顺在闺门之内父子兄弟同听之则莫不和亲故乐者审一以定和比物以饰节节奏合以成文所以合和父子君臣附亲万民也是先王立乐之方也注审一审其人声也比物谓杂金革土匏之属也以成文五声八音克谐相应和音义【长丁丈反闺音圭比毗志反注同杂也饰音式又音勑】疏【正义曰此一经覆説圣王立乐之事使君臣上下同听之则莫不和敬者以君臣主敬故君臣上下同听之则莫不和敬也乡里主顺故云莫不和顺父子主亲故云莫不和亲也故乐者审一以定和者一谓人声言作乐者详审人声以定调和之音但人声虽一其感有殊或有哀乐之感或有喜怒之感当须详审其声以定调和之曲矣比物以饰节者物谓金石匏土之属言须比八音之物以饰音曲之节也节奏合以成文者谓奏作其乐或节止其乐使音声和合成其五声之文也所以合和父子君臣者则上文君臣同聼莫不和敬父子同聼莫不和亲是也附亲万民也者则上文族长乡里之中长幼同聼莫不和顺之属言亲以及疎言近以至逺是亲附万民也】
　　故听其雅颂之声志意得广焉执其干戚习其俯仰诎伸容貌得庄焉行其缀兆要其节奏行列得正焉进退得齐焉故乐者天地之命中和之纪人情之所不能免也注缀表也所以表行列也诗云荷戈与缀兆域也舞者进退所至也要犹防也命敎也纪总要之名也音义【诎丘勿反要一遥反注要犹防同行户刚反注同荷本又作何胡可反一音河缀诗作祋同都外反】疏【正义曰此一经论先王制乐得天地之和则感动人心使之和善故聼其雅颂之声志意得广焉者雅以施正道颂以赞成功若聼其声则淫邪不入故志意得广焉执其干戚习其俯仰诎伸容貌得庄焉者干戚是威仪之容俯仰诎伸以礼进退动止必以礼故容貌得庄敬焉行其缀兆要其节奏行列得正焉进退得齐焉者缀表也兆域也言舞者缀表兆域方正得其所矣节谓曲节奏谓动作言作乐或节或奏是依其缀兆故行列得正由随其节奏故进退得齐焉故乐者天地之命者命敎也言乐者感天地之气是天地之教命也中和之纪者纪谓纲纪总要之所名乐和律吕之声是中和纪纲总要之所名也人情之所不能免也者人感天地而生又感隂阳之气乐师合天地之命协中和之纪感动天人是人情不能自免退言人感乐声自然敬爱也注正义曰引诗云荷戈与缀者证缀为表也今案诗荷戈与祋不同者盖郑所见齐鲁韩诗本不同也云纪总要之名也者纪是纲纪众物之名与众物为总要言乐者与中和之声为总要也】
　　夫乐者先王之所以饰喜也军旅鈇钺者先王之所以饰怒也故先王之喜怒皆得其侪焉注侪犹辈类音义【鈇方夫反又音甫钺音越侪仕皆反辈布内反】喜则天下和之怒则暴乱者畏之先王之道礼乐可谓盛矣注天子之于天下喜怒节之以礼乐则兆民和从而畏敬之礼乐王者所常兴则盛矣疏【正义曰此一经覆说乐道之盛故先王之喜怒皆得其侪焉者言乐以饰喜非喜不乐是喜得其侪类焉鈇钺饰怒非怒不可横施鈇钺是怒得其侪类焉是乐非合喜不喜鈇钺非合怒不怒也喜则天下和之者以心内而喜故天下和也怒则暴乱者畏之者非恶不怒故暴乱者畏之先王之道礼乐可谓盛矣者上经以来但论乐此兼云礼者以此一章总兼礼乐故于章末总以礼乐结之】
　　子赣见师乙而问焉曰赐闻声歌各有宜也如赐者宜何歌也注子赣孔子弟子师乐官也乙名声歌各有宜气顺性也音义【赣音贡】师乙曰乙贱工也何足以问所宜请诵其所闻而吾子自执焉注乐人称工执犹处也音义【请七颖反徐音情】爱者宜歌商温良而能断者宜歌齐夫歌者直已而陈德也动已而天地应焉四时和焉星辰理焉万物育焉故商者五帝之遗声也寛而静柔而正者宜歌颂广大而静疏逹而信者宜歌大雅恭俭而好礼者宜歌小雅正直而静廉而谦者宜歌风肆直而慈爱注此文换简失其次寛而静宜在上爱者宜歌商宜承此下行读云肆直而慈爱者宜歌商商宋诗也爱或为哀直已而陈德各因其德歌所宜育生也音义【断丁乱反下及注同好呼报反换戸乱反行戸刚反】商之遗声也商人识之故谓之商齐者三代之遗声也齐人识之故谓之齐注云商之遗声也衍字也又误上所云故商者五帝之遗声也当居此衍字处也音义【处昌虑反】明乎商之音者临事而屡断明乎齐之音者见利而让注屡数也数断事以其肆直也见利而让以其温良能断也断犹决也音义【屡力住反数色角反下同】临事而屡断勇也见利而让义也有勇有义非歌孰能保此注保犹安也知也故歌者上如抗下如队曲如折止如槀木倨中矩句中钩累累乎端如贯珠注言歌声之着动人心之审如有此事音义【工时掌反抗苦浪反坠直媿反折之设反槀苦老反倨音据中丁仲反句纪具反钩古侯反累本又作累力追反】故歌之为言也长言之也说之故言之言之不足故长言之长言之不足故嗟叹之嗟叹之不足故不知手之舞之足之蹈之也注长言之引其声也嗟叹和续之也不知手之舞之足之蹈之欢之至也音义【说音悦和胡卧反】子贡问乐注上下同美之也疏【正义曰子贡见师乙依别录是师乙之章闻声歌各有宜也者子贡问师乙言凡声歌各遂人性所宜者也如赐者宜何歌也者如赐之气性宜作何歌是欲令师乙观已气性宜听何歌也请诵其所闻而吾子自执焉者此师乙答子贡请为论述不敢定其所宜故请诵其所闻之诗令子贡自量己性执处所宜之歌但此经倒错上下失叙今依郑之所注次而解之所次依史记乐书也寛而静柔而正者宜歌颂者寛谓德量寛大静谓安静柔谓和柔正谓正直颂成功德泽厚若性寛柔静正者乃能包含故宜歌颂也广大而静疏逹而信者宜歌大雅者广大谓志意宏大而安静疏达谓疏朗通逹而诚信大雅者歌其大正故性广大疏逹宜歌大雅但广大而不寛疏逹而不柔包容未尽故不能歌颂恭俭而好礼者宜歌小雅者恭谓以礼自持俭谓以约自处若好礼而动不越法也小雅者王者小正性既恭险好礼而守分不能广大疏通故宜歌小雅者也正直而静廉而谦者宜歌风者正直而不能包容静退即不知机变廉约自守谦恭卑退不能好礼自处其德狭劣故宜歌诸侯之风未能聼天子之雅矣肆直而慈爱者宜歌商者谓情性肆放质直慈心爱养者宜歌商商者五帝之遗声言五帝道大故肆直慈爱者宜歌之以慈爱故也温良而能断者宜歌齐者齐三代之遗声三代干戚所起裁断是非故温良能断者宜歌齐也夫歌者直已而陈德也者言夫歌者当直己身而陈论其德谓己有此德而宜此歌亦是正直己身而敷陈其德故云直已而陈德也动己而天地应焉者言能直已陈德故有四事而来应之言歌者运动己德而天地应焉四时和焉者谓隂阳顺也星辰理焉者谓不悖逆也万物育焉者谓羣生得所也故商者五帝之遗声也者言五帝德既显盛遗声在于后代矣其肆直而慈爱者宜聼之耳未能行五帝之德也商之遗声也者此五字郑云衍字者上已有商者五帝遗声故此云商人识之故云谓之商矣齐者三代之遗声者前经云温良而能断者宜歌齐故此云齐者三代之遗声也齐人识之既识其音曲故谓之齐矣言三王德备五帝道盛但遗声于后代故温良而能断者宜歌之言宜聼歌声非谓能行三代之德也明乎商之音者以其肆直而慈爱故临事屡断也明乎齐之音者见利而让者以其温良能断故见利而让不私于己也临事而屡断勇也者临危疑之事数能断割是勇也见利而让义也者言见利能让是有义也有勇有义非歌孰能保此者保犹安也知也故有勇有义之人不是歌声辨之谁能知其有勇有义言观其所宜之歌宜歌商者知其有勇宜歌齐者知其有义故歌至贯珠者此一经论感动人心形状如此诸事上如抗者言歌声上响感动人意使之如似抗举也下如队者言音声下响感动人意如似队落之下也曲如折者言音声廻曲感动人心如似方折也止如槀木者言音声止静感动人心如似枯槀之木止而不动也倨中矩者言其音声雅曲感动人心如中当于矩也句中钩者谓大屈也言音声大屈曲感动人心如中当于钩也累累乎端如贯珠者言声之状累累乎感动人心端正其状如贯于珠言声音感动于人令人心想形状如此故歌至之也者上论歌之形状此论歌之始终相生至于舞蹈故歌之为言也长言之也者言歌之为言引液其声长逺而言之说之故言之者此更覆说歌意前境有可说之事来感己情则言之言之不足故长言之者直言之不足更宜畅己意故引液长言之也长言之不足故嗟叹之者以长言咏歌之意犹不足故嗟叹之美而和续之嗟叹之不足故不知手之舞之足之蹈之也者言虽复嗟叹情由未满故不觉扬手舞之举足蹈之而手舞其体足蹈其地也之是助句辞也案诗序先嗟叹后云咏歌之此先云长言之后云嗟叹之文先后不同者何也但诗序是属文之体又略言之故彼云言之不足故嗟叹之嗟叹之不足故咏歌之此经委曲说歌之状其言备具故言之言之不足故长言之长言之不足故后始云嗟叹之矣注正义曰商宋诗也者以下文商人识之齐人识之皆据其代也故知此商谓宋人所歌之诗宋是商后也云商至处也者此经中商之遗声也五字言无此五字以上经云商者五帝之遗声故此经不得更有商之遗声也故知衍字云商者五帝之遗声也当居此衍字处也者前云商者五帝之遗声当居此商之处也】














　　礼记注疏卷三十九
　　礼记注疏卷三十九考证
　　今夫新乐○【臣召南】按分卷无理莫如此叚截子夏答文侯语强割为二应从前篇魏文侯问于子夏二节为此卷之首
　　宋音燕女溺志○【臣召南】按宋无风而子夏与郑衞齐并列或是但论四国之音不渉诗篇也注及疏并无明训
　　此六者德音之音也注疏又郑司农注笙师云箎七孔埙六孔郑云埙烧土为之大如雁卵○【臣召南】按埙六孔以下郑注小师文也又鼗如鼓而小持其柄而摇之旁耳自击按本文自击上有还字此文脱耳又故周语覃穆云革木一声当作周语单穆公云刋本旣脱公字又讹单为覃也
　　亦若吾子之言是也○注疏读八字一句陈澔读亦若吾子之言【句】是也【句】
　　武乱皆坐注乱谓失行列也失行列则皆坐○【臣召南】按此注非是凡乐之卒章曰乱此言武乱犹论语言关雎之乱也舞队整齐必无乱失行列之理朱子曰乱即乐终之杂声楚辞亦有乱曰是也
　　六成复缀以崇【句】注崇充也凡六奏以充武乐也○王肃读崇字连下文天子为句陈澔从之谓注以充训崇未可通也
　　天子夹振之而驷伐注王与大将夹舞者振铎以为节也疏○【臣召南】按疏先引熊氏祭统君执干戚就舞位之说此郑注之正说也次引皇氏象武王与大将代纣之说则郑注之旁说也但郑断句从天子起实属牵强疏谓皇氏说胜熊氏盖亦疑注之未可信矣若断句从王肃而以皇氏说为正解则经义自明又疏天子夹振用舞之法在于经典○按孔晁难马昭当云出何经典此文误作在于
　　未及下车而封黄帝之后于蓟音义按黄帝姓姬君奭盖其后也○【臣召南】按蓟即燕黄帝之后即召公陆氏此说甚确为先儒所未及
　　疏大禹与此同○按大禹下当有之后于杞四字误脱耳
　　使之行商容而复其位注使箕子视商礼乐之官贤者所处皆令反其居也疏郑不见古文故为礼乐也○【臣召南】按郑此注最僻商容为贤者姓名不至古文武成出而后明也史记周本纪已载其事郑何以不据之且牵连箕子亦非也
　　右射驺虞疏驺虞天子于西学中习射也○按驺虞二字衍
　　食三老五更于太学注更知三德五事者也疏文王世子注云象三辰五星者义相包矣○疏言郑彼此注异
　　则易直子谅之心油然生矣注○朱子曰韩诗外传子谅作慈良无可疑矣
　　肆直而慈爱者○史记集解引郑注云肆正也似古本有此注
　　宜歌商注商宋诗也○【臣召南】按商即指宋人所传之商颂诗长发疏曰商颂是商世之颂非宋诗也而乐记歌商注云商宋诗者以宋承商后得歌商颂非谓宋人作之也
  </div>
  <div class="pagination">
   <a href="礼记注疏_page22.html">
    上一页
   </a>
   <span>
    ...
   </span>
   <a href="礼记注疏_page18.html">
    18
   </a>
   <a href="礼记注疏_page19.html">
    19
   </a>
   <a href="礼记注疏_page20.html">
    20
   </a>
   <a href="礼记注疏_page21.html">
    21
   </a>
   <a href="礼记注疏_page22.html">
    22
   </a>
   <span class="current-page">
    23
   </span>
   <a href="礼记注疏_page24.html">
    24
   </a>
   <a href="礼记注疏_page25.html">
    25
   </a>
   <a href="礼记注疏_page26.html">
    26
   </a>
   <a href="礼记注疏_page27.html">
    27
   </a>
   <a href="礼记注疏_page28.html">
    28
   </a>
   <span>
    ...
   </span>
   <a href="礼记注疏_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
