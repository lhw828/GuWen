<!DOCTYPE html>
<html>
<head>
    <meta charset="UTF-8">
    <title>钦定周官义疏 - 第 34 页/共 118 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定周官义疏 - 第 34 页/共 118 页</h1>
    <div class="content">　　肆长各掌其肆之政令陈其货贿名相近者相逺也实相近者相尔也而平正之
　　正义郑氏康成曰尔亦近也同是物也使恶者逺善善自相近【贾疏使恶者逺善释名相近者相逺善自相近释实相近者相尔】　郑氏众曰若珠玉之属俱名为珠俱名为玉而贾或百万或数万恐农夫愚民见欺故别异令相逺使贾人不得杂乱以欺人【贾疏此止释名相近者相逺则实相近者义可知也】　王氏应电曰平者贵贱各称其情之谓苟美恶同价则不平矣正者美恶各居其所之谓苟真伪杂处则不正矣肆长陈而平正之司市所谓以陈肆辨物而平市也案必辨其名实然后物可正价可平
　　敛其总布掌其戒禁
　　正义王氏昭禹曰敛而入于廛人
　　案贾师职曰凡国之卖儥各帅其属而嗣掌其月肆长贾师之属也买赊官物之布必肆长敛之可知矣其或日终而总计之或旬终而总计之以防于廛人故曰总布与
　　泉府掌以市之征布敛市之不售货之滞于民用者以其贾买之物楬而书之以待不时而买者买者各从其抵【贾价同楬音竭抵注作柢音帝又都礼反注故书滞为瘅杜子春云当为滞】
　　正义贾氏公彦曰征布即廛人所敛之布竝入泉府而藏之　杨氏时曰敛市之不售货所以便商非以其贱故买之也待不时之买所以便民非以其贵故卖之也　郑氏众曰物楬而书之物物为椾书其贾楬着其物也不时买者谓急求者也抵故贾也　郑氏康成曰抵实柢字柢本也　王氏应电曰贾人居积计嵗月以起息此则但为民收贮而无所利所以为公天下之心也
　　案于此见圣人爱民之实而后世平准均输借以浚民者不得假托也　货至不售而官敛之其故价必贱可知矣故令各从其抵不忍因货之缺乗民之急而多取以病之也疏谓康成不从先郑恐前买时贵后或贱依故价予之即损民误矣时价果贱民乃不求之市肆而贵买诸官乎　有泉府以敛滞货然后贾师可禁贵儥先王恤商爱民至诚至公人心所由感动也
　　余论马氏端临曰买之于方滞之时卖之于欲买之际此与常平贱籴贵粜之意同泉府则以钱易货常平则以钱易粟其本意皆以利民非谋利也然后世常平之法转而为和籴且以其所储供他用而不以济民则唯恐其数之不多利之不广以是为富国之法失其本意矣
　　都鄙从其主国人郊人从其有司然后予之
　　正义郑氏众曰主者别治大夫也【贾疏公卿大夫常在王朝其都鄙则遣人治之若季氏费宰公山弗扰之軰天子都鄙盖亦然】　王氏应电曰主谓都鄙大夫有司谓乡遂之吏有此符信然后予之恐奸民乗急贩卖官为所欺而民不沾实惠也
　　案买货必从所司者官收滞货本以利民必实有需用然后予之若逺商大贾转货逐利则不予也货之滞者逾时必腾跃故设禁如此
　　凡赊者祭祀无过旬日防纪无过三月
　　正义郑氏众曰赊贳也以祭祀防纪故从官贳买物【贾疏祭祀防纪二者大事故赊与民】　刘氏彜曰吉事不废业故旬日可偿防纪废业寛至三月者容其葬后徐措备也
　　凡民之贷者与其有司辨而授之以国服为之息案唯祭祀防纪而后有赊于官则他礼事且不聼赊矣赊之外安得更有所谓贷哉以为贷不滞之货则农工之家无所用之以为贷之商贾而聼其转贩则泉府所敛专以济防祭之匮乏而都鄙从其主人国人郊人从其有司正恐其转贩也谓贷以泉布则先王抑末以归农万无资商贾以隂取其利之道自王莽贷民以财使治产业计赢受息郑氏以释周官王安石遂立青苗法剥民祸国陈氏傅良辨注之误以为还本之后计日服国事以为息视郑氏为近理不知周官之法本有赊而无贷以莽欲贷民取息故歆窜此以惑众耳司市职以泉府同货而敛赊则有敛有赊而无所谓贷眀矣周官之法荒札则赈救之囏阸则赒恤之皆蠲上所有以予民惟旅师积粟则有春颁秋敛之法他物无是也抑贷乃闾里有无相通之称至春秋之末宋郑饥诸大夫助公以私粟假民然后有贷之名然宋司城氏贷而不书则本粟且不收矣此三语乃莽歆増窜无疑
　　余论马氏端临曰秦汉以来上之施于民者惟以简易濶略为便间有以周官之法行之者不旋踵且以厉民而阶祸如王莽之王田市易介甫之青苗均输是也后儒见其効如是于是疑为歆莽之伪书而不可行或以为无关雎麟趾之意则不能行愚以为俱不然盖是法三代之法也三代之时则非特周公之圣可行虽中主能行之三代之后则非特王莽之矫诈介甫之执愎不可行而虽有贤哲亦不能行其故何也盖三代之时天子所治不过千里公侯则自百里以至五十里卿大夫又各有世食禄邑分土而治家传世守民之服食日用悉仰给于公上而上之人所以治其民者不啻如祖父之于其子孙虽诸侯卿大夫未必皆贤然既世守其地与民则不容不视为一体既视为一体则奸弊无由生而良法可以世守矣自封建变为郡县上之所以治其民者一委之百官有司郡守县令为守令者率三载更代虽有精敏循良之吏其始至也茫然不能得其要领期月之后其善政方可纪才再期而代者至矣故以周官之法行之则政烦而事必扰民必病不如疎节濶目之为愈势使然也
　　案自北宋以后羣儒争言赊贷可行于成周而不可行于后世不知周官之法本有赊而无贷其赊法则仅可行于井田封建之时而不可行于郡县之后耳
　　凡国事之财用取具焉
　　正义贾氏公彦曰国事谓有司为公事兴作用财物者向泉府取财为具焉
　　案不曰国用而曰国事之财用谓事所用之材物以布市者取具于泉府以在市而通百物也外府掌邦布之出入以共百物而待邦之用盖九职贡物所无而为邦用所必需者泉府市其物所征之布不足用则受布于外府以具之
　　嵗终则防其出入而纳其余【防古外反】
　　正义郑氏康成曰防计也纳入也入余于职币　贾氏公彦曰入谓廛人所敛诸布
　　司门掌授管键以启闭国门防出入不物者
　　正义郑氏众曰管谓籥键谓牡【贾疏用管以启用键以闭入者为牡容者为牝】　郝氏敬曰晨启则授管昏闭则授键　王氏安石曰司门总统诸门故掌授管键之事
　　正其货贿凡财物犯禁者举之【正音征】
　　正义郑氏康成曰正读为征征税也犯禁谓商所不资者【贾疏谓非民常用之物】　陈氏汲曰所谓犯禁者即司市伪饰之禁民商工贾各十有二是也
　　案于门征商货公家所敛则入于官府而不之市廛所以省转运与廛征也圣人恤民之周体物之详如此　王昭禹谓正其货贿而后无者有利者阜以破郑注非也闾师职任商以市事贡货贿而征商之文无别见者则司门主征货贿眀矣【或以市无征而作布疑市亦有货征非也泉府以市之征布敛不售货则市所征惟廛布眀矣】用此见成周之濶略于征商也关市皆不征其货【司关所征之非货于征本职之廛征见之】惟于国门征之自国门而外虽大都小都乡遂公邑有城有门者皆无征也司门之上士中士皆倍于司关又特设下大夫二人以领之増下士十有六人以佐之正以通掌畿内之门禁及货征耳至于货之髙下羙恶贾师辨之岂司门所能及哉　言举而不言罚者门近于市矣故举之使受罚于质人
　　以其财养死政之老与其孤
　　正义郑氏康成曰财所谓门关之委积也死政之老死国事者之父母也孤其子
　　案列职于门而关则无之以门关之委积以养老孤遗人职有眀文也王氏应电谓专用所罚犯禁者之财未安政教清明犯禁者无多而老孤至众盖公家委积素备而罚财亦在其中耳
　　祭祀之牛牲繋焉监门养之【繋音计监古衔反】
　　正义郑氏康成曰监门门徒【贾疏充人职散祭祀之牲不在牢则此门徒养之】　王氏安石曰必监门养牲者为其于郊于国各有所近便于共取且众所出入养视不谨易以防察而祀五帝享先王之牲不繋之门则又以致其严也王氏应电曰城隍间多隙地牛牲繋焉是牧而不
　　费地也毎门史二人徒四人以其余力养牲是用人而不费功也
　　凡嵗时之门受其余
　　正义贾氏公彦曰月令秋祭门是庙门此谓国门十二者时祭外亦有祈祷荘二十五年秋大水用牲于门　王氏应电曰言凡非一毎嵗秋祭门九门磔禳与禜门祈报之祭皆是　郑氏众曰受祭门之余
　　凡四方之賔客造焉则以告【造七到反】
　　正义郑氏康成曰造犹至也告告于王而止客以俟逆【贾疏四方诸侯来朝觐至关关人告王至郊郊人告王至国门门人告王王皆遣人出迎】
　　司关掌国货之节以聨门市
　　正义郑氏康成曰货节谓商本所司市之玺节也自外来者案其节而书其货之多少通之国门国门通之司市自内出者司市为之玺节通之国门国门通之关门参相联以检猾商【贾疏市与关及门三处相联恐奸猾商人或以多为少或不出于关以辟税】
　　案王氏应电谓司市司关皆用玺节独司门不言节举两端则中可知盖自关入必达于市关之玺节门者验之即聼其入矣自市出必达于关市之玺节门者验之即聼其出矣故司门不用玺节耳其资于民家不由关者则司门亦有焉又掌节职门关用符节则司门非无节也门用符节以达賔旅于关关用符节又以达于畿内及所之之国所过之门关此与通货贿为二事　司门言授管键以启闭国门则关可知
　　司货贿之出入者掌其治禁与其征廛
　　正义郑氏康成曰征廛者货贿之税与所止邸舍也关下亦有邸客舍其出布如市之廛
　　案货贿之出入有掌其治者则出入先后不相犯有掌其禁者则靡害饰伪不能行　廛人敛廛布此职复征廛者或留货于关以待野鄙之交易而不入于门市者也征廛犹廛征也注疏分廛与征为二故云货贿有税似失之　或疑孟子称关市讥而不征而周官有廛征不知商之有征贾之有廛犹农之有赋也且使农民有赋而商贾无征则恐民争逐末周官之法为万世经也孟子所云独文王治岐之政然耳岂可以后世之征商已甚而疑周公立法之未当乎
　　凡货不出于关者举其货罚其人
　　正义郑氏康成曰不出于关谓从私道辟税者　王氏应电曰不出于关非独辟税兼有犯禁之物案簿记其货俟诘问或挞其人或罚其布而仍还其货也司圜职凡圜土之刑人也不亏体其罚人也不亏财司市职有罪者挞戮而罚之凡罚多以财言若举为悉没其货则财之亏逾量矣而复罚以财乎
　　凡所达货贿者则以节传出之【传张恋反下同】
　　正义郑氏康成曰商或取货于民间无玺节者至关关为之玺节及传出之其有玺节者亦为之传传如今移过所文书【贾疏若由王市而出则司市为之玺节或于郊内关内民间买得货物不得向司市取玺节则便于关取节而出】　王氏应电曰凡所应达之货贿则授之以玺节附之以传辞而出之　王氏昭禹曰节以达其物传以书其数
　　国凶札则无关门之征犹防
　　正义郑氏众曰越人谓死为札春秋传札瘥夭昏无关门之征者出入关门无租税犹防谓犹苛察不得令奸人出入孟子曰关防而不征则天下之旅皆悦而愿出于其涂　贾氏公彦曰司门不言无征故于关并言之　王氏应电曰凶札防其不物守关之急务盖薄征除盗贼竝行而不悖也
　　案门无征不征其货也关无征不征其廛也
　　凡四方之賔客敂关则为之告【敂音叩】
　　正义郑氏康成曰谓朝聘者也敂关谒关人也【贾疏诸侯来朝使卿大夫来聘至关门先谒关人聘礼使者至谒关人】郑司农説以国语曰周之秩官有之曰敌国賔至关尹以告行理以节逆之【贾疏韦昭注理吏也小行人掌送宾客】
　　有外内之送令则以节传出内之【出内之内音纳】
　　正义郑氏康成曰有送令谓奉贡献及文书以常事往来者环人职所送迎通賔客来至关则为节与传以通之　贾氏公彦曰有从侯国而入者则关人以节传内之有王命从王国而出亦以节传出之送至畿上
　　掌节掌守邦节而辨其用以辅王命
　　正义郑氏康成曰邦节者珍圭牙璋谷圭琬圭琰圭也【贾疏珍圭等见典瑞职不及璧羡以起度以下者彼乃王国所用非使者之节】王有命则别其节之用以授使者辅王命者执以行为信　贾氏公彦曰此论王国之节对下文邦国是诸侯故此文单言邦也
　　守邦国者用玉节守都鄙者用角节
　　正义郑氏康成曰谓诸侯于其国中公卿大夫王子弟于其采邑有命者亦自有节以辅之玉节之制如王为之以命数为小大角用犀角其制未闻　贾氏公彦曰此云都鄙用角节是都鄙之主小行人职都鄙用管节注谓公之子弟及卿大夫之采地之吏彼诸侯采地同用管节亦异外内也若天子公卿大夫采邑之吏下注约入道路用旌节
　　案天子诸侯皆君道也故于其国中同用玉节而但有大小之差都鄙则臣道也然其采邑所辖亦得自主故用角节以别之曰守者眀其节止行于邦国都鄙之中而不及逺也
　　凡邦国之使节山国用虎节土国用人节泽国用龙节皆金也以英荡辅之【使所吏反荡吐党反干氏作簜】
　　正义郑氏康成曰使节使卿大夫聘于诸侯行道所执之信也土平地也山多虎平地多人泽多龙以金为节铸象焉必以其国所多者相别以为信也今汉有铜虎符　王氏应电曰已上皆王国之使节若诸侯之使节则各国自为之矣详见小行人
　　案曰凡邦国之使节该王使与诸侯之使也侯国所用之节法式颁于掌节大行人达之小行人适四方则赍其式以往
　　存疑杜氏子春曰荡当为帑谓以函器盛此节或曰英荡画函　干氏寳曰英刻书也荡竹箭也刻书所事以助使节之信
　　案下经以传辅节传别为一物则英荡疑亦竹简之类然经本作荡干氏易之为簜未知所据
　　通论王氏昭禹曰小行人有管节而掌节不言掌节所掌谓之邦节以辅王命所谓邦国之使节使邦国者所执也小行人所达谓之天下之节则所谓龙节人节虎节管节邦国都鄙之使者所执非王官所掌也
　　门关用符节货贿用玺节道路用旌节皆有期以反节正义郑氏康成曰门关司门司关也货贿者主通货贿之官谓司市也道路者主治五涂之官谓乡遂大夫也凡民逺出至于邦国邦国之民若来入由门者司门为之节由关者司关为之节【贾疏邦国之民入司关既为之节则门无节亦云由门者因王国之民出由门故总言之也】其商则司市为之节其以征令及家徙则鄊遂大夫为之节【贾疏乡大夫职国有大故以旌节辅令则达之比长职若徙于他则为之旌节而行之】惟时事而行不出关不用节也【贾疏时事行不出关者若比长职徙于郊徙于国当乡徙及非征令皆不湏节也】变司市言货贿者玺节主以通货贿货贿非必由市或资于民家焉【贾疏或资于民家则由门者司门予之节由关者司关予之节】变乡遂言道路者容公邑及小都大都之吏皆主治五涂亦有民也符节如今宫中诸官诏符也【贾疏此以汉法况之案史记汉文帝二年九月初与郡国守相为铜虎符竹使符应劭曰铜虎符第一至第五国家当发兵遣使者至郡国合符符合乃聼受之竹使符以竹箭五枚长五寸镌刻篆书第一至第五张晏曰符以代古之圭璋从简易也】玺节者今之印章也旌节今使者所拥节是也将送者执此节以送行者皆以道里时日课如今邮行有程矣以防容奸擅有所通也凡节有法式藏于掌节　王氏安石曰门关则以符合之货贿则以玺验之道路则以旌表之　黄氏度曰王使旌节掌节予之民自外来者皆当有路节由都鄙者都鄙予由甸稍者甸稍予至关司关留之则予符节而入至门着出入之日出关反符节司门还其所留节而出入之自内出者于其所由予路节有传有期反节不独民与商虽门关道路之官亦有期而反之反而复予弊则更为　王氏应电曰上文五者必有王命然后掌节予之此三者虽颁自掌节然官府得自予之余论陈氏祥道曰汉竹使符铜虎符各分其半右留京师左付郡守唐符玺郎掌玺节班右而藏左先王之节盖亦如此
　　凡通达于天下者必有节以传辅之无节者有防则不达
　　正义郑氏康成曰必有节言逺行无有不得节而出者也辅之以传者节为信耳传説所赍操及所适也无节则圜土内之【贾疏无节无授圜土内之】　贾氏公彦曰此总解上经或有节无传或有传无节或节传俱无则不得通达于天下也
　　案在境内惟家徙及转货乃有节暂出者不必有也余论陈氏傅良曰周官无节者不达于天下是以其时大夫无私交士无游説民皆土著周衰国自为政任民所之无所禀命盖王官之守不行于外服矣汉文时又去关禁当时矫伪者乗传而行郡国出粟赋钱至莫敢谁何乃知先王纳民于轨其制善也









　　钦定周官义疏卷十四
　　钦定四库全书
　　钦定周官义疏卷十五
　　地官司徒第二之八
　　遂人掌邦之野
　　正义郑氏康成曰郊外曰野此野为甸稍县都【贾疏从二百里至五百里皆名野遂人専掌二百里中注乃兼言甸稍县都以其三百里外有沟洫井田之法皆知之也】　黄氏度曰家稍县都各听于其主非遂人所及也特居民授田治地之法皆自遂人出耳
　　案不曰六遂而曰野者以造县鄙形体之法及治沟洫通乎畿内又兼掌四等公邑耳至稽民授田简器教稼治野辨莱颁职作事贡赋征役祭祀宾客丧纪其法虽通行于家稍县都而所专掌则惟六遂与公邑盖法可通行而政令必各有所主都家之吏既分主之而县师复执其总遂人不与也遂兼公邑详见遂大夫职
　　以土地之图经田野造县鄙形体之灋五家爲邻五邻爲里四里爲酂五酂爲鄙五鄙爲县五县爲遂皆有地域沟树之【酂作管反后同】
　　正义郑氏康成曰经形体皆为制分界也邻里酂鄙县遂犹郊内比闾族党州乡也【贾疏家数相对是同】郑司农云田野之居其比伍之名与国中异制故五家为邻某谓异其名者示相变耳遂之军法追胥起徒役如六乡【贾疏乡中惟见出军法无田制遂人惟见田制无出军法故郑彼注云乡之制与遂同此云遂之军法追胥起役如六乡互见其义也】　王氏安石曰相保相受相葬相救相赒相宾之法一与六乡同
　　案食货志五家为邻五邻为里四里为族五族为党五党为州五州为乡二万二千五百戸也以邻里繋乡则比闾亦可繋遂乡遂诸事之互见此亦足以徴之
　　通论王氏与之曰井田用四起数井天下之田以起军赋邑居用五起数比天下之居以行保伍也案凡造城邑必度土地之宜而与田野相要绾所谓形体之法也【王制凡居民量地以制邑度地以居民地邑民居必参相得也】乡之比闾族党州未着其城邑之形体与皆有地域沟树故于遂着之以与六乡相保相受相葬相救相赒相宾之法互备又以见公邑稍县畺之同此法也独举县鄙者百家以下虽各为聚落而不能皆立城邑惟县与鄙然后备城邑之形体而遂大夫即于五县中择便以为治所乡大夫亦如之也　大司徒颁教法故比闾族党州乡着其各有教治遂人掌造县鄙形体之法故邻里酂鄙县遂着其各有地域亦互相备也地域沟树自酂以上始有之知然者脩闾氏邦有故令守闾互则闾以下不能徧沟树明矣百家以上皆有沟树此盗贼所以易诘戎马所以难犯也　造城邑必因山川原隰之面势规疆潦薮牧之便宜度道路沟渠之支凑故必以土地之图经田野然后城邑之形体可定其法粗具管子度地篇
　　使各掌其政令刑禁以嵗时稽其人民而授之田野简其兵器教之稼穑
　　正义贾氏公彦曰使各掌其政令刑禁如五家则邻长也五邻则里宰也稽其人民以下亦使各掌之人民犹言夫家也授之田野若下文夫一廛田百亩简其兵器若酂长旗鼓兵革　黄氏度曰土地上下不同人之多寡亦异每有更易故以嵗时稽而授之皆农民也故惟教之力穑之事
　　凡治野
　　正义黄氏度曰治野言凡通乎都鄙
　　案遂人于致羣甿教稼穑均赋役颁田莱治沟洫皆揭之曰凡治野明自国中而外由乡郊以达于畿皆同此法也
　　以下剂致甿【剂津利反甿莫亨反又音忙】
　　正义郑氏康成曰变民言甿异内外也甿犹懵懵无知之貌致犹会也民虽受上中下田及会之以下剂为率谓可任者家二人也
　　案小司徒凡起徒役无过家一人不论上地中地縂以一为正卒余为羡卒与下地家二人者一例所谓以下剂致甿也凡乡遂皆然何尝独厚于遂乎
　　以田里安甿
　　正义贾氏公彦曰田则百畮之田里则五畮之宅王氏应电曰甿有恒产则咸安其居　王氏昭禹曰出则辈作于田入则保聚于里【案里在邑在田皆有之】
　　以乐昏扰甿【乐音洛】
</div>
    <div class="pagination">
<a href="钦定周官义疏_page33.html">上一页</a><span>...</span><a href="钦定周官义疏_page29.html">29</a><a href="钦定周官义疏_page30.html">30</a><a href="钦定周官义疏_page31.html">31</a><a href="钦定周官义疏_page32.html">32</a><a href="钦定周官义疏_page33.html">33</a><span class="current-page">34</span><a href="钦定周官义疏_page35.html">35</a><a href="钦定周官义疏_page36.html">36</a><a href="钦定周官义疏_page37.html">37</a><a href="钦定周官义疏_page38.html">38</a><a href="钦定周官义疏_page39.html">39</a><span>...</span><a href="钦定周官义疏_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
