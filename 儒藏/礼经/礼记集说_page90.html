<!DOCTYPE html>
<html>
<head>
    <meta charset="UTF-8">
    <title>礼记集说 - 第 90 页/共 145 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记集说 - 第 90 页/共 145 页</h1>
    <div class="content">　　新安王氏曰礼乐之情爱敬是也礼乐之文上所言是也然情文常相依有此情则有此文虽然明圣之名岂易得哉惟尽述作之实始可以居明圣之名故继之曰明圣者述作之谓
　　乐者天地之和也礼者天地之序也和故百物皆化序故羣物皆别乐由天作礼以地制过制则乱过作则暴明于天地然后能兴礼乐也
　　郑氏曰化犹生也别谓形体异也乐由天作礼以地制取法天地也过犹误也暴失文武之意
　　孔氏曰从此至与民同也为乐论第四段此经申明礼乐从天地而来王者必明于天地然后能兴礼乐乐调隂阳是天地之和礼明贵贱是天地之序乐生于阳是法天而作礼生于隂是法地而制圣人识合天地则制作不误若非圣识则必误误制礼则尊卑混乱误作乐则乐体违暴失文武之意谓文乐武乐杂乱也
　　长乐陈氏曰至隂肃肃至阳赫赫肃肃出乎天赫赫发乎地两者交通而成者天地之和也乐实与之俱焉天尊地卑神明位矣以春夏先秋冬后四时序矣天地至神而有尊卑先后者天地之序也礼实与之俱焉是乐者天地之和礼者天地之序和则不乖故百物因形移易而皆化序则不乱故羣物萌区有状而皆别乐统同也嫌于不异故言百物以辨之礼辨异也嫌于不同故言羣物以统之乐者天地之和礼者天地之序则合异以为同乐由天作礼以地制则散同以为异古者治定制礼功成作乐礼未可制而制之是过制也乐未可作而作之是过作也过制则失序矣离而为慝礼能无乱乎过作则失和矣流而为淫乐能无暴乎明于天地然后能兴礼乐明王制作之始也举礼乐而天地将为昭焉明王制作之效也【乐书】
　　严陵方氏曰和则统同而化故言百物皆化序则辨异而别故言羣物皆别百物皆化然后至于百物不失羣物皆别然后可以祀天祭地羣物亦百物矣举其数之成则曰百以其类之众则曰羣于礼言羣以物既别不嫌于数之不辨故也制礼所以致治然过制祗以为乱作乐所以致和然过作祗以为暴明于天地然后能兴礼乐制作之过则礼乐之道废矣故以兴言之经有曰乐由阳来礼由隂作有曰乐由中出礼自外作有曰乐由天作礼以地制或言隂阳或言中外或言天地言皆不同何也以道言则曰隂阳以分言则曰中外以形言则曰天地
　　延平周氏曰乐之本出于天地之和及用于天地之间则其和也能致百物之化礼之本出于天地之序及行于天地之间则其序也能致羣物之别乐虽出于天地之和然乐则阳也故其作以天为主礼虽出于天地之序然礼则隂也故其制以地为主过制则非礼非礼则乱过作则非乐非乐则暴天地之所以节与和者以礼乐也礼乐之所以节与和者以天地也是天地则礼乐也礼乐则天地也故曰明于天地然后能兴礼乐
　　马氏曰乐者天地之和此言其自然之和也礼者天地之序此言其自然之序也天髙地下万物散殊此天地之序隂阳相摩天地相荡鼔之以雷霆奋之以风雨至于暖之以日月而百化兴焉此天地之和也天以和而百物化故乐由天作而圣人作乐以应天地以序而羣物别故礼以地制而圣人制礼以配地明于天地然后能兴礼乐者所谓作者之谓圣是也山隂陆氏曰过制则失中故乱过作则失和故暴郑氏谓暴失文武之意文武若今云文武大矣
　　李氏曰天地奠位故序神明通气故和和所以为乐序所以为礼故曰乐者天地之和礼者天地之序和故百物自消自息而皆化序故羣物或合或离或赢或缩而皆别和则属乎阳序则属乎隂属乎阳者丽乎天故曰乐由天作也属乎隂者丽乎地故曰礼以地制也
　　庐陵胡氏曰易于乐取雷出地奋是天地之和于礼取上天下泽是天地之序乐由天作礼以地制所谓制作侔造化乐主阳礼主隂过制则乱过作则暴范围天地而不过则暴乱不生
　　延平黄氏曰和者天地之情序者天地之理百物言其羣分羣物言其类聚聚而患其乱故皆别则言羣物有生则贵众多故皆化则言百物　又曰先王之制礼乐也发天地之情明天地之理而已过制过作人伪也非真礼乐也故过制则非礼而失之乱过作则非情而失之暴明于天地然后能兴礼乐者发其情明其理而已
　　庆源辅氏曰此所谓礼乐非圣人不足以言之天地絪緼万物化醇乐之理着矣天髙地下万物散殊礼之理着矣前言自然之礼乐形于天地之间者次言圣人制礼作乐非自为之盖有自来也前緫言天地原其始也后分言天地要其终也礼乐虽出于天地然制作之者人也人则不能无差循乎理则得徇乎私则过得则遂其所欲过则反得其所不欲乱者理之反也暴者和之反也极言之所以戒者严矣明于天地圣人之事也非述者之谓明也
　　金华邵氏曰天地礼乐常相资而立天地非礼乐则其功泯礼乐非天地则其用息乐者天地之和天地得乐而后和也礼者天地之序天地得礼而后序也惟其以乐而和故物虽不一而皆化惟其以礼而序故物虽羣居而有别天地可一日而无礼乐乎礼乐虽有功于天地至于制作亦不能舎天地以自用故乐由天作盖以其和礼以地制盖以其序有序而过之则乱有和而过之则暴则天地又有功于礼乐矣能明天地之所以为天地则知礼乐之所以为礼乐又岂可一日而无天地乎　又曰乐以气化天则气之运也礼以形辨地则形之殊也过乎此而作则不和而暴过乎此而制则无序而乖
　　叶氏曰言同和同节必曰大礼大乐而此言礼止曰天地之序言乐止曰天地之和何也盖所谓大礼大乐者自人而言之也自人而言之能与天地同则曰大若自天地言之有不容以大言之矣故止曰天地之和天地之序
　　论伦无患乐之情也欣喜欢爱乐之官也中正无邪礼之质也庄敬恭顺礼之制也
　　郑氏曰伦犹类也患害也官犹事也质犹本也孔氏曰此以下明礼乐文质不同事为有异乐主和同论说等伦无相毁害是乐之情也八音克谐使物欢欣此乐之事迹也在心则伦类无害故为乐情在貌则欣喜欢爱故为乐事内心中正无有邪僻是礼之本质也外貌庄敬谦恭谨慎是礼之节制也张氏曰既云唯圣人识礼乐之情此以下更说其情状不同也
　　长乐陈氏曰乐有情有文防情文之显以之神则非意之所能致言之所能论也阐情文之幽以之明则意之所能致言之所能论也故其文不息其情无患皆得而论焉盖八音克谐无相夺伦论乎隂阳而无散宻之患论乎刚柔而无怒慑之患各安其位而其伦清矣非乐之文也乐之情而已孟子曰欣欣然有喜色传曰欢然有恩以相爱则欣喜在色而主乎外欢爱在心而主乎内非乐之君也乐之官而已诚非礼不着伪非礼不去诚着则中正伪去则无邪中正无邪则释回增美质矣岂不为礼之质乎外貌斯湏不庄不敬则易慢之心入而临之以庄则敬矣是外庄则内敬也貌曰恭恭近于礼而礼又极顺焉是外恭而内顺也礼以地制庄恭乎其外敬顺乎其内则因物以裁之而已有不为之制乎【乐书】
　　马氏曰乐以和为实而亦所以通伦理也所谓论伦无患者其和足以通伦理而无缪也故为乐之情情犹言实也乐虽以和为实而其和之所见者则在于欣喜欢爱无欣喜欢爱则和之理几乎隠矣故欣喜欢爱而为乐之官也官犹言乐之职也则是情者官之所始而官者情之所成也着诚去伪者礼之经也中正无邪者诚而已故为礼之质虽以诚为本而诚之所发者则在于庄敬恭顺之间盖无庄敬恭顺则礼之诚于是乎灭矣故庄敬恭顺而为礼之制也制犹言文也则是质者制之所立而制者质之所行也此与夫义理礼之文忠信礼之本者其意同矣严陵方氏曰乐之理本于心而已发而为言故有论由乎天而已出而之人故有伦然理之所一不可贰也故无患而乐之所以动乎中者不过是焉故曰乐之情也经曰文足论而不息此乐之论也又曰乐行而伦清此乐之伦也又曰百姓无患此乐之无患也经曰礼以制中此礼之中也又曰礼之正国此礼之正也又曰止邪于未形此礼之无邪也经曰乐饰喜则发而为欣可知曰乐合爱则发而为欢可知曰礼相敬则形而为庄可知曰礼极顺则形而为恭可知延平黄氏曰伦者言其理而已矣伦人理也乐之情天徳也以天徳论人理则无废天之患矣人之徳出而分于三则有中入而止于一则有正中而无邪则能徙于人正而无邪则能侔于天敬顺礼之制在心者也庄恭礼之制在体者也欣喜欢爱则设于情恭顺庄敬则立于质下文与民同则礼乐之小者也与天地同礼乐之大者也与道同礼乐之妙者也先王之于天地以其妙者官之以其大者相之
　　延平周氏曰论伦而无患者言其和和则乐之情也中正而无邪者言其中中则礼之质也欣喜欢爱者乐之所司故曰乐之官也庄敬恭顺者礼之所裁故曰礼之制也
　　庆源辅氏曰有序而后和故论伦无患乐之情也欣喜欢爱乐之官也恭敬者不可不本之以诚实故中正无邪礼之质也庄敬恭顺礼之制也
　　金华邵氏曰情实也官职也有此实则有此职质者本也制者文也有此本则有此文论其伦则不相患害如书所谓无相夺伦者故欣喜欢爱而其职形矣中正而不流于邪僻如所谓行脩言道者故庄敬恭顺而其制立矣知情而能作识文而能述此明圣述作之事也至其施播于金石之间发越乎声音之表用于宗庙社稷事乎山川鬼神则此情此官此质此制又将与天下公之岂明圣所得而私哉
　　若夫礼乐之施于金石越于声音用于宗庙社稷事乎山川鬼神则此所与民同也
　　郑氏曰言情官质制先王所专也
　　孔氏曰施于金石越于声音明乐也用于宗庙社稷事乎山川鬼神明礼也通而言之则礼乐相将矣此等与民所同有也前经论乐之情等四事先王所独能专也
　　张氏曰言四者施用祭祀随世而异则前王所不专故云与民同言随世也
　　长乐陈氏曰均是乐也施于金石乐之器也越于声音乐之象也均是礼也用之宗庙社稷内祭之礼也事乎山川鬼神外祭之礼也礼运曰夫礼之初始诸饮食其燔黍捭豚污尊而抔饮蒉桴而土鼔犹若可以致敬于鬼神由是观之金石声音虽主乎乐而礼在其中矣周官大司乐分乐而序之凡六乐皆文之以五声播之以八音此乐施于宗庙社稷山川鬼神者也于器举金石则丝竹之类举矣于象举声音则歌舞之类举矣大宗伯之职掌建邦之天神地示人鬼之礼小宗伯掌建国之神位此礼施于宗庙社稷山川鬼神者也凡祭祀以天地宗庙为大日月星辰社稷五祀五岳为次司中司命风师雨师山川百物为小于大祭祀举宗庙则天神地示之类举矣于小祭祀举山川鬼神则风雨百物之类举矣凡此无非寓于政治而与民同者也论伦无患至于庄敬恭顺者礼乐之本先王之所以与人异及夫施于金石越于声音用之宗庙社稷事乎山川鬼神者礼乐之用先王之所以与人同不以所异者与人不以所同者处已夫是之谓议道自已置法以民【乐书】
　　严陵方氏曰施以言其施张越以言其发越金石者乐之所以张故言施声音者乐之所以发故言越乐之所施固或在于匏土革木矣此止以金石为言者以考之尤有声也宗庙社稷内也故以用言之山川鬼神外也故以事言之宗庙社稷所以依鬼神也虽不言知其为鬼神矣山川则有货财焉故必言鬼神以别之礼运言山川所以傧鬼神亦以是也金石声音特乐而已亦统以礼为言者凡行礼然后用乐用乐所以成礼未有用乐而不为行礼者也周官有礼乐亦此之意夫情官质制者礼乐之义也金石声音者礼乐之数也其数可陈则民之所同其义难知则君之所独故于金石声音曰则此所与民同也中庸曰非天子不议礼语曰礼乐自天子出又曰民可使由之不可使知之皆此意也
　　延平黄氏曰礼乐之实生于天下之情性然后圣人为之着于文寓于器孟子曰礼之实节文斯二者乐之实乐斯二者是也仁之实失节则泛失文则固义之实失节则刻失文则介天下之人其泛为墨子其固为子莫其介为仲子其刻为申子礼乐之实熄矣其文与器岂得而议哉先王始以五礼防万民之伪而教之中故其中也喜怒哀乐之未发无过与不及六乐防万民之情而敎之和故其和也喜而为仁怒而为义哀而不伤乐而不淫皆中其节万民之伪弗入而废其天其性中矣礼之实存焉万民之情弗出而徇于物其礼和矣乐之实存焉然后圣人以文与器兼收其实而已制礼所以致中作乐所以致和中和之气格于上则天位焉格于下则地位焉行乎其中万物育焉记曰治定制礼功成作乐能使其情和然后其功成能使其性正然后其治定
　　马氏曰情官质制四者虽不同而其大概皆不出于一人之身若夫施于金石越于声音用于宗庙社稷事乎山川鬼神者不独在于一人之身而与天下共之也
　　庆源辅氏曰先王之制礼作乐也内外相应本末具举情官质制并行而不相悖然施之金石越之声音用之于宗庙社稷行之于山川鬼神与斯民共由之然后礼乐之道达而君人之职备矣
　　金华邵氏曰书曰禋于六宗类于上帝则用之宗庙社稷矣望于山川徧于羣神则事乎山川鬼神矣神无方也无乎不在在天所谓天神在鬼所谓鬼神谓之山川鬼神者其山林川谷丘陵能出云为风雨见怪物者欤情官质制礼乐之本先王所以与人异金石声音礼乐之用先王所以与人同
　　王者功成作乐治定制礼其功大者其乐备其治辩者其礼具干戚之舞非备乐也孰亨而祀非达礼也郑氏曰功成治定同时耳功主于王业治主于教民明堂位说周公曰治天下六年朝诸侯于明堂制礼作乐是也辩徧也干戚之舞非备乐者乐以文徳为备若咸池者孔子曰韶尽美矣又尽善也武尽美矣未尽善也孰亨而祀非达礼者达具也郊特牲曰郊血大飨腥三献爓一献孰至敬不飨味而贵气臭也孔氏曰从此至礼乐云是乐记第三章名乐礼章也章中明王者为治必制礼作乐故名乐礼章案郑目録第三是乐施第四是乐言第五是乐礼今以乐礼为第三章记者别起意别之也王者之功因民所乐故功成作乐以应民所乐之心如民乐周王用干戈而业成故周王作干戈之乐礼以体别为义今治人得体故制礼以应之如周王太平乃制礼也乐云作礼云制者作是动用制是裁断白虎通云乐阳也动作倡始故言作礼隂也系制于阳故云制也其功大者其乐备其治辩者其礼具言功治有大小故礼乐亦应以广狭也乐备谓文徳备具不备谓干戚之舞礼具则血腥而祭不具谓孰亨而祀言礼乐之体皆以徳为备具也周乐干戚之舞非如舜时文徳之备乐也后世孰亨牲体而祭祀非如五帝血腥之达礼也长乐陈氏曰功不至于鳬鹥不可以言成治不至于旣济不可以言定王者徳位兼隆于天下虽有可以制作之道必适乎可以制作之时故礼虽可以义起必待乎治定乐虽可以理作必待乎功成此周之礼所以备于内外之旣治而乐所以声于无竞维烈之后也作乐合乎祖而箫管备举乐之所以备也烝畀祖妣以洽百礼礼之所以具也葢全之之谓备小备之谓具具于备为微备于具为全也然则文武之舞不全非所以为备乐腥孰之荐不兼非所以为具礼周官以六代文武之舞为大合乐礼运以毛血腥熟合亨为礼之大成则备乐具礼于是覩矣变具礼为达礼者礼不具不足为天下之通礼故也古者之舞有以干配戚者朱干玉戚以舞大武是已有以干配戈者春夏学干戈是已有兼而用之者干戈戚是已干则朱饰之盾也有扞蔽之材而仁礼之意寓焉戚则玉饰之斧也有刚断之材而仁义之意寓焉彼其于武舞之器如此岂非有武事必有文备之意欤【乐书】
　　严陵方氏曰乐以象其功礼以饰其治以乐象其功故其功大者其乐备以礼饰其治故其治辩者其礼具
　　马氏曰礼乐虽相资之物而制作之际则不必同其时葢功主于王业而王业者起于古而成于今治主于教民而教民者施于今而俟于后功成于今故武王始得天下而作大武所以象其功之成至于周公六年朝诸侯而始制礼也然周公制礼之时又曰作乐者縁其颂声而广之耳则周之乐虽莫盛于勺而必以武为主也若礼者则教化已明习俗已成其治未至于定则不可以具也然则功未成而治未定其礼乐将废耶曰功未成则乐未作而用先王之乐治未定则礼未制而用先王之礼乐之备则不独于文不独于武故干戚之舞非备乐也礼之具则不独于今不独于古故孰亨而祀非达礼也武王有武功而其乐之名曰武故其武之备迟而又乆者此武中而有文也舜有文徳而其乐之名曰韶故舞干羽于两阶者此文中而有武也此文武之乐备也
　　延平黄氏曰王者之为天下方其图功而谋治也则有敎化以行礼乐之道及其功成而治定也则有制作以建礼乐之业道也圣人非敢私行之业也先王非敢私为之明人之天而已礼之实节文仁义者也乐之实乐仁义者也节之不泛文之不固乐之不乖二者之实虽人之所固有者彼所以节文而乐之则因教化而后至焉葢使天下之人耳目之视听无非礼也手足之舞蹈无非乐也其功已成其治已定先王始有制作以收其成而已乐以象徳而功成则徳之着也故作乐以之礼以节事而治定则事之辩也故制礼以彰之功大者其乐备治辩者其礼具王者之制礼乐其情相沿而有详略者时而已矣山隂陆氏曰达礼自天子达三献爓一献孰是己干戚之舞备乐也而曰非备乐孰亨而祀达礼也而曰非逹礼以着礼乐在彼不在此也虽有干戚之舞而功不备虽孰亨而祀而治不协愧于备乐达礼矣延平周氏曰立于礼故礼制于治定成于乐故乐作于功成舜命九官益而后伯夷而后防葢此意也庆源辅氏曰乐固所以象其功然亦所以保其功礼固所以饰其治然亦所以保其治辩固训徧然有别矣易徧为辩者谓礼故也乐备而后成礼达而后行乐不备则功未大也礼不具则治未辩也变具为达礼之具犹未足言也必以达于上下为至
　　金华邵氏曰此圣人保治之道世儒往往指为饰治之具功之成者易于怠故作乐以乐之如所谓劝之以九歌也治之定者易于纵故制礼以防之如所谓安上治民莫善于礼也然功大而乐不备则必有遗而不举之处治辩而礼不具则必有纵而不严之处此所以必贵乎备且具欤干戚止舞耳文徳何与焉故非备乐孰亨止今礼而古礼何与焉故非达礼新安王氏曰治定未至于功成功成不止于治定制礼者立于礼也作乐者成于乐也易以谦制礼继以作乐之豫舜命夷典礼继以防典乐皆此意也然感人莫善于乐治人莫急于礼功未成治未定礼乐将废礼乐不可斯须去身特一新其制作必待功成治定耳
　　五帝殊时不相沿乐三王异世不相礼乐极则忧礼粗则偏矣及夫敦乐而无忧礼备而不偏者其唯大圣乎
　　郑氏曰不相沿袭言其有损益也乐人之所好也害在淫侉礼人之所勤也害在倦略敦厚也
　　孔氏曰沿因也五帝三王礼乐之情则同故前文云明王以相沿是也此论礼乐之迹损益有殊随时而改故不相沿袭也乐好而不止放荡奢佚物极则反乐去忧来又烦手淫声慆堙心耳则忧慼生也礼劳而不堪既生懈倦则致粗略偏谓倦略不周备也及夫厚重于乐知止而无至于忧行礼安静委曲备具不至倦略唯大圣之人能如此也
　　长乐陈氏曰五帝体天道故以帝号而同乎天三王尽人道故以王号而应乎人时则隂阳运量天之所为也世则前后推迁人之所因也五帝传贤同乎天非不用礼也而莫尚乎乐乐田天作故也三王传子应乎人非不用乐也而莫尚乎礼礼因人情为之节文故也详而求之伏羲之扶来神农之下谋黄帝之咸池尧之大章舜之大韶皆以象成恶得而相沿夏礼尚质周尚文殷文质之中皆以从冝恶得而相袭顔渊问为邦孔子告以夏时殷辂周冕之礼有虞氏韶舞之乐语乐于帝语礼于王亦与是相为表里孔子论五帝谓法始乎伏羲着于神农成于黄帝尧舜盖尝详之于易孔安国以唐虞预五帝则是以少昊颛顼髙辛为之不知奚据乐主乎盈不期极而极焉礼主乎减不期粗而粗焉乐极而不反则冥豫而已能无忧乎礼粗而不进则跛履而已能无偏乎及夫敦乐而不偷则适吾之性何忧之有礼备而不阙则情文俱尽何偏之有【乐书】
　　严陵方氏曰乐以感人为乐乐或至于极则忧之所生礼以强世为难难或至于粗则偏而不起能敦以治之虽乐而不至于极顾岂有忧之患备以用之虽难而不至于粗顾岂有偏之患大飨卒爵而乐阕乡饮酒乐备而功出所以防其极也书言享多仪经言賔主百拜亦以防其粗也敦乐者言其始礼备者言其成乐着大始故先言敦以见其始礼居成物故后言备以见其成前言相沿述者之事故称明此言敦备作者之事故称圣
　　延平周氏曰明王之所以相沿者礼乐之情同也不相沿袭者礼乐之文异也同所以立本异所以趋时唯其异也乃所以为同五帝天道也故系之以乐三王人道也故属之以礼乐出于人情之所乐则其敝也过故乐极则忧而以反为文礼出于强世则其敝也不及故礼粗则偏而以进为文敦乐而无忧礼备而不偏则无过不及之敝唯圣人能与于此
　　马氏曰不相沿乐乐之文也不相袭礼礼之文也至于礼乐之情则百王之所不易也于五帝则言乐于三王则言礼互文以见意也乐患于极故以反为文盈而不能反则放故极则忧礼患于粗故以进为文减而不能进则销故粗则偏敦乐而无忧者盈而能反也礼备而不偏者减而能进也以大圣而言之则所谓进而反者非出于勉强而皆从容中之也延平黄氏曰干戚之舞饰威而已故非备乐孰亨而祀致味而已故非达礼五帝之天下未传之子故不言世而言时其时未失徳故不言礼而言乐五帝之时其俗未顿革故言其殊而不言异　又曰乐极则忧者以物为乐故也礼粗则偏者以度数为贵故也大圣敷乐有仁而其乐未尝荒故无忧礼备有义而其法足以适用故不偏
　　山隂陆氏曰礼乐不可极又不可粗忧则失其所谓和偏则失其所谓中
　　庆源辅氏曰帝王各随其治与功而制作之也然其情同其本一故其损益百世可知敦与易敦临敦艮之敦同临之上曰敦临艮之上曰敦艮天下之事唯终守之为难敦云者敦笃以守其终之谓故曰敦艮之吉以厚终也制礼以极其备非圣人其孰能与此金华邵氏曰乐固贵于备然备非极之谓极则穷穷则忧将至矣礼固贵于具然具非粗之谓粗则不宻不密则失于一偏矣若夫笃于乐而不至于忧备于礼而不至于偏非天下至圣孰能与此















　　礼记集説卷九十三
　　钦定四库全书
　　礼记集説卷九十四　　　　宋　卫湜　撰
　　天高地下万物散殊而礼制行矣流而不息合同而化而乐兴焉春作夏长仁也秋敛冬藏义也仁近于乐义近于礼
　　郑氏曰礼为异乐为同乐法阳而生礼法隂而成孔氏曰自此至天地官矣申明礼乐配于天地若礼乐备具则天地之事各得其宜礼以裁制为义故特加制字仁主仁爱乐主和同故仁近于乐义主防割礼为节限故义近于礼
　　长乐刘氏曰天髙地下万物散殊各有尊卑大小之义出于自然是天地之道亦有礼制行于万物也天地之运升降交感流行而不息隂阳合同而品彚化生晷刻不移非有能使之者也是天地之道亦有和乐兴于自然也人则顺乎天地之理春而耕作夏而长耨是人之性有仁及于万物之道也秋而敛之冬而藏之是人之情有义及于万物之理也故其仁近于天地之乐义近于天地之礼所以先王用礼乐以顺天下之性与情
　　长乐陈氏曰天髙地下万物散殊形也流而不息合同而化气也夫天地之初有气然后有形及其形之旣具而气又运乎其间则形资气而后有气资形而后行自其形资气而观之则乐常先于礼自其气资形而求之则礼又先于乐记者之言或先乐后礼或先礼后乐其意如此而已物出乎震齐乎巽相见乎离此天地之仁故曰春作夏长仁也说乎兑劳乎坎成乎艮此天地之义故曰秋敛冬藏义也仁主乎爱故近于乐义主乎敬故近于礼孔子言教民亲爱莫善于孝而后至于移风易俗莫善于乐此仁近于乐也言教民理顺莫善于弟而后至于安上治民莫善于礼此义近于礼也【乐书】
　　严陵方氏曰隂以形为体故于礼言天地万物之形阳以气为用故于乐言天地万物之气形故言其名气故言其义于礼言制制为秋事于乐言化化为夏事上言礼制行则知化为乐化而兴下言合同而化则知制为散殊而制也作长以气言气盛于春夏故春夏言其气敛藏以形言形成于秋冬故秋冬言其形礼乐者天地之道也仁义者四时之德也
　　马氏曰天髙地下此尊卑自然之序也万物散殊此小大自然之别也礼非人为于天髙地下万物散殊之际而礼制行乎其间矣流而不息天地之和气也合同而化者和故百物皆化也万物散殊未始不资于和而后生乐非人为自流而不息合同而化之际而乐兴于其间矣春作夏长所以生之故为仁秋敛冬藏所以成之故为义以春作夏长之仁未若流而不息合同而化之为妙故仁近于乐以秋敛冬藏之义未若天髙地下万物散殊之为妙故义近于礼此所谓仁义礼乐者皆在于天地之间而非所谓人为者也
　　山隂陆氏曰言凡在天地之间应所谓和者皆乐也应所谓别者皆礼也春作夏长仁也秋敛冬藏义也此元亨之仁利贞之义盖眞宰之事也其于礼乐如此奈何终于麄厉欲论制作之情哉
　　延平黄氏曰道之下降气为隂阳形为天地数为万物气数之中以其髙下散殊而有礼之序以其流化合同而有乐之和二者道理之自然有生之类莫不具焉流而不息者品物流行也合同而化者万物并育也礼居仁义之后人德之序也礼居仁义之先天德之序也自其天地始分而言之则仁义其在后矣仁主爱乐主统同故仁近于乐义主断礼主辨异故义近于礼而礼乐之大用非仅于四时是以仁义之用近之而已礼夏德也夏之序长春之生而已可以统言仁智冬德也冬之序藏秋之成而已可以统言义天地化始于仁革始于义
　　李氏曰天严而高地坎而下万物错杂于其中散而不合殊而不一而序生焉圜方之相研刚柔之相干清浊相废而轻重相浮其流未尝息天穹窿而周乎下地磅礴而向乎上而和生焉春作言其事夏长言其化秋敛言其物冬藏言其气所以互相足也夫隂阳之道其入则为神明其出则为礼乐其形则为天地其运则为四时其德则为仁义
　　横渠张氏曰乐仁也礼义也仁则有乐义则有礼新安朱氏曰天髙地下万物散殊一叚意思极好非孟子以下所能作其文如中庸必子思之辞左传子太叔亦论此夫礼天之经地之义民之行天地之经而民实则之旧见伯恭爱教人看只是説得粗文意不浏亮不如此説之纯粹通畅他只说人做这个去合那天之度数如云为六畜五牲三牺以奉五味云云之类都是做这个去合那天都无自然之理如云天髙地下万物散殊而礼制行矣流而不息合同而化而乐兴焉皆是自然合当如此
　　建安眞氏曰礼乐之原出于天地自然之理天髙地下此即自然之尊卑万物散殊有大有小有隆有杀此即自然之等级圣人因此制为之礼君父在上臣子在下此即天高地下之象自是而下兄弟夫妇师友賔主以至于舆台皁名位分守灿然有伦此即万物散殊之象皆所以法天地之序也隂阳五行之气流行于天地之间未尝少息为雷霆为风雨皆是隂阳之气摩荡而成惟其二气和合所以能化生万物圣人因此作为之乐乐有五声以应五行十二律以候十二月之中气皆隂阳交错而成所以象天地之和也乐音之和与天地之和相应可以养人心成风俗自周衰礼乐崩坏然礼书犹有存者制度文为尚可考寻乐书则尽缺不存后之为礼者旣不能合先王之制而乐尤甚焉大扺郑卫之音适足以荡人心坏风俗然礼乐之则虽亡礼乐之理则在诚能以庄敬治其身和乐养其心则于礼乐之本得之矣是亦足以立身而成德也后言致礼以治躬致乐以治心一章是矣
　　庆源辅氏曰礼行乐兴此礼乐之形于天地者也制云者以见礼之制非人之所能为也作长敛藏此礼乐之形于四时者也形于天地则先礼而后乐盖有序而后和生焉形于四时则又先乐而后礼盖气和而后物成焉
　　乐者敦和率神而从天礼者别宜居鬼而从地故圣人作乐以应天制礼以配地礼乐明备天地官矣
　　郑氏曰敦和乐贵同也率循也从顺也别宜礼尚异也居鬼谓居其所为亦言循之也官犹事也天地各得其事
　　横渠张氏曰乐动故率神而从天礼静故居鬼而从地率神居鬼鬼神一物也只是神为伸鬼为归指幽明而言
　　长乐陈氏曰乐极和不有以敦之未必能统同礼从宜不有以别之未必能辨异天法道者也人法地者也神由天道而无方非乐之圆而神不足以率之鬼由人道而有归非礼之方以知不足以居之率则有循而体自然非有以强之也居则有方而止其所非有以行之也明有礼乐幽有鬼神而其从天地如此亦各从其类故也天以至阳而职气覆地以至隂而职形载乐由天作而至阳之气存焉礼以地制而至隂之形存焉圣人职教化者也为能因隂阳以统形气故作乐以应天制礼以配地盖乐有声而无形作之以应天则声气同故也礼有形而无声制之以配地则形体异故也礼乐明矣而不昧备矣而不偏非徒足以官天地天地亦将为我官也圣人始而应配之以成位终而官之以成能庸讵知礼乐非天地耶天地非礼乐耶作乐以应天制礼以配地别而言之礼乐明备天地官矣合而言之圣人制礼作乐而天地官者作之事也大人举礼乐而天地昭者述之事也言天地官则天地虽大亦受于礼乐矣言天地昭则天地虽幽亦不能匿其情矣【乐书】
　　严陵方氏曰和言气老子所谓冲气以为和是也宜言物易所谓象其物宜是也气固有和矣乐则敦之使厚而已物固有宜矣礼则别之使辨而已和旣敦则莫不循其理而无所屈故能率神冝旣别则莫不安其处而有所归故能居鬼神者阳之盛而天以阳为德则乐之敦和率神所以从天而已鬼者隂之盛而地以隂为德则礼之别宜居鬼所以从地而已故易曰本乎天者亲上本乎地者亲下亦各从其类也礼乐之本出乎天地故每以从言之圣人以乐之从天也故作为声音以应天之阳以礼之从地也故制为文采以配地之隂于乐言应于礼言配此礼乐内外之别也
　　延平周氏曰乐由天作无方而不可知故率神以从天礼以地制有方而不能变故居鬼而从地本乎天也故作之以应天本乎地也故制之以配地有乐也天之道所以通有礼也地之义所以显乐所以发天地之和礼所以明天地之序
　　马氏曰神者阳之类而天者阳之所积也乐由阳来故率神以从天鬼者隂之类而地者亦隂之所积也礼由隂作故居鬼以从地神言率而鬼言居率者引而上之也居者俯而就之也故神言率则知乐者崇之道也鬼言居则知礼者卑之道也天地有自然之礼乐而圣人作乐以应天制礼以配地者所以辅相天地之宜而已故作乐以应天制礼以配地则礼乐明备而天地各当其位也此与记所谓致中和天地位焉万物育焉者同意
　　虙氏曰乐由天作故敦和以从天礼由地制故别宜以从地从犹顺也民得其和而已未足以从天必能率神而后可以从天人得其宜而已未足以从地必能居鬼而后可以从地率者循其自然居者安其所守若诗所谓神之吊矣此率神也传所谓鬼有所归此居鬼也
　　延平黄氏曰气也者神之盛也敦和又其气之盛也礼乐之道行乎阳则髙下散殊合同而化行乎隂则率神而从天居鬼而从地鬼神之道未离乎数而数实行之是以道之妙乎乐则能率之以从天妙乎礼则能居之以从地礼乐之妙能官天地而率神居鬼则分天地之所主而已唱者天之道也故作乐而应之偶者地之道也故制礼以配之应也配也礼乐参之天地者也
　　庆源辅氏曰前言形于天地四时者如此此又推言礼乐之理也然乐之理则敦厚于和率循阳道以从于天礼之理则辨别其宜居守隂道以从于地敦和率神天之道也别宜居鬼地之事也从天从地礼乐自然之理也作乐以应天制礼以配地圣人之事也礼出乎地乐出乎天始也圣人作乐以应天制礼以配地终也至于礼乐明备则天地之化见于礼乐而无余蕴如此则天地反为圣人之所官矣
　　金华邵氏曰作乐以应天应者彼有而此荅之之谓制礼以配地配者以此而合彼之谓然则礼乐非圣人之私术盖因天地之理而为之耳及夫其用昭明而全备则天地之间各有司存不相紊乱是又以天地而理天地者欤
　　又曰天地者礼乐之主礼乐者天地之官主君道官臣道
　　天尊地卑君臣定矣卑高已陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也
　　郑氏曰卑高谓山泽也位尊卑之位象山泽也动静隂阳用事小大万物也大者常存小者随阳出入方谓行虫也物谓植生者也性之言生也命生之长短也象光耀也形体貌也
　　孔氏曰自此至礼乐云广明礼乐之功包天地之德此一经明礼为天地之别也山泽列于天地之中故云已陈贵贱即公卿以下故郑注周易云君臣尊卑之贵贱如山泽之有高卑也动静谓雷风动散有常也小大小谓草木春生秋杀昆虫夏生冬伏大谓常存不随四时变化不等故云殊也方谓走虫禽兽之属各以类聚不相杂也物谓殖生若草木之属各有区分自殊于薮泽者也郑注易云类聚羣分谓水火也此注不同各有以也行虫有性识故称方殖生无心灵故云物也万物各其区分性命之别圣人因此制礼类族縁物各随性命也成象日月星辰也成形植物动物也圣人制礼是从天地之分别也
　　张氏曰明圣制礼殊别是天地之分别也亦别辨居鬼而从地也
　　横渠张氏曰礼不必皆出于人天地之理自然而有天之生物便有尊卑小大之象人顺之而已此所以为礼也天秩者父子兄弟夫妇之类次第而有者也天秩者杂然而生其间便有小大上下之别或专以礼出于人而不知礼本天之自然犹告子专以义为外而不知所以行义由内也当合内外之道能知礼之本于自然人顺而行之是之谓礼　又曰卑高亦有义高以下为基亦是人先见卑处然后见髙也动静隂阳性也有常不牵制于物也
　　长乐陈氏曰贵以高为本贱以卑为基是高卑以天地尊卑而后陈贵贱以君臣定而后位言定则知位为辨言位则知定为分分辨不同体亦异数此君臣所以别于朝廷贵贱所以别于天下也然卑高者位之积贵贱者位之序贵以卑而后形故言卑以敌贵贱以高而后显故言高以敌贱然君可以言贵贵不必皆君也臣可以言贱贱不必皆臣也故于君臣言尊卑于贵贱言高卑以别之易言乾坤此言君臣者易以乾坤为首礼以君臣为大故也天道常动地道常静以动为常凡物之所谓大者皆丽焉以静为常凡物之所谓小者皆丽焉因其大而大之因其小而小之则小大殊矣礼者天地之序序故羣物皆别天高地下万物散殊而礼制行如此而已变易之刚柔断言小大殊者此主礼有小大言之异乎易主乾坤而言也天地之间有方不能无类聚有物不能无羣分盖独阳不生独隂不生相辨以成体相与以致用相辨以成体则阳与阳类隂与隂类凡非类者斯离而不合故干位西北至阳也震坎艮之阳聚焉坤位西南至隂也巽离兊之隂聚焉其非类聚耶相与以致用则阳物不能无偶分之以羣乎隂隂物不能独立分之以羣乎阳则天地以道相济山泽以气相通雷风以声相搏水火以性相连岂非羣分耶是岂天地使然各因性命不同而已礼之道以敬为体而有以相辨以和为用而有以相与使天下之众万物之繁静安性命之理动安性命之情亦何异此易原吉凶所生以同民患礼推性命不同以辨名分故也在天成象则凡物之有象者皆资成焉非特日月星辰之垂象而已在地成形则凡物之有形者皆资成焉非特山川草木之流行而已象成而上形成而下晖之本数系之末度孰非天地之别乎在易继之变化见在礼继之天地别者易圆而神礼方以知故言妙于易言粗于礼【乐书】
　　延平黄氏曰由卑而见贵由高而见贱方以类聚物物以羣分类天之尊卑隂阳之动静羣类之聚分形象之上下天地之理自尔交感之相摩旋转之相荡鼓以发之奋以进之动以化之暖以养之天地之情自尔
　　严陵方氏曰以形言则曰高下以道言则曰尊卑以位言则曰卑高独位反言之者以位卑积卑至高故也阳常动而长隂常静而消消则小而有别于大长则大而有别于小凡此皆天地所以辨而别也而礼行乎其间故曰如此则礼者天地之别也
　　金华邵氏曰前言天髙地下万物散殊而礼以行流而不息合同而化而乐以兴盖言礼乐之所由始也此言天尊地卑而君臣定天地之气齐降而百化兴盖言礼乐之所形也小大则易所谓小徃大来之小大也不同即人物性命不同也
　　地气上齐天气下降隂阳相摩天地相荡鼔之以雷霆奋之以风雨动之以四时暖之以日月而百化兴焉如此则乐者天地之和也
　　郑氏曰齐读为跻跻升也摩犹迫也荡犹动也奋迅也百化百物化生也
　　孔氏曰地气上升故天气下降与地气交合积气从下升在乐象气故先从地始形以上为尊在礼象形故从天为初相摩谓隂阳二气相切廹相荡谓天地之气相感动万物以气生而未发用雷霆以鼓动之得风雨奋迅而出也动之以四时者万物生长随四时而动也暖之以日月者万物之生必须日月暖煦之自雷霆至日月皆天地相荡之事百物化生由此作乐者法象天地之和气乐和则天地亦和也前经云制礼乐亦然
　　张氏曰圣人作乐法天地和同是乐者天地之和也亦是敦和率神而从天也
</div>
    <div class="pagination">
<a href="礼记集说_page89.html">上一页</a><span>...</span><a href="礼记集说_page85.html">85</a><a href="礼记集说_page86.html">86</a><a href="礼记集说_page87.html">87</a><a href="礼记集说_page88.html">88</a><a href="礼记集说_page89.html">89</a><span class="current-page">90</span><a href="礼记集说_page91.html">91</a><a href="礼记集说_page92.html">92</a><a href="礼记集说_page93.html">93</a><a href="礼记集说_page94.html">94</a><a href="礼记集说_page95.html">95</a><span>...</span><a href="礼记集说_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
