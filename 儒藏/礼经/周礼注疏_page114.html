<!DOCTYPE html>
<html>
<head>
    <meta charset="UTF-8">
    <title>周礼注疏 - 第 114 页/共 187 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼注疏 - 第 114 页/共 187 页</h1>
    <div class="content">
　　军司马。（阙。）

　　舆司马。（阙。）

　　行司马。（阙。）

　　[疏]“军司马舆司马行司马”
　　○释曰：军司马当宰夫、肆师之等，皆下大夫，四人。舆司马当上士，八人。行司马当中士，十六人。馀官皆无异称，此独有之者，以军事是重，故特生别名。此等皆与上同阙落之。

　　司勋掌六乡赏地之法，以等其功。（赏地，赏田也。在远郊之内，属六卿焉。等犹差也，以功大小为差。）

　　[疏]注“赏地”至“为差”
　　○释曰：知赏地是赏田在远郊之内者，以《载师职》云“牛田赏田，任远郊之地”，故知也。知“属六乡”者，以其远郊内置六乡故也。云“以功大小为差”者，以下文云“轻重视功”，则赏地大小不定，故知以功大小为差。

　　王功曰勋，（辅成王业，若周公。）

　　[疏]“辅成王业若周公”
　　○释曰：知据王业者，以其言王，继王身而言，明据王之位业而说耳。以周公摄政，相幼君，致大平，还政成王，是辅成王业之事，故以周公托之。但经之所云不得专为周公、伊尹之等，故皆云若此拟之耳。

　　国功曰功，（保全国家，若伊尹。）

　　[疏]注“保全国家若伊尹”
　　○释曰：郑知“保全国家”者，以其言国，继国而言，故知是保全国家者也。以伊尹比之者，以汤时天下太平，汤崩，孙太甲即位，不明政事，伊尹为数篇书以谏之，谏既不入，乃放之桐宫。三年思庸，复归於亳，国家得全，故以伊尹拟之耳。

　　民功曰庸，（法施於民，若后稷。）

　　[疏]注“施於民若后稷”
　　○释曰：知“法施於民”者，以其言民，继民言之。先王之业，以农为本，以后稷比之者，周之先祖弃，为尧之稷官，农人植嘉，天下为烈，岂一手一足哉。庸，亦功也，以法施於民有功，故以后稷拟之。

　　事功曰劳，（以劳定国，若禹。）

　　[疏]注“以劳定国若禹”
　　○释曰：知“以劳定国”者，以其言劳，据勤劳施国而言。尧遭洪水，下民昏垫，国家不定，命禹治之，手足胼胝，三过门不入，弼成五服，国乃获安，故以禹拟之也。

　　治功曰力，（制法成治，若咎繇。
　　○治，直吏反，注同。咎，音羔。繇，音遥。）

　　[疏]注“制法成治若咎繇”
　　○释曰：以其言“治”，言“力”，故知制法成治，出其谋力。按《虞书》，帝谓咎繇云：“蛮夷猾夏，寇贼奸宄，汝作士，五刑有服。”是咎繇制其刑法，国家治理，故以咎繇拟之。

　　战功曰多。（克敌出奇，若韩信、陈平。《司马法》曰：“上多前虏。”）

　　[疏]注“克敌”至“前虏”
　　○释曰：知多是“克敌出奇”者，以其言多，是於众之中比校多少之事，故知是克敌出奇，比彼为多者也。汉之二将，是克敌出奇之人，故以拟之耳。云“《司马法》曰‘上多前虏’”者，彼亦是战以功多为上，居於陈前，虏获俘囚，故引以证多为战功者也。此上六者，皆对文为义，若散文则通。是以《春秋左氏》云“舍爵策勋”，彼战还而饮至，不云“舍爵策多”，是通也。《明堂位》云：“周公为有勋劳於天下。”是周公德大有勋兼劳者也。

　　凡有功者，铭书於王之大常，祭於大，司勋诏之。（铭之言名也。生则书于王旌，以识其人与其功也。死则於先王祭之。诏，谓告其神以辞也。盘庚告其卿大夫曰“兹予大享于先王，尔祖其从与享之”是也。今汉祭功臣於庙庭。
　　○识，音志。盘，步干反。与，音预。）

　　[疏]“凡有”至“诏之”
　　○释曰：云“凡有功”，谓上六者，故云凡以该之。使司勋诏之者，以其司勋知功之有无大小故也。诏之，谓诏司常书之，又以辞使春官告神。
　　○注“铭之”至“庙庭”
　　○释曰：言“生则书於王旌，以识其人与其功也”者，以王建大常，故云王旌。必於王旌识功与人者，王旌，车上建之，就旌上书之，欲取表显示人故也。引“盘庚告其卿大夫”者，盘庚，殷王，欲迁往亳，殷臣民有不肯者，故告之，云：“我不掩尔善，所以者何？兹予大享於先王之时，尔祖其从先王，与在享祭之中，况尔见在，不掩可知，何不从我迁乎？”引汉法，欲见古者祭功臣在庙庭也。必祭功臣在冬之蒸祭者，蒸者，众也，冬时物成者众，故祭功臣。按彼《书注》以大享为蒸尝者，此举冬祭物成者众而言，其尝时亦祭之也。或可周时直於蒸时祭功臣，殷时蒸尝俱祭，礼异故也。

　　大功，司勋藏其贰。（贰犹副也。功书藏于天府，又副于此者，以其主赏。）

　　[疏]注“贰犹”至“主赏”
　　○释曰：郑知功书藏於天府者，《天府职》文也。

　　掌赏地之政令，（政令，谓役赋。）

　　[疏]注“政令谓役赋”
　　○释曰：郑以“政”为“征”，征，税也。赏地在六乡之内，亦从沟洫贡天子法，其民亦从乡之徭役之法。

　　凡赏无常，轻重视功，（无常者，功之大小不可豫。）

　　[疏]注“无常”至“可豫”
　　○释曰：赏地在远郊之内，有疆界，未给者空之，待有功乃随功大小给之，故云“不可豫”也。

　　凡颁赏地，参之一食，（郑司农云：“不以美田为采邑。”玄谓赏地之税，参分计税，王食其一也，二全入於臣。）

　　[疏]注“郑司”至“於臣”
　　○释曰：先郑意以参之一食者，谓以下地可食三之一，似下地再易，家得三顷，岁种一顷食之，故云“不以美田为采邑”。又以赏田与采邑为一物。後郑不从者，不以美田为采邑，亦无文以言之。又按《载师职》，家邑任稍地，小都任县地，大都任疆地，自三百里已外为之，其赏田任在远郊之内，何得为一物，故郑不从也。後郑云“赏地之税，参分计税，王食其一也，二全入於臣”者，采地之税四之一，与小国入天子同。今赏田三之一，一分入天子，与次国三之一入天子同。

　　惟加田无国正。（加田，既赏之，又加赐以田，所以厚恩也。郑司农云：“正谓税也。禄田亦有给公家之赋贡，若今时侯国有司农少府钱矣。独加赏之田无正耳。”
　　○正，音征，注同，本亦作征。少，诗照反。）

　　[疏]“惟加田无国正”
　　○释曰：言“无国正”，无税入天子法，其民出税入主则有之。但加田未知所在，或可与赏田同处，以其仕田在近郊，加田任远郊可知也。
　　○注“加田”至“正耳”
　　○释曰：知“加田，既赏之，又加赐以田”者，以其文承赏田之下，即云加田，故知赏田之外，所加赐之田可知。先郑云“禄田亦有给公家之赋贡”，举汉法，“侯国有司农少府钱”者，汉法，入司农，钱入少府，故举以为况。禄田，即采地之税及赏田之等是也。加田是加恩厚，又不税入天子。凡大夫士赐地有四种。大夫已上有采，家邑任稍地之等是也，又有赏田及加田，《载师》又有仕田，及《王制》圭田，圭田即仕田，是有四种。《礼记 王制》云：“大夫士有田则祭，无田则荐。”《少宰》、《特牲》是大夫有田者，是知士亦有田之法也。

　　马质掌质马。马量三物，一曰戎马，二曰田马，三曰驽马，皆有物贾。（此三马，买以给官府之使，无种也。郑司农曰：“皆有物贾，皆有物色及贾直。”
　　○贾，音嫁，注及下同。种，章勇反，下同。）

　　[疏]“马质”至“物贾”
　　○释曰：云“马质”者，质，平也，主平马力及毛色与贾直之等。
　　○注“此三”至“贾直”
　　○释曰：云“此三马，买以给官府之使，无种”者，马有六种，此三者无种。买以给官府，馀三者仍有种马、齐马、道马。其齐马、道马，亦无种，不买之者，其种马上善似母者，其齐马、道马，虽非上善似母者，亦容国家所蕃育，不买之也。

　　纲恶马。（郑司农云：“纲读为‘以亢其雠’之亢，书亦或为亢。亢，御也，禁也，禁去恶马不畜也。”玄谓纲，以縻索维纲狎习之。
　　○亢，苦浪反，又音刚，下同。御，鱼吕反，本亦作御，下同。去，起吕反，《小子》注“去之”同。縻，亡皮反。）

　　[疏]注“郑司”至“习之”
　　○释曰：先郑读为“以亢其雠”之亢者，按僖二十八年，晋子犯曰“背惠食言，以亢其雠”是也，谓禁去恶马不畜。後郑不从者，此马质所掌，皆买之无种，何有恶马禁去之类，故不从也。

　　凡受马於有司者，书其齿毛与其贾，马死，则旬之内更，旬之外入马耳，以其物更，其外否。（郑司农云：“更谓偿也。”玄谓旬之内死者，偿以齿毛与贾，受之日浅，养之恶也。旬之外死，入马耳，偿以毛色，不以齿贾，任之过其任也。其外否者，旬之外逾二十日而死，不任用，非用者罪。
　　○内更，音庚，下及注同。任用，音壬，又而鸩反。）

　　[疏]注“郑司”至“者罪”
</div>
    <div class="pagination">
<a href="周礼注疏_page113.html">上一页</a><span>...</span><a href="周礼注疏_page109.html">109</a><a href="周礼注疏_page110.html">110</a><a href="周礼注疏_page111.html">111</a><a href="周礼注疏_page112.html">112</a><a href="周礼注疏_page113.html">113</a><span class="current-page">114</span><a href="周礼注疏_page115.html">115</a><a href="周礼注疏_page116.html">116</a><a href="周礼注疏_page117.html">117</a><a href="周礼注疏_page118.html">118</a><a href="周礼注疏_page119.html">119</a><span>...</span><a href="周礼注疏_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
