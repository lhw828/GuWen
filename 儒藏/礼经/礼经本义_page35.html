<!DOCTYPE html>
<html>
<head>
    <meta charset="UTF-8">
    <title>礼经本义 - 第 35 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼经本义 - 第 35 页/共 40 页</h1>
    <div class="content">　　【徧举徧授四人举也尸举肺下尸当举肤特牲礼佐食授举各一肤此亦当然也主人三拜馂者旅拜之也皆答拜答一拜也】
　　司士进一铏于上馂又进一铏于次馂又进二豆湆于两下乃皆食食举
　　【所进二铏上馂羊次馂豕也二豆湆亦羊豕各一也】
　　卒食主人洗一爵升酌以授上馂赞者洗三爵酌主人受于戸内以授次馂若是以徧皆不拜受爵主人西面三拜馂者馂者奠爵皆答拜皆祭酒卒爵奠爵皆拜主人答一拜
　　【賛者亦宰夫也每于将酌乃洗爵曰洗三爵总言之也若是谓酌受授也徧徧及两下也皆不拜受爵者大夫馂者多重劳主人一一答之也答一拜者卒爵礼轻可以畧也特牲二人馂其礼亦然凡大夫士答卒爵者皆一拜此以人多或疑旅之故特明之耳】
　　馂者三人兴出上馂止主人受上馂爵酌以酢于戸内西面坐奠爵拜上馂答拜祭酒啐酒上馂亲嘏曰主人受祭之福胡夀保建家室主人兴坐奠爵拜执爵以兴坐卒爵拜上馂答拜上馂兴出主人送乃退
　　【上馂止独留不出当酢主人也受上馂爵酌酢者上馂居尸位不出户亲酌故主人自酌以酢也胡夀犹遐龄也保言守也建创立也祝其享遐龄之福而大保守创建其家业也出出戸也送送之于戸外退退立于宾位也】
　　右馂
　　有司彻埽堂
　　【彻彻室中之馔及祝佐食之俎也埽堂为将傧尸以致洁也】
　　司宫摄酒乃燅尸俎【燅音寻】
　　【摄犹整也因前正祭之酒尊而添益整新之也燅温也尸俎乆置而寒故温之也】
　　卒燅乃升羊豕鱼三鼎无腊与肤乃设扄鼏陈鼎于门外如初
　　【无腊与肤礼杀也　敖君善曰无腊与肤鼎者宾尸之礼肤不専俎而附于豕俎故是时亦不可以専鼎而惟附于尸鼎也然鼎数宜竒故并去腊鼎而为三焉盖腊贱可畧之也】
　　右新傧尸之礼【傧尸即绎祭也天子诸侯祭礼其文浩繁故明日祭于祊而绎若大夫即于祭日行傧尸之礼傧者宾也既以祖宗之礼事之于庙复以宾礼燕之于寝也】
　　乃议侑于宾以异姓
　　【议谋择其人也侑所以辅助尸者将以宾礼娱其尸故复以异姓之宾为侑而陪之盖若宾之有介也议既定宗人遂戒之也】
　　宗人戒侑
　　【主人曰命某为侑宗人传主人辞戒曰请子为侑】
　　侑出俟于庙门之外
　　【郑康成曰俟于次当与尸更入也】
　　右立侑
　　司宫筵于戸西南面又筵于西序东面
　　【郑康成曰筵于戸西为尸席也又筵于西序为侑席也】
　　尸与侑北面于庙门之外西上
　　【尸在庙门外不敢以尊礼自居故与侑同北面西上尸在西也　按宾礼当在门西东面北上今皆北面者尊大夫若不敢为宾客也】
　　主人出迎尸宗人摈主人拜尸答拜主人又拜侑侑答拜
　　【髙紫超曰正祭时主人不迎尸以尸在庙门外疑于子弟故也今已拜妥奠献之且又以之为宾故主人出迎之也迎之而使宗人摈待宾之礼也其拜与答皆再拜其位盖东西也】
　　主人揖先入门右尸入门左侑从亦左揖乃让主人先升自阼阶尸侑升自西阶西楹西北面东上主人东楹东北面拜至尸答拜主人又拜侑侑答拜
　　【主人先入导行也入门右趋东阶也入门左趋西阶也揖乃让亦三揖至于阶乃三让也　郝仲与曰自主人出迎及拜至皆用宾礼所以为傧尸也】
　　右迎尸侑
　　乃举司马举羊鼎司士举豕鼎举鱼鼎以入陈鼎如初【举举鼎也举者不盥礼杀也司马二人司士四人举三鼎每鼎二人也如初如其东方当序西面北上也】
　　饔正执一匕以从饔府执二匕以从司士合执二俎以从司士赞者亦合执二俎以从匕皆加于鼎东柄二俎设于羊鼎西西缩二俎皆设于二鼎西亦西缩饔人合执二俎陈于羊俎西并皆西缩覆二疏匕于其上皆缩俎西柄
　　【一匕羊匕也二匕豕鱼匕也司士与賛者共执四俎乃尸侑主人主妇之羊俎也设之亦北上其载之亦先北而后南此皆羊俎其二乃在豕鱼鼎西者但欲使鼎前皆有俎耳不嫌所载者异也西缩横设之也四羊俎设于鼎西自北而南为一列饔人又执二俎设于其西另为一列并者南北并列也其南俎以羞羊匕湇羊肉湇羊燔其北俎以羞豕匕湇豕肉湇豕脀豕燔及湇鱼葢羊阳类豕鱼隂类故二俎不相通也前四羊俎为正俎皆奠于席上后二俎为益送之俎则既羞之后即以其实并于羊俎而执虚俎以降焉疏匕疏刻文饰之匕所以盛湇者用二羊一豕鱼一也缩俎顺俎横覆其上而柄在西也　按六俎之用康成之注不易郝仲舆等从而纷更之谬甚】
　　右陈鼎设俎
　　主人降受宰几尸侑降主人辞尸对
　　【敖君善曰为尸受人故尸从降侑亦降者从尸也】
　　宰授几主人受二手横执几揖尸主人升尸侑升复位【几自东壁来此授受盖在阼阶之东也复位复阼阶宾阶上之位】
　　主人西面左手执几缩之以右袂推拂几三二手横执几进授尸于筵前尸进二手受于手间
　　【推推手推拂向外拂去尘也郝仲舆曰拂几则直顺便也授几则横对便也主人二手横执几执外亷也尸二手受受内亷也主人二手执几两端尸并二手执几中间授者极慎受者极恭也】
　　主人退尸还【音旋】几缩之右手执外亷北面奠于筵上左之南缩不坐
　　【还几缩之者受时横设二手俱执内亷至是乃旋转直设左手仍执内亷而移右手以执外亷也左之者奠几于筵之东别于神也神几尚右宾几则尚左也不坐立奠几也】
　　主人东楹东北面拜尸复位尸与侑皆北面答拜【主人拜送几尸答拜侑亦从尸而拜也】
　　右授尸几
　　主人降洗尸侑降尸辞洗主人对卒洗揖主人升尸侑升尸西楹西北面拜洗主人东楹东北面奠爵答拜降盥尸侑降主人辞尸对卒盥主人揖升尸侑升主人坐取爵酌献尸尸北面拜受爵主人东楹东北面拜送爵【卒洗揖亦主人揖尸也　此献尸之仪畧如乡饮酒如酒礼】
　　主妇自东房荐韭菹醢坐奠于筵前菹在西方妇赞者执昌菹醢以授主妇主妇不兴受陪设于南昌在东方兴取笾于房防蕡坐设于豆西当外列防在东方妇赞者执白黒以授主妇主妇不兴受设于初笾之南白在西方兴退
　　【韭菹醢谓韭菹及醓醢昌菹醢谓昌本及麋臡臡亦醢也此四豆也韭菹在西则醓醢在东矣昌本在东则麋臡在西矣防炒麦蕡炒麻子白炒稻米黑炒黍米此四笾也防蕡在豆西列于外中空二列避二铏也防在东方则蕡在西也初笾即防蕡也白在西方当蕡之南则黒在东方当防之南也退退入房也此主妇荐尸豆笾也郝仲舆曰正祭先荐后献傧尸先献后荐祭主食傧主酒也】
　　乃升司马匕羊亦司马载载右体肩臂肫胳臑正脊一脡一横一短胁一正胁一代胁一肠一胃一祭肺一载于一俎
　　【升升牲体于俎也此十四物载于一俎即司士所设羊鼎西之第一俎乃尸之羊俎也　敖君善曰臑后于胳者以其折也折之则不为全体而在全体之下矣臑必折者贬于神俎且欲以所折者为肉湇俎也其脊胁皆一骨及肠胃各一者义亦如之】
　　羊肉湇臑折正脊一正胁一肠一胃一哜肺一载于南俎
　　【羊肉湇羊肉连汁者以其重燅故肉有汁也臑折以羊俎之臑而折分之也此六物载于南俎即饔人所设在南之俎也　郑康成曰此以下十一俎俟时而载于此厯数之耳】
　　司士匕豕亦司士载亦右体肩臂肫胳臑正脊一脡脊一横脊一短胁一正胁一代胁一肤五哜肺一载于一俎
　　【此豕脀也共十七物载于一俎即饔人所设在北之俎也　此上三俎皆尸俎也唯羊俎设于尸席南北二俎则更送载物以进而随时升降者也故尸俎更有羊匕湇羊燔亦载于南俎又有豕肉湇豕匕湇豕燔及湇鱼皆载于北俎也】
　　侑俎羊左肩左肫正脊一胁一肠一胃一切肺一载于一俎
　　【此侑之羊俎也侑无羊肉湆故羊俎得用二体前体以肩后体以肫尊之也右体皆在尸俎故此皆用左焉降于尸也七物载于一俎即司士所设羊鼎西之第二俎也】
　　侑俎豕左肩折正脊一胁一肤三切肺一载于一俎【豕左肩折不用全体为羊俎已用二故于此杀之也此七物载于一俎与尸之豕俎同用北俎也】
　　阼俎羊肺一祭肺一载于一俎
　　【此主人之羊俎也无骨体逺下尸也以肺代之肺尊也二肺载于一俎即司士所设豕鼎西之俎也】
　　羊肉湇臂一脊一胁一肠一胃一哜肺一载于一俎豕脀臂一脊一胁一肤三哜肺一载于一俎
　　【臂左臂也主人之正俎太贬故加俎宜用尊体脊胁之属不嫌与尸同也豕脀体数乃放羊肉湇者亦以羊俎太简故也羊肉湇之俎与尸俎同用南俎豕脀之俎与尸俎同用北俎也】
　　主妇俎羊左臑脊一胁一肠一胃一肤一哜羊肺一载于一俎
　　【此主妇之羊俎也主妇无豕脀故以肤附于羊俎中也七物载于一俎即司士所设鱼鼎西之俎也】
　　司士匕鱼亦司士载尸俎五鱼横载之侑主人皆一鱼亦横载之皆加膴祭于其上
　　【此尸及侑主人湇鱼之俎也横载之谓五鱼皆横陈于俎也膴大脔也刳鱼时割其腹以为大脔可用祭也此三湇鱼俎亦与豕俎同用北俎者也　此上九节通言载俎之法因升尸之羊俎而并及之共十有二俎尸之羊俎一也羊肉湇二也豕脀三也侑之羊俎四也豕俎五也主人羊俎六也羊肉湇七也豕脀八也主妇羊俎九也尸侑主人之鱼俎十二也然唯四羊俎为正俎其余八俎唯以饔人所设二俎益送徃还而已其实止六俎也　杨信齐曰按主人献尸羞羊俎及主妇献尸始羞豕脀俎及宾作三献之爵始羞湇鱼俎今并述于主人献尸之时者以载俎事同一类故以类相从庶使易见也不唯此也主人献侑羞侑羊俎主妇献侑奠尸脀又尸酢主人羞阼羊俎主妇致爵于主人始羞尸脀又尸酢主妇始羞主妇羊俎今并述于主人献尸之时者亦欲以类相从也】
　　卒升宾长设羊俎于豆南宾降尸升筵自西方坐左执爵右取韭菹防于三豆祭于豆间尸取防蕡宰夫赞者取白黒以授尸尸受兼祭于豆祭
　　【卒升谓已载尸羊俎也宾长上宾也以尸羊俎设于主妇所荐四豆之南宾长亲设羊俎尊尸之正俎也尸升筵自西方者自西楹西而升戸西南面之筵也　此宾长设羊俎而尸祭韭菹防蕡白黒也】
　　饔人授次宾疏匕与俎受于鼎西左手执俎左亷缩之郤右手执匕柄缩于俎上以东面受于羊鼎之西司马在羊鼎之东二手执挑匕柄以挹湆注于疏匕若是者三尸兴左执爵右取肺坐祭之祭酒兴左执爵次宾缩执匕俎以升若是以授尸尸郤手受匕柄坐祭哜之兴覆手以授宾宾亦覆手以受缩匕于俎上以降尸席末坐啐酒兴坐奠爵拜告防执爵以兴主人北面于东楹东答拜
　　【疏匕盛湇器挹匕挹湇器俎即南俎所以受疏匕者也以此授次宾者盖将挹湇注之而使进之于尸也受于鼎西就鼎取湇也若是者三三挹三注俎载以进也肺羊祭肺也缩执匕俎以升以羊湇进也若是以授尸谓以疏匕与俎授尸如前仪不变也尸却右手仰执匕柄左手犹执爵坐而泻湇于地乃尝羊湇覆手向下以匕授宾宾受虚匕及俎以降　此次宾羞羊匕湆而尸祭肺祭酒祭湇哜湇啐酒也敖君善曰陈俎时俎西缩疏匕缩俎西柄而此左手执左亷却右手执匕柄以受湇是身当俎下端也然则凡缩执俎者皆当其下端矣左手执俎左亷乃缩之是授受时皆横执俎也缩执俎以受于鼎西者惟此与豕匕湇耳二手执挑匕柄敬其事不游手也挹注且如是则匕牲体者可知郝仲舆曰凡加俎不设于堂则直执之盖傧尸惟羊俎为正奠于堂上其羊肉湇羊匕湇豕脀湇鱼俎皆以其实并载于羊俎而以虚匕俎降不与羊俎同设也】
　　司马羞羊肉湇缩执俎尸坐奠爵兴取肺坐絶祭哜之兴反加于俎司马缩奠俎于羊湇【衍字】俎南乃载于羊俎卒载俎缩执俎以降尸坐执爵以兴
　　【郝仲舆曰既进羊匕湇复进羊肉湇者匕湇清汁肉湇有肉用匕同也尸既奠爵祭肺哜之反肺于羊俎司马乃以羊肉湇俎升奠于羊俎南取羊肉湇并载于羊俎毕缩执虚俎以降　此司马羞羊肉湇而尸祭肺哜肺也】
　　次宾羞羊燔缩执俎缩一燔于俎上盐在右尸左执爵受燔防于盐坐振祭哜之兴加于羊俎宾缩执俎以降尸降筵北面于西楹西坐卒爵执爵以兴坐奠爵拜执爵以兴主人北面于东楹东答拜主人受爵尸升筵立于筵末
　　【羊燔炙羊肉也　此次宾羞羊燔尸祭燔哜之遂卒爵也】
　　右主人献尸【贾洺州曰此节从献有五事主妇设笾豆一也宾长设俎二也次宾羞羊匕湇三也次宾羞羊肉湇四也次宾羞羊燔五也】
　　主人酌献侑侑西楹西北面拜受爵主人在其右北面答拜【郝仲舆曰酌献侑不洗爵者承献尸爵无酢也爵自尊来卑无洗自卑适尊虽献间无酢亦洗】
　　主妇荐韭菹醢坐奠于筵前醯在南方妇赞者执二笾防蕡以授主妇主妇不兴受之奠防于醢南蕡在防东主妇入于房
　　【醢在南方则韭在北也蕡在防东谓屈而东也　此主妇荐豆笾于侑也敖君善曰醢在南方是豆北上也豆北上者以席南上也主人席豆相变之法于斯见之矣下云侑升筵降筵自北方是席南上也】
　　侑升筵自北方司马横执羊俎以升设于豆东侑坐左执爵右取菹防于醢祭于豆间又取防蕡同祭于豆祭兴左执爵右取肺坐祭之兴左执爵
　　【侑之羊俎至是始载而司马执之以进横执者正俎也凡正俎皆横执加俎皆缩执设于豆东韭菹之东也　此司马羞羊俎而侑祭豆笾及酒也】
　　次宾羞羊燔如尸礼侑降筵自北方北面于西楹西坐卒爵执爵以兴坐奠爵拜主人答拜
　　【郑康成曰答拜拜于侑之右也此次宾羞羊燔而尸卒爵也】
　　右主人献侑【贾洺州曰此节从献三事主妇荐笾豆一也司马羞羊俎二也次宾羞羊燔三也侑降于尸二等无羊匕湇及羊肉湇也】
　　尸受侑爵降洗侑降立于西阶西东面主人降自阼阶辞洗尸坐奠爵于篚兴对卒洗主人升尸升自西阶主人拜洗尸北面于西楹西坐奠爵答拜降盥主人降尸辞主人对卒盥主人升尸升坐取爵酌司宫设席于东序西面主人东楹东北面拜受爵尸西楹西北面答拜【敖君善曰尸适洗南北面主人阼阶东南面辞洗尸对主人复阼阶东西面卒洗主人揖乃升侑不升避酢礼也与尸同升嫌若同酢主人也司宫既设主人之席尸乃于席前东南面酢主人主人拜受爵复位郝仲舆曰祭则主人献尸尸即酢主人傧则俟主人献侑尸乃酢盖祭尸尊傧尸卑俟主人先伸其敬】
　　【而后伸敬主人也下文宾长献尸致爵主人而后尸酢宾亦此意】
　　主妇荐韭菹醢坐奠于筵前菹在北方妇赞者执二笾防蕡主妇不兴受设防于菹西北蕡在防西主人升筵自北方主妇入于房
　　【菹在北方则醢在南方也防在菹西北而稍西以避铏也　敖君善曰主人之席亦南上而菹在北方豆席相变之法愈可见矣】
　　长宾设羊俎于豆西主人坐左执爵祭豆笾如侑之祭兴左执爵右取肺坐祭之祭酒兴次宾羞匕湇如尸礼席坐啐酒执爵以兴司马羞羊肉湇缩执俎主人坐奠爵于左兴受肺坐絶祭哜之兴反加于湇【衍字】俎司马缩奠湇俎于羊俎西乃载之卒载缩执虚俎以降主人坐取爵以兴次宾羞燔主人受如尸礼主人降筵自北方北面于阼阶上坐卒爵执爵以兴坐奠爵拜执爵以兴尸西楹西答拜主人坐奠爵于东序南侑升尸侑皆北面于西楹西主人北面于东楹东再拜崇酒尸侑皆答再拜主人及尸侑皆升就筵
　　【羊俎即阼俎至是始载而长宾设之侑升者尸酢已终主人将拜崇酒侑乃升陪尸答拜也】右尸酢主人【郝仲舆曰此节从献者五主妇荐笾豆一宾长设羊俎二次宾羞羊匕湇三司马羞羊肉湇四次宾羞羊燔五与尸同主人所以尊也髙紫超曰此节主妇荐于主人二笾二豆与侑同而宾所荐羊俎匕湇肉湇羊燔四礼则与尸同者妇人所以事尸之礼隆于事大夫而宾所以事大夫之礼则当与尸同故也】
　　司宫取爵于篚以授妇赞者于房东以授主妇主妇洗于房中出实爵尊南西面拜献尸尸拜于筵上受主妇西面于主人之席北拜送爵入于房
　　【房东房户外之东也以授主妇妇赞者以授主妇于房中也髙紫超曰是时尸南面主妇乃西面拜献且尸主拜受于筵上而不降楹西者以男与女不得正行宾主之礼故也　敖君善曰上章亚献毕主妇以爵入于房今司宫乃取爵于下篚以授者其有司彻之后此爵又反于下篚欤】
　　取一羊铏坐奠于韭菹西主妇赞者执豕铏以从主妇不兴受设于羊铏之西兴入于房
　　【郝仲舆曰羊铏羊羮之和者奠于韭菹西在豆西之外列防蕡之内也豕铏在羊铏西则防之东也　此设两铏也髙紫超曰烹饪者妇人之职故羞羊铏豕铏】
　　取糗与腶修执以出坐设之糗在蕡西修在白西兴立于主人席北西面尸坐左执爵祭糗修同祭于豆祭以羊铏之柶扱羊铏遂以扱豕铏祭于豆祭祭酒【扱郑本作挹今从敖本】
　　【糗干米饼腶修即脯也　此设糗与修也髙紫超曰前此主人献尸主妇已荐四笾四豆矣今主妇亚献复有糗与腶修之设见其敬尸之无已也】
　　次宾羞豕匕湇如羊匕湇之礼尸坐啐酒左执爵甞上铏执爵以兴坐奠爵拜主妇答拜执爵以兴
　　【羞豕匕湇以饔人所设在北之俎羞之上铏羊铏也此羞豕匕湇也髙紫超曰主人献则羞羊匕湇羊肉湇羊燔主妇献则羞豕匕湇豕脀豕燔盖羊为阳而豕为隂故分献之道如此】
　　司士羞豕脀尸坐奠爵兴受如羊肉湇之礼坐取爵兴【此羞豕脀也】
　　次宾羞豕燔尸左执爵受燔如羊燔之礼坐卒爵拜主妇答拜受爵
　　【此羞豕燔也】
　　右主妇亚献尸【贾洺州曰此节从献有五设两铏一也设糗与修二也次宾羞豕匕湇三也司士羞豕脀四也次宾羞豕燔五也】
　　酌献侑侑拜受爵主妇主人之北西面答拜
</div>
    <div class="pagination">
<a href="礼经本义_page34.html">上一页</a><span>...</span><a href="礼经本义_page30.html">30</a><a href="礼经本义_page31.html">31</a><a href="礼经本义_page32.html">32</a><a href="礼经本义_page33.html">33</a><a href="礼经本义_page34.html">34</a><span class="current-page">35</span><a href="礼经本义_page36.html">36</a><a href="礼经本义_page37.html">37</a><a href="礼经本义_page38.html">38</a><a href="礼经本义_page39.html">39</a><a href="礼经本义_page40.html">40</a><a href="礼经本义_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
