<!DOCTYPE html>
<html>
<head>
    <meta charset="UTF-8">
    <title>五礼通考 - 第 356 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 356 页/共 431 页</h1>
    <div class="content">　　前一日守宫设次于候馆门之外道右南向其日使者至掌次者引就次蕃主服其国服所司引立于东堂下西面【凡蕃主进止皆主司先引制使皆谒者前导】使者朝服出次立于门西东面从者执束帛立于使者之南蕃主有司出门东西面曰敢请事使者曰奉制劳某主【称其国名】有司入告蕃主迎于馆门外之东西面再拜使者与蕃主俱入使者先升立于西阶上执束帛者从升立于使者之北俱东面蕃主升立于东阶上西面使者执币称有制蕃主将下拜使者曰有后制无下拜蕃主旋北面再拜稽首使者宣制讫蕃主进受币【采五疋为一束其蕃主答劳各以土物其少多相准不得过劳币劳于逺郊其礼同蕃主还赠于逺郊亦如之劳蕃使即束帛也】退复位以币授左右又再拜稽首使者降出立于馆门之外西东面蕃主送于馆门之外西面止答使者蕃主揖使者俱入揖让升蕃主先升东阶上西面使者升西阶上东面蕃主以土物傧使者再拜受蕃主再拜送物使者降出蕃主从出门外皆如初蕃主再拜送使者还蕃主入鸿胪迎引诣朝堂依方北面立所司奏闻舍人承勅出称有勅蕃主再拜宣劳讫又再拜所司引就馆如常仪
　　遣使戒蕃主见日
　　前一日守宫设次于馆门之外道右南向其日使者至掌次者引就次蕃主服其国服降立于东阶下西面蕃国诸从官立于蕃主之后西面北上使者服朝服出次立于门西东面蕃主有司出门东西面曰敢请事使者曰奉制戒集某主见日有司入告蕃主迎于馆门外之东西面再拜使者与蕃主俱入使者升自东阶西面使者称有制蕃主再拜宣制曰某日见蕃主又再拜稽首使者降出蕃主送于馆门之外西面再拜使者还蕃主入
　　蕃主奉见【奉辞礼同】
　　前一日尚舍奉御整设御幄于太极殿北壁南向守宫设次太乐令展宫悬设举麾位于上下鼓吹令设十二案乗黄令陈车辂尚辇奉御陈舆辇尚舍奉御铺蕃主坐于御座西南东向并如常仪设蕃主版位于悬南又设蕃国诸官之位于蕃主后依其班重行北面以西为上设典仪位于悬之东北赞者二人在南差退西面诸卫各勒所部列黄麾仗屯门及陈于殿庭太乐令帅工人入就位协律郎入就举麾位所司迎引蕃主于承天门外通事舍人引就次本司入奏钑防近仗入陈如常典仪帅赞者先入就位侍中版奉请中严诸侍卫之官各服其器服符寳郎奉寳俱诣閤奉迎蕃主服其国服出通事舍人引立于閤外西厢东面【若更有诸蕃以国大小为序】蕃国诸官各服其服立于蕃主之后俱东面北上侍中版奏外办皇帝服通天冠绛纱袍乗舆以出曲直华盖警跸侍卫如常仪皇帝将出仗动太乐令令撞黄钟之钟右五钟皆应协律郎举麾鼓柷奏太和之乐及姑洗之音皇帝出自西房即御座南向坐符寳郎奉寳置于御座侍卫如常仪偃麾戞敔乐止如常通事舍人引蕃主入门舒和之乐作至位乐止典仪曰再拜赞者承传蕃主再拜稽首侍中承制降诣蕃主西北东面称有制蕃主再拜稽首宣制讫蕃主又再拜稽首侍中面奏又承制降劳敕命升坐蕃主再拜稽首舍人引蕃主乐作蕃主上阶乐止舍人接引至坐后蕃主就坐俛伏侍中承制劳问蕃主俛伏避席将下拜侍中承制曰无下拜蕃主复位对拜如常侍中囬奏又承制劳还馆舍人引蕃主降自西阶典谒者承引乐作复悬南位乐止蕃主再拜稽首讫舍人引蕃主乐作蕃主出门乐止初蕃主升坐舍人引蕃主诸官以次入就位立定典仪曰再拜赞者承传蕃国诸官俱再拜稽首舍人承敕降诣西阶畔蕃国诸官西北东面称勅防蕃国诸臣俱再拜稽首宣勅讫蕃国诸官俱再拜稽首对讫又再拜稽首舍人囬奏又承勅降劳还馆蕃国诸官俱再拜稽首于阶蕃主出舍人引蕃国诸官以次出讫侍中前跪奏侍中臣某言礼毕俛伏兴还侍位皇帝兴太乐令令撞蕤宾之钟左五钟皆应鼔柷奏太和之乐皇帝降座乗舆入自东房侍卫警跸如常仪侍臣从至閤乐止
　　皇帝宴蕃国主
　　前一日尚舍奉御整设御幄于御殿之北壁南向尚食奉御太官令命各具馔守宫设次太乐令设登歌于殿上展宫悬于殿庭举麾位于上下鼓吹令设十二案乗黄令陈车辂尚辇奉御陈舆辇并如常仪其日尚舍奉御铺蕃主牀坐于御座西南蕃国诸官应升殿者坐于蕃主之后设不升殿者坐席于西廊下俱东面北上尚食奉御设御酒罇太官令设蕃主以下酒罇并如常仪设蕃主版位于悬南又设蕃国诸官之位于蕃主之后俱重行北面南上设典仪位于悬之东北如常仪诸卫各勒所部列黄麾仗屯门及陈于殿庭太乐令帅工人二舞入就位协律郎入就举麾位所司迎引蕃主至承天门外通事舍人引入次【凡蕃客出入升降皆掌客监引】所司入奏钑防近仗入陈如常典仪帅赞者先入就位侍中版奏请中严诸侍卫之官各服其器服符寳郎奉寳俱诸閤奉迎蕃主服其国服出次通事舍人引立于閤外西厢东面蕃国诸官各服其国服立于蕃主之后俱东面北上侍中版奏外辨皇帝服通天冠绛纱袍乗舆以出曲直华盖警跸侍卫并如常仪皇帝将出仗动太乐令令撞黄钟如上仪一人升立于东阶上赞者二人立于阶下俱西面通事舍人引蕃主入蕃国诸官从入蕃主入门舒和之乐作蕃主至位乐止其有献物则从之入陈于蕃主之前以西为上立定典仪曰再拜赞者承传蕃主及蕃国诸官皆再拜侍中承防降勅蕃主升坐蕃主再拜蕃主奉贽【奠贽随其国所有一以轻者为之】曰某国蕃臣某敢献壤奠侍中升奏又侍中承防曰朕其受之侍中降于蕃主东北西面称有制蕃主再拜宣制讫蕃主又再拜讫以贽授侍中侍中以贽授所司又所司受其余币俱以东舍人承防降勅蕃国诸官等坐蕃国诸官俱再拜通事舍人引蕃主又通事舍人引蕃国诸官应升殿者诣西阶蕃主初行乐作至阶乐止通事舍人各引升立于坐后初蕃国诸官诣西阶其不升殿者通事舍人分引于廊下席后立定殿上典仪唱就坐阶下赞者承传蕃主以下皆就坐俛伏太乐令引歌者及瑟琴至阶脱履于下引就坐位笙管者就阶间北面立尚食奉御进酒至阶殿上典仪唱酒至兴阶下赞者承传蕃主以下皆俛伏兴立坐后殿中监到阶省酒尚食奉御奉酒进皇帝举酒良醖令又行酒殿上典仪唱再拜阶下赞者承传蕃主以下皆再拜讫搢笏受觯殿上典仪唱就坐阶下赞者承传蕃主以下皆就坐俛伏坐饮皇帝初举酒登歌作昭和三终尚食奉御进受虚觯奠于坫登歌讫降复位觞行三周尚食奉御进食食升阶殿上典仪唱食至兴阶下赞者承传蕃主以下皆执笏俛伏兴立坐后殿中监到阶省桉尚食奉御品甞食讫以次进置御前太官令又行蕃主以下食案设讫殿上典仪唱就坐阶下赞者承传蕃主以下皆就坐俛伏坐皇帝乃饭休和之乐作蕃主以下皆饭御食毕乐止蕃主以下食讫尚食太官俱彻案又行酒遂设庶羞二舞以次入作若赐酒舍人前承防诣受赐者前蒙赐者执笏俛伏起立坐后舍人称赐酒蒙赐者再拜酒至防赐者搢笏受觯就席俛伏坐饮卒觯俛伏起立授虚觯又再拜就席俛伏坐会毕通事舍人赞蕃主兴蕃主以下皆俛伏兴立坐后通事舍人引降乐作复悬南位立定典仪曰再拜赞者承传蕃主以下皆再拜若有筐篚舍人前承防降宣勅蕃主以下皆再拜太府帅其属以衣物以次授之讫蕃主以下又再拜通事舍人引出乐作至门乐止侍中前跪奏称侍中臣某言礼毕俛伏兴还侍位皇帝兴太乐令令撞蕤宾之钟如常仪
　　蕙田案以上亦见新唐书礼志而其文较略今不重载
　　唐六典凡蕃国主朝见皆设宫县之乐及黄麾仗若蕃国使则减黄麾之半　鸿胪卿之职凡四方夷狄君长朝见者辨其等位以宾待之
　　蕙田案以上唐外藩朝见
　　右唐
　　宋史礼志凡外国君长来朝皆宴于内殿近臣及刺史正郎都虞候以上皆预太祖干徳三年五月十六日宴近臣及孟昶于大明殿太平兴国二年三月二十五日吴越钱俶来朝宴于长春殿亲王宰相节度使刘鋹李煜皆预其君长来朝先遣使迎劳于候馆使者朝服称制曰奉制劳某主国主迎于门外与使者俱入升阶使者执束帛称有制国主北面再拜稽首受币又再拜稽首以土物傧使者再拜受国主送使者出鸿胪引诣朝堂所司奏闻通事舍人承勅宣劳再拜就馆翌日遣使戒见日如仪又次日奉见于乾元殿设黄麾仗及宫悬大乐典仪设国主位于县南道西北向又设其国诸官之位于其后所司迎引国主服其国服至明徳门外通事舍人引就位侍中奏中严皇帝服通天冠绛纱袍出自西房即御位典仪赞拜国主再拜稽首侍中承制降劳皆再拜稽首勅升坐又再拜稽首至坐俛伏避席侍中承制曰无下拜国主复位次引其国诸官以次入就位再拜并如上仪侍中又承制劳还馆通事舍人引国主降复位再拜稽首出其国诸官皆再拜以次出侍中奏礼毕皇帝降坐其赐宴与受诸国使表及币皆有仪具载开寳通礼
　　右宋
　　元史礼乐志太祖元年大会诸侯王于鄂诺河即皇帝位始建九斿白旗
　　明集礼元太祖五年辉和尔国王伊克呼圗来朝世祖至元元年勅髙丽国王植令修世见之礼六月植来朝于上都其后蕃国来朝俟正旦圣节大朝会之日而行礼焉
　　蕙田案元时宗室诸王分封西北边外极逺之地及鲁赵昌郓髙昌髙丽诸国世世尚主比于宗王俱得专制一方自任其陪臣有古封建之遗意其来朝则有金银钞币之赐史不絶书至受朝之仪史志未之详焉
　　右元
　　明会典诸王朝见仪洪武二十六年定凡各王大朝行八拜礼常朝一拜叩头礼伯叔兄见天子在朝行君臣礼于便殿内行家人礼伯叔兄坐东面西坐受天子四拜伯叔兄就于受礼位坐天子居正中南面坐以尚亲亲之义存君臣之礼
　　续文献通考洪武初令亲王毎歳朝觐不得一同至一王还国无虞信报别王方听来朝不拘歳月自长至幼以嫡先至嫡者朝毕方及庶者亦分长幼而至周而复始毋失其序其诸王居边者无警则依期来朝有警从便不拘常期
　　傅维鳞明书天子伯叔五十不朝兄弟孙侄六十不朝俱令世子代之
　　明会典穆宗隆庆元年令亲王朝觐礼乆不行今后不必具奏礼部通行各王府知会
　　蕙田案以上明诸王朝见
　　明集礼国朝蕃王来朝先遣应天府官迎劳既至馆复遣省部设宴然后习仪朝见于奉天殿及见皇太子于东宫朝见毕锡宴以享之省府台皆设席宴享及还遣官劳送出境今具其仪
　　迎劳仪注
　　蕃王至龙江驿驿令具某国蕃王姓名及蕃国从官名数报应天府应天府官禀知中书省及礼部礼部奏闻遣侍仪通赞舍人二人接伴遣应天知府至龙江驿礼待前期馆人于正防陈设蕃王座于防之西北东向设应天知府座于防之东南西向中设酒案及食案又设蕃国从官及应天府从官座位于防之耳房宾西主东中设酒案及食案应天知府至馆馆人入告接伴舍人引蕃王出迎蕃国从官后从既见接伴舍人引蕃王应天知府分宾主而入蕃王升自西阶应天府官升自东阶至防蕃王东向立应天知府西向立接伴舍人唱鞠躬拜兴拜兴平身蕃王及应天知府皆鞠躬拜兴拜兴平身应天府官进诣蕃王前致礼待之意毕接伴舍人引蕃王及应天知府各就座所引应天府从官诣蕃王前唱鞠躬拜兴拜兴平身应天府从官皆鞠躬拜兴拜兴平身舍人又引蕃王从官诣应天知府前唱鞠躬拜兴拜兴蕃国从官皆鞠躬拜兴拜兴平身应天知府答鞠躬拜兴拜兴平身应天从官与蕃国从官俱诣耳房各再拜讫分宾主东西相向坐执事者举食案进供于蕃王及应天知府之前耳房执事者各举食案进供于各官之前防上执事者斟酒凡酒五行汤五品耳房亦酒五行汤五品宴毕舍人引应天知府降自东阶蕃王降自西阶送至馆门外王入应天府官还从官皆以次出次日清晨应天府从官复伴送蕃王入至会同馆礼部尚书奉防即徃馆宴劳前期馆人陈设蕃王及礼部尚书座次于正防宾西主东中设酒案及食案及设蕃国从官及礼部从官座位于防之耳房宾西主东中设酒案食案礼部尚书至馆馆人入告接伴舍人引蕃王服其国服出迎蕃国从官以次后从既见接伴舍人引蕃王礼部尚书及蕃国从官礼部从官分宾主而入蕃王升自西阶礼部尚书升自东阶至防蕃王东向立礼部尚书西向立蕃王从官立于蕃王之南稍后东向礼部从官立于尚书之南稍后西向接伴舍人唱鞠躬拜兴拜兴平身礼部尚书与蕃王皆鞠躬拜兴拜兴平身礼部尚书进诣蕃王前致礼待之意毕接伴舍人引蕃王礼部尚书诣座所引礼部从官诣蕃王前唱鞠躬拜兴拜兴平身礼部从官皆鞠躬拜兴拜兴平身蕃王答拜舍人又引蕃国从官诣尚书前唱鞠躬拜兴拜兴平身蕃国从官皆鞠躬拜兴拜兴平身尚书答拜礼部从官与蕃国从官俱诣耳房舍人引分宾主唱鞠躬拜兴拜兴平身蕃国从官及礼部从官皆鞠躬拜兴拜兴平身舍人引就东西相向坐执事者举食案进供于蕃王及礼部尚书之前耳房执事者各举食案进供于蕃国从官礼部从官之前防上执事者斟酒凡酒五行汤五品上汤击鼓行酒作细乐耳房酒五行汤三品不设乐宴毕舍人引礼部尚书降自东阶蕃主降自西阶出馆门外蕃王乗马行于道右礼部尚书亦乗马行于道左蕃王从官及礼部从官各乗马于后同至会同馆门外下马舍人引蕃王礼部尚书同入蕃王升自西阶礼部尚书升自东阶至馆次礼部尚书及从官出蕃王及蕃国从官送至馆门外对举手揖蕃王入尚书及从官还明日都堂又奏知命省臣一员诣会同馆宴劳其陈设座次酒数食品乐器皆如礼部尚书宴劳之仪
　　朝见仪注
　　前期礼部告示侍仪司诸执事引蕃王及蕃国从官具服于天界寺习仪三日择日朝见前一日内使监陈御座香案于奉天殿如常仪尚寳司设寳案于御座前侍仪司设蕃王次及从官次于午门外设蕃王拜位于丹墀中道稍西及御座之南俱北向设蕃国从官拜位于蕃王后中道之东西依序重行北向设方物案位于丹墀之北中道之东西设方物案于御前及丹墀之中设受方物官位于方物案之东西设文官侍立位于文楼之北西向北上武官侍立位于武楼之北东向北上殿前班指挥司官三员位于丹陛上东向光禄司官三员位于丹陛上西向侍从班起居注殿中侍御史尚寳卿位于殿上西向指挥司悬刀武官位于殿上东向拱卫司官位于奉天殿门之左右东西相向典牧所官位于仗马之前东西相向宿卫镇抚位于丹陛阶下东西相向宿卫百户二十四员于宿卫镇抚之南稍后东西相向防卫千户八员于殿东西门左右东西相向知班二人位于蕃王拜位之北东西相向赞礼二人位于知班之北东西相向典仪二人位于丹陛上之南东西相向内赞二人位于殿上东西相向引蕃王舍人位于蕃王之北东西相向引蕃王从官舍人位于从官之北东西相向引文武班舍人位于文武班之北稍后东西相向举方物执事位于方物案之东西鸣鞭四人位于丹陛上之南北向天武将军四人位于丹陛上之四隅东西相向将军二人位于殿上帘前东西相向将军六人位于奉天殿门之左右东西相向将军六人位奉天门之左右东西相向是日金吾卫陈设甲士于午门外之东西列旗仗于奉天门外之东西拱卫司陈仪仗于丹陛上及丹墀之东西陈五辂于丹墀之南典牧所陈仗马于文武楼之南东西相向陈虎豹于奉天门外和声郎陈乐于丹墀蕃王拜位之南击鼔初严礼部以方物案陈于午门外举案者就案催班舍人催文武官各朝服击鼔次严引班引文武百官依品从齐班于午门外以北为上东西相向殿前班指挥光禄卿通班赞礼典仪内赞宿卫镇抚防卫鸣鞭殿内外将军各执事人俱入就位接伴舍人及引班引蕃王及蕃国从官立于午门方物案之前诸侍卫官各服其器服及尚寳卿侍从官入诣谨身殿奉迎击鼔三严引班引文武官入就侍立位引班舍人引执事举方物案前行引蕃王及从官由午门西入金水西桥奉天西掖门至丹墀之西俟立侍仪版奏外办御用监官跪奏皇帝服通天冠绛纱袍御舆以出尚寳卿捧寳及侍仪侍卫导从警跸如常仪皇帝将出仗动大乐鼓吹振作陞御座乐止将军卷尚寳以寳置于案鸣鞭司辰郎报时鸡唱讫引礼引蕃王就位执事者举案及蕃王从官各就位立定举案执事者退就位赞礼唱鞠躬拜兴拜兴平身蕃王及从官鞠躬乐作拜兴拜兴平身乐止引礼导蕃王升殿行礼宣方物状官取方物状与展方物状官从行俱西陛陞乐作从西门入引礼立伺于门外内赞接引蕃王至御座前行礼位乐止宣方物状官以方物状置于案与展方物状官退立于殿西内赞唱鞠躬拜兴拜兴平身蕃王鞠躬拜兴拜兴平身内赞唱跪蕃王跪蕃王称兹遇钦诣皇帝陛下讫宣方物状官诣案取状跪于御座前之西展方物状官同跪展宣讫俛伏兴于西承制官前跪承制兴诣蕃王前宣制云云讫内赞唱俯伏兴拜兴拜兴平身蕃王俛伏兴拜兴拜兴平身内赞引蕃王及宣方物状官展方物状官由西门出乐作降自西陛引礼引复位乐止赞礼唱鞠躬拜兴拜兴拜兴拜兴平身蕃王及从官皆鞠躬乐作拜兴拜兴拜兴拜兴平身乐止赞礼唱礼毕侍仪奏礼毕鸣鞭皇帝兴乐作警跸侍从导引至谨身殿乐止引礼导蕃王及从官出受方物官受方物举案执事各举案出引班引文武百官以次出
　　见东宫仪注
　　前一日礼部官以蕃王所献东宫方物啓知前期内使监于东宫陈设皇太子位于正殿侍仪司设蕃王幄次及从官次于东门之外设蕃王拜位于殿门外及殿中北向设蕃国从官拜位于殿下中道之东西北向设文官侍从班位于殿庭之东武官侍从班位于殿庭之西俱相向赞礼二人位于殿门外东西相向内赞二人位于殿内承传二人位于殿下俱东西相向引蕃王舍人二人位于蕃王拜位之北东西相向引蕃国从官舍人二人位于从官拜位之北东西相向引文武侍从班舍人四人位于文武班之北稍后东西相向是日宿卫陈甲士兵仗于东宫门外陈旗帜于中门外将军六人于殿门外之东西拱衞司陈设仪仗于殿下之东西及殿前殿门之东西内使擎执于殿上之左右和声郎陈乐于殿庭之南质明执事者各就位蕃王服本国服朝贺皇帝讫常服至东宫门外引班引文武官公服入就侍从位内使监令啓知皇太子皮弁服引进导引出宫乐作陞座乐止引班引蕃王入乐作就位乐止引班引蕃国从官立候于殿下之西东向引进啓皇太子兴立于座前赞礼唱鞠躬拜兴拜兴平身蕃王鞠躬乐作拜兴拜兴平身乐止皇太子立受引礼引蕃王至殿西门内赞接引至皇太子座前内赞唱跪蕃王跪称兹遇诣皇太子殿下讫内赞唱俛伏兴平身蕃王俛伏兴平身内赞引蕃王出殿门引礼引蕃王复位赞礼唱鞠躬拜兴拜兴平身蕃王鞠躬乐作拜兴拜兴平身内赞唱鞠躬拜兴拜兴平身皇太子答拜鞠躬拜兴拜兴平身乐止引礼引蕃王出引进啓皇太子就座引礼引蕃国从官就位赞礼唱鞠躬拜兴拜兴拜兴拜兴平身蕃国从官皆鞠躬乐作拜兴拜兴拜兴拜兴平身乐止赞礼唱礼毕引礼引蕃国从官出引进啓礼毕皇太子兴乐作出殿门乐止引礼引文武官以次出
　　见诸王仪注
　　前期王府官设蕃王及从官次于府门外设王座于正殿东稍北西向设蕃王座于正殿西稍南东向设蕃王拜位于殿上稍南东向设王答拜位于殿上稍北西向设蕃国从官拜位于殿门外北向设内赞二人位于殿上之东西承传二人位于殿门外之东西设接伴舍人位于内赞之南东西相向设引从官二人位于从官拜位之北东西相向设王府官侍立位于殿上之左右东西相向是日所司陈设仪仗于殿门外之东西接伴舍人引蕃王及从官至王府门外执事者先入就位王府官啓王服皮弁服出升殿就座接伴舍人引蕃王入至殿下由西阶升王府王兴降座出迎于殿门外既见王府官引王由中门入接伴舍人引蕃王由西门入各就拜位内赞唱鞠躬拜兴拜兴平身蕃王鞠躬拜兴拜兴平身王答拜鞠躬拜兴拜兴平身王府官啓王就座接伴舍人亦引蕃王就座引班引蕃国从官至殿门外拜位北向立承传唱鞠躬拜兴拜兴拜兴拜兴平身蕃王从官皆鞠躬拜兴拜兴拜兴拜兴平身承传唱礼毕接引舍人引蕃王兴诣王座前王府官启王降座立举手揖毕王还府接伴舍人引蕃王出王府官送至门外蕃国从官后从至馆
　　见宰辅以下仪注
　　蕃王见诸王讫接伴舍人引蕃王诣中书省见丞相前期礼部官于中书省后堂设蕃王座于省堂之西东向设省官座于省堂之东西向接伴舍人引蕃王至省门外先遣入报省官出迎于省门之外接伴舍人赞礼引蕃王及丞相俱入蕃王升自西阶省官升自东阶至正堂蕃王东向立省官西向立赞礼唱鞠躬拜兴拜兴平身蕃王及省官皆鞠躬拜兴拜兴平身蕃王诣省官前致谒见之意毕引蕃王省官入后堂就座赞引引蕃国从官至省堂前楹北向立赞礼唱鞠躬拜兴拜兴平身蕃国从官皆鞠躬拜兴拜兴平身赞礼引蕃国从官立于蕃王之后礼部官供茶饮毕接伴舍人及赞礼引蕃王出蕃王降自西阶省官降自东阶送至省门外各举手揖蕃王上马省官还其见三公大都督御史大夫其仪皆与上同凡京官五品以上与蕃王相见皆蕃王在西京官在东行再拜礼六品以下蕃王在北京官在南行再拜礼蕃王皆答拜其蕃国从官与京官相见之仪具蕃使来贡篇
　　宴会仪注
　　择日锡宴蕃王于谨身殿拱卫司于殿庭左右设黄麾仗内使擎执如奉天殿受朝之仪内使监陈设御座于殿中设皇太子座于御座东偏西向稍南设诸王座以次而南皆西向又于御座西偏设诸王座与东偏诸王相对以次而南皆东向设蕃王座于殿中之西第一行东向次设文武一品阶宴座于第二行东西相向二品陪宴于第三行东西相向于西庑设蕃国从官座及文武官三品陪宴官依序坐以北为上俱东向和声郎于殿之南楹陈大乐细乐及歌舞队光禄寺设御酒尊于殿中之南设皇太子诸王蕃王文武一品二品官酒尊于殿左右门之东西御位司壶二人尚酒尚食二人东偏皇太子诸王司壶一人奉酒奉食二人西偏诸王司壶一人奉酒奉食二人蕃王司壶一人奉酒食一人文武官第一行各司壶四人兼供酒食文武官左右第二行各司壶四人兼供酒食光禄寺直长西庑各置酒尊及设司壶供酒食之人光禄寺卿陈御食案及皇太子诸王食案及寺丞设蕃王食案于殿中直长设殿上左右文武官食案各置于座前西庑蕃国从官文武官食案亦各设于座前诸执事各供事舍人引文武百官常服侍立于殿门之左右舍人引蕃王服其国服侍立于百官之北引进引皇太子诸王常服侍立于殿内之左右侍仪导引皇帝常服陞御座大乐鼓吹振作鸣鞭乐止皇太子诸王各就座位礼部官取防导蕃王入就座位丞相率礼部尚书光禄卿举御食案进于御前礼部侍郎光禄少卿举食案各进于皇太子诸王之前礼部郎中光禄寺丞举食案进于蕃国王前殿上文武官及西庑蕃国从官文武以次官各就座位内使监令于御前斟酒司壶于皇太子诸王蕃王及文武官前各斟酒细乐作奏太清之曲和声郎北面立举手唱上酒皇帝举第一爵饮皇太子及蕃王以下皆饮毕乐止内使监令又于御前斟酒司壶于皇太子诸王蕃王文武官前各斟酒细乐作奏感皇恩之曲和声郎唱上酒皇帝举第二爵饮皇太子及蕃王以下皆饮毕乐止内使监令于御前进食供食者于皇太子诸王蕃王文武官前各供食大乐作和声郎唱上食皇帝进食皇太子及蕃王以下食毕乐止内使监于御前斟酒司壶各斟酒细乐作奏贺圣朝之曲和声郎唱上酒皇帝举第三爵饮皇太子及蕃王以下皆饮毕乐止进食奏大乐如前内使监于御前斟酒司壶各斟酒细乐作奏普天乐之曲和声郎唱上酒皇帝举第四爵饮皇太子及蕃王以下皆饮毕乐止进食奏大乐如前内使监令于御前斟酒司壶各斟酒细乐作舞诸国来朝之舞和声郎唱上酒皇帝举第五爵饮皇太子及蕃王以下皆饮毕乐止进食奏大乐如前内使监令复斟酒司壶各斟酒细乐作奏朝天子之曲和声郎唱上酒皇帝举第六爵饮皇太子及蕃王以下皆饮毕乐止内使监令又斟酒司壶各斟酒细乐作奏醉太平之曲舞长生队之舞和声郎唱上酒皇帝举第七爵饮皇太子及蕃王以下皆饮毕乐舞止进食奏大乐如前其西庑斟酒进食其次如殿上但不作乐宴毕皇帝兴乐作皇太子诸王侍从还宫乐止引礼引蕃王出引礼引文武百官以次出蕃王还馆
　　东宫赐宴仪注
　　皇帝赐蕃王宴毕东宫择日宴蕃王是日宿卫陈甲士兵仗于东宫门外陈旗帜于中门外将军六人于殿门外之东西拱卫司陈设仪仗于殿下之东西及殿前殿门之东西内使监设皇太子座于殿上正中设诸王座于皇太子座东偏以次而南皆西向又设诸王座于皇太子座西偏与东偏诸王相对皆东向又设蕃王座于西偏诸王之下东向次设三师宾客谕徳位于殿上第二行东西相向于西庑下设蕃国从官及宫官以序座北上东向和声郎于殿之南楹陈大乐细乐及舞队光禄寺官设皇太子酒尊于殿中之南设诸王蕃王三师等官酒尊于殿门之左右皇太子司壶二人尚酒食二人东偏诸王司壶一人奉酒食二人西偏诸王司壶一人奉酒食二人蕃王司壶一人奉酒食一人三师等官左右司壶各四人兼供酒供食光禄直长于西庑置酒尊食案及司壶供酒食之人光禄寺官于殿上陈皇太子食案及诸王蕃王食案直长于殿上三师座前预设酒案西庑蕃国从官及宫官食案亦各设于座前诸执事各供事舍人引三师等官服常服侍立于殿门之左右舍人引蕃王服其国服立于三师之北引进引诸王常服侍立于殿内之左右引进导引皇太子常服出乐作陞座乐止诸王各就位坐礼部侍郎啓知引蕃王入就座礼部侍郎光禄少卿举食案进于皇太子之前礼部郎中光禄寺丞举食案各进于诸王及蕃王之前三师等官各就座蕃国从官及宫官各就西庑坐内使监官于皇太子前斟酒司壶于诸王蕃王及三师等官前各斟酒大乐作乐工北面举手唱上酒皇太子举第一盏诸王蕃王及三师等官皆上酒饮毕乐止内使监又于皇太子前斟酒司壶于诸王蕃王及三师等官前斟酒细乐作乐工唱上酒皇太子举第二盏诸王蕃王及三师等官皆上酒饮毕乐止内使监于皇太子前进食供食者于诸王蕃王及三师等官前各供食大乐作乐工唱上食皇太子进食诸王蕃王及三师等官各进食食毕乐止内使监及执事者各斟第三盏至第七盏酒及供食乐作乐止并如上仪唯酒第五行第七行杂行诸队舞凡酒七行食五品西庑蕃国从官及宫官皆酒七行食五品惟不作乐宴毕引进啓礼毕皇太子兴乐作诸王从还宫乐止引礼引蕃王及从官出三师宫官以次出蕃王还馆
　　省府台宴会仪注
　　东宫宴蕃王毕中书省取防宴劳前期有司于中书省后堂陈蕃王及省官座次宾西主东设酒案于省堂正中食案列于酒案之前又设诸蕃官及左右司官座次于左司宾西主东设酒案于左司正中食案列于酒案之前教坊司陈乐于省堂及左司之南楹都堂遣官诣会同馆请蕃王赴宴至省门下马省官出迎于省门之外执事者引蕃王及省官俱入左右司等官与蕃国从官各从其后蕃王升自西阶省官升自东阶至席前省官主宴者诣蕃王前致礼待之意毕各就座左右司官与蕃国从官至左司左司郎中诣从官前致礼待之意毕各就座礼部官二人举食案进供于蕃王及省官之前执事者斟酒细乐作饮毕乐止执事者再斟酒乐作乐止如初饮毕执事者进食大乐作食毕乐止酒七行食五品行酒奏细乐进食奏大乐惟第五第七行杂陈诸戏左司酒七行食五品行酒作细乐进食作大乐不陈杂戏宴毕执事者引蕃王降自西阶省官降自东阶送蕃王至省门外蕃国从官从其后遣官一员送蕃王至会同馆都督府礼待仪同前但各卫官属戎服盛陈兵仗于门内外之东西蕃国从官受宴于经歴司御史台礼待仪亦同前但不陈兵卫蕃国从官亦受宴于经厯司
　　陛辞仪注
　　蕃王将还国礼部官奏知戒蕃王某日陛辞仍于天界寺习仪讫前期内使监设御座香案于奉天殿如常仪尚寳司设寳案于御座前侍仪司设蕃王拜位于丹墀中道稍西及殿上御座前俱北向设蕃国从官拜位于蕃王后中道之东西依序重行北向设承制官位于殿上之东西向设文官侍立位于文楼之北西向北上武官侍立位于武楼之北东向北上殿前班指挥司官三员位于丹陛上东向光禄司官三员位于丹陛上西向侍从班起居注殿中侍御史尚寳卿位于殿上西向指挥司悬刀武官位于殿上东向拱卫司官位于奉天殿门之左右东西相向典牧所官位于仗马之前东西相向宿卫镇抚位于丹陛东西阶下东西相向防卫百户二十四员于宿卫镇抚之南稍后东西相向防卫千户八员位于殿东西门之左右东西相向知班二人位于蕃王拜位之北东西相向赞礼二人位于知班位之北东西相向典仪二人位于丹陛上之南东西相向内赞二人位于殿上东西相向引蕃王舍人位于蕃王之北东西相向引蕃王从官舍人位于从官之北东西相向引文武班舍人位于文武班之北稍后东西相向鸣鞭四人位于丹陛上之南北向天武将军四人位于丹陛上之西隅东西相向将军二人于殿上前东西相向将军六人于奉天殿门之左右东西相向将军六人于奉天门之左右东西相向是日金吾卫陈设甲士于午门外之东西列旗仗于奉天门外之东西拱卫司陈仪仗于丹陛上及丹墀之东西陈五辂于丹陛之南典牧所陈仗马于文武楼之南东西相向陈虎豹于奉天门外和声郎陈乐于丹墀蕃王拜位之南击鼓初严催班舍人催文武官各具朝服击鼔次严引班引文武百官依品从齐班于午门外以北为上东西相向殿前班指挥光禄卿通班赞礼典仪内赞宿卫镇抚防卫鸣鞭殿内外将军各执事人俱入就位接伴舍人及引班引蕃王及蕃国从官立于午门外诸侍卫官各服其器服及尚寳卿侍从官入诣谨身殿奉迎击鼓三严引班引文武官入就侍立位引班舍人引蕃王及从官由午门西入金水西桥奉天西掖门至丹墀之西俟立侍仪版奏外办御用监官跪奏皇帝服通天冠绛纱袍御舆以出尚寳卿捧寳及侍仪侍卫导从如常仪皇帝将出仗动大乐鼓吹振作陞御座乐止将军卷尚寳以寳置于案鸣鞭报时鸡唱讫引班引蕃王及从官各就拜位赞礼唱鞠躬拜兴拜兴拜兴拜兴平身蕃王及从官鞠躬乐作拜兴拜兴拜兴拜兴平身乐止引班引蕃王由西陛陞乐作西门入引班立侍于门外内赞接引蕃王至御座前立定乐止内赞唱鞠躬拜兴拜兴平身蕃王鞠躬乐作拜兴拜兴平身乐止内赞唱跪蕃王跪承制官前跪承制诣蕃王前宣制【云云】讫【或有赐物就宣】内赞唱俛伏兴鞠躬拜兴拜兴平身蕃王鞠躬乐作拜兴拜兴平身内赞引蕃王自西门出乐作引班引复位乐止赞礼唱鞠躬拜兴拜兴拜兴拜兴平身蕃王蕃国从官皆鞠躬乐作拜兴拜兴拜兴拜兴平身乐止赞礼唱礼毕侍仪奏礼毕皇帝兴乐作警跸侍从导引至谨身殿乐止引班引蕃王及蕃国从官出引文武官以次出
　　辞东宫仪注
　　蕃王诣阙陛辞讫次辞东宫前期内使监设皇太子位于东宫正殿侍仪司设蕃王拜位于殿门外设蕃国从官拜位于殿下中道之东西北向文武侍从班于殿庭之东西俱相向赞礼二人位于蕃王拜位之北东西相向承传二人位于殿下东西相向引蕃王舍人二人位于蕃王拜位之北东西相向引蕃国从官二人位于从官拜位之北东西相向引文武侍从班四人位于文武班之北稍后东西相向是日宿卫陈甲士兵仗于东宫门外陈旗帜于中门外将军六人于殿门外之东西拱卫司陈设仪仗于殿下之东西及殿前殿门之东西乐工设乐于殿庭之南执事者各入就位引班引文武官常服侍从于殿下之东西引班引蕃王服国服至东宫门外立位内使监令啓知皇太子常服出宫仗动乐作陞座乐止引礼二人引蕃王及从官就位初行乐作就位乐止引进啓皇太子立于座前赞礼唱鞠躬拜兴拜兴拜兴拜兴平身蕃王鞠躬乐作拜兴拜兴拜兴拜兴平身乐止皇太子受前二拜答后二拜皇太子答拜时内赞唱如仪引礼引蕃王出就次引进啓皇太子就座引礼引蕃国从官入就位赞礼唱鞠躬拜兴拜兴拜兴拜兴平身从官鞠躬乐作拜兴拜兴拜兴拜兴平身乐止赞礼唱礼毕引礼引蕃国从官出引进啓礼毕皇太子兴乐作侍从导引还宫乐止引礼引文武侍从官以次出
　　劳送出境
　　蕃王辞东宫毕中书省官率礼部官送出国门外至龙江驿省臣还礼部官设宴如初至之仪宴毕礼部官还应天府官送起行
　　蕙田案此洪武二年所定制也明史礼志会典续文献通考所载互有详略而明集礼较详故采録之
　　明史礼志洪武二十七年四月以旧仪烦命更定凡蕃国来朝先遣礼部官劳于会同馆明日各具其国服如尝赐朝服者则服朝服于奉天殿朝见行八拜礼毕即诣文华殿朝皇太子行四拜礼见亲王亦如之王立受答后二拜从官随蕃王后行礼凡遇宴会蕃王居侯伯之下
　　续文献通考是时四夷朝贡东有朝鲜日本南有暹罗琉球占城真臈安南哇西洋琐里三佛齐渤泥百花览邦彭亨淡巴须文达那凡十七国其西南夷四川者军民府凡六乌防乌撒芒部印部普安东川安抚司一曰金筑宣抚司一曰酉阳宣慰司三曰贵州播州石柱招讨司三曰天会六番长沙土酋长官司凡三十卢山慕役西堡大华宁谷塞顶营十二营平茶程番康佐木瓜方番昔亦簇占藏先结簇□匝簇北定簇祁门簇阿昔洞簇勒都簇班班簇者多簇麦匝簇泥溪雷坡沐川平夷蛮夷岳希篷陇木头静川府四徳昌马湖建昌会川州十九永顺龙永宁镇宁建安礼伯兴黎里阔武安永昌隆姜黎溪会里威龙昌普济卫一曰建昌县三中碧舍麻龙其广西者府三田州思明镇安州二十五龙英江龙养利上下冻思陵万承安平太平都结思城结伦镇逺左茗盈南丹结安思同东兰那地全茗利泗城奉义县四陀陵罗阳崇善永康云南者军民府一曰姚安府八元江丽江景东楚雄鹤庆寻甸大理临安宣慰使司三平缅车里八百州二姚邓土官三海东宾居小云南县二广通习峩湖广者宣慰使司四思南施南永顺安靖安抚司一忠建长官司三臻部六洞黄坡等处军民府一曲靖西域之部七西天泥巴喇国朶甘沙州乌斯藏萨里萨喇辉和尔赛玛尔堪帝以旧仪颇烦故复命更定
　　蕙田案以上明外藩朝见
　　右明















　　五礼通考卷二百二十三
<经部,礼类,通礼之属,五礼通考>
　　钦定四库全书
　　五礼通考卷二百二十四
　　刑部尚书秦蕙田撰
　　宾礼五
　　会同
　　蕙田案大宗伯以宾礼亲邦国自朝宗觐遇而外即及会同会同之礼于古无见然禹贡有四海会同之文左传称禹会诸侯于涂山其礼殆昉于此乎周官所载会同之文不一而足天官大宰春官肆师司几筵诸职则名之为大朝觐盖朝觐之礼行于国中所接见者不过一方一服之诸侯会同则六服偕来为坛壝宫于国外五等诸侯同时旅见又有祀方明及盟约之法皆朝觐所无故云大也若在境外则六军之士从行马牛輂辇粮食毕具大率如军旅之役故周官每以会同与军旅师田并举诚重之也若诸侯遣使来聘天子使卿大夫与之行防同之礼则曰小会同故大司马大祝大史小史诸职又称大会同以别之春秋之世天子不行会同而霸国大侯假此礼以行之非周礼之旧矣今据周礼诸书以补仪礼之阙云
　　书禹贡四海会同【传四海之内防同京师】
　　周礼春官大宗伯时见曰会殷见曰同【注时见者言无常期诸侯有不顺服者王将有征讨之事则既朝觐王为坛于国外合诸侯而命事焉春秋传曰有事而防不协而盟是也殷犹众也十二歳王如不廵守则六服尽朝朝礼既毕王亦为坛合诸侯以命政焉所命之政如王廵守殷见四方四时分来歳终则偏　疏时见诸侯有不顺王命者不来其顺服者皆来朝觐天子一则显其顺服二则欲助天子征讨故来也云既朝觐者若不当朝之歳则不须行朝觐于国中直坛朝而已其当朝之歳者则于国中春夏行朝宗于王朝受享于庙秋冬则一受之于庙也大行人云十二歳王乃廵守殷国若王无故则廵守王制及尚书所云者是也若王有故则此殷见曰同及大行人云殷国是也云殷同者六服众皆同来言殷国者众来见于王国其事一也云四方四时来朝终歳则徧者若四时服数来朝则当朝之歳大行人所云侯服年年朝甸服二年朝男服三年朝采服四年朝卫服五年朝要服六年朝各随其年而朝若殷见春则东方六服尽来夏则南方六服尽来秋则西方六服尽来冬则北方六服尽来故云四方四时分来终嵗则徧也王氏详説时防则事出非常故无常时殷同则有常时亦如常朝之歳但防同之礼因朝觐之时行之故又曰大朝觐】
　　【郑氏锷曰易有殷荐礼有殷奠则殷为盛多之义殷见者合众多之国而来见其来必同故谓之同也】
　　秋官大行人时防以发四方之禁殷同以施天下之政【注时防即时见也无常期诸侯有不顺服者王将有征讨之事则既朝王命为坛于国外合诸侯而发禁命事焉禁谓九伐之法殷同即殷见也王十二歳一廵守若不廵守则殷同殷同者六服尽朝既朝王亦命为坛于国外合诸侯而命其政政谓邦国之九法殷同四方四时分来歳终则徧矣九伐九法皆在司马职司马法曰时以礼会诸侯施同政殷以礼宗诸侯发同禁　疏下文云十有二歳王廵守殷国殷国与廵守连文明同是十二歳若王廵守何须殷同明不廵守乃殷同也】
　　十有二歳王廵守殷国【注王廵守诸侯防者各以其时之方书曰遂觐东后是也其殷国则四方四时分来如平时】
　　夏官职方氏王将廵守则戒于四方曰各修平乃守攷乃职事无敢不敬戒国有大刑及王之所行先道帅其属而廵戒令王殷国亦如之【注殷犹众也十二歳王若不廵守则六服尽朝谓之殷国其戒四方诸侯与廵守同　疏王殷国所在无常或在畿内国城外即为之或向畿外诸侯之国为之故有戒令之事】
　　蕙田案大宗伯之殷见职方氏之殷国其礼一也大行人云十有二歳王廵守殷国掌客亦有王廵守殷国之文盖十二歳王不廵守则当殷国殷国之期与廵守同非廵守即是殷国也职方氏王将廵守则戒于四方王殷国亦如之可见本非一事先儒或合为一者非
　　秋官小行人朝觐宗遇会同君之礼也【疏朝觐宗遇防同即诸侯之宾故云君之礼】
　　右会同名义
　　春官大祝大会同造于庙宜于社过大山川则用事焉反行舍奠【注用事亦用祭事告行也玉人职有宗祝以黄金勺前马之礼是谓过大山川与　疏王与诸侯防同或在畿内或在畿外亦告庙而行云造者以其非时而祭造次之事也曲礼云出必告反必面据生时人子出入之法今王出行时造于庙迁庙主行反行还祭七庙非时而祭曰奠】
　　【李氏嘉防曰大师先社后庙防同先庙后社大师属隂防同属阳故也】
　　右会同告祭
　　地官牛人凡会同共其兵车之牛与其牵徬以载公任器【注牵徬在辕外挽牛也人御之居其前曰牵居其旁曰徬任犹用也】
　　县师若将有会同之戒则受法于司马以作其众庶及马牛车辇防其车人之卒伍使皆备旗鼓兵器以帅而至
　　稍人若有会同行役之事则以县师之法作其同徒輂辇帅而以至治其政令以听于司马【注有军旅防同田役之戒县师受法于司马邦国都鄙稍甸郊里惟司马所调以其法作其众庶及马牛车辇防其车人之卒伍使皆备旗鼓兵器以帅而至是以书令之耳其所调若在家邑小都大都则稍人用县师所受司马之法作之帅之以致于司马也】
　　【王氏详説曰县师之掌遍于王畿之间稍人之掌止于三等之采地县师受法于司马稍人又从而受司马之法于县师以见小大之相维也】
　　廪人凡邦有会同则治其粮与其食【注行道曰粮谓糒也止居曰食谓米也　疏此防同师役皆有军人给粮食故湏治之使均给之也】
　　【郑氏锷曰逺者治其粮庄子言适百里者宿舂粮适千里者三月聚粮盖言逺也近者治其食诗云朝食于株左氏云食时而至盖言近也】
　　夏官司右凡会同合其车之卒伍而比其乗属其右【注合比属其次第相安习也车亦有卒伍】
　　蕙田案周制以防同为邦之大事与军旅田役并称不惟须众庶以为用而马牛车辇旗鼓兵器皆不得以不备其在邦国都鄙稍甸郊里则县师以司马之法作其众庶及马牛车辇其在三等采地则稍人以县师之法作其同徒輂辇皆帅而至以听令于司马在途则廪人储粮食以均给之此惟防同在境外乃有之
　　夏官大司马大会同则帅士庶子而掌其政令【注帅师以从王黄氏曰宿卫则宫伯掌其政令扈从则司马掌其政令前汉郎官宿卫属光禄勲役汉又属焉】蕙田案此士庶子乃宿卫之官宫伯职云掌王宫之士庶子凡在版者若邦有大事作宫众则令之盖平时掌于宫伯有事总于司马与县师所起之众庶不同
　　司士凡防同作士从【注作士从谓可使从于王者】
　　诸子会同宾客作羣子从【注从于王　疏作使也使国子从王也】
　　校人朝觐会同毛马而颁之【注毛马齐其色也颁授当陈之】
　　司弓矢凡师役会同颁弓弩各以其物从授兵至之仪【注物弓弩矢箙之属】
　　右会同先事戒具
　　地官遗人凡会同掌其道路之委积
</div>
    <div class="pagination">
<a href="五礼通考_page355.html">上一页</a><span>...</span><a href="五礼通考_page351.html">351</a><a href="五礼通考_page352.html">352</a><a href="五礼通考_page353.html">353</a><a href="五礼通考_page354.html">354</a><a href="五礼通考_page355.html">355</a><span class="current-page">356</span><a href="五礼通考_page357.html">357</a><a href="五礼通考_page358.html">358</a><a href="五礼通考_page359.html">359</a><a href="五礼通考_page360.html">360</a><a href="五礼通考_page361.html">361</a><span>...</span><a href="五礼通考_page357.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
