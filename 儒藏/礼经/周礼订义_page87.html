<!DOCTYPE html>
<html>
<head>
    <meta charset="UTF-8">
    <title>周礼订义 - 第 87 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 87 页/共 96 页</h1>
    <div class="content">　　熊旗六斿以象伐也
　　赵氏曰熊旗是画熊虎在上取其猛莫敢犯象伐者熊旗画六路垂六条伐注谓伐属白虎宿与参连体而六星疏云西方七宿为白虎金其色白伐与参六星为上下是连体也惟是星有六与熊旗同数所以象之【○郑锷曰六斿当为五斿字或误也】
　　虵四斿以象营室也
　　赵氏曰蛇是画蛇在上故谓之蛇蛇取其扞难避害象营室者盖蛇画四路垂四条营室注谓武宿与东壁连体而四星疏云北方宿有蛇体武也有甲能御捍故曰武水色黒故曰营室是北方七宿之数营室与东壁连体而四星其数与蛇同所以象之○陈用之曰于西独取伐于北独取营室者岂非始事尚谋欲周成事尚义欲断
　　緫论
　　郑锷曰此言王者之车建四方之旗象四方之经星也上文盖弓二十有八以象星矣此又以旗象之何也盖弓之所象者象星之数旗之所象者象星之体东方之龙旂以象苍龙宿之形南方之鸟旟以象朱鸟宿之体此二方言象大火鹑火则举其次十二次可推而见矣西方之熊旗以象白虎宿之形北方之蛇以象武宿之形此二方言伐与营室则举其宿二十八宿亦可推而见矣其言九斿七斿六斿四斿则义不在斿康成见经有九斿七斿之数遂求二十八宿之数有相合者以为言出于附防且二旗象大火象鹑火举其次以言则不专指尾与星可知矣二旗象伐与营室举其宿以言则不专取参与东壁连体可知矣【○陈用之曰旟旗言其旗之名蛇言其旗之物大火鹑火言其辰伐与营室言其星互相备也然圣人制器尚象不止一端有正取以为象者有旁取以为象者东苍龙而西白虎南朱雀而北武皆其象也于苍龙取大火大火于东为正中于朱鸟取鹑火鹑火于南为正中所谓正取以为象也于白虎不取昴毕而取伐于武不取虚危而取室伐与参连体而六星室与壁连体而四星所谓旁取以为象者也各有所当而已或举其辰或举其星与尧典言四时之星同或正取以为象或旁取以为象与易象于坎或取水取雨于离或取火或取电之义同谓不如是不足以尽意】行人言建常九斿七斿五斿而无斿数之六者以制攷之熊旗当五斿也若熊旗当五斿则康成取参连体六星以为说果可信乎然则此四旗者盖王者之行前朱雀而后武左青龙而右白虎故建此四方之旗取象四方之宿也非以九斿七斿六斿四斿而象其星之数而已然经何以言斿之数耶盖所建之旗而其旗之斿若此故连言之如荀卿曰龙旂九斿所以养信也夫龙旂以养信何取于九斿为养信耶故知其连言以及之义不在焉
　　陈祥道曰旂以交龙所以寓其仁旟以鸟隼所以寓其礼而其数以九以七者为其主阳也旗以熊虎所以寓其义旐以蛇所以寓其智而其数以六以四者为其主隂也
　　毛氏曰凡旗共九而特取四者以象星何也盖全羽为旞析羽为旌未尝有斿也通帛为旜杂帛为物虽有斿焉未尝画也日月为常虽有画焉王之所乗非星之所可拟也惟四者之旗既取四旁之物以为象则因四方之星以制其斿固其理也
　　弧旌枉矢以象弧也
　　郑锷曰弧旌者弧弓也旌旗有弓所以张縿幅故谓之弧旌于张縿之弓上画为枉矢之形故谓之枉矢用此以象天之弧星天有弧星有枉矢枉矢状如流星蛇行有尾天有是星星有是矢矢所以射为凶慝者也王者之车所建四旗之上皆设弧旌枉矢亦以象天之弧与枉矢焉明天下之有凶慝者必射之【○李嘉防曰以妖星加于旌旗之上者因常而思其变也】
　　易氏曰皆不言旗縿之画惟觐礼曰侯氏载龙旂弧韣释者谓旌旗之属皆有弧也弧以张縿之幅又设矢象弧星有矢恐未必旌旗皆有之或者诸侯之制乎今辀人以此列于四旗是袭侯氏之制以为军制之饰于此益信四旗为战国之制○刘执中曰龙旂以下皆所以象徳也有徳必有威故继之以弧旌枉矢以象弧也
　　緫论
　　王氏详说曰辀人所谓战国时制度诸儒区区求合于周公制度此其说所以纷纷也且旗之制见于巾车见于司常又见于大司马又见于行人周公一代之制而其用亦各相为异同巾车所谓大常大旂大赤大麾者主五路所建为言而兼四代之制也司常所谓王建大常诸侯建旂孤卿建旜大夫士建物师都建旗州里建旟县鄙建旐道车载旞斿车载旌主国之大阅为言而为所建之定制也司马言王载大常诸侯载旂军吏载旗师都载旜乡遂载物郊野载旐百官载旟此主中秋治兵为言而为一切之制也行人言建常九斿建常七斿建常五斿此主五等诸侯为言而为命数之制也司常司马言旗而不言斿行人言旗而不及其斿巾车于大常大旂言斿而大赤大白大麾不言斿夫有旗必有斿大常十二斿大旂九斿则大赤七斿大白五斿大麾三斿从可知也九命者以九为节七命者以七为节五命者以五为节则司常司马之所谓旗而其斿必从其命数爵尊者其数多爵卑者其数少又从可知也夫龙旂鸟旟熊旗蛇特九旗之四者耳曲礼所谓行前朱雀而后武左青龙而右白虎是已陆氏以龙旂为大旂固似矣以鸟旟为大赤熊旗为大白蛇为大麾非也曾不谓大赤为周制大白为商制大麾为夏制岂周专于鸟旟而商专于熊旗夏专于蛇乎以龙旂为青熊旗为白鸟旟为赤而蛇为黒则大常宜黄遂以为月令季夏之所谓载黄旂者为大常之旗又非也曾不谓月令为吕不韦所作之令而谓周公者吕不韦乎以王乗五路建大常则象路载鸟旟在前木辂载蛇在后金路载龙旂在左革路载熊旗在右又非也曾不谓五路但用之于郊天则四路并从若大阅则乗戎路而载大常矣使乗戎路而载大常则熊旗当载之于何车乎以上公之九斿为龙旂侯伯之七斿为鸟旟子男之五斿为熊旗又非也曾不谓诸侯载旂司常用之于大阅如此司马用之于治兵亦如此则是五等诸侯同于龙旂但其斿降杀以两耳使五等诸侯各异其旗则采菽之诗何以止曰言观其旂岂上公之来朝而侯伯子男之不来朝乎大抵辀人之所言龙旂鸟旟熊旗蛇者非周制也又非前代制也其出于战国之军制乎国语曰左军皆赤旟许慎曰熊旗五斿以象伐星士卒以为旗曲礼曰行前朱雀而后武左青龙而右白虎与前有车骑为连文骑马之制始于战国其战国之军制也明矣又况古人制度凡有所取象者皆足以为千万世不易之典垂象着明莫大乎日月其次北辰也其次二十八宿也以大常画三辰以旂画交龙旟画鸟隼旗画熊虎旐画蛇而天之垂象者尽在是矣同为鸟隼何止于鹑火同为熊虎何止于伐星同为蛇何止于营室是于七星之中又举其偏也况伐非西方之宿但与参连体尔不惟举其偏而又所举者在二十八宿之外周公制度其为此乎九斿者象大火以尾九星也七斿者象鹑火以星七星也六斿者象伐伐止于三星不曰与参连体则六之数不足矣四斿者象营室也营室止于二星不曰与东壁连体则四之数不足矣东南之星取其一西北之星取其二周公制度其为此乎且如虞氏之十二章周之九章衣之制或九或十二章初不过观古人之象而已亦非虞周所得而用其私意也况九章之外所谓三章者又昭然于大常矣考工记绘画之事与观象异其亦战国之制欤子家驹谓天子僭天道其辀人之旗与缋画之衣是也若夫含文嘉以为天子之旌十二斿曳地诸侯九斿齐轸大夫五斿齐较士三斿齐首而以五等同为九斿此商制之质耳非周制也尔雅曰素锦绸杠纁帛縿练斿九夫以素锦练斿为言者此亦商制之质耳非周制也又不可以此说为战国之制然含文嘉以为天子之杠九仞诸侯大夫五仞而陆氏又引仪礼之文以为杠长三仞为非特士制疑自天子下达且曰仞九尺也若七仞之杠长四十九尺车不能载人不能持曾不谓左氏灵姑銔为齐侯之旗太子用之请断三尺焉使旗杠之长短自天子至士一如其长又何以断三尺为哉陆氏不明于旗之名又不明于旗之色又不明于旗之杠故备论之















　　周礼订义卷七十二
　　钦定四库全书
　　周礼订义卷七十三　　　宋　王与之　撰
　　攻金之工筑氏执下齐【去声】冶氏执上齐鳬氏为声防氏为量【音亮】段氏为镈器桃氏为刅
　　贾氏曰此与下攻金之工为目○郑锷曰木可攻也皮可攻也经亦以攻言之经曰烁金以为刃攻之之道殆以火烁之欤
　　刘迎曰先儒以多锡为下齐少锡为上齐是则上下齐以锡为多寡也然筑氏为削冶氏为杀矢皆五分其金而锡居二何以分上下齐乎所谓齐者知有齐量轻重于其间【○王昭禹曰筑氏为削五分其金而锡居二则用锡为多故曰执下齐冶氏为戈防四分其金而锡居一则用锡为少故曰执上齐以削为下齐而言筑氏执之则大刃鉴燧之属皆下齐也以戈防为上齐而言冶氏执之则钟鼎斤斧之属皆上齐也举筑冶二工其他以类推之可知矣】○郑康成曰声钟錞于之属量豆区鬴也镈器田器钱镈之属刃大刃刀劒之属○郑锷曰鳬氏为钟然能鸣之类不止于钟故以声言之桃氏为劒然器之利者不止于劒故以刃言之
　　金有六齐
　　郑康成曰目和金之品数○郑锷曰凡物太刚则折太柔则仆金至刚之物锡至柔之物金有赤黒之色锡有青白之色金不济之以锡其为器也刚烈而不和不和之以锡其为色也昬昧而不明故六齐之金皆用锡特其所以异者有多少而已
　　六分其金而锡居一谓之钟鼎之齐五分其金而锡居一谓之斧斤之齐四分其金而锡居一谓之戈防之齐参分其金而锡居一谓之大刃之齐五分其金而锡居二谓之削杀矢之齐金锡半谓之鉴燧之齐
　　王昭禹曰钟以击鼎以烹用锡为最少故六分其金而锡居一斧以伐斤以斫用锡宜差多故五分其金而锡居一戈防皆用之以刺防其或挫折用锡宜多于斧斤故四分其金而锡居一凡此皆所谓上齐也【○陈用之曰钟鼎欲其传之久故其齐居最○郑锷曰钟贵其声之清鼎欲其体之固斧斤戈防欲其锋之利金多则然也】大刃则戚之属施之斩斫则防其易亏缺故三分其金而锡居一削则以制书杀矢中之则死皆欲其坚忍不脆其用锡又宜多于大刃故五分其金而锡居二【○郑锷曰刃劒也削也杀矢也虽皆以利为尚然今之用刃者皆须磨错使其光明莹照则知贵其色之青白矣惟锡多则然也○陈用之曰斧斤戈防大刃削杀矢则将新而用之各称其用而为之等焉】鉴燧以取水火于日月或用之以照以明白为上故用锡为最多而金锡相半焉凡此所谓下齐也○薛氏曰鉴燧之齐均有取乎金锡之半而司烜则曰以夫遂取明火于日以鉴取明水于月其齐同而用异何也盖如籥章逆暑迎寒皆用土鼓豳诗且土鼓豳诗一也而逆暑迎寒皆以是者所用各有时所占各有气惟以声应时以时占气则气无不应金锡半为鉴燧之齐则隂阳之性均而不偏当昼取火于日昼阳中也纯阳之精于是而可降当夜取水于月夜隂中也纯阴之精于是而可掬大抵神縁精而寓精因神而止气因精而生偏阳则阴竭偏阴则阳竭二者不偏然后水火可以相待而成
　　郑锷曰攻金之工有桃氏有冶氏有鳬氏有防氏有段氏有筑氏或为削或为戈防或为钟或为剑或为量为镈独无为鼎为斧斤为鉴燧之工鼎亦钟之属可附于鳬氏之官斧斤亦上齐可附于戈防之列鉴燧独无所可附意者自有鉴燧之工执中齐记者亡之尔【○陈用之曰鉴燧之器于六者无所类然以明白为上则改煎金锡岂非属之防氏】
　　筑氏为削
　　赵氏曰削是削刻书之刀古者未有纸笔凡事写之竹简欲窜则以刀削裁去之尚书序云更以竹简写之夫子作春秋削则削笔则笔是也故有筑氏之工名官以筑者盖筑所以致实书之所述欲删其烦冗而取其实故也【○郑锷曰大事书于策小事书于简而简策所书者非笔也百名以上书于策不及百名书于方而方策所书者亦非笔也大约剂书于宗彞小约剂书于丹图而彞图所书者亦非笔也然则如之何名之曰书盖为刀而刻于上耳书刀而名之曰削其为物甚微其为制甚易特立一官以掌之春秋书筑台筑囿诗人美作室言筑之登登则筑者欲其坚而已为削以刻字天下之书无穷而字之刻亦无已苟非锻链之坚何以供无穷之用名之曰筑厥有防哉○王昭禹曰筑有节也削以裁书而治之故以削书名官谓筑氏】
　　长尺博寸合六而成规
　　王昭禹曰十寸为尺十分为寸以长尺而累之则合六削适六尺矣环而围之其势圜足以成规则不期于圜而自中于规矣○郑锷曰取六削而周环以合之欲其成规取诸圆也盖削者曲刀也其形偃曲如弓之反张而为之也其形曲则过乎曲不可也不及乎曲亦不可也合六削而圆然后其曲为得中此盖言其制作之法其度当如是耳王安石云合六成规取乎地数之中惟成为能无穷惟中为能有常书为不刋之典削所以裁制其书岂可苟哉合六成规所以称其书也是亦衍说
　　欲新而无穷
　　赵氏曰天下之器久则必旧然庖丁解牛十有九年其刃新发于硎无他器之善其制故也书之所述无穷则削之用亦欲无穷所以筑氏亦欲常新而无穷已【○郑锷曰刀之新者必利既久则钝夫久而钝者锻金不坚耳金不坚故其新有时而穷削之所用者大故欲锻之有法使其新也常无穷而已】
　　敝尽而无恶
　　郑康成曰谓刃也脊也其金如一虽至敝尽无瑕恶也○郑锷曰刀之久者必恶恶如今上绣也久而生恶亦以锻金无法故也【○王昭曰敝尽者亦其锋芒之适于用者然也若其脊刃亦未尝有亏缺之疵岂非无恶之谓凡此皆材美工巧之效所谓鲁之削不过此也】
　　冶氏为杀矢
　　郑锷曰泥在钧唯甄者之所为金在镕唯冶者之所铸则冶者铸金之工也攻金之工六孰非冶哉特于戈防之工称冶者盖他工用金或镕之而冩于范模之中唯戈防则冶而成故正名其官曰冶○赵氏曰冶氏为杀矢所执者下齐也而其目乃称冶氏执上齐者何谓注疏解义皆以为秦火后脱误其实不然盖冶氏正为戈防上齐正是冶氏所执所谓杀矢非冶氏正职特兼为之盖经中自有矢人故也然矢人为矢只是理会轻重笴羽至于箭镞却是冶氏以金烧打成矢人不过用见成之镞安排结裹成箭如今之造矢者何尝自打铁刃依旧是铁匠打来特买来刮摩订鬭成惟其矢刃皆是金工做底故令冶氏兼为之如轮人为轮又兼为盖也所以刃长寸围寸铤十之重三垸此四句冶氏矢人皆言之者意实在此考工所以言上齐于序目者指戈防正职而言也然虑冶氏知戈防之器而废杀矢之事故专以杀矢名其职且于职中先言为杀矢之制方继以戈防之事焉以见其相兼不可偏废之意至于矢人有五矢而冶氏止为杀矢者意者杀矢用于近射田猎要中之则死不可以他矢论所以考工言六齐独曰五分其金而锡居二谓之削杀矢之齐其他皆无齐焉以此见杀矢用金为多
　　刃长寸围寸铤【音挺】十之重三垸【音丸】
　　赵氏曰刃长寸谓箭镞长一寸也围寸刃围转亦一寸也据矢人三分其羽以设其刃刃长二寸者意者刃只一寸并刄与刄把处言之却有二寸镞谓箭足入藁中者铤十之则入藁中凡一尺矣谓之铤取其直也矢人云杀矢七分三在前四在后亦言藁中之铁铤也垸注谓量名疏谓非斛量之号是称两之名但不知所重几何注疏皆未闻不可考也然冶氏言此四句于职之首矢人言于职之末者岂非言于篇首所以见其不可缓之意而言于篇末又以见此物冶氏所职非矢人所当急欤
　　戈广二寸内倍之胡三之援四之
　　赵氏曰自此以下却是说戈防戈防皆刺兵也戈二刃【○郑康成曰戈今句孑防也】防三刃戈小而防大防兵器之最健者其别于戈以此内谓胡下接柲处正是铁筒子入木柄者这里面谓之内胡谓矛之旁出者援谓自柲直至上尖头刺刃也【○郑锷曰戈之状有曲而下垂者谓之胡有直而上达者谓之援其柄谓之柲柲之受胡者谓之内】戈广二寸揔内与援与胡言三者皆径广二寸疏谓广二寸只是说胡阔若是专说胡径当言胡广不应言戈广也内倍之其长四寸胡三之其长六寸援四之其长八寸
　　已倨则不入已句【音钩】则不决长内则折前短内则不疾郑锷曰已之为言大也倨直也句曲也○赵氏曰倨句长短皆指胡之四病盖戈之所用在胡故特言之注云戈句兵也中义谓戈防不比矛头有钩以句物不可谓之句兵以为注之非不知注之言有据下文庐人云句兵欲无弹注云句兵戈防属刺兵欲无蜎注云刺兵矛属是戈防可以言句也礼书画戈防胡皆下垂信可谓之句兵矣已倨注谓胡微直而邪多疏谓胡头大舒是胡头去援太逺过直可知已句注谓胡曲多疏谓胡头太横是胡头去援太近过曲可知直则以之刺人而不能入曲则以之刺人而创不决疏云胡太横则拥不削物故创不决也注谓胡之曲直锋本必横而取圜于磬折疏释之谓胡要横捷微邪向上不倨不句要如磬之折杀之势如此则无前四病此说甚分明长内谓内过长也短内过短也内四寸援八寸内过长则胡向上侵援援无八寸则短矣短则胡向上近援胡头低注所以云如此则胡曲于磬折也胡既与援相近故引之则援与胡并钩并钩则援易折前谓援以其在上故云前也内过短则胡必近下为之胡内必无四寸而援长反逾八寸注所以云如此则胡倨于磬折也胡既近下安之则头舒头舒则引之不能速及故不疾也决乃决开之意如决之东方则东流之决矣但言其速尔【○毛氏曰倨句以胡言长短以援言胡利以击亦利以刺太直则刃不得刺人故已倨则不入太曲则刃不得击人故已句则不决内长则援短援短则胡亦短两者俱短则在上为太轻矣故折前内短则援长援长则胡亦长两者俱长则在上为太重故引之不疾】
　　是故倨句外博
　　郑康成曰博广也倨之外胡之里也句之外胡之表也广其本以除四病而便用【○贾氏曰倨谓胡上句谓胡下倨句皆有外广倨之外胡之里谓胡下近本增之使广也句之外胡之表谓胡上近本增之使广也】○赵氏曰以注与疏考之本即援也倨外博者谓自胡刃上头直处从外头沿入刃里直至刃下曲处要去本阔也句外博者谓自胡刃下头曲处从外面向上至直处沿入刃里倨外头要去本阔也无他欲上下尺寸皆去援寛则不太曲不太直自然合于磬折无上四病而便用矣【○陈用之曰戈防刺兵也勾者若矛是也此篇所记倨句利病似皆勾兵之制度而以属之戈防岂其然乎郑氏不此之思即以戈防为勾兵失之至若以戈之用为在胡谓援短则曲于磬折援长则倨于磬折倨之外为胡之里句之外为胡之表非徒牵合而失其本防于形制亦无所考】
　　重三锊【音劣】
　　郑司农曰锊量名读为刷○郑康成曰许叔重说文解字云锊锾也今东莱称或以为大半两为钧十钧为环环重六两大半两锾锊似同矣则三锊为一斤四两【○郑锷曰书之吕刑有其罚百锾千锾之数锾即锊也三锾言戈之金共重一斤四两】
　　防广寸有半寸内三之胡四之援五之倨句中矩与刺重三锊
　　王昭禹曰防今戈类然防有三锋则其广宜少杀于戈然后便于用故戈广二寸而防广寸有半寸内三之凡长四寸有半寸援五之则其长七寸有半寸与内之长亦共尺有二寸○赵氏曰三锋共广四寸半防之长亦尺有二寸胡之长亦六寸特胡内独长于戈之内半寸援却短于戈之援半寸盖防刃多则头重所以深内半寸减援半寸则防柲揷得牢而难脱也倨句中矩若以平易解之皆是说胡谓胡直处曲处中矩四方平正也然倨句之形惟方而无角者方是既为倨句乃不方不员岂得曰中矩此注所以分为二事分倨于援分中矩于胡也注云胡直中矩言方正也防胡横贯之胡中矩则援之外句磬折欤疏云胡六寸横贯三寸直下三寸是胡中矩也援七寸半亦以三寸为横稍举之使不中矩以四寸半者向上为磬折向外此援为倨句也○郑锷曰前所言戈之援即是直而上达者此防既有三锋则所谓援者乃其旁之直而上达者刺乃当中而直前之锋也防之广既减于戈广之寸若不三锋则不得与戈同重三锊故言与刺重三锊言合三锋乃如戈之重也
　　緫论
　　郑锷曰五兵之制尚矣书有执戈上刃之文而执劒执瞿说者皆以为防属经有司戈盾之官而不司防诗有干戈戚之文亦不言防以理考文兵之用最多者无如戈观富父终生以戈摏侨如之喉狼曋以戈斩秦囚子南以戈击子晳长鱼矫以戈杀驹伯诗曰荷戈与祋书曰称尔戈经之司戈盾言祭祀授故士戈军旅防同授贰车戈授虎士戈无所往而不用焉岂非以其柲短而易持其胡其援广而易入可以摏可以斩可以击可以钩故欤然左传有子都拔棘之事明堂位言越棘经于掌舎有棘门楚武王荆尸而举授师孑焉说者谓孑者防也则防亦未尝不与戈并用然不若戈为常用故后世以防赐臣下之有勲者或韬以赤油或韬以黼黻而谓之棨防以代斧钺焉先儒谓戈或谓之鸡鸣者以其胡似鸡鸣也或谓之拥颈者以其胡曲故谓之拥颈也凡防而无刃者秦晋之间谓之孑或谓之镳吴扬之间谓之伐东齐秦晋之间其大者谓之曼胡其曲者谓之句孑曼胡
　　桃氏为劒
　　王昭禹曰劒之工名谓之桃氏以桃能辟除不祥而劒亦能止暴恶故也
　　腊广二寸有半寸
　　郑康成曰腊谓两刃【○郑锷曰古者腊必猎猎而得禽则宰杀以祭故腊于文为月旁巤盖言于是月必猎也然四时之田得禽皆割以祭独谓腊祭为大割者盖冬祭则百物皆可献其宰杀为多也然则劒刃为腊岂非取其利而可以大割乎】○贾氏曰两面各有刃○王昭禹曰两刃各径二寸半
　　两从半之
　　王昭禹曰谓劒脊中髙两杀而趋锷○赵氏曰半之自脊分断一边广一寸四分寸之一
　　以其腊广为之茎围长倍之
　　郑锷曰茎者劒镡也柄谓之夹茎者人所把握之处在夹之中如竹木之茎然故名曰茎取腊广以为茎之围围二寸半也长倍之则长五寸
　　中其茎设其后
　　赵氏曰中其茎注存两说一说谓穿劒夹内茎于中一说从中以却稍大之也设训为大系辞云益长裕而不设彼注亦云设大也中其茎大其后谓以刃为前以茎为中以设为后则茎以后稍大之视中之数有加焉则操执处有所碍着于把为易制也如今之刀劒末后有铁圈分外大即与此同【○俞氏曰中其茎则易于把握设其后则张而易制】
　　参分其腊广去一以为首广而围之
　　贾氏曰首广谓劒把接刃处之径○郑康成曰首围其径一寸三分寸之二【○贾氏曰围之谓圜之故庐人皆以围为圜之】
　　緫论
　　郑锷曰凡劒之制有锋有锷有脊有镡有铗锋者所以为锐也锷者所以为利也脊者所以为干也镡者所以为本也铗者附镡者也君子所以防暴恶则大小长短之制宜不苟故其法如此
　　身长五其茎长重九锊谓之上制上士服之身长四其茎长重七锊谓之中制中士服之身长三其茎长重五锊谓之下制下士服之
　　郑锷曰此谓桃氏制之以供衞王者之所佩服也人之形貌小大长短各不一也制劒以供其服非直以为观美要使各适用而已故为三等之制以待三等之士俾随宜而自便焉劒之茎其长五寸劒之身若五倍其茎之长则三尺也重九锊则重三斤十二两也兹其长之极重之至也故谓之上制唯士之长而有力者然后能胜之故上士服之劒身四其茎之长则二尺五寸也重七锊则二斤十四两三分两之二也长短轻重适得中焉故谓之中制唯人之得中者所宜服故中士服之若身之茎止三其茎则二尺耳重止五锊则二斤一两三分两之一耳轻而且短故谓之下制士之形短而力微者可以服焉或谓士有上中下之制安知其非指元士之在位者耶以经考之旅贲虎贲皆衞王者也然旅贲氏之夹王车左右各八人所执者戈盾则不服劒矣惟虎贲氏掌先后王而趋以卒伍不言所执其属有虎士八百人其人既众则有上中下之不同可知矣不言所执则服劒可知矣【○郑康成曰此士谓国勇力之士能用五兵者乐记曰武王克商禆冕搢笏而虎贲之士说劒】○王昭禹曰先王因其人之长短强弱而所服之劒各有度数存焉至于为弓亦然故弓人弓长六尺六寸谓之上制上士服之弓长六尺有三寸谓之中制中士服之弓长六尺谓之下制下士服之由此观之皆各称其人之材力而已
　　鳬氏为钟
　　易氏曰天下之物重不逾金轻不逾羽鳬羽物也轻莫尚焉钟欲其声之清扬而逺闻故为钟以鳬氏取其声之轻而已【○王昭禹曰鳬之为物入水而不溺胜水而不淫先王于乐之声亦欲其无淫溺故也○陈用之曰以器言则钟尚羽以义言则钟隂也为止而聚鳬止而聚者也故为钟之工名以鳬氏】
　　郑锷曰考钟之制有镈有镛有编钟编钟十六枚而在一虡小胥正其位磬师敎其击者也镛则当十二辰之钟也所谓笙镛以间而典同辨其声者也此鳬氏言大钟之制所谓镛也旁有两栾正有两面面皆有带先王之制钟大不出钧重不过石律度量衡于是而生其方则在西其音则尚羽实乐之最大其声为众乐之宗也【○毛氏曰有编钟有特县之钟有应律吕之钟钟之小大不一故作记者于长短广狭无一定之论然所谓铣于鼓钲之名旋干景之制不可阙焉鳬氏要随其钟之大小斟酌以为之】
　　陈用之曰鳬氏为钟而考工记序言为声者盖凡为乐器以十二声为之齐量而十二声皆主于钟故也
　　两栾【音鸾】谓之铣【先典反】
　　薛氏曰钟口两角谓之栾【○贾氏曰栾铣一物俱谓钟两角古之栾器应律之钟状如今之铃不圜故有两角○王氏曰钟尚羽其声从纽栾是纽貌如诗素冠棘人栾栾兮彼注云栾栾瘦瘠貌盖钟两角处尖细故曰栾】钟之所先故名铣【○王昭禹曰铣言其净如洗以其无隧之文故也】
　　铣间谓之于于上谓之鼔鼔上谓之钲【音征】钲上谓之舞郑康成曰此四者钟体也○郑锷曰钟口两间其名曰于郑氏谓唇之厚形褰袪然为于盖于者寛缓不迫之义记曰易则易于则于钟声之发欲其缓故谓之于【○图说曰钟声铿其声欲缓故下着之形屈而不正犹气之于名之曰于○薛氏曰气之上达谓之于于言其和也】○王昭禹曰鼔以作为事凡作乐谓之鼔于上作而击之之处谓之鼔○郑锷曰鼔之上声之所止之处其名曰钲钲言声之所由止也用兵者以鼔进以金止作乐则戒在于不已而至于流也故钟之制有鼔以作之又以钲而止之【○陈用之曰钲之为言正也左右上下此居正中】于钲之上其名曰舞唯舞者之舞蹈厉有节锂之有舞盖或作或止于是而节【○俞氏曰舞在钲上声之震动于此者故云舞○陈用之曰以舞为义言发其体从此也】曰铣曰于曰鼔曰钲曰舞凡此五者皆钟之体因其声之所生而制名也
　　舞上谓之甬甬上谓之衡
　　郑锷曰甬如甬道之甬言可往来而不穷也舞以为节其作止则其用可以往来而不穷故舞上名曰甬【○陈用之曰言若甬生出焉】甬上谓之衡者横在甬上平正而不欹侧故名曰衡【○王昭禹曰衡用权以称物而平之为主也甬上其势正而钟頼之以取平焉故谓之衡】曰甬曰衡凡此二者皆钟之柄因其形之可见而制名也
　　钟县【音】谓之旋旋虫谓之干
　　郑康成曰旋属钟柄所以县之○郑锷曰其形如环环则有盘旋之义县钟则假物以为之附着钟偃于此若盘旋然【○陈用之曰言其饰之盘旋】于旋之上为虫形以饰之所以为固其名曰干则有正固之义盖旋虫则假物以为设饰钟系于此益致其坚固也易曰贞固足以干事【○陈用之曰言所恃以强固】自汉以来钟旋之上以铜篆作蹲熊及盘龙兽名辟邪皆周之旋虫也
　　钟带谓之间谓之枚枚谓之景
　　郑锷曰钟有铣有于有鼔有钲有舞其名不可辨乃为之带如衣之带然所以介而辨之其介凡四其名曰如刻之以发隐为义如夏之又以文饰为义为之介下以发其隐且以饰焉间四处每处有乳各九四九三十六凡钟有乳三十六枚别无可数故名之曰枚【○王昭禹曰数事以条数物以枚间有钟乳以夹鼔与舞故间谓之枚】枚谓之景者日之光谓之景枚景一物而二名犹栾与铣皆一物也
　　于上之攠【音摩】谓之隧
　　郑锷曰上云铣间谓之于谓钟唇也于之上所击之处谓之攠攠言击之久而必敝如磨然也其攠之处又谓之隧隧如隧道之隧隧而深也本造钟之时必窐其形故谓之隧舆人为车三分车广去一以为隧隧车舆之深也与钟隧其理则同【○郑康成曰隧在鼔中窐而光有似夫隧】
　　赵氏曰自旋虫以上谓之景所以为钟之饰凡此诸体之名或即其体或言其用或取其象或指其物各有其义
　　十分其铣去二以为钲以其钲为之铣间去二分以为之鼔间以其鼔间为之舞脩去二分以为舞广
　　郑锷曰此一段言钟之制非一定如此也假设而言其长短广狭以为造钟之法即此数而加减之则十二钟之制皆推而知钲欲小于铣而铣间欲与钲相应铣十分而去二以为钲则钲八分矣又以钲为铣间则铣之间如钲之径此钲铣相应之数也又取铣去二分之外再去其二分以为鼔间鼔之径居铣间之六则鼔间六分矣又以鼔间为舞脩则脩之径与鼔间亦居铣间之六俱六分也此鼔舞相应之数也脩径也舞之上下促以横为脩以从为广此脩则言其径而已又取铣去四分之外又去二分以为舞之广之长也舞长居铣间之四则舞广四分也凡此大约言钲之径居铣径之八而鼔间又居铣径之六铣间与钲之径相应鼔间与舞脩相应舞间之方常居铣之四舞间方四则鼔间六分亦其方也郑康成谓鼔六钲六舞四则此钟口十者其长十六也然必以间为言者何也盖钟带谓之所以为介辨于介辨之中则谓之间○赵氏曰据此则此钟果髙二尺二寸半口径果一尺四寸矣然钲居铣径之八乃曰六者意者凡言间者除了两边带只论带内钲虽八除了带止六也经虽不言钲间以类推之可知何者以经与注之意并图之样当如此算盖十分铣去二为钲是并钲带论之以钲为铣间则钲带在铣之间而钲间则正言也经所以不言钲间特言钲者正谓此也至于去二分为鼔然鼔却无带占去分数舞纵四分横六分注却只说舞闲方四縁横去三分以为之间则间者岂非只论带之内而然乎【○王昭禹曰凡钟之制皆下侈而上敛故钲之径居铣径十分之八而铣间则与钲同】
　　以其钲之长为之甬长
　　郑锷曰郑康成言钲间六若以钲长六分为甬之长则失之太长故为之甬长者并衡甬而言也然经文不言钲长之数康成意之也
　　以其甬长为之围参分其围去一以为衡围
　　郑锷曰为之围者其围之径与甬之长相当也○贾氏曰自两栾已上至甬皆下寛上狭衡又在甬上故宜小于甬一分
</div>
    <div class="pagination">
<a href="周礼订义_page86.html">上一页</a><span>...</span><a href="周礼订义_page82.html">82</a><a href="周礼订义_page83.html">83</a><a href="周礼订义_page84.html">84</a><a href="周礼订义_page85.html">85</a><a href="周礼订义_page86.html">86</a><span class="current-page">87</span><a href="周礼订义_page88.html">88</a><a href="周礼订义_page89.html">89</a><a href="周礼订义_page90.html">90</a><a href="周礼订义_page91.html">91</a><a href="周礼订义_page92.html">92</a><span>...</span><a href="周礼订义_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
