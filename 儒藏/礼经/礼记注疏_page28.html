<!DOCTYPE html>
<html>
 <head>
  <meta charset="utf-8"/>
  <title>
   礼记注疏 - 第 28 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记注疏 - 第 28 页/共 36 页
  </h1>
  <div class="content">
   礼记注疏卷四十六考证
　　钦定四库全书
　　礼记注疏卷四十七
　　汉郑氏注　唐陆徳明音义　孔頴达疏
　　祭义
　　祭不欲数数则烦烦则不敬祭不欲疏疏则怠怠则忘是故君子合诸天道春禘秋尝注忘与不敬违礼莫大焉合于天道因四时之变化孝子感时念亲则以此祭之也春禘者夏殷礼也周以禘为殷祭更名春祭曰祠音义【数色角反下同怠大改反祠嗣思反】霜露既降君子履之必有凄怆之心非其寒之谓也春雨露既濡君子履之必有怵惕之心如将见之注非其寒之谓谓凄怆及怵惕皆为感时念亲也霜露既降礼说在秋此无秋字盖脱尔音义【凄音妻怆初亮反□本亦作濡音儒怵敕律反惕他歴反为于伪反下文见所为并注同】乐以迎来哀以送往故禘有乐而尝无乐注迎来而乐乐亲之将来也送去而哀哀其享否不可知也小言之则为一祭之间孝子不知鬼神之期推而广之放其去来于阴阳音义【放方往反】疏【正义曰此一节总论祭事其事既杂义相附者结为一节各随文解之此一节明孝子感时念亲所以四时设祭之意合诸天道者诸于也禘者阳之盛也尝者隂之盛也隂阳气盛孝子感而思念其亲故君子制礼合于天道春禘秋尝者举春秋冬夏可知非其寒之谓也者言孝子于秋霜露既降有凄怆之心者非是寒之谓有此凄怆者为感时念亲也如将见之者言孝子于春雨露之时必有怵惕之心焉意想念亲如似得见亲也春秋二时于文相互上云凄怆下云非其寒之谓此怵惕之心下宜云非其暖之谓今怵惕之心下如将见之则凄怆之心下亦冝云如将见之是其互也但作记以秋是物去寒为甚故不云如将见之但言寒也春是物来暖轻于寒故云如将见之故不言暖之谓也先秋后春以凉凄怆之甚故先言之注正义曰案王制云春礿夏禘周礼大宗伯春祠夏禴今云春禘故云夏殷礼案王制春曰礿此云春禘为夏殷礼者郊特牲以注禘当为礿则此春禘亦当为礿于郊特牲已注而破之故此不言也云小言之则为一祭之间孝子不知鬼神之期者解经乐以迎来哀以送往之二句谓一祭之间也一祭比于一年其事为小故云小言之为一祭之间既不知鬼神来去期节故祭初似若来故乐祭末似去故哀据孝子之心虽春有乐及钟鼓送尸孝子之心祭末犹哀也云推而广之放其去来于隂阳者解经云故禘有乐而尝无乐二句也言推此一祭而广论一年放神之去来似于隂阳二气但阳主生长春夏阳来似神之来故春夏祭之有乐秋冬隂象神之去故秋冬之祭无乐然周礼四时之祭皆有乐殷则烝尝之祭亦有乐故那诗云庸鼓有斁万舞有奕下云顾予烝尝则殷秋冬亦有乐者熊氏云殷秋冬但有管之乐又云烝尝全无乐其义已具郊特牲】致齐于内散齐于外齐之日思其居处思其笑语思其志意思其所乐思其所嗜齐三日乃见其所为齐者注致齐思此五者也散齐七日不御不乐不吊耳见所为齐者思之熟也所嗜素所欲饮食也春秋传曰屈到嗜芰音义【齐侧皆反后不出者同散悉但反注同所乐音岳又五孝反嗜市志反注及下并同屈居勿反屈到楚莫敖芰其寄反】疏【正义曰此一节明祭前齐日之事思其居处者谓祭致齐之日也思其居处以下五事谓孝子思念亲存之五事也先思其麤渐思其精故居处在前乐嗜居后齐三日乃见其所为齐者谓致齐思念其亲精意纯熟目想之若见其所为齐之亲也注正义曰楚语云屈到嗜芰有疾召其宗老而属之曰祭我必以芰】
　　祭之日入室僾然必有见乎其位周还出户肃然必有闻乎其容声出户而聼忾然必有闻乎其叹息之声注周还出户谓荐设时也无尸者阖户若食间则有出户而聼之音义【僾音爱微见貌还音旋本亦作旋注同忾而代反阖户猎反】疏【正义曰此一经明祭之日孝子想念其亲入室僾然必有见乎其位者谓祭之日朝初入庙室时也初入室隂厌时孝子当想象僾僾髣髣见也诗云爱而不见见如见亲之在神位也故论语云祭如在周还出户肃然必有闻乎其容声者谓荐馔时也孝子荐爼酌献行歩周旋或出户当此之时必有悚息肃肃然如闻亲举动容止之声出户而聼忾然者谓祭此人为无尸之时设荐已毕孝子出户而静聼忾忾然也必有闻乎其叹息之声也注正义曰出户谓荐设时也者若特牲少牢主妇设豆及佐食设爼之属是也云无尸者阖户若食间则有出户而聼之者案士虞礼云无尸则礼及荐馔皆如初主人哭出复位祝阖牖户如食间注云如尸一食九饭之顷彼谓虞祭无孙行为尸者则吉祭以当然也此郑云阖户若食间见如正祭九饭之间也而皇氏谓尸谡之后阳厌之时又云无尸谓之隂厌尸未入前其义并非也】
　　是故先王之孝也色不忘乎目声不絶乎耳心志嗜欲不忘乎心致爱则存致慤则着着存不忘乎心夫安得不敬乎注存者则谓其思念也音义【慤苦角反】疏【正义曰此一经覆说孝子祭时念亲之事致爱则存者谓孝子致极爱亲之心则若亲之存以嗜欲不忘于亲故也致慤则著者谓孝子致其端慤敬亲之心则若亲之显著以色不忘于目声不忘于耳故也着存不忘乎心者言如亲之存在恒想见之不忘于心既思念如此何得不敬乎】
　　君子生则敬飬死则敬享思终身弗辱也注享犹祭也飨也音义【飬羊尚反乡也许亮反下文乡也乡之注乡并同】君子有终身之丧忌日之谓也忌日不用非不祥也言夫日志有所至而不敢尽其私也注忌日亲亡之日忌日者不用举他事如有时日之禁也祥善也志有所至至于亲以此日亡其哀心如丧时音义【言夫日音扶本或作言夫忌日】疏【正义曰此一节明孝子终身念亲不忘之事忌日不用非不祥也者谓忌日不用举作他事者何非谓此日不善别有禁忌不举事也言夫日志有所至而不敢尽其私也者所以不举者言夫忌日谓孝子志意有所至极思念亲不敢尽其私情而营他事故不举也】
　　唯圣人为能飨帝孝子为能飨亲注谓祭之能使之飨也帝天也飨者乡也乡之然后能飨焉注言中心乡之乃能使其祭见飨也上飨或为相音义【相息亮反下文同】是故孝子临尸而不怍君牵牲夫人奠盎君献尸夫人荐豆乡大夫相君命妇相夫人齐齐乎其敬也愉愉乎其忠也勿勿诸其欲其飨之也注色不和曰怍奠盎设盎齐之奠也此时君牵牲将荐毛血君献尸而夫人荐豆谓绎日也傧尸主人献尸主妇自东房荐韭菹醢勿勿犹勉勉也慤爱之貎音义【怍才各反盎乌浪反齐齐如字旧子礼反愉羊朱反盎齐才细反绎音亦傧音賔】疏【正义曰此一节明孝子祭祀欲亲歆飨之意唯圣人为能飨帝者以飨帝为难故圣人能之飨亲不易故孝子能之欲飨亲与飨帝同故以飨帝比飨亲言飨亲难也此本为飨亲而发故下文专论飨亲之事飨者乡也者言神之所以飨者由孝子之所归乡也乡之故然后能使神灵歆飨焉是故孝子临尸而不怍者怍谓顔色不和悦以祭祀须飨尸故孝子临对尸前不得顔色不和君牵牲夫人奠盎者熊氏云此谓绎祭君当率牲之时夫人奠设盎齐之尊君献尸夫人荐豆者绎祭故先献后荐齐齐乎其敬也者乡大夫相君命妇相夫人皆齐齐乎其防敬齐齐谓整齐之貌故玉藻云庙中齐齐愉愉乎其忠也者愉愉和悦之貌忠谓忠心言孝子顔色愉愉然和悦尽忠心勿勿诸其欲其飨之也者勿勿犹勉勉也言孝子之心与貌勉勉然欲得亲之歆飨也其皆语助注正义曰案曲礼云容毋怍怍谓顔色变即不和之意云奠盎设盎齐之奠也者此谓绎祭故牵牲之时夫人预设盎齐之尊假令正祭牵牲时夫人设奠盎之尊至君亲制祭夫人酌盎齐以献尸义无妨也皇氏怪此奠盎在牵牲之时于事太早以奠盎为洗牲勘诸经传无洗牲以酒之文皇氏文无所据其义非也云谓绎日也者以其先云君献尸后云夫人荐豆故知绎日也云傧尸主人献尸主妇自东房荐韭菹醢者此是有司彻文引之者证傧尸之时先献后荐上大夫傧尸则天子诸侯之绎也】文王之祭也事死者如事生思死者如不欲生忌日必哀称讳如见亲祀之忠也如见亲之所爱如欲色然其文王与注思死者如不欲生言思亲之深也如欲色者以时人于色厚假以喻之音义【忠如字谓尽中心与音余】诗云明不寐有懐二人文王之诗也祭之明日明发不寐飨而致之又从而思之祭之日乐与哀半飨之必乐已至必哀注明发不寐谓夜至旦也祭之明日谓绎日也言绎之夜不寐也二人谓父母容尸侑也音义【乐与音洛下同侑音又】疏【正义曰此一节明文王祭思亲忠敬之甚思死者如不欲生者言文王思念死者意欲随之而死如似不复欲生称讳如见亲者言文在庙中上不讳下于祖庙称亲之讳如似见亲也祀之忠者言文王祭祀之尽忠诚也如见亲之所爱如欲色然者解祀之忠敬之事言齐时思念亲之平生嗜欲如似眞见亲所爱在于目前又思念亲之所爱之甚如似凡人贪欲女色然也其文王与者唯文王能如此与与是不执定之辞王肃然解欲色如欲见父母之顔色郑何得比父母于女色马昭申云孔子曰吾未见好徳如好色者如此亦比色于徳张融亦如好色取其甚也于文无妨文王之诗也者此幽王小雅小宛之篇而云文王诗也者记者引诗断章取义且诗人陈文王之徳以刺幽王亦得为文王之诗也祭之明日明发不寐者谓正祭明日绎祭之时祭既讫待其夜夕至明而不寐飨而致之又从而思之者申明发之意既设绎祭之飨而致于神其夜又从而思之也飨之必乐已至必哀者孝子想神之歆飨故必乐又想及飨已至之后必分离故必哀也注正义曰知祭之眀日谓绎日也者案宣八年六月辛巳有事于太庙仲遂卒于垂壬午犹绎是祭之眀日为绎也云二人谓父母容尸侑也者祭以念亲故二人谓父母案有司彻上大夫傧尸别立一人为侑以助尸似乡饮酒礼介之副賔也绎祭与傧尸同故知二人容尸与侑也】
　　仲尼尝奉荐而进其亲也慤其行也趋趋以数注尝秋祭也亲谓身亲执事时也慤与趋趋言少威仪也趋读如促数之言速也音义【仲尼甞絶句尝秋祭奉荐而进絶句其亲也慤絶句趋音促注及下注皆同数色角反徐音速注同】巳祭子赣问曰子之言祭济济漆漆然今子之祭无济济漆漆何也子曰济济者容也逺也漆漆者容也自反也容以逺若容以自反也夫何神眀之及交夫何济济漆漆之有乎注漆漆读如朋友切切自反犹言自脩整也容以逺言非所以接亲亲也容以自反言非孝子所以事亲也及与也此皆非与神明交之道音义【赣音贡济子礼反下同漆依注音切下同客也口白反賔客也下客以逺同容也羊凶反仪容也下若容以自反同】反馈乐成荐其荐爼序其礼乐偹其百官君子致其济济漆漆夫何慌惚之有乎注天子诸侯之祭或从血腥始至反馈是进熟也荐爼豆与俎也慌惚思念益深之时也言祭事既偹使百官助已祭然而见其容而自反是无慌惚之思念音义【乐成音岳又五教反慌况往反注及下同一音荒惚音忽注及下同本又作忽】夫言岂一端而已夫各有所当也注岂一端言不可以一槩也礼各有所当行祭宗庙者賔客济济漆漆主人慤而趋趋音义【当丁浪反槩古代反】疏【正义曰此一节记仲尼尝祭之仪奉荐而进其亲也慤者慤谓质慤谓仲尼奉荐进尸之时其身执事其形貌慤质少威仪其行也趋趋以数者其行歩促促速疾少威仪举足而数也今子之祭无济济漆漆何也者子赣先闻夫子说祭事威仪须济济漆漆然也今子之为祭无济济漆漆者何也子曰济济者容也逺也夫子为子赣说济济之义言济济者是容貌自疏逺漆漆者容也自反也谓容貌自反覆而脩正也容以逺若容以自反也者覆结上文言孝子若容貌以疏逺若容貌以自脩正此乃賔客之事夫何神明之及交者及与也言孝子若作賔客之容何得神眀之与交言不得与神明交也夫何济济漆漆之有乎者更覆结上文云夫孝子何得济济漆漆之有乎言不得有也其容也逺也王肃以容为客皇氏用王肃以客有其容之义其义亦通但于文势不便至注更具详反馈乐成者此天子诸侯之祭血腥而始及至进是设馔进孰合乐成毕定本反馈作及字至注更释荐俎者谓荐孰之时荐其馈食之豆并牲体之俎序其礼乐备其百官者进馈之前与神明而交贵其诚既进馈之后人事之盛故序其礼乐备其百官君子致其济济漆漆者言于此之时君子助祭之人致其济济漆漆賔客之事夫何慌惚之有乎者此一句覆结前文子贡问之若孝子自济济漆漆何得慌惚思念之有乎言无念亲之意也夫言岂一端而已者夫子答子贡云一端犹一槩也凡言语岂一槩而已言不可以一槩所属各异夫各有所当也者谓其言语各有所当若慤而趋当孝子也济济漆漆当賔客也注正义曰云漆漆读如朋友切切者以漆漆非形貌之状漆音近切朋友切切偲偲语子路文也云自反犹言自脩整也者凡脩整之人必自反覆顾省故云自反犹言自脩整云容以逺言非所以接亲亲也者凡接亲亲不事容貌又相附近今既事容貌又相疏逺故云非所以接亲亲言亲亲对孝子之辞或容为客字则是义逺何须云容以逺又容以自反与容以逺相对一字为容一字为客未之有也又王肃为客字破郑义明郑义容字也天子诸侯之祭或从血腥始者谓以卿大夫从馈孰始故云天子诸侯或从血腥始言或者不尽然故三献爓一献孰是不从血腥始云至反馈是进孰也者既以血腥为始至于反馈之时是进孰也但至与反字于文为烦定本又为及字故皇氏云初祭尸入于室后出在堂门尸更反入而设馈故云反馈义当然也】
　　孝子将祭虑事不可以不豫比时具物不可以不备虚中以治之注比时犹先时也虚中言不兼念余事音义【比必利反徐甫至反注同先悉荐反又如字】疏【正义曰自此以下至成人之道广明孝子祭祀之义今各随文解之将祭虑事不可以不豫者言孝子虑事不可于祭前不豫思虑之比时具物不可以不备者比时谓先时言在祭之先以备具于物至于祭时不可以不备具也虚中以治之者言不可兼念余事心中实虚唯思此祭而已故云虚中以治之也】宫室既脩墙屋既设百物既备夫妇齐戒沐浴盛服奉承而进之洞洞乎属属乎如弗胜如将失之其孝敬之心至也与注脩室谓埽除及垩音义【洞音动下同属音烛下同弗本亦作不何休云弗者不之深也胜音升与音余于纠反垩乌路反】荐其荐俎序其礼乐备其百官奉承而进之注百官助主人进之疏【正义曰洞洞属属是严敬之貌言孝子之心奉承而进祭之时其心洞洞乎属属乎恭敬心甚如举物之弗胜心所奉持如似将失于物此是孝子心敬之至极也案广雅洞洞属属敬也】于是谕其志意以其慌惚以与神眀交庶或飨之庶或飨之孝子之志也注谕其志意谓使祝祝飨及侑尸也或犹有也言想见其彷佛来音义【祝祝上之六反下之又反又并之六反彷手往反佛孚味反】疏【正义曰孝子既荐其俎于是使其祝官启告鬼神晓谕鬼神以志意以其慌惚以与神眀交庶或飨之者言孝子以其思念情深慌惚似神眀交接庶望神眀或来歆飨故云庶防神眀飨之者是孝子之志意也言想见其亲彷佛而来也】
　　孝子之祭也尽其慤而慤焉尽其信而信焉尽其敬而敬焉尽其礼而不过失焉进退必敬如亲听命则或使之也注言当尽己而已如居父母前将受命而使之疏【正义曰尽其慤而慤焉者尽慤谓心尽其慤也而慤焉谓外亦慤焉其信与敬皆处内内有其心外着于貌尽其礼而不过失焉者以其礼包众事非可极故不得云而尽其礼焉云不过失焉则是礼也进退必敬如亲听命则或使之也者言孝子祭时进之与退必恒恭敬如似亲聼父母之命而父母或使之也】
　　孝子之祭可知也其立之也敬以诎其进之也敬以愉其荐之也敬以欲退而立如将受命已彻而退敬齐之色不絶于面注诎充诎形容喜貌也进之谓进血腥也愉顔色和貌也荐之谓进熟也欲婉顺貌谓齐庄音义【诎求勿反注及下并篇末同徐邱勿反敬齐如字注及下同王徐侧皆反婉忧阮反】孝子之祭也立而不诎固也进而不愉疏也荐而不欲不爱也退立而不如受命敖也已彻而退无敬齐之色而忘本也如是而祭失之矣注固犹质陋也而忘本而衍字音义【敖也五报反】疏【正义曰此一节明孝子之祭观其貌而知其心故孝子之祭可知也者以下诸事是也其立之也敬以诎者诎谓充诎形容欢喜之貌言孝子尸前而立形貌恭敬而顔色欢喜其进之也敬以愉者进谓进血腥愉谓顔色温和言孝子荐血腥之时容貌恭敬而顔色温和其荐之也敬以欲者言孝子荐熟之时容貌恭敬顔色婉顺如欲得物然退而立如将受命者言孝子或有退之时如似前进将受命已彻而退敬齐之色不絶于靣者谓祭毕已彻食孝子退者恭敬齐庄之色不离絶于面立而不诎固也者言其固陋不知礼进而不愉疏也者言与亲疏逺不相亲附荐而不欲不爱也者言不爱亲退立而不如受命敖也者言敖其亲不恭敬已彻而退无敬齐之色而忘本也者而衍字忘本谓不思其亲】
　　孝子之有深爱者必有和气有和气者必有愉色有愉色者必有婉容注和气谓立而诎孝子如执玉如奉盈洞洞属属然如弗胜如将失之严威俨恪非所以事亲也成人之道也注成人既冠者然则孝子不失其孺子之心也音义【奉芳勇反俨鱼检反恪苦各反冠古乱反孺而树反】注【正义曰如执玉如奉盈言孝子对神容貌敬慎如执特玉之大寳如奉盈满之物严威俨恪非所以事亲也者严谓严肃威谓威重俨谓俨正恪谓恭敬言四者容貌非事亲之体事亲当和顺卑柔也成人之道也者言严威俨恪祗是既冠成人之道也】
　　先王之所以治天下者五贵有徳贵贵贵老敬长慈幼此五者先王之所以定天下也贵有徳何为也为其近于道也贵贵为其近于君也贵老为其近于亲也敬长为其近于兄也慈幼为其近于子也注言治国有家道音义【长竹丈反下及下注皆同为其于伪反下为其同近附近之近】是故至孝近乎王至弟近乎霸至孝近乎王虽天子必有父至弟近乎霸虽诸侯必有兄先王之教因而弗改所以领天下国家也注天子有所父事诸侯有所兄事谓若三老五更也天子衰诸侯兴故曰霸音义【乎王于况反弟音悌下同更古衡反下及下更相同】疏【正义曰此一节论贵徳及孝弟之事皇氏云此亦承上夫子答子赣之辞毕广眀孝弟之义今以皇氏说未知然否或是说杂録之辞贵有徳何为也为其近于道也者徳是在身善行之名道者于物开通之称以己有徳能开通于物故云近于道也凡言近者非是实到附近而己是故至孝近乎王至弟近乎霸者孝能感物故近乎王弟能亲爱故近乎霸虽天子必有父者以圣人之徳无加于孝乎故虽天子之尊必有事之如父者谓养三老也虽诸侯必有兄者以教民礼顺莫善于弟故虽诸侯之贵必有事之如兄者谓养五更也先王之教因而弗改者言先王设敎之原因人之心孝弟即以孝弟敎人是因而不改从人之所欲故可以领天下国家也注正义曰云天子有所父事诸侯有所兄事者案天子诸侯俱有养老之礼皆事三老五更故文王世子注三老如賔五更如介但天子尊故以父事属之诸侯卑故以兄事属之云天子衰诸侯兴故曰霸者案中候诸侯曰霸注云霸把也把天子之事也】
　　子曰立爱自亲始教民睦也立敬自长始教民顺也注亲长父兄也睦和厚也敎以慈睦而民贵有亲敎以敬长而民贵用命注尊长出教令者孝以事亲顺以聼命错诸天下无所不行音义【错诸千路反】疏【正义曰此一节眀爱敬之道皇氏云因上答子贡之问别爱敬语更端故别言子曰自此以下皆展转相因广明其事今谓记者杂録以事类相接为次非本相因之辞也立爱自亲始者言人君欲立爱于天下从亲为始言先爱亲也教民睦也者已先爱亲人亦爱亲是教民睦也立敬自长始者言起敬于天下从长为始言先自敬长敎民顺也者已能敬长民亦敬长是教民顺也教以慈睦而民贵有亲者覆上教民睦也睦则恩慈故云慈睦也民既慈睦各贵所有之亲敎以敬长而民贵用命者覆结上文教民顺也既教以敬长民心和顺不有悖逆故贵用在上之敎命孝以事亲顺以聼命者孝以事亲覆说而民贵有亲也顺以听命覆说而民贵用命也以此二者错置于天下故无所不行言皆行也】
　　郊之祭也丧者不敢哭凶服者不敢入国门敬之至也注祭者吉礼不欲闻见凶人疏【正义曰此一节论祭祀之礼以是吉礼大事故丧与凶服皆辟之】
　　祭之日君牵牲穆答君卿大夫序从注祭谓祭宗庙也穆子姓也答对也序以次第从也序或为豫音义【从才用反注同】既入庙门丽于碑卿大夫袒而毛牛尚耳鸾刀以刲取膟膋乃退爓祭祭腥而退敬之至也注丽犹系也毛牛尚耳以耳毛为上也膟膋血与肠间脂也爓祭祭腥祭爓肉腥肉也汤肉曰爓爓祭祭腥或为合祭腥泄防熟也音义【碑彼皮反袒徒旦反鸾力端反刲苦圭反膟音律膋力雕反爓音防泄息列反防直輙反】疏【正义曰前经郊祭之致敬此一节明祭庙牵牲致敬穆答君者穆谓子姓答对也言祭庙君牵牲之时子姓对君共牵牲卿大夫序从者卿大夫佐币士奉刍依次第而从君也既入庙门丽于碑者丽繋也君牵牲入庙门系着中庭碑也王肃云以纼贯碑中君从此待之也卿大夫袒而毛牛尚耳者将杀牲故袒取牛毛荐之故云毛牛也以耳毛为上故云尚耳耳主听欲使神聼之鸾刀以刲取膟膋者谓用鸾刀刲割牲体又取血及肠间脂血以供荐而膋以供炙肝及焫萧也乃退者谓杀牲竟而取卿大夫所刲血毛膟膋荐之竟而退也祭有三节此一节竟故退爓祭祭腥者爓谓爓肉而祭腥谓以腥肉而祭言荐膟膋之后以俎载爓肉腥肉而祭也而退者谓爓祭祭腥之后祭事既卒而退是恭敬之至极也注正义曰知穆是子姓者熊氏云父昭子穆姓生也是昭穆所生谓子孙直言穆者文不备案说文及字林文膟血祭膋是牛肠间脂也是膟为血膋为肠间脂也云爓祭祭腥祭爓肉腥肉也者既叠出经文爓祭之事祭腥之语然后解云谓祭爓肉也腥肉也祭爓肉即经之爓祭也云腥肉即经之祭腥也其祭腥肉爓肉并当朝践之节此腥肉则礼运云腥其俎也爓肉即礼运云熟其殽也此先云爓者记者便文耳非先后之次云汤肉曰爓者以鬼神异于生虽曰熟殽但汤肉而已若其小祀则煮肉令熟故郊特牲云一献熟是爓与熟又别也云爓祭祭腥或云合祭腥泄防熟也者谓爓祭祭腥四字礼记他本为合祭腥泄防熟六字者故云或】
　　郊之祭大报天而主日配以月夏后氏祭其闇殷人祭其阳周人祭日以朝及闇注主日者以其光眀天之神可见者莫着焉闇昏时也阳读为曰雨曰之谓日中时也朝日出时也夏后氏大事以昏殷人大事以日中周人大事以日出亦谓此郊祭也以朝及闇谓终日有事音义【神见贤遍反一本作神可见则如字音阳】疏【正义曰自此以下至致天下之和论郊祭及日月之义此郊之祭一经上则郊祭之礼郊之祭者谓夏正郊祀大报天者谓于此郊时大报天之众神虽是春祈天生养之功大故称大报天而主日配以月者谓天无形体悬象着明不过日月故以日为百神之主配之以月自日以下皆祭特言月者但月为重以对日耳盖天帝独为坛其日月及天神等共为一坛故日得为众神之主也夏后氏祭其闇者以夏后氏尚黑故祭在于昏时殷人祭其阳者以尚白故祭在日中时周人祭日以朝及闇者以其尚文祭百神礼多故以朝及闇也故季氏之祭大夫之家礼仪应少而亦以朝及闇故夫子讥之注正义曰案洪范庶征云曰雨曰谓亢干燥日中之时亦明日中干燥异于昏明故读从曰雨曰之也必读之者恐人以夜为隂昼为阳恐终日而祭故读从也云亦谓此郊祭者以檀弓大事非止是丧亦兼诸祭故云大事亦谓此郊祭】祭日于坛祭月于坎以别幽眀以制上下注幽明者谓日照昼月照夜疏【正义曰此经及下经皆据春分朝日秋分夕月祭日于坛谓春分也祭月于坎谓秋分也月为幽日为明日在坛月在坎是殊别幽明制定上下】祭日于东祭月于西以别外内以端其位注端正音义【别彼列反下同】疏【正义曰端正也日为阳在外月为隂在内今祭日于东用朝旦之时是为外祭月于西乡夕之时是为内是以别外内以正其位也而崔氏云祭日于坛祭月于坎还据上文郊祭之时今谓若是郊祭日与月当应同处何得祭日于坛祭月于坎日于东月于西祭不同处则崔氏说非也崔又云日月有合祭之时谓郊祭天而主日配以月其礼大用牛各祭之时谓春分朝日秋分夕月其礼小故祭法用少牢今谓小司徒云小祭祀奉牛牲郑注谓冕所祭自冕皆用牛也何得用少牢今谓祭法日月用少牢郑云祷祈之祭也崔氏说又非崔氏又云迎春之时兼日月者今案诸文迎春迎秋无祭日月之文小宗伯云兆五帝于四郊四望四类亦如之谓四望四类之祭亦如五帝在四郊故郑云兆日于东郊兆月与风师于西郊不谓兆五帝之时即祭日月崔说又非】日出于东月生于西隂阳长短终始相廵以致天下之和注廵读如汉之谓更相从道音义【廵依注音沿悦专反】疏【正义曰隂谓夜也阳谓昼也夏则阳长而隂短冬则阳短而隂长是阴阳长短终始相廵者又月之与日同行黄道其晦朔之时月与日同处自之后月与日先后而行至月终日还与月同处亦是终始相廵以致天下之和者以日月交相依廵是隂阳和防故致天下之和也注正义曰案文十年左传云子西沿汉泝江将入郢是沿为顺流而下故读从之】
　　天下之礼致反始也致鬼神也致和用也致义也致让也注因祭之义泛说礼也致之言至也使人勤行至于此也至于反始谓报天之属也至于鬼神谓祭宗庙之属也至于和用谓治民之事以足用也音义【汜说芳剑反】致反始以厚其本也致鬼神以尊上也致物用以立民纪也致义则上下不悖逆矣致让以去争也合此五者以治天下之礼也虽有竒邪而不治者则微矣注物犹事也变和言物互文也微犹少也音义【悖布内反去起吕反争争闘之争竒纪宜反邪似嗟反治直吏反】疏【正义曰此一节明礼之大用凡有五事若能行之得理则天下治矣天下之礼者言天下所用之礼所致凡有五事也致反始也者致之言至也言礼之至极于天反报初始言人始于天反而报之致鬼神也者言礼之至极至于鬼神谓祭宗庙之等致和用也者和谓百姓和谐用谓财用丰足言礼之至极治理于民使百姓和谐财用富足也致义也者义谓断割得宜治恶讨暴言礼之至极于义也致让也者让谓递相推让言礼之至极于让也致反始以厚其夲也者天为人夲今能反始以报于天是厚重其本也上能厚夲教下下亦能厚夲也致鬼神以尊上也者谓至于祭祀鬼神是尊严其上也以此敎民民亦尊上也致物用以立民纪也者民丰物用则知荣辱礼节故至于物用可以立人纪也致义则上下不悖逆矣者义能除凶去暴故上下不有悖逆也致让以去争也者以让故无争合此五者以治天下之礼也者言能和合此五者以治理天下之礼虽有竒邪而不治者则微矣者竒谓竒异邪谓邪恶皆据异行之人言用此五事为治假令有异行不从治者亦当少也故云则微矣注正义曰上文云致和用明和能立事是和用互言之有事用也下文云致物用物谓事也谓事湏和也是致事用互致和用也是事必须和和能立事故云互也】宰我曰吾闻鬼神之名不知其所谓子曰气也者神之盛也魄也者鬼之盛也合鬼与神敎之至也注气谓嘘吸出入者也耳目之聪眀为魄合鬼神而祭之圣人之敎致之也音义【魄普白反嘘音虚吸许及反】疏【正义曰自此以下至以祀先王先公敬之至也此一节明宰我问鬼神之事夫子答以鬼神魂魄祭祀之礼又广明天子诸侯耕借及公桑之事今各随文解之不知其所谓者宰我善问孔子吾唯闻鬼神之名不知此鬼神所谓何物为鬼神子曰气也者神之盛也者此夫子答宰我以神名言神是人生存之气气者是神之盛极也魄也者鬼之盛也者是夫子答鬼之事言人形魄者鬼之盛极也合鬼与神敎之至也者言人死神上于天鬼降于地圣王合此鬼之与神以祭之至敎之致也是圣王设教致合如此故云敎之至也注正义曰气谓嘘吸出入也者谓气在口嘘吸出入此气之体无性识也但性识因此气而生有气则有识无气则无识则识从气生性则神出入也故人之精灵而谓之神云耳目之聪眀为魄者魄体也若无耳目形体不得为聪明故云耳目聪眀为魄云合鬼神而祭之圣人之敎致之也者人之死其神与形体分散各别圣人以生存之时神形和合今虽身死聚合鬼神似若生人而祭之是圣人设敎时致之令其如此也】众生必死死必归土此之谓鬼骨肉毙于下阴为野土注阴读为依廕之廕言人之骨肉廕于地中为土壤音义【毙夲亦作弊婢世反阴依注音廕于鸩反壌如羊反】疏【正义曰此一经眀鬼神之事众生必死者言物之羣众而生必皆有死死必归土者言万物死者皆归于土此一经因而言物实是夲说人也此之谓鬼者鬼归也此归土之形故谓之鬼也骨肉毙于下隂为野土者此覆说归土之义也言死骨肉毙败于地下依隂于地为野泽土壤谓在田野故称为野土俗本阴作荫字也】其气发于上为昭明焄蒿凄怆此百物之精也神之着也注焄谓香臭也蒿谓气烝出貌也上言众生此言百物明其与人同也不如人贵尔蒿或为藨音义【焄许云反香臭之气耳蒿许羔反烝之膺反藨表骄反又皮表反】疏【正义曰此一经申明神也此科释人气为神言人生时形体与气合共为生其死则形与气分其气之精魂发升于上为昭明者言此升上为神灵光明也焄蒿凄怆此百物之精也者焄谓香臭生言百物之气或香或臭蒿谓烝出貌言此香臭烝而上出其气蒿然也凄怆者谓此等之气人闻之情有凄有怆百物之精也者人气于上为昭明百物之精气为焄蒿凄怆人与百物共同但情识为多故特谓之神此经论人亦因人神言百物也神之着也者人气发于上为昭眀是人神之显著】因物之精制为之极眀命鬼神以为黔首则百众以畏万民以服注明命犹尊名也尊极于鬼神不可复加也黔首谓民也则法也为民作法使民亦事其祖祢鬼神民所畏服音义【黔其亷反徐又其严反黑也黒首谓民首也秦谓民为黔首复扶又反为民于伪反】疏【正义曰此一经明圣人设敎合鬼与神而祭之欲使人事其祖祢畏敬鬼神因物之精制为之极者言圣人因人与物死之精灵遂造制为之尊极之称明命鬼神以为黔首则者明犹尊也命犹名也黔首谓万民也则法也故尊名人及万物之精谓之鬼神以为万民之法则也百众以畏万民以服者百众谓百官众庶万民谓天下众民既敬之以鬼神下皆畏敬之故云百众以畏万民以服注正义曰鬼神夲是人与物之魂魄若直名魂魄其名不尊故尊而名之为鬼神别加畏敬之也云尊极于鬼神不可复加也者解经制为之极所以眀鬼神为极者言物中尊极莫过鬼神言以外他名不可复加故圣王造制为之极名鬼神也云黔首谓民也者黔谓黑也凡人以黒巾覆头故谓之黔首案史记云秦命民曰黔首此纪作在周末秦初故称黔首此孔子言非当秦世以为黔首録记之人在后变改之耳汉家仆隶为苍头以苍巾为饰异于民也此经鬼神本为民神故下文筑为宫室设为宗祧其实此鬼神亦兼山川五祀百物之属故礼运云列于鬼神注云谓祖庙山川五祀之属乐记云幽则有鬼神注云助天地成物者是百物之魄谓之鬼对则精灵为魂形体为魄故昭七年左传云人生始化曰魄既生魄阳曰魂是形为魄气为魂若散而言之魄亦性识识与魄无异故昭二十五年左传云心之精爽是谓魂魄魂魄去之何以能乆又襄二十九年左传云天夺伯有魄又对而言之天曰神地曰只人曰鬼散而言之通曰鬼神】圣人以是为未足也筑为宫室设为宗祧以别亲疎逺迩敎民反古复始不忘其所由生也众之服自此故听且速也注自由也言人由此服于圣人之敎也听谓顺敎令也速疾也音义【迩音尔】疏【正义曰此一经明圣人为鬼神立宗庙之事圣人以是为未足也者谓以是尊名鬼神为未足谓未称其意也筑为宫室设为宗祧以别亲疎逺迩敎民反古复始者古谓先祖追而祭之是反古也始谓初始父母始生于己今追祭祀是复始也不忘其所由生也者追逺报祭是不忘其所由生也众之所服自此者自由也言众人服从于上由此反古复始而敎之也故聼且速也者聼谓顺其敎令以此之故在下顺其敎令而且速疾也】二端既立报以二礼建设朝事燔燎羶芗见以萧光以报气也此敎众反始也荐黍稷羞肝肺首心见间以侠甒加以郁鬯以报魄也敎民相爱上下用情礼之至也注二端既立谓气也魄也更有尊名云鬼神也二礼谓朝事与荐黍稷也朝事谓荐血腥时也荐黍稷所谓馈食也见及见间皆当为覸字之误也羶当为馨声之误也燔燎馨香覸以萧光取牲祭脂也光犹气也有虞氏祭首夏后氏祭心殷祭肝周祭肺覸以侠甒谓杂之两甒醴酒也相爱用情谓此以人道祭之也报气以气报魄以实各首其类音义【燔音烦燎力召反又力吊反羶依注音馨许经反后羶乡同芗音香见以依注见作覸音间厠之间徐舌辩反见间依注合为覸字音间厠之间侠古洽反甒音武】疏【正义曰此一节论气魄既殊明设祭之时二礼亦异二端既立者谓气也魄也既见乃更立尊名云鬼神也报以二礼者谓报此气魄以二种祭礼报气谓朝践之节也报魄谓馈熟之节也建设朝事燔燎羶芗见以萧光以报气也者此明朝践报气之义也朝事谓早朝祭事燔燎谓取膟膋燎于炉炭羶谓馨香见以萧光谓见覸覸谓杂也光谓气也谓燔膟膋兼爇萧蒿是杂以萧气此等三祭是以报气也此敎众反始也者言此上之祭气是古昔尚质之义是故敎众之以反于初始此上反古复始总包之也荐黍稷羞肝肺首心见间以侠甒加以郁鬯以报魄也者荐黍稷者谓馈熟时荐此黍稷羞肝肺首心者羞进也谓荐黍稷之时进肝之与肺及首之与心殷祭以肝周祭以肺虞氏以首夏后氏以心皆谓祭黍稷之时兼此物祭也故郊特牲云祭黍稷加肺谓周法也见间以侠甒者见间读为覸亦杂也侠甒谓两甒醴酒言祭黍稷之时杂以两甒醴酒加以郁鬯者谓荐此黍稷加肝肺之荐更加之以郁鬯然后荐黍稷馈熟报魄之时始云加郁鬯者言非但荐熟是报魄言祭初所以加郁鬯亦是报魄也以魄在地下郁鬯灌地虽是祭初亦是报魄不当荐熟之时故云加也以报魄也者言荐黍以下皆是报祭形魄之气敎民相爱上下用情者言此馈熟之时皆以饮食实味徧于燕饮是敎民相爱上以恩赐逮下下受上恩赐故上下用情礼之至也者至谓至极也谓报气报魄二礼备足是祀奉先王礼之至极也注正义曰云更有尊名云鬼神也者解经二端既立气也魄也是二端更有尊名言鬼神是既立谓尊名立也云二礼谓朝事与荐黍稷也者以经云朝事以报气荐黍稷以报魄也云见及见间皆当为覸字之误也者经云见以萧光但有见字在旁无间间旁无见字此等据意皆是覸杂之理故知误加以间边加见凡覸者所见错杂之义故间旁见也云羶当为馨以与香连文无取羶义羶馨声相近故云声之误也云取牲祭脂也者案诗生民云取萧祭脂是取萧与祭牲之时杂烧之一祭之中再度焫萧朝践燔膟膋之时亦有萧也故郊特牲云取膟膋升首报阳也注云膟膋肠间脂也与萧合烧之是朝践焫萧也郊特牲又云既奠然后焫萧合羶芗是馈熟焫萧也云有虞氏祭首至周祭肺皆明堂位文云两甒醴酒也者以士丧礼既夕等皆以甒盛醴故知醴酒也此用甒者盖是天子追享朝践用大尊此甒即大尊或曰子男之礼礼噐云君尊瓦甒谓子男也皇氏以为异代法也云报气以气报魄以实各首其类者燔燎馨香萧光之属是气也黍稷肝肺之属是实物也首本也报气以气是虚还以馨香虚气报之报魄以实还以黍稷实物报之各夲其事类故云】






　　礼记注疏卷四十七
　　礼记注疏卷四十七考证
　　祭义出户而听注疏则吉祭以当然也○【臣召南】按以字当作亦又皇氏谓尸稷之后阳厌之时稷字当作谡
　　君献尸夫人荐豆注谓绎日也云云○【臣召南】按注太拘玩经意是指正祭时言不得以先献后荐指为傧尸之事献序荐先者以君及夫人为辞之先后也
　　周人祭日以朝及闇疏以其尚文祭百神礼多故以朝及闇也○【臣召南】按疏前文既云夏后氏尚黑故祭在于昏时殷人尚白故祭在日中时然则周人以尚赤故用朝及闇取赤色也何为又变例以解乎至于终日有事自朝及闇而事竣其祭百神之礼又较繁于二代则质文之说也
　　祭日于坛祭月于坎○按此下三节自为一叚旧本即接前文之下非也孔疏自明
　　疏此经及下经皆据春分朝日秋分夕月○通典曰周制以实柴祀日月日坛曰王宫月坛曰夜明牲币俱色青乐同祭五帝乐礼玉以珪璧【臣召南】按前文云郊之祭大报天而主日配以月者此因祭天而日月星辰从之者也此文则春分于东郊朝日秋分于西郊夕月专为日月而分祭之者也周礼典瑞王搢大圭执镇圭缫借五采五就以朝日郑注云天子常春分朝日秋分夕月玉藻天子元端而朝日于东门之外郑注云朝日春分之时也鲁语天子大采朝日少采夕月皆春秋二分专祀日月之明文也崔氏以此经还据上文郊祭之时则混而为一矣故孔疏驳其非是
　　其气发于上为昭明【句】焄蒿凄怆【读】此百物之精也【句】○【臣召南】按注疏读焄蒿凄怆连下此百物之精也为句宋儒读其气发于上【句】为昭明焄蒿凄怆【句】此百物之精也【句】朱子曰如鬼神之露光处为昭明其气蒸上处是焄蒿使人精神悚然处是凄怆又曰昭明乃光景之属焄蒿气之感触人者凄怆如汉书所谓神君至其风肃然之意盖郑以昭明属人以焄蒿凄怆属百物故其说太拘泥耳
　　以为黔首则疏按史记云秦命民曰黔首此记作在周末秦初故称黔首云云○【臣召南】按此疏甚明礼记杂出诸儒之手所称子曰皆作记之人述之耳









　　礼记注疏卷四十七考证
&lt;经部,礼类,礼记之属,礼记注疏&gt;
　　钦定四库全书
　　礼记注疏卷四十八
　　汉郑氏注　唐陆德明音义　孔颖逹疏
　　祭义
　　君子反古复始不忘其所由生也是以致其敬发其情竭力从事以报其亲不敢弗尽也注从事谓荐可以祭者也疏【正义曰此一节申明反古复始竭力报亲之事是以致其敬发其情者以君子反古复始不忘其所由生是以故致其恭敬发其性情竭力从事以报其亲谓竭尽气力随从其事以上报其亲不敢不极尽也】是故昔者天子为借千亩冕而朱纮躬秉耒诸侯为借百亩冕而青纮躬秉耒以事天地山川社稷先古以为醴酪齐盛于是乎取之敬之至也注借借田也先古先祖音义【借在亦反借田説文作耤纮音宏耒力内反酪音洛齐音咨本亦作齐】疏【正义曰以君子报亲不敢不尽心以事之故古天子诸侯有借田以亲耕以事天地山川社稷先古者上虽总论天子诸侯此言天地者特据天子自外则通先古谓先祖也以为醴酪齐盛于是乎取之者为祭祀诸神须醴酪粢盛之属于是乎借田而取之敬之至也】
　　古者天子诸侯必有养兽之官及嵗时齐戒沐浴而躬朝之牺牷祭牲必于是取之敬之至也君召牛纳而视之择其毛而卜之吉然后养之君皮弁素积朔月月半君廵牲所以致力孝之至也注歳时齐戒沐浴而躬朝之谓将祭祀卜牲君朔月月半廵视之君召牛纳而视之更本择牲意音义【朝直遥反注躬朝同牷音全】疏【正义曰此一经明孝子报亲竭力养牲之事及岁时齐戒沐浴而躬朝之者云岁时谓毎岁依时谓朔月月半也躬亲也既卜牲吉在牢养之而身朝之言朝者敬辞也牺牷祭牲必于是取之者牺纯色谓天子牲也牷完也谓诸侯牲也牺牷所祭之牲必于是养兽之官受择取之养兽者若周礼牧人也君召牛纳而视之者此更本择牲之时君于牧处更命取牛采纳之于内而视之君皮弁素积朔月月半君廵牲者即前言岁时朝之也廵行也皮弁诸侯视朔之服朔月月半君服此衣而廵牲所以致力孝之至也者是孝道之至极耕借云敬之至养牲云孝之至互文也】古者天子诸侯必有公桑蚕室近川而爲之筑宫仞有三尺棘墙而外闭之及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之注大昕季春朔日之朝也诸侯夫人三宫半王后也风戾之者及早凉脆采之风戾之使露气燥乃以食蚕蚕性恶湿音义【近附近之近仞音刃十尺曰仞昕许斤反日欲出蚕才南反奉芳勇反下及注同种章勇反戾力计反燥也食音嗣蚤音早本亦作早脆七岁反燥悉早反恶乌路反】岁旣单矣世妇卒蚕奉茧以示于君遂献茧于夫人夫人曰此所以爲君服与遂副袆而受之因少牢以礼之注岁单谓三月月尽之后也言岁者蚕岁之大功事毕于此也副袆王后之服而云夫人记者容二王之后与礼之礼奉茧之世妇音义【单音丹茧古典反与音余注同袆音晖】古之献茧者其率用此与注问者之辞音义【率音类又音律又所律反】及良日夫人缫三盆手遂布于三宫夫人世妇之吉者使缫遂朱绿之黄之以爲黼黻文章服旣成君服以祀先王先公敬之至也注三盆手者三淹也凡缫每淹大总而手振之以出绪也音义【缫悉刀反下同说文作縿云抽茧出丝也以此爲疏縿字音所咸反盆蒲奔反淹也淹本亦作掩徐于验反又于敛反】疏【正义曰此一节广明孝子报亲养蚕爲祭服祀先王先公之事公桑蚕室者谓官家之桑于处而筑养蚕之室近川而爲之者取其浴蚕种便也筑宫仞有三尺棘墙而外闭之者筑宫谓筑养蚕宫墙七尺曰仞言墙之七尺又有三尺高一丈也传曰雉有三尺雉字者误也棘墙者谓墙上置棘外闭谓扇在户外闭也大昕之朝爲季春朔日之朝卜三宫之夫人者诸侯之夫人半王后故三宫世妇之吉者亦诸侯世妇卜取之吉者前虽则总举天子诸侯此特举诸侯互言之奉种浴于川者言蚕将生之时而又浴之初于仲春已浴之至此更浴之风戾以食之者戾干也凌早采桑必带露而湿蚕性恶湿故干而食之岁旣单矣者单尽也三月之末四月之初遂献茧于夫人者蚕是妇人之事故献茧于夫人夫人曰此所以爲君服与者所举奉处重遂副袆而受之者旣拟于君之祭服故夫人首着副身着袆衣受此所献之茧因少牢以礼之接献茧之世妇古之献茧者其率用此与者率法也夫人曰献茧之法自古如此邪重事之义故问之也及良日夫人缫者良日谓吉日宜缫之日明缫更择吉利之日日至而后乃夫人自缫三盆手者犹三淹也手者每淹以手振出其绪故云三盆手遂布于三宫夫人世妇之吉者使缫者以夫人亲缫三盆以手振出其绪讫遂布与三宫夫人世妇之吉者旣据诸侯言之则夫人唯一人世妇之吉者此杂互天子而言之以天子有三夫人就其中取吉者若诸侯唯世妇之吉者养蚕缫非一人而已唯云世妇之吉者择其吉者以爲主领非唯一人而已以祀先王先公敬之至也者前文解耕借男子之事故云以事天地山川社稷兼云先祖养蚕是妇人之事妇人不与外祭故云以祀先王先公其实养蚕爲衣亦事天地山川社稷注正义曰案内司服注云唯二王后袆衣与比注同案明堂位鲁公夫人亦用袆衣此不言者鲁爲特赐非常法此据常者故不言】
　　君子曰礼乐不可斯须去身注斯须犹须臾也致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也注子读如不子之子谅信也油然物始生好美貌音义【易以豉反下同子如字徐将吏反及下注同谅音亮下同油音由乐乐并音洛下不乐同】致礼以治躬则庄敬庄敬则严威注躬身也心中斯须不和不乐而鄙诈之心入之矣外貌斯须不庄不敬而慢易之心入之矣故乐也者动于内者也礼也者动于外者也乐极和礼极顺内和而外顺则民瞻其颜色而不与争也望其容貌而众不生慢易焉注极至也音义【争争鬬之争】故德煇动乎内而民莫不承听理发乎外而众莫不承顺注理爲言行也音义【煇音辉行下孟反下理行而行皆同】故曰致礼乐之道而天下塞焉举而措之无难矣注塞充满也音义【而措本又作错七故反】乐也者动于内者也礼也者动于外者也故礼主其减乐主其盈礼减而进以进爲文乐盈而反以反爲文注减犹倦也盈犹溢也乐以统情礼以理行人之情有溢而行有倦倦而进之以能进者爲文溢而使反以能反者爲文文谓才美音义【减胡斩反又古斩反下同】礼减而不进则销乐盈而不反则放故礼有报而乐有反注报皆当爲褒声之误音义【销音消报依注音褒保毛反下音同】礼得其报则乐乐得其反则安礼之报乐之反其义一也疏【正义曰此一节已具于乐记但记者别人故于此又记之其义己具在乐记故于此不繁文也】
　　曾子曰孝有三大孝尊亲其次弗辱其下能养公明仪问于曾子曰夫子可以爲孝乎曾子曰是何言与是何言与君子之所谓孝者先意承志谕父母于道参直养者也安能爲孝乎注公明仪曾子弟子音义【养羊尚反后皆同与音余先悉荐反参徐所材反】曾子曰身也者父母之遗体也行父母之遗体敢不敬乎居处不庄非孝也事君不忠非孝也涖官不敬非孝也朋友不信非孝也战陈无勇非孝也五者不遂烖及于亲敢不敬乎注遂犹成也音义【莅音利又音类本又作涖陈直觐反烖音灾于亲本又作烖及于身】亨孰羶芗尝而荐之非孝也养也君子之所谓孝也者国人称愿然曰幸哉有子如此所谓孝也已注然犹而也音义【亨普彭反荐将见反】众之本敎曰孝其行曰养养可能也敬爲难敬可能也安爲难安可能也卒爲难父母旣没愼行其身不遗父母恶名可谓能终矣仁者仁此者也礼者履此者也义者宜此者也信者信此者也强者强此者也乐自顺此生刑自反此作曾子曰夫孝置之而塞乎天地溥之而横乎四海施诸后世而无朝夕推而放诸东海而凖推而放诸西海而凖推而放诸南海而凖推而放诸北海而凖注无朝夕言常行无辍时也放犹至也凖犹平也音义【遗如字又于季反乐音岳皇五孝反溥本亦作敷同芳于反放南往反下同至也凖诸尹反平也辍张劣反】诗云自西自东自南自北无思不服此之谓也曾子曰树木以时伐焉禽兽以时杀焉夫子曰断一树杀一兽不以其时非孝也注夫子孔子也曾子述其言以云音义【断丁管反】孝有三小孝用力中孝用劳大孝不匮注劳犹功也音义【匮其媿反下同】思慈爱忘劳可谓用力矣尊仁安义可谓用劳矣博施备物可谓不匮矣注思慈爱忘劳思父母之慈爱己而自忘己之劳苦音义【施始豉反】父母爱之喜而弗忘父母恶之惧而无怨注无怨无怨于父母之心音义【恶乌路反】父母有过谏而不逆注顺而谏之父母旣没必求仁者之粟以祀之此之谓礼终注喻贫困犹不取恶人物以事亡亲疏【正义曰此一节以下至可谓孝矣广明为孝子之事今各依文解之孝有三者大孝尊亲一也卽是下文云大孝不匮圣人爲天子者也尊亲严父配天也其次弗辱二也谓贤人爲诸侯及卿大夫士也各保社稷宗庙祭祀不使倾危以辱亲也卽与下文中孝用劳亦爲一也其下能养三也谓庻人也与下文云小孝用力爲一能养谓因天分地以养父母也先意承志谕父母于道者先意谓父母将欲发意孝子则预前逆知父母之意而爲之是先意也承志谓父母己有志己当奉承而行之谕父母于道者或在父母意先或在父母意后皆晓谕父母将归于正道也五者不遂烖及于亲敢不敬乎者遂犹成也若行在上五者事不成其如是烖害必及亲所以爲非孝然则君子于上五者岂敢不敬而承之者乎亨熟羶芗尝而荐之非孝也养也者言亨熟羶芗之美先自口尝而后荐之父母此非孝也唯是供养君子之所谓孝也者国人称愿然曰幸哉有子如此所谓孝也已者言尝荐美食但是养也非论孝子言若人将爲孝曰此子百行皆美一国之人称扬羡愿然曰如此是羡愿之云此子父母有幸遇哉而有孝子如此所谓孝也已谓然而令人羡愿如此乃所谓孝也众之本敎曰孝者言孝爲众行之根本以此根本而敎于下名之曰教孝则孝经云孝者德之本又云敎民亲爱莫善于孝是众行之根本以敎于民故谓之孝也其行日养者言不能备孝之德其唯行奉上之礼但谓之养者也养可能也敬爲难者言供养父母可能爲也但尊敬父母是爲难也敬可能也安爲难者其敬虽难犹可爲也但使父母安乐爲难也安可能也卒爲难者卒终也父母在日使之安乐犹可能也但父母没后终身行孝是爲难也父母旣没愼行其身不遗父母恶名可谓能终矣者解卒爲难之事其卒者谓父母旣没之后谨愼奉行其身恒在善道不遗与父母恶名孝子如此可谓能卒矣仁者仁此者也此谓孝也言欲行仁者先仁恩于此孝也言欲行仁于外必须行仁恩于父母也故云仁者仁此者也礼者履此者也履践履也言欲行礼于外者必须履践此孝者也义者宜此者也言欲行义于外者必须得宜于此孝也行孝得宜乃可施义于外信者信此者也言欲行诚信于外须诚信于孝道言孝道诚信始可诚信于外强者强此者也言欲强盛于外者必须强盛于孝道言行孝道强盛则能强盛于外乐自顺此生者自由也言身之和乐由顺从孝道而生若能顺从孝道则身和乐刑自反此作者言身受刑戮由反此孝道而兴作若违反孝道则刑戮及身曾子曰夫孝置之而塞乎天地者自此以前皆曽子之言但此以下事异故更言曽子曰夫孝置之而塞乎天地者置谓措置也言孝道措置于天地之闲塞满天地言上至天下至地谓感天地神明也溥之而横乎四海者布也布此孝道而横被于四海言孝道广远也字而定本作傅传古字傅着之名义俱通其义如此一也施诸后世而无朝夕者诸于也谓施此孝道于后世而无一朝一夕而不行也终长行之言长久推而放诸东海而凖至北海而凖者推谓推排也放至也诸于也言推排孝道至于四海能以爲灋凖平而灋象之无所不从也诗云自西自东自南自北无思不服者诗大雅文王有声之诗美武王也言武王之德能如此今孝道亦然四海之内悉以凖灋而行之与武王同故引以证之曾子曰树木以时伐焉者至此之谓礼终亦是曽子之言以语更端故更云曾子思慈爱忘劳可谓用力矣者以庶人思父母慈爱忘己躬耕之劳可谓用力矣尊仁安义可谓用劳矣者诸侯卿大夫士尊重于仁安行于义心无劳倦是可谓用劳矣博施备物可谓不匮矣者匮乏也广博施则德敎加于百姓刑于四海是也备物谓四海之内各以其职来助祭如此卽是大孝不匮也】
　　乐正子春下堂而伤其足数月不出犹有忧色门弟子曰夫子之足瘳矣数月不出犹有忧色何也乐正子春曰善如尔之问也善如尔之问也吾闻诸曾子曾子闻诸夫子曰天之所生地之所养无人爲大父母全而生之子全而归之可谓孝矣不亏其体不辱其身可谓全矣注曾子闻诸夫子述曾子所闻于孔子之言音义【数色主反下同瘳丑防反差也】故君子顷步而弗敢忘孝也今予忘孝之道予是以有忧色也注顷当爲跬声之误也予我也音义【顷读爲跬缺碑反又丘弭反一举足爲跬再举足爲步】壹举足而不敢忘父母壹出言而不敢忘父母壹举足而不敢忘父母是故道而不径舟而不游不敢以先父母之遗体行殆壹出言而不敢忘父母是故恶言不出于口忿言不反于身不辱其身不羞其亲可谓孝矣注径步邪趋疾也忿言不反于身人不能无忿怒忿怒之言当由其直直则人服不敢以忿言来也音义【径古定反邪似嗟反趋七俱反】疏【正义曰此一节论乐正子春伤其足而忧因明父母遗体不可损伤之事无人爲大者言天地生养万物之中无如人最爲大故孝经云天地之性人爲贵是也不亏其体不辱其身可谓全矣者非直体全又须善名得全若能不亏损形体得全不损辱其身是善名得全也故君子顷步而弗敢忘孝也者顷跬也谓一举足君子于一举足之闲不敢忘父母也言忘之恐有伤损是故道而不径者谓于正道而行不由邪径正道平易于身无损伤邪径险阻或于身有患舟而不游者言渡水必依舟船不浮游水上乘舟则安浮水则危不敢以先父母之遗体行殆者以其不忘父母之遗体故不敢以先父母遗余之体而行歴危患处恶言不出于口者悖逆恶戾之言不出于口爲人所贱也忿言不反于身者谓己之言必能正直人则服之故他人瞠忿之言不反于身定本反于身作及字不辱其身不羞其亲可谓孝矣者总结举足出言二事身及亲并不羞辱可谓孝也矣】
　　昔者有虞氏贵德而尚齿夏后氏贵爵而尚齿殷人贵富而尚齿周人贵亲而尚齿注贵谓燕赐有加于诸臣也尚谓有事尊之于其党也臣能世禄曰富舜时多仁圣有德后德则在小官疏【正义曰此前经明孝以下至不敢犯又兼明孝弟故下云孝弟发诸朝廷事兼孝弟也各随文解之今此一经论四代悌顺尚齿之义有虞氏贵德而尚齿者虞氏帝德大故贵德德之中年高者在前是德中尚齿夏后氏贵爵而尚齿者夏后之世渐浇薄不能贵德而尚功功高则爵髙旣贵其官爵德虽下而爵高者则贵之由道劣故也故贵爵之中年高者在前故云尚齿殷人贵富而尚齿者殷人又劣于夏但身有功则与之重爵殷家累世有功世爵而富乃贵之故云贵富亦年高者在前故云尚齿周人贵亲而尚齿者周人又劣于殷敬爱弥狭殷人疏而富者犹贵之周人于己有亲乃贵之就此之中亦年高者在前故云尚齿注正义曰郑恐经云贵者皆班序在上故名之贵谓燕赐有加于诸臣凡四代朝位班序皆以官爵爲次悉皆重爵而夏后氏贵者但于爵高者加恩赐云尚谓有事尊之于其党也者谓德爵富亲各于其党类之中而被尊也云舜时多仁圣有德后德则在小官者郑解虞氏贵德之意以舜时仁圣者多人皆有德其徳小先来者已居大官其德大后来者则在小官是小官而德尊者故有虞氏贵之所以燕赐加于大官俗本后德多作小德者】虞夏殷周天下之盛王也未有遗年者年之贵乎天下久矣次乎事亲也注言其先老也疏【正义曰此一经覆述虞夏以来尚年之事虞夏殷周天下之盛王也未有遗年者言虞夏殷周虽是明盛之王也未有遗弃其年者悉皆尚齿更无他善以加之年之贵乎天下久矣者从虞夏以来贵在是久矣次乎事亲也者言贵年之次弟近于事亲之孝除孝则次弟也】
　　是故朝廷同爵则尚齿七十杖于朝君问则席八十不俟朝君问则就之而弟达乎朝廷矣注同爵尚齿老者在上也君问则席爲之布席于堂上而与之言凡朝位立于庭鲁哀公问于孔子命席不俟朝君揖之卽退不待朝事毕也就之就其家也老而致仕君或不许异其礼而已音义【于朝直遥反后皆同弟音悌下及下注同爲于僞反】疏【正义曰此一经明朝廷之中行于弟也是故朝廷同爵则尚齿者此因前文尚年以是之故朝廷之中同爵则尚齿官爵同者则贵尚于齿四代皆然七十杖于朝君问则席者以其尚齿故七十者许之据杖于朝若君有问则布席令坐也八十不俟朝君问则就之者年已八十不但杖于朝而已见君揖则退不待朝事毕也若君有事问之则就其室是逊弟敬老之道通达于朝廷矣注正义曰知朝位立于庭者案燕礼大射君与卿大夫皆立卿大夫立于庭君立于阼阶上是也云鲁哀公问于孔子命席者儒行文云不俟朝君揖之卽退者案燕礼大射卿大夫立于庭北面君降自阼阶南乡尔卿卿西面尔大夫大夫皆少进皆北面尔谓揖也于时老臣君揖则退不待朝事毕也则于路寝门外曰视朝亦揖竟卽退不待朝事毕也云老而致仕君或不许异其礼而己者案曲礼云大夫七十而致事若不得谢是或不许也此经中所云是君不许者故七十杖于朝君问则席又八十不俟朝是异其礼若其致事君许则王制云七十不俟朝八十杖于朝是君许者与此异】行肩而不并不错则随见老者则车徒辟斑白者不以其任行乎道路而弟达乎道路矣注错鴈行也父党随行兄党鴈行车徒辟乘车步行皆辟老人也斑白者髪杂色也任所担持也不以任少者代之音义【并歩顷反徐扶顶反辟音避注同行戸刚反下同担都甘反少诗照反下同】居乡以齿而老穷不遗强不犯弱众不暴寡而弟逹乎州巷矣注老穷不遗以鄕人尊而长之虽贫见无子孙无弃忘也一鄕者五州巷犹闾也音义【遗如字一本作匮其媿反长丁丈反下文皆同】疏【正义曰此一节明弟通达于道路行肩而不并者谓老少并行言肩辟不得并行少者差退在俊则朋友肩随是也不错则随者若兄党爲鴈行之差错是父党则随从而爲行见老者则车徒辟者谓少者或乘车或徒步若逢见老者则辟之斑白者不以其任行乎道路者任谓担持言斑白不以所任之物行于道路少者必代之是弟通达于道路注正义曰错参差假鴈行爲行父党随行王制文】古之道五十不爲甸徒颁禽隆诸长者而弟达乎獀狩矣注四井爲邑四邑爲丘四丘爲甸甸六十四井也以爲军田出役之法五十始衰不从力役之事也颁之言分也隆犹多也及田者分禽多其老者谓竭作未五十者春猎爲獀冬猎爲狩音义【甸田见反颁音斑獀本亦作廋音搜所求反狩音兽】军旅什伍同爵则尚齿而弟达乎军旅矣注什伍士卒部曲也少仪曰军尚左卒尚右音义【卒子忽反下同】疏【正义曰此一节明弟道达于獀狩古之道者谓作记之人在于周末于时力役烦重却道周初之事故云古之道也五十不爲甸徒者谓方八里之甸徒谓步卒军法八里出长毂一乘步卒七十二人谓之甸者以供军赋及田役之事五十者气力始衰不爲此甸役徒卒颁禽隆诸长者谓四十九以下田毕颁禽之时多长者注正义曰四井爲邑至六十四井也司马法文云以爲军田出役之法者谓一甸之中出长毂一乘甲士三人歩卒七十二人供君田役事故云以爲军田出役之法云五十始衰不从力役之事也者王制文云谓竭作未五十者案小司徒云凡起徒役毋过家一人以其余爲羡唯田与追胥竭作若田与追胥竭作之时此未五十者犹任田役故颁禽之时多此长者云春猎爲獀冬猎爲狩尔雅释天文经云獀狩夏苖秋狝可知也五人爲伍二伍爲什士谓甲士卒谓步卒在军旅之中时主帅部领圑曲而聚故云部曲】
　　孝弟发诸朝廷行乎道路至乎州巷放乎獀狩脩乎军旅众以义死之而弗敢犯也注死之死此孝弟之礼音义【放方往反】疏【正义曰此一节总论结上文孝弟发诸朝廷者卽上文而弟达乎朝廷是也在上诸文但云弟此兼云孝者以孝故能弟弟则孝之次也此经总结前诸文故云孝弟也众以义死之而弗敢犯也者言孝弟之道通于朝廷行于道路州巷獀狩军旅无处不行孝弟以敎众庶也故众以道理之义死于孝弟也言行孝弟虽死不舍不敢犯此孝弟而不行也】
　　祀乎明堂所以敎诸侯之孝也食三老五更于大学所以敎诸侯之弟也祀先贤于西学所以敎诸侯之德也耕借所以敎诸侯之养也朝觐所以敎诸侯之臣也五者天下之大敎也注祀乎明堂宗祀文王西学周小学也先贤有道德王所使敎国子者音义【食音嗣下同更古衡反下同大学音泰下大学注大下皆同】疏【正义曰此一节广明孝弟之道养三老五更及齿学之事祀乎明堂所以敎诸侯之孝也者于周言之祀文王也故乐记云祀文王于明堂是也食三老五更于大学所以敎诸侯之弟也者案孝经云虽天子必有父也注谓养老也父谓君老也此食三老而属弟者以上文祀文王于明堂爲孝故以食三老五更爲弟文有所对也祀先贤于西学所以敎诸侯之德也者以先贤有德故祀之令诸侯尊敬有德故云敎诸侯之德此西学郑注云周小学则周之小学在西郊则王制云养庶老于虞庠虞庠在国之西郊是也注正义曰云祀乎明堂宗祀文王者郑以乐记武王伐纣称祀乎明堂而民知孝彼谓文王庙制如明堂武王伐纣后而祀之恐此祀乎明堂亦与彼同故云谓宗祀文王也实于明堂之中知者以此经广明周法故五者天下之大敎明不独论武王是指周公制礼之后宗祀文王也云西学周之小学也者谓虞庠也以祀先贤明于虞庠小学故大司乐云凡有道者有德者使敎焉死则以爲乐祖祭于瞽宗文王世子又云书在上庠以此知祭先贤所通之经各有所习之学若瞽宗则在国虞庠爲小学者则在西郊今祀先贤则于西郊也】食三老五更于大学天子袒而割牲执酱而馈执爵而酳冕而总干所以敎诸侯之弟也是故鄕里有齿而老穷不遗强不犯弱众不暴寡此由大学来者也注割牲制俎实也冕而总干亲在舞位以乐侑食也敎诸侯之弟次事亲音义【酳音又仕觐反】天子设四学当入学而大子齿注四学谓周四郊之虞庠也文王世子曰行一物而三善皆得唯世子而已其齿于学之谓也疏【正义曰此一节明养三老五更之礼而竭其力下象其德天子袒而割牲者谓牲入之时天子亲割也执酱而馈者谓食之时亲执酱而馈也执爵而酳者谓食罢亲执爵而酳之也冕而总干者干盾也亲在舞位持盾而舞也是故鄕里有齿者以天子敬老鄕里化之故有齿也老穷不遗者老而被养故在下年老及困穷者皆化上而养之故不见遗弃作记者以老弱被尊养人皆化上故强不犯弱众不暴寡此由大学来者也所致此养三老五更于大学由此化而来天子设四学者谓设四代之学周学也殷学也夏学也虞学也当入学而大子齿天子设四学以有虞庠爲小学设置于四郊是天子设四学据周言之当入学而大子齿者当入学之时而大子齿于国人故云而大子齿注正义曰皇氏云四郊虞庠爲以四郊皆有虞庠】
　　天子廵守诸侯待于竟天子先见百年者注问其国君以百年者所在而往见之音义【守手又反本亦作狩竟居领反】八十九十者东行西行者弗敢过西行东行者弗敢过欲言政者君就之可也注弗敢过者谓道经之则见之疏【正义曰此一节亦明尚齿贵老之义天子廵守者谓廵行守土诸侯诸侯待于竟天子先见百年者谓天子问此诸侯之国内有百年之人天子则先徃就见百年者八十九十者东行西行者弗敢过者旣未满百岁不可一一就见若天子诸侯因其行次或东行西行至八十九十者或闾里之旁不敢过越而去必往就见之欲言政者君就之可也者谓八十九十之人虽不当道路左右欲共言论政敎君即徃就之可也】
　　壹命齿于鄕里再命齿于族三命不齿族有七十者弗敢先注此谓鄕射饮酒时也齿者谓以年次立若坐也三命列国之卿也不复齿席之于宾东不敢先族之七十者谓旣一人举觯乃入也虽非族亦然承齿乎族故言族尔音义【复扶又反下文注将复入同觯之豉反】七十者不有大故不入朝若有大故而入君必与之揖让而后及爵者注谓致仕在家者其入朝君先与之爲礼而后揖卿大夫士疏【正义曰此一节明鄕里之中敬齿之法一命齿于鄕里者此谓鄕射饮酒之时身有一命官者或立或坐齿与鄕人同再命齿于族者谓身有再命之官其命旣高鄕人疏者虽复年高不与之齿但族亲之内计长幼爲班序三命不齿者谓身有三命官其命转尊不复齿于亲族谓特坐宾东族有七十者弗敢先者若此饮酒之时族亲之内有年七十者令其先入此三命者乃始后入故云不敢先也注正义曰此经云齿于鄕里齿于族未知何时如此故明之云谓鄕射饮酒时鄕射谓乡人询众庶而爲射于时先行饮酒之礼是鄕射有饮酒者也又云饮酒者谓鄕人饮酒及党正饮酒此注鄕射饮酒兼此三义也今案仪礼鄕饮酒及乡射无一命齿于鄕里再命齿于族之文此一命再命之文在党正故郑注鄕饮酒云此篇无正齿位之事是也虽无正齿位之事其实鄕射鄕饮酒亦有正齿位之礼但文不备也故此云鄕射饮酒以总正齿位之事也云齿者谓以年次立若坐也者士立于堂下大夫坐于堂上知者鄕射云大夫受献讫及众宾皆升就席于时虽立至彻俎卽坐鄕射记又云旣旅士不入不见士坐之文明立于堂下云三命列国之也者据诸侯言之谓当饮酒之时若夭子国党正饮酒三命不齿谓上士也以天子上士三命故也此经虽据诸侯亦谓党正饮酒故云三命不齿郑注三命列国之卿若其乡饮酒诸侯之国但爵位爲卿大夫虽再命一命皆得不齿以乡饮酒宾贤能其宾必少其得爵爲卿大夫者必年长于宾故在宾东西面而不齿若党正饮酒以正齿位其宾必长故天子诸侯之国三命乃不齿知鄕饮酒爵爲卿大夫乃不齿者案鄕饮酒云席于宾东公三重大夫再重注云席此二者于宾东尊之不与鄕人齿也天子之国三命者乃不齿于诸侯之国爵爲大夫则不齿是大夫坐于上士立于下者谓诸侯之国若天子党正饮酒一命下士立于下再命中士齿于父族坐于堂上三命上士席于宾东云不敢先族之七十者谓既一人举觯乃入也者族七十者初饮酒之时则与众宾先入此三命者得爲待献宾献介献众宾之后至一人举觯之时乃始入也故鄕饮酒乡射记皆大夫乐作之前一人举觯之后乃始得入也若然大夫之入依礼自当一人举觯之时纵令无族人七十者亦当如此又族之七十者及乡人少者于先已入今特云族有七十者不敢先记人之意以身有三命应合在族人七十者之先欲明敬齿上老故云不敢先尔是以郑注云虽非族亦然但乡人长老皆上之旣入然后始入此有族有七十者熊氏云谓党正饮酒故正齿位故有七十若乡饮酒之礼则无七十者故鄕饮酒明日乃息司正告于先生君子是老者明日乃入也】
　　天子有善让德于天诸侯有善归诸天子卿大夫有善荐于诸侯士庶人有善本诸父母存诸长老禄爵庆赏成诸宗庙所以示顺也注荐进也成诸宗庙于宗庙命之祭统有十伦六曰见爵赏之施焉音义【见贤遍反施始豉反】疏【正义曰此一节明有善让于尊上示以敬顺之道不敢专也】
　　昔者圣人建阴阳天地之情立以爲易易抱龟南面天子卷冕北面虽有明知之心必进断其志焉示不敢专以尊天也善则称人过则称已敎不伐以尊贤也注立以爲易谓作易易抱龟易官名周礼曰大卜大卜主三兆三易三梦之占音义【卷古本反知音智断丁乱反】疏【正义曰此一节亦明其不敢专辄尊贤之事也立以爲易者圣人谓伏羲文王之属兴建阴阳天地之情仰观天文俯察地理立此阴阳以作易卽今时易也易抱龟南面天子卷冕北面者立爲占易之官抱龟南面尊其神明故南面天子亲执卑道服衮冕北面必进断其志焉者言天子虽有显明哲知之心必进于龟之前令龟断决其已之所有爲之志示不敢自专以尊敬上天也敎不伐以尊贤也者有善称人有过称已敎在下不自伐其善以尊敬贤人也注正义曰此称官者于周礼称大卜三兆者玉瓦原也郑注云言兆形似玉瓦原之舋罅原田也杜子春云玉兆帝颛顼之兆瓦兆帝尧之兆原兆有周之兆三易者连山归藏周易杜子春云连山宓戏归藏黄帝郑作易赞云夏曰连山殷曰归藏周曰周易三梦一曰致梦二曰觭梦三曰咸陟】
　　孝子将祭祀必有齐庄之心以虑事以具服物以脩宫室以治百事注谓齐之前后也及祭之日颜色必温行必恐如惧不及爱然注如惧不及见其所爱者音义【恐曲勇反】其奠之也容貌必温身必诎如语焉而未之然注奠之谓酌尊酒奠之及酳之属如语焉而未之然如有所以语亲而未见答音义【以语鱼预反】宿者皆出其立卑静以正如将弗见然注宿者皆出谓宾助祭者事毕出去也如将弗见然祭事毕而不知亲所在思念之深如不见出也及祭之后陶陶遂遂如将复入然注思念旣深如覩亲将复入也陶陶遂遂相随行之貌音义【陶音遥遂本又作燧音遂】是故慤善不违身耳目不违心思虑不违亲结诸心形诸色而术省之孝子之志也注术当爲述声之误也音义【思息嗣反术义作述】疏【正义曰此一节明孝子将祭祀之时颜色容貌务在齐庄卑诎思念其亲存也以虑事者言孝子先齐庄其心以谋虑祭事以具服物者以备具衣服及祭物以治百事者谓齐前后凡治百众之事行必恐如惧不及爱然者言孝子色必温和行必战恐其形貌如似畏惧不及见亲之所爱然止由如是言心貌必温身必诎者言孝子设奠及酳之时容貌温和身形必卑诎如语焉而未之然者如以语谘白于亲而未之见报答者宿者皆出者谓助祭所宿之宾今祭事已毕并皆出去孝子其立卑柔静黙然后以正定心意以思念其亲如似将不复见颜色出然及祭之后陶陶遂遂如将复入然者孝子思念亲深及至祭后想像亲来形貌陶陶遂遂如似亲将复反更入然是故慤善不违身者以孝子思念亲深爲是之故精慤纯善之故行不违离于身言恒慤善也耳目不违心者言中心思虑不违于亲无时歇也结诸心者言思念深结积于心形诸色思念其亲形见于色而术省之者术述省视也言思念其亲但徧循述而省视之反覆不忘也此乃孝子思念亲之志也】
　　建国之神位右社稷而左宗庙注周尚左也疏【正义曰此一节明神位所在周人尚左故宗庙在左社稷在右案桓三年取郜大鼎纳于大庙何休云质家右宗庙尚亲亲文家右社稷上尊尊此说与郑合故郑云周尚左也】









　　礼记注疏卷四十八
　　礼记注疏卷四十八考证
　　古者天子诸侯必有公桑蚕室○【臣召南】按公桑蚕室在北郊内宰注云妇人以纯阴爲尊是与借田之在南郊阴阳相对之义也故祭统曰天子亲耕于南郊以共齐盛王后蚕于北郊以共纯服又按天子借田在南郊诸侯在东郊后及夫人之公桑蚕室并在北郊此礼说也何休公羊传注乃谓天子亲耕东田千亩诸侯百亩后夫人亲西郊采桑又似借田并在东郊公桑并在西郊者盖何说未可爲典要也
　　岁旣单矣注○方慤曰自去岁蚕成之后迄今期岁矣若孟夏称麦秋亦此之意
　　古之献茧者其率用此与注问者之辞○【臣召南】按此二句是束上语注谓问者之辞非也
　　疏则夫人唯一人世妇之吉者○按唯一人之下脱而曰三宫夫人六字各本俱误
　　仁者仁此者也疏言欲行仁者先仁恩于此孝也○按此十二字并衍文当以下各叚疏例之
　　祀先贤于西学注周小学也疏则于西郊也○方慤曰先贤则乐祖是也西学则瞽宗是也乐祖有道德者故曰敎诸侯之德【臣召南】按方说是周兼四代之学其右学卽瞽宗在太学之西故曰西学耳何必以西郊之小学爲解乎哉
　　三命不齿注疏今案仪礼云云○【臣召南】按此疏当合周礼党正贾疏观之
　　建国之神位右社稷而左宗庙疏何休云质家右宗庙云云○【臣召南】按恐是三代通礼左爲阳右爲阴赏于祖戮于社自夏后氏己然矣何休之说未足据也




　　礼记注疏卷四十八考证
　　钦定四库全书
　　礼记注疏卷四十九
　　汉郑氏注　唐陆徳明音义　孔頴达疏
　　祭统
　　凡治人之道莫急于礼礼有五经莫重于祭注礼有五经谓吉礼凶礼賔礼军礼嘉礼也莫重于祭谓以吉礼为首也大宗伯职曰以吉礼事邦国之鬼神祗音义【五经吉凶军賔嘉之五礼祗祈之反】夫祭者非物自外至者也自中出生于心也心怵而奉之以礼是故唯贤者防尽祭之义注怵感念亲之貌也怵或为述音义【怵敕律反】疏【正义曰此一莭总眀祭事但祭礼既广其事又多记者所説各有部分今各随文觧之此一莭眀祭祀于礼中最重唯贤者防尽祭义凡祭为礼之本礼为人之本将眀礼夲故先说治人言治人之道于礼最急礼有五经者经者常也言吉凶賔军嘉礼所常行故云礼有五经五经之中扵祭更急上说人之以礼为急此说祭为急者案大宗伯吉礼之别十有二凶礼之别五賔礼之别八军礼之别五嘉礼之别六五礼之别总三十有六夫祭者非物自外至者也自中出生扵心也者自犹也言孝子祭亲非假他物外至于身使己为之但従孝子身中出生于孝子之心也心怵而奉之以礼者言孝子感时心中怵惕而奉亲以祭祀之礼是故唯贤者防尽祭之义者言非贤者不防怵惕怵惕之义惟必贤人故防尽恭敬祭】
　　贤者之祭也必受其福非世所谓福也福者备也备者百顺之名也无所不顺者之谓备言内尽于己而外顺于道也忠臣以事其君孝子以事其亲其本一也注世所谓福者谓受鬼神之祐助也贤者之所谓福者谓受大顺之显名也其夲一者言忠孝俱由顺出也音义【祐音又】上则顺于鬼神外则顺于君长内则以孝于亲如此之谓备唯贤者防备能备然后能祭是故贤者之祭也致其诚信与其忠敬奉之以物道之以礼安之以乐参之以时眀荐之而已矣不求其为此孝子之心也注眀犹洁也为谓福祐为己之报音义【长丁丈反下所长同道音导其为于伪反注为谓同一音如字】祭者所以追养继孝也孝者畜也顺于道不逆于伦是谓之畜注畜谓顺于徳教音义【养羊尚反下同畜许六反下同】疏【正义曰此一莭眀祭祀受福是百顺之理非世所谓福也者言世人谓福为夀考吉祥祐助于身若贤者受福身外万事皆顺扵道理故云非世所谓福也福者备也备者百顺之名也无所不顺者之谓备此是贤者之福谓内尽其心外极其礼内外俱顺扵祭具也言内尽于己而外顺于道也者释百顺之义也谓心既内尽貌又外顺此之行善无违于道理也其本一也者言忠臣事君孝子事亲其夲皆顺而来故云其本一也上则顺扵鬼神者广大顺也体尊故云上也外则顺于君长者谓朝廷也出事公卿故云外也不求其为者言孝子但内尽孝敬以奉祭祀不求其鬼神福祥为己之报案少牢嘏辞云皇尸命工祝承致多福无疆于女孝孙使女受禄扵天宜稼扵田则是祭祀有求此云不求者谓孝子之心无所求也但神自致福故有受禄扵天之言若水旱灾荒祷祭百神则有求也故大祝有六祈之义大司徒有荒政索鬼神之礼追养继孝也者养者是生时养亲孝者生时事亲亲今既没设礼祭之追生时之养继生时之孝孝者畜也者畜谓畜养谓孝子顺扵徳教不逆扵伦理可以畜养其亲故释孝为畜此据援神契庶人之孝曰畜五孝不同庶人但取畜养而己不防百事皆顺援神契又云天子之孝曰就诸侯曰度大夫曰誉士曰究庶人曰畜分之则五縂之曰畜皆是畜养但功有小大耳】
  </div>
  <div class="pagination">
   <a href="礼记注疏_page27.html">
    上一页
   </a>
   <span>
    ...
   </span>
   <a href="礼记注疏_page23.html">
    23
   </a>
   <a href="礼记注疏_page24.html">
    24
   </a>
   <a href="礼记注疏_page25.html">
    25
   </a>
   <a href="礼记注疏_page26.html">
    26
   </a>
   <a href="礼记注疏_page27.html">
    27
   </a>
   <span class="current-page">
    28
   </span>
   <a href="礼记注疏_page29.html">
    29
   </a>
   <a href="礼记注疏_page30.html">
    30
   </a>
   <a href="礼记注疏_page31.html">
    31
   </a>
   <a href="礼记注疏_page32.html">
    32
   </a>
   <a href="礼记注疏_page33.html">
    33
   </a>
   <span>
    ...
   </span>
   <a href="礼记注疏_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
