<!DOCTYPE html>
<html>
<head>
    <meta charset="UTF-8">
    <title>周礼传 - 第 16 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼传 - 第 16 页/共 46 页</h1>
    <div class="content">　　【周知山林川泽之阻则可以控御侯国又名山大川不以封也达之者使合方氏达之刋辟其山林津梁其川泽有事则守之以为固所以待暴客无事则达之以为一所以便行旅】
　　设国之五沟五涂而树之林以为阻固皆有守禁而达其道路
　　【王畿之内畎亩之中有无形之险遂沟洫浍川非止于通水而已即有沮洳之阨径畛涂道路非止于徃来而已即有曲折之艰涂而树之林非止固其土而已即有蔽遮之阻是故胡骑不得长驱戎车不得骤所以为善故尽东其亩唯子戎车是利此齐所以责晋也守禁者沟涂树木皆有守者而有厉禁不得伐损也达其道路谓脩除荆棘设立桥梁使无阻塞不通也】
　　国有故则藩塞阻路而止行者以其属守之唯有节者达之【国有故解见宫正遮迾闭絶要害之道使其胥徒之属帅其民以守之无节者不行有节则达之】掌疆【职掌阙】
　　候人各掌其方之道治与其禁令以设人若有方治则帅而致于朝及归送之于竟
　　【賔客各有所来之方所由之道候人分而掌之道治谓在道迎賔客之事禁令谓禁止奸盗及来之不以灋者设谓选侨捷士卒诗彼人兮荷戈与祋是也方治谓四方朝贡讼狱之政事掌其迎送以防暴客凡此皆人之责也○职与秋官之环人职方氏之怀方氏相类然环人主迎通賔客环卫于舘舍秋官禁戒之事此则掌道治护卫于行道夏官武人之事怀方氏主来四夷之人其职在畿外此则主畿内所以不同祋都律反】
　　环人掌致师【将战而先犯敌折馘执俘示其必战之志】察军慝【军士隂怀异谋将为不轨伺察以告】环四方之故【奸宄发觉及疑狱未明之类使周旋几察】巡邦国【无事之时亦使之巡视防患于未然】抟谍贼【抟谍音慱蝶○敌国反间为国贼害者抟而执之】讼敌国【与敌国争论曲直若齐国佐楚屈完如师也】军旅【如鹰之谓壮耀威武以示敌俾之夺气而怯惧】降围邑【负固不服以师围之围而不屈能出入其所守之中而卒降之若宋华元登楚子反之牀而语之者】
　　【按环佩玉名规二玉以相连周流不穷者也此官所掌若察军慝环四方之故巡邦国抟谍贼皆周行无停留之意又环反也言徃而复反也此职若致师讼敌国军旅降围邑皆于战事徃而能反故以环命官夫士卒以必死为名取其致身之义此以必反为名取其骁勇之义也凡此皆非经常之事必跅异等之事而后能之不可以常灋拘不可以常礼待在大将左右以备一时差遣自有不可少者故特为命官其本末具举者与又按候人虽主迎賔客而亦主禁其不当入者环人虽主战事而亦主环四方之故故属之掌固】
　　挈壶氏下士六人史二人徒十有二人【挈坤结反】
　　挈壶氏掌挈壶以令军井挈辔以令舍挈畚以令粮【畚音奔】
　　【大众所集号令不能相闻有事各以其物为表则令简而趋疾于事为便壶所以汲水故令井以壶行以车马为事止则卸车解辔以舍为安故令舍以辔畚以盛米故令粮以畚挈之者各县于所当受之处使士卒望而知之也】
　　凡军事县壶以序聚凡丧县壶以代哭者皆以水火守之分以日夜及冬则以火爨鼎水而沸之而沃之【行夜所击木军中戒守贵严聚者众人之称劳逸贵均故次序之初丧哭不絶声故更代而哭曰序曰代须县壶乃无差忒郑氏曰以水守壶者谓沃漏也以火守壶者夜则视刻数也分以日夜者异昼夜漏也漏之箭昼夜共百刻冬夏之间有长短焉冬月水冻漏凝不下故以火炊水沸之而沃于漏也按壶承水器瓦壶以汲水民间通用铜壶以为漏刻古今灋器也朝廷朝夕之礼及国家大事与夫民生日用非此无以知其时刻在天文为下垣之渐台故设官专董其事而军事严丧事遽故特举以见例军井舍粮三者以其刻期之事故兼掌之以其为灋度之事故属之夏官又春官鸡人凡国事为期则告之时而齐诗不能晨夜不夙则暮序云罪挈壶氏之不能共职者盖天子备官故挈壶掌漏鸡人告时诸侯则掌漏告时一于挈壶氏微有不同】
　　射人下大夫二人上士四人下士八人府二人史四人胥二人徒二十人【主司射事礼灋之官】
　　服不氏下士一人徒四人
　　射鸟氏下士一人徒四人
　　罗氏下士一人徒八人
　　掌畜下士二人史二人胥二人徒二十人
　　【按服不氏主服猛兽射鸟氏掌射鸟皆司马兵家之事也罗氏掌罗捕鸟离为网罟也掌畜掌飬鸟夏为南方在天为朱鸟也故四官属之夏官射人】
　　射人掌国之三公孤卿大夫之位三公北面孤东面卿大夫西面其挚三公执璧孤执皮帛卿执羔大夫执鴈诸侯在朝则皆北面诏相其灋
　　【古者以射选诸侯卿大夫故国之公孤卿大夫射人掌其位而主诏告摈相其灋此与司士正朝仪之位联职但彼主在朝专掌其位此则主射事兼掌其灋也三公师道而不臣以璧为挚与诸侯之享用璧琮同余见大宗伯诸侯在天子之朝则当正臣礼故皆北面】
　　若有国事则掌其戒令诏相其事掌其治达
　　【诸臣于祭祀賔客大射凡公家之事不可以无统射人掌其教戒禁令而并诏告摈相之治达者郑氏曰诸侯因与王射及助祭而有所治受而达之于王王有命又受而下之射人掌之此亦与司士掌国中之士治联职但彼止于士而已】
　　以射灋治射仪【射灋谓耦侯获容节正之数及凡射政也射仪谓升降揖逊礼乐之节也以其灋而治其仪此司射所掌也】王以六耦射三侯三获三容乐以驺虞九节五正诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正士以三耦射一侯【一侯一本作豻侯】一获一容乐以采蘩五节二正【正音征貍音埋】
　　【艺能相同则比而合之以较胜负六耦十二人三侯三十六人凡射必三周共一百八人诸侯四耦二侯射三周四十八人卿大夫而下三耦一侯射三周十八人也侯以布为之矢之所至以此为候故曰侯三侯虎侯熊侯豹侯谓以皮而饰侯之侧因取名焉以示服猛之义也三侯者虎侯王与其耦所射熊侯诸侯与其耦所射豹侯卿大夫与其耦所射也获者射中则服不氏举旌以唱获也容即乏也设于侯旁获者居之以观中否所以容获者故曰容也毎侯皆有容获故王三诸侯二卿以下一也驺虞已下乐诗也射义曰驺虞乐官备也貍首乐防时也采苹乐循灋也采蘩乐不失职也节者奏乐以为射节之差记曰明乎其节之志不失其事则功成而徳行立正者侯之中所画以为的者也天子五正外次黄次苍次白中朱攷工记所谓张五采之侯则逺国属此诸侯朝防賔射之侯也诸侯损黄不干天子也大夫士唯朱緑降于诸侯也王以六耦而下王朝之射灋也诸侯以四耦射于其国之灋也大夫以三耦射于其家之灋也士无臣祭无所择与其友行賔射之礼则以豻饰侯下大夫也诸侯而下因王礼并及之○已上射之礼乐器数】
　　若王大射【攷工记所谓张皮侯而设其鹄则春以功也解见天官司裘及鹄正图】则以貍步张三侯王射则令去侯【郑氏曰貍善搏物行则止而拟度焉其发必获是以量侯道者灋之按射礼司马命量人量侯道然后射人等张侯去侯者未射时获者负侯而立故射则令其去侯而居于乏也】立于后以矢行告【射礼大射正立于公后以矢之行去告于公下曰留上曰左右则曰左方右方使续射则矫正之也】卒令取矢【射毕令射鸟氏取矢】祭侯则为位【大射礼司马正献服不服不侯西北三步北面拜受爵司马正西面拜送爵获者祭侯之右个左个中亦如之卒祭左个之西北三步东面立卒爵是也】与大史数射中【数上声○计数众耦中侯之筭也大史与射人共司之】佐司马治射正【正政通○若命去侯命取矢乘矢之等也司马所主射人佐之○已上大射所掌事】
　　鹄正图
　　祭祀则赞射牲相孤卿大夫之灋仪【射牲者上古六畜未扰之时必射以祭后王于祭祀犹亲射其牲所以存古者始佃之礼且以致亲杀之意国语所谓禘郊之事天子亲射其牲也司弓矢共王射牲之弓矢射则射人赞之】○会同朝觐作大夫介凡有爵者【会同朝觐王使公卿有所事作大夫为上介命士以上为众介不使贱者】○大师令有爵者乘王之倅车【倅清贵反○大师王出征伐也王乘戎路有广车阙车萃车轻车皆有倅正车已有定员其倅则作命士已上乘之谓居其左也】○有大賔客则作卿大夫从戒大史及大夫介【大賔客选卿大夫从王见诸侯或王有命使三公命诸侯及衣服就馆赐之时大史主恊礼事故射人戒大史及大夫为介于诸公也】○大丧与仆人迁尸作卿大夫掌事比其庐不敬者苛罚之【苛音何○仆人大仆也迁尸者擅弓曰扶君防人师扶右射人扶左君薨以是举掌事者王丧卿大夫各有执掌射人作之庐有本服亲疎及贵贱宫正授之射人比之也○已上掌七事执事之人】
　　【按射人之事莫大于司射事而兼正诸侯诸臣之位国之大事主其成令诏相治达者毎大事不可以无统率也作其卿大夫者凡执事不可以无选择也大师令有爵者乘王倅车者凡会同军旅车之羣右以掌撃刺者司右主之羣左而司射者则射人主之使乘倅车所谓乘君之车不敢旷左是也记曰古者天子以射选诸侯卿大夫士射者男子之事因而饰之以礼乐故事之尽礼乐而可数为以立徳行者莫若射故圣王务焉孔子曰射者何以射何以听循声而发发而不失正鹄者其惟贤者乎故古者于大祭祀择士选诸侯必以射一以助祭一以得贤一以命爵莫重于此故曰大射其次与诸侯来朝者射曰賔射与朝臣射曰燕射合耦于大司马饰中舍筭于大史张侯于服不氏赞弓矢于大仆小臣而其专掌则于射人云○舍音释】
　　服不氏掌飬猛兽而教扰之○凡祭祀共猛兽【祭祀所需若狼熊之类在簿正之内者田兽所生擒而可畜者则飬之于此以俟不时而取之也】賔客之事则抗皮【抗坤浪反举也○聘礼庭实有虎豹之皮贵其文且示服猛也】○射则赞张侯以旌居乏而待获【射侯共于司裘张于射人而服不氏掌赞而张之又以旌居乏射中则举旌以唱获言已得兽】
　　【飬猛兽者貉隶所谓掌与兽言也共猛兽者其所有事也此其专职抗皮举获旌者并取其有服猛兽之义也字书不字作□鸟飞高举不下也官以服不名者谓服天下之不服者也夫周公相武王诛纣既已驱虎豹犀象而逺之矣召公之训曰珍禽竒兽不育于国此复养猛兽而教扰之何也盖东北之夷曰貊四夷中之至顺者周人世居西土其服最后故周礼设官以之隶役于服不氏既取其化被之广又以其能与兽言而教扰之亦育万物者之所当知若曰夷狄禽兽靡有不服王化者匪服猛兽之贵盖服夷人之贵所谓教扰者特因其能而器使之故以服不命名也然止于下士二人其与后世虎豹之圈率异兽而食人肉以供耳目之玩者异矣○貊音陌用貉非】
　　射鸟氏掌射鸟【雁鹑鷃雉鹄鸮之属】○祭祀以弓矢敺乌鸢凡賔客会同军旅亦如之【敺音区鸢音】○射则取矢矢在侯髙则以并夹取之【矢着侯之高处人手不及则以并夹取之制如剪长柄用以鍼箭司弓矢所共并夹是也】
　　【鸟之可以养人者膳羞所需也掌射之以供于膳夫祭祀賔客会同军旅皆当尚肃乌与鸢每集人居而鸣掌以弓矢射而敺之此二事射鸟氏专职国之射事掌取矢以其所有事此兼职也】
　　罗氏掌罗乌鸟【卑居雅鹊之属】蜡则作罗襦【襦音如罗之细密者蜡建亥之月】中春罗春鸟【郑氏曰春鸟蛰而始出者若今南郡黄雀之属也】献鸠以养国老行羽物
　　【王制豺祭兽然后田又昆防未蛰不以火田月令九月豺祭兽蛰防咸俯于是可以火田围取禽兽故用罗襦也二月鹰化为鸠厉疾者化为仁慈故罗春鸟献鸠以养国老助老人生气也因以羽物颁赐羣臣盖自此顺生气而不杀颁禽自此而止也陈氏曰天子之于老其所养者三贵胄谓之国子故贵而老者为国老贱者谓之庶人故贱而老者为庶老国子与庶人之俊者同其学所以一道徳国老与庶老异其养所以别分异记所言四代养老是也而又有死政之老焉故罗氏献鸠以养之者国老也司徒以保息养之者庶老也司门以财养之者死政之老也若夫外饔酒正槀人所谓耆老者则总三者言之】
　　掌畜掌飬鸟而阜蕃教扰之祭祀共卵鸟歳时贡鸟物共膳献之鸟【畜音旭】
　　【鸟之待人而养者鹅曰舒雁鸭曰舒鳬以其似雁鳬而飞之舒迟也鸡鸽亦待人而养盖初皆飞类但以其不能隽絶每为异类所侵乃依人而生后遂为扰畜与野鸟不同也鸟得其养自然蕃息其栖宿饮啄受人豢养皆可以教道如人之意故曰阜蕃教扰之又鹰隼之搏击鳬雁之为媒亦皆可教者卵鸟以卵及鸟共于鸡人用以荐也鸟物共于醢人腊人为醢及腊也膳献之鸟共于庖人为王之膳羞及賔客之禽献也并此官掌之观上四职其事甚微而为之设官似于烦然事给而不烦于民所以为不可缺也】畋用物说
　　司士下大夫二人中士六人下士十有二人府二人史四人胥四人徒四十人【主国子之已仕者】
　　诸子下大夫二人中士四人府二人史二人胥二人徒二十人【主国子之未仕者与其众子】
　　司士掌羣臣之版以治其政令歳登下其损益之数辨其年歳与其贵贱
　　【废置羣吏大宰之事也而此掌羣臣之版者古者国有大事则六卿皆将苟非平日有以预知之则缓急能无失措乎又掌正朝仪之位亦当知齿位故其所掌但主仕者之版籍而已非如大宰有黜陟之权也年齿每歳増加及有生长死亡者官爵不时陟降及有登进罢黜者故每歳则先定其有登而益之下而损之之数然后辨其年之老防爵之贵贱以为之版此即其所治之政令也】
　　周知邦国都家县鄙之数卿大夫士庶子之数以诏王治【县鄙之数二字衍文疑诸侯二字盖有邦国则有诸侯也当云邦国都家县鄙诸侯卿大夫士庶子之数○畿外诸侯畿内都鄙之君之子皆在士籍故称邦国都家县鄙诸侯卿大夫士凡其庶子之数靡不周知之以诏王治】以徳诏爵以功诏禄以能诏事【所谓诏王治也】以乆奠食唯赐无常
　　【按王制大乐正谕造士之秀者以告于王而升诸司马曰进士司马辨论官材论进士之贤者以告于王而定其论论定然后官之任官然后爵之即此之以徳诏爵也位定然后禄之即此之以功诏禄也事有大小才能亦有优劣事成于人故以乆而定其食此以待常才也赐出于上之特恩故无常数夫王道荡荡而有所谓特恩何也盖人才不同必有所谓异等之士故亦以非常之恩而待之然不过取之于币余之赋而节之以好用之式则亦不至于过滥矣】
　　正朝仪之位辨其贵贱之等王南乡三公北面东上孤东面北上卿大夫西面北上王族故士虎士在路门之右南面东上大仆大右大仆从者在路门之左南面西上司士摈孤卿特揖大夫以其等旅揖士旁三揖王环揖门左揖门右大仆前王入内朝皆退【环旋通】
　　【此王日朝于路门所谓治朝也冢宰赞听治故宰夫掌灋司马掌政故司士正朝仪王南面向明而治也三公北面以对君无与敌也东为右故以东为上孤东面卿大夫西面以右为尊也旁列者以近君为尊故并以北为上王族故士王之族人旧为宿卫之士年老致休以其练达国事或膂力未衰故虽不在士籍犹留宿卫者虎士虎贲之士也大仆侍御之长大右车右之长大防从者小臣祭仆御仆隶仆等官也在王之后顺王之向故并南面在右者东上在左者西上亦以近君为尊也司士摈者大射礼卿大夫始入门右北面东上君揖之乃就位此亦当然三公入门即就其位故不言揖也孤卿特揖者每人各揖之使就东面西面之位也大夫有中下二等各以其等众揖之使就西面之位也士旁三揖者大射礼士西厢东面则此亦当位于西士有上中下故旁三揖也门左门右在王之后故还而揖之大仆职王眡朝前王正位故此眡朝毕仍前道王而入内朝即路寝燕朝也王入居此朝者皆退反其官府治处】司士治朝图
　　掌国中之士治凡其戒令○掌摈士者膳其摰【膳字误膳摰属膳夫此但受之耳○士初仕则摈见之而受其摰】○凡祭祀掌士之戒令诏相其灋事【祭祀则戒令之使无怠志诏告摈相其礼灋之事使无失仪】及赐爵呼昭穆而进之【祭毕旅酬无筭爵之时呼而进之以受爵昭与昭齿穆与穆齿相叙而不失其伦】帅其属而割牲羞俎豆【其属中下士及国子】○凡会同作士从賔客亦如之【作之以从王】○作士适四方使为介【郑氏曰使自以王命使也为介为大夫之介也】○大丧作士掌事作六军之士执披凡士之有守者令哭无去守【大丧作之掌凡执事披结于棺以防险者天子十二作六军勇力之士以执之皆随其材器而使之非司士不能知也】○国有故则致士而颁其守【变故之际奸盗易乘致士于宫正宫伯而颁其守故大丧虽令哭而不得去其所守之地也】
　　【国之大事凡五祭祀会同賔客丧纪军旅天官言七事者会同可以兼朝觐军旅可以兼田役也宰于大祭祀掌百官之誓戒与其具脩作大事则戒于百官射人主作而用之而凡士之当与事者不可无所统率故皆司士掌之及士之初仕与为介于四方亦其所掌所谓士治与其戒令也按司士掌事凡五然其官以司士得名故掌凡在朝羣臣之版正朝仪之位此二者特其兼职而已周知凡庶子之数以诏王治乃辨论官材之事三歳稽士任则邦国贡士之事此一节则专主夫王治也】
　　凡邦国三歳则稽士任而进退其爵禄
　　【诸侯歳贡士于天子盖自邦君之子以至于民间俊秀皆在其中贤者或留用于朝或反其国司士于三歳则稽考诸侯贡士之贤否以行赏罚记所谓进爵绌地也但记专以习射言似于大拘此言稽士任则以其任职而观之为得其贤否之实也按诸侯贡士虽杂见于左传礼记而其详不可攷唯此条所云为得其大畧也】
　　诸子掌国子之倅掌其戒令与其教治辨其等正其位【诸众也即记所称庶子之官也倅副贰也国子已仕者司士掌之其未仕者则此诸子所掌储用以为仕之副贰故曰国子之倅也戒以禁其非令以作其事教以劝之学治以率其从辨其等以其才之髙下与其爵之尊卑守贵宫贵室下宫下室之类正其位以其齿之长防入学以齿之类】
　　国有大事则帅国子而致于太子唯所用之○若有兵甲之事则授之车甲合其卒伍置其有司以军灋治之○司马弗正凡国正弗及【国正弗及正政通】
　　【王之子对王言曰世子世其父之爵也对国子言曰太子无与并也太子于王在国曰居守在军曰抚军故凡七大事诸子帅国子而致于太子唯太子之命是从不得辞剧就易避劳趋逸以方命挠灋此王与世臣之子自幼统摄恩威素孚贤愚才劣详审有素而非取辨于仓卒之比也至于师旅冦戎之事而欲用之以战也则授以车甲使之陈力就列合其卒伍使之相保置其有司使有统率以军灋治之无敢不用命是从容于冕弁之流以从事于干羽俎豆者无不可以被坚执锐而折冲御侮如诗称鲁侯之四矢反兮以御乱兮之谓也凡兵皆司马所统唯此则不与太子每事毋得专行唯此则国有司不得以常灋绳之盖天子将其父兄太子将其子弟所以无意外之虞也或疑太子无将有功不加赏无功得罪从此始万世之大戒也周公岂虑不及此哉是不然左传所言谓君受谗而有疑贰于太子故使之为将以中伤之所以不可此则专以太子监国言耳一则天子在外居守之事莫大于兵非太子其谁尸之此理势之不得不然者一则古之称君徳者曰文武曰圣武太子者天地民物之本岂徒仁柔之为尚使之习于武畧庶几临变而无恇怯此与天官职大事王亲戒于百官同义一则司马于兵无所不统而太子将其子弟亦防微之意是故天文氐宿主东宫之位而其下有骑官骑阵将等星天象昭昭如此岂可以是而疑圣经哉】
　　大祭祀正六牲之体凡乐事正舞位授舞器【正谓朼载之位舞列也此使未仕者闲于礼乐也】大丧正羣子之服位会同賔客作羣子从【羣子兼嫡子众子大丧服位羣子有亲疎贵贱不同会同賔客羣子亦有从王而执事者】
　　凡国之政事国子存游倅使之脩徳学道【政事即七事国子之未仕而长者既用之其幼而未可用者则存乎学校游暇无事之倅中使之在彼脩徳学道也】
　　春合诸学秋合诸射以攷其艺而进退之【春合诸学当作乐诸子一歳皆在学中岂特春而合之且经语有合乐无合学也○春合诸乐者即月令季春大合乐也秋合诸射习射于泽也】
　　【公族之子生有民社之寄非大不肖不至见遗世禄之家生而富骄非有出类之才不免沉溺故其教之也特重于士庶人而其成也亦难于士庶人此司士庶子二职所以相夹持以为教也故司士于祭祀割牲脩俎豆帅已仕者为之此则因而正之使习于祭祀之礼也会同賔客作士从此则作羣子从使习于賔客之礼也大丧作士掌事此则正羣子服位使之执丧也乐事正舞位授舞器使之执乐也脩徳者即师氏以三徳教国子学道者即保氏养国子以道道徳存于中而难知攷其艺则中和礼乐皆可得而见故合诸乐与射而进退之记所谓学正简不帅教者告于王而屏之逺方论造士之秀者告于王而升诸司马此所以进退之事也夫其所以教之者不出于礼乐而其所以取之者莫非实事故曰古者庶子之官治而邦国有伦邦国有伦而众郷方矣后之欲治其国家者可不务乎】
　　司右上士二人下士四人府四人史四人胥八人徒八十人
　　【右人之有力能用五兵而居车之右者若王车之右则又其有徳者不可以无统故设司右一职也按戎右齐右皆大夫而此司之者乃上士盖右主近王故以尊官而此特掌其政令故以士也】
　　司右掌羣右之政令【羣右王之戎右齐右道右及五路倅车之右皆是也掌其政令者选其当否与凡用舍行止之节】
　　凡军旅会同合其车之卒伍而比其乘属其右
　　【军旅会同之兵车贵于闲习和辑凡车十五乘为偏三五也九乘为小偏三三也二十五乘为大偏谓一师二千五百人之车也二偏为卒亦谓之广谓合二师之车也五偏为伍一百二十五乘谓一军万二千五百人之车也左传其军之戎分为二广广有一卒卒偏之两盖两偏为卒为车五十乘故曰卒偏之两广亦五十乘故曰广有一卒二广者车百乘也司马灋二十五乘为偏即大偏也百二十五乘为伍五大偏也偏广卒五所以合之使有统率差比其乘之利钝使之进退齐一联属其右之心志使之缓急救援此主兵车之右盖极国中之选也】
　　凡国之勇力之士能用五兵者属焉掌其政令【属音祝五兵者戈殳防酋矛夷矛皆车右所操以施于车上者故凡国之勇力之士能用五兵者皆属于司右而掌其衍习选择赏罚之政令此主国人之堪为车右者储之以待用也】
　　【按凡车皆驭者居前之中以其执防控御之便尊者居左以为安勇力者居右取其捍外卫尊之利故大驭齐仆道仆戎仆田仆皆驭车者也齐右道右戎右皆车右也亦曰骖乘又曰陪乘士卒兵车亦御者居中左持弓右持矛左传所称致师者左射以菆右入垒折馘执俘是也唯将死鼔故在车后之中御在左勇士在右诗云左旋右抽中军作好此为不同凡军旅之事羣右主勇力之士皆掌于司右羣左主射宜掌于射人经云大师令有爵者乘王之倅车正主居左而射者士卒兵车则不言盖见于司马灋也亦有一车四人者左传侯叔夏御庄叔绵房甥为右富父终生四乘四人共一车盖偶然耳○菆音邹矢之嘉者馘俘音国孚】
　　虎贲氏下大夫二人中士十有二人府二人史八人胥八十人虎士八百人【贲音奔○虎取其威猛贲古文从犇从自取其盛气如牛之犇不言徒而言虎士徒之选勇力者胥八人即其什长也】
　　旅贲氏中士二人下士十有六人史二人徒八人【旅谐书别作膂为膂力字不从肉骨之省多骨坚□之意此取旅贲为名盖即虎贲氏之絶有力者择其贤故命之爵中士二人领之史以掌其出入之数徒以给其使令之役也○□古强字】
　　虎贲氏掌先后王而趋以卒伍军旅会同亦如之【先去声王每出入虎贲氏必从行犹后世之仪卫掌先后王而趋者盖夹王者旅贲氏故虎贲氏有在其前有在其后犹诗所谓予曰有先后也虽趋不可不整肃必五人为伍百人为卒无错互防数此指郊祀田鄙平时言若军旅会同虽有六师从行亦虎贲氏先后而趋故曰亦如之也】
　　舍则守王闲王在国则守王宫国有大故则守王门大丧亦如之及葬从遣车而哭
　　【凡王所居虎贲氐必为宿卫舍出行所止宿之处为梐枑再重虎贲氏主守此闲在国则守王宫与宫正宫伯相参以卫王也大故谓凡非常之变与夫大丧恐有乘机作乱其要在门阍人不足以御之故助为之守门也凡王行则行止则止遣车魂魄所依葬则从之而哭事死如事生也】
　　适四方使则从士大夫【士大夫使于四方皆王亲贵之臣故使从行以御侮亦以卫王命也】若道路不通有徴事则奉书以使于四方【道路不通有冦戎之难也徴事徴兵于四方也非勇猛有力者不能达故虎贲氏掌奉书为使】
　　【虎贲氏八百人主于拥防乘舆宿卫王宫及从亲臣达壅滞有胥八十人以部之则行止有行伍而不乱徴发有次叙而不颇有大夫士以主之则选择精审任使得宜也书齐侯吕伋以二干戈虎贲百人迎子钊于南门之外盖以勲戚显诸侯入为虎贲氏之官虎贲百人即此虎士也率之以迎立嗣君职隆任重如此故虎贲一宿列位大徴垣而周公之戒成王拳拳于缀衣虎贲以为知恤者之鲜欤】
　　旅贲氏掌执戈盾夹王车而趋左八人右八人车止则持轮○凡祭祀会同賔客则服而趋丧纪则衰葛执戈盾军旅则介而趋
　　【此职专掌从王之出宫以行故云掌执戈盾戈以为击刺盾以为捍卫也车行则夹之而趋以备非常车止则持轮以防动摇祭祀会同賔客王服衮冕则此士服端而趋军旅王戎服则此士被甲而趋皆所谓夹王车也丧纪王居谅隂无出行事唯有送葬出宫亦当徒跣故独不言趋但衰葛执戈盾以拥防而已夫其所主唯在于夹王车左右限于絶力而有徳贤非絶力絶力非贤皆不可以冒充此选故止十六人委任精专致身其事别无更休交代有缺则复取于虎贲氏所以不虞肘腋之变也】
　　节服氏下士八人徒四人
　　【春官司服于王吉凶之服详矣而又设此官者盖春主礼特掌其制度与夫收藏共奉故司服中士二人以其掌礼制而秩尊府二人以主藏史一人以司书也夏官司舆服灋驾且主侍御于王故复有节服氏一职专掌为王服之盖王中心无为凡其厚簿之宜加减之节与夫应用之服应服之时皆在于此官故下士八人之多无府史之属者不掌其藏也】
　　节服氏掌祭祀朝觐兖冕六人维王之大常【祭祀朝觐王之服自兖冕而下皆节服氏掌为王服之其旗大常则用节服氏六人维之虞制天子之服十二章有日月星辰周制以日月星辰为旗行必载之亦服之意故同掌于节服氏】诸侯则四人其服亦如之【诸侯载旂当用四人维之诸侯之服自衮冕而下亦节服氏掌之故曰亦如之此乃诸侯之事因王并及之耳】郊祀裘冕二人执戈送逆尸从车【王之郊祀裘冕亦节服氏为王服之尸亦用裘冕王不送迎尸故节服氏二人以裘冕衣尸执戈从尸车掌送迎之事也】
　　【按掌衮冕裘冕者节服氏专职也常与服相聨故掌维常之事裘冕以衣尸故又掌送迎尸此二事节服氏兼职也旧说于衮冕六人裘冕二人句絶遂谓六人衮冕为服王之服二人裘冕为从尸服夫谓之节者掌其服而有品节之云尔岂必服之而后谓之节即如瑞玉防细难辨未尝有差岂衣服至为显明乃以六人服之而后无误耶且衮冕王之盛服乃衣之以维大常裘冕至尊虽祀先王犹不得服乃衣之以执戈盾何其防嬻之甚谬一至此哉○嬻渎通】
　　方相氏狂夫四人【方当作放今省文相去声】
　　【方放也相貎也放相者言其放肆形貌也谨厚之士不肯为故以狂夫为之主之者四人其徒则百隶也此无常员因用则设之其职主执兵以逐疫亦用武以正其不正之事故属之夏官】
　　方相氏掌防熊皮黄金四目衣朱裳执戈盾帅百隶而时难以索室殴疫【难宁禾反古文作□论语作傩单用难非○首冒熊皮画以黄金四目大约为可畏怖之状戈盾所用以殴邪者百隶者罪隶与四翟之隶人众则阳明胜也】○大丧先匶及墓入圹以戈击四隅殴方良【先去声匶古柩字方良音罔两○丧所多有凶邪故使之前道方良旧说土之怪防罔两也墓乃幽隂之地亦多不祥方相氏于大丧入圹时以戈击四隅而殴之以安先人之魂魄也】
　　【凡隂阳之气初则为物之利老而不退则为之烖月令季春国门之傩曰毕春气恐温气之留也仲秋天子之傩曰达秋气以暑气之伏也至于季冬国人大傩则以辟一歳邪慝之气也盖四时之序成功者退留则为烖在大虚中则为气之过而已其在人居室之内则居声气之间而有所谓鬼邪者故曰时傩以索室殴疫也秋之末独不言傩者金徳清明无余气也】
　　大仆下大夫二人小臣上士四人祭仆中士六人御仆下士十有二人府二人史四人胥二人徒二十人【仆侍御于尊者之名也大仆掌正王之服位诏灋仪出入王之大命故称大小臣掌小命及小灋仪故称小礼莫重于祭特设一官以掌其事凡六人名祭仆燕居必有侍御之臣其事烦故凡十有二人名御仆四官别职同官故共府史胥徒大仆为之长而总属焉凡其简择去取皆其所司是故爵为下大夫官不为不尊列象于大徴垣之从官职不为不重昔穆王命伯冏之词曰昔在文武聪明齐圣其侍御仆从罔匪正人以旦夕承弼厥辟出入起居罔有不钦发号施令罔有不臧下民祗若万邦咸休今予命汝作大正正于羣仆侍御之臣懋乃后徳交脩不逮慎简乃僚无以巧言令色便僻侧媚其唯吉士可谓重其职严其选而得周公命官之防矣】
　　大仆掌正王之服位○出入王之大命○掌诸侯之复逆○王眡朝则前正位而退入亦如之○建路鼔于大寝之门外而掌其政以待达穷者与遽令闻鼓声则速逆御仆与御庶子○祭祀賔客丧纪正王之服位诏灋仪赞王牲事○王出入则自左驭而前驱○凡军旅田役赞王鼔救日月亦如之○大丧始崩戒鼔传达于四方窆亦如之县丧首服之灋于宫门○掌三公孤卿之吊劳○王燕饮则相其灋○王射则赞弓矢○王眡燕朝则正位掌摈相王不眡朝则辞于三公及孤卿【窆兵验反】小臣掌王之小命○诏相王之小灋仪○掌三公及孤卿之复逆○正王之燕服位○王之燕出入则前驱○大祭祀朝觐沃王盥○小祭祀賔客飨食賔射掌事如大仆之灋○掌士大夫之吊劳○凡大事佐大仆御仆掌羣吏之逆及庶民之复○与其吊劳○大祭祀相盥而登○大丧持翣○掌王之燕令○以序守路鼓【翣恤甲反】
　　【大仆小臣御仆三官之事大畧相同所掌之事凡六曰正服位正服者非先王之灋服不敢服及吉凶各有所宜正位者出入起居罔有不钦也曰诏灋仪告其灋度礼仪使动容周旋无不中礼也曰命令发号施令罔有不臧也曰复逆纳臣下之言无有壅蔽也曰前驱王出入无不从也曰吊劳代王礼下也正服位诏灋仪之事凡十有一曰眡朝也燕朝也燕居也祭祀也朝觐会同也賔客也军旅也田役也丧纪也燕享也大射賔射也故王眡朝则大仆前道王而出正王之位退立于虎门之左王眡朝毕复前道王而入及不眡朝则辞于三公及孤卿告以不眡朝之意所谓燕朝者即路寝主图宗人嘉事王眂燕朝则大防正其位掌为之摈相所谓燕居者王适小寝燕居之时玉藻云王卒食端而居是也则小臣掌正王之燕服位凡此大仆掌眡朝之事而小臣掌燕居之事也祭祀賔客丧纪大仆主正王之服位诏其灋仪赞王牲事者王亲射牲亲割及匕载之属大仆助为之军旅田役及日月食王亲鼔大仆赞之王始之而大仆终之也燕饮者公三燕侯伯再燕子男一燕或与羣臣燕则有献酬交酢洗爵升降之灋皆大仆相之大射大仆掌授受弓矢小臣凡大事佐大仆为之而其趋行揖让之小灋仪则小臣自掌之也小事如大仆之仪盖小祭祀賔客亦主正服位诏灋仪小飨食亦相其灋賔射亦赞弓矢也又大祭祀朝觐小臣主沃王盥而御仆相盥为之奉盘授巾及为王登牲体于俎也大丧始崩及窆大防击鼔警众传达于四方示天下之大变也县丧首服之灋于宫门免髽笄总广狭长短之数此主妇人之服故县于宫门若男子之衰冠则小宗伯县于路门之外此不言衰者以与男子同也御仆于大丧持翣拥卫以为饰之事凡此皆大仆掌其大小臣掌其小御防但掌其末节而已○免音问髽哲反】
　　【命令之事大仆云出入王之大命谓命诸侯及孤卿大夫之册命也出谓传达于外入谓事毕而反命于王或不可而驳正之即虞书之出纳朕命也小臣云掌王之小命谓命士或时事有所访问者御仆云掌王之燕令则燕居之时凡有所徴召赐予之事而已不言出入者以事微故不着也】
　　【复逆者复白也孟子有复于王之复谓臣下有事当言之于王而后行者又复反也亦有先使之而反命者逆拂也諌争之类有拂逆意亦凡自下而上之名谓王躬政令有所当言臣下有陈奏上达于王也诸侯于王为賔客故大仆掌之三公孤卿在朝之臣故小臣掌之羣吏府史之属与庶民皆卑故御仆掌之不言大夫士者统于小臣也自诸侯已下至于庶人皆有复逆御仆言羣吏之逆庶民之复犹宰夫言诸臣之复万民之逆皆互文耳凡此皆当眡朝之时小宰以叙进其治者其或有非常之事当急闻于王不可停滞以至于来日特建路鼔于大寝之门外御仆以叙而守之大仆掌其政谓所当击之节与所当奏闻之宜也达穷者秋官朝士掌以肺后达穷民凡逺近惸独老防之欲有复于上而其长弗达者使立肺石既得其情则朝士率之以击鼓遽即传驿也遽令兵机之事从邮驿而上闻者御庶子谓庶子侍御于王者御仆与御庶子二官在鼔所大防在王所故大防闻鼓声则速逆二官以告于王如此则寃抑皆得上闻岂有一夫之不获其所军务枢密咸得通达岂有御侮之臣边报奏请权臣在内为之壅遏蒙蔽者哉】
　　【前驱者即后世洗马前王车而驱以为屏蔽也大防于王出入若郊祀军旅则为前驱恐虚王位故居左拟于王故不用御者唯有车右而已燕出入若囿游之类小臣为之前驱王凡有出入无不从也吊哀死者而问之也劳执丧过劳以王命劳之使饮食记所谓其君食之也公孤卿大夫士皆王亲臣休戚相关故或有父母妻子之丧而吊劳之或身亡而吊劳其子也公孤卿大夫之丧王皆亲吊大仆掌三公孤卿小臣掌士大夫盖或王徃而掌其礼或王有故而摄之也羣吏庶民有吊者盖府史中或以贤而将受命庶人或以贤而为选士或阵亡于外或八十以上年高有徳或孝子贞妇凡有异行而可贵重者故以王命吊劳之御仆掌其事也】
　　【按公卿大夫与王一体故其丧王亲吊之后又吊之君之待臣如此而臣有罔上不忠者乎至于羣吏庶民至卑而御仆犹以王命吊之则万民宁有不感激思奋以报其上者哉末世视其臣民犹土芥蹂践斩刈之不遗余力鲜不疾视其上顾欲责其有忠敬之心亦难矣】
　　祭仆掌受命于王以眡祭祀而警戒祭祀有司纠百官之戒具既祭帅羣有司而反命以王命劳之诛其不敬者
　　【王朝祭祀之事至赜且其事甚烦王岂能一一亲之故特设祭仆六人专董其事百虑不入其中以致其精明之极所以事无失礼也刘氏曰王之于祭祀也宰正其纲宗伯主其职六官之属各祗其事先期警戒择贤执事斋戒涤濯可谓尽其诚敬备乎礼文矣然而百官之敬怠与其警戒具脩王不得以躬眡之也乃设祭仆之职专受王命以眡祭祀而警戒祭祀有司纠百官之戒具是代王躬眡其事也圣人之于鬼神尽心如此故以祭则鬼享帝假而受其福也】
　　大丧复于小庙【髙祖已下之庙复礼详见天官夏采下文隶仆同】
　　凡祭祀王之所不与则赐之禽都家亦如之凡祭祀致福者展而受之
　　【凡祭祀王之所不与谓同姓有服之亲都家亦如之者谓古帝王及名山大川之在其地者皆王所当与祭不与则赐之禽祭仆掌其事祭毕而致福祭仆展视而受之供于膳夫以供膳也旧説都家同姓有先王之庙而赐之禽非也诸侯不得祖天子何自有先王之庙惟如岐丰旧庙则有之然未详其祭祀与否也】
　　隶仆下士二人府一人史二人胥四人徒四十人【隶执事之称郑氏曰以其所掌事亵故别职不属大仆也】
　　隶仆掌五寝之埽除粪洒之事【埽扫同洒去声○五寝五庙之寝始祖为大寝四亲庙为小寝隶仆掌此扫除粪洒之事若王寝之扫除则宫人掌之】祭祀脩寝【守祧云其庙则有司脩除之此隶仆则主役于有司也】○王行洗乘石掌跸宫中之事【洗如洗马之洗音义与先同○乘石上车所登之石本用木如今之梯而短王至尊用石尤安固也隶仆载之以前跸宫中之事者谓有邦事则跸于宫中所以佐宫正也】○大丧复于小寝大寝【盖庙后之屋亦如小寝之意诗寝庙翼翼记先荐寝庙是也】


　　周礼传卷四上
　　钦定四库全书
　　周礼传卷四下　　　　明　王应电　撰
　　夏官下
　　弁师下士二人工四人史二人徒四人
</div>
    <div class="pagination">
<a href="周礼传_page15.html">上一页</a><span>...</span><a href="周礼传_page11.html">11</a><a href="周礼传_page12.html">12</a><a href="周礼传_page13.html">13</a><a href="周礼传_page14.html">14</a><a href="周礼传_page15.html">15</a><span class="current-page">16</span><a href="周礼传_page17.html">17</a><a href="周礼传_page18.html">18</a><a href="周礼传_page19.html">19</a><a href="周礼传_page20.html">20</a><a href="周礼传_page21.html">21</a><span>...</span><a href="周礼传_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
