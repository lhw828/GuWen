<!DOCTYPE html>
<html>
<head>
    <meta charset="UTF-8">
    <title>周礼订义 - 第 26 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 26 页/共 96 页</h1>
    <div class="content">　　凡散祭祀之牲繋于国门使养之
　　郑康成曰散祭祀谓司中司命山川之属○王昭禹曰五帝之祀先王之享宗庙人鬼之大者谓之正祭祀则非是谓之散祭祀宜矣犹舞非正舞则谓之散舞车非正车则谓之散车○郑康成曰国门谓城门司门之官○郑司农曰使守门者养之○王氏详说曰诗曰尔牧来思以薪以蒸是以牧人兼薪刍之事也此繋于国门使养之且使守门之人而兼牧人之事此所以见隆古盛时之无闲事也且莫闲于牧人尤莫闲于守门之人以其闲而复役以他事而不以侵官离局为嫌者意有在矣
　　展牲则告牷
　　王昭禹曰展察视之也告牷告其色之纯也肆师言祭祀展牺牲则展牲者肆师也充人则告牷而已
　　硕牲则赞
　　王昭禹曰硕大也所以告其体之充若左传奉牲以告曰博硕肥腯是已盖君牵牲封人告硕而充人则賛之馈食之礼宗人视牲告充则硕牲为賛封人明矣
　　王氏详说曰祭义云古者天子诸侯必有养兽之官及嵗时斋戒沐浴而躬朝之祭祀牺牲于是乎取之钦之至也君召牛纳而视之则有视牲之礼矣择其毛而卜之则有卜牲之礼矣吉然后养之则有养牲之礼矣皮弁素积朔月月半君巡牲则有巡牲之礼矣至于夕牲展牲牵牲射牲割牲无非礼之所寓賛牲者太宰毛牲者宗伯奉牲者五官之长賛射牲者射人歌舞牲者封人何特于充人而疑之知此则知祭礼之重矣











　　周礼订义卷二十
　　钦定四库全书
　　周礼订义卷二十一　　　宋　王与之　撰
　　地官司徒下
　　载师上士二人中士四人府二人史四人胥六人徒六十人
　　郑康成曰载之言事也事民而税之载师者闾师县师遗人均人官之长○郑锷曰周制王畿之地不过千里可为井田者则授之乡遂之民内自国中外至畺地不可为井田之所量土所宜又为十有一等之田田或多寡而地有广狭因其土之所能任而制为之法使地足以容田田足以出赋是故名官曰载师载如舟焉轻重毕载茍不量所载舟必溺如车焉轻重皆任茍不胜其任车必折
　　掌任土之灋以物地事授地职而待其政令
　　贾氏曰任土即下文里任国中已下是也○薛氏曰载师掌任土之法则大而都鄙之长次而公邑之吏下而逺郊之所授又其下而场圃廛里之所居皆所以为任土之法苟以为任民之法则十一之征井田之良法何至于二十而一与夫二十而五哉○郑锷曰载师之所任者十有一等之田法必因其土之广狭使地足以容其田田制定而赋亦定矣故先言任田之地乃言任土之赋【○王昭禹曰土有肥硗燥湿之不同则其所产亦不能无多寡有无之异宜因其有无多寡而为之度数焉是任土之法也如大宰之任万民焉就其才之所能如禹贡之任土作贡焉因其土之所有各从其所宜而非以强之也】○易氏曰有土斯有物或冝于九谷或冝于果蓏或冝于鸟兽之类凡所谓地事者以此物之【○郑康成曰物色之以知其所冝之事○王氏详说曰物地之法见于载师又见于草人盖载师物地以任其田草人物地以粪其种】有事斯有职或职以耕事或职以牧养之事凡所谓地职者以此授之○黄氏曰待政令待税敛之政令也司书凡税敛掌事者受法焉其他政令非载师之职也【○易氏曰以待其令则令其所有如园廛二十而一之类以待其政则正其所为如凡宅不毛者有里布之类以下经证之则地法可考】
　　以廛里任国中之地
　　张氏曰廛域中族居之名里郭内里居之称○薛氏曰在市之屋曰廛在里之屋曰里其里受地视廛则所谓廛里者必聚庐托处于其肆者故曰任国中之地○【郑锷曰廛以居商贾之货里以为民庶之居○黄氏曰陈相愿受一廛而为氓此廛盖民居矣遂人曰五邻为里其在乡则五比为闾故日乡里在郊则曰郊里一也○贾氏曰廛里即孟子云五畆之宅者】
　　以场圃任园地
　　薛平仲曰田不可种植妨五谷之生惟室庐之傍有园圃以毓草木于此则果蓏也常时则辟场为圃而种植九月则筑圃以为场而纳禾稼此则场圃同出于园地【○郑锷曰场以登禾黍之入园以为果蓏之区】
　　以宅田士田贾田任近郊之地
　　黄氏曰宅田居于城郭之外者之宅地也书曰表厥宅里孟子曰五畆之宅是不独民也有士大夫有服公事者民曰廛士大夫曰宅通则皆曰宅廛有征而宅无征城郭中不能容则居于外郑曰宅田致仕者之家所受田非也仕者世禄虽死禄犹及其子孙况老而致仕者固当给禄矣谓之宅田则非也郑引宅者在邦在野止谓其家之所在耳岂凡称宅者皆致仕者哉【○陈及之曰宅田卿大夫之圭田】○郑康成曰士读为仕仕者亦受田所谓圭田也孟子曰卿以下必有圭田圭田五十畆【○黄氏曰士田士之禄田也以其所入什一之税给之诸侯班禄见孟子王国班禄亡不可考圭田当在此】○郑司农曰贾田者吏为县官卖财与之田【○王氏详説曰成周府史胥徒之外又有贾人是贾人之有事于县官者也】○黄氏曰书曰肈牵车牛逺服贾盖谓农民既艺黍稷谷有余则卖之易其所无者非谓且耕且贩也○杜氏曰五十里为近郊百里为逺郊○王昭禹曰致仕者以备国之访问士受职于朝贾列肆于市其田皆冝近故任以近郊之地
　　以官田牛田赏田牧田任逺郊之地
　　郑司农曰官田公家所耕田○王氏详説曰借田千畆甸师耕之正公家所耕之田后郑以此为庶人在官之田则公邑之田何所用乎甸稍县正欲以禄府史胥徒也
　　王氏详説曰先郑牛田牧田説是也牛人养国之公牛牧人掌牧六牲无田何所取给乎后郑以为畜牧者之家所受田非也牧人下士牛人中士三百六十之属中士下士多矣何皆无田而独于牛牧之家乎郑司农曰赏田赏赐之田【○贾氏曰即司勲之赏田也○黄氏曰公卿大夫士庶人于法应赏皆得有之】
　　薛氏曰官田公家之田惟近则易以供不时之需赏田旌功之田惟近则易以给非常之赐牛田牧田则养公牛六畜惟近则易以供祭之用故曰任逺郊之地
　　陈君举曰廛里不特国中有也而国中为多宅田士田贾田分防在甸稍县都随其所在给之不独近郊有也而近郊为多官田牛田牧田赏田不独逺郊有也而逺郊为多凡以上曰不以井为限所颁多寡而载师徴其材赋故独任之而民田不与焉郑氏之説不足采且以一端言之谓士田在近郊官田在逺郊夫官府遍王畿之内若在五百里之间岂可受田于近郊逺郊乎
　　以公邑之田任甸地
　　黄氏曰郊外四甸之在逺郊之外其中置六遂七万五千家余地尽以为公邑自此至畿畺四处皆有公邑故据此而言之○图説曰特于甸地言者言公邑始于此○陈及之曰公邑之田谓在官之田未颁与人者【○黄氏曰公邑对家邑为名甸田皆井授故小司徒曰乃经士地而井牧其田野九夫为井四井为邑四邑为丘四丘为甸四甸为县四县为都是为丘乗之制甸七万五千家为六遂共车千乗郑康成曰公邑六遂余地非也甸为六遂无余地盖其居民一以遂人邻里鄼鄙县遂之法施之以存卒伍之制其授田一以司徒井邑丘甸县都之法施之以益丘乗之制里宰掌比其邑之众寡邻长凡邑中之政相賛则所谓邑者乃参行于邻里之中而六遂之地十二同止能容七万五千家非若六乡有余民别而为四郊也其曰公邑以其属天子也司马法二百里为州者言其居民如乡之州也】
　　以家邑之田任稍地以小都之田任县地以大都之田任畺【居良反】地
　　黄氏曰以家邑之田任稍地谓天子大夫各受采地二十五里在三百里之内也以小都之田任县地谓天子之卿各受五十里采地在四百里县地之内也以大都之田任畺地谓三公及亲王子母弟各受百里采地在五百里畺地之中也家邑大夫之食邑也其在畿外则为附庸之国不能五十里者谓之食邑非谓尽食其地盖亦使取公田之税而食之有大夫士有府史胥徒皆当有禄尽取给于此而归其余于王故谓之稍专以廪禄为义也司马法三百里曰野言其居民授田悉与甸同也甸为公邑稍为家邑公邑合而听于遂人家邑离而听于家大夫费郈武城莒父小都大夫之都郑以为卿之采地非也卿受地视伯谓之县者着野法也必着野法者见都鄙之犹有王田也大都公卿之都也公百里州公祭公伯七十里不言七十里者合之于百里凡伯曰我居圉卒荒芮伯曰孔我圉圉畺也其曰畺者言为天子守封畺也又谓之都甸稍县都犹县之为县也甸法四甸为县四县为都载师小都曰县大都名皆互通都鄙之外一以丘甸之法治之故其名通稍不为邑县畺不为都天子使吏治之而属乎遂人遂人曰以逹于畿是也郑于遂人曰中虽有都鄙遂人尽主其地非也【○王昭禹曰自家邑至大都以官之最尊者与王子弟之愈亲为外盖其官最尊其亲愈宻则其内之尽心于王为益至外之捍卫于国为益严】
　　陆氏曰王制所谓县内举中言之也然则以公邑之田任甸地元士于此受可知凡此其大凡也其地有余有不足盖有通法存焉虽卿或在畺地虽大夫或在县地取足于封而已○易氏曰惟内诸侯以禄为主故所任之地与郊甸同谓之田○陈君举曰古者采地未尝世守若温原攅茅之田周武王尝以封苏忿生矣周襄王尝以赐晋文公矣狐氏阳氏复受命于晋以处之盖更狐阳而后至郤氏郤氏而争其田故单刘二公所以曰若治其故则王官之邑此言一出足以破郤氏之贪于是晋侯俾勿争若已识其机准是一事则知采地无世守也明矣
　　图説曰四郊地居四同甸居十二同稍居二十同县居二十八同都居三十六同共计百同之地此王畿所以为千里【○陈君举曰先儒以为畿内方千里积百同九百万夫之地其言是也以为中有山林陵麓川泽沟渎城郭官室涂巷三分去一其余六百万夫又以田不易一易再易上中下相通定受田者三百万家则非矣考封建之法王畿方千里者田方千里公侯凡百里者田方百里方千里者为方百里者百为田百万井九百万夫之地受田者八百万夫百倍公侯之国夫然后足以为天子都圻镇抚天下矣若受田止于三万家则是方百里者三十七五十里者一耳安在其为方千里本根不强何以应千八百国之求乎先王以田制禄一夫一妇受田百畆上农夫食九人诸侯之下士倍上农夫中士倍下士上士倍中士下大夫倍上士卿四大夫禄君十卿禄计口受田积而上之度人情交际之广狭裁其用度之多寡而受之为公侯者田不百里不足以待天子睦四邻亲九族守宗庙定社稷伯必七十里子男必五十里不可多也不可寡也若郑氏刘歆之言乃连山川未审田之定数茫然依约以为国者也夫国之肥硗四方不同故大禹有九等之例后世亦有土色之辨因其地之肥硗以定田之广狭百里之国提封万井是为定制岂有先定四封然后去山陵林麓川泽又始以一易再易定其夫家之数乎井田封国帝王之世系百世之根本若根本无法制则万世将如之何又诸公封方五百里其食者半则是方百里者六五十里者一矣以郑氏所言王畿计之合六国诸侯已是与王敌矣尾大不掉岂先王良法】○陈君举曰或问载师凡地以何人耕曰只是使食公田之税耳且如古人以公田养士大夫之家仕宦于朝则有常禄禄食如汉餐钱之类汉虽关内侯亦未尝有地如二千石以下皆受谷于司农掌金谷之渊唐室无赋禄之制但令以房廊钱自给当时虽有促钱令史终唐之世赋禄不能定其实封有戸者亦不过几人至太祖始立禄格如俸钱供给钱者皆王介甫始制此事最是然其无収处却令州县供给钱仰给于公使库公使库不能辨此其势只得将军资库钱制而用之如此立法是教天下之人将军资公使库合而为一也
　　凡任地国宅无征园廛二十而一近郊十一逺郊二十而三甸稍县都皆无过十二唯其漆林之征二十而五郑司农曰任地谓任土地以起税赋也○林氏曰载师任土有任其地之所居者有任其地之所征者自廛里至大都此任其地之所居者有逺近也自国宅至漆林此任其征之所出者有轻重也
　　郑司农曰国宅城中宅也○郑锷曰民为国本本固则邦寜则国中所居蠲其赋而无征冝矣【○郑康成曰国宅凡官所有宫室吏所治者也○刘氏日谓国也宅也国即上文廛里任国中宅者上文宅田廛田宅田无征其余皆有征矣此但覆解上文自国至都征税之差更无别少异而两郑之説俱非】
　　贾氏曰园即上经场圃任园地廛即上经廛里任国中之地廛则孟子云五畆之宅之以桑麻是廛无谷也园则百畆田畔家各二畆半以为井灶种防韭及是园少利也○黄氏曰廛税有夫布以夫一廛为名与里布杂征居二十之一里布以里居为名盖给闾里杂用共服器之属孟子不欲以室庐蚕桑之税病民故欲去之【○郑锷曰园圃所产之利防市廛只以为居货之所故二十而取一皆轻之也记者谓廛与陈相愿受一廛为氓之廛同非市廛也余以为既言国宅无征则廛里不当有赋今有二十而一之赋其里非居之廛明矣商贾有门关之税则居货之所不得不轻之也愚按园廛亦之　臣若焉　　国之圃周氏之汪是也】
　　黄氏曰国中什一使自赋役多税轻逺郊二十而三役稍简矣自此去国益逺役益简税渐増至十二而止自甸而往通行公田九一之法盖并杂徴为十二自郊至都役赋相乗除而通平然犹必优内也陆氏曰甸稍县都无过十二谓如百畆而彻赋民什一于一中又以十分为率取二也畿外诸侯以归公上大略如此
　　贾氏曰漆林之税特重以其非人力所能作○郑锷曰漆之为物特为用之饰舜造漆器羣臣咸谏惧用漆而至金玉富民之道可不禁其奢乎植至于成林则奢意无极特重其征非不仁也
　　陈君举曰周制什一之法通行于天下而载师立法多寡不均盖参之前文而得其説近郊十一则圭田之税商贾之田税所以轻者盖圭田以当禄奉祭祀商贾既有关市之征不可重也逺郊二十而三则庶人在官者之田赏田之税畜牧之田税所以比田税差重者抑闲民及豪强之家也甸稍县都皆无过什二则公邑之田税卿大夫采地之田税嵗贡什之二而有其八是亦优于畿外诸侯矣以上田非民田也故多寡随冝而取若井田则什一而税智者不能易此説【○又曰此九等之赋皆是公卿大夫所封之地在乎邑者其所得甚薄故以二十而一归乎天子或封之以逺近之田者其所得厚乎邑故以十一而归于天子至于封之以甸县之都是封之以邑也其所得厚乎田故以十二归之天子至于漆林之征是其所受之邑其中有漆林之地故利为厚则以二十而五以取之】
　　薛氏曰载师之法非取民之法乃任地之法耳国有宫室吏所治也故无征场圃者果蓏珍异之所出廛里者货贿财利之所聚其利甚防而不可以厚敛故园廛二十而一宅则退政于朝士则列职于朝贾则服役于朝朝廷之所深防者也虽受田不可以无税而所取不可以过厚故近郊十一官田者公家所耕之田赏田者赏赐所予之田牛田牧田牛牧所给之田彼皆得于在官之田虽敛之以稍厚不为过故逺郊二十而三至于六遂之余地则公邑所受者为甚家邑小都大都之所受地视公侯伯子男则受田者为尤富敛之虽加厚而亦不为刻故甸稍县都皆无过十二若夫事漆林之末作而掌山泽者尤当抑末作而阨之以重敛故漆林之征二十而五其首曰凡任地则知其为凡任地者之赋也
　　陈君举曰海内之地方千里者九以其一为畿内畿内之地方百里者百以其一为郊内乡遂在焉此天子所自有也而近郊有宅田士田贾田逺郊有官田牛田赏田牧田则郊田亦或赋之诸臣而不皆治于天子之吏郊外唯公邑谓之甸所谓闲田也其余以为家邑谓之稍大夫受之以为小都谓之县卿受之以为大都谓之畺公受之凡此皆封君也各衣食其租税以岁时颇有入于王府则近郊十共其一逺郊二十共其三稍甸县都皆十共二是谓九赋盖输公上者厪厪如此由此观之以方千里者九而天子所自有其一诚非自封殖以纵其欲徒以具百官成六军受四方防朝焉耳等而下之公侯伯里伯七十里子男五十里而其君毋过十卿禄卿一旅之田大夫一卒之田而又都城过百雉伐冰之家畜牛羊则于礼为大禁大抵大小相维而不相殊絶是之谓均茍不均则自天子逹诸侯不得专有之是故山泽不以朌采地之内有漆林焉则倍蓗其征虞衡虽王官然其歳入非丧纪勿用以经考之九州川浸泽薮名在职方不属诸侯之版而诗不以圃田繋郑春秋不以沙鹿系晋略可覩矣周季诸侯始擅不朌之利齐斡山海桃林之塞郇瑕之地晋实私之僭侈滋甚往往穪霸甚者至周歳贡百二十金于魏以易温圃秦人痛惩之罢侯置守以养千八百国之君者养一人而山泽陂池之入特为禁钱属少府由是人主独富强而郡县单弱天下之祸初起于匹夫然后知周过其厯秦不及期非但仁义之泽不同亦制度之异也
　　凡宅不毛者有里布凡田不耕者出屋粟凡民无职事者出夫家之征
　　黄氏曰里布出于蚕桑宅虽不毛犹出里布屋粟出于艺植田虽不耕犹出屋粟旅师掌聚野之耡粟屋粟公田九一之外复有此税以夫屋为名所以给施散若今之义食欤民无宅则无里布无田则无屋粟然必出夫家之征在国则出十一之贡在野则出九一之赋一夫百畆之所任家征出士徒车辇给繇役视其费为之数【○王氏详説曰里者方里而井之里何必以为二十五家为里布者布缌也何必以口赋出泉为布且比共吉凶二服是里布所罚以为吉凶二服有宅则有宅征有田与夫家则有田夫家之税虽因而罚之但屋粟与夫家之征为常法而里布为非常法故屋粟夫家之征言出而里布言有有者不冝有也后世以里布为常法故孟子曰廛无夫里之布则民皆愿为之氓唐时调法有家则有调而使之出绢去成周法意逺矣】
　　薛氏曰学者为之辞曰抑末作也激游手也抑不思彼无生息蕃养之源而蹙之以刻剥之政民将何所出乎且闾师于不植者无椁而已载师则使出二十五家之布闾师于不耕者祭无盛而巳载师则使出三夫之税闾师无职者出夫布而已载师则使出夫家之征何同情而异罚乎所谓宅不毛田不耕与夫民无职事者非为民而言为任地者言耳谓夫都家之长公邑之吏近郊逺郊之所授皆任地者也彼既任是地则当垦辟田野敎督耕桑可也今都鄙郊甸之中犹有不毛之宅不耕之田无职事之民则是上忘于职而忽于政故宅不毛者其长有里布之罚田不耕者其长有屋粟之罚民无职事则又罚其长以夫家之征夫然后为君者不虐于诛敛任地者不困于供输何者谓所生足以给所取也孟子曰入其疆土地辟田野治养老尊贤俊杰在位则有庆入其疆土地荒芜遗老失贤掊克在位则有让在诸侯如此则其于郊甸都鄙者可知【○陈君举曰闾师之罚罚庶民受井田者载师之罚罚有官职及闲民商贾也若圭田赏田公邑家邑小都大都之田商贾之田畜牧之田庶民在官之田何以罚之特重盖有官者怙豪横给以田而不耕授之宅而不毛则剥下亏上多矣庶人在官而不知耕则横取强敛多矣商贾之家畜牧之家有田而不知耕则逐利甚矣凡此皆先王所甚恶故罚之特重也】
　　以时徴其赋
　　易氏曰徴其赋者谓任地之正赋若里布屋粟以及夫家之征当时不常有故不立为一定之法【○郑锷曰徴之必以时则上不病国下不病民】
　　陈君举曰冢宰制国用而财计萃于地官所谓九功者六郷之中农圃工商山泽之赋闾师掌之九赋者廛里及畺士之有田至于都鄙者之赋载师掌之其市征廛人掌之其野敛县师旅师掌之防至于薪刍角羽茶炭之敛各有其人而其嵗入泉在泉府谷在仓廪人委积之守在遗人皆司徒之属而天官大府之所受特市事货贿之入然后知冢宰制国用者非但二三府区区出内盖兼緫贡赋功之入而以九式出之以中大夫二人为司防治其最凡焉而以万目付有司要其财守则固地官之职也周之大计富藏天下不尽归之公上自九职九贡既皆不领于朝廷之经费而以九赋当歳之百须虽天子不得以意増损于其间者则以其藏在羣有司其节在大臣故也藏在羣有司虽大臣不能侵官以顺适其上节在大臣虽羣有司之积若丘山而不敢专輙于下然则分二卿示公共防逾越而冢宰所以为独制国用也欤周之大政令每如此今见于诗书周公召公并相成王而洛师之役召公先相宅及周公莅卜而后丕作康王即位同召六卿而命仲桓南宫毛者必太保宣王南征程伯休父实为司马而整六师者大师皇父也是谓一相处内无所不统不但理财然也秦兼天下山海池泽之税属于少府以给共养谓之禁钱其属自为尚书盖周司防之官则是自防其所司不丞相汉文帝问丞相天下钱谷一嵗出入几何陈平对以责治粟内史内史今大农也而不及少府则少府为天子私藏虽丞相有不得与闻者而利权始分矣
　　闾师中士二人史二人徒二十人
　　郑康成曰主徴六郷赋贡之税者○陈及之曰闾师徴国中及四郊之税县师徴野之税皆民田什一而税者也○郑锷曰或谓六郷之中二十五家同一闾各设闾胥以统治之矣又有闾师之官何也盖闾胥所掌者一闾之征令闾师则掌国中及四郊人民六畜之数以任其力以待其政令以时征其赋此其职之所以不同也然六郷有比闾族党之名独取闾以名官者康成谓征民之税冝督其亲民者其説恐未尽何则比闾族党之官无非亲民者不独闾为近民之官而已尝以县师观之有四甸之县有五鄙之县有小都之县而掌征邑之贡赋者则以县师名之谓其在四百里之地四甸五鄙小都之县俱可緫于是故也若夫五比之家则合而为一闾闾之百家则合而为一族族之五百家则合而为一党小而一比则未成为闾大而族党则各同出一闾欲知民数以任其力而征其赋必当出入乎闾巷之间然后知之为甚悉名闾之意殆由此尔闾师之任既为匪轻故虽以中士为之而命名曰师冝矣【○郑景望曰后世催科之法县以户长保长率十人催二三百家之税既巳难矣而定役者止据物力之髙下而不问其居舍之廛野故在逺郊而催城中之租居东郷而督西保之税姓名居里之不可识逃亡死絶之不可知而破家荡产之害相寻役法之为民病也深矣或曰近世三十甲之説亦近于五比为闾之意夫何行之而犹病曰聨民者不异廛野役民者不本保伍虽以一夫征十夫之税而越竟奔走之劳死徙代纳之害犹前耳】
　　掌国中及四郊之人民六畜之数以任其力以待其政令以时徴其赋
　　贾氏曰闾师徴敛百里内之赋贡故云掌国中及四郊人民六畜之数
　　郑锷曰内而国中逺而四郊有人民焉为邦之本有六畜焉为家之资当悉知其多寡之数然后可量其力之所能任【○易氏曰牛以力而载马以力而驾鸡豚狗之畜无失其时八口之家可以无饥则知其力之为有余由是任民则农圃之事以至虞衡之事皆其力之所及耕植之贡以至山泽之贡皆其力之所出】量其地然后任以事任以事然后可以待上之政令而责其出赋以供在上者为无愧在民者乃无怨
　　凡任民任农以耕事贡九谷任圃以事贡草木任工以饬材事贡器物任商以市事贡货贿任牧以畜事贡鸟兽任嫔以女事贡布帛任衡以山事贡其物任虞以泽事贡其物
　　郑康成曰贡草木谓葵韭果蓏之属○易氏曰大宰言任民则任之以其职闾师言任民则任之以其贡惟闾师以贡而论则山泽之职无虑数万此所以列虞衡为二【○郑锷曰山泽所出不同其职可以兼言其贡则不得不分也】防材之利毫末而巳此所以不言臣妾【○刘氏曰臣妾各有所而无地职以任其力也】然九职以虞衡为次此以虞衡为后亦山泽之利与民共之
　　黄氏曰凡任民国中九职杂居与野不同其授地或多或寡或不授地参差不齐故皆使什一自赋圃牧工贾则皆视农夫百畆各足以致其一夫之力而什贡其一畿内无贡谓之贡者言下之所以奉其上也国中贡即赋也什一自赋其实夏法
　　郑锷曰或谓龙子以为治地莫不善于贡贡者校数歳之中以为常以为乐寡取凶年取盈周人用彻法今乃有闾师之贡何也余攷康成之説周制畿内用夏之贡法邦国用殷之助法又攷儒者之説谓大宰任三农之法是助法其法借而不税载师任地之法是贡法其法税而不借畿内自有贡法助法不然则闾师之于国中四郊何以有贡耶余谓贡法用于余地不耕田之处助法用于郷遂为井田之处
　　凡无职者出夫布
　　郑锷曰所谓无职则指闲民为臣妾耳臣妾者八职之所役闲民者八职之所恃初无可贡者特使之出一夫之布盖使出一夫算口之泉与里布夫家之征异矣然此布非罚布也亦以出为言者既谓之无职殆亦不冝出者也不冝出而出之亦勉之使励勤耳【○杨氏曰大宰九职九曰闲民虽无常职而使之转移执事是亦有职也闾师之任民以时征其财则八职之民皆有常职矣凡无职者亦使之出夫布则闾师之征赋亦非不及闲民也先王任民其详至于嫔妇化治枲臣妾聚敛防财虽妇亦各有职不蚕则不帛不绩则不衰故夫耕妇蚕以其衣食无敢不自力者此黎民所以不饥不寒养生丧死而无憾也夫惰农自安不客于先王之时岂闾师任民而不及闲民哉盖闾师任民以征赋为主而转移执事巳列于九职之末故不言也○黄氏曰凡民职业虽不同而皆受廛居作受廛者必有夫布闲民虽不受廛亦必出夫布如有职业者此所以惩之也○王昭禹曰大宰尝以九职任万民大司徒颁九职三事以登万民则任民以九职为本以三事为辅无职者谓无事于九职也冝有以阨之使任职焉故罚之使出夫布载师言里布者罚出居里之布此言夫布者罚出夫丁之布○林氏曰闾师凡无职者出夫布所以惩游惰至汉始一槩为算赋故髙帝纪书云算赋盖变古重敛害民也】
　　凡庶民不畜者祭无牲不耕者祭无盛不者无椁不蚕者不帛不绩者不衰
　　郑锷曰先王使民植桑种麻鸡豚狗之畜无失其时者使之养生丧死无憾然人之情好逸恶劳欲其不惰于本业非有以罚之则有所不勉盖庶人之家五母鸡二母畜以为牲不畜则使其祭不得用牲耕以供粢盛不耕则使其祭不得用盛【○郑康成曰盛黍稷也】不种植则使其死也有棺而不得用椁【○郑康成曰椁周棺也】不蚕桑则使其衣不得衣帛不绩其麻则使其丧不得衣衰凡皆所以耻之【○易氏曰人孰不念其先亦孰不爱其身于此缺焉能无愧乎玉藻云惰游之冠垂緌五寸亦皆所以愧之也愧之也者勉其怠而作其力也○黄氏曰工贾皆不耕岂可以使祭无盛儒不耕而食孟子所谓入则孝出则弟守先王之道以待后之学者固得通功易事也】郑景望曰老不帛死不椁丧不衰祭不牲不盛民之所以养生丧死厚终追逺情之所甚不忍咸无焉则罚而惩之不亦甚哉夫然后各致其力而野无旷土各率其职而国无游民衣食足于下贡赋裕于上夫先王之政本以养民因资其力以养国故凡一予一夺一劝一惩皆以丰其原培其本后世任民无政励民无术予夺劝惩一皆为取民而设民生无以养死无所水旱饥馑枕藉沟壑莫之问而取民之法顾日益苛牧民之吏顾日益急不亦异乎
　　县师上士二人中士四人府二人史四人胥八人徒八十人
　　郑康成曰名曰县师者自六乡以至邦国县居中焉【○黄氏曰县师乡官也而掌天下地域人民六畜车辇之数及徴野之贡赋犹以内统外也以县为官取四甸为县之义丘乗之制贡赋之法于是详焉○王氏详説曰此天子所以谓之县官】郑锷曰耕牧之地有名县者四甸为县是也六遂之地有名县者五鄙为县是也采邑之地有名县者小都之田任县地是也此县师之职掌邦国都鄙稍甸郊里之地域而亦名曰县与上所言三县之名则同其实则异何以言之王国百里之外为六遂又其外为小都大都尚有余地不以封人者则谓之公邑天子使吏治焉其官名曰县师则近而四甸之县逺而五鄙之县又逺而小都之县凡所谓公邑者皆緫统于是郑司农谓四百里曰县者正谓是也○陈君举曰周制以载师专管在官人禄地租赋以闾师专管农田租赋至县师又通管军政及野赋甸稍县都大率皆是受分地人其中间田则领于王官亦以乡遂之法治之至于乡遂只是邦畿之内分擘【闾师四郊县师郊里】管仲三分国之法正是乡遂法五鄙之法正是甸稍县都法但其制颇有团并以规利整促以便用兵处非先王立法之意
　　掌邦国都鄙稍甸郊里之地域而辨其夫家人民田莱之数及其六畜车辇之稽三年大比则以攷羣吏而以诏废置
　　贾氏曰稽计所计之数皆知之
　　吕氏曰先王自封建诸侯外有闲田散在诸侯之国或谓诸侯有罪则削其地以为闲田若有功则以闲田増封之天子平时各命王官以掌之县师掌邦国都鄙稍甸郊里之地域而兼天下之闲田以緫其目此皆古人封建相维之意○郑锷曰邦国者畿外之诸侯都鄙者畿内之小都大都稍者大夫之家邑邑者六乡之井地郊里则自国中以至六乡其地域不为不广【○郑康成曰郊里郊所　居○项氏曰如一里九夫】其夫家人民【○王氏曰人民在夫家六畜之中则是民之也质人所谓人民同意○项氏曰如一家九夫】田莱之数不为不多【○项氏曰如田百畆莱五十畆之类○郑氏曰莱休不耕者】其畜车辇不为不众如使县师尽得而掌之又从而辨之从而稽之非司徒而何然其所掌者止于邦国都鄙稍甸郊里之公邑则知其不同于司徒矣○史氏曰夫家人民之増损田莱之荒辟六畜之登耗车辇之备乏必待三年大比而稽考于是羣吏始从而废置则其法略于官府乡遂矣○郑锷曰逺而邦国近而都鄙与夫稍甸郊里之地俱有公邑则俱有羣吏吏有勤有怠则冝有废有置以劝激之讵可以为余地而不考之哉县师于大比之年从而考之知其勤则诏王以置之知其怠则诏王以废之夫如是孰敢不留意于王事哉説者以为乡师之职终考六乡之治以诏诛赏奚为县师独于大比则以诏废置而不及诛赏无乃公邑之法独异于六郷乎余以废置视诛赏为轻诛赏视废置为重郷师为六郷之老而郷师乃公邑之官县师止于专治公邑而郷师于事无所不考县师亦郷师所稽故县师于废置之轻者可得而诏若夫诛赏之重有不得而与焉县师于大比诏其轻郷师于大比诏其重职有尊卑理亦冝然孰谓公邑之羣吏独无诛赏以驭之哉
　　黄氏曰此天下军籍也其序自外及内着其为一法也调多用外兵止及郊里六郷之军司马不得而徴发之也六郷之军专卫王大比小司徒巳考四郊之吏县师亦考之者小司徒掌教县师掌敛其赋各行其职必考察之而后其事严整
　　若将有军旅防同田役之戒则受灋于司马以作其众庶及马牛车辇防其车人之卒伍使皆备旗鼓兵器以帅而至
　　易氏曰戒者戒其豫备○黄氏曰司马主兵其令不得直行于天下必有县师关节此先王防意兵皆民也发民为兵而主民之官不应全不知故使其属行司马之法作起也起其众庶马牛车辇而后防其车人卒伍邦国都鄙郷法卒伍虽素定而车人不相须甸稍县都野法车人相须而县鄙居民未尝为卒伍故于此皆以司马之法防之五人为伍百人为卒离则皆伍聨则皆什百人为卒郷为四闾野为四里车徒异部多少称事【○王氏曰车有车之卒伍若司右所谓合车之卒伍是也人有人之卒伍若小司徒所谓防万民之卒伍是也】○郑锷曰周制以军旅防同田役为国之大事不惟须众庶以为用而马牛车辇旗鼓兵器皆不得以不备不惟取于六郷之民亦有时用公邑之民六郷之吏帅之而至以听司徒之政令公邑之民为司马者得而用之县师闻有是戒则往受其法以作公邑之众庶及马牛车辇防其车之卒伍又防其人之卒伍有旗以为之指麾有鼓以为之号令有弓矢殳矛戈防以为之击刺使之各备其物然后帅之以至【○黄氏曰郊兵其吏帅之野兵稍人帅之邦国都鄙各从其主】先儒谓郷师以旗致万民则帅而至者谓致于郷师也余以为六郷之民郷师之所统治则民冝致于郷师若夫公邑之民非郷师之所统治而用民之法本受于司马则此所谓帅而至者冝致于司马若受法于此而致民于彼则调发之多少孰从而知之哉尝考稍人之职掌令丘乗之政令者也若有防同师田行役之事则以县师之法作其同徒輂辇帅而至以听于司马夫以稍人受法于县师县师受法于司马上下相统出于一律安有受司马之法乃帅而至于郷师乎先儒之説陋于是矣
　　凡造都邑量其地辨其物而制其域
　　贾氏曰都谓大都小都邑谓家邑○王昭禹曰县师掌闲田之地内自郊里外及邦国凡余地皆在所掌则凡造都邑者合天下闲田言之○郑锷曰大司徒言造都鄙制其地域而封沟之以其室数制之此又言造都邑量其地辨其物而制其域何也司徒所造者畿内三等之采地县师所造者公邑之地造都邑将以居民地邑民居必参相得恶可不量其地之广狭五地之物所生异冝恶可不辨其物之名色【○郑康成曰物谓地所有也名山大泽不以封】家邑之里二十五小都五十大都百乌可不制其域之小大封都邑者必有定制故皆以制其域为言【○王昭禹曰制其域则为之立疆界大小之限】若夫大司徒言以室数制之即此所谓量其地言以土冝之法辨其名物即此所谓辨其物造之之法则同所造之地则不同所以各言之【○黄氏日凡造都鄙乡法卒伍令赋邑野法丘乗令赋调徴敛皆当用之故其所授民皆有数而不使其地有余不足量其地知其所能容辨其物知其易不易】
　　以歳时徴野之赋贡
　　郑锷曰贡赋之出于野者必当以时征之不先时以困民所无不后时以失民所有乃所以惠吾民也説者谓载师闾师皆言以时征其赋此独言以时征野之贡赋何也载师所征者任地之赋闾师所征者国中四郊之赋县师征公邑之赋贡其地乃公邑之闲田故特言野以别之
　　遗人中士二人下士四人府二人史四人胥四人徒四十人
　　王昭禹曰掌施惠以振救故以遗人名官○薛平仲曰取之于民而不知所以予之则施报之义乖予之于民而不知所以均之则公平之义泯遗人必继于此者先王所以示施报之义均人又继于后者先王所以示公平之义夫风俗之不善不由于施报之义乖则原于公平之义泯先王设官以寓教而动化风俗之机每形于不言之表则亦何往而非教哉
　　掌邦之委积以待施惠
　　王昭禹曰言邦之委积以别于诸侯国也○贾氏曰此与下为緫目○郑锷曰先王仁政务在利人而已悯其不足必施惠以予之又谓用物不足则惠有时而穷欲其不穷则其积也冝厚故立遗人之官使掌邦之委积欲其积之有素然积于此者有限待事之来也不一以一方之积将以施无穷之惠不可也故所积各有地因其地之物以待其地之事则物不匮而惠不竭故自乡里而下各有委积以待事○黄氏曰郑谓余法用非也廪人匪颁赒赐未有所指授储之以待故可谓之余法用谷不足则可止也遗人施惠皆有品式不可已者如郊里委积以待賔客岂余法用邪又县委以待凶荒今亦以谷不足而不出可欤大抵司徒教民相赒相救民力之所不能任与其所当任老羇旅国皆自当任之本文王惠鲜鳏寡之政国用之不可已者常时给养之一旦以谷不足而止则皆当为饿莩此遗人委积廪人匪颁赒赐皆当于徴敛时与仓人分受之大略如今省司义仓米各有所属遗人所当用者亦必皆有余蓄虽凶荒谷不足不得止也遗人与闾师县师为联闾师徴郷赋县师徴野赋其事相关郊外曰野五鄼为鄙委人以甸聚待羇旅野鄙即甸也稍无委积稍赋专给廪禄冝无余也凡委积道逺则移用
　　郷里之委积以恤民之囏阨
　　郑康成曰乡里乡所居也【○贾氏曰郷里谓国中】○郑康成曰囏阨犹困乏○郑锷曰乡里之委积出于农民之力农有囏阨则取以赈恤之出于民还以与民【○史氏曰方其囏阨岂暇逺愬即其居而予之取其近也○王氏曰恤民之囏阨则司救所谓歳时有天患民病以节廵国中及郊野而以王命施惠也国及郊野以郷里为中故恤民之囏阨冝以郷里之委积】
　　门关之委积以养老
　　贾氏曰门谓十二国门关十二关门出入皆有税足国用之外留之以养老故司门云以其财养死政之老与其○郑锷曰门关之委积出于商旅之利父老死于王事而其子子死于王事而其父老皆死义之家也取诸此以养之使民知利不胜义所以激天下之大义也
　　郊野之委积以待賔客
　　王昭禹曰近郊五十里六郷在焉逺郊百里六遂在焉谓之郊里则异于郷里以在郷遂之间言之○贾氏曰六郷之民所居郊者其委积留以待賔客其賔客至郊与王国使者交接因即与之廪饩【○郑锷曰刍薪禾米賔客道路之所颁而郊劳之礼实在乎此故积于郊里以待之○王昭禹曰司徒大賔客令野修道委积小司徒小賔客令野修道委积野指郊里之地言之】
　　野鄙之委积以待羇旅
　　贾氏曰野鄙据六遂在郊外曰野【○王昭禹曰遂地谓之野合五鄼而为鄙则野鄙为遂地明矣】六遂中有五百家鄙故以鄙表六遂亦可兼公邑在甸地者
　　郑锷曰康成谓羇旅为过行止者以经考之乃旅师之所谓新甿盖羇旅无定名此乃自逺方新徙而来至于六遂未授田之人如王制所谓自诸侯来徙于家者也田虽未授身留于此则用野鄙之委积待之冝矣
　　县都之委积以待凶荒
　　贾氏曰县四百里都五百里不见稍三百里则县都中可以兼之特于此三处言凶荒者畿外凶荒则入向畿内取之畿内凶荒则向畿外取之是以郑即通给解之【○郑锷曰凶荒则流离入关者多矣故积于县都以待之如汉时关东水旱流民入关中仰食之类即都鄙之境上以赒恤之不来莩于京师○李景齐曰司徒荒政所以散利或者取具于此欤】史氏曰郊里则逺井邑矣賔客不常至野鄙则逺廛市矣羇旅不常有县都则逺郷遂矣凶荒不常见皆俟时而予之故云待也
　　刘氏曰曰恤者非恤不可行曰养者直以充其生待者必有以待之皆互文以相见
　　郑锷曰凡此五地委积出于民耶出于官耶以司门观之凡财物犯禁者举之以其财养死政之老与其则关门之委积由此若夫其他余以谓三年九年耕所余之粟皆积于此
　　凡賔客防同师役掌其道路之委积凡国野之道十里有庐庐有饮食三十里有宿宿有路室路室有委五十里有市市有候馆候馆有积
</div>
    <div class="pagination">
<a href="周礼订义_page25.html">上一页</a><span>...</span><a href="周礼订义_page21.html">21</a><a href="周礼订义_page22.html">22</a><a href="周礼订义_page23.html">23</a><a href="周礼订义_page24.html">24</a><a href="周礼订义_page25.html">25</a><span class="current-page">26</span><a href="周礼订义_page27.html">27</a><a href="周礼订义_page28.html">28</a><a href="周礼订义_page29.html">29</a><a href="周礼订义_page30.html">30</a><a href="周礼订义_page31.html">31</a><span>...</span><a href="周礼订义_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
