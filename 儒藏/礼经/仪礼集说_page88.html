<!DOCTYPE html>
<html>
<head>
    <meta charset="UTF-8">
    <title>仪礼集说 - 第 88 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 88 页/共 95 页</h1>
    <div class="content">　　不前期三日而筮尸未详此筮日筮尸之辞皆不言筮之亦与士异
　　吉则乃遂宿尸祝摈
　　祝为摈与上篇祝致命之意同
　　主人再拜稽首
　　不待其许诺而即再拜稽首亦异于士已上之仪当略与特牲同以其有成礼故略之而不言
　　祝告曰孝孙某来日丁亥用荐歳事于皇祖伯某以某妃配某氏敢宿
　　注曰告尸以主人为此事来宿
　　尸拜许诺主人又再拜稽首主人退尸送揖不拜主人拜而后致辞故尸答拜而后许诺尸所以答拜者亦以其未许诺故也主人又拜者所以见其不必答已尊之又此主人退尸虽不拜送犹揖之凡尸与主人为礼于其家者皆变于賔主之仪
　　若不吉则遂改筮尸
　　所改筮者嗣户也此所筮者若又不吉则直以其次者为尸不复筮与筮日之意同
　　右筮尸宿尸
　　既宿尸反为期于庿门之外
　　注曰期祭期也言既宿尸反为期明大夫尊宿尸而已其为賔及执事者使人宿之
　　继公谓既宿尸反而为期是其事相继而不必至夕也然则向所宿者皆不在可知大夫宿与为期同日此时又未有賔皆大夫礼异者也
　　主人门东南面
　　主人门东南面有司羣执事之位北面大夫宜乡之亦大夫礼异也
　　宗人朝服北面曰请祭期主人曰比于子【比略志反】
　　注曰比次早晏在于子也
　　宗人曰旦明行事主人曰诺
　　注曰旦明旦日质明
　　乃退
　　惟云乃退是主人不送也下篇云众賔出主人拜送于庿门外此退而不送则众賔不在可知既退有司乃宿賔
　　右为期
　　明日主人朝服即位于庿门之外东方南面宰宗人西面北上牲北首东上司马刲羊司士击豕宗人告备乃退【刲苦圭反】
　　注曰刲击皆谓杀之此实既告备乃杀之文互者省也
　　继公谓东方视杀之位亦宜当塾少南此异宰宗人之位亦与特牲异宗祝之位者同意牲亦当在东方少南有司牵羊豕则束之而东足也乃退谓主人
　　右视杀
　　雍人摡鼎匕俎于雍爨雍爨在门东南北上
　　注曰雍爨羊豕鱼腊灶也
　　继公谓摡犹拭也既筮日而宗人命涤则有司于祭器皆已濯之矣故至此但摡之为去尘也鼎匕俎皆牲器故雍人摡之于雍爨之上以其类也下文摡甑甗匕敦于廪爨其义亦然雍人见公食礼
　　廪人摡甑甗匕与敦于廪爨廪爨在雍爨之北【甑于孕反甗鱼展反敦音对下并同】
　　注曰匕所以匕黍稷者也
　　防曰冬官陶人职云甗实二鬴厚半寸唇寸甑实二鬴厚半寸唇寸七穿
　　继公谓廪人与雍人对言则是掌为饎之事者也甗如甑盖有底而无孔所以盛米也与甑则炊之匕则出之此四器与鼎匕俎皆陈于外故雍人廪人分摡之廪爨亦北上
　　司宫摡豆笾勺爵觚觯几洗篚于东堂下勺爵觚觯实于篚卒摡馔豆笾与篚于房中放于西方设洗于阼阶东南当东荣【放方往反】
　　司宫主陈设此器故俱摡之勺爵觚觯摡之则随实于篚不待其卒摡也勺亦实于篚者为将洗之馔之盖于北堂放于西方以次而西也下篚亦馔于房以俟事至而设之不言陈几之处未详其所特牲礼几席陈于西堂
　　右摡器
　　羹定雍人陈鼎五三鼎在羊镬之西二鼎在豕镬之西三鼎羊鱼腊二鼎豕与肤肤鼎亦在豕镬西者以肤在豕镬故也鱼腊自有镬未升之时其鼎乃从羊者以肤鼎从豕之故而为之也盖此镬四而鼎五若鼎各从其镬则豕镬西之鼎二羊镬西之鼎一嫌其轻重失次故以鱼腊之鼎从羊见其尊也不云爨而云镬据鼎实之所从出者而言是篇独着镬西之鼎位以其异也士礼三鼎无嫌故不见之
　　司马升羊右胖髀不升肩臂臑膊骼正脊一脡脊一横脊一短胁一正胁一代胁一皆二骨以并肠三胃三举肺一祭肺三实于一鼎【膊音纯与肫同脡他顶反】
　　注曰肩臂臑肱骨也膊骼股骨也脊从前为正胁旁中为正祭肺三为尸主人主妇
　　继公谓升谓升于鼎也牲体尽在镬惟神之俎实升于鼎其余则皆自镬升于俎也正脊之属用二骨乃皆云一者则是但以其名相别耳不系其骨之多寡也脊先前胁先后亦礼贵相变也肠三胃三者少牢之俎五而已肠胃不得别俎故但附于其牲也附于其牲则其数贬焉而止于三亦如特牲豕俎肤三之意也大夫或用大牢而俎若九若七则肠胃别俎得充其数此制于公食大夫礼见之
　　司士升豕右胖髀不升肩臂臑膊骼正脊一脡脊一横脊一短胁一正胁一代胁一皆二骨以并举肺一祭肺三实于一鼎
　　此与上经升羊者皆出自镬而入于鼎其文之序则始于肩终于肺与下经之出于鼎而载于俎者同以其出入先后之节攷之似正相反然则此所云者但据其已在鼎者上下之次而言非谓入鼎之序亦然也盖与下经之文虽同而意则异矣
　　雍人伦肤九实于一鼎
　　注曰伦择也肤胁革肉择之取美者
　　继公谓肤九者与其牲异鼎不视肠胃故得充其数焉司士不伦肤以其卑也先鱼腊实之者与牲体同镬宜因便也既实则迁之于腊爨之西南
　　司士又升鱼腊鱼十有五而鼎腊一纯而鼎腊用麋云又升则司士即向之升豕者也然则此时亦先升鱼后升腊与鼎谓实于一鼎也牲一胖而腊一纯亦大夫礼异也不言髀不升可知也每于将升之时则举鼎以就其镬西他篇言腊者皆不言其物而此云用麋者经特于此见之乎
　　卒脀皆设扄鼏乃举陈鼎于庿门之外东方北面北上陈于东方亦当塾少南向不陈于此亦异于士
　　司宫尊两甒于房户之间同棜皆有幂甒有酒棜即所谓棜禁也惟言棜文省耳设尊即加幂者甒其无盖与
　　司宫设罍水于洗东有枓设篚于洗西南肆【枓音主】注曰枓防水器也
　　继公谓枓者沃盥与洗用之加于罍上经言罍水者惟此与大射燕礼耳然则士之水器其异于此乎凡沃洗及盥于洗者皆用枓经特于此见之
　　改馔豆笾于房中南面如馈之设实豆笾之实
　　注曰改更也如馈之设如其陈之左右也馈设东面继公谓改馔乃就而实之大夫礼异也此亦司宫主为之　案注云馈设东面以见其异者此耳
　　小祝设槃匜与箪巾于西阶东
　　其设如士虞礼惟异处耳
　　主人朝服即位于阼阶东西面
　　更言朝服者嫌祭服或异于前也阼阶东亦直东序后放此主人既视杀而退至是乃出立于其位也
　　司宫筵于奥祝设几于筵上右之
　　司宫不设几以祝接神宜使其为尊者公食大夫礼司宫设几
　　右实鼎陈设器馔即位
　　主人出迎鼎除鼏士盥举鼎主人先入
　　注曰道之也主人不盥不举
　　继公谓主人未入室而先迎鼎且不举亦大夫礼异也除鼎示有事也士盥于外
　　司宫取二勺于篚洗之兼执以升乃啓二尊之盖幂奠于棜上加二勺于二尊覆之南枋【覆方服反】
　　二尊两甒也盖幂盖尊之幂也此时即彻幂而加勺亦变于士
　　鼎序入雍正执一匕以从雍府执四匕以从司士合执二俎以从司士賛者二人皆合执二俎以相从入【相如字】雍正雍人之长府其佐也匕先俎后变于君礼也賛者二人故云相从嫌并行也
　　陈鼎于东方当序南于洗西皆西面北上肤为下匕皆加于鼎东枋
　　注曰南于洗西陈于洗西南
　　继公谓肤为下陈鼎于外之时则然矣见于此者盖要终言之必言肤为下者以其出于豕且与之同镬嫌宜在鱼腊上也加匕东枋便匕者之执也既错鼎加匕则右人及执匕者退惟左人待载
　　俎皆设于鼎西西肆肵俎在羊俎之北亦西肆
　　注曰肵俎在北将先载也异其设文不当鼎
　　继公谓后言肵俎亦以设在后也执俎者既设俎乃退
　　宗人遣賔就主人皆盥于洗长匕【长知丈反】
　　注曰主人不匕言就主人者明亲临之
　　继公谓此所遣者二佐食三司士也云賔者省文耳此佐食賔也司士私人也就主人谓立于主人之南西面也既乃序盥复位乃序进匕也云长匕则匕者亦有先后矣此礼举者匕者异人亦大夫礼异
　　佐食上利升牢心舌载于肵俎心皆安下切上午割勿没其载于肵俎末在上舌皆切本末亦午割勿没其载于肵横之皆如初为之于爨也
　　注曰牢羊豕也安平也平割其下于载便也午割使可絶也勿没为其分散也今文切皆为刌
　　防曰皆者皆羊豕羊豕皆有心舌也案特牲记云肵俎心舌皆去本末午割之实于牲鼎载心立舌缩俎即是未入鼎时则制此心舌然也既未入鼎先制之是为之于爨也
　　继公谓此羊豕之心舌盖俱在羊鼎故惟上利升之勿没者不絶其中央也必切上下本末者欲其整也特牲记云舌缩俎此云横之盖于俎为缩于载者为横然则肵俎亦有执之以载者明矣皆如初为之于爨者言此切割之制与为之于爨之时无以异也心舌载于俎皆二以并羊左而豕右与此载者盖南面【以羊俎在其南也】
　　佐食迁肵俎于阼阶西西缩乃反
　　肵俎既载则执俎者以错于故处而佐食迁之也西缩犹西肆
　　佐食二人上利升羊载右胖髀不升肩臂臑膊骼正脊一脡脊一横脊一短胁一正胁一代胁一皆二骨以并肠三胃三长皆及俎拒举肺一长终肺祭肺三皆切肩臂臑膊骼在两端脊胁肺肩在上
　　防曰云肩臂臑膊骼在两端脊胁肺肩在上者此是在俎之次俎有上下犹牲体之有前后故肩臂臑在上端膊骼在下端脊胁肺在中其载之次序肩臂臑正脊脡脊横脊代胁长胁短胁肺肠胃膊骼也继公谓此先言其出于鼎之序后言其载于俎之次也出于鼎者其序如此则其在鼎上下之次亦可见矣拒未详脊胁肺不言肠胃可知也或曰肺上当有肠胃二字文脱耳凡吉礼之大牲其俎实体骨之名与其出鼎及载之次见于此
　　下利升豕其载如羊无肠胃体其载于俎皆进下注曰进下变于食生也乡饮酒礼进腠羊次其体豕言进下互相见
　　继公谓进下谓以每体之下乡神位也载时则但为乡俎之右耳
　　司士三人升鱼腊肤
　　升之每俎异人亦变于初也
　　鱼用鲋十有五而俎缩载右首进腴
　　注曰右首进腴亦变于食生也
　　继公谓缩载谓载而缩俎也右首据载者视之而言也鱼之进腴犹牲之进下也鱼以腴为下鬐为上右首而进腴则亦寝右矣士防奠用食生之礼其鱼则左首进鬐与此异又防奠鱼九而为三列此其列亦三而每列用五与
　　腊一纯而俎亦进下肩在上
　　注曰如羊豕
　　继公谓腊一纯而俎则肩臂臑膊骼各二而脊胁之数亦倍于牲其载之次左右股肱皆二体以并而右为上凡腊之体骨及载亦见于此
　　肤九而俎亦横载革顺
　　注曰列载于俎令其皮相顺亦者亦其骨体
　　继公谓上俎云进下即横载也故此亦之横载者载而横于俎也
　　右陈鼎匕载俎
　　卒脀祝盥于洗升自西阶主人盥升自阼阶祝先入南面主人从户内西面
　　祝先升亦大夫礼异也祝南面负墉
　　主妇被緆衣侈袂荐自东房韭菹醓醢坐奠于筵前主妇賛者一人亦被緆衣侈袂执葵菹蠃醢以授主妇主妇不兴遂受陪设于东韭菹在南葵菹在北主妇兴入于房【緆并音彖蠃音螺】
</div>
    <div class="pagination">
<a href="仪礼集说_page87.html">上一页</a><span>...</span><a href="仪礼集说_page83.html">83</a><a href="仪礼集说_page84.html">84</a><a href="仪礼集说_page85.html">85</a><a href="仪礼集说_page86.html">86</a><a href="仪礼集说_page87.html">87</a><span class="current-page">88</span><a href="仪礼集说_page89.html">89</a><a href="仪礼集说_page90.html">90</a><a href="仪礼集说_page91.html">91</a><a href="仪礼集说_page92.html">92</a><a href="仪礼集说_page93.html">93</a><span>...</span><a href="仪礼集说_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
