<!DOCTYPE html>
<html>
<head>
    <meta charset="UTF-8">
    <title>周礼订义 - 第 62 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼订义 - 第 62 页/共 96 页</h1>
    <div class="content">　　郑锷曰射既设侯则祭其神司马实爵以献服不氏既受献则于侯所北靣而祭之【○李嘉防曰賔射大射祭侯之礼一同】射人主为之位者以其知仪位故也○王氏曰侯而祭之则神无不在而君子无所不用其至○易氏曰梓人祭侯之礼其辞则欲诸侯之宁侯也
　　与大史数【所主反】射中
　　郑康成曰射中数射者中侯之筭也大射曰司射【○贾氏曰大射诸侯礼谓之司射天子谓之射人】适阶西释弓去扑袭进由中东立于中南北靣视筭
　　贾氏曰大史数筭射人但视之耳○王昭禹曰必与大史则以大史凡射事饰中舍筭执其礼事故也【○李嘉防曰筭之多寡太史治之以定黜陟】○郑锷曰射人与之共数葢专掌射法故也
　　佐司马治射正
　　郑锷曰射必有正梓人张之大司马治之射人则掌其事司马合诸侯之六耦射人则掌其五正三正之法故也【○黄氏曰正犹政也孔子射于矍相之圃射至于司马则司马主射故也○郑氏曰射正射之法仪○贾氏曰若命去侯命取矢乘矢之等皆当佐之治者预习之也】
　　易氏曰于大史言与于司马言佐尊卑之序
　　王氏详説曰天子有射人诸侯有司射皆所以治其射仪也负侯者服不氏令之者射人也取矢者射鸟氏令之者射人也祭侯服不氏为之位者射人也数射中者有大史在而射人又与焉治射正者有司马在而射人又佐焉知此则知射人之官为尊故以下大夫为之
　　祭祀则賛射牲相孤卿大夫之灋仪
　　易氏曰祭祀之礼以牲为重视牲分牲养牲巡牲见于未祭之先将祭之时则夕牲展牲牵牲射牲割牲无非礼者射人所掌则射牲之礼而已国语曰禘郊之事天子必自射其牲此虽天子自为之　【王昭禹曰祭祀王必亲射牲示诚敬之尽亲其事也】方其迎牲于门则君执绋卿大夫从士执刍至于君亲射牲而孤卿大夫咸与焉此射人相孤卿大夫之法仪以其掌射法治射仪故也○郑锷曰射人賛之谓賛之以射礼也当射牲之时孤卿大夫从王以射明其射法又相其射仪所谓以射法治射仪也
　　防同朝觐作大夫介凡有爵者
　　贾氏曰作使也【○黄氏曰作兴起之】○郑康成曰有爵者命士以上不使贱者○郑锷曰王出而防同诸侯来而朝觐王使公卿有事焉当用大夫以为上介其凡有爵者以为众介射人则作之○易氏曰射人则以法仪而作之
　　黄氏曰自此以下至大丧作卿大夫掌事皆因事定其材等以待进退【○李嘉防曰凡此数端掌之射人属于司马所以辨论官材】
　　大师令有爵者乘王之倅【七内反】车
　　郑康成曰倅车戎车之副○易氏曰大师王乗戎路其广阙苹轻之倅不可虚位故以有爵命士以上乗其倅【○王昭禹曰士卑不嫌于特尊】
　　郑锷曰或作之又或令之良由于賔射之时掌孤卿大夫之位故耳
　　有大賔客则作卿大夫从【才用反】
　　郑康成曰作者选使从王见诸侯
　　戒大史及大夫介
　　郑康成曰戒其当行者觐礼曰诸公奉箧服加命书于其上升自西阶东靣大史氏右【○王昭禹曰太史与事者以太史主协礼事故也】○郑锷曰卿大夫从王以见诸侯则射人作之公卿有事于诸侯而介以大史及大夫则射人戒之重賔客之礼也
　　大丧与仆人迁尸作卿大夫掌事比【毗志反】其庐不敬者苛罚之
　　郑康成曰仆人大仆也仆人与射人俱掌王之朝位王崩小敛大敛迁尸于室堂朝之象也檀弓曰扶君卜人师扶右射人师扶左君薨以是举【○黄氏曰射人大仆皆法度之事】○易氏曰卿大夫掌朝位之事则射人作之贾氏曰比其庐当比其本服亲踈及贵贱○郑康成曰苛谓诘问之
　　郑锷曰此言作大夫介作卿大夫从作卿大夫掌事皆以作为言葢命之使行者王也射人则作之谓作而起之也防同朝觐賔客大师大丧之礼初无与于射而掌于射人取其射之法仪而已
　　服不氏下士一人徒四人
　　郑锷曰物之不易服者莫如猛兽设官以服之名服不氏言能服其不服所以示王朝之威无所不能服也○黄氏曰射人与司士诸子联职而以服不氏以下参其间终射义也○李嘉防曰夏南方也南方属鸟故自服不氏以下数官继于射人之后
　　掌养猛兽而教扰之
　　郑康成曰猛兽虎豹熊罴之属扰驯也○郑锷曰徒能养之不能教扰之使驯则伤人而为害矣教者教以服习进退之节扰者所以扰驯其心
　　陈及之曰鸟兽在山泽则适其性为人所养则失其所教扰之使不至于夭阏无腥臊羶香之病则可以奉祭祀供肴羞矣若地官牧人掌牧六牲而阜蕃其物亦其类焉充人賛硕牲肆师之省牲皆始也阜蕃教扰之不失其性则奉以告神乃无媿词也
　　【王昭禹曰鸟兽草木无不治然后为政之至故舜命益作虞则曰若予上下草木鸟兽则养猛兽而教扰不为过矣】
　　凡祭祀共猛兽
　　郑锷曰祭祀欲备四海九州之美味故兽虽至猛茍中膳羞者无不共焉如兽人冬献狼之类是也养之者所以待用尔故于祭祀之时则共之以其养之有素故也
　　賔客之事则抗皮
　　郑锷曰賔客以虎豹之皮为庭实必布于庭服不氏则抗举其皮以示王朝之威虎豹之为物虽则猛不可制吾犹得而举之先儒引聘礼有司二人【○贾氏曰二人即服不氏】举皮以东者以证抗之为举也　【郑司农曰服不氏主举藏之抗读为亢其雠之亢】
　　射则賛张侯以旌居乏而待获
　　郑司农曰賛佐也大射礼命量人巾车张三侯○王昭禹曰凡射侯共于司裘张于射人服不氏賛射人张之也○郑锷曰使服不氏賛之者以其力足以服不服故虽熊虎豹之物皆能张之也
　　杜氏曰乏读为匮乏之乏待获者所蔽【○愚案乏字见车仆】郑锷曰执旌所以为表识居乏所以自隐蔽执旌居乏待射者之中则举旌以唱获
　　王氏曰抗皮賛张侯待获皆服不服之意故服不氏掌之
　　射【食亦反】鸟氏下士一人徒四人
　　贾氏曰射鸟亦武事故在此○黄氏曰服不氏待获射鸟氏取矢各因其类【○李嘉防曰二职兼焉明射筭之不可茍也】
　　掌射鸟
　　郑康成曰鸟谓中膳羞者鳬鴈鸨鸮之属○王昭禹曰掌畜共膳献之鸟则射鸟氏掌射鸟亦以共膳献之用然掌畜以养鸟而共之射鸟氏以射鸟而共之陈及之曰射鸟氏掌射鸟罗氏掌罗鸟鸟所以备祭祀肴羞之用二官非宂也不特此庖人之共丧纪之庶羞賔客之禽献膳夫之馈羞用百有二十品悉取于是
　　祭祀以弓矢敺【起俱反】乌鸢凡賔客防同军旅亦如之郑锷曰射鸟氏之设又非为供膳羞之用及祭祀賔客军旅防同之时用弓矢以敺之其所敺者特乌鸢而已葢乌鸢之为物翔于野外而下食乌能污人鸢善钞物于人所聚之地祭祀之兆域在郊野之外吾将致洁乎鬼神而彼敢乗便攫拏或以不洁污之则吾事神之礼不谨矣讵可不敺而逺之若夫賔客防同军旅之时非惟有杀牲告神之礼畏其污也亦以为众之所聚防其不洁也【○贾氏曰防同皆有盟诅之礼杀牲之事军旅亦有斩牲巡阵之事故须敺乌鸢】
　　射则取矢矢在侯髙则以并夹取之
　　郑司农曰王射则射鸟氏主取其矢矢在侯髙者矢着侯髙人手不能及则以并夹取之并夹鍼箭具夹读为甲司弓矢职曰大射燕射共弓矢并夹○薛氏曰仪礼大射则取矢以小臣郷射则取矢以子弟周官必以射鸟氏以其视髙者审欤
　　王氏曰先王置官大抵兼职射鸟氏虽无所兼其所射以共賔祭膳献亦足以偿禄矣使敺乌鸢以并夹取矢虽若不急然上下无乏事则以事为之制故也
　　罗氏下士一人徒八人
　　郑康成曰能以罗网搏鸟者郊特牲曰大罗氏天子之掌鸟兽者
　　郑锷曰乌鸢乌鸟之类其物则同所用以取之物则异乌鹊之卑飞者则为罗以取之其髙举不可以罗者则射之也○贾氏曰罗鸟亦武事故在此
　　掌罗乌鸟
　　郑康成曰乌谓卑居鹊之属○王昭禹曰乌以羣集虽人所恶亦可取而备用故罗氏掌罗乌鸟而掌畜掌养鸟则罗氏取之而掌畜养之也
　　蜡则作罗襦【汝俱反】
　　郑康成曰作犹用也蜡建亥之月此时火伏蛰者毕矣豺既祭兽可以罗网围取禽也王制曰豺祭兽然后田又曰昆虫已蛰可以火田今俗放火张罗其遗教○薛氏曰汉书云人皆一襦吾独五襦晋史云先且作襦后当作袴帬襦裆妇人之饰也郊特牲言嵗十二月合聚万物而索飨之四方诸侯草笠而至大罗氏天子掌鸟兽之官致鹿与女戒诸侯曰好田好女者亡其国然以礼属民而饮酒存国家之大体岂可真致鹿与女哉以鹿不可致故作罗以示之女不可致故作襦以示之耳【○郑锷曰致鹿与女非必用鹿与女也葢用取鹿之具与妇人之裙襦而已用罗襦以示之者罗以戒其好田也襦以戒其好女也然使罗氏作之而已先儒以罗襦为一物殆未之思欤○李嘉防曰襦细宻之罗惟国将蜡则共之】
　　中【音仲】春罗春鸟献鸠以养国老行羽物
　　易氏曰中春搜田非罗弊之时故以火弊而搜取其物之不字乳者此言罗春鸟何也以奉至尊为主而已其次则献鸠以养国老又其次则颁羣臣而谓之行羽物此外一毫不可以轻取○郑锷曰射鸟氏泛言掌射鸟而下乃言敺乌鸢此指言罗乌鸟又言献鸠鸠固礼物之所须也须罗而后得
　　陈及之曰天子之于老也其所养者三国老也庶老也死政者之老也贵胄谓之国子与庶人之俊者同其学所以一道徳国老与庶老异其学所以别分义记之所言四代养老是也而又有死政之老焉故罗氏献鸠以养之者国老也司徒以保息养之者庶老也司门以财养之者死政之老也若夫外饔酒正稾人所谓耆老者緫三者而言之也
　　掌畜下士二人史二人胥二人徒二十人
　　郑康成曰畜谓敛而养之○郑锷曰射鸟氏射其髙举之鳬鴈罗氏罗其卑飞之鸟鹊此则畜其可以畜养者如鹅如鹜之类皆是也
　　掌养鸟而蕃阜教扰之
　　郑康成曰阜犹盛○郑锷曰养之欲其阜大而蕃多教之使之服习而驯扰如鸡之可以为牲鳬鴈之可以为羞鹭之羽可以为翿翟之羽可以为旌旗之饰鸠之可以养老其小小羽物仲春仲秋用以赐臣下皆邦国所须而不可阙者安得不畜之以待不时之须乎掌畜之设殆若此
　　祭祀共卵鸟
　　郑锷曰共其生卵者以卵亦可荐故也○刘氏曰鹅鹜鸡鸭皆有卵之鸟【○王氏曰共卵及鸟】
　　嵗时贡鸟物
　　王氏曰物与兽同义翠毛羽翮之属是也○郑锷曰因时而献新
　　共膳献之鸟
　　郑康成曰雉及鹑鴽之属○王昭禹曰王之膳羞賔客之禽献之类皆掌共之
　　緫论
　　郑锷曰先王置官欲其简而不冗自服不氏以下或教猛兽或射飞鸟或罗乌鹊或养畜鸟葢一官可以兼数职也今物有其官意谓礼不可以简而废兹四官者其事固微然所掌者供鬼神之祭祀有之供人君之膳羞有之供賔客之禽献有之设官以备物物备而礼举凡以严国体而尊天王也孰为冗且滥耶











　　周礼订义卷五十
<经部,礼类,周礼之属,周礼订义>
　　钦定四库全书
　　周礼订义卷五十一　　　宋　王与之　撰
　　夏官司马下
　　司士下大夫二人中士六人下士十有二人府二人史四人胥四人徒四十人
　　刘执中曰凡以道艺仕于国不以贵贱緫谓之士始附于版者士也故曰司士【○王昭禹曰自公至士皆事人皆事事合而言之谓之司士○郑锷曰以序官攷之朝之上士二百五人六乡之族师每族上士一人则七百二十人鄙师每鄙上士一人则一百二十人何止于八十一元士哉中士以千计之几五千下士以万计之几五万其数之众如是故虽公卿大夫咸载于版而特以司士名官也】
　　王氏详説曰今之六部古之六卿也攷其职则天官冢宰为尚书令非吏部也司士掌羣臣之版其吏部欤○黄氏曰自大夫以上属射人犹今吏部尚书选也士属司士犹今吏部侍郎选也今之两选絶不相知尚选常病其滥侍选常患其壅周之羣臣版籍尽在司士而诏爵诏禄必由之葢有贠则置无贠则否事出于一而本末举
　　贾氏曰其职掌诏爵诏禄与司马进贤兴功同故在此
　　掌羣臣之版以治其政令歳豋下其损益之数辨其年歳与其贵贱
　　郑司农曰版名籍也【○黄氏曰今版簿也】○贾氏曰羣臣之版谓畿内朝廷及乡遂都鄙羣臣名籍也○王昭禹曰治其政令即损益之数与辨其年歳贵贱之等是也○郑锷曰自朝廷而数至于羣臣不胜其众茍非政令何以治之少而壮者方入仕而益老而衰者或已死而损【○郑康成曰损益谓用功过黜陟者○黄氏曰不独黜陟死者致仕者皆在此数】官年之乆近齿歳之老少位之尊而贵职之卑而贱【○王昭禹曰贵谓大夫以上贱谓士以下○黄氏曰五十以上为大夫以下为士也】莫不书于版每歳登之下之以知其人之损益又从而辨其年齿则异其贵贱之等
　　緫论世臣
　　胡安国曰帝王不以私害公故仕者世禄而不世官任之必以其贤使之必以其能卿大夫子弟以父兄故而见使则非公选而政由是败上世有自躬耕钓渭擢居辅相而人莫不以为冝伊陟象贤后相大戊吕伋世美入掌兵权不以世故疑之崇伯殛死禹作司空蔡叔见囚仲为卿士亦不以父故废之惟其公而已矣及周之衰小人得政视朝廷官爵为己私援引亲党分据要途施及童稚公道不行然后夷狄侵陵国家倾覆虽有智者不能善其后世卿非礼裳裳者华何以作乎曰功臣之世世其禄世卿之官嗣其位禄以报功也故其世当延位以尊贤也故其官当择官不择人世授之柄党与倾众威福下移大奸根据而莫除人主孤立而无助国之不亡幸耳春秋于周书尹氏武氏仍叔之子于鲁书季友仲遂皆志其非礼也
　　愚案世臣之説自古有之但古者有世臣无世官始曰象贤济美皆一世之选伊尹之后有伊陟巫咸之后有巫贤太公之后有吕伋所以扶持国家者未尝不頼之也至春秋时世臣之説遂变为世官是以三家世为鲁卿六卿世将晋军田氏专齐甯氏专衞自春秋以来所以治世官者甚严叔向所谓栾郤胥原狐续庆伯防在皂隷瑕禽所谓七姓从王今皆为筚门圭窦世臣沦丧一至于此此无他世官之祸炽故世臣之説废也加以三家并鲁六卿分晋田氏并齐时君世主力戒此事所用皆杂进倾巧朝廷所借以扶持国家者殆无其人甚者相他国之人如秦张仪相楚齐孟尝相秦国不自信其臣而取之他国之人范睢蔡泽猎取秦相世臣沦丧至此极矣岂非惩世官之弊而遂废世臣耶孟子亲见当时禄去公室政在大夫之祸自夫人观之岂敢复以世臣为论然告宣王乃曰国君进贤如不得已将使卑逾尊防逾戚可不慎欤孟子意以为不得已而用防逺之人当详其贤否若倾巧相夺者冝勿用也不特此也如论君不当视其臣如犬马草芥其意可见惜乎孟子之説不行
　　周知邦国都家县鄙之数卿大夫士庶子之数
　　王昭禹曰邦国者诸侯也都家谓大都小都家邑郑康成曰县鄙乡遂之属【○黄氏曰县鄙遂官列于乡而见乡为国中】贾氏曰士庶子亦如宫伯卿大夫之子谓适子庶子其支庶宿衞王宫者也○黄氏曰必知此数而后其贠阙为可知有卿大夫有士庶子独无士士其所掌治也卿阙选于大夫大夫阙选于士庶子士阙固不专取于士庶子升进之法着于此士庶子其秩视士而犹系于其父兄未命也士庶子有常贠
　　以诏王治
　　项氏曰诏其任用进退也○刘执中曰大宰歳终则令百官府各正其治受其防听其治事而诏王废置此又诏王治者大宰诏之于职事之终也司士诏之于论定之始也王制曰司马辨论官材论进士之贤者以告于王而定其论论定然后官之任官然后爵之位定然后禄之则司士者司马之属
　　以徳诏爵以功诏禄以能诏事以乆奠【音定】食
　　项氏曰此谓试官始进者其有徳者则试之以爵待其有功乃授之以正禄此以待贤者也能者先试之以事待其乆而事成乃定其稍食此以待能者也【○郑锷曰有某徳者诏王以某爵有曰三公曰孤曰九卿曰大夫之等有某功者诏王酬以某禄有三大夫倍上士有上士倍中士之别有某能者诏王任以某事如知礼者命以典礼知乐者命以典乐居是官也已乆如仓库氏之类则定食于此官使子孙为氏也○黄氏曰以能任事其官以才选使之治军旅使有爵者乘王之倅车覜问庆吊遣使皆是也虽有秩乆亦当定其食共工工官掌水土之事而特举鲧治水则其大者也】
　　易氏曰爵有髙下皆以徳诏禄有丰杀皆以功诏此为公卿大夫士之受命而为王臣者设也然当时之士亦有不命者焉郑氏谓府史为官长所自辟除又谓胥徒为民之给繇役者凡此皆服役于公上亦既因能而诏以事矣惟其不命故以乆奠食而不言诏奠其食则未为禄也校人曰等驭夫之禄宫中之稍食宫中则师圉府史以及为胥徒者所以言食驭夫则仆夫趣马等之为大夫士者所以言禄葢当时一命以上谓之禄庶人在官者稍食而已如宫正则月终会其稍食医师则歳终稽其医事而制其食稾人则乗其事试其弓弩而下上其食凡此皆奠其食于任事既乆之后者也贾氏亦曰据能者先试之以事事成乃定以稍食其能堪用乃后亦诏授之以正爵禄其序如此○陈蕴之曰爵禄事皆称诏惟奠食不言诏者则知爵禄事皆有去取进退惟上之特命而奠食乃其常俸所当得之稍食故不言诏也言乆者计其歳月之乆所当食之俸若书称徳懋懋官功懋懋赏位事惟能皆此理也
　　陈及之曰后世但以官府烦多疑周官不知当时以事之多寡而损益其贠数观卿士之贤能而为爵禄之予夺则位无虚设禄无虚受官安得至于冗长哉
</div>
    <div class="pagination">
<a href="周礼订义_page61.html">上一页</a><span>...</span><a href="周礼订义_page57.html">57</a><a href="周礼订义_page58.html">58</a><a href="周礼订义_page59.html">59</a><a href="周礼订义_page60.html">60</a><a href="周礼订义_page61.html">61</a><span class="current-page">62</span><a href="周礼订义_page63.html">63</a><a href="周礼订义_page64.html">64</a><a href="周礼订义_page65.html">65</a><a href="周礼订义_page66.html">66</a><a href="周礼订义_page67.html">67</a><span>...</span><a href="周礼订义_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
