<!DOCTYPE html>
<html>
<head>
    <meta charset="UTF-8">
    <title>仪礼经传通解 - 第 43 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼经传通解 - 第 43 页/共 47 页</h1>
    <div class="content">



　　仪礼经传通解续卷二十二
<经部,礼类,通礼之属,仪礼经传通解__仪礼经传通解续>
　　钦定四库全书
　　仪礼经传通解续卷二十三
　　宋　杨复　撰
　　地示　祭礼七
　　天子祭天地岁徧【疏曰地神有二岁有二祭夏至之日祭昆仑之神于方泽一也夏正之月祭神州地只于北郊二也或云建申之月祭之与郊天相对又曰知方岳之神是昆仑者案地统书括地象云地中央曰昆仑又云其东南方五千里曰神州以此言之昆仑在西北别统四方九州其神州者是昆仑东南一州耳于一州中更分为九州则禹贡之九州是也其配地之神经纬既云后稷为天地之主则后稷配天南郊又配地北郊则周人以喾配圆丘亦当配方泽也　曲礼下】　大宗伯以黄琮礼地【礼地以夏至谓神在昆仑者也礼神者必象其类琮八方象地　防曰云礼地以夏至谓神在昆仑与昊天相对苍璧礼昊天明黄琮礼昆仑大地可知故大司乐云以灵鼓灵鼗夏日至于泽中之方丘奏之若乐八变则地示皆出是也故郑彼云天神则主北辰地示则主昆仑是即与此同也云琮八方象地者天圆以对地方地有四方是八方也】牲币放其器之色【放方往反　币以从爵若人饮酒有酬币　疏曰知币是从爵非礼神者若是礼神当在牲上以其礼神币与玉俱设】　典瑞两圭有邸以祀地旅四望【两圭者以象地数二也僢而同邸祀地谓所祀于北郊神州之神　僢昌绢反疏曰云僢而同邸者案王制注卧则僢彼僢谓两足相向此两圭亦两足同邸是足相向之义故以僢言之】
　　【则上四圭同邸者亦是各自两足相向但就此两足相向而言之也云地谓所祀于北郊神州之神者以其宗伯所云黄琮礼地谓夏至祭昆仑大地明此两圭与上四圭郊天相对是神州之神但三王之郊一用夏正未知神州用何月祭之或解郊用三阳之月神州既与郊相对宜用三阴之月当七月祭之　春官】　玉人两圭五寸有邸以祀地【邸谓之柢有邸僢共本也疏曰此亦依典瑞所解谓礼神州之神于北郊及国有故旅祭四望以对四时圭有邸祀天及旅上帝也若大地自用黄琮云僢共本也者亦一玉俱成两圭尺相对为僢也　冬官】　祭地瘗埋于泰折用骍犊【折之设反旧音逝又音制骍私营反又火营反　折炤晢也必为炤明之名尊神也地阴祀用黝牲与天俱用犊连言尔疏曰瘗埋于泰折祭地也者谓瘗缯埋牲祭神州地只于北郊也案牧人云阴祀用黝牲毛之郑康成注云】
　　【阴祀祭地北郊皮社稷也则北云地阴祀用黝牲与天俱用犊连言尔者然宜用黑犊今因言以骍犊祭天所用而立其文祭地承祭天之下故连言用骍犊也郊特牲云郊之用犊贵诚也彼文虽主南郊其北郊与天相对故知俱用犊也　祭法】　牛角茧栗【王制】　大宰祀大示则掌百官之誓戒与其具脩【示音只下同　誓戒要之以刑重失礼也明堂位所谓各扬其职百官废职服大刑是其辞之畧也具所当共脩扫除粪洒　疏曰此祀大只谓夏至祭地于方泽谓祭前十日已前誓戒百官则大宰掌之与其具脩者使百官供祭祀之具及脩之扫除也誓戒要之以刑重失礼者言要之以刑则服大刑是也言重失礼者以失礼为重故要之以刑引彼明堂位文在祭祀之下陈之谓祭日此是未祭前引之者欲见祭前誓戒还用祭日之辞以勑之故或前或后其辞同云是其辞之畧者谓誓戒之时其辞应多不应唯有此言故云辞之畧也又云具所当供者祭祀之连事祭祀之具百官共供故云具谓所当供也又云脩扫除粪洒者案宫人云掌六寝之脩守祧云其庙有司脩除之是其脩扫除粪洒也】前期十日帅执事而卜日遂戒【前期前所之日也十日容散齐七日致齐三日执事宗伯大卜之属既卜又戒百官以始齐　子须反散西但反齐侧皆反　疏曰前期者谓祭日前夕为期云前期十日帅执事而卜日者即是谓祭前十一日太宰帅宗伯大卜之属执事之人而卜日又言遂戒者谓卜之后日即是祭前十日遂戒百官使散齐致齐也云前期前所诹之日者此依少牢所之日即祭日也凡祭祀谓于祭前之夕为期今言前期十日者明祭前十一日卜卜之后日遂戒使散齐致齐故云十日容散齐七日致齐三日案礼记祭统云散齐七日以定之致齐三日以齐之云执事宗伯大小之属者大宗伯职云凡祀大神享大鬼祭大示帅执事而卜日谓宗伯涖卜又案大卜云大祭祀视髙命故知执事中有宗伯大卜之属中含有小宗伯及卜师故官之属但四时迎气冬至夏至郊天等虽有常时常日犹须审慎仍卜日故表记云不犯日月不违卜筮注日月谓冬夏至正月及四时也所不违者日与牲尸也假令不吉改卜后日故箴膏肓云天子郊以夏正上旬之日鲁之卜三正下旬之日是虽有常时常日犹卜日也】及执事眡涤濯【疏曰及犹至也谓至祭前夕大宰眡涤濯案春官小宗伯大祭祀眡涤濯大宗伯亦云宿眡涤濯彼二官亲眡涤濯大宰尊亦往涖之注云执事初为祭事前祭日之夕知者案下经及纳亨者是祭日此云眡涤濯仪礼特牲亦云前祭日之夕视壶濯及豆笾士卑得与人君同少牢大夫礼当祭日摡祭器者下人君也注又云涤濯谓溉祭器及甑甗之属知然者案少牢雍人摡鼎匕俎廪人摡甑甗司宫摡豆笾及勺爵此不言匕俎豆笾勺爵者之属中含之】及纳亨赞王牲事【亨普庚反　纳亨纳牲将告杀谓乡祭之晨既杀以授亨人凡大祭祀君亲牵牲大夫赞之　乡许亮反　疏曰及犹至也至纳亨者案礼记明堂位君肉袒迎牲于门卿大夫赞君及杀讫纳与亨人故言纳亨云赞王牲事者即是卿大夫赞币一人也云纳亨纳牲将告杀者谓牵牲入时也礼器云纳牲诏于庭杀讫毛以告纯血以告杀腥其爼肫解而腥之以此讫乃纳与亨人爓祭此言纳亨者以牵牲也云谓向祭之晨者案檀弓云周人大事以日出故知纳亨是向祭之晨此祭天无祼故先迎牲若宗庙之祭有裸而后迎牲也云既杀以授亨人者案亨人职外内饔之爨亨谓腥其爼后云凡大祭祀君亲牵牲大夫赞之者此明堂位文彼鲁侯用天子礼故还以引证天子法】及祀之日赞玉币爵之事【日旦明也玉币所以礼神玉与币各如其方之色爵所以献齐酒不用玉爵尚质也三者执以从王至而授之　齐才计反　疏曰及犹至也至祭日谓质明赞助也执此玉币爵三者助而授玉也又曰案特牲少牢皆质明行事故知旦明也云玉币所以礼神玉与币各如其方之色者上云祀五帝以为迎气于四郊之等案大宗伯以玉作六器以礼天地四方又云青圭礼东方赤璋礼南方白琥礼西方璜礼北方季夏六月迎土气于南郊亦用赤璋下云牲币彼虽币不是礼神之币亦云各放其气之色是其礼神币与玉亦各如其方色也云爵所以献齐酒者案幂人云疏布幂八尊八尊者五齐三酒之尊以其祭地无祼故无尊也云不用玉爵尚质也者对下经享先王用玉爵尚文此祭地不用玉爵故云尚质云三者执以从王至而授之者谓至此祀圜丘方泽祭所而授之王亲自执玉币奠于神坐亲酌以献尸　天官】　大宗伯祭大示帅执事而卜日宿眡涤濯涖玉鬯省牲镬奉玉齍诏大号治其大礼诏相王之大礼【省息云反齍音咨相息亮反　执事诸有事于祭者宿申戒也涤濯溉祭器也玉礼神之玉也始涖之祭又奉之镬烹牲器也大号六号之大者以诏大祝以为祝辞治犹简习也豫简习大礼至祭当以诏相王羣臣礼为小礼故书涖作立郑司农读为涖涖视也　疏曰帅执事而卜日者谓祭三者鬼神之时祭前十日大宗伯先帅执事有事于祭者共卜取吉日乃齐云宿眡涤濯者谓祭前一宿视所涤濯祭器看絜净以否云涖玉鬯者天地有礼神之玉无郁鬯宗庙无礼神之玉而有郁鬯但宗庙虽无礼神玉仍有圭瓒璋瓒亦是玉故曲礼云玉曰嘉玉郊特牲云用玉气是也云省牲镬者当省视烹牲之镬云奉玉齍者此玉还是上文所涖者齍谓黍稷天地当盛以瓦簠但齍与上鬯互见为义皆始时临之祭又奉之诏大号者谓大宗伯告大祝出祝辞也云治其大礼者祭礼王亲行之为大礼对下小宗伯治小礼为小也诏相玉之大礼者谓未至之时诏告之及其行事则又相之又曰案太宰云祀五帝前期十日帅执事而卜日注云执事宗伯大卜之属此注云执事诸有事于祭者二注不同者以其大宰不掌祭事故云执事大宗伯大卜之等卜日而已此大宗伯主祭祀之事故摠诸有事于祭者也云涤濯溉祭器也者此涤濯止是荡涤以少牢有摡祭器故据而言之摡即拭也云玉礼神之玉也者即苍璧黄琮青圭赤璋之等及四圭两圭之类皆是礼神置于神坐也案九嫔职云赞玉齍注云玉齍玉敦盛黍稷与此注玉为礼神之玉齍即非玉敦所饰注不同者彼九嫔所赞赞后设之据宗庙宗庙无礼神玉则玉齍不得别解故为玉敦此据天地为主有礼神玉故与齍别释也大宰云祀五帝赞玉币爵之事注云三者执以从王至而授之彼所执据五帝此所奉据昊天与昆仑故不同云始涖之祭又奉之者郑据上云涖涖临视也直视看而已下云奉据手执授王故云祭又奉之云镬亨牲器也者案特牲少牢镬即爨在庙门之外东壁也云大号六号之大者谓若大祝云辨六号一曰神号二曰示号三曰鬼号四曰牲号五曰齍号六曰币号之等是六号之大者也云以诏大祝以为祝辞者经云诏大号大祝是事神之人又辨六祝故知所诏大祝为祝辞祝辞则祝版之辞是也云羣臣礼为小礼者则小宗伯小祝行者是也】若王不与祭祀则摄位【与音预王有故代行其祭事　疏曰摄训为代有故者谓王有疾及哀惨皆是也量人云凡宰祭与郁人受嘏歴而皆饮之注云言宰祭者冢宰佐王祭亦容摄祭此宗伯又摄者冢宰贰王治事宗伯主祭事容王官俱摄故两言之春官】　凡以神仕者掌三辰之法以犹鬼神示之居辨
　　其名物【犹图也居谓坐也大者羣神之精日月星辰之着位也以此图天神人鬼地祗之坐者谓布祭众寡与其居句经説郊祀之礼曰燔燎扫地祭牲茧栗或象天酒旗坐星厨仓具黍稷布席极敬心也言郊之布席象五帝坐礼祭宗庙序昭穆亦又有似虚危则祭天圜丘象北极祭地方泽象后妃及社稷之席皆有明法焉　居句纪虑反下纪具反　疏曰序官注云神仕者男巫之俊知是巫者此中掌三辰之法以犹鬼神只之居案外传云在男曰觋在女曰巫使制神之处位次主之度与此文合故知此神仕是巫又曰以此图天神人鬼地祗之坐者谓布祭众寡与其居句者郑意鬼神祗之居止是布祭于神神有众寡多少或居方为之或句曲为之也引经説郊祀者援神契文敢问章云周公郊祀后稷以配天祭地方泽象后妃者天有后妃四星天子象天后象地后妃是其配合也云及社稷者天社之星祭社之位象焉故云及社稷之席经説云祭牲茧栗者据祭地】以夏日至致地示物鬽【鬽睂秘反后同　地物隂也阳气升而祭鬼神阴气升而祭地祗物鬽所以顺其为人与物也致物鬽于墠坛葢用祭天地之明日百物之神曰鬽春秋传曰螭鬽魍魉　墠音善　疏曰言以冬日至夏日至此则大司乐云冬日至于地上之圜丘奏之若乐六变天神皆降夏日至于泽中之方丘奏之地只皆出是也但其时天之神地之祗皆降仍于祭地之明日更祭此等小神只故于此别之也又曰郑云天人阳也者此解冬日至祭天神人鬼之意以其阳故十一月一阳生之月当阳气升而祭之也云地物阴也者此解夏日至祭地示之意以其阴故五月一阴生之日当阴气升而祭之也云所以顺其为人与物也者各顺阴阳而在冬夏至也云致物鬽于墠坛此郑惟释人鬼物鬽不言致天神之处者文畧亦当在墠坛也云葢用祭天地之明日者当冬至夏至之日正祭天地之神示事繁不可兼祭此等虽无正文郑以意量之故云葢用祭天地之明日也云百物之神曰鬽春秋传曰魑鬽魍魉者案左氏宣公三年楚子问鼎之大小轻重王孙满对曰夏之方有徳也逺方图物贡金九牧铸鼎象物故民入川泽山林不逢不若螭魅魍魉莫能逢之服氏注云螭山神兽形魅怪物罔两木石之怪文十八年注螭山神兽形或曰如虎而噉虎或曰魅人面兽身而四足好惑人山林异气所生为人害如贾服义与郑异郑君则以螭鬽为一物故云百物之神曰鬽引春秋螭鬽以证之经无魍魉连引之以国语木石之怪防魍魉贾服所注是也　同上】大祝辨六号三曰示号【号谓尊其名更为美称焉只号若云后土地只　疏曰云】
　　【号谓尊其名更为美称焉者谓若尊天地人之鬼神示不号为鬼神示而称皇天后土皆别为美号焉云只号若云后土地只者左氏传云君戴皇天而履后土地只谓若大司乐云若乐八变地只皆出　示本或作只翘移切】　凡祭示则执明水火而号祝【明水火司烜所共日月之气以给烝享执之如以六号祝明此圭洁也故书只为祊杜子春云祊当为只　烜况晚反祊必庚反　疏曰执明水火司烜所共日月之气者案司烜氏职云以夫遂取明火于日以鉴取明水于月彼虽不云气此水火皆由日月之气所照得之故以气言之云以给烝享执之如以六号祝明此圭洁也者经云执明水火而号祝明知六号皆执之明洁也号祝执明水火明主人圭洁之徳杜子春云祊当为只宗伯血祭已下是也】隋衅逆牲逆尸令钟鼓右亦如之【隋许规反又思圭反　隋衅谓荐血也凡血祭曰衅既隋衅后言逆牲容逆鼎右读亦当为侑　疏曰郑云隋衅谓荐血也者贾氏云衅衅宗庙马氏云血以涂钟鼔郑不从而以为荐血祭祀者下文云既祭令彻则此上下皆是祭祀之事何得于中辄有衅庙涂鼓直称衅何得兼言隋故为祭祀荐血解之郑去凡血祭曰衅者此经文承上禋祀肆享祭只之下即此血祭之中含上三祀但天地荐血于座前宗庙即血以告杀故言凡血祭曰衅云即隋衅后言逆牲容逆鼎者凡祭祀之法先逆牲后隋衅今隋衅在前逆牲在后者以其鼎在门外荐血后乃有爓执之事逆鼎而入故云容鼎知鼎在门外者案中霤礼灶在庙门外之东主人迎鼎事云右读亦为侑者亦上九拜之下享右之字皆为侑】来瞽令臯舞【臯读为卒嘷呼之嘷来嘷者皆谓呼之入　呼火故反　疏曰臯读为卒嘷呼之嘷者依俗读云来嘷者皆谓呼之入者经云瞽人拟升堂歌舞谓学孑舞人瞽人言来亦呼之乃入臯舞令呼亦来入故郑云来嘷皆谓呼之入也】相尸礼【相息亮反　延其出入诏其坐作　疏曰凡言相尸者诸事皆相故以出入坐作解之尸出入者谓祭初延之入二灌讫退出位于堂上南面朝践馈献讫又延之入室言诏其坐作者郊特牲云诏祝于室坐尸于堂馈献讫又入室坐言作者凡坐皆有作及与主人答拜皆有坐作之事故云诏其坐作也】既祭令彻【疏曰祭讫尸谡之后大祝命彻祭器即诗云诸宰君妇废彻不迟是也　同上】大司乐以六律六同五声八音六舞大合乐以致鬼神示【六律合阳声者也六同合阴声者也此十二者以铜为管转而相生黄钟为首其长九寸各因而三分之上生者益一分下生者去一焉国语曰律所以立均出度也古之神瞽考中声而量之以制度律均钟言以中声定律以律立钟之均大合乐者谓徧作六代之乐以冬日至奏之致天神人鬼以夏日至作之致地只物鬽动物羽臝之属虞书云防曰戛击鸣球抟拊琴瑟以咏祖考来格虞宾在位羣后徳让下管鼗鼔合止柷敔笙镛以间鸟兽跄跄箫韶九成鳯凰来仪防又曰于子击石拊石百兽率舞庶尹允谐此其于宗庙九奏效应上生时掌反去一起吕反度待洛反间问厠之间　疏见天神】　乃分乐而序之以祭以享以祀【分谓各用一代之乐　疏见天神】乃奏大蔟歌应钟舞咸池以祭地示【大蔟音太下七豆反　大蔟阳声第二应钟为之合咸池大咸也地祗所祭于北郊谓神州之神及社稷　疏曰地祗卑于天神故降用大蔟阳声第二及咸池也又曰云大蔟阳声第二应钟为之合者以黄钟之初九下生林钟之初六林钟之初六上生大蔟之九二是阳声之第二也大蔟寅之气也正月建寅而辰在娵訾应钟亥之气也而辰在析木是应钟为之合也云咸池大咸也者此云咸池上文云大咸以为一物故云大咸也云地祗所祭于北郊谓神州之神者以其下文若乐八变者是昆仑大地即知此地只非大地也是神州之神可知案河图括地象云昆仑东南万五千里曰神州是知神州之神也知祭于北郊者经纬文以其与南郊相对故也知及社稷者以六冕差之社稷虽在小祀若荐祭言之大宗伯云以血祭祭社稷五祀五岳用血与郊同又在五岳之上故知用乐亦与神州同谓若日月星与五帝同也】　一变而致羽物及川泽之示再变而致臝物及山林之示三变而致鳞物及丘陵之示四变而致毛物及坟衍之示五变而致介物及土示六变而致象物及天神【变犹更也乐成则更奏也此谓大蜡索鬼神而致百物六奏乐而礼毕东方之祭则用大蔟姑洗南方之祭则用蕤宾西方之祭则用夷则无射北方之祭则用黄钟为均焉毎奏有所感致和以来之凡动物敏疾者地只高下之甚者易致羽物既飞又走川泽有孔窍者蛤蟹走则迟坟衍孔窍则小矣是其所以舒疾之分土只原隰及平地之时也象物有象在天所谓四灵者天地之神四灵之知非徳至和则不至礼运曰何谓四灵麟鳯龙谓之四灵龙以为畜故鱼鲔不淰鳯以为畜故鸟不矞麟以为畜故兽不狘以为畜故人情不失　易以豉反分扶问反知音智畜许又反鲔于轨反淰音审矞休律反本又作獝狘休越反　疏曰此一变至六变不同者据难致易致前后而言案大司徒五地之物生动植俱有此俱言动物不言植物者据有情可感者而言也又曰云变犹更也者燕礼云终尚书云成此云变孔注尚书云九奏而致不同凡乐曲成则终变更也终则更奏各据终始而言是以郑云乐成则更奏也云此谓大蜡索鬼神而致百物者案郊特牲云蜡者索也嵗十二月合聚百物而索飨之也郑云嵗十二月周之正数谓建亥之月也五谷成于神有功故报祭之郑必知此据蜡祭者此经摠祭百神与蜡祭合聚万物之神同故知蜡也云六奏乐而礼毕者下云若乐六变则天神皆降此经亦六变致天神故云六奏乐而礼毕也云东方之祭则用大蔟云云此郑知四方各别祭用乐不同者以郊特牲云八蜡以记四方又云四方年不顺成八蜡不通顺成之方其蜡乃通是四方各有八蜡故知四方用乐各别也云毎奏有所感致和以来之者摠释地只与动之神来虽有迟疾皆由以乐和感之云凡动物敏疾者地只高下之甚者易致者言此欲见先致者皆由其神易致故也云羽物既飞又走川泽有孔窍者此经羽物共川泽一变致之是其羽物飞川泽有孔窍故也自乐再变己下差缓云蛤蟹走则迟坟衍孔窍则小矣者以其坟衍在丘陵后介物在毛物后由是走迟窍小故也云是其舒疾之分者谓就此羽物以下介物以上先致者疾之分后致者舒之分故有前后也云土只原隰及平地之神也者此以下説天地四灵非直有乐兼有徳民和乃致也郑知土只中有原隰者案大司徒有五地山林已下有原隰今此则经上已説川泽山林丘陵及坟衍讫惟不言原隰故此土只中有原隰可知也又土只中有平地者案大宰九职云一曰三农生九谷后郑以三农有原隰及平地以其生九谷故知此土只中非直有原隰亦有平地之神也若然不言原隰而言土只者欲见原隰中有社稷故郑君駮异义云五变而致土只土只者五土之摠神谓社是以变原隰言土只郊特牲云社祭土而主阴气是社称土只故郑云土神也云象物有象在天所谓四灵者以其天神同变致之象者有形象在天物者与羽臝等同称物故知有象在天四灵等也云天地之神四灵之知者天则天神地则土只故云天地之神四灵之知也云非徳至和则不至者欲见介物以上皆以乐和感之未必由徳此天地四灵非直须乐要有徳至和乃致之也云礼运已下者欲见象物则彼四灵也云何谓四灵者记人自问自答案彼注云淰之言闪也言鱼鲔不闪闪畏人也獝狘飞走之貌三者皆据鱼鲔不淰不可于更言鱼鲔以知人情故变言人情不失也案大司徒山林宜毛物川泽宜鳞物丘陵宜羽物坟衍宜介物原隰宜臝物此经则以羽物配川泽臝物配山林鳞物配丘陵毛物配坟衍介物配土只与大司徒文不类者彼以所宜而言此据难致易致而説故文有错综不同也案月令孟冬云祈来年于天宗郑注云此周礼所谓蜡也天宗日月星郑以月令祈于天宗谓之蜡则此天神亦是日月星辰非大天神以蜡祭所祭众神祭卑不可援尊地神惟有土只是以知无天地大神也又尚书云箫韶九成鳯凰来仪九成乃致众物者郑以仪为匹谓止巢而孕乗匹故九变乃致此直据致其神故与大天神同六变也】　函钟为宫太蔟为角姑洗为征南吕为羽灵鼓灵鼗孙竹之管空桑之琴瑟咸池之舞夏日至于泽中之方丘奏之若乐八变则地示皆出可得而礼矣【徴张里反　地只则主昆仑先奏是乐以致其神礼之以玉而祼焉乃后合乐而祭之函钟林钟也林钟生于未之气未坤之位或曰天社在东井舆鬼之外天社地神也以此为宫用声类求之地宫林钟林钟上生太簇太簇下生南吕南吕上生姑洗凡五声宫之所生浊者为角清者为征羽此乐无商者祭尚柔商坚刚也郑司农云灵鼔灵鼗四面谓灵鼔灵鼗六面孙竹竹枝根之未生者空桑山名　祼古乱反　疏曰八变者谓在天地及庙庭而立四表舞人从南表向第二表为一成一成则一变从第二至第三为二成从第三至北头第四表为三成舞人各转身南向于北表之北还从第一至第二为四成从第二至第三为五成从第三至南头第一表为六成则天神皆降若八变者更从南头北向第二为七成又从第二至第三为八成地只皆出此约周之大武象武王伐纣故乐记云且夫武始而北出再成而灭商三成而南四成而南国是疆五成而分陜周公左召公右六成复缀以崇天子其余大防已上虽无灭商之事但舞人须有限约亦应立四表以与舞人为曲别也礼地只必于夏至之日者以天是阳地是阴冬至一阳生夏至一阴生是以还于阴生之日祭之也至于郊天必于建寅者以其郊所感帝以祈糓实取三阳爻生之日万物出地之时若然祭神州之神于北郊与南郊相对虽无文亦应取三阴爻生之月万物实秀之时也地言泽中方丘者因髙以事天故于地上因下以事地故于泽中取方丘者水钟曰泽不可以水中设祭故亦取自然之丘方象地方故也又曰周之礼凡祭祀皆先作乐下神乃荐献荐献讫乃合乐也云礼之以玉而祼焉乃后合乐而祭之者云礼之以玉据天地而祼焉据宗庙以小宰注天地大神至尊不祼又玉人典瑞宗伯等不见有宗庙礼神之玉是以知礼之以玉据天地则苍璧礼天黄琮礼地是也而祼焉据宗庙肆献祼是也云函钟林钟也者月令谓之林钟是也云林钟生于未之气未坤之位者林钟在未八卦坤亦在未故云坤之位云或田天社在东井舆鬼之外者案星经天社六星舆鬼之南是其舆鬼外也天社神位皆是地神故以林钟为地宫也云以此三者为宫用声类求之者若十二律相生终于六十即以黄钟为首终于南事今此三者为宫各于本宫上相生为角征羽麤细须品或先生后用或后生先用故云声类求之也地宫林钟林钟上生太蔟太蔟为角太簇下生南吕南吕为羽先生后用也南吕上生姑洗姑洗为征后生先用四声足矣凡五声宫之所生浊者为角清者为征羽者此摠三者宫之所生以其或先生后用谓若地宫所生姑洗为征后生先用南吕为羽先生后用人宫所生大吕为用后生先用大簇为征先生后用以其后生丝多用角先生丝少用征故云凡宫之所生浊者为角清者为征羽也云此乐无商者祭尚柔商坚刚也者此经三者皆不言商以商是西方金故云祭尚柔商坚刚不用若然上文云此六乐者皆文之以五声并据祭祀而立五声者凡音之起由人心生单出曰声杂比曰音泛论乐法以五声言之其实祭无商声　同上】
　　右地示之祭　辞薄薄之土承天之神【薄旁薄也乃顺天成也】兴甘风雨庶卉百谷莫不茂者既安且宁维予一人某敬拜下土之灵【大戴礼公】
　　小司徒凡建邦国立其社稷【疏曰言邦国者谓立畿外诸侯邦国立其社稷者诸侯亦有三社三稷谓国社侯社胜国之社皆有稷配之言立其社稷谓以文书法度与之不可国国身往也地官】　小宗伯掌建国之神位右社稷左宗庙【库门内雉门外之左右故书位作立郑司农立读为位古者立位同字古文春秋经公即位为公即立　疏曰建立也言立邦之神位者从内向外故据国中神位而言对下经在四郊等为外神也言右社稷左宗庙者案匠人亦云左宗庙右社稷彼掌其营作此掌其成事位次耳案礼记祭义注云周尚左又案桓公二年取郜大鼎纳于太庙何休云质家右宗庙尚亲亲文家右社稷尚尊尊若然周人右社稷者地道尊右故社稷在右是尚尊尊之义此据外神在国中者社稷为尊故郑注郊特牲云国中神莫大于社祭义注周尚左者据内神而言若据衣服尊卑先王衮冕先公鷩冕亦贵于社稷故云周尚左各有所对故注不同也又曰郑知库门内雉门外者后郑义以雉门为中门周人外宗庙故知雉门外库门内之左右也先郑云古者立位同字者是古者假借字同也云古文春秋者艺文志云春秋古今十二卷是上古文经所藏之书文帝除挟书之律此本然后行于世故称古文春官】　匠人营国左祖右社【王宫所居也祖宗庙王宫当中经之涂也　疏曰言王宫所居也者谓经左右前后者据王宫所居处中而言之故云王宫所居也云王宫当中经之涂也者案祭义注云周尚左桓二年取郜大鼎纳于太庙何休云质家右宗庙尚亲亲文家左宗庙尚尊尊义与此合案刘向别録云路寝在北堂之西社稷宗庙在路寝之西又云左明堂辟雍右宗庙社稷皆不与礼合郑皆不从之矣冬官】　王为羣姓立社曰大社王自为立社曰王社诸侯为百姓立社曰国社诸侯自为立社曰侯社大夫以下成羣立社曰置社【为于伪反注同　羣众也大夫以下至庶人也大夫不得特立社与民族居百家以上则共立一社今时里社是也郊特牲曰唯为社事单出里　疏曰此一节明天子以下立社之义王为羣姓立社曰大社者羣姓谓百官以下及兆民言羣姓者包百官也大社在库门内之右故小宗伯云右社稷王自为立社曰王社者其王社所在书传无文或云与大社同处王社在大社之西崔氏并云王社在借田王自所祭以供粢盛今从其説故诗颂云春借田而祈社稷是也其诸侯国社亦在公宫之右侯社在借田大夫以下成羣立社曰置社者大夫以下谓包士庶成羣聚而居其羣众满百家以上得立社为众特置故曰置社又曰此云大夫以下谓下至士庶人也者大夫至庶人等共在一处也云大夫不得特立社与民族居百家以上则共立一社今时里社是也者大夫北面之臣不得自专土地故不得特立社社以为民故与民居百家以上则可以立社知百家者诗颂云百室盈止杀时犉牡故曰百家言以上皆不限多少故郑駮异义引州长职曰以岁时祭祀州社是二千五百家为社也虽云百家以上唯治民大夫乃得立社故郑駮异义云有国及治民之大夫乃有社稷是也此大夫所立社稷则田主是也故郑駮异义引大司徒职云树之田主各以其野之所宜木遂以名其社与其野注云田主田神后土田正之所依也后土则社神田正则稷神其义已具郊特牲疏祭法】　封人掌设王之社壝为畿封而树之【壝谓坛及堳埒也畿上有封若今时界矣不言稷者稷社之细也　疏曰云掌设王之社壝者谓王之三社三稷之坛及坛外四边之壝皆设置之直言壝不云坛举外以见内内有坛可知也云为畿封而树之者谓王之国外四面五百里各置畿限畿上皆为沟堑其土在外而为封又树木而为阻固故云为畿封而树之又曰壝谓坛及堳埒也者堳埒即壝经不言坛故郑兼见之也云畿上有封若今时界矣者汉时界上有封树故举以言之云不言稷者社之细也者案大司徒及下文皆社稷俱言此独言社不言稷故解之案经纬社是五土摠神稷是原隰之神原隰即是五土之一耳故云稷社之细举社则稷从之矣故言社不言稷也稷既原隰之神但原隰宜五谷五谷不可遍敬稷又为五谷之长故立稷以表名经注直云社谓后土者举配食者而言耳】凡封国设其社稷之壝封其四疆【壝维癸反　封国建诸侯立其国之封　疏曰言凡封国者封五等之国非一故云凡以广之云设其社稷之壝者案禹贡徐州贡五色土孔注云王者封五色土为社建诸侯则各割其方色王与之使立社焘以黄土苴以白茅茅取其洁黄取王者覆四方是封乎诸侯立社稷之法也云封其四疆者诸侯百里以上至五百里四边皆有封疆而树之故云封其四疆也又曰封国建诸侯者君典命云三公八命其卿六命大夫四命其出封皆加一等是建诸侯也云立其国之封者封则经云四疆也】造都邑之封域者亦如之【疏曰云造都邑者谓大都小都家邑三等采地有百里五十里二十五里皆有四边封域故云之封域也云亦如之者亦如上诸侯有四疆也】令社稷之职【将祭之时令诸有职事于社稷者也郊特牲曰唯为社事单出里唯为社田国人毕作唯为社丘乗共粢盛所以报本反始也　为于伪反单音丹乗绳证反共音恭　疏曰春秋祭社皆有职事令之者使各依职司而行故须令之也又曰言将祭之时者春秋祭社日皆用甲未祭之前令诸有职事于社稷者也云唯为社事单出里者单尽也尽往助祭于州长此据六乡之中又云唯为社田国人毕作者毕亦尽也国人尽行郑云非徒羡谓在六遂之中以下剂致甿当家之内一人为正卒一人为羡卒其余为余夫但田与追胥竭作余夫亦行故云非徒羡也云唯为社丘乗共粢盛者此据三等采地之中故有丘甸井田之法案小司徒职云九丈为井四井为邑四邑为丘四丘为甸甸方八里旁加一里则为一成成百井九百夫一井之地九夫八家各治一夫自入共治一夫税入于君以供粢盛而祭社故云丘乗共粢盛也云所以报本反始也者社稷为土神是民之本句龙后稷是民之始反亦报也命民共之者所以报本反始也引之者证祭社各有职事　地官】大司徒设其社稷之壝而树之田主各以其野之所
　　宜木遂以名其社与其野【社稷后土及田正之神壝坛与堳埒也田主田神后土田正之所依也诗人谓之田祖所宜木谓若松栢栗也若以松为社者则名松社之野以别方面　别彼列反疏曰云设其社稷之壝者谓于中门之外右边设大社大稷王社王稷又于庙门之屏设胜国之社稷其社稷外皆有壝埒于四面也云而树之田主者谓借田之内依树木而为田主云各以其野之所宜木者王之田主唯一而已不得云各今云各者摠据邦国都鄙并王者而言也云遂以名其社与其野者谓假令以松为社则名松社之野余皆放此也又曰云社稷后土及田正之神者郑义依经纬社者五土之摠神以句龙生时为后土官有功于土死配社而食稷是原隰之神宜五谷五谷不可遍举稷者五谷之长立稷以表神名故号稷弃为尧时稷官立稼穑之事有功于民死乃配稷而食名为田正也故云社稷后土及田正之神双言之耳云壝坛与堳埒也者经直云壝壝即堳埒不云坛以壝在坛之四面为之明中有坛可知故郑兼云坛也案礼记郊特牲云君南面于北墉下郑注云北墉社内北墙彼社虽无室坛外四面有壁壁外乃有壝耳若然封人云设王之社壝者彼官卑主设之此大司徒尊官直主其制度而已云田主田神后土田正之所依也者此田主当在借田之中依树木而为之故云各以其土地所宜木云田主田神者谓郊特牲云先啬与神农一也若然郑意以田主为神农则无后土及田正之神真以神农为主祭尊可以及卑故使后土田正二神凭依之同坛共位耳田正则郊特牲所云司啬一也又引诗人谓之田祖者诗云以御田祖毛云田祖先穑籥章亦云凡国祈年于田祖郑云田祖始耕田者谓神农也引之者证田主是神农也云所宜木谓若松栢栗也者是论语哀公问社于宰我对云夏后氏以松殷人以栢周人以栗彼三代所都异处所宜之木不同夏居平阳宜松殷居毫宜栢周居镐京宜栗此经虽据周一代而言其邦国都鄙异处所宜之木亦复不同故云若松栢栗也云若以松为社者则名松社之野者此取松为社假设而言耳云以别方面者但四方宜木面各不同或一方宜松则以松为社以别余之方面耳　地官】　天子大社必受霜露风雨【大音太太社王为羣姓所立　为于伪反　疏曰天子大社必受霜露风雨以逹天地之气也者是解社不屋义也逹通也风雨至则万物生霜露降则万物成故不为屋以受霜露风雨霜露风雨至是天地气通也故云所以通天地之气也郊特牲】　小子掌珥于社稷【珥音衈又而志反一音仍　郑司农云珥社稷以牲头祭也谓珥读为衈衅礼之事也用毛牲曰刉羽牲曰衈衈社稷谓始成其宫兆时也秋官士师职曰凡刉珥则奉犬牲此刉衈正字与　刉音机成古爱反又公内反与音余　疏曰先郑云珥以牲头祭汉时祈祷有牲头祭后郑不从者案礼记杂记衅庙之礼云门夹室用鸡其衈皆于屋下衈既为衅礼此刉与衈连文则刉亦是衅礼非祭祀之法何得为牲头祭乎是以后郑为衅法解之谓珥读为衈祈或为刉者以衅法无取于王珥及祈祷之义故依士师刉衈为正也郑知刉衈为衅礼之事约杂记而知也云用毛牲曰刉羽牲曰衈者此相对而言杂记庙用羊门用鸡皆云衈散文通也知刉衈是社稷五祀始成其宫兆时也者凡物须衅者皆谓始成时是以杂记云庙成则衅之是也云春官肆师职祈或作畿者郑欲见字有参差非一之义云秋官士师职曰凡刉衈则奉犬牲此刉衈正字与者刉从刀衈从血于义合故以此为正字也　夏官】春社【春田祭社大司马职云　明堂位】　社祭土日用甲【国中之神莫贵于社　疏曰社祭土者土谓五土山林川泽丘陵坟衍原隰也以时祭之故云社祭土日用甲者社是国中之贵神甲是旬日之初始故用之也　郊特牲】　君南乡于北墉下【墙谓之墉北墉社内北墙　疏曰君南乡于北墉下答阴之义也者墉墙也社既主阴阴宜在北故祭社时以社在南设主坛上北面而君来在北墙下而南乡祭之是对阴之义也　郊特牲】　司服王祭社稷则希冕【书曰希绣又曰希读为絺或作黹字之误也希刺粉米无画也其衣一章裳二章凡三也　黹展几切又张里反　疏曰希绣者孔君以为细葛上为绣郑君读希为黹黹紩也谓刺缯为绣次但裳主阴刺亦是沉湥之义故裳刺也云希刺粉米无画也者衣是阳应画今希冕三章在裳者自然刺绣但粉米不可画之物今虽在衣亦刺之不变故得希名故郑特言粉米也然则毳冕之粉米亦刺之也　春官】　天子祭社稷皆大牢诸侯祭社稷皆少牢【王制】　大宗伯以血祭祭社稷【不言祭地此皆地祗祭地可知也阴祀自血起贵气臭也社稷土谷之神有徳者配食焉共工氏之子曰句龙食于社有厉山氏之子曰柱食于稷汤迁之而祀弃　疏曰云以血祭祭社稷者此皆地之次祀先荐血以歆神又曰且社稷亦土神故举社以表地示鼔人职亦云灵鼓鼓社祭亦举社以表地此其类也若大地方泽当用瘗埋与昊天烟相对故郑云不言祭地此皆地祗祭地可知也云阴祀自血起者对天为阳祀自烟起贵气臭同也云社稷土谷之神者案经纬援神契云社者五土之摠神稷者原隰之神五谷稷为长五谷不可徧敬故立稷以表名郊特牲亦云社者神地之道社者土之神稷者谷之神故云土谷之神也云有徳者配食焉云云至而祀弃案左氏昭公二十九年传云共工氏有子曰句龙为后土后土为社则是死乃配社食之云有厉山氏之子曰柱食于稷汤迁之而祀弃者案左传云有烈山氏之子曰柱为稷案祭法云厉山氏之有天下也其子曰农能殖百谷夏之衰也周弃继之故祀以为稷若然稷祀弃实在汤时云夏之衰者迁柱由旱欲见旱从夏起故据夏而言也是以书序云汤既胜夏欲迁其社不可作夏社注云牺牲既成粢盛既洁祭以其时而旱暵水溢则变置社稷当汤伐桀之时旱致灾明法以荐而犹旱至七年故汤迁柱而以周弃代之欲迁句龙以无可继之者于是故止其旱在夏之时验也　春官】　大司马中春敎振旅【中音仲兵者凶事不可空设因搜狩而习之凡师出曰治兵入曰振旅皆习战也四时各敎民以其一焉　搜所畱反　疏曰云不可空设因搜狩而习之者搜狩是田猎之名欲行搜狩先芟草莱敎战讫乃入防田猎故云因搜狩而习之是以书传文战鬬不可空习故于搜狩以闲之闲之者习之是其习兵因搜狩也云凡师出曰治兵入曰振旅皆习战者案庄公八年正月师次于郎甲午祠兵公羊传曰祠兵者何出曰祠兵注云礼兵不徒使故将出兵必祠于近郊陈兵习战杀牲飨士卒又曰入曰振旅其礼一也皆习战也】遂以搜田献禽以祭社【春田为搜献犹致也属也田止虞人植旌众皆献其所获禽焉诗云言私其献豜于公春田主祭社者土方施生也　子工反　疏曰云献禽以祭社者此因田猎而祭非月令仲春祭社也又曰云春田为搜者搜搜也春时鸟兽孚乳搜择取不孕任者故以搜为名　夏官】　鬯人掌共秬鬯而饰之【秬鬯不和郁者饰之谓设巾疏见祭物】凡祭祀社壝用大罍【罍音雷壝谓委土为墠坛所以祭也大罍瓦罍　墠音善　疏曰壝谓委土为墠坛所以祭者谓四邉委土为壝于中除地为墠墠内作坛谓若三坛同墠之类也此经云社壝谓若封人及大司徒皆云社壝皆直见外壝而言也知大罍是瓦罍者旊人为瓦簋据外神明此罍亦用瓦取质畧之意也　春官】　鼓人以灵鼓鼓社祭【灵鼓六面鼔也社祭祭地只也　疏曰郊特牲云社祭土神地之道则经纬云社是五土之摠神是地之次祀故举社以表地只大宗伯亦云血祭社稷五祀亦举社以表地只其实地之大小之祭皆用灵鼓地官】　舞师敎帗舞帅而舞社稷之祭祀【羽析白羽为之形如帗也帗音弗　疏曰羽舞用白羽帗舞用五色缯用物虽异皆有柄其制相类故云形如帗也详见祭物　地官】肆师社之日涖卜来嵗之稼【社祭土为取财焉卜者问后嵗稼所宜　疏曰】
　　【此社亦是秋祭社之日也言涖卜来嵗之稼者祭社有二时谓春祈秋报报者报其成熟之功今卜者来嵗亦如今年宜稼与不但春稼秋穑不言穑而言稼者秋穑由于春稼故据稼而言之又曰案郊特牲云社祭土而主阴气也取财于地取法于天又经纬云社者五土之摠神故云社祭土而取财焉　春官】　丧国之社屋之薄社北牖【丧息浪反薄本又作亳步各反牖音酉　絶其阳通其阴而已薄社殷之社殷始都薄　疏曰丧国之社屋之也者丧国社者谓周立殷社也立以为戒不生成天是生法其无生义故屋隔之令不受天之阳也白虎通云王者诸侯必有诫社者何示有存亡也明为善者得之为恶者失之薄社北牖也者即丧国社也殷始都薄故呼其社为薄社也周立殷社为戒而屋之塞其三面唯开北牖示絶阳而通阴阴明则物死也　郊特牲】　丧祝掌胜国邑之社稷之祝号以祭祀祷祠焉【胜国邑所诛讨者社稷者若亳社是矣存之者重神也葢奄其上而栈其下为北牖栈才产反又士諌反　疏曰以祭祀祷祠者祭祀谓春秋正祭祷祠谓国有故祈请求福曰祷得福报赛曰】
　　【祠又曰云胜国邑所诛讨者古者不灭国有违逆被诛讨者更立其贤子弟还得事其社稷今云胜国之社稷者亳社也为据武王伐纣取其社稷而事之故云若亳社是矣也据其地则曰亳据彼国丧亡即为亡国之社稷此国胜之即为胜国之社稷是以郊特牲云丧国之社春秋谓之亳社也云存之者重神也者君自无道被诛社稷无罪故存之是重神也云盖奄其上而栈其下为北牖者案哀公四年夏六月辛丑亳社灾公羊传曰亡国之社葢揜其上而栈其下为北牖者郊特牲文郊特牲丧国之社必屋之为北牖不受天阳使阴明公羊云揜其上即屋之是也栈其下者非直不受天阳亦不通地阴　春官】　士师若祭胜国之社稷则为之尸【以刑官为尸畧之也周谓亡殷之社为亳社　疏曰案鳬鹥诗宗庙社稷七祀皆称公尸不使刑官今祭胜国之社稷用士师为尸故郑云用刑官为尸畧之也云周谓亡殷之社为亳社者经云胜国注为亡殷又云亳社者据周胜殷谓之胜据殷亡即云亡国即郊特牲云胜国之社必屋之是也据地而言即言亳社春秋亳社灾是也　秋官】　仲春择元日命民社【社后土也使民祀焉神其农业也祀社日用甲　疏曰后土者谓五官之后土即社神也与左传僖十五年云君履后土者别也但句龙为配社之人又为后土之官也云祀社日用甲者解经元日也案郊特牲云祀社日用甲用日之始也召诰戊午乃社于新邑用戊者周公告营洛邑位成非常祭也　月令】　州长若以嵗时祭祀州社则属其民而读法【属音烛　疏曰上云嵗时皆谓嵗之四时此云嵗时唯谓嵗之二时春秋耳春祭社以祈膏雨望五谷丰熟秋祭社者以百谷丰稔所以报功故云祭祀州社也云则属其民而读法者凡读法皆因节会以聚民今既祭因聚民而读法】　凡州之大祭祀涖其事【大祭祀谓州社稷也涖临也　疏曰云州之大祭祀者则非国家祭祀又曰言大祭祀谓州社稷者以上文云嵗时祭祀州社此经又因言州之大祭祀故知还是上文州社也知有稷者以其天子诸侯三社皆稷对之故知兼有稷也言州社者若言大社国社之类又对党祭禜族祭酺故此特言州社也　地官】　唯为社事单出里唯为社田国人毕作唯社丘乗共粢盛【为于伪反乗时证反又徒徧反共音恭粢音资单出里皆往祭社于都鄙二十五家为里毕作人则尽行非徒美也丘十六井也四丘六十四井曰甸或谓之乗乗者以于车赋出长毂一乗乗或为邻甸徒练反又绳证反　疏曰唯为社事单出里者社事祭社事也单尽也里居也社既为国之本故若祭社则合里之家并尽出故云单出里也此唯每家出一人不人人出也唯为社田国人毕作者田猎也毕尽也作行也既人人得社福故若祭社先为社猎则国中之人皆尽行无得住家也唯社丘乗共粢盛者向説祭社用牲此明祭社用米也丘乗者都鄙井田也九夫为井四井为邑四邑为丘四丘为乗唯祭社而使丘乗共于粢盛也粢稷也稷曰明粢在器曰盛庾蔚云粢盛所须者少故丘乗共之也皇氏云若天子诸侯祭社则用借田之谷大夫以下无借田若祭社则丘乗之民共之示民出力也又曰单出里皆往祭社于都鄙者案周礼都鄙公卿大夫采地公卿大夫祭社其里之人皆往就祭此据采地言之故云往祭社于都鄙必知据采地者以经云唯社丘乗丘乗是采地井田之制故据采地言焉其公邑之民所属酂鄙县遂有祭社之事则亦往酂鄙中助之其六乡之内族祭酺党祭禜虽满百家以上不祭社也唯其州祭社其所属闾民祭社祭禜祭酺之时亦皆往也但此文主于社故特言社耳云人则尽行非徒羡也者案周礼小司徒云凡起徒役毋过家一人以其余为羡则家一人之外皆为羡也此云人则尽行非徒羡似羡外更有人者若六乡上剂致民一人为正卒又一人为羡卒其余为余夫则据都鄙及六遂之外羡卒外有余夫故云非徒羡也云丘十六井也以下皆司马法文　郊特牲】
　　右社稷　记命降于社之谓殽地【殽户敎反　谓敎令由社下者也社土地之主也周礼土会之法有五地之物生防古外反　疏曰命降于社之谓殽地者上云政本于天此论政降于地上既云必本于天殽以降命此亦当云本于地殽以降命但上文既具故此畧而变文直云命降于社之谓殽也命者政令之命降下于社谓从社而来以降民也社即地也指其神谓之社指其形谓之地法社以下敎令故云之谓殽地地有五土生物不同人君法地亦养物不一也又曰下文社者神地之道此云土地之主主则神也大司徒土防之法有五地之物生者此大司徒文五地则山林川泽丘陵坟衍原隰各有所生五地摠生万物人君法之施政令亦摠养万民也礼运】　社所以神地之道【疏曰社所以神地之道也者言立社之祭是神明于地之道故也　郊特牲】　祀社于国所以列地利【疏曰祀社于国所以列地利也者天子至尊而犹自祭社欲使报恩之礼逹于下也地出财故云列地利也亦即是命降于社之谓殽地也　礼运】　乃立冡土戎丑攸行【疏曰冡土大社也亦大王所立而后因以为天子之制也戎丑大众也起大事动大众必有事乎社而后出谓之宜绵诗】厉山氏之有天下也其子曰农能殖百谷夏
　　之衰也周弃继之故祀以为稷共工氏之霸九州也其子曰后土能平九州故祀以为社【共音恭下同　厉山氏炎帝也起于厉山或曰有烈山氏弃后稷名也共工氏无録而王谓之霸在大昊炎帝之间　大音太　疏曰其子曰农能殖百谷者农谓厉山氏后世子孙名柱能殖百谷故国语云神农之名柱作农官因名农是也夏之衰也周弃继之者以夏末汤遭大旱七年欲变置社稷故废农祀弃故祀以为稷谓农及弃皆祀之以配稷之神其子曰后土能平九州故祀以为社者是共工后世之子孙为后土之官后君也为君而掌土能治九州五土之神故祀以为配社之神　祭法】　共工氏有子曰句龙为后土【共音恭　共工在大皡后神农前以水名官者其子句龙能平水土故死而见祀　大皡音泰　疏曰十七年传郯子言前世名官从下而上先言炎帝以火名次言共工以水名次言大皡以龙名是共工在大皡后神农前以水名官者也祭法曰共工氏之霸九州也其子曰后土能平九州故祀以为社能平九州是能平水土也言共工有子谓后世子耳亦不知句龙之为后土在于何代少皡氏既以为名官此当在颛顼以来耳】后土为社【方答社稷故名言为社　疏曰献子问社稷五祀既答五祀当更答社稷但句龙既为后土又亦配社蔡既答五祀方答社稷故明言后土为社也】稷田正也【掌播殖也疏曰月令云立春行冬令则首种不入郑云首种谓稷也周语云宣王不借千亩虢文公谏曰氏之大事在农是故稷为大官然则百谷稷为其长遂以稷名为农官之长正长也稷是田官之长】有烈山氏之子曰柱为稷【烈如字礼记作厉山　烈山氏神农世诸侯　疏曰鲁语及祭法皆云烈山氏之有天下也其子能治百谷故祀以为稷言有天下则是天子矣杜注不得为诸侯也贾逵郑皆云烈山炎帝之号杜言神农世诸侯者案帝王世纪神农本起烈山然则初封烈山为诸侯后为天子犹帝尧初为唐侯然也若然烈山即神农而云神农世为诸侯者案世纪神农为君摠有八世至榆罔而灭亦称神农氏是摠号神农也故烈山氏得于神农之世为诸侯后为神农也刘以为烈山氏即神农非诸侯而规杜非也此及鲁语皆云其子曰柱祭法云农者刘云葢柱是名其官曰农犹呼周弃为稷】自夏以上祀之【祀柱　上时掌反】周弃亦为稷【弃周之始祖能播百谷汤既胜夏废柱而以弃代之　疏曰弃为周之始祖能播殖百谷经传备有其事以其后世有天下号国曰周故以周弃弃时未称周也书序云汤既胜夏欲迁其社不可作夏社孔安国云汤承尧舜禅代之后顺天应人逆取顺守而有慙徳故革命创制改正易服变置社稷而后世无及句龙者故不可而止是言成汤变置社稷之由也汤于帝世年代犹近功之多少传习可知故得量其优劣改易祀典意欲迁社而无及句龙弃功乃过于柱废柱以弃为稷也其五祀之神重犂之辈若更有贤能亦应迁徙但其功莫之能先帝王不敢改易故得永流万代常在祀典良由后世之臣弱后王之意谦故也】自商以来祀之【传言蔡之博物　昭公二十九年春秋左氏传】　哀公问社于宰我宰我对曰夏后氏以松殷人以栢周人以栗曰使民战栗【宰我孔子弟子名予三代之社不固者古者立社各树其土之所宜木以为主也战栗恐惧貌宰我又言周所以用栗之意如此岂以古者戮人于社故附会其説与】子闻之曰成事不説遂事不諌既徃不咎【遂事谓虽未成而势不能己者孔子以宰我所对非立社之本意又启时君杀伐之心而其言已出不可复救故歴言此以防责之欲使谨其后也尹氏曰古者各以所宜木名其社非取义于木也宰我不知而妄对故夫子责之　论语八佾】　尚书亡篇曰太社唯松东社唯栢南社唯梓西社唯栗北社唯槐春秋文义曰天子之社稷广五丈诸侯半之其色如何春秋传曰天子有大社焉东方青色南方赤色西方白色北方黑色上冐以黄土故将封东方诸侯青土苴以白茅援神契曰仲春获禾报祭社稷以三牲【白虎通】　明堂位曰春社天子之祭也【春田祭社】　甫田曰以我齐明与我牺羊以社以方【赋曰齐与粢同曲礼曰稷曰明粢此言齐明便文以协韵耳牺羊纯色之羊也社后土也以句龙氏配方秋祭四方报成万物周礼所谓罗弊献禽以祀祊是也　诗小雅】　云汉曰祈年孔夙方社不莫【音慕　祈年孟春祈谷于上帝孟冬祈来年于天宗是也方祭四方也社祭土神也　诗大雅】　孟子曰民为贵社稷次之君为轻【社土神稷谷神建国则立□坛以祀之葢国以民为本社稷亦为民而立而君之尊又系于二者之存亡故其轻重如此】是故得乎丘民而为天子得乎天子为诸侯得乎诸侯为大夫【丘民田野之民至微贱也然得其心则天下归之天子至尊贵也而得其心者不过为诸侯耳是民为重也】诸侯危社稷则变置【诸侯无道将使社稷为人所灭则当更立贤君是君轻于社稷也】牺牲既成粢盛既洁祭祀以时然而旱干水溢则变置社稷【盛音成　祭祀不失礼而土谷之神不能为民御灾捍患则毁其坛壝而更置之亦年不顺成八蜡不通之意是社稷虽重于君而轻于民也　尽心下】　郑子产伐陈入之陈侯免拥社以待于朝【免丧服拥社抱社主示服　免音问丧也拥芳勇反　襄公二十五年春秋左氏传】　公羊子曰哀公四年六月辛丑蒲社灾蒲社者何【据鼓用牲于社不言蒲疏曰正以社为积土非火烧之物而反书灾故执不知问注蒲社者先世之亡国在鲁境者公羊解以为蒲者古国之名天子灭之以封伯禽取其社以戒诸侯使事上今灾之者若曰王敎絶云尔左氏谷以为亳社者武王灭殷遂取其社赐诸侯以为有国之戒然则传説不同不可为难案今谷梁经传皆作亳字范氏云殷都于亳武王克纣而班列其社于诸侯以为亡国之戒而贾氏云公羊曰蒲社也者葢所见异】亡国之社也【蒲社者先世之亡国在鲁境】社者封也【封土为社】其言灾何【据封土非火所能烧】亡国之社葢揜之揜其上而柴其下【故火得烧之揜柴之者絶不得使通天地四方以为有国者戒　疏曰亡国之社葢揜之者公羊子不受于师故言葢也揜柴之者絶不得使通天地四方者即郊特牲云天子之大社必受霜露风雨以达天地之气也是故丧国之社屋之不受天阳也薄社北牖使阴明也是也然礼记作薄社何氏所见与郑氏异云以为有国者戒者言若不事上当如此】蒲社灾何以书记灾也【戒社者先王之所以威示敎戒诸侯使事上也灾者象诸侯背天子是后宋事彊呉齐晋前驱滕薛侠毂鲁卫骖乗故天去戒社若曰王敎灭絶云尔　疏曰不直言何以书者嫌覆问柴其下何以书故复举句而问之是后宋事疆吴齐晋前驱滕薛侠毂鲁卫骖乘者春秋説文谓下十三年黄池之会时也】　谷梁子曰亳社者亳之社也亳亡国也【亳即殷也殷都于亳故国谓之亳社】亡国之社以为庙屏戒也【立亳之社于庙之外以为屏蔽取其不得通天人君瞻之而致戒心　疏曰周礼建国之神位左宗庙右社稷彼谓戒心天子诸侯之正社稷霜露者周礼又云决隂事于薄社明不与正同处明一在西一在东故左氏曰间于两社为公室辅是也】其屋亡国之社不使达上也【必为之作屋不使上通天也縁有屋故言灾　公羊谷梁通修】　庄公如齐观社【庄公二十三年齐因祀社搜军实以示客公往观之】曹刿谏曰不可夫礼所以正民也是故先王制诸侯使五年四王一相朝也【贾侍中云王谓王事天子也嵗聘以志业闲朝以讲礼五年之间四聘于王而一相朝相朝者将朝天子先相朝也唐尚书云先王谓尧也三载一廵守诸侯四朝昭谓以尧典相参义亦似之然此欲以礼正君宜用周制周礼中国凡五服逺者五嵗而朝礼记曰诸侯之于天子也比年一小聘三年一大聘五年一朝谓此也晋文公霸时亦取于此礼】终则讲于防以正班爵之义【终毕也讲习也班次也谓朝毕则习礼于防以正爵位次序尊卑之义】帅长幼之序训上下之则【帅循也】制财用之节【谓牧伯差国大小使受职贡也】其闲无由荒怠【其闲朝防之闲】夫齐弃大公之法而观民于社【大公齐始祖大公望也】君为是举【举动也】而往观之非故业也【业事也】何以训民土发而社助时也【土发春分也周语曰土乃脉发社者助时求福为农始也】收攟而烝纳要也【攟拾也冬祭曰烝因祭社以纳五谷之要休农夫也月令曰孟冬祀于天宗大祀于公社及门闾】今齐社而往观旅非先王之训也【旅众也】天子祀上帝【上帝上天也】诸侯防之受命焉【助祭受政命也】诸侯祀先王先公【先王谓若宋祖帝乙郑祖厉王之属也先公先君也】卿大夫佐之受事焉【事职事也】臣不闻诸侯之相防祀也祀又不法【不法谓观民也国语鲁语】
　　王为羣姓立七祀曰司命曰中霤曰国门曰国行曰泰厉曰户曰灶王自为立七祀诸侯为国立五祀曰司命曰中霤曰国门曰国行曰公厉诸侯自为立五祀大夫立三祀曰族厉曰门曰行适士立二祀曰门曰行庶士庶人立一祀或立户或立灶【为于伪反霤力又反　此非大神所祈报大事者也小神居人之间司察小过作谴告者尔乐记曰明则有礼乐幽则有鬼神鬼神谓此与司命主督察三命中霤主堂室居处门户主出入行主道路行作厉主杀罚灶主饮食之事明堂月令春曰其祀户祭先脾夏曰其祀灶祭先肺中央曰其祀中霤祭先心秋曰其祀门祭先肝冬曰其祀行祭先肾聘礼曰使者出释币于行归释币于门士丧礼曰疾病祷于五祀司命与厉其时不着今时民家或春秋祀司命行神山神门户灶在旁是必春祠司命秋祠厉也或者合而祠之山即厉也民恶言厉巫祝以厉山为之谬乎春秋传曰鬼有所归乃不为厉　谴弃战反此与音余使色吏反恶言乌路反谬音缪　疏曰此一经明天子以下立七祀五祀之义曰司命者宫中小神熊氏云非天之司命故祭于宫中皇氏云司命者文昌宫星其义非也曰中霤者主堂室神曰国门者谓城门也曰国行者谓行神在国门外之西曰泰厉者谓古帝王无后者也此鬼无所依归好为民作祸故祀之也王自为立七祀者前是为民所立与众共之四时常祀及为羣姓祷祀其自为立者王自祷祭不知其当同是一神为是别更立七祀也诸侯为国立五祀者减天子户灶二祀故为立五祀也曰公厉者谓古诸侯无后者诸侯称公其鬼为厉故曰公厉诸侯自为立五祀者义与天子同大夫立三祀者减诸侯司命中霤故为三祀也曰族厉者谓古大夫无后者鬼也族众也大夫众多其鬼无后者众故曰族厉曰门曰行者其大夫无民国故不言国门国行也然郑注曲礼大夫五祀为夏殷法注王制大夫五祀是有采地者郑何以知然曲礼文连于大夫五祀故知非周而王制立七庙故知是周礼以彼推此大夫三祀则周诸侯之大夫无地者也又曰小神居人之间司察小过作谴告者以其非郊庙社稷大神故云小神以其门户灶等故知居人间也以小神所祈故知司察小过作谴告谓作谴责以告人云幽则有鬼神鬼神谓此与者以礼天神人鬼地祗皆列其名而乐记直云幽则有鬼神是幽闇之处有细小之鬼神谓此小祀者与与是疑辞也云司命主督察三命者案援神契云命有三科有受命以保庆有遭命以谪有随命以督行受命谓年夀也遭命谓行善而遇凶也随命谓随其善恶而报之云聘礼曰使者出释币于行归释币于门者证大夫有门行云士丧礼曰疾病祷于五祀者证士亦有五祀云司命与厉其时不著者以其余五祀月令所祀皆着其时唯司命与厉祀时不显著云今时民家或春秋祠司命行神山神门户灶在旁者郑以无文故引今汉时民家或有春秋两时祠司命行神山神也民或然故云或也其祠此司命行神山神之时门户灶三神在诸神之旁列位而祭也云是必春祠司命秋祠厉也者汉时既春秋俱祠司命与山神则是周时必应春祠司命司命主长养故祠在春厉主杀害故祠在秋云或者合而祠之者郑又疑之以见汉时司命与山神春秋合祭故云或者合而祠之云山即厉也者以汉时祭司命行神山神门户灶等此经亦有司命门行户灶等汉时有山而无厉此有厉而无山故云山即厉也云民恶言厉巫祝以厉山为之者郑解厉称山之意汉时人民嫌恶厉汉时巫祝之人意以厉神是厉山氏之鬼为之故云厉山云谬乎者谓巫祱以厉为厉山之鬼于理谬乎所以为谬者鬼之无后于是为厉厉山氏有子曰柱世祀厉山之神何得其鬼为厉故云谬也引春秋传者昭七年左传文于时郑良霄被杀而死其鬼为厉子产立良霄之子良止为后子大叔问其故子产曰鬼有所归乃不为厉引之者证厉山氏既有所归不能为厉　祭法】　小子掌祈于五祀【祈音机　故书祀作禩郑司农云禩读为祀书亦或为祀谓祈或为刉用毛牲曰刉刉者衅礼之事也刉五祀谓始成其宫兆时也春官肆师职祈或作几秋官士师职曰凡刉则奉大牲　禩音祀刉音机或古爱反又公内反　疏曰知刉是五祀始成其宫兆时也者凡物须衅者皆谓始成时是以杂记云庙成则衅之　夏官】　天子诸侯大夫祭五祀嵗徧【五祀户灶中霤门行也此葢殷时制也祭法曰天子立七祀诸侯立五祀大夫立三祀士立二祀谓周制也　疏曰祭五祀者春祭户夏祭灶季夏祭中霤秋祭门冬祭行也嵗徧者谓五方之帝迎气雩祀明堂及郊虽有重者诸神总徧故云嵗徧大夫祭五祀者大夫不得方祀及山川直祭五祀而已又曰云五祀户灶中霤门行者此月令文大宗伯五祀以为五官者以其在五岳之上此五祀在山川之下又与大夫同祭故知是户灶等云此葢殷时制也者以天子诸侯大夫同云祭五祀既无等差故疑殷时制也案王制云大夫祭五祀文与此同而郑云五祀谓司命也中霤也门也行也厉也与此不同者王制之文上云天子祭八地诸侯祭社稷大夫祭五祀既有尊卑等级疑是周礼故引祭法五祀以解之与此不同是有地大夫祭五祀无地大夫祭三祀解见祭法曲礼下】　春祀户祭先脾【春阳气出祀之于户内阳也祀之先祭脾者春为阳中于藏直脾脾为尊凡祭五祀于庙用特牲有主有尸皆先设席于奥祀户之礼南面设主于户内之西乃制脾及肾为俎奠于主北又设盛于俎西祭黍稷祭肉祭醴皆三祭肉脾一肾再既祭彻之更陈鼎俎设馔于筵前迎尸畧如祭宗庙之仪　藏才浪反后放此直丈吏反又如字后放此　疏曰春阳气出祀之于户者户在内从外向内户又在内故云内阳也户是人之出入户则有神故祭法注七祀云小神居人之间司察小过作谴告者尔此户神则阳气在户内之神故云祀之于户内阳也由位在户内又秋其祀门注云秋阴气出祀之于门者门在外从内向外门又在外故云外阴也则门神阴气之神是阴阳别气在门户者与人作神也又曰春为阳中于藏值脾脾为尊者以祭户之时脾肾俱有先用脾以祭之者以春为阳中于藏值脾脾既春时最尊故先祭之脾为尊也所以春位当脾者牲立南首肺最在前而当夏也肾最在后而当冬也从冬稍前而当春从肾稍前而当脾故春位当脾从肺稍却而当心故中央主心从心稍却而当肝故秋位主肝此等直据牲之五藏所在而当春夏秋冬之位耳若其五行所生主五藏则不然矣故异义云今文尚书欧阳説肝木也心火也脾土也肺金也肾水也古尚书説脾木也肺火也心土也肝金也肾水也许慎谨案月令春祭脾夏祭肺季夏祭心秋祭肝冬祭肾与古尚书同郑駮之云月令祭四时之位及其五藏之上下次之耳冬位在后而肾在下夏位在前而肺在上春位小前故祭先脾秋位小却故祭先肝肾也脾也俱在鬲下肺也心也肝也俱在鬲上祭者必三故有先后焉不得同五行之气今医病之法以肝为木心为火脾为土肺为金肾为水则有瘳也若反其术不死为剧如郑此言五行所主则从今文尚书之説不同许慎之义云凡祭五祀于庙用特牲之下皆中霤礼文云祭五祀于庙者设祭户祭中霤在于庙室之中先设席于庙堂之奥若祀灶祀门祀行皆在庙门外先设席于庙门之奥虽庙室庙堂庙门有别摠而言之皆谓之庙故云凡祭五祀于庙此谓殷礼也若周则七祀加司命与厉也不审祀之处所亦当与灶门行等俱在庙门之外祀也若周摠在宫内故宫正注云祭社稷七祀于宫中此特牲谓特牛故小司徒云小祭祀奉牛牲注云小祭祀王冕所祭若诸侯或亦当然其大夫所祭或特羊也云有主有尸者谓天子诸侯若卿大夫庙无主则五祀无主也云祀之礼设主于户内西者先设席于奥乃更设席于庙户西夹北向置主位设主之人南面设主于户西位上使主北面云乃制脾及肾为俎奠于主北者谓设主之后以割制脾之与肾为俎实奠于主北主既北面奠于主前云又设盛于俎西者盛谓黍稷俎在主前稍东故黍稷之簋在主前稍西云祭黍稷祭肉祭醴皆三者当时惟始设主未有迎尸则是祝官祭簋中黍稷祭俎中脾肾之肉祭荐之醴皆三度祭之黍亦三祭醴亦三祭肉亦三祭故云皆三祭云肉脾一肾再者申明祭肉三度之事其祭肉三者脾尊故一祭肾卑故再祭云既祭彻之更陈鼎俎设馔于筵前者谓既祭黍稷祭肉醴之后彻去俎之与盛更陈列鼎俎设其馔食于初设奥之筵前其时主已移于筵上主人出户迎尸尸入即筵而坐但宗庙之祭尸入之后始祭笾豆及黍稷醴其祭户之时已于西祭黍祭肉祭醴今迎尸而入则应坐而馔食不更祭黍稷祭肉祭醴故云畧如祭宗庙之仪祭户所以先设席于奥乃设馔筵迎尸皆在奥者就尊之处也中闲设主祭黍祭肉祭醴户西者就户处也其余五祀所祭设主皆就其处也】夏祀灶祭先肺【夏阳气盛热于外祀之于灶从热类也祀之先祭肺者阳位在上肺亦在上肺为尊也灶在庙门外之东祀灶之礼先席于门之奥东面设主于灶陉乃制肺及心肝为俎奠于主西又设盛于俎南亦祭黍三祭肺心肝各一祭醴三亦既祭彻之更陈鼎俎设馔于筵前迎尸如祀户之礼　陉音刑　疏曰知灶在庙门外之东者案少牢及特牲礼文云先席于门之奥谓庙门外西室之奥以神位在西故知在西室之奥以祀户在户内故祭在庙室之奥祀灶在门外故设主在门室之奥各从其义云东面设主于灶陉者谓设主人东面也灶陉灶边承器之物以土为之云乃制肺至主西者制谓截割心肝皆鬲上之物故祭肺类俱置俎上奠此俎于主之西北主位西向故置俎在西而对主也云又设盛于俎南者盛谓黍稷盛之于簋皇氏以为此祭老妇盛于盆非其义也云亦祭黍至醴三者亦上祀户之礼祭必三者以礼成于三故也上祀户云祭肉三脾一肾再此云祭肺心肝各一亦为肉祭三也此醴实于尊祭三者始扱一祭又扱再祭云既祭彻至筵前者筵前谓初设庙室奥之筵前唯特牲少牢鼎当陈于庙门室之前稍东西面鼎俎者以俎就鼎载肉入设于筵前在葅醢之东其黍稷等设于俎南此唯云祭黍或无稷也此配灶神而祭者是先炊之人礼器云灶者是老妇之祭】中央祀中霤祭先心【中霤犹中室也土主中央而神在室古者复穴是以名室为霤云祀之先祭心者五藏之次心次肺至此心为尊也祀中霤之礼设主于牖下乃制心及肝肺为俎其祭肉心肺肝各一他如祀户之礼　藏才浪反　疏曰郑意言中霤犹中室乃是开牖象中霤之取明则其祀不当栋而在室之中央故丧礼云浴于中霤饭于牖下明中霤不闗牖下也主中央而神在室者所以必在室中祭土神之义也土五行之主故其神在室之中央也是明中霤所祭则土神也故杜注春秋云在家则祀中霤在野则为社也又郊特牲云家主中霤而国主社社神亦中霤神也云古者复穴是以名室为霤云者解所以谓室中为中霤之由也古者谓未有宫室之时也复穴者谓窟居也古者窟居随地而造若平地则不凿但累土为之谓之为复言于地上重复为之也若高地则凿为坎谓之为穴其形皆如陶灶故诗云陶复陶穴是也故毛云陶其土而复之陶其坏而穴之郑云复者复于土上凿地曰穴皆如陶然庾蔚云复谓地上累土谓之穴则穿地也复穴皆开其上取明故雨霤之是以后因名室为中霤也云记之先祭心者五藏之次心次肺至此心为尊也云祀中霤之礼设主于牖下者开牖象霤故设主于牖下也五祀皆先席于室之奥此不言者前祀户注已备言也此别设主当庙室牖内之下而北向也云乃制心及肺肝为俎其祭肉心肺肝各一它皆如祀户之礼者亦祭竟彻之更陈鼎俎迎尸如祭户也】秋祀门祭先肝【秋隂气出祀之于门外阴也祀之先祭肝者秋为阴中于藏直肝肝为尊也祀门之礼北面设主于门左枢乃制肝及肺心为俎奠于主南又设盛于俎东其他皆如祭灶之礼　疏曰云祀之先祭肝者秋为阴中于藏值肝者以阴气始于五月终于十月其七月八月为阴之中故云秋为阴中其阳气始于十一月终于四月正月二月为阳中故正月云春为阳中然阴中之时兼有阳阳中之时兼有阴亦是阴阳之中也今五藏肺最在前心次之肝次之脾次之肾为后肝在心肺之下脾肾之上故云于藏值肝然脾在肺心肝之下肾之上则是上有肺心肝下唯有肾不当其中而云春为阳中于藏值脾者但五行相次水则次木故春继于冬肾后则次脾其火后则次土土后乃次金故秋不得继夏由隔于土由此脾不得继肺隔于心也为此肝之上有肺有心脾之下唯有肾俱得为藏之中也云北面设主于门左枢者谓庙门外左枢北面以在门外故主得南向而北面设之云乃制肝及肺心为俎奠于主南设盛于俎东者皆约中霤礼文也其他皆如祭灶之礼者谓祭心肺肝各一及祭醴三并设席于奥迎尸之属也】冬祀行祭先肾【冬阴盛寒于水祀之于行从辟除之类也祀之先祭肾者阴位在下肾亦在下肾为尊也行在庙门外之西为軷壤厚二寸广五尺轮四尺祀行之礼北面设主于軷上乃制肾及脾为俎奠于主南又设盛于俎东祭肉肾一脾再其他皆如祀门之礼辟必亦反又婢亦反軷步曷反广古旷反　疏曰知行在庙门外西者约檀弓云毁宗躐行自此以下皆中霤礼文广五尺轮四尺者谓軷坛东西为广南北为轮常祀行神之坛则然若于国外祖道軷祭其坛随路所向而为广轮尺数同也案郑注聘礼云礼毕乗车轹而遂行唯车之一轮轹耳所以然者以两轮相去八尺今軷唯广五尺故知不两轮俱轹云北面设主軷上者以主须南向故人北面设之其主则郑注大驭云葢以菩刍棘柏为神主也　月令】　孟冬腊五祀【腊力合反　腊谓以田猎所得禽祭也五祀门户中霤灶行也　疏曰腊五祀者腊猎也谓猎取禽兽以祭五祀也其腊先祖五祀谓之息民之祭其服则黄衣黄又曰腊谓田猎所得禽祭者以欲腊祭之时暂出田猎以取禽非仲冬大阅之猎也左传云唯君用鲜则天子诸侯祭用鲜兽皇氏云仲秋猎得禽兽以为干豆至腊用之其义非也云五祀门户中霤灶行者月令殷礼言之若周则七祀　详见百神祈年隰月令】　大宗伯以血祭祭五祀【阴祀自血起贵气臭也故书祀作禩郑司农云禩当为祀书亦或作祀五祀五色之帝于王者宫中曰五祀谓此五祀者五官之神在四郊四时迎五行之气于四郊而祭五徳之帝亦食此神焉少昊氏之子曰重为句芒食于木该为蓐收食于金脩及熙为冥食于水颛顼氏之子曰黎为祝融后土食于火土　禩音祀食此音嗣少诗照反重直龙反　疏曰云阴祀自血起者对天为阳祀自烟起贵气臭同也先郑云五祀五色之帝于王者宫中曰五祀者先郑意此五祀即掌次云祀五帝一也故云五色之帝后郑不从者案司服云祀昊天与五帝皆用大裘当在圜丘与四郊上今退在社稷之下于王者宫中失之逺矣且五帝天神当在上经阳祀之中退在阴祀之内一何陋也谓此五祀者五官之神在四郊者生时为五官死乃为神配五帝在四郊知在四郊者郑即引月令四时四立之日迎气在四郊并季夏迎土气是五迎气故郑云四时迎五行之气于四郊也云而祭五徳之帝亦食此神焉者但迎气迎五方天帝虽不言祭人帝案月令四时皆陈五徳之帝大昊炎帝黄帝少昊颛顼等五徳之帝并五人神于上明知五人神为十二月听朔及四时迎气而陈故郑此注及下青圭赤璋之下注皆云迎气时并祭五人帝五人神也云少昊氏之子曰重已下案昭二十九年魏献子问蔡墨曰社稷五祀谁氏之五官对曰少皡氏有四叔曰重曰该曰脩曰熙实能金木及水使重为句芒该为蓐收脩及熙为冥世不失职遂济穷桑此其三祀也颛顼氏有子曰犂为祝融共工氏有子曰句龙为后土此其三祀也后土为社稷为田正有烈山氏之子曰柱为稷赵商问春秋昭二十九年左传曰颛顼氏之子犂为祝融共工氏有子曰句龙为后土其二祀五官之神及四郊合为犂食后土祭法曰共工氏霸九州也其子曰后土能平九州故祀以为社社即句龙答曰犂为祝融句龙为后土左氏不言后土为社谓暂作后土无有代者故先师之説犂兼之因火土俱位南方此注云犂为祝融后土食于火土亦惟见先师之説也　春官】　司服祭五祀则希冕【希读为絺或作黹字之误也希刺粉米无画也其衣一章裳二章凡三也　黹张里反　疏曰云希读为絺或作黹字之误也者本有此二文不同故云误当从絺为正也云希刺粉米无画也者衣是阳应画今希冕三章在裳者自然刺绣但粉米不可画之物今虽在衣亦刺之不变故得希名故郑特言粉米也然则毳冕之粉米亦刺之也　同上】　司门凡岁时之门受其余【郑司农云受祭门之余　疏曰凡岁时之门者岁之四时祭门非一故云凡以摠之若月令秋祭门者是祭庙门此门亦谓国门十二者除四时祭外仍有为水祈祷故左氏庄公二十五年秋大水有用牲于门之事　地官】
　　右立祀　蔡墨曰五行之官是谓五官实列受氏姓封为上公【爵上公　疏曰列谓行列言五官皆然也人臣有大功者天子封为国君又赐之以姓诸侯以国为氏言其得封又得姓兼受之也】祀为贵神社稷五祀是尊是奉【五官之君长能脩其业者死皆配食于五行之神为王者所尊奉　君长丁丈反下文同　疏曰五官之君长死则皆为贵神王者社稷五祀则尊奉之如祭配食于五行之神即下重该脩熙犂是也王者祭木火土金水之神而以此人之神配之耳非专祭此人也分五行以配四时故五行之神句芒祝融之徒皆以时物之状而为之名此五者本为五行之神作名耳非与重该之徒为名也晋语云虢公梦在庙有神人面白色虎爪执钺行在西阿公惧而走神曰无走帝命曰使晋袭于尔门公拜稽首觉召史嚚占之对曰如君之言则蓐收也天之刑神也如彼文虢公所梦之状必非该之貌自是金神之形耳由此言之知句芒祝融冥后土之徒皆是木火水土之神名非所配人之神名也虽本非配人之名而配者与之同食亦得取彼神名以为配者神名犹社本土神之名稷本谷神之名配者亦得称社稷也此五行之官配食五行之神天子制礼使祀焉王者所尊奉也】木正曰句芒【句古侯反注及下同　正官长也取木生句曲而有芒角也其祀重焉　重直龙反下文同　疏曰正训为长故为官长木官之最长也其火金水土正亦然贾逵云揔言万物句芒非专木生如句杜误耳木正顺春万物始生句而有芒角杜独言木者以木为其主故经云木正且木比万物芒角为甚故举木而言刘以柱不取贾义面独举于木而规杜非也】火正曰祝融【祝融明貌其祀犂焉　犂力兮反疏曰杜不解祝则谓祝融二字共为明貌也贾逵云夏阳气明朗祝甚也融明也亦以夏气为之名耳郑语云犂为髙辛氏火正焞燿敦大光明四海故命之曰祝融如彼文又似由人生名者彼以其官掌夏徳又称之故以夏气昭明命之耳】金正曰蓐收【蓐音辱本又作辱　秋物摧辱而可收也其祀该焉　摧徂回反】水正曰冥【冥亡丁反　水阴而幽冥其祀脩及熙焉】土正曰后土【土为羣物主故称后也其祀句龙焉在家则祀中霤在野则为社　霤力救反　疏曰后者君也羣物皆土所载故土为羣物之主以君言之故云后土也贾逵云句芒祀于户祝融祀于灶蓐收祀于门冥祀于井后土祀于中霤今杜云在家则祀中霤不同贾説也家谓宫室之内对野为文故称家非卿大夫之家也言在野者对家为文虽在库门之内尚无宫室故称野且卿大夫以下社在野田故周礼大司徒云辨其邦国都鄙之数制其畿疆而沟封之设其社稷之壝而树之田主各以其野之所宜木遂以名其社郑云社稷后土及田正之神田主田神后土田正之所依也诗人谓之田祖所宜木谓若松栢栗也是在野则祭为社也此野田之社民所共祭即月令仲春之月择元日命民社是也刘云天子以下俱荷地徳皆当祭地但名位有高下祭之有等级天子祭地祭大地之神也诸侯不得祭地使之祭社也家又不得祭社使祭中霤也霤亦地神所祭小故变其名贾逵以句芒祀于户云云言虽天子之祭五神亦如地耳杜以别祭五行神以五官配之非祀此五神于门户井灶中霤也门户井灶直祭门户等神不祭句芒等也唯有祭后土者亦是土神故特辨之云在家则祀中霤在野则为社言彼社与中霤亦是土神但祭有大小郊特牲云社所以神地之道也地载万物取财于地敎民美报焉家主中霤而国主社示本也是在家则祀中霤也大司徒已下同此礼也】献子曰社稷五祀谁氏之五官也【问五官之长皆是谁】对曰少皡氏有四叔【少皡金天氏　疏曰少皡氏有四叔四叔是少皡之子孙非一时也未知于少皡逺近也四叔出于少皡耳其使重为句芒非少皡使之世族谱云少皡氏其官以鸟为名然则此五官皆在高阳之世也楚语云少皡氏之衰也九犂乱徳民神杂扰不可方物颛顼受之乃命木正重司天以属神命火正犂司地以属民是则重犂居官在高阳之世也又郑语云犂为高辛氏火正命之曰祝融则犂为祝融又在高辛氏之世案世本及楚世家云高阳生称称生巻章卷章生犂如彼文犂是颛顼之曾孙也楚语云少皡之衰颛顼受之即命重犂似是即位之初不应即得命曾孙为火正也少皡世代不知长短颛顼初已命犂至高辛又加命不应一人之身緜歴两代事既乆逺书复散亡如此参差难可考校世家云共工作乱帝喾使犂诛之而不尽帝诛犂而以其弟呉回为犂复居火正为祝融即如此言犂或是国名官号不是人之名字颛顼命犂高辛命犂未必共是一人传言世不失职二者或是父子或是祖孙其事不可知也由此言之少皡四叔未必不有在高辛世者也此五祀者居官有功以功见祀不是一时之人脩熙相代为水正即非一时也且传言世不失职便是积世能官其功益大非是暂时有功遂得万世承祀明是歴选上代取其中最有功者使之配食亦不知初以此人配食何代圣王为之葢在高辛唐虞之世耳】曰重曰该曰脩曰熙实能金木及水【重直龙反该古咳反　能治其官】使重为句芒【木正】该为蓐收【金正】脩及熙为防【二子相代为水正】世不失职遂济穷桑此其三祀也【穷桑少皡之号也四子能治其官使不失职济成少皡之功死皆为民所祀穷桑地在鲁北　疏曰穷桑少皡之号帝王世纪亦然贾逵云处穷桑以登为帝故天下号之曰穷桑帝贾以济为渡也言四叔子孙世不失职遂渡少皡之世杜以少皡之世以鸟名官不得有木正火正故以济为成四子能治其官使不失职济成少皡之功言少皡有王功子孙能成之故死皆为民所祀也少皡居穷桑定四年传称封伯禽于少皡之墟故云穷桑地在鲁北地名穷桑阙言在鲁北相传云耳】颛顼氏有子曰犂为祝融【颛音专顼许玉反　犂为火正】共工氏有子曰句龙为后土此其二祀也后土为社稷田正也有烈山氏之子曰柱为稷自夏以上祀之周弃亦为稷自商以来祀之【共音恭烈如字礼记作厉山上时掌反　昭公二十九年春秋左氏传　注疏详见前社稷条】祭五祀天子诸侯以牛卿大夫以羊一説户以羊灶以雉中霤以豚门以犬井以豕或曰中霤用牛余不得用豚井以鱼【白虎通】　天子祭五祀执荐者百人侍西房【周礼宗伯以血祭祭社稷五祀郑云五祀四时迎五行之气于四郊而祭五徳之帝也或曰此五祀谓礿祠烝尝及大祫也或曰国语展禽曰禘郊祖宗报此五者国之祀典也皆王者所亲临之祭非谓户灶中霤门行之五祀也荐谓所荐陈之物笾豆之属也侍侍立也西房西厢也侍或为待　荀子正论】　王孙贾问曰与其媚于奥宁媚于灶何谓也【王孙贾卫大夫媚亲顺也室西南隅为奥灶者五祀之一夏所祭也凡祭五祀皆先设主而祭于其所然后迎尸而祭于奥畧如祭宗庙之仪如祀灶则设主于灶陉祭毕而更设馔于奥以迎尸也故时俗之语因以奥有常尊而非祭之主灶虽卑贱而当时用事喻自结于君不如阿附权臣也贾卫之权臣故以此讽孔子】子曰不然获罪于天无所祷也【天即理也其尊无对非奥灶之可比也逆理则获罪于天矣岂媚于奥灶所能祷而免乎言但当顺理非特不当媚灶亦不可媚于奥也　谢氏曰圣人之言逊而不迫使王孙贾而知此意不为无益使其不知亦非所以取祸　论语八佾】　天子崩未殡五祀之祭不行既殡而祭其祭也尸入三饭不侑酳不酢而已矣自启至于反哭五祀之祭不行已而祭祝毕献而已【饭扶晚反酳音防又仕觐反既弥吉毕献祝而后止郊社亦然唯尝禘宗庙俟吉也　疏曰天子诸侯祭礼既亡今仪礼唯有大夫士祭礼以言之案特牲馈食礼祝延尸于奥迎尸而入即延坐三饭告饱祝侑尸尸又饭至于九饭毕若大夫依少牢馈食尸食十一饭而毕郑注少牢云士九饭大夫十一饭也则其余有十三饭十五饭也案此説则诸侯十三饭天子十五饭又案特牲礼尸九饭毕主人酌酒酳尸尸饮卒爵酢主人主人受酢饮毕酌献祝祝饮毕主人又酌献佐食此是士之祭礼也今约此而説天子五祀之祭也天子崩未殡五祀之祭不行者以初崩哀慼未遑祭祀虽当五祀祭时不得行既殡而祭者但五祀外神不可以己私丧乆废其祭故既殡哀情稍杀而后祭也其祭也尸入三饭不侑酳不酢而已矣者今丧既殡不得纯如吉礼理须宜降杀侑劝也故迎尸入奥之后尸三饭告饱则止祝更不劝侑其食使满常数也又熊氏云三饭不侑酳不酢而已矣谓迎尸入奥之后尸三饭即止祝不劝侑至十五饭于时宰摄主酌酒酳尸尸受卒爵不酢摄主故云三饭不侑酳不酢而已者谓唯行此而已不为在后余事也自启至于反哭五祀之祭不行者谓欲之时从启殡以后毕反哭以前灵柩既见哀摧更甚故云五祀之祭不行已而祭祝毕献而已己而祭者谓已反哭殡宫毕而行其祭但既弥吉尸入三饭之后祝乃侑尸尸食十五饭摄主酳尸尸饮卒爵而酢摄主摄主饮毕酌而献祝祝受饮毕则止无献佐食以下之事所以然者以后未甚吉唯行此礼而已而已是语辞也皇氏云已止也又曰经云祝毕献止谓祝受献祭礼遂毕止不献佐食以下云郊社亦然者王制云天地社稷为越绋而行事是与五祀同也赵商问云自启至反哭五祀之祭不行注云郊社亦然者案王制云唯祭天地社稷为越绋而行事既云时郊社之祭不行何得有越绋而行事郑答越绋行事丧无事时天地郊社有常日自启及至反哭自当辟之郑言无事者谓未殡以前是有事既殡以后未启以前是无事得行祭礼故有越绋行事郑云郊社以前有常日自启至反哭自当辟之者郊社既有常日自启又哭当辟此郊社之日郊社尊故辟其日不使相妨五祀既毕若与启反哭日相逢则五祀辟其日也郑言天地社稷去殡处逺祭时逾越此绋而往赴之五祀去殡近处暂往则还故不为越绋也云唯尝禘宗庙俟吉也者谓为尝禘之礼以祭宗庙俟待于吉故王制云丧三年不祭是也其在丧祭郊社之时其丧所朝夕仍奠知者杂记云国禁哭则止朝夕之奠即位自因也人臣尚尔明天子得也曾子问】
　　小宗伯兆四望于四郊【兆为坛之营域郑司农云四望道气出入谓四望五岳四镇四窦　窦音独本亦作渎　疏曰云兆为坛之营域者案封人云社稷之壝谓壝土为之即此坛之营域一也不言坛者举外营域有坛可知司农云四望道气出入者案上注司农以为日月星海后郑不从矣今此云道气出入与上注不同者以无正文故两注有异若然云道气出入则非日月星海谓五岳之等也故后郑就足之还为五岳之属解之天子四望诸侯三望境内山川案僖三十一年夏四月犹三望服氏云三望分野星国中山川又上文先郑云四望日月星海后郑必知望祭中无天神者案哀六年云初楚昭王有疾卜曰河为祟王弗祭大夫请祭诸郊王曰三代命祀祭不越望江汉睢漳楚之望也尔雅又云梁山晋望又案尚书云望于山川则知望祭中无天神可知若天神日月之等当入四类之内也若然尚书云望于山川必知四望非山川是五岳四渎者以其下云兆山川丘陵之等山川既在下故知此四望是五岳之属山川之大者也　春官】玉人之事两圭五寸有邸以旅四望【邸音帝刘作核户古反　邸谓】
　　【之祗有邸僢共本也　僢昌绢反　疏曰此亦依典瑞所解谓国有故旅祭四望云僢共本也者亦一玉俱成两圭足相对为僢也　冬官】　司服祀四望则毳冕【毳昌鋭反刘清嵗反　毳罽衣也谓毳画虎蜼谓宗也其衣三章裳二章凡五也罽居例反　疏曰云毳罽衣也者案尔雅云毳牦谓之罽则续毛为之若今之毛布但此毳则宗谓虎蜼而先郑以为罽衣于义不可故后郑不从也　春官】大司乐奏姑洗歌南吕舞大防以祀四望【姑洗阳声第三南吕为之合四望五岳四镇四窦此言祀者司中司命风师雨师或亦用此乐与　与音余　疏曰四望又卑于神州故降用阳声第二及用大防也又曰云姑洗阳声第三南吕为之合者以其南吕上生姑洗之九三是阳声第三也姑洗辰之气也三月建焉而辰在大梁南吕酉之气也八月建焉而辰在夀星是南吕为之合也云四望五岳四镇四窦者以大宗伯五岳在社稷下山川上此文四望亦在社稷下山川上故知四望是五岳四镇四窦也云此言祀者司中司命风师雨师或亦用此乐与者以此上下更不见有司中等用乐之法又案大宗伯天神云祀地祗云祭人鬼云享四望是地祗而不云祭而变称祀明经意本容有司中等神故变文见用乐也无正文故云或与以疑之也　同上】　牧人望祀各以其方之色牲毛之【望祀五岳四镇四窦也　疏曰知望祀是四望者以其言望与四望义同故知是四望五岳等也　地官】　男巫掌望祀望衍授号旁招以茅【杜子春云望衍谓衍祭也授号以所祭之名号授之旁招以茅招四方之所望祭者谓衍读为延声之误也　疏曰云望祀者类造禬禜遥望而祝之云望衍者衍延也是攻説之礼遥望延其神以言语责之云旁招以茅者旁谓四方此男巫于地官祭此神时则以茅招之于四方也又曰子春所云皆无依据故后郑不从谓破衍为延者衍字于六祈义无所取故破从延云望祀谓有牲粢盛者注大祝已云类造禬禜皆有牲攻説用币而已有牲则有黍稷故此兼云粢盛者也云延进也谓但用币致其神者此即攻説用币而已是也云二者诅祝所受类造攻説禬禜之神号男巫为之招者以其授号文承二者之下故知此六神皆授之号之授号知是诅祝者案诅祝而知也　春官】右四望【望祀三望附】　传僖公三十一年夏四月四卜郊不从乃免牲【曰卜不从不吉也卜郊不吉故免牲免犹纵也】犹三望【三望分野之星国中山川皆因郊祀望而祭之鲁废郊天而脩其小祀故曰犹犹者可止之辞　分扶问反】左氏曰非礼也望郊之属也【宣公三年传云望郊之属也】不郊亦无望可也【注疏详见天神郊祀条】　公羊子曰天子祭天诸侯祭土天子有方望之事无所不通诸侯山川有不在其封内者则不祭也望者何望祭也然则曷祭祭泰山河海曷为祭泰山河海山川有能润于百里者天子秩而祭之触石而出肤寸而合不崇朝而徧雨乎天下者唯泰山尔河海润于千里犹者何通可以已也何以书讥不郊而望祭也【注疏见天神】　三正记曰郊后必有望　楚昭王有疾卜曰河为祟大夫请祭诸郊王曰三代命祀祭不越望【祟息遂反　诸侯望祀竟内山川星辰　竟音境】江汉睢漳楚之望也【睢七余反　四水在楚界　详见因事疾病条】祸福之至不是过也不谷虽不徳河非所获罪也遂弗祭【哀公六年春秋左氏传】　韩宣子谓子产曰寡君寝疾并走羣望【晋所望祀山川皆走往祈禳　眧公七年春秋左氏传】　成王盟诸侯于岐阳岐阳之阳楚为荆蛮【荆州之蛮也】置茅蕝设望表与鲜卑守燎【置立也蕝谓束茅而立之所以缩酒望表谓望祭山川立木以为表表其位也鲜卑东夷国燎庭燎也　国语晋语】
　　小宗伯兆山川丘陵坟衍各因其方【顺其所在　疏曰大司徒职地有十等此不言林泽原隰亦顺所在可知故畧不言也　春官】　山虞若祭山林则为主而修除且跸【为主主辨防之也修除治道路坛坛徒丹反或音禅　疏曰此山林在畿内王国四方各依四时而祭云则为主者谓主当祭事者也而修除者谓扫除粪洒云且跸者且复跸止行人也又曰云为主主辨防之也者案中握河纪尧受河图云帝立坛磬折西向禹进迎舜契陪位稷辨防注云辨防者供时用相礼仪则此云辨防者亦谓供时用相礼仪者也云修除治道路坛者案守祧职云其庙则有司修除之郑云有司恒主修除谓扫除粪洒谓禅即除地之处坛神位之所也　地官】　典瑞璋邸射以祀山川【璋有邸而射取杀于四望郑司农云射剡也　剡以冉反或因冉反　疏曰此祀山川谓若宗伯云兆山川丘陵各于其方亦随四时而祭则用此璋邸以礼神　春官】　玉人璋邸射素功以祀山川【邸射剡而出也郑司农云素功无瑑饰也　疏曰云以祀山川者谓四望之外所有山川皆是云邸射剡而出也者向上谓之出半圭曰璋璋首邪却之今于邪却之处从下向上揔邪却之名为剡而出　冬官】　司服祀山川则毳冕【郑司农云毳罽衣也谓毳画虎蜼谓宗也其衣三章裳二章凡五也疏曰云毳罽衣也者案尔雅云毛牦谓之罽则续毛为之若今之毛布但此毳则宗谓虎蜼而】
　　【先郑以为罽衣于义不可故后郑不从也　春官】　大宗伯以血祭祭五岳以貍沈祭山林川泽【貍亡皆反刘莫拜反沈如字刘直荫反　阴祀自血起贵气臭也五岳东曰岱宗南曰衡山西曰华山北曰恒山中曰嵩髙山不见四窦者四窦五岳之匹或省文祭山林曰埋川泽曰沈顺其性之含藏　不见贤遍反　疏曰云阴祀自血起者对天为阳祀自烟起贵气臭同也云五岳东曰岱宗南曰衡山西曰华山北曰恒山中曰嵩髙山者此五岳所在据东都地中为説案大司乐云四镇五岳崩注云华在豫州岳在雍州彼据镐京为説彼必据镐京者彼据灾异若据洛邑则华与嵩髙并在豫州其雍州不见有灾异之事故注有异也案尔雅江河淮济为四渎为定五岳不定者周国在雍州时无西岳故权立吴岳为西岳非常法尔雅不载以东都为定故尔雅载之也若然此南岳衡案尔雅霍山为南岳者霍山即衡山也故地理志杨州霍山为南岳者山今在庐江彼霍山与冀州霍山在嵩华者别云不见四窦者四窦五岳之匹或省文者五岳四渎相对若天地故设经省文惟见五岳也若然下云貍沈祭山林川泽五岳歆神虽与社稷同用血五岳四渎山川之类亦当貍沈也尔雅云祭山曰庪县者或异代法耳若然庪县既非周法而校人云凡将事于四海山川则饰黄驹注云王巡守过大山川则有杀驹以祈沈礼与玉人云天子以巡守宗祝以前马注云其祈沈以马宗祝亦执勺以先之彼亦言祈沈者祈沈虽非周法引以况义无嫌也云祭山林曰埋川泽曰沈顺其性之含藏者经埋沈祭山林川泽揔言不析别而説故郑分之以其山林无水故埋之川泽有水故沈之是其顺性之含藏也　同上】　鬯人掌供秬鬯而饰之【秬鬯不和郁者饰之谓设巾　疏曰云掌供秬鬯者此直供秬黍之酒无郁也故注云不和郁者也郑知饰之谓设巾者此上下虽无设巾之事案幂人云以疏布巾幂八尊以画布巾幂六凡王巾皆黼凡尊皆布巾幂明秬鬯之酒尊亦设巾可知故知所饰者设巾也】凡山川用蜃【故书蜃或为谟杜子春云谟当为蜃书亦或为蜃蜃水中蜃也郑司农云谟器名漆尊也谓蜃画为蜃形蚌曰合浆尊之象　蚌步项反曰合音含本亦作含　疏曰山川用蜃者大山川云蜃画为蜃形者亦谓漆画之云蚌曰合浆尊之象者蚌蛤一名含浆含浆则是容酒之类故画为蜃而尊名也　同上】　大司乐奏蕤宾歌函钟舞大夏以祭山川【蕤人谁反　蕤宾阳声第四函钟为之合函钟一名林钟　疏曰云蕤宾阳声第四者应钟之六三上生蕤宾之九四是阳声第四也云函钟为之合者蕤宾午之气也五月建焉而辰在鹑首函钟未之气也六月建焉而辰在鹑火是函钟为之合也云函钟一名林钟者此周礼言函钟月令云林钟故云一名林钟也同上】　舞师掌敎兵舞帅而舞山川之祭祀【疏曰云掌敎兵舞谓敎野人使知之国有祭山川则舞师还帅领往舞山川之祀　地官】　孟春命祀山林川泽牺牲毋用牝【为伤姙生之类　疏曰此一节论此春为四时之首当脩祀典及祭山川之事牺牲毋用牝者以山林川泽其祀既卑余月之时牲皆用牝唯此月不用故注为伤姙生之类若天地宗庙大祭之时虽非正月皆不用牝　月令】　仲冬天子命有司祈祀四海大川名源渊泽井泉【顺其徳盛之时祭之也今月令渊为防　月令】　季冬乃毕山川之祀【月令】　天子祭天下名山大川五岳视三公四渎视诸侯其余山川视伯小者视子男【视视其牲器之数　疏曰案夏传云五岳视三公四渎视诸侯其余山川视伯小者视子男郑注云谓其牲币粢盛笾豆爵献之数非谓尊卑案周礼上公饔饩九牢飱五牢飨礼九献豆四十侯伯饔饩七牢飱四牢飨礼七献豆三十有二子男饔饩五牢飱三牢飨礼五献豆二十有四又五等诸侯膳皆大牢祭亦大牢簋皆十有二祭四望山川用毳冕郑注礼器五献察谓祭四望山川也又侯伯无别三公与子男同今此王制云五岳视三公四渎视诸侯则三公尊于诸侯夏传云四渎视诸侯其余山川视伯小者视子男是伯与侯别今郑注此云视视其牲器又注夏传谓其牲币粢盛笾豆爵献之数参验上下并与周礼不同不可强解合之为一此王制所陈多论夏殷之制夏传所説又非周代之礼郑之所注者当据异代法也此经云四渎视诸侯夏传视诸侯之下云其余山川视伯小者视子男则此诸侯谓是侯爵者不得揔为五等诸侯】诸侯祭名山大川之在其地者【鲁人祭泰山晋人祭河是也　疏曰知鲁人祭泰山者以论语云季氏旅于泰山明鲁君祭泰山季氏僭之也又公羊公三望祭泰山河海是鲁祭泰山但泰山是齐鲁之界故齐亦祭之是以礼器云齐人将有事于泰山必先有事于配林礼器又云晋人将有事于河必先有事于恶池是晋人祭河也　王制尚书大传通修】天子诸侯祭山川嵗徧【疏曰祭山川者周礼祀帝于四郊四郊四望四类亦如之】
　　【也嵗徧者谓五方之帝迎气雩祀明堂及郊虽有重者诸神总徧故云嵗徧祭山川者王制云在其地则祭之亡其地则不祭是也　曲礼下】
　　右山川　记五岳者何谓也泰山东岳也霍山南岳也华山西岳也常山北岳也嵩高山中岳也五岳何以视三公能大布云雨焉能大敛云雨焉云触石而出肤寸而合不崇朝而雨天下施徳博大故视三公也四渎者何谓也江河淮济也四渎何以视诸侯能荡涤垢浊焉能遹百川于海焉能出云雨千里焉为施甚大故视诸侯也山川何以视子男也能出物焉能润泽物焉能生云雨为恩多然品类以百数故视子男也书曰禋于六宗望秩于山川徧于羣神矣【説苑】　三王之祭川也皆先河而后海【疏曰三王之祭川也皆先河而后海者言二王祭百川之时皆先祭河而后祭海也学记】　晋人将有事于河必先有事于恶池【池大河反恶当为呼声之误也呼池呕夷并州川　疏曰晋人将有事于河必先有事于恶池者有事于河】
　　【谓祭河也必先告恶池小川从小而祭也先告从祀者然后祭河也呼池呕夷并州川夏官职方文】齐人将有事于泰山必先有事于配林【配林林名疏曰齐人将有事于泰山必先有事于配林者有事于泰山谓祭泰山也先告配林配林是泰山之从祀者也故先告从祀然后祭泰山此皆积渐从小至大之义也　礼器】　周公祀泰山召公为尸
　　仪礼经传通解续卷二十三
<经部,礼类,通礼之属,仪礼经传通解__仪礼经传通解续>
　　钦定四库全书
　　仪礼经传通解续卷二十四
　　宋杨复　撰
　　百神祭礼八
　　先立春三日大史谒之天子曰某日立春盛徳在木天子乃齐【大音太先悉厉反齐侧皆反本亦作斋下同太史礼官之属掌正嵗年以序事谒告也　疏曰先立春三日者周法四时迎气皆前期十日而散斋七日致斋三日今秦法简省故三日也盖散齐二日致斋一日盛徳在木者天以覆葢生民为徳四时各有盛时春则为生天之生育盛徳在于木位故云盛徳在木】立春之日天子亲帅三公九卿诸侯大夫以迎春于东郊还反赏公卿诸侯大夫于朝【还音旋朝直遥反下同迎春祭苍帝灵威仰于东郊之兆也王居明堂礼曰出十五里迎嵗盖殷礼也周近郊五十里赏谓有功徳者有以显赐之也朝大寝门外　疏曰十二月节气有早晚若节气晚则月之节气在当月之内若节气早月之节气在前月之中故立春为正月之节有在十二月之时但至立春之节虽在十二月即行立春之事又曰案周礼大史属春官主礼官之属云掌正嵗年以序事者大史职文郑注云中数曰嵗朔数曰年中数者谓十二月中气一周揔三百六十五日四分日之一谓之一嵗朔数者朔十二月之朔一周谓三百五十四日谓之为年此是嵗年相对故有朔数中数之别若散而言之嵗亦年也故尔雅释天云唐虞曰载夏曰嵗商曰祀周曰年是也案释言云告谒请是谒为告也又曰此立春立秋云天子亲帅三公九卿诸侯大夫立夏立冬云亲帅三公九卿大夫不云诸侯文不备当亦有诸侯故立夏下云乃封诸侯于夏既然明冬诸侯亦然在孟春云赏公卿诸侯大夫于朝孟夏云还乃行赏封诸侯庆赐遂行无不欣説孟秋云还乃赏军帅武人于朝孟冬云还乃赏死事恤孤寡四时所赏不同者庾云顺时气也春阳气始着仁泽之时故顺其时而赏朝臣及诸侯也至夏阳气尤盛万物增长故用是时庆赐转广是以无不欣説也秋隂气始着严凝之时故从其时而赏军帅及武人也至冬隂气尤盛万物衰杀故用是时赏死事者及其妻子也案贾马蔡邕皆为迎春祭大皡及句芒以上云其帝大皡其神句芒故也今郑独以为苍帝灵威仰者以春秋文耀钩云苍帝灵威仰礼器云飨帝于郊而风雨节寒暑时是人帝何能使风雨寒暑得时又诗及尚书云上帝皆为天也周礼司服云王祀昊天上帝则服大裘而冕祀五帝亦如之五帝若是人帝何得与天帝同服故以为灵威仰上云盛徳在木者盛徳则灵威仰之盛徳也云王居明堂礼者逸礼之篇名引之者证十五里迎春与周不同故云盖殷礼也云周近郊五十里者郑注尚书君陈序云天子近郊五十里今河南洛阳相去则然是也云朝大寝门外者大寝则路寝天子有三朝一是燕朝在路寝也二是治朝则此路寝门外应门之内以其赏赐公卿大夫宐在治事之朝故云大寝门外三是外朝在库门之外臯门之内大询众庻听防罪人之处也】命相布徳和令行庆施惠下及兆民【相息亮反施如字又始豉反　相谓三公相王之事也徳谓善教也令谓时禁也庆谓休其善也惠谓恤其不足也天子曰兆民　疏曰案公羊隐五年传云三公者何天子之相也自陜而东者周公主之自陜而西者召公主之一相处乎内是三公相王之事也至六国时一人知事者特谓之相故史记称穰侯范睢蔡泽皆为秦相后又为丞相也云天子曰兆民者左传闵元年晋卜偃之辞也】庆赐遂行毋有不当【当丁浪反　遂犹达也言使当得者皆得得者无非其人　疏曰遂是申遂故尚书云显忠遂良商颂云莫遂莫达是遂为达言庆赐之事通达施行使之周徧云使当得者皆得无非其人也者谓当庆赐之人皆是有功可庆赐无此不合得庆之人非人谓无功无徳之徒】先立夏三日大史谒之天子曰某日立夏盛徳在火天子乃齐立夏之日天子亲帅三公九卿大夫以迎夏于南郊还反行赏封诸侯庆赐遂行无不欣説【説音悦　迎夏祭赤帝赤熛怒于南郊之兆也不言帅诸侯而云封诸侯诸侯时或无在京师者空其文也祭统曰古者于禘也发爵赐服顺阳义也于尝也出田邑发狄政顺隂义也今此行赏可也而封诸侯则违于古封诸侯出土地之事于时未可似失之　熛必遥反　疏曰案上迎春云帅三公九卿诸侯大夫今此直云三公九卿大夫故云不言帅诸侯既不帅诸侯而云封诸侯故郑解其意云诸侯当迎夏之时或无在京师者故空其诸侯之文诸侯既无而得封者郑云或无在京师者言或则容有在者故得封也或可诸侯身虽不在遥封之皇氏以为迎时不在至还时诸侯或来故得封也然迎夏徃反暂时之事不应迎时未到还时则来非其义也引祭统以下证夏时未可封诸侯故云今此行赏可也而封诸侯则违于古也】先立秋三日大史谒之天子曰某日立秋盛徳在金天子乃齐立秋之日天子亲帅三公九卿诸侯大夫以迎秋于西郊还反赏军帅武人于朝【帅所类反本或作师迎秋者祭白帝白招拒于西郊之兆也军帅诸将也武人谓环人之属有勇力者　拒音矩将子匠反】先
　　立冬三日大史谒之天子曰某日立冬盛徳在水天子乃齐立冬之日天子亲帅三公九卿大夫以迎冬于北郊还反赏死事恤孤寡【迎冬者祭黑帝叶光纪于北郊之兆也死事谓以国事死者若公叔禺人顔涿聚者也孤寡其妻子也有以惠赐之大功加赏　叶本又作汁音恊禺音寓涿丁角反又作椓疏曰亦率羣臣至北郊迎黑帝叶光纪而颛顼冥配之不言诸侯亦如夏空其文也还反赏死事者还于】
　　【郊反亦反于朝也赏死事谓臣人有为国事死者北郊还因杀气之盛而赏其家后也恤孤寡者恤供给也孤寡即死事者妻子也财禄供给之也举死事之人证之也又曰春秋左传鲁哀公十一年鲁师与齐战公叔务人曰上不能谋士不能死何以治民吾既言之矣敢不勉乎乃与其嬖僮汪锜赴敌皆死虽无赏赐之文而亦死事之义故以证之哀二十三年晋知伯亲禽顔庚注云齐大夫顔涿聚二十七年齐师将兴属孤子三日朝设乘车两马系五邑焉召顔涿聚之子晋曰隰之役而父死焉今君命女以是邑也服车而朝是其加赏也兼平常惠赐养幼少恤孤寡亦是也　月令】
　　右迎气
　　天子祭四方岁徧诸侯方祀岁徧【祭四方谓祭五官之神于四郊也句芒在东祝融后土在南蓐收在西冥在北诗云来方禋祀方祀者各祭其方之官而已　句古侯反　疏曰此经直言祭四方知非祭五天帝于四方者以上云祭天地则五帝在其中矣故知非天帝也案宗伯云疈辜祭四方百物知此方祀非四方百物者以此文在山川五祀之上与大宗伯血祭社稷五祀五岳五祀在五岳之上此四方亦在山川之上故知是五官之神云祝融后土在南者郑意以为黎兼为后土土位在南方故知祝融后土在南引诗云来方禋祀者是小雅大田之诗以刺幽王之无道追论成王之太平时和年丰至秋报祭招来四方之神禋洁祭祀引之者证四方之义也诸侯方祀者诸侯既不得祭天地又不得总祭五方之神唯祀当方故云方祀　曲礼下】　大宗伯以玉作六器以礼天地四方【礼谓始告神时荐于神坐书曰周公植璧秉圭是也　疏曰言作六器者此据礼神则曰器上文人执则曰瑞对此文义尔若通而言之礼神虽不得言瑞人执者亦曰器故聘礼云圭璋璧琮凡四器者唯其所寳以聘可也尚书亦以五瑞为五器卒乃复是其人执亦曰器也云礼谓始告神时荐于神坐者此以玉礼神在作乐下神后故郑注大司乐云先奏是乐以致其神礼之以玉而裸焉是其以玉礼神与宗庙祼同节若然祭天当实柴之节也书曰周公植璧秉圭是也者此金縢文彼以周公请代武王死之説为三坛同墠又为坛于南方周公于前立焉告大王王季文王故植璧于三王之坐手秉桓圭引之者证植璧于神坐之侧事也】以青圭礼东方以赤璋礼南方以白琥礼西方以璜礼北方【礼东方以立春谓苍精之帝而大昊句芒食焉礼南方以立夏谓赤精之帝而炎帝祝融食焉礼西方以立秋谓白精之帝而少昊蓐收食焉礼北方以立冬谓黑精之帝而颛顼冥食焉礼神者必象其类圭鋭象春物初生半圭曰璋象夏物半死琥猛象秋严半璧曰璜象冬闭藏地上无物唯天半见　疏曰云礼东方以立春谓苍精之帝者此已下皆据月令四时迎气皆在四立之日故以立春立夏立秋立冬言之也知皆配以人帝人神者亦据月令四时十二月皆陈人帝人神彼止为告朔于明堂及四时迎气配天帝而言告朔于明堂告五人帝告五人神配以文王武王必知迎气亦有五人帝五人神者以其告朔入明堂至秋揔享五帝于明堂皆以五人帝五人神配天若然迎气在四郊还是迎五天帝明知五人帝五人神亦配祭可知以其自外至者无主不止故皆以人帝人神为配也言苍精赤精白精黑精者皆据春秋纬运斗枢云大微宫有五帝坐璧文耀钩亦云灵威仰之等而説也云礼神者必象其类者即圭鋭已下是象其类也云圭鋭象春物初生者杂记赞大行云圭剡上左右各寸半是圭鋭也云半圭曰璋者案典瑞云四圭有邸以祀天两圭有邸以祀地是两圭半四圭又云圭璧以祀日月是一圭半两圭又云璋邸射以祀山川是璋又半一圭故云半圭曰璋公羊传亦云寳者何璋判白亦半圭曰璋云象夏物半死者夏时荠麦死是半死云琥猛象秋严者谓以玉为琥形猛属西方是象秩严也云半璧曰璜者逸礼记文似半圭曰璋也云冬闭藏地上无物唯天半见者列宿为天文草木为地文冬时草木枯落唯天上列宿仍在故云唯天半见故用半璧曰璜也此六玉所用则上璧下琮案觐礼加方明东方圭南方璋西方琥北方璜与此同唯上圭下璧与此违者郑彼注云上宐以苍璧下宐以黄琮而不以者则上下之神非天地之至贵者也彼上下之神是日月故陈玉与此不同也此经神不见中央含枢纽者此四时迎气皆在四郊小宗伯云兆五帝于四郊郑注云黄帝亦于南郊是也】皆有牲币各放其器之色【放方往反　币以从爵若人饮酒有酬币　疏曰言皆则上六玉所礼者皆有牲与币也言各放其器之色则上苍璧等六器所有牲币各放此器之色又曰知币是从爵非礼神者若是礼神当在牲上以其礼神币与玉俱设若肆师云立大祀用玉帛牲牷是帛在牲上今在下明非礼神者也云若人饮酒有酬币者献尸从爵之币无文故以生人饮酒之礼况之案聘礼飨时有酬币明此币既非礼神之币则献尸后酬尸时亦有币之从爵也　春官】　四坎坛祭四方【四方即谓山林川谷丘陵之神也祭山林丘陵于坛川谷于坎毎方各为坎为坛　疏曰四坎坛祭四方也者谓山林川谷丘陵之神有益于人民者也四方各为一坎一坛坛以祭山林丘陵坎以祭川谷泉泽故言坎坛祭四方也　祭法】舞师敎羽舞帅而舞四方之祭祀【羽析白羽为之形如帗也四方之祭】
　　【祀谓四望也　疏曰云掌敎兵舞谓敎野人使知之国有祭山川则舞师还帅领往舞山川之祀已下皆然案春官乐师有六舞并有旄舞施于辟雍人舞施于宗庙此无此二者但卑者之子不得舞宗庙之酎祭祀之舞亦不得用卑者之子彼乐师教国子故有二者此教野人故无旄舞人舞又曰但羽舞用白羽帗舞用五色缯用物虽异皆有柄其制相类故云形如帗也云四方之祭祀谓四望也知者若以四方连百物则四方不止四望今单云四方四望五岳四渎亦布在四方故知四方即四望也　地官】　鬯人掌共秬鬯而饰之【秬鬯不和郁者饰之谓设巾　疏曰云掌共秬鬯者此直共秬黍之酒无鬰也故注云不和鬰者也郑知饰之谓设巾者此上下虽无设巾之事案幂人云以疏布巾幂八尊以画布巾幂六凡王巾皆黼凡尊皆有巾幂明秬鬯之酒尊亦设巾可知故知所饰者设巾也】凡四方用蜃凡疈事用散【疈孚逼反又方麦反　故书蜃或为谟杜子春云谟当为蜃书亦或为蜃蜃水中蜃也郑司农云脩谟概散皆器名谓脩蜃概散皆漆尊也蜃画为蜃形蚌曰合浆尊之象概尊以朱带者无饰曰散　疏曰司农云修谟概散皆器名者先郑从古云谟后郑亦不从之矣郑知修蜃概散皆漆尊也者以称散凡物无饰曰散直有漆明概散蜃之等漆外别有饰故知皆尊也云蜃画为蜃形者亦谓漆画之云蚌曰合浆尊之象者蚌蛤一名含浆含浆则是容酒之类故画为蜃而尊名也云无饰曰散者以对概蜃献象之等有异物之饰此无故曰散云疈事者即大宗伯云疈辜祭四方百物者也　春官】　大宗伯以疈辜祭四方【郑司农云罢辜披磔牲以祭若今时磔狗祭以止风谓疈疈牲胸也疈而磔之谓磔禳及蜡祭郊特牲曰八蜡以记四方四方年不顺成八蜡不通以谨民财也又曰蜡之祭也主先啬而祭司啬也祭百种以报啬也飨农及邮表畷禽兽仁之至义之尽也　罢如字一芳皮反磔张格反种童勇反畷音缀又陟劣反　疏曰云罢辜披磔牲以祭者此先郑从古书罢于义未可故后郑不从罢从经疈为正其云披磔牲以祭仍从之矣云若今时磔狗祭以止风者此举汉法以况疈辜为磔之义必磔狗止风者狗属西方金金制东方木之风故用狗止风也云疈疈牲胸也者无正文盖据当时疈磔牲体者皆从胸臆解析之故以胸言之云谓磔禳及蜡祭者案礼记月令云九门磔禳又十二月大傩时亦磔禳是磔牲禳去恶气之礼也云及蜡祭者案彼云蜡也者索也嵗十二月合聚万物而索享之谓天子于周之十二月建亥之月于郊而为蜡法此所引郊特牲曰八蜡已下彼据诸侯行蜡法彼云八蜡以记四方不作祀作祀者误云八蜡以记四方者谓八蜡之礼以记四方诸侯知顺成不顺成若年不顺成则八蜡不通者若四方诸侯年谷有不顺四时成熟者其八蜡不得与四方成熟之处通祭八蜡也云以谨民财也者八蜡既不通明民不得行党正饮酒奢侈之事故云以谨民财也谨民谓谨节民之用财之法也又曰蜡之祭也主先啬而祭司啬者彼注云先啬若神农者司啬后稷是也云祭百种以报啬也者谓合聚万物而索享之以报收啬之功故云祭百种以报啬也云享农及邮表畷者彼注云农谓田畯典田大夫邮表畷畷止也谓田畯督约百姓于井闲之处也是邮行往来立表畷止于其下是止息之处有神亦祭之云禽兽仁之至义之尽也者八蜡者案彼祭有先啬一也司啬二也农三也邮表畷四也猫虎五也坊六也水庸七也昆虫八也蜡之中有猫虎是禽兽也云仁之至者据飨先啬司啬及农是仁恩之至义之尽者据飨猫虎坊与水庸邮表畷之等是义之尽引之者证祭亦磔牲之事也　春官】　季秋天子乃厉饰执弓挟矢以猎【挟子协反又音协　厉饰谓戎服尚威武也今月令猎为射　疏曰厉饰谓严厉武猛容饰定本饰谓容饰也俗本作饬非也熊氏云谓戎服者韦弁服也以秋冬之田故韦弁服若春夏则冠弁服故司服云凡甸冠弁服义或然也】命主祠祭禽于四方【以所获禽祀四方之神也司马职曰罗币致禽以祀祊祊郑音方　疏曰谓猎竟也主祠谓典祭祀者也禽者兽之通名也四方四方有功于方之神也四时田猎皆祭宗庙而分时各以为主也春时土方施生猎则祭社为主也夏时隂气始起象神之在内猎则祭宗庙为主也秋时万物以成猎则以报祭社及四方为主也冬时万物众多猎则主用众物以祭宗庙而亦报于物有功之神于四方也此天子猎既毕因命典祀之官取田猎所获之禽还祭于郊以报四方之神也冬猎亦何以知然案郑注秋狝祀方云秋田主祭四方报成万物诗曰以社以方下云方迎四方气于郊也郑又云秋祭社与四方为五谷成熟报其功也又司马冬狩云致禽馌兽于郊入献禽以享烝郑云冬田主用众物多众得取也致禽馌兽于郊聚所获禽因以祭四方神于郊也月令季秋天子既田命主祠祭禽四方是也入又以禽祭宗庙案于经注更相引证如可见矣其祭四方但用此禽又用别牲故甫田云与我牺羊以社以方是也此祀四方者谓四方五行之神也　月令】
　　右四方
　　大司马中秋教治兵【疏曰言教治兵者凡兵出曰治兵入曰振旅春以入兵为名尚农事秋以出兵为名秋严尚威故也云如振旅之陈者如春振旅时坐作进退疾徐疏数之法也】遂以狝田罗致禽以祀祊【狝息浅反　秋田为狝狝杀也罗罔止也秋田主用罔中杀者多也皆杀而罔止祊当为方声之误也秋田主祭四方报成万物诗曰以社以方　疏曰上文教战班旗物讫遂入防行狝田之礼其法如搜田之法云罗币致禽以祀祊者秋田主用罗罗止田毕入国过郊之神位乃致禽以祀四方之神又曰云祊当为方声之误也者以祊乃是庙门之外内惟因祭宗庙及明日绎祭乃为祊祭今既因秋田而祭当是祭四方之神故云误也云秋田主祭四方报成万物者以秋物成四方神之功故报祭之云诗曰以社以方者诗大雅引之证方是四方之神也　夏官】
　　右祊
　　小宗伯兆五帝于四郊四类亦如之【兆为坛之营域郑司农云四类三皇五帝九皇六十四氏咸祀之谓四望五岳四镇四窦四类日月星辰运行无常以气类为之位兆日于东郊兆月与风师于西郊兆司中司命于南郊兆雨师于北郊　疏曰自此以下立外神从尊至卑故先云五帝此不云大帝者此文上下唯论在四郊以对国中右社稷左宗庙其大帝与昆仑自相对而在四郊之内有自然之圆丘及泽中之方丘以其不在四郊故不言也又曰云兆为坛之营域者案封人云社稷之壝谓壝土为之即此坛之营域一也不言坛者举外营域有坛可知云五帝苍曰灵威仰之等此于大宗伯释讫但彼据礼神玉币而言此据坛域处所而説故两处各言之也先郑云四类三皇五帝九皇六十四氏咸祀之者案史记云九皇氏没六十四氏兴六十四氏没三皇兴彼虽无三王五帝之文先郑意三皇已祀之明并祭五帝三王可知后郑不从者以其兆五帝已下皆据外神大昊句芒等配祭而已今辄特祭人帝于其中非所宐故不从是以取五岳之属易之也后郑注云四类日月星辰者以其言类明以气类而为位以祭之故知是日月之等知兆日于东郊者案祭义云大明生于东故觐礼亦云拜日于东郊玉藻又云朝日于东门之外也又知兆月于西郊者月生于西知风师亦于西郊者以其五行金为土为风风虽属土秋气之时万物燥落由风故风亦于西郊也云兆司中司命于南郊者以其南方盛阳之方司中司命又是阳故司中司命在南郊也云兆雨师于北郊者以其雨是水宐在水位故知雨师在北郊　春官】
　　右四类
　　司民三年大比以万民之数诏司寇司寇及孟冬祀司民之日献其数于王王拜受之登于天府【郑司农云文昌宫三能属轩辕角相与为体近文昌为司命次司中次司禄次司民谓司民轩辕角也天府主祖庙之藏者　能吐才反　疏曰云及孟冬祀司民之日者谓司寇于春官孟冬祭祀司民星之日以与司寇为节此日司寇献其民数于王云王拜受之登于天府者重此民数民为邦本故也又曰先郑云文昌宫三能属轩辕角相与为体近文昌为司命次司中次司禄次司民武陵太守星传文昌第一曰上将第二曰次将第三曰贵相第四曰司命第五曰司中第六曰司禄不见有司民三台六星两两相居起文昌东南别在大微亦无司民之事故后郑不从云司民轩辕角也者案轩辕星有十七星如龙形有两角角有大民小民故依之也　秋官】　小司寇孟冬祀司民献民数于王王拜受之【司民星名谓轩辕角也小司寇于祀司民而献民数于王重民也　疏曰年年民数皆有増减于孟冬春官祭司民之时小司寇以民数多少献于王也又曰案星经轩辕角有大民小民之星是轩辕角也　同上】　天府若祭天之司民司禄而献民数谷数则受而藏之【数谷数上所左反下所具反司民轩辕角也司禄文昌第六星或曰下能也禄之言谷也年谷登乃后制禄祭此二星者以孟冬既祭之而上民谷之数于天府　能他来反上时掌反　疏曰此主祭祀者祭天之司民司禄在孟冬之时则主民之吏献民数谷数则小司寇受而献之于王王得之登于天府受而藏之又曰云司民轩辕角也者案武陵太守星传云轩辕十七星如龙形有两角角有大民小民传又云文昌宫有六星第一为上将第二为次将第三为贵相第四为司命第五为司中第六为司禄是其司民在轩辕角司禄在文昌第六星也或曰下能也者此案右氏星传云上能司命为大尉中能司中为司徒下能司禄为司寇是司禄在下能也以其二处并有司禄故举二文以见义也云禄之言谷也年谷登乃后制禄言此者欲见祭司禄在孟冬则制禄之意也郑知祭此二星在孟冬者见月令孟冬云祈来年于天宗即日月星是知祭在孟冬也其献民数者则小司寇职也　春官】
　　右司民司禄
　　季春天子乃荐鞠衣于先帝【为将蚕求福祥之助也鞠衣黄桑之服先帝大皡之属　疏曰依礼祭五帝自服大裘今荐鞠衣与桑同色盖荐于神坐故知为蚕求福云鞠衣黄桑之服者郑注内司服云鞠衣黄桑服也色如鞠尘象桑叶始生菊者草名花色黄故季秋之月云菊有黄华是鞠衣黄也与桑同色又当桑生之时故云黄桑之服也云先帝大皡之属者以其言先不言上故知非天唯大皡之属春时惟祭大皡云之属者以蚕功既大非独祭大皡故何云揔祭五方之帝其所祭之处王权贺玚熊氏等并以为在明堂以大皡祭在明堂故也　月令】
　　右先帝
　　凡始立学者必释奠于先圣先师及行事必以币【谓天子命之教始立学官者也先圣周公若孔子　疏曰此明诸侯之国天子命之使立学者必释奠于先圣先师及行事之时必用币而行礼诸侯言始立学必释奠于先圣先师则天子始立学亦释奠于先圣先师也天子云四时释奠于先师不及于先圣者则诸侯四时释奠亦不及先圣也始立学云必用币则四时常奠不用币也皇氏云行事必用币谓礼乐器成及出军之事其告用币而已今案衅器用币下别具其文此行事必用币系于释奠之下皇氏乃离文析句其义非也又曰此谓诸侯新建国天子命之始立学也故王制云天子命之敎然后为学是也知非天子始立学者以此下文云有国故则否是广记诸侯之国故知此始立学者据诸侯也但天子立虞夏殷周四代之学若诸侯止立时王一代之学有大学小学耳其所习经业皆于时王学中其乡学为庠故乡饮酒义曰迎賔于庠门之外注云庠乡学也若州党与乡同处共在乡学故学记云党有庠是乡之所居党也州及遂以下皆谓之序故州长春秋射于序学记云术有序郑云术当为遂是则遂为序也云先圣周公若孔子者以周公孔子皆为先圣近周公处祭周公近孔子处祭孔子故云若是不定之辞立学为重故及先圣常奠为轻故唯祭先师此经始立学故奠先圣先师】凡释奠者必有合也【国无先圣先师则所释奠者当与隣国合也】有国故则不【若唐虞有防龙伯夷周有周公鲁有孔子则各自奠之不合也　疏曰此谓诸侯之国释奠之时若己国无先圣先师则合祭隣国先圣先师谓彼此二国共祭此先圣先师故云合也非谓就他国而祭之当遥合祭耳若鲁有孔子顔回余国祭之不必于鲁若己国有先圣先师则不须与隣国合也当各自祭故云有国故则否是唐虞有防龙伯夷周有周公鲁有孔子是国故有此人则不与隣国合祭也　文王世子】　始立学者既兴器用币【兴虚觐反兴当为衅字之误也礼乐之器成则衅之又用币告先圣先师以器成　疏曰此一节明礼乐之器初成用】
　　【币告先圣先师又释菜告器成将用乃退傧之事也始立学者亦谓天子命诸侯始立敎学又造礼乐之器新成衅之既毕乃用币告先圣先师以器成也然后释菜既以币告后又更释菜告先圣先师以器成将用也故前用币告其器成后释菜告其将用也不舞不授器凡释奠礼重故作乐时须舞乃授舞者所执干戈之器今其释菜之时虽作乐不为舞也亦既不舞故不授舞者之器乃退傧于东序释菜虞庠既毕乃从虞庠而退乃傧礼其賔于东序之中其礼既杀唯行一献无介无语如此于礼可也又曰案杂记宗庙之器其名者成则衅之以豭豚是器成当衅之故知兴当为衅经言用币故知告先圣先师以器成也】然后释菜【注云告先圣先师以器成有时将用也　疏曰前用币直云告器成此释菜云告器成将用则两告不同也熊氏云用币则无菜用菜则无币皇氏云用币释菜秪是一告其义恐非也案四时释奠不及先圣知此用币及释菜及先圣者以上文始立学释奠先圣先师此文亦云始立学既衅器用币释菜亦及先圣也以其始立学及器新成事重于四时常奠也故学记云皮弁祭菜郑注礼先圣先师知及先圣者以彼云未卜禘不视学则祭菜与视学为一也此下文云天子视学祭先圣先师故知学记祭菜及先圣也熊氏云月令释菜不及先圣者以其四时入学释菜故不及先圣也王制释奠于学注以为释菜奠币知非释奠者彼是告祭之礼初天子出师受成于学告之无牲明反告亦无牲也故谓释奠时亦不及先圣也凡释奠有六始立学释奠一也四时释奠有四通前五也王制师还释奠于学六也释菜有三春入学释菜合舞一也此兴器释菜二也学记皮弁祭菜三也秋颁学合声无释菜之文则不释菜也释币唯一也即此衅器用币是也以前皆熊氏之説义或当然也】不舞不授器【释菜礼轻也释奠则舞舞则授器司马之属司兵司戈司盾祭祀授舞者兵也　疏曰此既释菜礼轻不可为舞所以大胥云春舎采合舞似释菜为舞者彼谓春欲合舞之时先行释菜之礼不谓释菜之时则合舞也】乃退傧于东序一献无介语可也【傧必刃反　言乃退者谓得立三代之学者释菜于虞庠则傧賔于东序鲁之学有米廪东序瞽宗也　疏曰从衅器以来皆据诸侯之礼故云始立学若其诸侯唯立时王之学何得云乃退傧于东序故云乃退者得立三代之学得有夏之东序谓诸侯有功徳者得立三代之学若鲁国之比东序与虞庠相对东序在东虞庠在西既退傧于东序明释菜在于虞庠云鲁之学有米廪东序瞽宗也者明堂位文也】　凡学春官释奠于其先师秋冬亦如之【官谓礼乐诗书之官周礼曰凡有道者有徳者使教焉死则以为乐祖祭于瞽宗此之谓先师之类也若汉礼有高堂生乐有制氏诗有毛公书有伏生亿可以为之也不言夏夏从春可知也释奠者设荐馔酌奠而已无迎尸以下之事　疏曰此论四时在学释奠之事凡学者谓礼乐诗书之学于春夏之时所教之官各释奠于其先师秋冬之时所教之官亦各释奠于其先师故云秋冬亦如之犹若教书之官春时于虞庠之中释奠于先代明书之师四时皆然教礼之官秋时于瞽宗之中释奠于其先代明礼之师如此之类是也又曰官谓礼乐诗书之官者谓所教之官也若春诵夏则大师释奠也教干戈则小乐正乐师等释奠也教礼者则执礼之官释奠也皇氏云其教虽各有时其释奠则四时各有其学备而行之引周官曰凡有道者有徳者使教焉死则以为乐祖祭于瞽宗者此周礼大司乐文引之者证乐之先师也后世释奠祭之然则礼及诗书之官有道徳者亦使教焉死则以为书礼之祖后世则亦各祭于其学也故云此之谓先师之类也以大司乐掌乐故特云乐祖其余不见者周礼文不具也云若汉礼有髙堂生乐有制氏诗有毛公书有伏生者皆汉书儒林传文案书传伏生济南人故为秦时博士孝文帝时以书教于齐鲁之闲诗有毛公者毛公赵人治诗为河间献王博士高堂生者鲁人汉兴为博士传礼十七篇艺文志汉兴制氏以雅乐声律世为乐官颇能记其铿锵鼓舞不能言其义是其事也其儒林传诗书及礼多矣而不言者以其非俊异也又有传易及春秋不引者以此经唯有诗书礼乐故不引易与春秋云亿可以为之也者亿是发语之声言此等之人后世亦可为先师也疑而不定故发声为亿以三时释奠独不言夏故言夏从春可知也以其释奠直奠置于物无食饮酬酢之事故云设荐馔酌奠而已无迎尸以下之事释奠所以无尸者以其主于行礼非报功也文王世子】　大胥春入学舎采合舞【舎音释采音菜　春始以学士入学宫而学之合舞等其进退使应节奏郑司农云舎采谓舞者皆持芬香之采或曰古者士见于君以雉为挚见于师以菜为挚菜直谓疏食菜羮之菜或曰学者皆人君卿大夫之子衣服采饰舎采者减损解释盛服以下其师也月令仲春之月上丁命乐正习舞释采仲丁又命乐正入学习乐谓舎即释也采读为菜始入学必释菜礼先师也菜苹蘩之属　疏所居反疏曰云春始以学士入学者嵗初贵始云学宫者则文王世子云春诵夏皆于东序是也云合舞等其进退使应节奏者谓等其舞者或进或退周旋使应八音奏乐之节合也案月令注春合舞者象物出地鼓舞也先郑解舎采三家之説后郑皆不从者案王制有释菜奠币文王世子又云始立学释菜不舞不授器舎即释也采即菜也故以为学子始入学释菜礼先师也但学子始入学释菜礼轻故不及先圣也其先师者郑注文王世子云若汉礼有高堂生乐有制氏诗有毛公书有伏生知菜是苹蘩之属者诗有采苹采蘩皆采名言之属者周礼又有芹茆之等亦菜名也】秋颁学合声【春使之学秋颁其才艺所为合声亦等其曲折使应节奏　疏曰春物生之时学子入学秋物成之时颁分也分其才艺高下故郑云春使之学秋颁其才艺所为也云合声者春为阳阳主动舞亦动春合舞象物出地鼓舞秋为隂隂主静声亦静故秋合声象秋静也但舞与声递相合故郑云合声亦等其曲折使应节奏也春官】　孟春命乐正入学习舞【为仲春将释菜为于伪反】　仲春
　　上丁命乐正习舞释菜【乐正乐官之长也合习舞者顺万物始出地鼓舞也将舞必释菜于先师以礼之夏小正曰丁亥万用入学　长丁丈反　疏曰以春阳既动万物出地故王者习舞所以应之故孟春命乐正入学习舞此仲春又云习舞释菜皆以阳气动故此仲春习舞则大胥春入学舎采合舞一也据人所学谓之习舞节奏齐同谓之合舞此亦谓之大合乐故文王世子云凡大合乐注春舎菜合舞秋颁学合声孟春习之至仲春习而合之自是春秋常所合乐也非为季春而习舞也故大胥春合舞秋合声自是春秋之常事也孟春习舞及仲春习舞及仲丁习乐并季春合乐皆在大学仲春释菜合舞季春大合乐皆天子亲往余则不也孟夏乃命乐师习合礼乐为当月饮酎也命乐师者以仲春习舞习乐之时既命乐正此则稍轻故惟命乐师此习礼乐在学也其事既轻天子不亲往孟夏又云天子饮酎用礼乐郑注饮之于朝正尊卑是饮酎在朝天子亲在不云乐正者文不备也饮酎大礼必乐正在焉熊氏礼本云饮之于庙以为汉礼献酎在庙故也若是献酎祭庙当云天子献酎不得云饮酎且夏月时祭已用酎也何须别云饮酎故知天子饮酎在朝仲夏云乐师修鼗鞞为大雩帝用盛乐故也命乐师者预脩习其事轻其雩帝用乐之时则命乐正天子亲往其季夏孟秋仲秋以季夏土王秋又隂始国无大事不用乐也季秋亦得习吹者为将大享帝也其习】【吹之时在于学中亦乐师习之但文不备也所以习吹者郑云春夏重舞秋冬重吹但以重为主其实春亦有吹秋亦有舞季秋习吹之时天子不亲往也案大胥秋颁学合声周礼也月令仲秋无合声者殷法也故不同或可秋合声者即此季秋习吹是也孟冬大饮烝者亦用礼乐也故郑饮酎之下注云季冬云大饮烝此言用礼乐互其文明饮烝亦有礼乐也此饮烝大学也天子亲往故郑引诗云十月涤跻彼公堂以证之公堂则】【学校也季冬命乐师大合吹而罢者嵗终王与族人燕于大寝其事轻故会乐师知与族人燕者郑注引王居明堂礼云季冬命国为酒以合三族故知之也云将舞必释菜于先师者以经文习舞释菜文在于后恐习舞释菜共是一事故云将欲习舞必先释菜必知然者以释菜之时不为舞也故文王世子云释菜不舞不授器是知释菜无舞也此云习舞在前释菜在后何知不先习舞乃后释菜必知先有释菜者以大胥云舎采合舞舎即释故知释菜在合舞之前云夏小正曰丁亥万用入学者引之证习舞之意谓用此万舞以入学于舞称万者何休注公羊云周武王以万人服天下商颂万舞有奕葢殷汤亦以万人得天下此夏小正是夏时之书亦云万者其义未闻或以为禹以万人以上治水故乐亦称万】天子乃帅三公九卿诸侯大夫亲徃视之【顺时达物也　月令】　天子视学大昕鼓征【昕音欣　早昧爽击鼓以召众也周礼凡用乐大胥以鼓征学士　疏曰经云大昕昕明也恐是盛明之时故云早昧爽之前凡物以初为大以末为小必知早昧爽者以云鼓征众至然后天子至若其盛明始召学士则晩矣文王世子】众至然后天子至乃命有司行事兴秩节祭先
　　师先圣焉【兴犹举也秩常也节犹礼也使有司摄其事举常礼祭先师先圣不亲祭之者视学观礼耳非为彼报也　疏曰秩常也释诂文也云举常礼祭先师先圣者此谓因大合乐之时有在虞庠之中祭先师先圣也若四时常奠各于其学之中又不祭先圣也云视学观礼耳非为彼报也者解天子不亲释奠之意所以视学者观看有司行礼耳非是为彼学士而报先圣先师也】有司卒事反命【告祭毕也祭毕天子乃入】始之养也【养如字徐羊尚反　又之养老之处凡大合乐必遂养老是以往焉言始始立学也　疏曰言凡大合乐必遂养老者为其养老是以往焉大合乐者郑前注春合舞秋合声为大合乐其实月令季春合乐亦是也云言始始立学也者以上文称云始立学故以此始为始立学若然始立学则之养老而寻常视学则不养老何得云凡大合乐必遂养老者然此云始之养也为下释奠于先老之学故云始立学也若非始立学之后则视学凡养老于东胶不释奠于先老也皇氏云若寻常视学则养老于东胶若始立学则养老于东序以为周立三代之学又立周之大学于东谓之东胶立小学于西郊谓之虞庠故以东胶别也】适东序释奠于先老【亲奠之者已所有事也养老东序则是视学于上庠　文王世子】
　　右先圣先师　记大学始敎皮弁祭菜【皮弁天子之朝朝服也祭菜礼先圣先师菜谓芹藻之属　朝朝并直遥反　疏曰此一节明天子诸侯敎学大理凡有七种各依文解之大学始敎者大学谓天子诸侯使学者入大学习先王之道矣熊氏云始敎谓始立学教皮弁祭菜者谓天子使有司服皮弁祭先圣先师以芹藻之菜也崔氏云着皮弁祭菜蔬并是质素示学者以谨敬之道矣又曰熊氏云以注礼先圣先师之义解经始敎谓始立学也若学士春始入学唯得祭先师故文王世子云春官释奠于其先师秋冬唯祭先师而已不祭先圣故大胥春释菜合舞郑云释菜礼先师是春始入学不祭先圣也皇氏云以为始敎谓春时学士始入学也】　未卜禘不视学【禘大祭也天子诸侯既祭乃视学考校以游暇学者之志意　疏曰皇氏云禘大祭在于夏天子诸侯视学之时必在禘祭之后未卜禘谓未为禘也禘是大祭必先卜故连言之是未为禘祭不视学所以然者欲游其学者之志谓优游纵暇学者之志不欲急切之故禘祭之后乃视学考校优劣焉又云禘大祭尔雅释天文云天子诸侯既祭乃视学者谓于夏祭之时既为禘祭之后乃视学考校当祭之年故云未卜禘不视学若不当禘祭之年亦待时祭之后乃视学也此视学谓考试学者经业或君亲往或使有司为之非天子大礼视学也若大礼视学在仲春仲秋及季春故文王世子云凡大合乐必遂养老注公大合乐谓春入学舎菜合舞秋颁学合声于是时也天子则视学焉月令季春大合乐天子率三公九卿而视学焉与此别也视学既在夏祭之后则天子春秋视学亦应在春秋时祭之后此举未卜禘不视学则余可知也熊氏云此禘谓夏正郊天视学谓仲春视学若郊天则不视学若如熊氏义礼不王不禘郑注何得云天子诸侯既祭乃视学既连诸侯言之则此禘非祭天熊説非也　学记】
　　大司乐凡有道者有徳者使敎焉死则以为乐祖祭于瞽宗【道多才艺者徳能躬行者若舜命防典乐敎胄子是也死则以为乐之祖神而祭之郑司农云瞽乐人乐人所共宗也或曰祭于瞽宗祭于庙中明堂位曰瞽宗殷学也泮宫周学也以此观之祭于学宫中　疏曰经直言道郑知是多才艺者以其云道通物之名是已有才艺通敎于学子故知此人多才艺耳但才艺与六艺少别知者见雍也云求也艺郑云艺多才艺又宪问云冉求之艺文之以礼乐礼乐既是六艺明上云艺非六艺也此敎乐之官不得以六艺解之故郑云道多才艺也云徳能躬行者案师氏注徳行外内之称在心为徳施之为行彼释三德三行为外内此云徳能躬行则身内有徳又能身行尚书传説云非知之艰行之惟艰则此人非直能知亦能身行故二者皆使敎焉死则以为乐之祖神而祭之先郑云瞽乐人者序官上瞽中瞽下瞽皆是瞽蒙掌乐事故云瞽乐人乐人所共宗也云或曰祭于瞽宗祭于庙中者此説非故引明堂位为证是殷学也祭乐祖必于瞽宗者案文王世子云春诵夏大师诏之瞽宗以其教乐在瞽宗故祭乐祖还在瞽宗彼虽有学干戈在东序以诵为正文王世子云礼在瞽宗书在上庠郑注云学礼乐于殷之学功成治定与己同则学礼乐在瞽宗祭礼先师亦在瞽宗矣若然则书在上庠书之先师亦祭于上庠其诗则春诵夏在东序则祭亦在东序也故郑注文王世子云礼有高堂生乐有制氏诗有毛公书有伏生亿可以为之也是皆有先师当祭可知也祭义云视先贤于西学所以敎诸侯之徳是天子亲祭之不见祭先圣者文不备祭可知春官】　　祀先贤于西学【西学周小学也先贤有道徳王所使敎国子者　疏曰西学郑注云周小学则周之小学在西郊王制云养庻老于虞庠虞庠在国之西郊是也又曰云西学周之小学也者谓虞庠也以祀先贤明于虞庠小学故大司乐云凡有道者有徳者使敎焉死则以为乐祖祭于瞽宗文王世子又云书在上庠以此知祭先贤所通之经各于所习之学若瞽宗则在国虞庠为小学者则在西郊今祀先贤则于西郊也　祭义】　司勲凡有功者铭书于王之大常祭于大烝司勲诏之【铭之言名也生则书于王旌以识其人与其功也死则于烝先王祭之诏谓告其神以辞也盘庚告其卿大夫曰兹予大享于先王尔祖其从与享之是也今汉祭功臣于庙庭　识音志与音预后同　疏曰云凡有功谓司勲上文六者故云凡以该之使司勲诏之者以其司勲知功之有无大小故也诏之谓诏司常书之又以辞使春官告神又曰言生则书于王旌以识其人与其功也者以王建大常故云王旌必于王旌识功与人者王旌车上建之就旌上书之欲取表显示人故也引盘庚告其卿大夫者盘庚殷王欲迁往亳殷臣民有不肯者故告之云我不掩尔善所以者何兹予大享于先王之时尔祖其从先王与在享祭之中况尔见在不掩可知何不从我迁乎引汉法欲见古者祭功臣在庙庭也必祭功臣在冬之烝祭者烝者众也冬时物成者众故祭功臣案彼书注以大享为烝尝者此举冬祭物成者众而言其尝时亦祭之也或可周时直于烝时祭功臣殷时烝尝俱祭礼异故也　夏官】
　　右有徳有功　盘庚曰古我先王暨乃祖乃父胥及逸勤予敢动用非罚【言古之君臣相与同劳逸子孙所宜法之我岂敢动用非常之罚脇汝乎　疏曰可迁即迁是先王旧法古之贤人迟任有言曰人惟求旧器非求旧惟新言人贵旧器贵新汝不欲徙是不贵旧反迟任也古者我之先王及汝祖汝父相与同逸豫同勤劳汝为人子孙宐法父祖当与我同其劳逸我岂敢动用非常之罚脇汝乎自先王以至于我世世数汝功劳我不掩蔽汝善是我忠于汝也以此故我大享祭于先王汝祖其从我先王与在宗庙而歆享之是我不掩汝善也汝有善自作福汝有恶自作灾我亦不敢动用非徳之赏妄赏汝各从汝善恶而报之耳其意告臣言从上必有赏违我必有罚也】世选尔劳予不掩尔善【选数也言我世世数汝功勤不掩蔽汝善是我忠于汝　疏曰释诂云算数也舎人曰释数之曰算选即算也故训为数经言世世数汝功劳是从先王至己常行此事故云是我忠于汝也言己之忠责臣之不忠也】兹予大享于先王尔祖其从与享之【古者天子録功臣配食于庙大享烝尝也所以不掩汝善　疏曰周礼大宗伯祭祀之名天神曰祀地祗曰祭人鬼曰享此大享于先王谓天子祭宗庙也传解天子祭庙得有臣祖与享之意言古者天子録功臣配食于庙故臣之先祖得与享之也古者孔氏据已而道前世也此殷时己然矣大享烝尝者烝尝是秋冬祭名谓之大享者以事各有对若烝尝对禘祫则禘祫为大烝尝为小若四时自相对则烝尝为大礿祠为小以秋冬物成可荐者众故烝尝为大春夏物未成可荐者少故礿祠为小也知烝尝有功臣与祭者案周礼司勲云凡有功者铭书于王之太常祭于大烝司勲诏之是也尝是烝之类而传以尝配之鲁颂曰秋而载尝是也祭统云内祭则大尝禘是也外祭则郊社是也然彼以祫为大尝知此不以烝尝时为禘祫而直据时祭者以殷祫于三时非独烝尝也秋冬之祭尚及功臣则禘祫可知惟春夏不可耳以物未成故也近代已来惟禘祫乃祭功臣配食时祭不及之也近代已来功臣配食各配所事之君若所事之君其庙已毁时祭不祭毁庙其君尚不时祭其臣固当止矣禘祫则毁庙之主亦在焉其时功臣亦当在也王制云犆礿祫禘祫尝祫烝诸侯礿犆禘一犆一祫尝祫烝祭此王制之文夏殷之制天子春惟时祭其夏秋冬既为祫又为时祭诸侯亦春为时祭夏惟作祫不作时祭秋冬先作时祭而后祫周则春曰祠夏曰禴三年一祫在秋五年一禘在夏故公羊传云五年再殷祭礼纬云三年一祫五年一禘此是郑氏之义未知孔意如何】作福作灾予亦不敢动用非徳【善自作福恶自作灾我不敢动用非罚加汝非徳赏汝也从汝善恶而报之　尚书】
　　仲春鸟至至之日以大牢祠于高禖天子亲往【大音太鸟燕也燕以施生时来巢人堂宇而孚乳嫁娶之象也媒氏之官以为高辛氏之世鸟遗卵娀简吞之而生契后王以为媒官嘉祥而立其祠焉变媒言禖神之也　契息列反　疏曰知鸟遗卵娀简吞之而生契者云殻本纪云简狄行浴见鸟堕其卵简狄取吞之因孕生契又中契极云鸟翔水遗卵娀简狄吞之生契娀者简狄之国名故大戴礼云有娀氏之女曰简狄故云娀简狄也云后王以为禖官嘉祥而主其祠焉者谓高辛氏之世有此吞鸟之异是为媒官嘉祥后代之王立此高辛而为禖神故也蔡邕以为禖神是高辛已前旧有高者尊也谓尊高之禖不由高辛氏而始有高禖又生民及鸟毛诗传云姜嫄从帝而祠于郊禖又云简狄从帝而祈于郊神则是姜嫄简狄之前先有禖神矣而此注立高辛氏为禖神是高辛氏已前未有禖神参差不同者郑志焦乔荅王权云先契之时必自有媒氏袚除之祀位在于南郊盖以鸟至之日祀之矣然其禋祀乃于上帝也娀简狄吞鳯子之后后王为媒官嘉祥祀之以配帝谓之髙禖据此言之则郊媒之祭契已前祭天南郊以先媒配之故谓之郊禖至高辛氏之时既简狄之异后王以是为媒官之嘉祥即以高辛之君立为禖神以配天其古昔先媒则废之矣高辛氏配之后谓之高禖郑义稷契当尧时案命厯序云帝喾传十世则稷契不得为帝喾之子是帝喾后世子孙之子故郑注生民云姜嫄高辛氏之世妃则简狄亦高辛氏之后世之妃此立为禖神者是简狄之大不得为帝喾此祭高禖是祭天故生民传云从于帝而见于天高禖为配祭之人祭天特牲此用大牢者此谓配祭之人也云变媒言禖神之者案周礼媒氏职注媒之言谋也谋合异类使和成者但不知初为媒者其人是谁案世本及谯周古本伏牺制以俪皮嫁娶之礼既用之配天其尊贵先媒当是伏牺也媒字从女今从示旁为之示是神明告示之义故云变媒言禖神之也】后妃帅九嫔御【嫔毗人反　御谓从往侍祠周礼天子有夫人有嫔有世妇有女御独云帅九嫔举中言也　从才用反】乃礼天子所御带以弓韣授以弓矢于高禖之前【韣大木反　天子所御谓今有娠者于祠大祝酌酒饮于髙禖之庭以神恵显之也带以弓韣授以弓矢求男之祥也王居明堂礼曰带以弓韣礼之禖下其子必得天材　疏曰祭高禖既毕祝官乃礼接天子所御幸有娠之人谓酌酒以饮之饮酒既毕乃属带此所御之人以弓韣又授之以弓矢于高禖之前而北面也又曰天子所御谓今有娠者若揔论幸御则羣妃皆是何得直云乃礼天子所御故知有娠者汉书音义娠音身也云王居明堂礼者逸礼篇名也云礼之禖下其子必得天材者谓礼此所御之人于禖神之前禖在坛上御者在下故云禖下以祭神必福降故云其子必得天材　月令】
　　右高禖
　　古者太史顺时覛土【覛音脉覛视也】　阳瘅愤盈土气震发【瘅丁左反　瘅厚也愤积也盈满也震动也发起也】农祥晨正【农祥房星也晨正谓立春之日晨中于午也农事之故曰农祥】日月底于天庙【底至也天庙营室也孟春之月日月皆在营室】土乃脉发【脉理也农书曰春土冒厥陈根可拔耕者急发】先时九日【先先立春日也】太史告稷曰自今至于初吉【初吉二月朔日也诗云二月初吉】阳气俱烝土膏其动【烝升也膏土润也其动润泽欲行】弗震弗渝脉其满眚谷乃不殖【震动也渝变也眚灾也言阳气俱升土膏欲动当即发动变冩其气不然则脉满气结更为灾病谷乃不殖】稷以告【以太史之言告王】王曰史帅阳官以命我司事【史太史阳官春官司事主农事官】曰距今九日土其俱动【距去也】王其祗祓监农不易【祗敬也祓斋戒祓除也不易不易物土之宜】王乃使司徒咸戒公卿百吏庶民【百吏百官也庶民甸师氏所掌之民主耕耨王之籍田者】司空除坛于籍【司空掌地也】命农大夫咸戒农用【农大夫田畯也农用田器也】先时五日【先耕时也】瞽告有恊风至【瞽乐太师知风声者恊知也风气和时至也立春曰融风】王即齐宫【所齐之宫】百官御事各即其齐三日【御治也】王乃淳濯飨醴【淳沃也濯溉也飨饮也谓王沐浴饮醴酒】及期【期耕日也】郁人荐鬯【鬰郁金香草宜以和鬯酒也周礼郁人掌祼器凡祭祀賔客和郁鬯以实而陈之共王之齐鬯】牺人荐醴【牺人司尊也掌共酒醴者】王祼鬯飨醴乃行【祼灌也灌鬯饮醴皆所以自香洁】百吏庶民毕从及借后稷监之【监察也】膳夫农正陈借礼【膳夫上士也掌王之饮食膳羞之馈食农正田大夫主敷陈借礼而祭其神为农祈也】大史赞王【赞导也】王敬从之王耕一墢【墢鉢伐二音　一墢一耜之墢也王无耦以一耜耕】班三之【班次也王之下各二其上也王一墢公三卿九大夫二十七】庶人终于千畆【终尽耕也】其后稷省功太史监之司徒省民大师监之【省息井反国语周语】
　　右借田
　　季春乃为麦祈实【为于伪反　于含秀求其成也不言所祈承寝庙可知　月令】　孟冬天子乃祈来年于天宗大割祠于公社及门闾腊先祖五祀【此周礼所谓蜡祭也天宗谓日月星辰也大割大杀羣牲割之也腊谓以田猎所得禽祭也五祀门户中霤灶行也或言祈年或言大割或言腊互文疏曰祈来年于天宗者谓祭日月星辰也大割祠于公社者谓大割牲以祀公社以上公配祭故云公社及门闾者非但祭社又祭门闾但先祭社后祭门闾故云】【及腊先祖五祀者腊猎也谓猎取禽兽以祭先祖五祀也此等之祭揔谓之蜡若细别言之天宗公社门闾谓】【之蜡其祭则皮弁素服葛带榛杖其腊先祖五祀谓之息民之祭其服则黄衣黄冠郑注郊特牲云息民与蜡】【异也案党正云国索鬼神而祭祀则以礼属民而饮酒于序以正齿位则饮酒在蜡祭之后此大饮在蜡祭之前者若党正属民饮酒在蜡之后故下云劳农以休息之注党正饮酒是也若天子诸侯羣臣大饮在蜡祭之前故以大饮叙在祈年之前然郑为大饮之下注引党正饮酒者证其正齿位同在此月不谓大饮即党正饮】【酒也而熊氏以为大饮烝在蜡之后非其义也凡蜡皆在建亥之月而皇氏以为夏殷蜡各在己之嵗终若如此夏家季冬则计耦耕事也修耒耜具田器不得方始劳农以休息皇氏之义非也又曰知此周礼所谓蜡者】【以郊特牲蜡者索也索万物而飨之案籥章云国祭蜡龡豳颂以息老物蜡而后息老此经亦先祭众神乃后劳农休息文与籥章相当故经广祭众神是周礼籥章所谓蜡祭也而熊氏皇氏皆为周礼六乐一变而致羽】【物以至六变而蜡祭此亦广祭众神故指彼一变二变而为之蜡也然彼乐一变二变郑自解为蜡耳非周礼正文言蜡何得云周礼所谓蜡也云天宗谓日月星辰者以蜡祭唯公社不祭地故知祭天宗者不祭天若是】【祭天何须称宗下季冬云天之神是天之众神有司中司命不称宗明称宗者谓日月星也按异义六宗贾】【逵等以为天宗三谓日月星地宗三谓泰山河海郑云六宗以为星也辰也司中也司命也风师也雨师也不】【同贾逵之义今此云天宗谓日月星者尚书六宗文承肆类上帝之下凡郊天之时日月从祀故祭以日月配日月在类上帝之中故六宗不得复有日月此不云六宗而云天宗与彼别也蔡邕云日为阳宗月为隂宗北辰为星宗也云腊谓田猎所得禽祭者以欲腊祭之时暂出田猎以取禽非仲冬大阅之猎也左传云唯君用鲜则天子诸侯祭用鲜兽皇氏云仲秋猎得禽兽以为干豆至腊用之其义非也云五祀门户中霤灶行者月令殷礼言之若周则七祀云或言祈年或言大割或言腊互文者天宗公社门闾先祖五祀等皆祈年大割腊祭之事故云互也皇氏云天宗故云祈社是报功故云大割先祖己之亲故腊祭也】劳农以休息之【劳力报反　党正属民饮酒正齿位是也　疏曰案党正职国索鬼神而祭祀则以礼属民此亦祭众神之后劳神休息文正相当故云是此等休息是正齿位案杂记子贡观蜡云一国之人皆若狂者案乡饮酒初立賔行礼至礼终説屦升堂而燕行无算爵然则初时正齿位后则皆狂蜡祭蔡邕云夏曰清祀殷曰嘉平周曰蜡秦曰腊案左传云虞不腊矣是周亦有腊名也　月令】　籥章凡国祈年于田祖龡豳雅击土鼓以乐田畯【祈年祈丰年也田祖始耕田者谓神农也豳雅亦七月也七月又有于耜举趾馌彼南畆之事是亦歌其类谓之雅者以其言男女之正郑司农云田畯古之先敎田者尔雅曰畯农夫也　疏曰此祈年于田祖并上迎暑迎寒并不言有祀事既告神当有祀事可知但以告祭非常故不言之耳若有礼物不过如祭法埋少牢之类耳此田祖与田畯所祈当同日但位别礼殊乐则同故连言之也又曰祈年祈丰年也者义取小祝祈丰年俱是求甘雨使年丰故引彼解此也云田祖始耕田者谓神农也者此即郊特牲云先啬一也故甫田诗云琴瑟击鼓以御田祖以祈甘雨以介我稷黍毛云田祖先啬也云七月又有于耜举趾馌彼南畆之事是亦歌其类者案彼七月云三之日于耜四之日举趾同我妇子馌彼南畆田畯至喜并次在寒暑之下彼为风此为雅者也云谓之雅者以其言男女之正先王之业以农为本是男女之正故名雅也司农云田畯古之先敎田者此即月令命田舎东郊郑云田谓田畯是也尔雅曰畯农夫也者以其敎农故号农夫　春官】
　　右祈麦祈年
　　天子大蜡八【蜡仕诈反　所祭有八神也　疏曰此一节论蜡祭之事各依文解之大蜡八者即郑注云先啬一司啬二农三邮表畷四猫虎五坊六水庸七昆虫八所祭之神合聚万物而索飨之但以此八神为主蜡云大者是天子之蜡对诸侯为大天子既有八神则诸侯之蜡未必八也谓若先啬古之天子诸侯未必得祭也知诸侯亦有蜡者礼运云仲尼与于蜡賔是诸侯有蜡也案周礼大司乐云六变而致象物及天神郑云有象在天所谓日月此神不数象物及日月者先啬司啬并是人神有益于人水庸之属在地益其稼穑故索而祭之急其近者故也天神象物去人县逺虽祭不为八神之数】岁十二月合聚万物而索飨之也【岁十二月周之正数谓建亥之月也飨者祭其神也万物有功加于民者神使为之也祭之以报焉造者配之也　疏曰知是周十二月者下云既蜡而收民息已收谓收敛则诗所谓十月纳禾稼又月令孟冬祈来年于天宗是知蜡周用建亥之月三代皆然此经文据周故为十二月皇氏以为三代各以十二月为蜡其义非也已具于月令疏云飨者祭其神也者解经合聚万物而索飨之万物非所飨但飨其万物之神所以飨其神者万物所以能功加于民者神使为之故云祭之以报焉云造者配之也者贺玚云谓造此蜡祭配此八神而祭】主先啬而祭司啬【先啬若神农者司啬后稷是也　疏曰若神农者若是不定之辞以神农比拟故云若司啬后稷无所疑故不言若直云后稷是也经云主先啬而祭司啬者以先啬为主司啬从祭种曰稼敛曰啬不云稼而云啬者取其成功收敛受啬而祭也】祭百种以报啬【种之勇反后同　啬所树艺之功使尽飨之疏曰此一经为下飨农及邮表畷起文百种则农及邮表畷禽兽等所以祭之者报其助啬之功使尽飨焉】飨农及邮表畷禽兽【邮本亦作尤有周反畷丁多反又丁卫反　农田畯也邮表畷谓田畯所以督约百姓于井闲之处也诗云为下国畷邮禽兽服不氏所敎扰猛兽也　畯音俊约因妙反疏曰此一经緫明祭百种之事农谓古之田畯有功于民邮表畷者是田畯与井闲所舎之处邮若邮亭屋宇处所表田畔畷者谓井畔相连畷于此田畔相连畷之所造此邮舎田畯处焉禽兽者即下文云猫虎之属言禽兽者猫虎之外但有助田除害者皆悉包之下特云猫虎举其除害甚者】迎猫迎虎【迎其神也】祭坊与水庸【坊音房　水庸沟也　疏曰坊者所以畜水亦以鄣水庸者所以受水亦以泄水谓祭此坊与水庸之神】曰土反其宅水归其壑昆虫无作草木归其泽【此蜡祝辞也若辞同则祭同处可知矣壑犹坑也昆虫暑生寒死螟螽之属为害者也　螽音终　疏曰此以下皆蜡祭之祝辞土即坊也反归也宅安也土归其安则得不崩水归其壑者水即水庸壑坑坎也水归其壑谓不泛溢昆虫毋作者昆虫螟螽之属也得隂而死得阳而生故曰昆虫毋作谓不为灾草木归其泽者草荑稗木榛梗之属也当各归生薮泽之中不得生于良田害嘉谷也蜡祭乃是报功故亦因祈祷有此辞也一云祝辞言此神由有此功故今得报非祈祷也又曰蜡有八神恐祭处各别故言则祭同处可知也陈辞有水土昆虫草木者以其无知故特有辞也而先啬之属有知故不假辞也据此祭草木有辞则草木当有神八蜡不数之者以草木徧地皆是不如坊与水庸之属各指一物故不数】皮弁素服葛带榛杖黄衣黄冠而祭【榛侧巾反　言祭以息民服象其时物之色季秋而草木黄落祭谓既蜡腊先祖五祀也于是劳农以休息之论语曰黄衣狐裘　劳力报反后同　疏曰田夫则野夫也野夫着黄冠黄冠是季秋之后草色之服故息田夫而服之也又曰上云蜡此云祭故知既蜡腊先祖五祀对文蜡腊有别緫其义俱名蜡也故月令孟冬祈来年于天宗大割祠于公社及门闾腊先祖五祀郑注云此周礼所谓蜡是也云于是劳农以休息之者即经文息田夫是也劳农王制文】大罗氏天子之掌鸟兽者也诸侯贡属焉草笠而至【诸侯于蜡使使者戴草笠贡鸟兽也诗云彼都人士台笠缁撮又曰其饷伊黍其笠伊纠皆言野人之服也　使使下色吏反撮七活反又七括反　疏曰此一节因上蜡祭广释岁终蜡时之事天子掌鸟兽之官谓大罗也谓为大罗者郑云能以罗捕鸟兽者也周礼罗氏掌罗鸟鸟蜡则作罗襦郑司农云襦细宻之罗也解者云顺秋冬杀物故罗氏用细宻之罗网以捕禽鸟矣然周礼不云掌兽此云兽者以其受贡兽故也诸侯贡属焉者大罗氏既以罗为名能张罗得鸟兽故四方诸侯有贡献鸟兽于王者皆入属大罗氏也草笠而至者草笠以草为笠也此诸侯所使贡献鸟兽之使者着草笠而至王庭也又曰彼都人士台笠缁撮是小雅都人士篇也毛诗笺云台夫须都人以台夫须为笠缁布为冠云又曰其饷伊黍其笠伊纠者此周颂良耜之篇也引此二诗者证笠是野人所着之服】罗氏致鹿与女而诏客告也以戒诸侯曰好田好女者亡其国【好呼报反　诏使者使归以此告其君所以戒之　疏曰罗氏致鹿与女而诏客告也者诏亦告也客谓贡鸟兽之使者罗氏先受贡毕使者临去罗氏又以鹿及女子致与使者而宣天子之诏于使者令使者反还其国以告戒其君故云诏客告也以戒诸侯曰好田好女者亡其国者此宣诏所告之言也令使者还其国以如此告汝君曰不得好田猎及女色使国亡也言鹿是田猎所得之物女是亡国之女而王所以获者也故与之鹿女明以此为戒也一云岂每国辄与女鹿邪正当罗氏以鹿与女示使者尔】天子树瓜华不敛藏之种也【华果蓏也又诏以天子树瓜蓏而已戒诸侯以蓄藏蕴财利也　蓏力果反　疏曰天子树瓜华不敛藏之种也者瓜今之瓜华果蓏也言天子唯树瓜与果蓏所以唯树植此瓜华者是供一时之食不是收敛乆藏之种若其可乆藏之物则不树之不务畜藏与民争利令使者归告其君亦当如此不得畜藏与民争利又曰天子可蓄聚敛藏之物既不种殖戒诸侯不可蓄藏积财利也】八蜡以记四方【四方方有祭也　疏曰八蜡以记四方者言蜡祭八神因以明记四方之国记其有丰稔有凶荒之异也】四方年不顺成八蜡不通以谨民财也【其方谷不熟则不通于蜡焉使民谨于用财蜡有八者先啬一也司啬二也农三也邮表畷四也猫虎五也坊六也水庸七也昆虫八也　疏曰四方年不顺成八蜡不通者谓四方之内年谷不得和顺成熟则当方八蜡之神不得与诸方通祭所以然者以谨民财欲使不熟之方万民谨慎财物也又曰郑数八神约上文也王肃分猫虎为二无昆虫郑数昆虫合猫虎者昆虫不为物害亦是其功猫虎俱是除田中之害不得分为二不言与故合为一也】顺成之方其蜡乃通【疏曰顺成之方其蜡乃通者谓四方之内有顺成之方其蜡之八神乃与诸方通祭所以然者以其蜡祭丰饶皆醉饱酒食使民歆羡也皇氏以此一节皆据诸侯之国而为蜡祭以记其功当国不成则不为蜡成则为蜡义亦通也】既蜡而收民息已故既蜡君子不兴功【收谓收敛积聚也息民与蜡异则黄衣黄冠而祭为腊必矣　疏曰上文虽云黄衣黄冠而祭不云腊之与蜡似为一此文云既蜡而收民息已先蜡后息民是息民为腊与蜡异也前黄衣黄冠在蜡祭之下故知是腊也是以云为腊必矣故月令腊在祈天宗之下但不知腊与蜡祭相去几日惟隋礼及今礼皆蜡之后日经云既蜡不兴功者谓不兴晨功若其土功则左氏传云龙见而毕务戒事也火见而致用水昏正而栽日至而毕土功建亥之月起日至而毕也　郊特牲】　籥章国祭蜡则龡豳颂击土鼓以息老物【故书蜡为蚕杜子春曰蚕当为蜡郊特牲曰天子大蜡八伊耆氏始为蜡嵗十二月而合聚万物而索飨之也蜡之祭也主先啬而祭司啬也黄衣黄冠而祭息田夫也既蜡而收民息已谓十二月建亥之月也求万物而祭之者万物助天成嵗事至此为其老而劳乃祀而老息之于是国亦养老焉月令孟冬劳农以休息之是也豳颂亦七月也七月又有获稻作酒跻彼公堂称彼兕觥万寿无疆之事是亦歌其类也谓之颂者以其言嵗终人功之成　为于伪反疏曰此祭蜡直击土鼔案明堂位云土鼔苇籥伊耆氏之乐即此亦各有苇籥可知言以息老物者谓息田夫万物也又曰子春引郊特牲后郑从之増成其义耳故还引郊特牲而解之云求万物而祭之者即合聚万物而索飨之是也云乃祀而老息之者老即老物蜡祭是也息之者即息田夫腊祭宗庙是也云于是国亦养老焉者即所引月令孟冬劳农以休息之是也云豳颂亦七月也七月又有获稻作酒等至之事是亦歌其类也者其类谓获稻已下是也云谓之颂者以其言嵗终人功之成者凡言颂者颂美成功之事故于七月风诗之中亦有雅颂也郑注郊特牲云嵗十二月周之正数故此郑云建亥解之知非夏十二月者以其建亥万物成故月令祈来年及腊先祖之等皆在孟冬月是十二月据周于夏为建亥十月也　春官】　党正国索鬼神而祭祀则以礼属民而饮酒于序以正齿位【国索鬼神而祭祀谓嵗十二月大蜡之时建亥之月也正齿位者乡饮酒义所谓六十者坐五十者立侍六十者三豆七十者四豆八十者五豆九十者六豆是也必正之者为民三时务农将阙于礼至此农隙而敎之尊长养老见孝弟之道也党正饮酒礼亡以此事属于乡饮酒之义微失少矣凡射饮酒此乡民虽为卿大夫必来观礼乡饮酒乡射记大夫乐作不入士既旅不入是也疏曰党正行正齿位之礼在十二月建亥之月为之非蜡祭之礼而此云国索鬼神而祭祀者以其正齿位礼在蜡月故言之以为节耳当国索鬼神而祭祀之时则党正属聚其民而饮酒于序学中以行正齿位之法当正齿位之时民内有为壹命以上必来观礼故须言其坐之处又曰云国索鬼神而祭祀谓嵗十二月大蜡之时是礼记郊特牲文建亥之月者是郑君解义语言此者谓行正齿位之礼亦在此月也云正齿位者乡饮酒义所谓六十者坐至六豆者并是彼文案彼文谓五十者立侍六十者乃于堂上而坐礼年六十已上笾豆有加故不得笾豆耦而云六十者三豆七十者四豆八十者五豆九十者六豆若然则堂下五十立者二豆而已引之者务此经与彼同是正齿位之法也云必正之者为民三时务农将阙于礼至此农隙而敎之尊长养老见孝弟之道也者春夏秋三时务在田野阙于齿序之节隙闲也至此十月农事且闲而敎之言尊长养老即五十已上至九十正齿位是也但孝弟施于家内今行尊长养老则是孝弟之道通达于外者也云党正饮酒礼亡者仪礼篇卷并在之日别有党正饮酒之礼见今十七篇内无党正饮酒之礼故云亡也云以此事属于乡饮酒之义微失少矣者但仪礼未亡之时篇内论正齿位之礼其义具悉今将此经之事连属于乡饮义唯有五十已上豆数之言此经唯有壹命已下观礼之事工处相兼比于仪礼篇中乡饮酒法义理乃未足微失于少故云微失少矣　地官】
　　右蜡
　　大宗伯以疈辜祭四方百物【疈孚逼反一方麦反　疈疈牲胸也疈而磔之谓磔禳及蜡祭郊特牲曰八蜡以记四方四方年不顺成八蜡不通以谨民财也又曰蜡之祭也主先啬而祭司啬也祭百种以报啬也飨农及邮表畷禽兽仁之至义之尽也　疏曰云疈疈牲胸也者无正文盖据当时疈磔牲体者皆从胸臆解析之故以胸言之云谓磔禳及蜡祭者案礼记月令云九门磔禳又十二月大傩时亦磔禳是磔牲禳去恶气之礼也云及蜡祭者案彼云蜡也者索也嵗十二月合聚万物而索飨之也谓天子于周之十二月建亥之月于郊而为蜡法此所引郊特牲曰八蜡已下彼据诸侯行蜡法彼云八蜡以记四方不作祀作祀者误云八蜡以记四方者谓八蜡之礼以记四方诸侯知顺成不顺成若年不顺成则八蜡不通以谨民财也若四方年谷有不顺四时成熟者其八蜡不得与四方成熟之处通祭八蜡也云以谨民财者八蜡既不通明民不得行党正饮酒奢侈之事故云以谨民财谓谨节民之用财之法也又曰蜡之祭也主先啬而祭司啬者彼注云先啬若神农者司啬后稷是也云祭百种以报啬也者谓合聚万物而索飨之以报收啬之功故云祭百种以报啬也云享农及邮表畷者彼注云农谓田畯典田大夫邮表畷畷止也谓田畯督约百姓于井闲之处也是邮行往来立表畷止于其下是止息之处有神亦祭之云禽兽仁之至义之尽也者八蜡者案彼祭有先啬一也司啬二也农三也邮表畷四也猫虎五也坊六也水庸七也昆虫八也蜡之中有猫虎是禽兽也云仁之至者据飨先啬司啬及农是仁恩之至义之尽者据飨猫虎坊与水庸邮表畷之等是义之尽引之者证祭亦磔牲之事也　春官】　鼓人凡祭祀百物之神鼓兵舞帗舞者【帗音拂刘音弗　兵谓干戚也帗列五采缯为之有秉皆舞者所执　疏曰上文神祀社祭鬼享文局不及小神故此更广见小神之事故云凡祭祀百物之神也云鼓兵舞帗舞者天地之小神所舞不过此兵舞帗舞二事案下舞师山川用兵舞社稷用帗舞今此小神等若义近山川者舞兵舞近社稷者舞帗舞故六舞之中唯言此二舞而已又曰兵谓干戚也者案司兵云祭祀授舞者兵郑亦云授以朱干玉戚必知兵舞是干戚者见礼记乐记云干戚之舞祭统又云朱干玉戚并是大武之舞是知兵舞干戚也又知帗舞列五采缯为之有秉者案乐师注帗析五采缯今灵星舞子持之是举今以晓古故知之也　地官】　鬯人掌共秬鬯而饰之凡疈事用散【秬鬯不和鬰者饰之谓设巾漆尊无饰曰散　疏曰云疈事者即大宗伯云疈辜祭四方百物也者无饰曰散者以对概蜃兽象之等有异物之饰此无饰曰散注疏详见祭统酒齐尊条】
　　右百物
　　祭时埋少牢于泰昭祭寒暑相近于坎坛【昭明也亦谓坛也时四时也亦谓隂阳之神也埋之者隂阳出入于地中也凡此以下皆祭用少牢相近当为禳祈声之误也禳犹郤也祈求也寒暑不时则或禳之或祈之寒于坎暑于坛　疏见祭法】　籥章掌土鼓豳籥【杜子春云土鼓以瓦为匡以革为两面可击也郑司农云豳籥豳国之地竹豳诗亦如之谓豳籥豳人吹籥之声章明堂位曰土鼓蒯桴苇籥伊耆氏之乐　蒯苦对反又苦坏反桴音孚　疏曰子春云土鼓以瓦为匡以革为两面可击也后郑不从者土鼓因于中古神农之器黄帝已前未有瓦器故不从也先郑云豳籥豳国之地竹豳诗亦如之后郑不从者案下文吹豳诗豳雅豳颂更不见豳籥则是籥中吹豳诗及雅颂谓之豳籥何得有豳国之地竹乎若用豳国之地竹当云之籥故后郑云豳人吹籥之声章云豳人吹籥其义难明谓作豳人吹籥之声章商祝夏祝之类声章即下文豳诗之等是也明堂位曰土鼓蒯桴苇籥伊耆氏之乐者郑注礼运云土鼔筑土为鼓也蒯桴桴谓击鼓之物以土块为桴引之者破子春土鼓用瓦】中春昼击土鼓龡豳诗以逆暑【中音仲豳诗豳风七月也吹之者以籥为之声七月言寒暑之事迎气歌其类也此风也而言诗诗揔名也迎暑以昼求诸阳　疏曰中春二月也言迎暑者谓中春昼夜等已后渐暄故预迎之耳又曰郑知吹之者以籥为之声者以发首云掌土鼓豳籥故知诗与雅颂皆用籥吹之也云七月言寒暑之事者七月云一之日觱发二之日栗烈七月流火之诗是寒暑之事云迎气歌其类也者解经吹豳诗逆暑及下迎寒皆当歌此寒暑之诗也云此风也而言诗诗揔名也者对下有雅有颂即此是风而言诗诗揔名含豳风矣故云诗不言风也迎暑以昼豕诸阳者对下迎寒以夜求诸隂也】中秋夜迎寒亦如之【迎寒以夜求诸阴　疏曰言亦如之亦当击土鼔敛豳诗也　春官】
　　右祭时祭寒暑
　　仲春天子乃鲜羔开冰【鲜当为献声之误也献羔谓祭司寒也祭司寒而出冰荐于宗庙乃后赋之　疏曰鲜当为献者案诗豳风七月云四之日其蚤献羔祭韭故知鲜为献也云献羔谓祭司寒者以经云献羔启冰先荐寝庙恐是献羔寝庙故云祭司寒左传直云献羔而启之知祭司寒者以传云祭寒而藏之既祭司寒明启时亦祭之云荐于宗庙乃后赋之者荐于宗庙谓仲春也乃后赋之谓孟夏也故凌人云夏颁冰左传云火出而毕赋是也云火出而毕赋者毕尽也谓应是得冰之人无间尊卑尽赋与之案左传云火出于夏为三月于商为四月于周为五月则火出季春建辰之月以周礼夏颁冰乃建巳之月不同者但建辰火星在卯火星始出至建巳火星渐髙揔而言之亦得称火出早则三月之末晚则四月之初不甚相逺又三月内有得四月节时故据夏而言之案月令季冬藏冰诗豳风三之日纳于凌隂三之日是建寅之月不同者郑注豳地晚寒所以后一月也　月令】
　　右司寒　传昭公四年大雨雹季武子问于申丰曰雹可御乎【御鱼吕反下御之同御止也申丰鲁大夫】　对曰圣人在上无雹虽有不为灾【疏曰无雹谓无害物之雹虽有依时小雹不与物为灾也刘云既云无雹复云虽有不为灾者言有相形之势也圣人在上无雹言必无虽有不为灾覆见无雹之意犹论语祭肉不出三日出三日不食之矣】古者日在北陆而藏冰【陆道也谓夏十二月日在虚危冰坚而藏之　夏尸雅反下同　疏曰释天云北陆虚也西陆昴也孙炎云陆中也北方之宿虚为中也西方之宿昴为中也彼以陆为中杜以陆为道者陆之为中为道皆无正训各以意言耳杜以西陆朝觌谓奎星朝见昴为西方中宿则昴未得见宿是日行之道尔雅高平曰陆高平是道路之处故以陆为道也日在北陆谓夏之十二月也十二月日在枵之次小寒节大寒中汉书律歴志载刘歆三统歴云枵之初日在婺女八度为小寒节在危初度为大寒中终于危十五度是夏之十二月日在虚危也于是之时寒极冰厚故取而藏之也周人凌人正嵗十有二月令斩冰诗云二之日凿冰冲冲月令季冬冰盛水腹命取冰郑云腹厚也以此知日在北陆谓夏之十二月也】西陆朝觌而出之【朝如字觌徒歴反　谓夏三月日在昴毕蛰虫出而用冰春分之中奎星朝见东方　昴音卯蛰直立反奎苦圭反　疏曰觌见也四道之宿有早朝见者于是而出之谓奎星晨见而出冰也又曰杜以西陆为三月日在大梁之次清明节谷雨中三统歴云大梁之初日在胃七度为清明节在昴八度为谷雨中终于毕十一度是夏之三月日在昴毕于是之时蛰虫已出有温暑臭秽宜当用冰故以是时出之也歴法星去日半次则得朝见三统歴春分日在娄四度宿分奎有十六度乃次娄则春分之日奎之初度去日已二十度矣故春分之中得早朝见东方也西方凡有七宿传言西陆朝觌于传之文未知何宿觌也服防以为二月日在娄四度春分之中奎始晨见东方以是时出冰月令仲春天子乃献羔开冰是也服防又以此言出之即是仲春启冰故为此説案下句再言其藏其出覆此藏出之文言其出之也朝之禄位賔食防祭于是乎用之即是班冰之事非初启也安得以出之为启冰也如郑荅其弟子孙皓问云西陆朝觌谓四月立夏之时周礼夏班冰是也与杜説异理亦通也刘云春分奎星已见杜以夏三月仍云奎始朝见非其义也杜郑及服三説郑为近之今知非者杜以西陆朝觌实是春分二月故杜此注云春分之中奎星朝见东方及下献羔启之注云谓二月春分献羔祭韭是也皆据初出其冰公始用之时也所以杜又注云谓夏之三月日在昴毕蛰虫出而用冰者以此传云西陆朝觌而出之下传覆之云其出之也朝之禄位賔食防祭则是普赐羣臣故杜云谓夏三月又下注云言不独共公是据普班之时也故下传又云火出而毕赋是也然冰之初出在西陆始朝觌之时冰之普出在西陆朝觌之后揔而言之亦得称西陆朝觌而出之也刘不细观杜意以为杜既言春分朝见又言谓夏三月以规杜失非也】其藏冰也防山穷谷固隂沍寒于是乎取之【沍户故反　沍闭也必取积隂之冰所以道逹其气使不为灾　道音导　疏曰此传再言其藏其出者上言取之用之之事下言藏之出之之礼也山则逺而难穷故言深山也谷则近而易尽故言穷谷也固牢也沍闭也牢隂闭寒言其不得见日寒甚之处于是乎取之又曰周礼鼈人掌互物郑司农云互物谓鼈有甲防胡是沍为闭也深山穷谷之冰至夏犹未释阳气起于下隔于冰伏积而不能出愤发或散而为雹藏冰必取此山谷之内积隂之冰所以道达其气使不为灾也藏冰凌室所藏不多积隂之冰不可取尽不取川池之冰以示道逹阳气耳未必阳气皆待此而达也】其出之也朝之禄位賔食丧祭于是乎用之【言不独共公　共音恭　疏曰此谓公家用之也朝廷之臣食禄在位大夫以上皆当赐之冰也其公家有賔客享食公家有丧有祭于是乎用之言其不独共公身所用也周礼凌人云春始治鉴凡内外饔之膳羞鉴焉凡酒浆之酒醴亦如之祭祀共冰鉴賔客共冰大丧共夷槃冰是公家所用冰也】其藏之也黑牡秬黍以享司寒【秬音巨　黒牡黑牲也秬黑黍也司寒冥北方之神故物皆用黒有事于冰故祭其神　冥亡丁反防曰此祭冥之神非大神且非正祭计应不用大牲杜言黒牡黒牲当是黒牡羊也秬黒黍释草文也启冰唯献羔祭韭藏冰则祭用牲黍者启唯告而已藏则设享祭之礼祭礼大而告礼小故也月令于冬云其神冥故知司寒是防也北方之神故物皆用黒从其方色也有事于冰故祭其寒神】其出之也桃弧矢以除其灾【桃弓箭所以禳除凶邪将御至尊故　邪似嗟反　疏曰説文云弧木弓也谓空用木无骨饰也服防云桃所以逃凶也矢者赤有箴取其名也盖出冰之时置此弓矢于凌室之户所以禳除凶邪将御至尊故慎其事为此礼也此传言其出之也虽覆上文出之之文其实此出之谓二月初出之时公将用之故设弓矢也刘云此言出之覆上西陆朝觌知是火出时事二月已启此方用弓矢者二月启冰始荐宗庙此公将用之故设弓天也】其出入也时食肉之禄冰皆与焉【与音预　食肉之禄谓在朝廷治其职事就官食者疏曰在官治事官皆给食大夫以上食乃有肉故鲁人谓曹刿曰肉食者谋之又説子雅子尾之食云公膳日双鸡是大夫得食肉也传言食肉之禄禄即比肉是也若依礼常所合食案玉藻云天子日食少牢诸侯日食特牲大夫特豕士特豚则士亦肉食但彼是在家之礼非公朝常食也杜言谓在朝廷治其职事就官食者以明在官之食有冰耳下云自命夫命妇无不受冰谓赐之冰受以归在家用之也】大夫命妇丧浴用冰【命妇大夫妻　疏曰丧服传曰大夫吊于命妇锡衰命妇吊于大夫亦锡衰此传与彼命妇之文皆与大夫相对故杜知是大夫妻也丧大记云君设大盘造冰焉大夫设夷盘造冰焉士并瓦盘无冰郑云礼自仲春之后尸既袭既小敛先内冰盘中乃设牀于其上不施席而迁尸焉秋凉而止士丧礼君赐冰亦用夷盘是当丧之时时赐之冰浴讫乃设故云丧浴用冰】祭寒而藏之【享司寒　祭寒而藏之本或作祭司寒者非疏曰上已云其藏冰也黒牡秬黍以享司寒今复云祭寒而藏之与上一事而重其文者欲明献羔而启之还是献之于寒神故更使藏之启之文相对也】献羔而启之【谓二月春分献羔祭韭始开冰室　韭音九　疏曰诗云四之日其蚤献羔祭韭四之日即夏之二月也告神而始开冰室始荐宗庙荐神之后公遂用之俱在春分之月】公始用之【公先用优尊】火出而毕赋【火星昏见东方谓三月四月中　疏曰十七年传云火出于夏为三月于商为四月于周为五月此云火出而毕赋谓以火出而后赋之以火出为始也周礼云夏颁冰谓正嵗之夏即四月是也故杜兼言四月】自命夫命妇至于老疾无不受冰【老致仕在家者】山人取之县人传之【山人虞官县人遂属　传直专反　疏曰周礼山虞掌山林之政令知山人虞官也周礼五县为遂是县为遂之属也】舆人纳之人藏之【舆皆贱官舆音余】夫冰以风壮【壮侧亮反　氷因风寒而坚】而以风出【顺春风而散用】其藏之也周【周宻也】其用之也徧【及老疾】则冬无愆阳【愆过也谓冬温】夏无伏隂【伏隂谓夏寒】春无凄风【凄七西反凄寒也】秋无苦雨【霖雨为人所患苦　霖音林　疏曰诗云以祈甘雨此云苦雨雨水一也味无甘苦之异养物为甘害物为苦耳月令云孟夏行秋令则苦雨数来五谷不滋是霖雨谓人所患谓之苦也郑云申之气乗之苦雨白露之类时物得而伤也】雷出不震【震霆也　疏曰説文云震霹雳震物者释天云疾雷为霆霓郭璞云雷之急激者谓霹雳则霆是震之别名雷出不震言有雷而不为霹雳也下云雷不发而震言无雷而有霹雳也】无菑霜雹疠疾不降【菑音灾疠音例　疠恶气也　疏曰霜雹即是菑言无此菑害之霜雹也寒暑失时则民多疠疾疠疾天气为之故云降也】民不夭札【札侧八反一音截字林作壮列反　短折为夭夭死为札　疏曰洪范六极一曰凶短折孔安国曰短未六十折未三十是短折为少夭之名也周礼膳夫夭札则不举郑云夭札疫疠也谓遭疫疠而天死也疠疾谓人病夭札谓人死故云夭死为札】今藏川池之冰弃而不用【既不藏深山穷谷之冰又火出不毕赋有余则弃之】风不越而杀雷不发而震【杀如字又色界反徐色例反　越散也言隂阳失序雷风为害　疏曰风不以理舒散而暴疾害物雷不徐缓动发而震击为害】雹之为菑谁能御之七月之卒章藏冰之道也【七月诗豳风卒章曰二之日凿冰冲冲谓十二月凿而取之三之日纳于凌隂凌隂冰室也四之日其蚤献羔祭韭谓二月春分蚤开冰室以献宗庙　豳彼贫反凿在各反冲冲直忠反凌陵登反一音陵蚤音早疏曰凌人十二月令斩冰月令十二月令取冰当是即以其月纳于凌室也诗言三之日纳于凌隂即是正月矣不以凿冰之月即纳之者郑云豳土晚寒故可以正月纳冰言由晚寒故也上言将欲颁赋公始用之知蚤开冰室唯荐宗庙何休膏肓难此云春秋书雹以为政之所致非由冰也若今朝廷藏冰亦不于深山穷谷何故或无雹天下郡县皆不整冰何故或不雹若言有之于古者必有验于今此其不合于义夫天人相与之意郑箴之曰雨雹政失之所致是固然也国之失政君子知其大者其次知其小者藏冰之礼凌人掌之月令载之豳诗歌之此独非政与故其小者耳夫深山穷谷固隂沍寒极隂之处冰冻所聚不取其冰则气畜不泄结滞而为伏隂凡雨水阳也雪雹隂也雨水而伏隂薄之则凝而为雹雨雪而愆阳薄之则合而为霰申丰见时失藏冰之礼而有雹推之隂阳知此伏隂所致亦圣人之寓言也详载其言者以着藏冰之礼不可废耳谓郑言是也申丰寄言于此以戒失政其雹不是尽由冰也　春秋左氏传】
　　射人祭侯则为位【祭侯献服不服不以祭侯为位为服不受献之位也大射曰服不侯西北三步北面拜受爵　疏曰案大射礼使服不氏负侯将祭侯之时先设位于侯西北北面服不氏于位受得献讫乃于侯所北面祭侯故引大射受献之位为证也　夏官】　梓人祭侯之礼以酒酺醢【谓司马实爵而献获者于侯荐酺醢折俎获者执以祭侯　折之设反　疏曰郑云谓司马实爵献获者于侯已下皆依大射而言彼虽诸侯礼天子射亦然又此不辨大射賔射燕射则三等射皆同案大射司马正洗散遂实爵献服不服不侯西北三步北面拜受爵乃祭侯左右个及中　冬官】
　　右侯　辞曰惟若宁侯【若犹女也宁安也谓先有功徳其鬼有神　女音汝下同　疏曰祭侯者祭先有功徳之侯若射侯则射不宁侯有罪者也下文毋或一经是也举有功以劝示又举有罪以惩之故两言之也】毋或若女不宁侯不属于王所故抗而射女【或有也若如也属犹朝防也抗举也张也】强饮强食诒女曽孙诸侯百福【强其丈反诒羊之反又羊志反诒遗也曽孙诸侯谓女后世为诸侯者　遗唯季反　冬官梓人】
　　司爟凡祭祀则祭爟【爟音贯　报其为明之功礼如祭爨　疏曰郑云礼如祭爨者祭爨祭老妇也则此祭爟谓祭先出火之人　夏官】　人上春衅祭祀先卜【衅许靳反　衅者杀牲以血之神之也郑司农云祭祀先卜者卜其日与其牲谓先卜始用卜筮者言祭言祀尊焉天地之也世本作曰巫咸作筮卜未闻其人也是上春者夏正建寅之月月令孟冬云衅祠防相互矣秦以十月建亥为嵗首则月令秦世之书亦或欲以嵗首衅耳　疏曰云衅者杀牲以血之神之也者谓若礼记杂记云庙成则衅之庙用羊门夹室用鸡之类皆是神之故血之也先郑云祭祀先卜者卜其日与其牲后郑不从者以其此官不主卜事故不从也故解先卜始用卜筮者云言祭言祀尊焉天地之也者案大宗伯天称禋祀地称血祭是天地称祭祀今此先卜是人应曰享而云祭祀与天地同称故云尊焉天地之也云世本作巫咸作筮卜未闻其人也者曲礼云卜筮者先圣王之所以信时日其易所作即伏牺为之矣但未有揲蓍之法至巫咸乃敎人为之故巫咸得作筮之名未闻其源世本又不言其人故云未闻其人也云是上春者夏正建寅之月月令孟冬云衅祠防相互矣者言周与秦各二时衅策月令孟冬衅则周孟冬亦衅之周以建寅上春衅秦亦建寅上春衅之故云相互也云秦以十月建亥为嵗首则月令秦世之书亦或欲以嵗首衅耳者据此注则周秦各一时衅此郑两解案月令注云周礼人上春衅谓建寅之月秦以其嵗首使大史衅防与周异矣彼注与此后注义同也　春官】
　　右先火先卜　传孔子曰臧文仲安知礼燔柴于奥【文仲鲁公子彄之曽孙臧孙辰也庄文之闲为大夫于时为贤是以非之不正礼也文二年八月丁卯大事于大庙跻僖公始逆祀是夏父弗忌为宗人之为也奥当为爨字之误也或作灶礼尸卒食而祭饎爨饔爨也时人以为祭火神乃燔柴疏曰燔柴于奥者此非礼之事奥音爨爨以爨煑为义也礼祭至尸食竟而祭爨神言其有功于人人得饮食故祭报之而夏父弗綦为礼官谓爨神是火神而遂燔柴祭之此是失礼而文仲不得谏止之故云安知礼也又曰云文仲鲁公子彄之曽孙臧孙辰也者案世本孝公生僖伯彄彄生哀伯达达生伯氏瓶瓶生文仲辰是公子彄曽孙也云庄文之闲为大夫者案庄二十八年臧孙辰告籴于齐文二年纵逆祀是庄文之闲为大夫云于时为贤者襄二十四年左传云先大夫曰臧文仲既没其言立于后世死犹不朽是于时为贤也云文二年八月丁卯大事于大庙跻僖公始逆祀者案文二年公羊传云大事者何大祫也逆祀奈何先祢而后祖也何休云近取法春秋惠公与庄公当同南面西上隐桓与闵僖亦当北面西上闵僖为兄弟以继代言之有父子君臣之道此恩义逆顺故云先祢后祖此公羊之义也案外传云跻僖公弗綦云明为昭其次为穆以此言之终文公至惠公七世惠公为昭隐公为穆桓公为昭庄公为穆闵公为昭僖公为穆今跻僖公为昭闵公为穆自此以下昭穆皆逆故定公八年顺祀先公服氏云自跻僖公以来昭穆皆逆是同国语之説与何休义异公羊董仲舒説跻僖公逆祀小恶也左氏説为大恶也许君谨案同左氏説郑駮之云兄弟无相后之道登僖公主于闵主上不顺为小恶也如郑此意正以僖在闵上谓之为昭非昭穆也云奥当为爨字之误也者下文云老妇之祭盛于盆尊于瓶故知非奥奥者夏祀灶神其礼尊以老妇配之耳故中霤礼祭灶先荐于奥有主有尸用特牲迎尸以下畧如祭宗庙之礼是其事大也爨者宗庙祭祀尸卒食之后特祭老妇盛于盆尊于瓶是其事小也云或作灶者诸礼记本有作灶字故云或也云礼尸卒食而祭饎爨饔爨也者特牲记注旧説云宗妇祭饎爨享者祭饔爨用黍肉而已无笾豆爼云时人以为祭火神乃燔柴者依尸卒食而祭饎爨饔爨当时失礼又以此为祭火神遂乃燔柴故文云燔柴于奥明失礼也皇氏云弗綦既以逆祀为是又以燔柴祭爨为是云祭火神乃燔柴者熊氏云宗伯以实柴祀日月星辰有大火之次故祭火神乃燔柴案异义灶神今礼戴説引此燔柴盆瓶之事古周礼説颛顼氏有子曰犂为祝融祀以为灶神许君谨案同周礼郑駮之云祝融乃古火官之长犹后稷为尧司马其尊如是王者祭之但就灶陉一何陋也祝融乃是五祀之神祀于四郊而祭火神于灶陉于礼乖也如郑此言则祝融是五祀之神祀于郊奥者正是灶之神常祀在夏以老妇配之有爼及笾豆设于灶陉又延尸入奥爨者宗庙祭后直祭先炊老妇之神在于爨灶此祝融并奥及爨三者所以不同也】夫奥者老妇之祭也盛于盆尊于瓶【老妇先炊者也盆瓶炊器也明比祭先炊非祭火神燔柴似失之　疏曰夫奥者老妇之祭也者既讥燔柴于爨又明祭爨不可以燔柴之义爨者是老妇之祭其祭卑唯盛食于盆盛酒于瓶卑贱若此何得燔柴祭之也　礼器】
　　天府季冬陈玉以贞来嵗之媺恶【问事之正曰贞问嵗之媺恶谓问于大卜职大贞之属陈玉陈礼神之玉凡卜筮实问于鬼神筮能出其卦兆之占耳有天地四方则玉有六器者与言陈者既事藏之不必貍之也郑司农云贞问也易曰师贞丈人吉问于丈人国语曰贞于阳卜　与音余　疏曰季冬谓夏之季冬嵗终当除旧布新故此时常有卜筮来嵗之美恶将卜筮之时先陈玉以礼神然后卜筮也又曰云问事之正曰贞者礼记少仪云问卜筮曰义与志与注云义正事也志私意也是问卜筮有不正之事故云问事之正曰贞即此经云贞者问事之正也云问嵗之媺恶谓问于大卜职大贞之属者彼大贞之属即卜立君卜大迁卜大封是也今此卜来嵗之媺恶亦彼类故云之属兼此也云陈玉陈礼神之玉者玉于卜筮无所施明以礼神也云凡卜筮实问于鬼神筮能出其卦兆之占耳者案易系辞云精气为物游魂为变是故知鬼神之情状与天地相似注云精气谓七八游魂谓九六则筮之神自有七八九六成数之鬼神春秋左氏传云象筮数则自有一二三四五生数之鬼神则知吉凶者自是生成鬼神筮直能出卦兆之占耳案易系蓍神物士冠礼注云筮不于庙堂者嫌蓍之灵由庙神若然蓍亦自有神而云出卦兆者但所礼者礼生成之鬼神神之尊者无妨蓍亦自有神也云有天地四方则玉有六器者与者有天地四方人职文既有六明玉亦有六无正文故云与以疑之六器之言若大宗伯云以玉作六器之类故以六器言之也云言陈者既事藏之不必貍之也者七八九六及一二三四五之鬼神并非天地之鬼神故云陈言陈则藏之不必貍也先郑云贞问也者亦是问事之正曰贞也云易曰师贞丈人吉问于丈人者此师卦彖辞彼云师贞丈人吉旡咎注云丈之言长能御众有朝正人之徳以法度为人之长吉而无咎谓天子诸侯主军者云国语曰贞于阳卜者此呉语黄池之防董褐云周室既卑诸侯失礼于天子请贞于阳卜收文武之诸侯注云贞正也问卜内曰隂外曰阳言呉以诸侯失礼于天子当问于言我当收文武之诸侯矣引此二文者证问事正曰贞也　春官】
　　右卜筮
　　校人春祭马祖执驹【马祖天驷也孝经説曰房为龙马郑司农云执驹无令近母犹攻驹也二嵗曰驹三嵗曰駣谓执犹拘也春通之时驹弱血气未定为其乘匹伤之　令力呈反駣音肇音道惕尧反又徒刀反为其于伪反下同　疏曰马与人异无先祖可寻而言祭祖者则天驷也故取孝经説房为龙马是马之祖春时通淫求马蕃息故祭马祖先郑云二嵗曰驹三嵗曰駣尔雅文云谓春通淫之时驹弱血气未定为其乗匹伤之者论语孔子云血气未定戒之在色马亦如此故引之而言也案月令仲夏絷腾驹注云为其牝气有余相蹄齧彼牝气有余相蹄齧絷之不为驹弱者絷有二种此谓二嵗者彼据马之大者故不同也】夏祭先牧颁马攻特【先牧始养马者其人未闻夏通之后攻其特为其蹄齧不可乗用郑司农云攻特谓騬之　騬音缯音防　疏曰知先牧是养马者以其言先牧是攻特者之先知是始养马者祭之者夏草茂求肥充云殻特者夏通滛后攻其特为其相蹄齧不可乘用故也】秋祭马社臧仆【马在始乘马者世本作曰相士作乘马郑司农云臧仆谓简练驭者令皆善也谓仆驭五路之仆　相息亮反　防曰秋祭马社者秋时马肥盛可乘用故祭始乘马者秋而臧仆者亦秋时万物成教之使善】冬祭马步献马讲驭夫【马步神为灾害马者献马见成马于王也驭夫驭贰车从车仗车者讲犹简习　见贤遍反从才用反　防曰马神称步谓若冥之步人鬼之步之类步与酺字异音义同云献马见成马于王也者以秋时万物成亦献成马于王也者云驭夫驭贰车从车使车者驭夫文也云讲犹简习者亦谓秋时物成讲之使成也　夏官】　廋人及祭马祖祭闲之先牧【谓闲之免牧先牧制闲者散马耳以竹括押其耳头动摇则括中物后遂串习不复惊　复扶又反　疏曰郑云闲之先牧先牧制闲者以其通闲言之也若然上文夏祭先牧者直是先养马者非制闲之人　同上】　甸祝禂牲禂马皆掌其祝号【杜子春云禂祷也为马祷无疾为田祷多获禽牲诗云既伯既祷尔雅曰既伯既祷马祭也谓禂读如伏诛之诛今侏大字也为牲祭求肥充为马祭求肥健　为于伪反侏音诛　疏曰杜子春云禂祷也为马祷无疾已下后郑皆不从者以凡言牲者卜日曰牲据祭祀之牲不得据田猎之兽又禂不得为祷祈字谓禂读如伏诛之诛者此俗读也时有人甘心恶伏诛故云伏诛之诛此从音为诛云今侏大字也者今汉时人傍侏是侏大之字此取肥大之意故云为牲祭求肥解经禂牲云为马祭求肥健释经禂马郑既解禂为大知此皆有祭者以其言皆掌其祝号是有祭事　春官】
　　右牲马
　　党正及四时之孟月吉日则属民而读邦灋以纠戒之【以四孟之月朔日读法者弥亲民者于敎亦弥数　数所角反　防曰及至也党正四时孟月吉日则属民而读邦法者因纠戒之如州长之为也又曰云以四孟之月朔日读法者弥亲民者于敎亦弥数者上文州长唯有建子建寅及春秋祭社四度读法此党正四孟及下文春秋祭禜并正嵗一年七度读法者以其乡大夫管五州去民逺不读法州长管五党去民渐亲故四读法党正去民弥亲故七读法郑云弥亲民者则非直徒解党正而已案下族师十四度读法弥多于此故郑揔释云弥亲民者于敎亦弥数也】春秋祭禜亦如之【荣荣敬反　禜谓雩禜水旱之神葢亦为坛位如祭社稷云　疏曰党正不得与州同祭社故亦春秋祭禜神也又曰郑知禜谓雩禜水旱之神者案礼记祭法云雩禜祭水旱案昭公元年左氏传子产云水旱疠疫之不时于是乎禜之皆是禜祭水旱神也云葢亦为坛位如祭社稷云者以其大司徒及封人等皆云社稷有坛又祭法王宫祭日及雩禜祭水旱等皆是坛名故知亦如社稷有坛位无正文故言云以疑之也】凡其党之祭祀教其礼事掌其戒禁【其党之民　疏曰此一经并是民之所行上州之祭祀大丧义异此祭祀已下虽是民之所行民者冥也非教不可故党正皆教其礼事也因掌其戒命督禁之经云凡其党之祭祀之等言凡是广及之言故云其党之民也　地官】　族师月吉则属民而读邦灋【月吉每月朔日也故书上句或无事字杜子春云当为正月吉书亦或为戒令政事月吉则属民而读邦法　疏曰云月吉每月朔日也者以其弥亲民教亦弥数故十二月朔皆读之云故书上句或无事字者则月与上政字连政又为正字故杜子春云当为正月吉但族师亲民读法宐数若为正月之吉则与党正同于义不可云书亦或为戒令政事月吉则属民而读邦法者此义还与经同于义为得后郑从之故引之在下也】春秋祭酺亦如之【酺者为人物烖害之神也故书酺或为步杜子春云当为酺谓校人职又有冬祭马步则未知此世所云蝝螟之酺与人鬼之步与葢亦为坛位如雩禜云族长无饮酒之礼因祭酺而与其民以长幼相献酬焉蝝棁全反步与音余　疏曰族师于春秋祭祀酺神之时亦如上月朔读灋也郑知酺者为人物烖害之神者凡国之所祭君皆恐与人物为烖害谓若州长党正所祭社禜亦为水旱与人物为烖害明此亦是恐与人物为烖害之神也云故书酺或为步杜子春云当为酺者校人职云马步亦为行步之字而子春破之从酺者子春亦无正文直以此经今文为正故依之也云谓校人职又有冬祭马步者彼是与马为害故祭之引之者证此酺亦与人物为害云则未知此世所云蝝螟之酺与人鬼之步与者但此经云酺不知何神故举汉法以况之但汉时有蝝螟之酺神又有人鬼之步神未审此经酺定当何酺故两言之以无正文故皆云与以欵之也云葢亦为坛位如雩禜云者上党祭雩禜郑云葢亦为坛位如祭社稷云已疑禜为坛位今此文约与雩禜同故言云与以疑之云族长无饮酒之礼者案上州长春秋习射有饮酒礼党正十月农功毕亦有饮酒礼皆得官物为之今此族卑不得官物为礼故云族无饮酒礼也云因祭酺而与其民以长幼相酬献焉者郑必知因祭酺有民饮酒之礼者案礼记礼器云周旅酬六尸曽子曰周礼其犹醵欤与郑注彼云合钱饮酒为醵旅酬相酌似之也即引明堂礼乃命国醵郑据礼记明堂礼皆有醵法醵即合钱饮酒以不得官酒故须合钱耳　同上】　肆师若国有大故则令国人祭【大故谓水旱凶荒所令祭者社及禜酺　疏曰知大故是水旱凶荒者以其命国人祭明大故是天下皆有故知水旱凶荒凶荒谓年谷不熟知所命祭是社及禜酺者经云命国人祭案地官州祭社党祭禜族祭酺于六遂之中亦县祭社鄙祭禜鄼祭酺皆是国人所祭之事也】岁时之祭祀亦如之【月令仲春命民社此其一隅　疏曰云岁时之祭祀者上经据祷祈非时祭故此经见其常祭也云亦如之者亦命国人祭也又曰凡言岁时者谓岁之四时月令唯见一时故郑云此其一隅也若然月令唯言春者特举春祈而言举一隅可以三隅反则余三时亦祭也　春官】
　　右禜酺










　　仪礼经传通解续卷二十四
<经部,礼类,通礼之属,仪礼经传通解__仪礼经传通解续>
　　钦定四库全书
　　仪礼经传通解续卷二十五上
　　宋　杨复　撰
　　宗庙上　祭礼九上
　　君子将营宫室宗庙为先廐库为次居室为后【重先祖及国之用　曲礼下】　小宗伯掌建国之神位右社稷左宗庙【库门内雉门外之左右故书位作立郑司农云立读为位古者立位同字古文春秋经公即位为公即立　疏曰建立也言立邦之神位者从内向外故据国中神位而言对下经在四郊等为外神也言右社稷左宗庙者案匠人亦云左宗庙右社稷彼掌其营作此掌其成事位次耳案礼记祭义注云周尚左又案桓公二年取郜大鼎纳于大庙何休云质家右宗庙尚亲亲文家右社稷尚尊尊若然周人右社稷者地道尊右故社稷在右是尚尊尊之义此据外神在国中者社稷为尊故郑注郊特牲云国中神莫大于社祭义注周尚左者据内神而言若据衣服尊卑先王衮冕先公鷩冕亦贵于社稷故云周尚左各有所对故注不同也又曰郑知库门内雉门外者后郑义以雉门为中门周人外宗庙故知雉门外库门内之左古也先郑云古者立位同字者是古者假借字同也云古文春秋者艺文志云春秋古经十二卷是此古文经所藏之书文帝除挟书之律此本然后行于世故称古文】辨庙祧之昭穆【昭常遥反朱如字　祧迁主所藏之庙自始祖之后父曰昭子曰穆防曰案礼记王制云天子七庙三昭三穆与大祖之庙而七诸侯二昭二穆与大祖之庙而五大夫一昭一】
</div>
    <div class="pagination">
<a href="仪礼经传通解_page42.html">上一页</a><span>...</span><a href="仪礼经传通解_page38.html">38</a><a href="仪礼经传通解_page39.html">39</a><a href="仪礼经传通解_page40.html">40</a><a href="仪礼经传通解_page41.html">41</a><a href="仪礼经传通解_page42.html">42</a><span class="current-page">43</span><a href="仪礼经传通解_page44.html">44</a><a href="仪礼经传通解_page45.html">45</a><a href="仪礼经传通解_page46.html">46</a><a href="仪礼经传通解_page47.html">47</a><a href="仪礼经传通解_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
