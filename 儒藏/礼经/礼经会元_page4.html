<!DOCTYPE html>
<html>
<head>
    <meta charset="UTF-8">
    <title>礼经会元 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼经会元 - 第 4 页/共 5 页</h1>
    <div class="content">



　　乐舞
　　周礼乐官自大司乐而下凡二十官掌六律六同五声八音六舞者有人掌鼓鼗柷敔箫管歌者有人掌击颂磬笙磬击编钟金奏者有人掌龡笙竽籥箫箎管者有人掌乐器庸器设笋簴者有人此皆乐职之不可缺也然考之乐官大半皆为乐舞大司乐曰以乐舞敎国子又曰祭祀率国子而舞大射诏诸侯以弓矢舞乐师掌敎国子又曰诏来瞽臯舞帅射夫以弓矢舞大胥春入学合舞以六乐之防正舞位以序出入舞者小胥廵舞列而挞其怠慢者韎师祭祀则率属而舞之旄人敎舞散乐舞夷乐祭祀賔客舞其燕乐籥师敎舞羽祭祀则敎羽籥舞司干则掌舞器旣舞则受之不特此尔地官鼓人祭祀则鼔兵舞帗舞者舞师则敎兵舞帗舞羽舞皇舞凡野舞皆敎之先王作乐拳拳于乐舞者何意盖古之敎人以舞十三则敎舞勺成童则敎舞象二十则舞大夏郑氏曰谓以防少时敎之此乐师所谓敎国子小舞是也敎之以舞所以均调其血气而收束其筋骸条畅其精神而涵养其心术是以血气和平耳目聦明移风易俗天下皆宁今以乐舞观之黄帝作云门大卷尧作大咸舜作大防禹作大夏汤作大濩武王作大武此六代之乐舞周人兼而用之观古人作乐或以崇德或以成功而必以施之舞列者意者乐之声音节奏未足以感人而舞之发扬蹈厉为足以动人此六代之乐皆舞也故当大合乐之时以之致鬼神示以之和邦国以之谐万民以之安賔客逺人作动物又奚有不可者不然则箫韶九成而凤凰仪干羽舞阶而有苗格舜之韶乐何以感人动物至此哉然六代之舞大舞也周人兼而用之亦必分而作之云门以祀天神咸池以祭地示大防以祀四望大夏以祭山川大濩以享先妣大武以享先祖循其作乐之先后因其祭祀之次序分而舞之可也六舞之用如此而大司乐掌之始而教国子者此舞也旣而大合乐者此舞也乐师之敎舞者敎此也大胥之正位者正此也小胥之廵列者廵此也籥师之舞羽者舞此也司干之授器者授此也有如韎师旄人则敎四夷之乐舞非六舞也古人乐用夷乐舞用夷舞如东方曰韎南方曰任西方曰侏离北方曰禁是也王者必作四夷之乐逺人也然舞之别有六乐师敎之帗舞如地官舞师帅而舞社稷者羽舞如舞师帅而舞四方者皇舞如舞师帅而舞旱暵者干舞如舞师帅而舞山川者人舞则用之宗庙旄舞则用之辟雍此二者舞师不以敎以郷遂百姓不预宗庙辟雍舞也案郑氏注大胥引汉大乐律曰卑者之子不得舞宗庙之酎除吏二千石到六百石及关内侯及五大夫子先取适子髙七尺以上年十二到年三十顔色和顺身体修治者以为舞人与古用卿大夫子同义故地官舞师之敎四而春官乐师之敎六者此也或者则曰舞有二有文舞有武舞羽舞文舞也干舞武舞也然考之周礼鼓人鼓兵舞帗舞舞师帅兵舞羽舞乐师敎干舞羽舞未尝有文武之判论者自为分别尔以二者为文武则四者果为何物耶夫乐舞先王用之为祭祀所以致鬼神示也而学校教人先之以乐德次之以乐语而必继之以乐舞何欤盖先王之敎固所以和人心于行列缀兆之间亦所以习人心于名分等级之内自成童而知有此舞自入学而知有此舞以至帅而舞祭祀賔客之时又知有此舞则谁敢干名而犯分也哉自乐舞之敎不明而周衰之君子且不知有礼乐况野人乎以鲁侯之庙而朱干玉戚以舞大夏八佾以舞大武以仲子之宫而得献六羽以季氏之庭而得舞八佾周公乐舞之意安在哉汉兴古乐旣衰惟恐庙乐之未称故有文始五行之舞有武德昭德盛德之舞文始为舜舞五行为周舞武德昭德盛德为汉舞宗庙得备乐舞可也然不知其乐果皆舜周之制否乎唐太宗有破阵乐名曰七德舞有庆善乐名曰九功舞舞则善矣当时且有发扬蹈厉不如之容之憾则其为舞亦可知矣大抵乐舞之敎后世士君子不讲久矣干籥羽毛之事亲之若将浼焉其于庙乐之当否乐舞之是非不惟不暇辨亦不能辨也我思古人俣俣执籥者皆硕人阳阳执簧者皆君子曽谓士大夫而不屑为此乎然则欲明宗庙朝廷之乐制当自士大夫之知乐始欲士大夫之知乐当自乐师敎舞始
　　诗乐
　　世儒尝恨六经无乐书愚谓乐不可以书传也何则乐有诗而无书诗存则乐与之俱存诗亡则乐与之俱亡乐其可以书传乎书曰诗言志歌永言声依永律和声八音克谐无相夺伦此乐之本乎诗也乐由诗作故可因诗以观乐无诗则无乐虽有钟磬鼗鼓柷敔箫管尚遗古人之旧果可以言乐乎韶至齐而犹间必韶乐之诗尚存也濩至鲁而犹见必濩乐之诗未泯也诗茍不存武乐至苌之时而失传商乐至戴公之时而已坏诗也者其作乐之本欤今观周之太师掌六律六同五声八音以为乐而必敎以六诗曰风赋比兴雅颂是也瞽蒙掌鼗鼓柷敔箫管则必讽诵诗掌九德六诗之歌以役太师此则诗之所以为乐也太师曰大祭祀帅瞽而登歌此登歌之有诗也钟师则以钟鼓奏九夏此钟鼓之有诗也籥章则掌龡豳诗豳雅豳颂此龡籥之有诗也祭祀则王出入奏王夏尸出入奏肆夏牲出入奏昭夏是祭乐有诗也大射则王以驺虞为节诸侯貍首大夫采苹士采蘩是射乐有诗也凡乐仪行以肆夏趋以采齐车亦如之是车行有诗也学士歌彻则彻乐亦有诗军献凯歌则凯乐亦有诗四夷声歌则夷乐亦有诗至如大司乐奏六律则歌大吕歌应钟歌南吕歌函钟歌小吕歌夹钟是十二律皆有诗歌也古人以诗为乐随寓皆有由今观之乐节四诗驺虞采苹采蘩犹可考独貍首一篇不全夏诗九章时迈执竞思文尚未泯而王夏五章已亡则是诗缺而乐与之俱缺矣豳诗有雅颂先儒以七月一诗析为三体者以为非是毋乃豳雅豳颂亦有不存者乎九德之歌大司乐奏之瞽蒙掌之此舜九功之歌今不载经传则诗之亡亦久矣吁诗存则古乐传诗亡则古乐废今不以乐诗不存为憾而徒以乐书不传为恨岂先王作乐之本哉昔者季札请观周礼为之歌二南国风雅颂季札得以因诗而知乐使其诗不存则周乐岂有可观者乎迨至孔子之时挚干缭缺阳襄方叔等辈类皆逾河蹈海以避乱其乐已不可考孔子自卫反鲁而能使乐得其正亦以雅颂之诗尚存故也故尝谓杞宋之文献不足虽孔子不能证夏殷之礼易象春秋尚在鲁则虽韩宣子可以识周礼之犹存向使古诗尚存万世而下岂不复见周乐之正乎虽然古诗虽亡三百篇无恙也而古乐亦无传何邪吁此又不善用诗者之咎以汉之诗而使李延年协音律以唐之歌而使吕才被管果足谓之诗乎诚能因三百篇以为乐则今乐岂不由古乐奈人之不用何礼经防元卷三下
<经部,礼类,周礼之属,礼经会元>
　　钦定四库全书
　　礼经防元巻四上　　　　宋　叶时　撰
　　卜筮
　　为卜防为筮卜筮者先王所以使民信时日敬鬼神畏法令也洪范九畴七曰稽疑拳拳于卜筮之用先王之重卜筮可知矣此周官所以有太筮卜人也古者卜筮皆有三书曰乃卜三一习吉是卜用三也太卜掌三兆之法曰玉兆曰瓦兆曰原兆其经体皆百有二十其颂皆千有二百此岂非三兆卜之制乎书曰三人占则从二人之言是筮亦用三也太卜掌三易之法曰连山曰归藏曰周易其经卦皆八其别皆六十有四此岂非三筮之制乎案杜子春説三兆谓玉兆颛帝之兆瓦兆尧兆原兆周兆又説三易谓连山伏羲归藏黄帝易説既非三兆亦不足据矣三兆漫不可考惟三易之名可得而辨者或曰连山神农归藏黄帝周易伏羲【皇甫諡志】或曰连山夏禹归藏商汤周易文王易賛连山始于艮归藏始于坤周易始于干三易之首不同于是有三正三统之或者又曰伏羲始画八卦文王始重六爻今三易经卦皆八别皆六十有四岂止文王而后传乎宋元丰中毛渐奉使契丹于民间得书有山坟形坟气坟此古三坟书也山坟即连山易形坟即归藏易气坟即周易三坟为伏羲神农黄帝之书只有卦名未有卦繇至三代因之为易始有爻辞山坟神农书夏因之为连山易始于艮故名连山形坟黄帝书商因之为归藏易始于坤故曰归藏气坟伏羲书周因之为周易始于干故名周易此三者皆卜筮之书周人兼而用之孔子曰以占筮者尚其卜是也然就卜筮而分之则筮短而长筮人曰凡卜之大事先筮而后卜盖先筮以占之而后卜以决之也周掌卜筮凡六官太卜为卜筮之长而特以太卜名开兆则有卜师辨六则有人共燋契则有华氏皆卜官也易筮则惟簭人一人而已占人惟兼卜筮而首曰掌占郑氏谓取其长是也是以虞朝让位则曰卜盘庚迁都则曰卜武王伐商则曰卜成王黜殷则曰卜周公营洛则曰卜言卜而不言筮其亦从长之谓乎甞观太卜有八命之名是邦事有八者之疑而后卜非八者则勿卜矣簭人有九筮之名是国事有九者之疑而后筮非九者则勿筮矣故洪范稽疑曰汝则有大疑谋及乃心谋及卜筮是也太卜曰大贞大封大祭祀大迁大师则作命贞筮人曰凡国之大事则筮之又曰凡小事涖卜国事共筮是无事而不卜筮也不几于大防乎吁此犹先王谨微之意也一事之微则必稽之卜筮而后决是其不敢自专矣是故祭日有期而必卜祭牲可用而必卜葬兆可窐而必卜岂非欲致其诚敬之意乎或者曰凡祀大神祭大示享大鬼帅执事以卜日冬至圜防夏至方之祭亦大矣卜而不吉则遂已乎曰宗伯所谓大享大祀大祭者必旅上帝旅四望与禘太庙之祭也非常祭而卜日亦奚不可圜方之祭必以二至岂待卜乎抑甞考之肆师曰甞之日涖卜来嵗之芟狝之日涖卜来嵗之戒社之日涖卜来嵗之稼嗣嵗未兴美恶未萌预而卜之何邪曰先事而为备也春秋时郑石言于子囊曰先王卜征五年嵗习其祥祥习则行不习则增脩徳而改卜石虽为征伐设言然而不吉则增脩徳而改卜亦先王自警之意今也卜来嵗于秋甞狝社之日岂非因其卜之防吉而预为备乎当此秋之甞而预为来嵗芟田荒治之备当此秋之狝而预为来嵗冦贼不虞之备当此秋之社而预为来嵗稼穑水旱之备先时而预备思患而预防故太卜曰以八命者賛三兆三易三梦之占以观国家之吉防以诏救政救政者因其事而救之非徒卜之而遂已也虽然三卜三筮亦云足矣且有三梦之法占梦所掌且有六梦之占何邪曰此又天地之防隂阳之气黙有所交而人之精神心术皆有所感也昔髙宗以梦而得説武王以梦而克商岂虚也哉宣王考室考牧之诗以熊罴之梦而占男以蛇虺之梦而占女以梦鱼而占丰年以梦而占家室则梦之有占尚矣是故致梦之法夏后氏作焉觭梦之法殷人作焉咸陟之法周人作焉三书经运皆十其别皆九十此占书也太卜又賛以八命之事以之占梦吉防亦足以诏王而救政事矣然梦之所感有六或出于正噩或出于思寤或出于喜惧占梦乃以日月星辰占之葢精神心术之运与日月星辰之行相交感郑氏释经运以为如眡祲之十煇夜有梦则画视日旁之煇以占其吉防此以日占梦之一法也月与星辰亦可以此法推之以此见梦之吉防犹神于卜筮也书曰朕梦协朕卜袭于休祥古人之重梦如此不然占梦何以曰季冬聘王梦聘之者问焉而奉币以庆之也献吉梦于王王何以拜而受之拜云者受焉而屈躬以礼之也此岂先王欲神其梦而徒为是礼哉
　　史官
　　昔司马迁父子为汉太史乃以文史星歴为近卜祝之门彼徒见周官太史列太卜太祝之后而在冯相保章之列故有此言尔不知周之太卜太祝太史皆以下大夫为之内史又以中大夫为之秩尊而权重矣成王封康叔乃曰太史司防苏公是以太史而得预司防刑狱之事其权岂不重乎康王即位太保太史太宗皆麻冕彤裳是以太史而与公卿同服其秩岂不尊乎周书曰太史友内史友武王以太史内史为友则史职之不可轻也可知矣今观太史所掌六典法则即太宰之所掌者太宰以之待邦国官府都鄙之治太史以之逆邦国官府都鄙之治内宰所掌八柄之法亦太宰之所掌者太宰以之诏王驭羣臣内史以之诏王治太史内史虽为宗伯属官而其权则与大臣相将矣法则有所辨而不信者刑之约剂有所藏而不信者刑之位常有所攷而不信者诛之太史虽为史官之长而实得以刑诛百官矣法令政事防计则攷逆之诸侯卿大夫则防命之制禄赏罚则賛为之内史虽处史官之列而实得以禄命百官矣自汉以来史职往往见轻司马迁为太史令且下腐刑故曰主上之所戏弄倡优畜之流俗所轻宜也周之史职有二等太史下大夫为小史等官之长一也内史中大夫为外史御史之长二也然皆以史名官则皆史也古者天子有史言则右史书之动则左史书之今太史内史等官曾无一语及天子言动之书何邪葢记言动于既形不若谨善恶于未垂得失于将来不若明是非于未萌今也一居必以诏王一动必以诏王一忌讳必以诏王一纳访必以诏王是皆随事而谨微随时而正始其于言动之间葢已审之熟矣及其祭祀读礼则有书防朝协礼则有书昭穆之叙则有书四方之事则有书是又以书而正王事也岂徒载笔螭坳执简柱下闻王言动而特书之邪其有所书者若内史有王命则书之外史有外令则书之所谓书者只此二事而已葢内史掌书王命犹今之内制外史掌书外令犹今之外制故内史曰凡命诸侯及卿大夫则策命之是策命内史掌之也外史曰若以书使于四方则书其令是命令外史掌之也御史一官掌賛书谓凡治者来受法令于冡宰则賛书之故其史有百二十人郑氏谓若尚书作诏文非也周人制诰诏文出于内史外史非御史也或者则曰周史掌为制诰而周人之史籍何独藏之史氏乎曰此则史官之掌也小史掌邦国之志谓诸侯邦国之图籍文书也外史掌四方之志谓四方蛮夷之图籍文书也世系昭穆之书亦掌于小史三皇五帝之书亦掌于小史又况邦之盟书则太史内史贰而藏之大比民数内史则贰之以制国用是盟书民数亦藏之史官也故韩宣子聘鲁观书于太史氏岂非以书籍为史官之所掌乎然侯国皆有史官齐之太史鲁之史克晋之董狐史苏史黯是也侯国皆有国史晋之乗鲁之春秋楚之梼杌是也国史掌书国中之事以达于王故周礼曰凡四方之事书内史读之可也所谓事书者岂非如小行人利害逆顺暴乱防札康乐五书之类乎内史读四方事书则诸侯国史藏在史官可知矣汉人以郡国计书先上太史亦此意也王国之书侯国之志皆藏之史氏则作史非史官之职而谁欤夷攷周之史职自太史至御史凡七官冯相保章之掌天文犹星歴也内史外史之书命令犹制诰也诏王有言责之掌志有书籍之藏虽名为史而实丛是四者之职于以见史官之为重任矣后世置史徒知有左右言动之记而已其地则有星台有秘阁有谏垣有翰苑之别职分而意不相属名别而事不相干成周史馆之任恐不如是狭也
　　明堂
　　月令有春居青阳夏居明堂秋居緫章冬居堂中央居太室之文者多疑吕氏之为妄及观周礼有闰月诏王居门之文则知先王每月各有攸居顺时布政皆于此乎出也周之祭祀四方圭币且放其色五帝郊兆必因其方岂于居处而独无所取法邪葢明堂有五室室有三居青阳緫章堂太室皆明堂也王者南靣而立向明而治故緫谓之明堂匠人曰夏世室殷重屋周人明堂郑氏谓世室宗庙也重屋正寝也三代各举其一明其制同也案孝经周公宗祀文王于明堂明堂乃宗祀之地则亦为宗庙矣有明堂则有太室书曰王入太室祼孔安国以太室为清庙清庙亦明堂也则亦为太室矣月令五室所居之中皆谓之太庙则亦为太庙可知矣古人建国左立祖庙乃在雉门之左此天子七庙之制而明堂乃在南门之外有五庙之寝则明堂非祖庙即寝庙也夏官仆掌五寝郑氏以为五庙之寝是也又引天子七庙惟祧无庙则非矣先王先公之庙祧乃守祧掌之非仆也明堂有五室故有五寝明堂之名不见于周礼而见于考工记意在当时或称为寝庙欤天子十二月既有常居闰月非常月则太史诏王居门终月説者谓听朔于明堂门中退处路寝门中玉藻曰天子听朔于南门之外是明堂在南门之外每月则听朔于此又曰闰月则阖门左扉立于其中彼谓之立是闰月听朔则立于明堂门中此谓之居是听朔而退则居于路寝门中如此则明堂与路寝门相通故知其为寝庙矣世室谓之宗庙重屋谓之正寝同此制也周礼十二月所居之制固无明文然上文曰颂告朔于邦国下文曰闰月诏王居门则知每月听朔必于明堂而闰月则在门矣先王重告朔之礼而闰月亦谨所居者葢闰以正时时以序事书曰以闰月定四时成嵗时以闰定事以闰成闰月其不可谨乎鲁文公闰月不告朔犹朝于庙春秋书之案郑氏注周礼曰天子班朔于诸侯诸侯藏之祖庙至朔朝于庙告而受行之是诸侯告朔于庙也鲁文不视朔多矣而首于闰月书之闰不告朔而朝庙之礼犹讲此亦饩羊存礼之意也周礼虽不言十二月告朔之地而独于闰月居门之礼致谨焉则先王重闰月之意可见矣不然则古人制字何取【于王在门谓之闰】















　　系世
　　系世之书重矣天子有帝系诸侯有世本系世不定则亲疎何由而别昭穆何由而叙同姓异姓庶姓何由而辨乎商之祖也以契周之祖也以稷此亦可以定其帝系之所从出也太伯之后为呉胡满之后为陈此亦可以定其世本之所自来也然周人系世之奠必属之春官一讽之瞽蒙一奠之小史厥有防哉小史掌读礼者也读礼而掌奠系世则教以礼之序瞽蒙掌诵诗者也诵诗而掌世奠系则教以乐之和序故有别和故有亲有别则昭穆不相乱有亲则亲疎不相离周人定系世之意葢如此岂徒原本系之有逺近取阀阅之有髙下而已哉司马迁作史记推帝刘之系出于唐是帝系犹有可考也叙司马氏之元出于重黎是世本犹有可稽也葢司马迁世为太史氏小史掌定系世乃太史之属故采世本而作史记明周谱而着世家是其系世之书至汉犹存邪然甞读尚书正义孔氏案帝系云黄帝生昌意昌意生颛帝颛帝生穷蝉穷蝉生敬康敬康生勾芒勾芒生蟜牛蟜牛生瞽叟瞽叟生舜又案帝系及世本云黄帝生嚣嚣生侨极侨极生帝喾帝喾生尧此系世之书至后世犹存焉孔氏又曰案世本尧是黄帝之孙舜是黄帝八代之孙尧女于舜之曾祖为四从姊妹以之为妻于义不可世本之言未可凭信如此则后世所谓系世之书非小史所奠瞽蒙所讽之书矣后世之系世不明独有氏族志存焉尔然自小史之职废瞽蒙之官缺系世既不复明则昭穆失其序亲疎失其和而本支之所从出者已不可得而辨虽有氏族谁有氏族哉夫乐乐其所自生礼不忘其本瞽蒙讽而诵之则人知其生之有可乐小史奠而序之则人知其本之不可忘先王习民于和序之教而陶民于忠厚之风系世之功多矣不然何以之礼官乐官之掌邪
　　名讳
　　小史曰有事则诏王忌讳王制亦曰太史执简记奉讳恶小史太史之属故奉讳诏讳之职同夫周人以讳事神名终将讳之此左氏之语也然达孝莫如周公周公作周礼名茍可讳则周公知所避矣今考之周礼文王名昌而醢人亦曰昌本麋臡武王名而小行人则曰时聘以四方之禁周公名旦鸡人曰掌呼旦以嘂百官是犹曰君前不自讳也成王名诵大司乐曰兴道讽诵言语撢人曰诵王志瞽蒙曰讽诵诗甚至官名谓之诵训胡为而亦不为君讳乎由是而观之则周人以讳事神之説左氏之语诬也不思文王名昌武王名而诗曰克昌厥后骏尔私周人不讳于诗矣鲁庄公名同襄公名午而春秋曰同盟于幽陈侯午卒孔子不讳于春秋矣汉儒记礼乃曰诗书不讳临文不讳庙中不讳嫌名不讳二名不偏讳亦知其讳之非而广为是説尔孟子讳名不讳姓之语毋亦为人子者不忍自斥其父祖之名而他则未甞讳也然则太史之奉讳恶小史之诏忌讳果为何事邪曰此则如地官诵训所谓掌道方慝以诏辟忌之类是也人君行事当知就善而避恶即吉而忌防所谓忌者非谓忌日也君子有终身之忧故忌日不乐此则孝子慈孙之心尚何待于小史之诏彼郑康成徒见忌讳之文属于系世昭穆之下故以死日为忌名为讳岂知王之所谓讳恶者以恶事之当讳避尔小史之所谓忌讳者其亦讳恶忌避之义欤自此义不明后世乃有以讳而易人之名者以讳而易人之姓者汉史之书蒯彻为通庄周为严是也嫌名而讳荀卿为孙是也二名而讳世民为人是也甚至讳恶益繁辟忌愈众有广行之讳有梁山壤之讳愚者违礼以为孝謟者献谀以为忠吾恐周公孔子之爱君父不如是之屑也故因小史之诏忌讳而为是论以祛汉儒之惑而明周礼之疑以附韩文公胡定公之辩
　　天文
　　太史内史皆史也冯相氏保章氏何以列于史官之中案春秋传曰楚有云如众赤鸟夹日以飞楚子使问诸周太史则是太史固司天道矣月令曰太史守典奉法司天日月星辰之行是以司天日月星辰为太史之职然则冯相保章氏不属之太史而属之何官邪二官皆称氏以其有世功则以官名氏犹重黎之世序天地也掌天文而世其官犹有废时乱日如夏仲康之羲和者况不世乎冯相氏曰掌嵗月日星之位而辨其叙事以防天位保章氏曰志星辰日月之变动以观天下之迁辩其吉防以二职考之冯相氏则司天文之常保章氏则司天文之变者也司其常以辨叙事所以敬授人时司其变以诏救政所以克谨天戒自子丑至戍亥十二嵗也自孟春至季冬十二月也自至娵訾十二辰也自甲乙至壬癸十日也自角亢至翼轸二十八宿也周天三百六十五度四分度之一嵗日月星辰之行俱不失其度是之谓防大位而可以为时事之候冬至日在牵牛景长三尺长至也夏至日在东井景长五寸短至也日者实也必于长短极时致之故以冬夏致日春分日在娄月上于东井圆于角下于牵牛秋分日在角月上于牵牛圆于娄下于东井月者阙也必以长短中时致之故以春秋致月日之长短月之盈阙以四时致之罔有差忒是之谓辩四时之叙而可以为时叙之期此冯相氏之辩叙事者以此也天位得其防四时得其叙固天文之常或者人事未脩天理未得而有日月星辰之变动保章氏因以辩其吉防又以星土之分而观妖祥以嵗星所居而观妖祥以五云之色而辩吉防之祲象以十有二风而命乖别之妖祥且如星见大辰梓慎知宋之将火此以星土观妖祥也嵗纪禆灶知楚子之将死此以嵗相观妖祥也梓慎望氛而知宋郑之多防则以云而辩其吉防矣师旷歌风而知楚师之无功则以风而命乖别矣此保章氏之诏救政者以此也叙事者冯相之常救政者保章之变以保章之诏救政而访冯相之叙事以此见保章之于冯相其职实相通也不惟此尔太史正嵗年以叙事是定四时以叙授人时之事今保章氏之访叙事以人时为重则其叙事又与太史通也然而吉凶妖祥保章掌之足矣眡祲一官掌十煇之法亦以辨吉凶观妖祥乃以列之卜祝之间何邪葢星史卜祝职本相通古者设官分职其于吉凶妖祥之事若是拳拳而不敢忘者为备故也一则曰观妖祥二则曰辨吉凶以此见保章之于眡祲其职又相通也至于太卜賛三卜三筮三梦之占以观国家之吉凶而亦曰以诏救政今保章之诏救政见天象而先为之备则其救政又与太卜通也或者则曰周官吉凶妖祥之占曰访叙事曰诏救政足矣有如日月之眚非细故也胡为有救日月之鼓又胡为有救日月之弓矢此何益于救灾之政邪葢先王克谨天戒人臣克有常宪非不知鸣鼓张弓无补于日月之救然亦不忍坐视薄蚀而不之救也至如大烖大变则不举大烖大变则弛乐大荒大烖则素服亦非徒具虚文也其所以脩身恐惧思荅天戒者无所不用其极也岂徒区区桴鼓弓矢之救而已哉后世之君子不惟叙事不访救政不诏至于救灾之礼亦不复讲孔子作春秋故于日食之变必详记而备録之以戒人君遇灾而不知惧也间有伐鼓用牲又违其礼圣人屡致意焉然犹愈于坐视而不之救也他如夜星不见星陨如雨星孛入斗星孛东方之此皆天文之变者而时君世主恬不之畏毋亦冯相保章之职不举欤
　　分星
　　分野之疑何如乎曰二郑之释周礼也案大司徒曰以土宜之法辨十有二土之名物康成以为十二土分野十二邦系十二次各有所宜保章氏曰以星土辨九州之地所封封域各有分星司农引春秋传曰参为晋星商主大火国语曰嵗之所在则我有周之分野是也康成则曰今其存可言者十二次之分也此分野之辨所以纷纷而不一欤自时厥后或以十二州配之或以列郡配之或以山河两界配之或以七星主九州【后天文志刘昭】或以七星主七国【晋志】或系之二十八宿或系之五星纷纷异论是以学者多疑焉主分野之是者则曰自栁九度至张十六度为鹑火之次当周之分武王克商嵗在鹑火伶州鸠曰嵗之所在则我有周之分野则周属鹑火可知自毕十二度至东井十五度为实沈之次当晋之分晋文即位嵗在实沈董固曰实沈之次晋人是居则晋属实沈可知自张十七度至轸十七度为鹑尾之次当楚之分鲁襄公二十八年嵗淫于而禆灶知楚子之将死且曰嵗弃其次而旅于明年之次以害鸟帑周楚恶之説者谓帑鸟尾也则楚属鹑尾可知自氐五度至尾九度为大火之次当宋之分昭公十七年星见大辰而梓慎知宋之将火且曰宋大辰之墟郑祝融之墟也皆火房也説者谓辰大火也则宋属大火可知此则分野之説为不疑矣辨分野之非者则曰呉越南而星纪北齐东而枵北卫东而娵訾北鲁东而降娄西周宅中土而栁星乃位于南以栁星为周可乎秦在西北而井鬼乃在乎西南以井鬼为秦可乎觜参在西魏在东北以觜参为魏可乎角亢东宿郑在荥阳而属于角亢可乎毕西宿赵居河朔而属于毕可乎又曰牛女北也史记谓之州虚危北也史记谓之青州毕西也史记谓之冀州奎娄西也史记谓之徐州魏冀州之国也晋则不属于冀而属于益鲁兖州之国也鲁则不属于兖而属于徐此则分野之説为可疑矣然略分野之説而不信则周礼不应有星土之辨拘分野之説以为验则左氏未免有傅防之诬更以左氏考之无冰之灾何闗于元枵星纪而梓慎以为宋郑之饥【襄二十八年】日食之变何与于豕韦降娄而士文伯以为鲁卫之恶【昭七年】星纪果同为呉分则呉亦得嵗史墨何以谓之越得嵗而呉伐之必受其凶【昭三十二年】参墟果为晋分则实沈为星子产何以谓之髙辛之子而能为晋侯之崇【昭元年】此又左氏之説又不足信也又以史册观之四星聚牛女而晋元王呉四星聚觜参而齐祖王魏彗星扫东井而苻坚亡秦景星见箕尾而慕容徳复燕此又分野之验而未可以尽略之也葢星土分星本不可以州国拘也且以职方氏言地理必指其东西南北之所在山镇川泽之所分民畜谷利之所有独于天文之纪如司徒只言十有二土未甞斥言其所应者何次保章氏言星土辨九州之地不明言其所辨者何星是星土分星不可以州国定名亦明矣愚以保章观之随其土之所属应其星之所临故谓之星土辨九州之地非如郑氏言十二邦系十二次也随其国之所封属其星之所在故谓之所封封域皆有分星亦非如贾氏言受封之日嵗星所在国属焉夫九州上应星土则三百余度皆有其验岂特十二次而已乎封域皆有分星则千八百国皆有所属岂特十二国而已乎九州之土皆配星九州之国皆有分故因其星可以辨其州之地因其分可以观其国之妖祥保章氏之如是而已者何必牵合傅防而定指后世郡国之名以求配之也昔孔子作春秋日食陨星之变无所不记岂必皆周鲁之分而后言之乎五星聚东井汉入秦之应也崔浩甞言其不在十月司马公作通鉴乃异之而不取而欧阳志唐天文凡日食星孛之变一一记之而独不言其事应亦岂拘拘于分野之説哉大扺周官所辨者欲以观妖祥尔天子之所观者九州也诸之所观者一国也诸侯以一国分星而验一国天子以九州星土而辨九州诸侯观一国之妖祥而为一国之备可也天子可以诿之一国分星之所属而不为之救政序事乎知乎此则可以言星土分星之説矣






<经部,礼类,周礼之属,礼经会元,卷四上>
　　车旗
　　车旗所以彰徳而辨等藏礼而正名一毫不容僣越也巾车掌车司常掌旗二职虽分而实通故其官相聫案巾车曰掌公车之政与其旗物而辨之则车旗之职通矣葢王与王后之路有等而卿大夫士庶人之车亦有等王与诸侯之旗有名而卿大夫士师州里县鄙之旗亦有名名物之颁等级之叙章其有徳之别而礼存焉此巾车司常所以属于礼官也且以路车言之玉路大路也大驭驭之金路缀路也【依孔安国説】一名齐车仆驭之齐右前之象路先路也一名道车道仆驭之道右掌之木路亦次路也一曰斿车田仆驭之革路戎路也一名戎车戎仆驭之戎右掌之玉路木路无右者郑注云齐右与仆齐同车有祭祀则兼玉路之右然则戎右兼田右欤此王之五路也重翟后从王祭祀所乗厌翟后从王賔诸侯所乗安车朝见于王所乗翟车王后出桑所乗辇车后居宫中所乗内司服掌后六服而三服以翟为饰巾车掌后五路而三车以翟为饰岂非取其明欤然周礼不言后车之用郑氏约五路而言之玉路以祀金路以賔象路以朝故郑氏以三翟车当之此后之五路也至于卿大夫士庶人之车谓之服车五乗言服事之所乗也巾车不言公侯伯子男之车者以其服下王一等则其车亦下王一等也金路繁缨九就则上公金路矣象路七就则侯伯象路矣革路异姓以封革路以封四卫木路以封蕃国此四路之用有同异内外之别也以诗观之采芑曰路车有奭钩应鞗革者方叔也崧髙曰钩膺濯濯路车乗马者申伯也韩奕曰钩膺镂锡乗马路车者韩侯也三者皆非同姓而得乗金路矣岂非诗人所言以上公以九为节得乗金路侯伯以七为节当乗象路而巾车所谓以封者乃其赏赐之特恩而非所乗之制欤春秋传曰武王封鲁卫唐叔以大路杜预谓金路也王之大路曰玉路诸侯之大路曰金路此则以封同姓之车也又以旗常言之日月为常王建之蛟龙为旂诸侯建之通帛为旜卿建之杂帛为物大夫士建之熊虎为旗师都建之鸟隼为旟州里建之蛇为旐县都建之金羽为旞道车载之析羽为旌斿车载之此司常颁旗物之名也巾车曰玉路建大常金路建大旂象路建大赤革路建大白木路建大麾郑注曰大赤周之正色大白殷之正色大赤通帛之旜大白杂帛之物大麾不在九旗之数愚案礼记言行前朱雀而后武左青龙而右白虎今五路所建既有日月之常此必中央所建之旗矣蛟龙为旂安知大旂非左青龙乎鸟隼为旟安知大赤非前朱雀乎龙虎为旗安知大白非右白虎乎蛇为旐安知大麾非后武乎此巾车叙旗物之名也然司常言国之大阅賛司马颁旗物而司马教治兵言王载太常诸侯载旂与此同其他则否此言卿建旜彼则师都载之此言大夫士建物彼则乡遂载之此言师都建旗彼则羣吏载之此言州里建旟彼则百官载之此言县鄙建旐彼则郊野载之此言载旞载旌而司马又阙之葢司常主大阅而言司马主治兵而言大阅大礼也卿大夫士与乡遂采地之大夫咸在师都将都县之兵州里县鄙将乡遂之兵此师都所以有旟州里所以有旗县鄙所以有旐卿大夫士则从王尔所以建旜建物也治兵常礼也卿大夫士未必尽出其所从王者百官也命卿之为军吏者也采地乡遂之兵皆属于命卿故虽师都不过载旜乡遂不过载物至于郊野载旐特以采邑大夫将采邑之兵不属乎命卿故也此其所载之旗或有不同欤故于司常司马互言之也道车象路斿车木路此王路之所载故司马阙之而与巾车所建之旗亦不同也然路车则有繁缨旂常则有斿案巾车玉路樊缨十有二就太常十有二斿自此降杀以两金路九就大旂九斿象路七就大赤七斿革路五就大白五斿木路则当三就大麾则当三斿可知矣郑氏谓不言就与革路同非也考工记又曰熊旗六斿蛇四斿亦非也典命曰上公九命宫室车旗衣服皆以九为节侯伯七命以七为节子男五命以五为节三公八命卿六命大夫四命公之孤四命卿大夫士三命再命一命皆可以是推之郊特牲乃云大路樊缨一就先路三就次路五就毋乃惑于汉儒事天尚质之説欤不思司常言大路以祀非祀天乎玉路一就则大常亦可一斿矣郊特牲又曰旂十有二斿龙章而设日月则旂常之制又皆无辨矣尚何足信哉周人以大裘祀天而汉儒谓裘冕无旒周人以大路祀天而汉儒谓路缨一就如此四圭尺有二寸以祀天胡亦不降而为一寸乎儒者欲明衣服车旗之制要当以周礼为定
　　兵政
　　大宰人知其掌治也司徒人知其掌教也宗伯人知其掌礼也司马治军掌兵也今乃言掌邦政而不言兵政正也以正而帅不正也不得已而用兵则有征而无战征之为言正也亦以正天下之不正者欤易曰师众也贞正也能以众正可以王矣刚中而应行险而顺以此毒天下而民从之夫师出于正而犹曰毒天下葢才説用兵便未免一毒字兵岂先王所乐用也哉是故司马一职首以建邦九法以佐王平邦国平之所以使正也正以畿国使固封域等以仪位使安分守作以功贤使勉事功牧监以使之相维军禁以使之相纠任之以职贡则无旷土用之以简稽则无游民均守平则使尊卑不得以相逾比大事小使小大不得以相陵如是则天下无有不正者矣于斯时也诸侯犹有违命者有凭陵暴犯盗贼者有放弑贼杀乱行者有负固不服犯陵不循荒散不治者则不得已随其罪之小大轻重而以九伐之法正之伐而言正岂非以上伐下而有正之之义邪观此则司马虽曰掌兵而未甞明民以用武也又况军藏于六卿而弗谓军将藏于六卿而弗谓将以搜田狝狩而隐其振旅茇舍治兵大阅之名以比闾族党州乡而易其伍两卒旅师军之名以井邑丘甸县鄙而晦其车马甲士步卒军赋之名以军伍而防于教官之司徒以军礼而掌于礼官之大宗伯以大军禁而徇于刑官之士师司马虽有统兵之职拳拳于政象之垂汲汲于政职之施而于兵政若不敢专焉以至军司马舆司马行司马虽有其名而无其职则先王不乐用兵之意概可知矣大扺先王以天下之不可去兵于是乎有治兵之法以武事之不可明民于是乎有寓兵之意四时有田则教兵不为不先六卿皆将则蓄将不为不豫尚何待刻画兵号而明示之以毒天下之具哉是故徒役可尽起而所调惟一人乡遂皆为兵而所制惟六军先王不忍用兵之意已见于此愚故因小司徒之令赋而知先王之不忍用民因大司马之掌政而知先王之不乐用兵
　　将权
　　大司马制六军则兵属大司马矣至于军旅大事则五官预有事焉冡宰掌政典是政与司马通也宗伯掌军礼是礼与司马通也司冦掌军刑是刑与司马通也司徒一职乃统六乡六遂之民六军之所自出也故大军旅大田役司徒以旗致之则民与司马之军通矣司空虽不可考然乡师大役帅民徒而至以考司空之辟以逆役事则司空与司马相通可知然此特六官预执事于军旅尔大司马曰凡制军万有二千五百人为军王六军军将皆命卿则是六军军将皆六卿为之也且如有扈之师六事咸在牧野之战三军并行皆将也岂特预执事而已哉葢古者寓兵于农寓将于卿愚于军赋甞言及此矣然古人命卿为将此有事之时也无事而统兵亦不专属之司马不欲其权之专属一人也甞考之书大保命仲桓南宫毛俾爰齐侯吕伋以二干戈虎贲百人逆子钊齐侯司马掌兵也非有宰臣之命则不敢一擅召公冡宰制命也非有二卿将命以往则不得以专行此则守卫之兵权不专属于一人也又观之诗王命卿士南仲太祖太师皇父整我六师王谓尹氏命程伯休父左右陈行戒我师旅程伯司马出征者也非有尹氏之命则不得以戒旅尹氏世大夫出令者也非有卿士王命则不得以整师此则征伐之兵权不专属于一人也古者兵无专将将无专权观此亦可见矣是故周人制兵之法国子宿卫之士则属之冡宰虎贲宿卫之兵则属之司马师保四翟之既属之地官又属之秋官至如国有大事国子游倅虽属于夏官之诸子而又弗征于司马其卫兵之权散出可知也乡遂之民皆军也则属之司徒四时之田皆兵也则属之司马闾师地官之属军旅之戒则受法于司马至于乡师帅民徒而致政令受役要可也而必致辟于司空其畿兵之权散出可知也葢古兵制自卫民之外六军之制皆寓兵于农本无兵之可统寓将于卿本无将之可名又况兵权散出不专属之一人有事调兵则天子遣使一牙璋之其权又属于天子是以兵满中外居然若无迨及数世司马世官爰以命氏驯至诸侯更伯列国专征世卿帅师大夫藏甲孔子作春秋凡书帅师讥权臣也聚民而为兵则兵安得而不惰聚兵而专将则将安得而不骄此其为患也久矣唐人府兵号为得井田大意然井田寓兵于农府兵寓农于兵其意已异而况兵有定额将有定贠更畨再世安能无将骄卒惰之患府兵且尔而况不为府兵哉
　　师田
　　王制曰天子无事则嵗三田一为干豆二为賔客三为充君之庖若然则田猎特为三事讲也今观大司马四时之田皆因田而讲武岂徒为賔客庖豆之奉而已哉葢王制特为禽设也非为讲武言也周礼非区区于禽而实拳拳于讲武也然知古人因田事而讲武而不知古人因武事而寓田讲武本非古人之得已而杀禽亦岂古人之本心哉古人不以无事而讲武亦不以无事而杀兽是以因振旅茇舍治兵大阅之教而寓搜苗狝狩之仪因搜苗狝狩之田而为社礿祊烝之祭如此则讲武为有名而杀兽为有礼也且成周田猎之制见于地官如大司徒则以旗致民小司徒则防卒伍以作田役乡师则前期出田法简其鼓铎兵器脩其卒伍州长则帅民而致之党正则作民而治其政事族师则合其卒伍简其兵器以鼓铎旗物帅而至县师则受法于司马作其众庶牛马车辇防其卒伍旗鼔兵器帅而至遂人则作野民帅而至遂师则平野民县正则用野民帅而至稍人则以县师之法作其同徒輂辇帅而至以听于司马鼓人则掌六鼔四金以正田役司常则賛司马颁旗物及致民置旗之此田猎致民之禁令见于他官者然也山虞则莱山田之野及田植旗于中致禽而珥焉泽虞则莱泽野及弊田植虞旌以属禽迹人则掌邦田之地为厉禁而守之牧师则賛焚莱兽人则时田守及田令禽注于虞中小宗伯则帅有司而馌兽于郊遂颁禽肆师则四时田猎祭表貉则为位甸祝则致禽于虞中乃属禽及郊馌兽合奠于祖祢乃颁禽田仆则设驱逆之车小子则斩牲左右徇陈此田猎致禽之禁令见于他官者然也成周田政必分掌于六官之属以其皆预田也而四时教法则大司马实緫之是以仲春而教振旅平列陈辨鼓铎镯铙之用遂以搜田祭社仲夏而教茇舍撰车徒读书契辨号名之用遂以苗田以享礿中秋而教治兵辨旗物之用遂以弥田以祀祊中冬而教大阅则合三时之所辨者而皆辨之遂以狩田以享烝此则大司马因讲武以寓田因致禽以脩祀其礼然也然四时之田鼓铎镯铙必皆备旗物号名必皆举今三时各辨其一而不辨其二则何以令六军乎曰四时之田无不辨而随时所教各有所主每于一事加详焉故迭言之而实皆辨也或者则曰春搜夏苗秋狝冬狩虽云农隙以讲事然古者寓兵于农农民趋事赴功析因夷隩各顺其时少有隙暇亦欲自休息也今以四时而讲武使民奔走服役之不暇将恐春不及耕夏不及耘秋不及収冬不及藏终身扰扰而不得休息岂先王使民之政乎大扺成周制军其于六乡六遂之民本不尽用也虽曰田与追胥竭作必随逺近之地而递征之何甞一一尽致于司徒而听教于司马也辨鼓铎则有诸侯将军师帅旅师卒长两司马公司马之属辨号令则有羣吏百官帅家县鄙乡野之属辨旗物则有诸侯羣吏师都郷遂郊野百官之属四时必随其地之逺近帅属而递教之矣大司马于四时之田亦姑緫其大纲言之尔如此尽举畿内之民而教之吾恐所田之野四表相去才三百五十步尔虽容百官且不足况六军乎都鄙去王城五百里虽一年调且不可况四时乎虽然亦观先王教兵致禽之意可也凡师出曰治兵入曰振旅草止则曰茇舍简兵则曰大阅今以仲春而教振旅则是教民之始而已为还兵之期以此见先王之不乐用兵也特以战不可以虽安而忘民不可以不教而战由是乎有四时之教然茇舍则曰如振旅治兵则曰如振旅虽曰坐作进退疾徐防数之节皆如振旅之陈而不用兵之意已黙寓乎其中矣凡田搜择取兽曰搜为苗除害曰苗兽多可杀曰狝围守不释曰狩今以中春而行搜田则是致苗之始已有爱物之心以此见先王之不忍杀兽也特以兵不可以无名而习田不可以无事而讲于是乎有四时之田然夏苗则曰如搜秋狝则曰如搜虽曰有司表貉誓民鼓遂围禁皆如搜田之法而不杀兽之仁已迭行乎其间矣观此则讲武岂先王之得已而杀兽岂先王之本心哉












　　礼经防元巻四上
<经部,礼类,周礼之属,礼经会元>
　　钦定四库全书
　　礼经防元卷四下　　　　　宋　叶时　撰功赏
　　春官内宰稽功防食则制禄食必视功夏官司士以功诏禄则颁禄秩必视功至如小宗伯衣服车旗宫室之赏赐郑氏亦云王以赏赐有功则是车服宫室之赏必视功也而况司勲六卿赏地之法如载师所谓赏田者赏之以土地可不眡其功以为轻重乎司勲所谓功者何如哉王功曰勲以其定防立之功有勲于王者也国功曰功以其建邦设都有功于国者也民功曰庸为民兴利而有不穷之用故曰庸事功曰劳奉公从事而有勲劳之绩故曰劳治功曰力以其有治理効之力战功曰多以其効首虏之多此六者特随其事而殊其名视其功而异其等尔緫而谓之功郑氏以伊周禹稷臯陶韩信之功比之则拘矣功有六等则赏法必有六等功之大者赏必重功之小者赏必轻故曰凡赏无常轻重眡功司勲之赏无常犹司勲之赐无常也葢以徳诏爵则爵有常品以功诏禄则禄有常秩以能诏事则事有常职以久奠食则食有常廪惟赏赐出于人君非常之恩如冡宰所谓匪颁如玉府所谓赐予皆一时之特恩茍有常额而无轻重多寡之裁则人人可以侥幸而得之矣今司勲所掌者赏地之法也犹诗所谓锡之山川土田附庸者也以地赏有功亦如采地之制必有税法载师赏田在逺郊之地其税二十而三今曰凡颁赏地三之一食三分其地王食其一而受赏者禽其二是十而税三也又何倍于赏田之税乎案载师曰赏田此言赏地又曰惟加田无国正是田以实数言而地则不止为田亦如司徒封疆之谓尔故其言税不同欤赏地之税虽倍而如田无正安知其不为二十而二也然此特赏地之法尔而先王报功之意岂特锡以土田而遂已哉凡有功者必铭于王之太常祭之大烝是先王念功之意不忘也生则铭书于太常如书所谓服劳王家厥有成绩纪于太常是敬之如日月也死则祭于大烝如书所谓兹予大享于先王尔祖其从与享之是敬之如祖宗也先王报功既赏之以地又铭之以旂又享之以祭其拳拳念功之意葢将与国咸休相为终始岂若后世书劵之符方剖而葅醢之诛已随图绘之象未形而赤族之祸已惨吁司勲赏地之法固已不敢望报而司冦功辟之议亦岂无可宥者哉然司勲犹今吏部司封司勲之职宜以属天官也否则掌六乡之赏地宜以属地官也今以属之夏官司马之后何邪葢六功虽以战功居其末然人之蒙霜雪冐矢石出万死一生之地而甘心不辞者为国家卫社稷尔其功不亦多乎先王用兵行师首以功赏为重甘誓有用命之赏鸣条有从誓之赏牧野有功多之赏出师无功何以为社稷之卫有功不赏何以为士卒之劝司马法曰军赏不逾旬如属之地官则司存散隔文告回复而壅底之患生况有害功者乎冯唐言李牧为将赏赐决于外不从中覆乃能成功魏尚以上功差首虏六级而文吏以法绳之其赏大轻则非所以用将由此观之战功之赏犹为急也周人固无害功之事而周公为后世虑故以司勲司马之后厥有防哉
　　马政
　　夏官制军而以大司马名官其次有军司马舆司马行司马其下有公司马两司马又其外有都司马家司马设官命名皆曰司马岂非军政以马为重乎成周六军之赋不知用若干马考之稍人掌令乗之政若有防同师田行役之事则以县师之法作其同徒輂辇帅而至治其政令以听于司马案县师若有军旅防同田役则受法于司马作其众庶及马牛车辇防其居人之卒伍此司马颁法于县师而稍人则以县师之法帅而听于司马也县师掌邦国都鄙郊里地域稍人乃掌甸稍之人受司马之法令乘之政则是法通行乎王畿侯国矣然则乗之政车马之赋也郑氏读乗为甸非也彼徒见司马法曰甸出长毂一乗马四匹以为车乘非所供也不知司马法言甸出一乗调兵之数也周礼言供一乘畜兵之数也畜之多所以存武备调之寡所以优民力况司马法未必周制也何必于乘而疑之乎十六井一井八家共百二十八家共出车一乗马四匹成周军赋不可得见独稍人乘一法可得而推之出一乘则甸当四乘县十六乗都六十四乘共二百五十六匹马矣以六乡计之万二千五百家约出四百匹马六乡约得二千四百匹马矣或者则曰鲁作甲圣人讥之以其赋役之重也今令出车一乘马四匹得无甚于甲乎葢成公作甲者令一之家皆为甲士尽数调兵也乗之法畜之而非尽调也郑氏亦曰凡用役者不必一时皆徧以人数调之使劳逸递焉然则乗必有递征之法也况军政以马为重今六乡所出仅二千四百匹尔亦岂为多马乎先王寓兵于农故亦藏马于民特设马质一官于司马之后使之为民平马价之髙下而使民自畜焉一以为戎马军旅用之一以为田马田役用之一以为驽马给后用之田戎分为二物则其递征可知矣校人谓驽马三良马之数则此驽马当亦如之郑氏以此三马为给官府之役则非也曰受马于有司者谓有司买其马以授民也马死则甸内必买马以代之恐其久而缺备也甸外则入马耳于有司恐其久而无信也更以其物欲其如本色也其外则否谓马之难同则不必如本色也恶马则纲之所以调马性马行则齐之所以寛马力有以马争讼者则马质听之禁原蚕者欲其马息之蕃也案郑氏曰天文辰为马蚕为龙精是马与蚕同气物莫能两大禁原蚕者为伤马欤凡此皆所以教民畜马之政也至如校人所掌之六廐所辨之六种所养之十二闲则王马之政也校人所谓凡军事物马而颁之谓颁之官府卿大夫共军事者耳其于民马无预如曰以共六军则天子之马一廐二百一十匹既欲以给郡吏又何以供六军乎且以周之马数合乡遂不满五千匹与王马共得八千匹尔诗人歌宣王则曰其车三千三千则当万二千匹不知宣王安得有此马也盖诗人歌咏言大槩尔未必果有三千车也卫人歌文公而曰騋牝三千騋牝果有三千乎鲁人歌僖公而曰公车千乗公车果有千乘乎或曰天子万乘当马四万匹诸侯千乗当马四千匹卿大夫百乗当马四百匹今言若是然则彼皆非欤葢天子六军指六卿也万乗则合王畿千里言之大国三军指三卿也千乗则合封疆五百里而言之大夫采地视子男卿采地视伯则百乗宜未为过也考之校人天子十二闲分为左右三千四百五十六匹邦国半天子之闲马四种则三良马居二廐六百四十八匹驽马三之一种亦六百四十八匹并千二百九十六匹尔卿大夫二闲良马一百一十六匹驽马三之为六百四十八匹并为八百六十四匹故家以实数言不啻百乗而侯国千乗天子万乗是合言之凡此皆言马乗之数尔然甞疑之成周设官民马之政特设马质一职王马之政乃有校人仆夫趣马巫马牧师廋人圉师圉人何其略于民牧而详于王牧也葢民马民自备而自畜之其畜也则有司授之其用也则有司帅之王马则自为牧廐不有数官分任其责则孰为之畜牧乎是故校人緫马政趣马正良马巫马养疾马牧师廋人则掌牧闲圉师圉人则掌刍养然后校人春祭马祖夏祭先牧秋祭马社冬祭马歩岂特为王马祭而不及民马乎巫马与医合为一官虽特为王马设亦岂听民马之自为丰耗而不设巫医乎马质之禁原蚕廋人之祭马祖亦互言之未必重此而遗彼也抑尝因是而观周人牧马之职牧人以中大夫二人为之趣马而下皆上士中士下士先王以士大夫而任牧廐之不几于太防乎吁不如是不足以见马政之重也天下事须还士大夫为之趣马得人周政以立蹶惟趣马诗人刺之一趣马之职而必为吉士之是用岂若后世一付之舆皂牧之手乎大抵马政非得人则畜牧不蕃士大夫之心术不良则畜牧不蕃成周之士大夫皆徳行道艺之选以徳行道艺之人而师趣驭仆之职吾知其蓄牧之必善矣不然卫人美文公騋牝之富何以曰秉心塞渊鲁人颂僖公駉牧之盛何以归之曰思无邪信矣马政之蕃不可无士大夫心术之良也
　　火禁
　　周官水火皆有禁水亲而不尊易以溺人川游之人狎于水者秋官萍氏禁之宜也火之有禁既有天官宫正以脩之又有秋官司烜脩之亦云足矣夏官司爟又特设一官以掌之何邪葢火之为物炎上就燥尊而不亲又非水之比也不得其齐则疾不得其性则灾故火星之伏见有时国火之变易亦有时过焉为灾此司爟所以因时而施令变火以救时疾也先郑云三月昬心星见辰上使民出火九月昬心星伏戍上使民内火春秋传曰以出内火夫出以季春内以季秋则是二时出入火矣又曰四时变国火以救时疾何邪葢季春出火非出火于民也火星昬见司爟乃礼而出之犹羲叔寅賔出日也季秋内火非令民内火也火星昬伏司爟乃以礼而内之犹和叔寅饯内日也二时之出内火星犹祭祀之祭爟不忘本也曰民咸从之民亦如之亦令民知有出内之礼也故宫正春秋以木铎脩火禁以火星出入而脩禁也司烜中春以木铎脩火禁于国中为火星将出而脩禁也宫正特严宫中之禁司烜泛脩国中之禁故或以春秋或以中春有不同欤若夫四时变国火以救时疾则是顺四时而改国火也郑司农引邹子之説春取榆栁之火夏取枣杏之火季夏取桑柘之火秋取柞楢之火冬取槐檀之火是有五时变火此惑于五行五色之説也周人取火之制司烜惟曰以夫遂取明火于日以共祭祀而司烜实预国中之火禁则司爟四时之变国火安知夫不以遂取火而易之乎取于日则为明火国火则不取于日尔语曰鑚燧改火是也然司爟上士二人徒六人司烜下士六人徒十二人安能尽变国中之火尽脩国中之禁毋亦司爟施其令司烜施其禁而使民自易之欤司爟司烜二官分属夏官秋官者司爟行火南方之事故司爟于夏司烜取水火司冦奉明水火故司烜于秋抑甞因火禁之脩宫正司烜皆以木铎脩之木铎振文教者也文事奋木铎武事奋金铎鼓人以金铎通鼓司马振铎摝镯奋武事也若非武事皆以木铎徇之是以文教警众不特脩火禁为然书曰每嵗孟春遒人以木铎徇于路古人将有新令无有不奋木铎者是以小宰帅治官之属而听治象之法则徇于木铎小司徒小司冦帅属观象亦如之乡师四时召令以木铎徇于市朝士师左右刑罚以木铎徇之于朝一木铎之徇而人心皆知有文教之警则孰不脩职攷法以共王事奉令道禁以从王命哉
　　险固
　　圣人设卦观象坎有重险之象故圣人之曰天险不可升也地险山川丘陵也王公设险以守其国险之时用大矣哉圣人守国岂不知固国不以山谿之险顾为设险之説以遗后世是岂恃险以为固哉葢险者天地之所设圣人固不恃险以立国亦未甞不因险而守国而其所以用险之道则大矣是故成周设官掌固一职掌脩城郭沟池渠之固而使士庶子及其众庶守之此掌王畿之固也司险一职掌九州之图以周知山林川泽之险设国沟涂而之林以为阻固皆有守禁此司天下之险也二官属于司马者盖将谨固封守而预为备也其亦如萃之除戎器以戒不虞豫之重门击柝以待暴客之义与昔者周公营洛且曰有徳者易以兴无徳者易以亡周公初非恃险以立国也今也险固二官城郭沟池以为固视山林川泽以为阻盖亦因其天地之所设而使之为守尔今以掌固考之城郭沟池渠之固必脩也此守之必得地利也士庶子众庶之守必颁也此守之必得人和也饰器之设材器之用是城守之具必备也财用之分稍食之均是兵食之财必足也役则必移守政必通恐其力之有不足则人得以乗其鏬也昼必三巡夜必三鼜恐其守之不严则人得以投其隙也至于司险一官无事则通达其道路所以絶侯国负固之原有故则藩塞其阻路所以杜奸冦入侵之道周人之于守备必为是纎悉委曲者岂非以形势为不可专恃而守备为不可暂弛邪若夫周之所以守国者则又不专在是六典皆守国之法六官皆守国之人九畿有职则守在九畿四夷有卫则守在四夷三百六十属之官无非周人所恃以守国者也如山林之有虎豹川泽之有蛇龙伏乎其中而凛乎其外国之险固孰有大于此者不然则山河魏国之宝呉起且知其在徳不在险岂以周公之智而不及此哉
　　射仪
　　射有三一曰大射二曰賔射三曰燕射大射者梓人曰张皮侯而栖鹄则春以功注谓天子将祭必与羣臣诸侯射以作其容体合于礼乐者与之事鬼神是也賔射者梓人曰张五采之侯则逺国属注谓诸侯朝防王张此侯与之射所谓賔射是也燕射者梓人曰张兽侯则王以息燕注谓燕劳使臣若与羣臣闲暇饮食则射是也案掌次贾疏曰天子大射六耦在郊賔射亦六耦在朝燕射三耦在寝此三射之所也射法射仪散见于六官而射人则专掌之也説者谓射人主賔射而言然曰王大射曰王射则三射皆掌之矣今以他官考之司裘王大射则共虎熊豹三侯诸侯则共熊豹二侯卿大夫则共麋一侯皆射其鹄士射豻侯不言士侯以士不预祭故略之此射侯之别也乐师凡射王以驺虞为节诸侯以貍首大夫采苹士采蘩此射节之异也司弓矢天子之弓合九而成规诸侯合七而成规大夫五士三大射燕射共弓矢如数并夹此射弓之分也乐师则大射令奏王夏驺虞燕射帅射夫以弓矢舞太师则大射帅瞽歌射节眡了则賔射奏钟鼓钟师奏射节笙师共钟笙镈师鼓金奏车仆大射共三乏司常共旌掌次张耦次太仆王射则賛弓矢小臣賔射则掌事如太仆服不氏则賛张侯以旌居乏而待缮人则诏王射賛王弓矢之事太史则饰中舍筭而射入与太史数射中大司马合诸侯六耦而射人佐司马治射正凡此皆分掌王射之仪法也射人一职乃正射位而诏射事以射法而法射仪耦即掌次所张之次侯即司裘所共之侯即司常所共之旌容即车仆所共之乏节即乐师所歌之节正即司马所治之正而射人兼緫之此周之射法然也然古人享诸侯必以射宴羣臣必以射葢射可以观徳也内志正外体直其容比于礼其节比于乐故射中者可以观其徳之成射不中者必其徳之有未全也岂徒视其巧之能中与其力之能至而已哉中庸曰射有似乎君子失诸正鹄反求诸其身一射之不中而反身之学存焉此古人所以贵乎射也是故王与诸侯羣臣有大射燕射賔射之三礼至于教人之礼则有乡射存焉乡老五物之礼而射行焉乡大夫保氏六艺之教而射寓焉州长州序之防民必防于射诸子国子之考艺必合诸射其教人也以射其取士也以射异时得与于祭得为诸侯皆由此其选也此岂与羿由基之技可同日而语哉后世小学之制不存而五射之教无有乡饮之礼可讲而五物之仪不闲冠带缙绅之流类以张弓挟矢为甲胄之事虽曰上庠有矍圃之名殿庭存泽官之制亦徒具虚文而已吾何以观徳哉
　　久任
　　司士掌羣臣之版嵗登下其损益之数以诏王治而属于司马何也案王制曰司马辨论官材论选士之贤者以告于王而定其论论定然后官之任官然后爵之位定然后禄之今司士曰以徳诏爵以功诏禄以能诏事以久奠食此司马论定而官任官而爵位定而禄之意也以司士而属司马不亦可乎然司士之定稍食必以久何也盖古人爵人以徳不观其暂而观其常禄人以功不观其骤而观其素任事以能不揆其始而揆其终议论要诸久而后定功効要诸久而后成此先王所以久于任人而不骤迁也是故唐虞用人之法必三载而后考绩必三考而后黜陟幽明皆久任也唐虞之官简故九载而后黜陟成周之官众故三年而诛赏愚于考课甞言之矣今司士以久奠食又曰凡邦国三嵗则稽士任而进退其爵禄以三年为任官之定制而升降黜陟之法乃视此而为进退欤是法也不惟行于朝廷王畿而通行于天下都鄙矣所谓嵗登辨其损益之数者郑氏谓用功过黜陟非也羣臣之在仕版或老或少或贵或贱或多或寡各随其嵗而上下其数尔大宰虽曰嵗终诏王废置而羣吏之法亦必待三年之久然后大计而诛赏之吏治大计必以三嵗故司士亦以三嵗稽士任而进退其爵禄岂以一嵗功劳而遽为迁转之序邪昔子产从政一年舆人诵而欲杀之迨至三年舆人诵而思嗣之方其谤而未诵也若骤去之虽子产亦无所施其技矣故孔子曰如有用我三年有成子路曰比及三年可使足民要皆以三年而观政也是故小司徒以三年而大比乡老以三年而賔兴州长以三年而賛废兴岂非以三年为中制而可以为贤能选举官吏迁转之叙乎然司士所掌者羣臣之版所稽者士任尔公卿侯伯有功徳者初岂可以例迁乎周公为太师及公为太保是则内而公卿盖终其身而任也康叔之治殷民君陈之正周郊则是外而侯伯盖老于国而任也岂若后之任于内者铢功劳以计进仕于外者寸嵗月以希迁而已哉汉有嵗中超迁至中大夫者有旬月取宰相封侯者穹官隆秩可以骤致何其速也又有十年不得调者有三世不徙官者底僚下吏无以旌擢何其淹也故不待三年而骤迁者必有以起士大夫奔竞之风有逾三年而不迁者必有以召士大夫淹滞之叹有能以司士三年稽任进退爵禄之法行焉庶乎可得而言矣
　　图籍
　　土地有图所以知天下地域广轮之制人民有数所以知天下戸口登耗之由地官司徒佐王安扰邦国则掌土地之图与夫人民之数可也然职方氏亦掌天下之图辨邦国都鄙夷蛮闽貉戎狄之人民与夫财用九谷六畜之数要而乃于夏官司马司民亦掌万民之数自生齿以上皆出于版辨国中都鄙郊野异其男女嵗登下其死生而乃之于秋官司冦其故何邪葢司马辨邦政者也既有九法以平邦国又有九伐以正邦国又有九畿之籍以施政职又有四时之田以教民兵其所以谨固封守克诘戎兵者可谓严矣懐方氏又为之致贡物合方氏又为之达道路训方氏又为之道政事形方氏又为之正封疆如此则职方氏得以土地之图而辨九州之地使同贯利而九服之制乃得而辨马则以地图之掌而于夏官宜也司冦掌邦刑者也既有三典诘四方五刑纠万民又有两造禁民讼两剂禁民狱又有嘉石平罢民肺石达穷民其所以爱惜民命不轻刑杀者亦云至矣小司冦又为之登民数乡士又为之掌乡数遂士又为之掌遂数县士又为之掌县数如此则司民得以生齿之版而登万民之数嵗登下其死生而三年大比乃得而献焉则以民数之掌而于刑官宜也大扺夏官政职本以正封疆封疆不正始不得已而用兵秋官刑典本以禁暴乱暴乱不禁始不得已而用刑政官不知有土地之图则不谨固封守刑官不知有人民之数则不知爱惜民命虽有司徒掌教之职而欲以土地之图人民之数以佐王安扰邦国得乎且如掌地图者不止一二职也司书掌邦中之版土地之图内宰掌书版图之法遂人掌以土地之图经田野土训掌道地图以诏地守司险掌九州之图此皆掌地图之官也民数不惟乡士遂士县士掌之如小司徒则稽人民之数闾师则掌民人之数县师则辨人民之数此皆掌民数之官也然地图则分掌之而已至于民数则犹极其详焉小司冦曰三年大比登民数于天府内史司防冡宰贰之以制国用又曰孟冬祀司民献民数于王王拜受之以图国用而进退之司民亦曰献其数于王王拜受之登于天府内史司防冢宰贰之以賛王治一民数也国用之丰耗系焉王治之兴废系焉数官掌而辨之可也三官贰而图之可也然必拜而受之如受贤能之书登于天府与司冦狱讼之登中者而与祖庙宝器俱藏焉以此见民数之与刑中皆同天物其爱民恤刑之意葢常相闗也以刑官登民数以天子拜民数以天府藏民数犹足以见周人重民之意欤
　　地理
　　古者言九州者三禹贡之冀兖青徐荆豫梁雍夏制也尔雅之冀幽营兖徐荆豫雍商制也职方之荆豫青兖雍幽冀并周制也商有幽营而无禹贡之青梁周有幽并而无禹贡之徐梁此三代九州之不同也尔雅何以知其为商制以郭璞诗云也贾氏乃谓之夏制葢以诗谱所谓梁雍荆豫徐之民被文王之化文王当商之末有雍梁之名尔雅无梁州则不可为商制不如郑谱但言文王三分天下有其二州名不足凭也若以尔雅为夏制则禹贡当为何制乎然尔雅有九州之名无九州之界而禹贡职方之界有相侵者请得而言之且职方冀州视禹贡为小以分冀为幽并如舜时制是一分而为三也虽无徐州而青兖之闲是已虽无梁州而雍豫之间是已禹贡曰海岱及淮惟徐州又曰大野既猪今职方青州之川淮泗兖州之泽大野是以徐而入青兖可知矣禹贡曰华阳黒水惟梁州又曰厥贡璆鐡银镂砮磬今职方豫州之山华山雍州之利玉石是以梁而入于雍豫可知矣职方既以青兖而包徐故青州多入禹贡之豫兖州多入禹贡之青禹贡豫州曰被孟猪而职方青州曰其泽望诸岂非青之入豫乎禹贡青州曰盐絺海物而职方兖州曰其利蒲鱼岂非兖之入青乎职方既分冀而为幽并故幽州多入禹贡之青徐冀州多入禹贡之雍职方曰幽州其山医无闾医无闾在辽东汉光以辽东属青州后又属幽州兹非幽之入青乎职方曰幽州其泽貕养其浸菑时貕养在长广菑出莱芜地里志以长广属徐州琅邪自莱山兹非幽之入徐乎职方曰冀州其泽杨纡尔雅谓秦有杨纡李淳以为在扶风兹非冀之入雍乎大扺周以禹之一冀州分而为三以禹之八州合而为六其必不能如禹之旧杜氏与二郑不本此説不改职方之字则改职方之意后郑以颍宜属豫溠宜属荆不知幽青雍梁兖豫尚多侵入况荆豫相距之州乎改其意而释者此也先郑以青之淮字当为睢沭当为洙直谓宋有次睢鲁有洙泗曽不谓青之包徐也先郑谓雍之当为汧蒲当为浦直谓雍有汧水曽不谓呉山在汧而有蒲之薮杜氏以荆之湛当为淮后郑以兖之卢维为雷雍直以湛与卢维无所经见曽不谓地名变易不一不可一一知也改其字而释者此也至如山镇薮泽又有可得而辨者九州山镇分言之则曰四镇五岳緫言之皆曰山镇之防稽青之沂山幽之医无闾冀之霍山固为四镇矣而五岳在虞夏商周与汉世有不同舜典南岳孔安国以为衡山职方曰山镇曰衡山是衡为南岳明矣而尔雅有二説河南衡山为南岳又以霍山为南岳葢汉武帝元封五年巡南郡礼天柱山号曰南岳是以衡山之神辽逺又移其神于霍山也説者谓一山两名则失之此汉岳之与虞周不同也王制有恒山衡山而不言太华嵩山舜典有四岳而不言中岳葢王制南北以山为至东西以水为至故五岳言其二舜典言四方巡守所至之地故五岳言其四泰山为东岳华山为西岳恒山为北岳衡山为南岳嵩山为中岳嵩髙太室也即禹贡之外方也初无岳山之名职方山镇有恒有岱有华有衡不言嵩髙而有岳山葢周都在五岳之外故以雍之呉山为岳山此周岳之与虞夏商不同也故曰山镇之有可辨者此也九州泽薮在职方为九在尔雅为十葢职方以州言尔雅以国言也尔雅以呉越有其区即此也楚有云梦即此荆也郑有圃田即此豫也宋有孟潴即此青也鲁有大野即此兖也秦有杨纡即此冀也燕有昭余祁即此并也此薮泽之名同也独晋之大陆齐之海嵎周之焦获尔雅与职方不同然尔雅之济即职方之幽以其幽之泽薮貕养而貕养在徐也尔雅之燕为职方之并以其并之昭余祁而燕为幽州也尔雅之周为职方之雍尔雅之秦亦为职方之雍职方既以蒲为雍所以不受焦获尔雅之晋为职方之冀职方既以冀之界入于秦以杨纡为冀所以不受大陆此泽薮之名异也故曰泽薮之可辨者此也然甞考之禹贡之别九州随山濬川而终之曰庶土交正底慎财赋咸则三壤成赋中邦故夏书谓之禹贡今职方之辨九州制畿封国而终之曰制其职各以其所能制其贡各以其所有故周官谓之职方氏郑氏曰职主也主四方之职贡者其知成周设官之意乎周人设官以职贡为名而制贡又曰各以其所有此正禹贡任土作贡之意也不原周人设官制贡之意而徒区区于九州山川之辨是特一地理书尔而于治道何益
　　刑罚
　　观舜命臯陶蛮夷猾夏冦贼奸宄皆以为明刑之责今周官既以大司马掌兵又以大司冦掌刑是以兵刑分而为二也葢大刑用甲兵小刑用刀锯甲兵以威蛮夷猾夏者刀锯以威冦贼奸宄者虞之官简周之官众故以司马掌兵司冦掌刑二者并行而不相悖欤且以刑官之属自小司冦而下至禁暴氏其为职事亦详矣曰墨曰劓曰宫曰刖曰杀此刑之有五罪也曰宫曰官曰国曰野曰军此刑之有五禁也曰誓曰诰曰禁曰纠曰宪此刑之有五戒也曰辞曰色曰气曰耳曰目此刑之有五听也然刑者侀也侀者成也一成而不可易故君子尽心焉浅深之必测轻重之必论必原其情必权其义初岂徒法之是任邪是故旧染方新必以柔克乂之故曰刑新国用轻典暴乱不驯必以刚克乂之故曰刑乱国用重典教化已明习俗已成必以正直乂之故曰刑平国用中典此刑典随时而为轻重也司冦以五刑之法诏刑罚而辨罪之轻重此诏刑而审轻重也司刺以三法求民情防民中而施上服下服之刑此讯刑而度轻重也掌囚掌守盗贼凡囚者上罪梏拲而桎中罪桎梏下罪梏此因刑而量轻重也以嘉石平罢民弗施刑也而且有重罪次罪下罪之别此非坐而役之亦察轻重乎以圜土教罢民不亏体也而且有上罪中罪下罪之分此非收而教之亦测轻重乎葢刑者所以教中也权其轻重所以取中也司刺则曰防中士师则曰受中小司冦则曰登中无非以中用刑也然为政而必至于用刑岂圣人之得已哉奸慝必诘暴乱必刑非刑无以格其非心而使之迁善逺罪政官之后以刑官先王岂得已哉臯陶作士舜必告之以刑期无刑康叔司冦成王必告之以辟以止辟如必察察焉以治狱听讼为能事是非王政之所尚也是故司冦掌刑之官以五刑纠万民吾意其必用刑罚也今也野刑则上功纠力军刑则上命纠守乡刑则上徳纠孝官刑则上能纠职国刑则上愿纠恭不施其刑而惟功命徳能愿之是上不察其罪而惟力守孝职恭之是守曰上者开其善而使向慕也曰纠者纠其过而使归正也初何心于用刑乎以八辟丽邦法附刑罚吾意其必施刑罚也今也议亲议故有辟议贤议能有辟议功议贵有辟议勤议賔有辟以八辟之当刑固不可狥情而违法以八辟之当宥又不可记过而忘功丽于法者不出于私情附于刑者实在乎公议初何心于用辟乎此犹曰刑不上大夫士节不可不厉也至于万民之有狱讼者司冦必思有以禁止之两造具备使入束矢于朝取其辞之直而后听之所以禁民讼两劵俱至使入钧金于朝取其信之坚而后听之所以禁民狱岂非使民无讼者乎万民之丽刑罚者士师必先有以佐助之以五禁左右刑罚狥之于朝而又垂于门闾使之知所禁止也以五戒先后刑罚用之于其所而使无丽于罪使之知所警戒也此非刑期无刑者乎大司冦正月则垂刑象而使观小司冦正嵗则帅官属而宪刑禁士师正嵗则帅其属而宪禁令布宪则以正月之吉执旌节而宪刑禁又有禁杀戮之官禁暴民之官禁其杀止其暴惟恐斯民之防乎罪也及其防乎罪也司刺则讯之羣臣又讯之羣吏又讯之万民必其左右大夫与诸国人皆曰可刑然后刑之如吏民以为不可刑小则宥之大则赦之宥之则以其不识过失遗忘也赦之则以其幼弱老耄惷愚也至于死刑之不可免也而犹欲免之乡则王亲防其期遂则王命三公防其期县则王命六卿防其期防其期欲合众议而免之也此非辟以止辟者乎详观司冦数官大抵恤刑之意多而用刑之意少施刑之语略而免刑之意详故大司冦一官虽曰掌刑不言掌邦刑而曰掌邦禁成王周官亦如之则其设官分职之意葢以刑禁民而非以刑刑民也虽然禁民以刑者固可遏其恶于未萌导民以教者斯足以格其非于无过书曰明于五刑以弼五教又曰勿庸杀之姑惟教之是先王先有以教之于其始而不待禁之于其终也教官之属司谏一职纠其徳而劝之朋友正其行而强之道艺是有以驱民于善也驱之于善则有徳行道艺之可书国事有能之可任而废置可得而诏赦宥可得而行司救一官衺恶过失则诛之以礼防禁而救之是又有以惩民于恶也惩之以恶则有衺恶者三责而后罚三罚而未耻则以嘉石坐之有过失者三责而后罚三罚而未改则以圜土纳之先王始拳拳于教官之救諌而后凛凛刑官之诘禁况大司冦之职嘉石则曰平罢民圜土则曰聚教罢民司圜一职亦曰收教罢民任之以事而收教之不惟教之于未犯刑之先而且教之于既丽刑之后是虽国有五刑而未甞轻用之也然甞疑周公制刑五刑之法各五百凡二千五百属穆王训夏赎刑五刑之属三千穆王为周子孙周公之刑果轻其欲祥刑则守周公之法可也然夏刑三千而死罪二百周刑二千五百而杀罪五百周之刑为重矣周公制刑之仁反不若穆王训刑之仁哉班固乃以司刑二千五百为中典吕刑三千为重典以周刑为中典犹可岂有夏之死刑仅二百尔而可为重典乎孔子曰五刑之属三千葢见穆王之刑为言也而周公乃有二千五百者岂非刑罚世轻世重乎葢五刑肉辟也肉辟之用亏人刑体圣人诚有甚不得已也惟其不得而用肉形也于是乎有每降而为轻刑五刑以象之五流以宥之流宥不足降而为金赎金赎不足降而为鞭扑鞭扑不足又降而为肆赦如此则肉刑之用亦希矣况职金掌受士之金罚则刑之有赎可知矣司厉曰其奴男子入于罪则刑之有流可知矣条狼氏之誓曰鞭犹鞭刑也司市之罚曰扑亦扑刑也其有可赦者则司刺有三赦三宥之法在焉必不得已而用五刑死者犹欲免之墨者且使守门劓者且使守闗宫者且使守内刖者且使守囿髠者且使守积而各以其器食之虽五刑之罪各五百轻者常见其轻重者亦不见其为重也以此见肉刑之法自唐虞三代以来相承而不敢废者正以寓人主不忍用刑之仁也自文帝除肉刑而定笞今后世人主始有轻用刑之心彼其感一女子一时之言而轻变数圣人千百载之法是岂舜禹臯陶成王周公之智反不若一女子之智舜禹臯陶成王周公之仁反不及文帝之仁邪故曰肉刑之刑刑也虽然肉刑所以济乎治也井田所以立乎治也封建所以行乎治也秦汉以来井田废而阡陌封建易而郡县先王之制扫地迨尽而独肉刑存焉是忽其所立废其所行而徒恃其所济以毒天下则其变而为笞棰亦宜矣不井田不封建皆置不问而徒曰不肉刑则不足以行周公之道是岂为知本之论哉
　　诅盟
　　谷梁子曰诰誓不及五帝盟诅不及三王愚谓五帝非无诅盟也而后之诰誓则不及五帝之时三王非无盟诅也而后之盟诅则不及三王之时葢虞氏未施信而民信夏后氏未施敬而民敬商人作誓而民始叛周人作防而民始疑商人且尔他可知也故曰诰誓不及五帝蚩尤惟始作乱苗民弗用灵民兴胥渐泯泯棼棼罔中于信以覆诅盟苗民且尔他可知也故曰诅盟不及三王今周官有诅祝有司盟先正横渠亦甞疑之以为王法不行人无所取直故要之于神决非周公之意亦不可以此病周公之法又不可以此病周礼夫既不以盟诅病周公之意而又曰不可以此病周公之法葢周公立法非为当时虑为后世虑也周公知时变之不可回人情之不可遏故事为之制曲为之防如缰马隄川庶其无□踶滥溢之患虽其□踶滥溢有不可遏不犹愈于壊隄彻缰乎诗云侯诅侯祝靡届靡究君子屡盟乱是用长周公逆知后之必至此也是故诅祝有官掌作盟诅之载辞以叙国之信用以质邦国之剂信司盟有官掌盟载之法与盟约之礼仪邦国之有疑防同者则北面诏明神盟万民之犯命者诅其不信者有狱讼者使之盟诅焉夫所以盟诅者狱讼一也有疑防同二也万民犯命不信三也有是三事而盟诅焉则诏之于明神歃之于牲血祈之以酒脯约之以载辞亦期于相信而已故诅祝盟诅之辞亦惟叙信用尔曰质剂信尔此所以先结其信于未叛之前也既盟诅矣而又有不信者则司约如所掌若有讼者则珥而辟藏其不信者服墨刑若大乱则六官辟藏其不信者杀也又以太史所掌邦国官府都鄙辨法者考焉不信者刑之六官之所登若约剂乱则辟法不信者刑之也此所以施其刑于不信之后也岂有王法不行人无所处置而姑一听之神邪且以诅祝一官固为礼之属而在大史之前司盟一职是为刑官之属而于司约之后是其始焉之不信者固有盟终焉之不信者则有刑也不然则大司冦凡大盟约涖其盟书登于天府以司冦而涖盟特以天府而藏盟书亦已重矣又何以使太史内史司防及六官皆受其贰而藏之何邪昔展禽有言曰周公太公股肱王室成王劳而赐之盟曰世世子孙无相害也载在盟府太史职之周公太公固无待于盟载然后人必以盟而为据则人心之赖盟者亦固矣迨至春秋之时斯盟替矣春秋之作始于隐公元年所书未遑他事首之以邾之盟之以宋之盟自时厥后有书来盟有书涖盟有书同盟然盟墨牲血之未干使聘邦交之未反而相侵相伐之兵已环四境是盟也果有信用之叙果有剂信之质否乎观周礼之司盟而知世变之犹可防观春秋之书盟而叹世变之不可遏故甞谓周公立法为衰世虑而孔子作春秋亦所以救周礼之壊而拯世道之穷不独诅盟一事为然也田制壊而春秋以税亩田赋书军赋壊而春秋以丘甲三军书三日之役不均而春秋以城筑书九伐之法不正而春秋以侵伐书讲武之田不时而春秋以大搜大阅书救荒之政不施而春秋以大饥请籴书宗伯之賔礼废而春秋有来朝来聘之书司徒之封疆废而春秋有归田易田之书太史之告朔不颁而春秋书不视朔司烜之火禁不脩而春秋书宣榭火保章失其官而春秋书日食书星孛职方失其官而春秋书彭城书虎牢圜丘之祀不典而春秋以卜郊书以犹望书庙祧之序不明而春秋以立宫书以跻祀书昏姻之礼失而春秋书曰夫人于齐曰季姬归鄫贡献之礼失而春秋书曰家父求车毛伯求金典命之职不脩而春秋书曰天王使来锡命天府之藏不谨而春秋书曰盗窃宝玉大弓此类实繁未易殚举无非以权衡一字之微而救礼经三百之壊也周公虑后世之深于是乎详曲防之制孔子救后世之力于是乎严直笔之书世道盛衰实赖二圣人先后为之维持也不然孔子何拳拳于周公之梦而戚戚于周公之衰欤
　　鸟兽
　　观天官兽医一职凡兽有病痬者为之疗养有以见先王养物之仁葢仁者以天地万物为一体牛羊犬马之类一有不遂其生皆吾痒疴疾痛也其可坐视而不恤也哉不特此尔地官之辨物生必求其鳞介羽毛蠃物之得宜春官之作乐舞必求其鳞介羽毛蠃物之有所致薮牧必求其鸟兽之阜土地必求其鸟兽之蕃至于奉养有不可阙者则兽人以时田兽鱼人以时田鱼鼈人以时簎鼈推是心也以往则为舜之恩被动植汤之徳及禽兽禹之鸟兽鱼鼈咸若文王之徳及鸟兽昆虫皆此心也然而夏官之属掌养猛兽而教扰之则有服不氏掌养鸟而阜蕃教养之则有掌畜射鸟敺乌鸢则有射鸟氏作罗罗乌鸟则有罗氏不特养而扰之又必射而罗之何邪秋官之属冥氏攻猛兽庶氏除毒虫穴氏攻蛰兽翨氏攻猛鸟硩蔟氏以方书去夭鸟翦氏以荣莾草除蠧物赤犮氏以灰炭除貍物蝈氏以牡蘜去鼃黾壶涿氏以牡橭象齿杀渊神庭氏以救日月之弓矢射夭鸟不曰除而去之则曰攻而杀之何邪盖奉养有节而不忍暴殄天物者先王爱物之仁患害必除而不使纷扰民居者先王制物之义先王之于民物必使之相安而后得其所必使之相生而各遂其宜茍有猛挚而不驯大恶而不利者此先王刑政之所不容也是故夏官掌政而以服不氏等官之以见鸟兽之微虽非政令之所及而有恶必去焉不独侵负固正贼杀之民而已秋官掌刑而以氏数官之以见昆虫之微虽非刑罚之所加而有害必除焉不独诘奸慝刑暴之民而已説者则曰夏为养育之时故养育者属夏官秋为刑杀之时故刑杀者属秋官然而射鸟罗鸟岂皆养育之事乎秋官闽则掌役养畜鸟而阜蕃教扰之貉则役服不氏养兽而教扰之是秋官未甞不养育也观此则刑政之説明矣甞观孟子言禹抑洪水而及于驱龙蛇言周公兼夷狄而及于驱猛兽且与孔子之作春秋而乱臣贼子惧者并言之乃知鸟兽之为民害与洪水夷狄乱臣贼子同周公于百姓既宁之后明政刑于闲暇之日安得不为天下无穷之虑哉周衰而政刑失先王兴利除害之意已不复存服不氏废则冬多麋矣壶涿氏废则秋有矣硩蔟氏废则鸜鹆来巢矣射鸟氏废则爰居有祀矣盖其刑政不明是不足以弭民人之害而况能消鸟兽昆虫之患邪汉有一宋均能去九江之虎唐有一韩愈能驯潮阳之鳄鱼则当时以为创见骇闻之事独不见禹之驱龙蛇周公之治猛兽与周官之攻治鸟兽昆虫者哉
　　遣使
　　甞读诗至四牡皇华见周人以遣使为重事其遣之也歌皇华其劳之也歌四牡遣诗言送以礼乐劳诗言有功而见知夫遣使以循行天下本何功之可言况又求人君之见知邪然诗人且先劳诗而后遣诗者葢为民遣使非徒为礼乐光华而为美观也生灵之休戚国家之利病风俗之美恶皆使者所当究心者焉驱驰之劳咨询之博茍有功于其民而见知于其君则人君必因使者之来而知究心于民事矣茍不见知则使臣之遣也为虚文使臣之行也为应故事其来也敷同日奏罔功而已而于事何补哉今观周礼一书无非究心民事而于遣使一事必致其详典瑞则有珍圭牙璋糓圭琬圭琰圭之瑞掌节则有虎节人节龙节英荡之节此使臣之所持以为信者也若以书使于四方书其令则外史掌之凡国之使者共其币马则校人掌之此使臣之所将以为命者也作士适四方使为介则司士掌之适四方使从士大夫则虎贲氏掌之此使臣之所借以为伴也训方氏则掌道四方之政事与上下之志匡人则掌达法则匡邦国而观其慝撢人则掌诵王志道国之政事以巡天下之国而语之行夫凡其使也必以旌节使则介之掌交则掌以节与币巡邦国之诸侯而道王之徳意志虑此皆奉王命而使于四方者也小行人一官固待四方之使者而王有事适四方则小行人实行焉夫行人之适四方也岂徒达六节而齐以为式邪岂徒成六瑞而执以为信邪又岂徒合六币而和以为好邪曰礼丧则赙补之凶荒则赒委之师役则稿禬之福事则庆贺之祸烖则哀吊之凡此五物者治其事故则小行人奉命以往者无非究心于邦国之民事也及其万民之利害为一书其礼俗政事教治刑禁之逆顺为一书悖逆暴乱作慝犹犯令为一书札丧凶荒贫厄为一书康乐和亲安平为一书凡此五物者每国辩异之以反命于王以周知天下之故则小行人反命以告者亦无非究心于邦国之民事者也观小行人奉命以往之日与夫反命以告之时拳拳以民事为重则其周爰咨诹周爰咨询者亦可谓详致矣岂若后世之朝辞禁门情态即异莫宿州县威福便行者可同日语哉故曰观周礼行人之职则知周之遣使者为究心于民观小雅皇华之诗则知周之奉使者为有功于民
　　夷狄
　　司马言九畿其外曰蛮夷藩镇是天下封疆极四夷也职方言九服其外亦曰蛮夷藩镇是四夷皆服事天子也夷镇藩服在行人緫谓之蕃国蛮服在行人变谓之要服是其要荒无常也且以职方地图观之言邦国都鄙而不及于四夷八蛮七闽九貉五戎六狄之人民如此则周家疆理通乎蛮夷闽貉戎狄矣行人何以谓之九州之外乎案王制谓西不尽流沙东不尽东海南不尽衡山北不尽恒山凡四海之内截长补短凡三千里说者谓言九州之实地也今职方九州之地荆州曰衡山并州曰恒山则是尽东西南北言之矣而行人谓蕃国在九州之外者以其在六服外而非九州内地尔夫既在九州之外则其朝贡不常宜其一世以见而不及以中国之政也然周人所以待夷狄者岂以不在内地不及以政而尽置之度外乎夏官懐方氏掌来逺方之民致方贡逺物而送逆之治其委积馆舍饮食则是待夷狄之民犹吾民也秋官象胥掌蛮夷闽貉戎狄之国使传王言而谕说焉以和亲之若以时入賔则协其礼与其辞言传之则是待夷狄之使犹中国使也不特此尔韎师掌教韎乐旄人掌舞夷乐鞮鞻氏掌四夷之乐与其声歌祭祀燕享则龡而歌之是以夷狄之乐舞与中国之乐舞并陈于祭祀燕享之时矣司帅四翟之使服其服执其兵掌王宫蛮执兵以守王宫闽掌立世子则取夷貉则守王宫如蛮之事是以夷狄之兵卫而与王宫之兵卫共列于门庭宫禁之内矣夫逺民之来固宜有送逆之官逺使之至固宜有传谕之官若夫歌舞杂施于燕享岂能无耳目之兵服混处于守卫岂能无肘腋之虞汉安帝作西南夷乐而陈禅争之唐宗作泼寒胡戏而张争之诚以夷乐之不可以乱华也宣帝金城之处降而残羗犹为患光武玉门之谢质而侍子必遣还诚以非类必有异心也而周人不虑及此何哉葢王者洽四海以为和作夷乐以燕享所以说逺人天子合四夷以为守帅夷兵而守卫所以柔逺人古人虽曰内华而外夷贵中国而贱夷狄而其所以待之之心未尝不厚也此夷狄所以懐徳慕义而莫敢不来王也与虽然先王亦未尝汲汲于夷狄之来王也懐方氏之来逺民其贡物则曰致致者听其贡物之自至也象胥之论夷狄其和亲则以言言者欲其志虑之相孚也西旅献獒召公作诰巢伯来朝芮伯旅命周家法也此懐方氏之所以致逺象胥之所以和亲是为周家待夷狄之法与知懐方氏之致物则张骞之使不必通广利之师不必遣矣知象胥之和亲则娄敬之议不必行而贾谊之策不必施矣




</div>
    <div class="pagination">
<a href="礼经会元_page3.html">上一页</a><a href="礼经会元.html">1</a><a href="礼经会元_page2.html">2</a><a href="礼经会元_page3.html">3</a><span class="current-page">4</span><a href="礼经会元_page5.html">5</a><a href="礼经会元_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
