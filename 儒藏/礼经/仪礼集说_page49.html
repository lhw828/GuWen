<!DOCTYPE html>
<html>
<head>
    <meta charset="UTF-8">
    <title>仪礼集说 - 第 49 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集说 - 第 49 页/共 95 页</h1>
    <div class="content">　　多货则伤于徳
　　货指聘物而言聘物有常数若多用之则有重货之意而伤害于其德矣言此者见货之所以不可多也
　　币美则没礼
　　注曰币谓束帛也美之则是主于币而礼之本意不见也
　　继公谓美谓竒巧也聘币有常制若美为之则过于礼而礼为之没矣言此者见币之所以不必美也上言货则币在其中矣以其出于人力之所为故复以美戒之然则其他聘物固不厌其美也
　　贿在聘于贿【于注读作为】
　　注曰贿财也于读曰为言主国礼賔当视賔之聘礼而为之财也賔客者主人所欲丰也若苟丰之是又伤财也周礼曰凡诸侯之交各称其邦而为之币以其币为之礼
　　凡执玉无借者袭【借才夜反】
　　借谓束帛以借玉也以此篇攷之则聘以圭璋而不用束帛以为借所谓无借者也其賔主授受之时皆袭以执之过此则皆裼矣盖聘玉尊当特达而无借执聘玉则当加敬而袭其袭与无借之义初不相通记人特因二者之异于常故合而为言耳执玉之无借者袭则于其有借者裼可知乃不言之者裼乃常礼不特于执享玉之时为然故也
　　醴不拜至
　　醴賔而不拜至其辟朝君之礼乎诸侯相朝有傧礼与醴相类
　　醴尊于东箱瓦大一有丰【大音泰】
　　士冠礼醴尊于房中勺觯角柶脯醢在其北南上此尊于东箱则勺觯笾豆之类亦宜近之
　　荐脯五膱祭半膱横之祭醴再扱始扱一祭卒再祭【膱音职扱初洽反】
　　注曰卒谓后扱
　　主人之庭实则主人遂以出賔之士讶受之
　　注曰此谓余三马也左马賔执以出矣
　　继公谓主人之庭实谓用于醴賔之时者也遂以出者主人之士也賔之士其从者也此文似以庭实主于皮马而言是醴賔之庭实或皮或马亦不定也经惟言马者特见其一耳
　　旣觌賔若私献奉献将命
　　注曰时有珍异之物或賔奉之所以自序尊敬也犹以君命致之
　　防曰臣统于君虽是私献己物亦以君命致之故曰将命
　　继公谓玉藻曰亲在行礼于人称父此臣有献于他国之君而称其君命以将之亦其义也
　　摈者入告出礼辞
　　注曰辞其献也
　　賔东面坐奠献再拜稽首
　　注曰献不入者礼轻
　　继公谓以君命将之而奠献于外再拜稽首见其为己物也
　　摈者东面坐取献举以入告出礼请受
　　亦东面取者举奠物之仪然也请受说见本篇
　　賔固辞公荅再拜
　　云荅则拜非为受也凡尊者与卑者之礼而不得亲受者其仪皆然公拜亦于中庭
　　摈者立于阈外以相拜賔辟摈者授宰夫于中庭【相息亮反辟音避】
　　注曰旣乃介觌
　　若兄弟之国则问夫人
　　注曰兄弟谓同姓若昬姻甥舅有亲者问犹遗也谓献也不言献者变于君也
　　继公谓此记似谓賔于兄弟之国必有问夫人之礼也经不言賔之私献上记言私献而云若则是賔于兄弟之国其主君之献或有或无不可必也乃谓必有问夫人之礼何与是亦与上记微不相通或曰问犹聘也即经所谓夫人之聘享者也未知是否
　　若君不见【见贤遍反】
　　注曰君有疾若他故不见使者
　　使大夫受
　　注曰受聘享也大夫上卿也
　　继公谓大夫亦皮弁袭迎賔于大门外不拜帅賔以入也
　　自下听命自西阶升受负右房而立賔降亦降
　　注曰此仪如还圭然而賔大夫易处耳
　　不醴
　　使大夫代受则醴賔之礼自不可行乃必言之者嫌受其聘享则当醴之也
　　币之所及皆劳不释服【劳力报反】
　　经云卿大夫劳賔而此云币之所及皆劳则谓大夫时或有劳之者时或有皆不劳之者矣似异于经且以币不及己之故而不劳賔亦恐非礼意盖聘君之问卿卿大夫之劳賔皆礼之当然二者初不相关记乃合而言之似失之矣服谓皮弁服不释服之意亦未详
　　赐饔唯羮饪筮一尸若昭若穆【昭如字】
　　注曰羮饪谓饪一牢也肉谓之羹唯是祭其先大礼之盛者也腥饩不祭则士介不祭也
　　继公谓唯羹饪之文意不具或脱一祭字也云筮一尸者嫌并祭祖祢当异尸也并祭祖祢而唯一尸故若昭若穆者皆可尸云筮则子弟之从行者众矣
　　仆为祝
　　仆御者也仆为祝者祝不从行故仆摄之载祝鮀之言曰嘉好之事君行师从卿行旅从臣无事焉然则君与大夫以嘉好之事出竟祝皆不从亦可见矣
　　祝曰孝孙某孝子某荐嘉礼于皇祖某甫皇考某子【祝之又反】
　　孝孙孝子称于祖祢之辞也礼指饔而言即所谓大礼也字祖而諡考亦假设之辞尔凡称鬼神大夫则举其諡士则举其字并祭祖祢盛之也一牢而并祭并祭而一尸皆所以异于常礼
　　如馈食之礼【食音嗣】
　　馈食者少牢馈食也不云少牢者可知也士虞记云其他如馈食亦不云特牲也是其征矣此如少牢馈食之礼但如其不賔尸者耳賔于聘日受饔且在他国则此时祭物虽多而礼仪亦不得不略又此用大牢亦与彼礼异者也然则所谓如者盖大约言之耳
　　假器于大夫
　　必假于大夫者其礼其器与之同也
　　朌肉及廋车【朌音班廋所求反】
　　注曰朌犹赋也廋廋人也车巾车也二人掌视车马之官也
　　防曰此谓祭讫归胙所及廋人巾车见周礼
　　继公谓言此明亦有不及者矣朌犹攽也
　　聘日致饔
　　自此至旬而稍记主国行礼于賔之节也
　　明日问大夫
　　所以下于其君亦以聘日未有暇及之也
　　夕夫人归礼既致饔旬而稍宰夫始归乗禽日如其饔饩之数【稍所敖反】
　　注曰乗禽乗行之禽也谓鴈鹜之属其归之以双为数其賔与上介也
　　继公谓旬日乃稍者以饔饩之物多也上賔饔饩五牢则日五双上介三牢则日三双士介一牢则一双亦降杀以两与
　　士中日则二双
　　注曰中犹闲也不一日一双太寡不敬也
　　凡献执一双委其余于面
　　注曰执一双以将命也面前也其受之也上介受之以入告士举其余从之賔不辞拜受于庭上介执之以相拜于门中乃入授人上介受亦如之士介拜受于门外
　　防曰自上介受之授人约私献文云上介受亦如之以其受饔饩之时已如賔礼故知此亦如賔也云士介拜受于门外者以其受饩在门外此在门外可知
　　禽羞俶献比
　　注曰放比也其致之礼如乗禽
　　归大礼之日旣受饔饩请观讶帅之自下门入
　　归大礼之日即聘日也是日所行之礼自聘以至于介之私觌凡十余节以大槩言之亦必至于日几中而后毕旣而又有受饔之事已受饔又以祭其祖祢如馈食之礼由是观之则日暮人倦可知矣乃复请观何哉且问卿之公事未举而私为道观亦非礼也此记必误矣
　　各以其爵朝服
　　注曰此句似非其次宜在凡致礼下絶烂在此
　　士无饔无饔者无摈
　　注曰谓归饩也
　　李宝之曰摈当作傧
　　继公谓君不致饔于士士不傧君之使皆礼之当然无傧不为无饔也
　　大夫不敢辞君初为之辞矣【为于伪反】
　　此上盖有阙文
　　凡致礼皆用其飨之加笾豆
　　注曰凡致礼谓君不亲飨賔及上介以酬币致其礼也其其賔与上介也飨礼今亡
　　继公谓春秋传晋侯享季武子有加笾武子辞韩宣子曰寡君以为驩也是笾豆之加与否已定于未飨之先若不亲飨而归之嫌加者不致故云然或曰礼上当有飨字
　　无饔者无飨礼
　　注曰士介无飨礼
　　继公谓此与所谓无饔者无傧之意同
　　凡饩大夫黍稷筐五斛
　　凡凡賔上介及士介也经云大夫饩賔上介米八筐士介米六筐而此云黍稷则是皆不用稻矣八筐者二黍二四稷也六筐者二黍二二稷也其器旣异于君器又多寡相悬且不敢与君同用四种皆所以逺下之凡降杀之例自下者始此八筐者乃不去稷而去稻者以当多者不宜去而当少者不宜多也是或一义耳若六筐者则因賔介之礼而但减其多者之数以别之无他义也君器多而小大夫器寡而大亦隆杀之宜
　　旣将公事賔请归
　　注曰谓已问大夫事毕即请归也主国留之飨食燕献无日数尽殷勤也
　　继公谓不欲久溷主国也
　　凡賔拜于朝讶听之
　　注曰拜拜赐也
　　继公谓讶听之异于己臣也
</div>
    <div class="pagination">
<a href="仪礼集说_page48.html">上一页</a><span>...</span><a href="仪礼集说_page44.html">44</a><a href="仪礼集说_page45.html">45</a><a href="仪礼集说_page46.html">46</a><a href="仪礼集说_page47.html">47</a><a href="仪礼集说_page48.html">48</a><span class="current-page">49</span><a href="仪礼集说_page50.html">50</a><a href="仪礼集说_page51.html">51</a><a href="仪礼集说_page52.html">52</a><a href="仪礼集说_page53.html">53</a><a href="仪礼集说_page54.html">54</a><span>...</span><a href="仪礼集说_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
