<!DOCTYPE html>
<html>
 <head>
  <meta charset="utf-8"/>
  <title>
   礼记注疏 - 第 5 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记注疏 - 第 5 页/共 36 页
  </h1>
  <div class="content">
   国君去其国止之曰奈何去社稷也大夫曰奈何去宗庙也士曰奈何去坟墓也注皆民臣殷勤之言国君死社稷注死其所受于天子也谓见侵伐也春秋传曰国灭君死之正也大夫死众士死制注死其所受于君众谓军师制谓君教令所使为之防【正义曰此一节论国君以下去国臣民止留之辞及死某所守之事各依文觧之国君去其国者谓诸侯去国而其臣民止留殷勤之辞也奈何犹言如何也国主社稷君去故云去社稷异义公羊说国灭君死正也故礼运云君死社稷无去国之义左传说昔太王居豳狄人攻之乃逾梁山邑于岐山故知有去国之义也许慎谨案易曰系遯有疾厉畜臣妾吉知诸侯无去国之义也郑不駮之明从许君用公羊义也然则公羊之说正礼左氏之说权法义皆通也大夫曰奈何去宗庙也者大夫去国谓三谏不从或以罪见黜者亦臣民止留之辞也大夫无社稷故云宗庙也故孝经云诸侯保其社稷大夫守其宗庙也士曰奈何去坟墓也者士亦谓三谏不从及或以罪见黜虽无臣民而属吏止之也士亦有庙辟大夫言坟墓亦与大夫互也然孝经云士保其禄位而守其祭祀今不云祭祀者明虽去此之彼而犹得祭祀但坟墓不随耳国君死社稷者国君体国国以社稷为主若有宼难则以死卫之不可去也故注云死其所受于天子也谓见侵伐也郑又引公羊襄六年传云国灭君死之正也以证之是也大夫死众者大夫职主领众将军若四郊多垒则为己辱故有宼难当保国必率众御之以死为度士死制者制谓君教命所使也虽不得率师若君命使之则唯致死熊氏云上云国君去社稷此云死社稷上云大夫去宗庙士去坟墓此不云大夫死宗庙士死坟墓而云死众死制者以宗庙坟墓己私有之大夫士为臣事君不可为私事而死秪得死君之师众及君政令然君言死社稷则宗庙坟墓亦死可知也但社稷受于天子故特举言焉】君天下曰天子朝诸侯分职授政任功曰予一人注皆摈者辞也天下谓外及四海也今汉于蛮夷称天子于王侯称皇帝觐礼曰伯父寔来余一人嘉之余予古今字音义【分方云反徐扶问反摈必刃反予一人依字音羊汝反郑云余予古今字则同音余】防【正义曰此一节论天子称谓之事各依文觧之君天下者天下谓七千里外也天子若接七千里外四海之诸侯则摈者称天子以对之也所以然者四海难伏宜尊名以威临之也不言王者以父天母地是上天之子又为天所命子养下民此尊名也崔灵恩云夷狄不识王化无有归徃之义故不称王临之也不云皇者戎狄不识尊极之理皇号尊大也夷狄唯知畏天故举天子威之也朝诸侯者此谓接七千里以内诸侯也授政者谓所县象魏之法授于诸侯也任功者谓使人専掌委任之功若五侯九伯汝实征之也曰予一人者予我也自朝诸侯以下皆是内事故不假以威称但自谓予一人者言我是人中之一人与物不殊故自谦损白虎通云王自谓一人者谦也欲言已才能当一人耳故论语云百姓有过在予一人臣下谓之一人者所以尊王者也以天下之大四海之内所共尊者一人耳注正义曰知摈者之辞者以觐礼云摈者曰伯父实来予一人嘉之此经亦称予一人故知摈者辞引汉礼于夷狄称天子者证此经君天下谓夷狄之内也异义天子有爵不易孟京说易有周人五号帝天称一也王美称二也天子爵号三也大君者兴盛行异四也大人者圣人徳备五也是天子有爵古周礼说天子无爵同号于天何爵之有许慎谨案春秋左氏云施于夷狄称天子施于诸夏称天王施于京师称王知天子非爵称同古周礼义郑駮云案士冠礼云古者生无爵死无諡自周及汉天子有諡此有爵甚明云无爵失之矣若杜预之义天子王者之通称故成公八年天子使召伯来锡公命鲁非夷狄称天子庄元年冬王使荣叔来锡桓公命鲁非京师而单称王是无义例其许慎服防等依京师曰王夷狄曰天子与此不同具有别说】
　　践阼临祭祀内事曰孝王某外事曰嗣王某注皆祝辞也唯宗庙称孝天地社稷祭之郊内而曰嗣王不敢同外内音义【皆祝辞本或作皆祝祝辞也下祝字之又反又之六反】防【正义曰践履也阼主人阶也天子祭祀升阼阶天子吉凶之称凡自称及摈者之辞曰予一人故玉藻云凡自称天子曰予一人是也在丧未自称曰小童故僖九年在丧未王曰小童是也若既之后未逾年则称名称子故昭二十二年六月景王冬十月王予猛卒是也若逾年之后三年之内称予小子故下文云天子未除丧曰予小子是也若三年除丧称王故公羊文九年传云天子三年然后称王是也或称予或称我故防誓云予克受又曰我友邦冡君是也或称朕故汤诰云朕躬有罪是也其祝告神之辞则下文云内事曰孝王某外事曰嗣王某又曰天王某甫是也其史书防辞下文云天王崩其招魂之辞其下文云天子复矣是也其谦虚卑退或称小子汤誓云非台小子是也或曰不谷僖二十四年左传云不谷不徳得罪于母弟之宠于带是也或曰寡人故中候洛予命汤东观于洛云寡人慎机是也逾年则称王者据臣子称也若王自称必待三年顾命成王殡未能逾年称予一人者熊氏云天下不可一日无王故也今谓予一人者以麻冕黼裳即位受顾命从吉故暂称一人也履主阶行事故云践阼也临祭祀者谓天子临郊庙之祭祀也内事曰孝王某者内事宗庙是事亲事亲宜言孝故升阼阶祭庙则祝辞云孝王某某为天子名也外事曰嗣王某者外事郊社也天地尊逺不敢同亲云孝故云嗣王某言此王继嗣前王而立也注正义曰天子以四郊为外圆丘方泽明堂社稷皆在郊内应称孝而犹同外辞曰嗣王者尊天地虽祭之郊内犹从外辞崔灵恩云天地社稷是外神而祭之郊内不敢外之今案郑注云而曰嗣王不敢同外内则是唯于嗣王之称有外内不关祭祀之处崔所云天地祭之在内不敢外恐非郑义谓不敢外内者若宗庙之祭从内事之例而祭辞称孝若凡常山川并岳渎之神祭之在外之例而辞称嗣是在内从内辞在外从外辞今天地社稷既尊不敢同外内之例虽祭之在内而用外辞天地是尊不敢同外内之常例也】
　　临诸侯畛于鬼神曰有天王某甫注畛致也祝告致于鬼神辞也曰有天王某甫某甫且字也不名者不亲徃也周礼大防同过山川则大祝用事焉鬼神谓百辟卿士也畛或为祗音义【畛之忍反父音甫注同大祝音防下文注除大宗皆同辟必亦反】防【正义曰此谓天子廵守祝告神辞也廵守徧于方岳临视诸侯故曰临诸侯也郑云以尊适卑曰临畛于鬼神者畛致也王徃方岳凡所过山川悉使祝徃致辞告于山川鬼神也曰有天王某甫者既不自徃故祝辞不称名而云某甫者郑云且字也觧且字者云某是天子之字甫是男子美称也祝称天子字而下云甫是尼父之类也故谷梁传云父犹傅也男子美称也士冠礼注曰甫丈夫美称而杂记附于殇称殇童某甫郑注云尊神不名为之造字以此而言某者是字甫者丈夫美称而郑所以谓为且字者旧说云未斥其人且以美称配成其字音义隠云且假借此字也注正义曰致鬼神谓天子所行过诸侯之国则止于诸侯之庙而使大祝告鬼神云有天王某甫鬼神谓百辟卿士者谓昔为诸侯卿士者若过山川亦使大祝用事徃告曰有某甫故引大祝职以证之】
　　崩曰天王崩注史书策辞复曰天子复矣注始死时呼魂辞也不呼名臣不名君也诸侯呼字防【正义曰此谓告王者升假而史书载于方策之辞崩者自天坠下曰崩王者死如从天坠下故曰崩也然崩通于壊败之称则防墓崩及春秋沙鹿崩是也复曰天子复矣者复招魂复魄也夫精气为魂身形为魄人若命至终毕必是精气离形而臣子罔极之至犹望复生故使人升屋北面招呼死者之魂令还复身中故曰复也若漫招呼则无指的故男子呼名妇人呼字令魂识知其名字而还王者不呼名字者一则臣子不可名君二则普天率土王者一人而已故呼天子复而王者必知呼已而返也以例而言之则王后死亦呼王后复也崔灵恩云复所以呼天子者凡王者皆感五精之帝而生是天之子今天王崩是其精气还复于上呼称天子复更生之义】
　　告丧曰天王登假注告赴也登上也假已也上已者若僊去云耳音义【假音遐注同登上时掌反下同僊音仙】措之庙立之主曰帝注同之天神春秋传曰凡君卒哭而祔祔而作主音义【措七故反置也祔音附】天子未除丧曰予小子注谦未敢称一人春秋传曰以诸侯之逾年即位亦知天子之逾年即位以天子三年然后称王亦知诸侯于其封内三年称子生名之死亦名之注生名之曰小子王死亦曰小子王也晋有小子侯是僭取于天子号也防【正义曰此谓天王崩而遣使告天下万国之辞也登上也假已也言天子上升已矣若僊去然也而史防书云天王崩复曰天子复赴云天王登假三称不同者为义然也王是归徃而防及赴告是有存亡徃来之义故崩赴并言之也措之庙立之主者措置也王后卒哭竟而祔置于庙立主使神依之也白虎通云所以有主者神无依据孝子以继心也主用木木有始终又与人相似也盖记之为题欲令后可知也方尺或曰尺二寸郑云周以栗汉书前方后圆五经异义云主状正方穿中央逹四方天子长尺二寸诸侯长一尺曰帝者天神曰帝今号此主同于天神故题称帝云文帝武帝之类也崔灵恩云古者帝王生死同称生称帝者死亦称帝生称王者死亦称王今云措之庙立之主曰帝者盖是为记时有主入庙称帝之义记者録以为法也天子未除丧曰予小子者夫适嗣于初丧但人子当未忍即受天王之称故不曰予一人而称予小子者言我徳狭小也生名之死亦名之者嗣王既呼为小子若于丧中而死亦諡为小子王丧质故不变称也注正义曰凡君卒哭而祔祔而作主者此是左传僖三十三年之言也天子七月而九月而卒哭诸侯五月而七月而卒哭大夫三月而五月而卒哭士三月而是月而卒哭卒哭者是竟虞数毕后之祭名也孝子亲始死哭昼夜无时后虞竟乃行神事故卒其无时之哭犹朝夕各一哭故谓其祭为卒哭卒哭明日而立主祔于庙随其昭穆从祖父食卒哭主暂时祔庙毕更还殡官至小祥作栗主入庙乃埋桑主于祖庙门左埋重处故郑云虞而作主至祔奉以祔祖庙既事毕反之殡宫然大夫士亦卒哭而祔而左传唯据人君有主者言之故云凡君郑注祭法云大夫士无主也此言凡君明不关大夫士也崔灵恩云大夫士无主以币帛祔祔竟并还殡宫至小祥而入庙也又檀弓云重主道也郑注引公羊传云虞主用桑练主用栗则似虞已有主而左传云祔而作主二传不同者案说公羊者朝日中则作虞主若郑君以二传之文虽异其意则同皆是虞祭总了然后作主以作主去虞实近故公羊上系之于虞作主谓之虞主又作主为祔所湏故知左氏据祔而言故云祔而作主故异义云古春秋左氏说既反虞天子九虞九虞者以柔日九虞十六日也诸侯七虞十二日也大夫五虞八日也士三虞四日也既虞然后祔死者于先死者祔而作主谓桑主也期年然后作栗主许慎谨案左氏说与礼记同郑君不駮明同许意故注檀弓云重既虞而埋之乃后作主是总行虞祭竟乃埋重作主耳下檀弓云虞而立尸有几筵卒哭而讳生事毕而鬼事始已既卒哭宰夫执木铎以命于宫中曰舍故而讳新郑云故谓髙祖之父当迁者据檀弓文句相连郑氏以为人君之礼明虞唯立尸未作主也以诸侯之逾年即位者郑所引文九年公羊传文案公羊传说文八年八月天王崩九年毛伯来求金公羊云逾年矣何以不言王使未称君也以诸侯逾年即位亦知天子之逾年即位也以天子三年然后称王亦知诸侯于其封内三年称子也若然天子逾年即位无文约鲁十二公诸侯三年内称子亦无文约天子逾年不称使也是天子诸侯互相明也引之者证天子三年之内称予小子也又凖左传之义诸侯薨而嗣子即位凡有二时一是始丧即适于之位二是逾年正月即一国正君臣之位三是除丧而见于天子天子命之嗣列为诸侯之位今此公羊逾年即位是遭丧明年为元年正月即位白虎通云父没称子某屈于尸柩也既称子者即尊之渐也逾年称公者縁民臣之心不可一日无君终始之义不可一年二君故逾年即位保民臣之心也三年后受爵者縁孝子之思未忍安吉故僖三十三年十二月乙巳公薨于小寝文公元年正月公即位四月丁巳韩诗内传曰诸侯世子三年丧毕上受爵命于天子乃归即位何明爵天子有也臣无自爵之义是也童子亦当受爵命使大夫就其国命之不与童子为礼也晋有小子侯者以晋为证也晋有小子侯哀侯之子也鲁桓公七年左传曲沃伯诱晋小子侯杀之是在丧而死犹呼为小子侯也其应称嗣子某不得同天子称小子是僭取之耳】
　　天子有后有夫人有世妇有嫔有妻有妾注妻八十一御妻周礼谓之女御以其御序于王之燕寝妾贱者音义【嫔音频】防【正义曰此一节总论立男官女官之事各随文觧之天子有后者天子立官则先从后妃为始所以然者为治之法刑于寡妻始于家邦终于四海故删诗则以后妃为首若论气先隂后阳故此言天子有后也谓之为后者后后也言其后于天子亦以广后也有夫人者夫扶也言扶持于王也有世妇者妇服也言其进以服事君子也以其犹贵故加以世言之亦广世也有嫔者嫔妇人之美称可宾敬也有妻者郑注内则云妻之言齐也以礼见问得与夫敌体也案彼是判合齐体者今此言齐者以进御于王之时暂有齐同之义有妾者郑注内则云妾之言接也闻彼有礼走而徃焉以得接见于君子也周礼则嫔在世妇上又无妾之文也今此所陈与周礼杂而不次者记者之言不可一依周礼或可杂夏殷而言之郑注檀弓云舜不告而娶不立正妃但三夫人夏则因而广之増九女则十二人所増九女者则九嫔也故郑云春秋说云天子娶十二人夏制郑又云殷増三九二十七人总三十九人所増二十七世妇也周又三二十七人因为八十一人则女御也注正义曰以其御序于王之燕寝者觧周名为女御之义以其御于王之燕寝御法案周礼王有六寝一是正寝余五寝在后通名燕寝其一在东北王春居之一在西北王冬居之一在西南王秋居之一在东南王夏居之一在中央六月居之凡后妃以下更以次序而上御王于五寝之中也故郑注周礼九嫔云凡御见之法月与后妃其象也卑者宜先尊者宜后女御八十一人当九夕世妇二十七人当三夕九嫔九人当一夕三夫人当一夕后当一夕亦十五日而徧云自望后反之孔于云日者天之明月者地之理隂阳契制故月上属为天使妇从夫放月纪月纪是星也而妇人上御必有女史彤管以差次之毛诗传贻我彤管云古者后夫人必有女史彤管之法史主记过有罪杀之后妃羣妾以礼御于君所女史书其日月授之环以进退之生子月辰则以金环退之当御者以银环进之着左手既御着于右手事无大小记以成法】
　　天子建天官先六大曰大宰大宗大史大祝大士大卜典司六典注典法也此盖殷时制也周则大宰为天官大宗曰宗伯宗伯为春官大史以下属焉大士以神仕者天子之五官曰司徒司马司空司士司宼典司五众注众谓羣臣也此亦殷时制也周则司士属司马大宰司徒宗伯司马司宼司空为六官天子之六府曰司土司木司水司草司器司货典司六职注府主蔵六物之税者此亦殷时制也周则皆属司徒司土土均也司木山虞也司水川衡也司草稻人也司器角人也司货丱人也音义【丱辜猛反又音虢猛反徐故孟反丱人掌金玉锡石未成器者】天子之六工曰土工金工石工木工兽工草工典制六材注此亦殷时制也周则皆属司空土工陶旊也金工筑冶凫防段桃也石工玉人磬人也木工轮舆弓庐匠车梓也兽工函鲍韗韦裘也唯草工职亡盖谓作萑苇之器音义【陶音桃陶人为瓦器也旊方徃反旊人为簠簋之属筑音竹筑氏为书刀冶音也冶氏为煎金凫音符凫氏为钟也段本又作鍜多乱反氏为钱镈函音含函人为甲铠韗况万反一音运一音况运反韗人为鼔萑音丸】五官致贡曰享注贡功也享献也致其嵗终之功于王谓之献也周礼大宰嵗终则令百官府各正其治受其防聴其致事而诏王废置音义【享许两反旧许亮反后皆放此不复重出治音直吏反防古外反】防【正义曰此以下是殷礼所明异于周法案甘誓云六事之人郑云周礼六军皆命卿则三代同矣案甘誓及郑注则三王同有六卿又郑注大传夏书云所谓六卿者后稷司徒秩宗司马作士共工也而不说殷家六卿之名今此记所言上非夏法下异周典郑唯指为殷礼也然天官以下殷家六卿何者大宰司徒司马司空司士司防是也但周立六卿故天地四时而殷六卿所法则有异也殷以大宰为一卿以象天时司徒以下五卿法于地事故郑志崇精问焦氏云郑云三王同六卿殷应六卿此云五官何也焦氏答曰殷立天官与五行其取象异耳是司徒以下法五行并此大宰即为六官也但大宰既尊故先列大宰并显大宰之下隶属大宰之官既法于天故同受大名故云先六大大宰一大宗二大史三大祝四大士五大卜六也典司六典者结上也上典是守典下典是典则之典言立此六官以守主于六事之法天子之五官者向立六官以法天之六气此又置五官以象地之五行也天地五行践立故复云天子不云建从天官也又天官尊阳故一卿以摄众地官卑隂故五卿俱陈也不云地者与前互也天尊故没其数地卑故明言其五也司徒一司马二司空三司士四司防五也典司五众者结上也言用此上五官使各守其所掌上之羣众也然此五官亦各有所领羣众如大宰领大宗以下也而不条出其人者略也天言六典地言五众者互言也但天尊故云典地卑故云众也天子之六府者殷六卿外复别立此六官也府者蔵物之处也既法天地立官天地应生万物故为万物立府也曰司土一也于周为土均也均平地税之政令也土生万物故为均也司木二也于周则为山虞也虞度也主量度山之大小所生之物司水三也于周则为川衡衡平也掌廵行川泽平其禁令司草四也于周为稻人也掌稼种下地及除草莱司器五也于周为角人也掌以时征齿角于山泽之农供为器用也司货六也于周为丱人言鑛器未成者也掌金玉锡石之地而为之守禁以时取之以供器物金玉曰货故称货人典司六职者结上立此六官使各主其所掌职也天子之六工者工能也言能作器物者也前既有六府之物宜立六工以作之为器物故为次也亦有六者依府以用事也曰土工金工石工木工兽工草工者此六官于周礼并属司空而司空职散亡汉购千金不得今唯有考工记以代之典制六材者材谓材物结上立此六工使典制六府之材物五官致贡曰享者五官即前自后以下之五官后一天官二地官三六府四六工五贡功也享献也嵗终则此五官各考其属一年之功以献于天子故云致贡曰享也王后之属致蚕职之功天官以下各献其职之功注正义曰知殷制者以其上与夏官不同下与周礼有异故疑殷制也知大士非司士及士师卿士之等者以其下别有司士司防故知非士师卿士也与大祝大卜相连皆主神之士故知神仕也众谓羣臣也者知此非是天下众人而为羣臣也盖以经云五众明官各有所众如周六官之属也周礼大宰总主六官之职司徒主教教其徒众宗伯者伯长也宗尊也以主鬼神故以尊为名司马主征伐马是征伐所用司宼主除贼防司空主土居民司士主公卿以下版籍爵禄之等特以司士为名者士是官之总首故诗云济济多士也其诸官皆云司而大宰宗伯不云司者司主也大宰总主六官不徧有所司故不言司也宗伯之官不言司者以主天地鬼神之事天地鬼神既尊非人所司故不云司也府主蔵六物之税者此皆与周不同故云亦殷制也司土土均也案周礼土均上士二人司木山虞毎大山中士四人中山下士六人小山下士二人不言林衡者略举山虞耳司水于周为川衡川衡毎大川下士十有二人中川下士六人小川下士二人不言泽虞者亦略举川衡耳司草稻人者上士二人周礼亦有草人今亦司草为稻人者二官俱主杀草郑举稻人欲见司草兼有二官也司器角人者下士二人司货丱人者中士二人土工陶旊也者考功记陶人为甗实二鬴又甑实二鬴七穿旊人职云旊人为簋旊是放法陶是陶治互文耳但簋是祭器故取放法之名也云金工谓筑氏掌为削削书刀也冶谓煎金石者冶铸为之冶氏掌为戈防故因呼煎金为冶凫氏世能为钟以供乐器故因呼作钟为凫氏也防氏为量器谓豆区鬴钟之属也防氏世能为之段氏主作钱镈田器桃氏为刃刃谓刀劒之属云石工玉人磬人者玉人谓作圭璧者磬人作磬也玉及磬同出于石故谓石工也云木工轮舆弓庐匠车梓也者此七物并用木故曰木工也轮车轮也舆车林也车难不能一人独成各有所善故轮舆不同也弓能作弓者也庐能作戈防秘者也匠能作宫室之属者车谓能作大车及羊车也梓谓杯勺为笋虞之属也兽工函鲍韗韦裘者此物并用兽皮故曰兽工函谓能作甲铠者鲍谓能治皮供作甲者韗谓考工记韗人为臯陶鼓木谓能以皮冒鼓者韦熟皮为衣及韎韐者裘谓带毛狐裘之属者考工记韦裘二职存唯草工职亡考工无盖谓作萑苇之器盛食之器及苇席之属也或言氏或言人者郑注考工记云其曰某人者以其事名官也其曰某民者官有世功若族有世业者也干寳云凡言司者总其领也凡言师者训其徒也凡言职者主其业也凡言衡者平其政也凡言掌者主其事也凡言氏者世其官也凡言人者终其身也不氏不人权其材也通权其材者既云不世又不终身随其材而权暂用也然案周礼建官列职有司防之属是言司者也有甸师之属是言师者也有职内之属是言职者也有川衡之属是言衡者也有掌舎之属是言掌者也有师氏之属是言氏者也有庖人之属是言人者也有宫正膳夫外饔内饔之属皆不氏不人者也嵗终则令百官府各正其治者引周礼证嵗终百官各献其功以礼诏告也周则宰至嵗终受于百官之簿书所防之最而考一年之功多少以告天子也若功少则废黜其人功多则迁置其职也今谓五官则上天子五官司徒以下故下文五官之长曰伯与此五官一也但大宰总摄羣职总受五官之贡故不入其数也若以五官为后以下则下云五官之长岂有长于后乎熊氏以为五等诸侯亦非也】

　　礼记注防卷四
　　礼记注防卷四考证
　　曲礼下执玉其有借者则裼无借者则袭注防○陈澔曰此所言専主圭璋特而袭璧琮加束帛而裼一条言之先儒乃以执圭而垂缫为有借执圭而屈缫为无借此则不然窃详经文裼袭是一事垂缫屈缫又别是一事不容混而为一说【臣召南】按注言有藻无藻防言玉亦有裼袭此以旁说引起正说耳至裼袭正文注言圭璋璧琮防引聘礼注一段言之甚详原未甞混也
　　又防凡圭广三寸○广字当依聘礼记及赞大行作博字
　　又防下以黄为地○聘礼记注黄字当作绛
　　又防其裼袭之义者○【臣召南】按自此以下觧有借者裼无借者袭之正文也
　　又防初享或用虎豹之皮○【臣召南】按觐礼原文初享或用马或用虎豹之皮此文脱或用马三字又防裼所以异于袭者云云○林希元曰按诸儒之说裘上外衣尚有三重裼衣一也袭衣一也正服一也袭与裼之异祗在第二重上分别耳第二重衣直领而露出裼衣则谓之裼盖以所露者言也第二重衣曲领而掩蔽裼衣则谓之袭盖以所掩者言也
　　君子行礼不求变俗防又左传定四年封鲁因商奄之人○【臣召南】按此不成文义定四年之下当有祝佗曰三字封鲁疑当作成王封鲁公于鲁盖脱文多矣又防案有列于朝有诏于国云云○【臣召南】按此一段当在下节去国三世之下各本俱误脱于此姑存之
　　鞮屦注防按鞮屦氏无絇繶之文○氏字当作是君天下曰天子注防异义天子有爵不易孟京说云云○【臣召南】按此一问一答答者引孟京易说也天子有爵不句絶易孟京说易下易字衍文也
　　内事曰孝王某外事曰嗣王某注○【臣召南】按内事外事正与上篇外事用刚日内事用柔日同而郑必异觧何也
　　天子建天官先六太注此盖殷时制也○吕氏曰殷人尊神太宗以下皆事鬼神奉天时之官故谓之天官太宰则佐王代天工者也
　　天子之五官注此亦殷时制也防然天官以下殷家六卿○【臣召南】按殷家之上当有即是二字防意言殷亦以五官配太宰为六卿也郑注谓五官是殷制亦非凿空史记周本纪古公作五官有司民皆歌乐之此即本大雅乃召司空乃召司徒之文以为说耳若左传言职官五正则殷制之明騐也
　　五官致贡曰享防后一天官二地官三六府四六工五云云○【臣召南】按经文明以司徒等为五官此防乃总计后以下何也后防又明指司徒一节不防于一幅中自相矛盾乎此条当去后条当存编正义时失于详审耳















　　礼记注防卷四考证
　　钦定四库全书
　　礼记注疏卷五
　　汉郑氏注　唐陆德明音义　孔颖达疏
　　曲礼下
　　五官之长曰伯注谓为三公者周礼九命作伯音义【长丁丈反后皆同】是职方注职主也是伯分主东西者春秋传曰自陜以东周公主之自陜以西召公主之一相处乎内是或为氏音义【陜式冉反依字当作陜何休注公羊传云农陜县是也一云当作郏古洽反谓王城郏鄏也召时照反又作邵音同相息亮反】疏【正义曰此一节总论二伯及州牧诸侯等称谓今各依文解之五官之长曰伯畿外之大莫大于二伯故此先言之也五官者即司徒以下五官也云长者谓三公无职故不在五官之中即三公加一命出为分陜二伯者也伯长也谓朝廷之长言此二伯为内外官之长是职方者言二伯于是职主当方之事也注正义曰引公羊传证周家二伯所主之事隐五年公羊传云天子三公者何天子之相也则何以三自陜而东者周公主之自陜而西者召公主之一相处乎内又案三公八命者尧时为四伯故诗崧高注云当尧时姜氏为四伯至尧之末分置八伯故虞书传云元祀廵守四岳八伯舜之元祀有八伯明尧末置之夏则无文殷则改置二伯与周同故王制云八州八伯又云天子之老二人曰二伯是也】其摈于天子也曰天子之吏注摈者辞也春秋传曰王命委之三吏谓三公也音义【摈本又作傧必刃反】天子同姓谓之伯父异姓谓之伯舅自称于诸侯曰天子之老于外曰公于其国曰君注称之以父与舅亲亲之辞也外自其私土之外天子畿内音义【天子谓之伯父本或有同姓二字衍文】疏【正义曰此是二伯也摈谓天子接宾之人也若摈者传辞于天子则称此二伯为天子之吏也亦当言名也记者略可知也然摈呼在朝三公亦为天子之吏若然玉藻云伯曰天子之力臣者谓介传命称天子力臣摈者受辞传于天子则曰天子之吏也天子同姓谓之伯父者此三公与王同姓者王呼为伯父伯者长大之名父乃同姓重亲之称也异姓谓之伯舅者异族重亲之名也异族无父称故呼为伯舅亦亲之故也案晋文公为二伯左传僖二十八年云王曰叔父不称伯者以州牧之礼命之故称叔也然晋既称叔父所以昭九年云伯父惠公归自秦而诱以来又云我在伯父犹衣服之有冠冕晋称伯父者以晋既称伯父又以晋为州牧又为二伯若以州牧为礼称之则曰叔父若以二伯之礼称之则曰伯父故晋或称伯或称叔也周公分陜为二伯诗称王曰叔父者成王以本亲命之晋文侯仇为伯尚书直云父义和不云伯者亲亲之也又二伯称天子之老自敌以下曰寡人僖四年齐桓公对楚屈完称不谷者谦也凡常诸侯皆称寡人庄十一年宋灾鲁往吊之宋闵公称孤者传云列国有凶称孤礼也以有凶灾故降名称孤自称于诸侯曰天子之老者二伯若与九州及四夷之诸侯言己自谓天子之老系于天子言之以威逺国也于外曰公者外者其私土采地之外也而犹在王畿之内如周公食邑于周向国外之人其自称则曰公也于其国曰君者其国采地内也若与采地内臣民言则自称曰君其既主分陜又在王朝嫌不正为采地君故明之也不云自称承上可知也注正义曰王命委之三吏者引证呼三公并为吏之意也此左传成二年晋使巩朔献齐防于王王命委之三吏杜预注云三吏三公也于时王不见巩朔王命委付三公接对之故云委之三吏自称为公止在畿内耳畿外则曰天子之老也】九州之长入天子之国曰牧注每一州之中天子选诸侯之贤者以为之牧也周礼曰乃施典于邦国而建其牧音义【牧牧养之牧徐音目】天子同姓谓之叔父异姓谓之叔舅于外曰侯于其国曰君注牧尊于大国之君而谓之叔父辟二伯也亦以此为尊礼或损之而益谓此类也外自其国之外九州之中曰侯者本爵也二王之后不为牧音义【辟音避下同】疏【正义曰殷曰伯周曰牧此云牧据周礼也天子于每州之中选取贤侯一人加一命使主一州为牧若入天子国则自称曰牧牧养也言其养一州之人故周礼八命作牧是也然伯不云入天子国者伯不出故不言入耳州长云入曰牧出则否也崔灵恩云州长自称也白虎通云往来牧视诸侯也天子同姓谓之叔父异姓谓之叔舅者牧劣于二伯故天子谓之叔叔小也父舅义如前一本云天子同姓然则二伯云其摈于天子曰天子之吏此不云摈于天子是记者略之也故下云诸侯见天子郑云为州牧则曰天子之老臣某侯某是也于外曰侯者外谓其所封外九州内也自称曰侯侯是本爵不云牧自称承前可知也于其国曰君者若与国内臣民言犹自称为君也注正义曰大国之君是侯使称伯今选侯之贤者加一命为牧则是尊贵于不牧之侯而不谓为伯降呼为叔父者分陜已称伯今牧若又呼为伯则乱于分陜若犹呼本称则不见其异故呼为叔亦异常也云礼或损之而益谓此类也者崔云觐礼大国之君同姓谓之伯父异姓谓之伯舅此小者同姓谓之叔父异姓谓之叔舅此各当一国不嫌敌二伯州牧虽为侯封皆是大国之君本自称伯牧今总摄众国嫌其敌义故更称叔此是损也叔名虽损即是明其为牧故谓之为益故云损之而益谓此类也熊氏云三夫人致饮有醴清医酏糟不体王故申得二饮后致饮医酏糟以体王故屈二饮亦是损之而益之类也云二王之后不为牧知不为牧者以二王之后其爵称公今此经云九州之长曰牧于外曰侯不言于外曰公故知二王之后不为牧牧用侯以下二王之后所以不为牧者以其先祖尝为天子统领海内若更遣为牧恐有专权之心故也】其在东夷北狄西戎南蛮虽大曰子注谓九州之外长也天子亦选其诸侯之贤者以为之子子犹牧也入天子之国曰子天子亦谓之子虽有侯伯之地本爵亦无过子是以同名曰子疏【正义曰此天子亦选其中贤者为之牧也但不知几国立一人耳卑不得名为牧又不得谓为父舅其本爵不过子男若其本爵子者今朝天子摈辞曰子若本爵是男亦谓为子也所以尔者举其高者言之亦尊异故也不云入天子国及不云摈者略可知也故尔雅云九夷八狄七戎六蛮谓之四海李廵注四海逺于四荒晦防无形不可教诲故云四海也海者晦也言其晦暗无知案尔雅所列与此同但数异尔注正义曰其或有多功盆土虽加侯伯之地而爵不得进终守子男以卑逺故也今虽别为牧长而同呼为子不得过本爵也】于内自称曰不谷注与民言之谦称谷善也音义【谦称尺澄反】于外自称曰王老注威逺国也外亦其戎狄之中疏【正义曰谓其国之外夷狄之中也以为牧长恐夷狄难服须尊名威之故与一切言自称曰我是天子之老臣也崔云方伯牧称天子之老四夷之长称曰王老方伯之职带三公之任犹谓之内臣化同天子无有归往之义故云天子之老四夷之君去王逺由有归往之义贤始得为长故以王老为称也】庶方小侯入天子之国曰某人于外曰子自称曰孤注谓戎狄子男君也男者于外亦曰男举尊言之疏【正义曰庶众也小侯谓四夷之君非为牧者也以其贱故曰众方也若入王国自称曰某人若牟人介人也六服之内但举伯之与牧不显其余诸侯九州之外既举大国之子又举其余小国者以六服诸侯下文别更具显故于此略之于外曰子者此君在其本国外四夷之中自称依其本爵或子或男今言子是举其尊称耳若男亦称男也自称曰孤者若自与臣民言则曰孤孤者特立无德能也凡二伯自称及介传命曰天子之力臣故玉藻云伯曰天子之力臣是也若摈者传命于天子则曰天子之吏故此云摈于天子则曰天子之吏是也于诸侯及朝廷则曰天子之老则此文及昭公十三年刘献公对晋叔向云天子之老是也九州之长及介传命则曰某土之守臣某知者玉藻云若其摈者传命于天子则曰天子之老臣某侯某知者约此文天子之老及下文云某侯某其余诸侯介传命云某土之守臣某知者亦约玉藻文也摈者传命云某侯某知者约下文也凡九州之外大国之子介传命某屏之守臣某故玉藻又云其在边邑曰某屏之守臣某是也摈者告天子称某子某与中国诸侯同庶方小侯介传命云某土之孤某知者玉藻云小国之君曰孤是也摈者告天子亦应云某孤某知者约寻常诸侯称某侯某但称孤为异耳其二伯以下对天子皆称名也】
　　天子当依而立诸侯北面而见天子曰觐天子当宁而立诸公东面诸侯西面曰朝注诸侯春见曰朝受挚于朝受享于庙生气文也秋见曰觐一受之于庙杀气质也朝者位于内朝而序进觐者位于庙门外而序入王南面立于依宁而受焉夏宗依春冬遇依秋春秋时齐侯唁鲁昭公以遇礼相见取易略也觐礼今存朝宗遇礼今亡音义【依本又作扆同于岂反注同状如屏风画为黼文高八尺见贤遍反下文注除相见皆同觐其靳反宁徐珍吕反又音储门屏之间曰宁夏户嫁反唁音彦谷梁传云吊失国曰唁易以豉反】疏【正义曰此一节论诸侯四时朝觐宗遇之法各随文解之天子当依而立者依状如屏风以绛为质高八尺东西当户牖之间绣为斧文也亦曰斧依故觐礼云天子设斧依于户牖之间左右几天子衮冕负斧依郑注云依如今绨素屏风也有绣斧文所以示威也尔雅云牖户之间谓之扆郭注云窻东户西也依此诸解是设依于庙堂户牖之间天子见诸侯则依而立负之而南面以对诸侯也凡诸侯朝王一年四时案宗伯春曰朝夏曰宗秋曰觐冬曰遇郑注朝犹朝也欲其来之早宗尊也欲其尊王觐之言勤也欲其勤王之事遇犹偶也欲其若不期而俱至若通而言之悉曰朝从初受名觐礼云诸侯前朝皆受舍于朝又云乘墨车载龙旗弧韣乃朝又春秋僖二十八年夏五月经曰公朝于王所知朝通名也但朝觐宗遇礼异耳案大行人云侯服岁壹见甸服二岁壹见男服三岁壹见采服四岁壹见衞服五岁壹见要服六岁壹见随服更来周而复始然而六服分来又每方服别分为四分一分朝春一分宗夏一分觐秋一分遇冬四方并然故郑注云其朝贡之岁四方各四分趋四时而来或朝春或宗夏或觐秋或遇冬要服之外有夷镇藩三服案大行人云九州之外谓之藩国世壹见郑注云世谓父死子立及嗣王即位乃一来耳六服之中服数朝外又有四名一是时见曰防者若诸侯有不服者王将有征讨之事若东方诸侯不服则与东方诸侯共讨之若南方诸侯不服则与南方诸侯共讨之诸方皆然朝竟王乃为坛于国外与之防盟春于国东夏南秋西冬北防则随事无有定期有时而然故曰时见曰防也二曰殷见曰同者天子十二年一廵守或应廵守之岁而天下未平或王有他故不获自行则四方诸侯并朝京师朝竟亦于国外为坛以命之政事殷众也其来既众故曰殷见曰同也三曰时聘曰问者谓王有事诸侯非朝王之岁不得自来遣大夫来聘因而问王起居此亦无常期故曰时聘曰问也四曰殷頫曰视者谓元年七年十一年唯有侯服来朝朝者既少诸侯遣卿大夫以大礼来聘聘者既众故曰殷也覜亦见也为来见王起居故曰覜也殷覜亦并依时春东夏南秋西冬北各随方逐时但不每方分为四耳故郑注大行人云其殷同四方四时分来如平时也郑既云四时分来如平时而前六服初时唯云四时虽不言四方后又云四方各分趋四时明其同也然所以殷覜不须分见四时者小礼不须更见四时法也天子当依而立是秋于庙受觐礼也诸侯来朝至于近郊王使大行人皮弁用璧以迎劳之诸侯亦皮弁从使者以入天子赐舍诸侯受舍听天子之命其朝日未出之前诸侯上介受舍于庙门外同姓西面北上异姓东面北上至朝日质明诸侯禆冕先释币于其齐车之行主天子衮冕在庙当依前南面而立不迎宾诸侯自庙门外位天子使上摈进诸侯诸侯入庙门右坐奠圭玉而再拜所以奠圭玉者卑见于尊奠贽不授也摈者命升西阶亲授诸侯于是坐取圭玉升堂王受玉是当依而立之时也诸侯北面而见天子曰觐者王既受玉而诸侯降阶并北面再拜稽首摈者延之使升成拜是北面曰觐时所以同北面者觐遇秋冬隂气质敛故不布散天子当宁而立者此为春夏受朝时也宁者尔雅云门屏之间谓之宁郭注云人君视朝所宁立处李廵云正门内两塾间曰宁谓天子受朝于路门外之朝于门外而宁立以待诸侯之至故云当宁而立也然路门外有屏者即树塞门是也尔雅云正门谓之应门又云屏谓之树李廵云恒当门自蔽名曰树郭云小墙当门中今案李郭二注以推验礼文诸侯内屏在路门之内天子外屏在路门之外而近应门者也诸公东面诸侯西面曰朝者王既立宁诸侯次第而进诸公在西诸侯在东而朝王阳气文也故因文而分布也崔云地道贵右公故在西也然此是春朝也先受朝竟然后入庙受享也注正义曰庭实受之于庙生气文也阳生之时其气文舒而布散故分于两处受也云秋见曰觐一受之于庙一并朝享皆庙受之杀气质也此隂杀之时其气质敛故并于一处受之也云朝者位于内朝而序进者此内朝即路门外朝也对臯门内三槐九棘之外朝故称内也若对路寝庭朝又为外故文王世子云朝于外朝则以官是也崔云诸侯春夏来朝各乗其命车至臯门外陈介也天子车时在大门内传辞既讫则乗车出大门下车若升朝之时王但迎公自诸侯以下则随之而入更不别迎也入至文王庙门天子还服朝服立于路门之外诸侯更易服朝服执贽而入应门而行礼故王当宁以待诸侯次第而进故云序进谓入应门诸公东面诸侯西面若熊氏之义则朝无迎法唯享有迎诸侯之礼案觐礼诸侯乗墨车而入朝郑云墨车者大夫制也入天子之国车服不可尽同也云觐者位于庙门外而序入者其宿受位次在庙门外至朝之旦秋冬王不出迎其尊卑各在其次中未得相见听上摈进之乃于位次第而入故云序入也云王南面立于依宁而受焉者二处皆南面也云夏宗依春冬遇依秋者隂阳同各相依也云春秋时齐侯唁鲁昭公以遇礼相见取易略也者此引证宗依朝遇依觐非唯并受为异其礼有难易繁省之殊也谷梁传曰吊失国曰唁鲁昭公伐季氏不胜而出故春秋昭二十五年九月公孙于齐次于阳州齐侯唁公于野井公羊云以人为菑以幦为席以鞌为几以遇礼相见是也分六服随服而朝则六年一遍此郑康成之义尚书六年五服一朝而孔注云五服一朝侯甸男采衞六年一朝防京师孔郑不同孔以昭十三年左传云岁聘以志业间朝以讲礼再朝而会以示威再防而盟以显昭明以为诸侯三年一朝六年一防十二年一盟是周之正朝法也其大行人依服数见者是诸侯遣使贡献而见耳知觐在庙者此云当依而立觐礼又有负斧依及侯氏入庙门告听事郑注云告王以国所用为罪之事大行人云庙中将币三享故也知在文王庙者聘礼云不腆先君之祧明天子受觐于庙之祧可知也又案觐礼同姓西面异姓东面郑注分别同姓异姓者受之将有先后也则是觐礼之法先同姓后异姓若然案檀弓注云朝觐爵同同位则爵尊先见觐礼见不同者二文虽异其意则同就爵同之中先受同姓之朝周之盟防亦先同姓也故定四年祝佗称践土之盟载书云晋重鲁申蔡甲午郑防齐潘郑虽小国而在齐上故隐十一年传云周之宗盟异姓为后若其余盟分国大小为次故襄二十七年宋之盟晋楚争先楚人先防是也必知然者案杜预释例云若王官之伯主盟异姓为后其余则否也凡天子三朝其一在路门内谓之燕朝大仆掌之故大仆云王眂燕朝则正其位文王世子云公族朝于内朝亲之也此则王与宗人图其嘉事及王退侯大夫之朝也其二是路门外之朝谓之治朝司士掌之故司士云正朝仪之位王南乡三公北面东上孤东面北上卿大夫西面北上王族故士虎士在路门之右南面东上大仆大右大仆从者在路门之左南面西上比是每日视朝之位其王与诸侯宾射亦与治朝同故射人云三公北面孤东面卿大夫西面诸侯在朝则皆北面不云王族故士虎士大仆大右者文不具耳不云士者郑注云此与诸侯射士不与案诸侯大射士立于西方东面是天子大射士亦预礼也其三是臯门之内库门之外谓之外朝朝士掌之故朝士云左九棘孤卿大夫位焉右九棘公侯伯子男位焉面三槐三公位焉此是询众庶之朝也凡朝三公北面者以其贵臣答王之义也孤及诸侯东面者尊之故从宾位卿大夫西面者君之臣子统于君也士门西东面者以其卑贱故外之其外朝孤与士辟诸侯故就东方西面同其位案燕礼云卿西面大夫北面士门西东面大射亦然知诸侯有路门外朝者案玉藻云君朝服日出而视朝退适路寝是也其外询众庶之所经虽无文亦当与天子同其位无三公及诸侯当同燕礼大射之位若然周礼天子有射朝燕仪礼诸侯有燕朝也射虽无正朝当与天子同则天子诸侯皆三朝也】
　　诸侯未及期相见曰遇相见于郤地曰防诸侯使大夫问于诸侯曰聘约信曰誓涖牲曰盟注及至也郤闲也涖临也坎用牲临而读其盟书聘礼今存遇防誓盟礼亡誓之辞尚书见有六篇音义【郤丘逆反涖音利徐力二反又音类盟音明徐音亡幸反郤闲如字又音闲坎苦感反徐又苦敢反后同】疏【正义曰今若未至前所期之日及非所期之地而忽相见则并用遇礼相接故曰遇也所以尔者遇礼易略既期未至故用简易礼也相见于郤地曰防者此谓及期之礼郤间也既及期又至所期之地则其礼闲暇诸侯使大夫问于诸侯曰聘者聘问也谓遣大夫徃相存问约信曰誓者亦诸侯事也约信以其不能自和好故用言辞共相约束以为信也若用言相约束以相见则用誓礼故曰誓也郑注司冦云约言语之约束也涖牲曰盟者亦诸侯事也涖临也临牲者盟所用也盟者杀牲歃血誓于神也若约束而临牲则用盟礼故云涖牲曰盟也然天下太平之时则诸侯不得擅相与盟唯天子廵守至方岳之下防毕然后乃与诸侯相盟同好恶奬王室以昭事神训民事君凡国有疑则盟诅其不信者及殷见曰同并用此礼后至于五覇之道卑于三王有事而防不协而盟盟之为法先凿地为方坎杀牲于坎上割牲左耳盛以珠槃又取血盛以玉敦用血为盟书成乃歃血而读书知坎血加书者案僖二十五年左传云坎血加书又襄二十六年左传云防用牲加书是也知用耳者戎右职云赞牛耳知用左者以馘者用左耳故也知珠槃玉敦者戎右职云以玉敦辟盟又玉府云则共珠槃玉敦知口防血者隐七年左传云陈五父及郑伯盟防如忘又襄九年云新与楚盟口血未干是也异义云礼约盟不令春秋公羊説古者不盟结言而退故谷梁传云诰誓不及五帝盟诅不及三王交质子不及二伯且盟非礼故春秋左氏云周礼有司盟之官杀牲防血所以盟事神明又云凡国有疑盟诅其不信者是知于礼得盟许君谨案从左氏説以太平之时有盟诅之礼郑氏不駮从许慎义也盟诅不及三王非郑所用然盟牲所用许慎据韩诗云天子诸侯以牛豕大夫以犬庶人以鸡又云毛诗説君以豕臣以犬民以鸡又左传云郑伯使卒出豭行出犬鸡以诅射颍考叔者又云衞伯姬盟孔悝以豭郑云诗説及郑伯皆谓诅小于盟周礼戎右职云盟则以玉敦辟盟遂役之郑注云役之者传敦血授当防者下云赞牛耳桃茢又左传云孟武伯问于高柴曰诸侯盟谁执牛耳然则盟者人君以牛伯姬盟孔悝以豭不人君也皇氏以为春秋时盟乃割心取血故定四年鑪金云王割子期之心与随人盟杜云当心前割取血以盟示其至心是也注正义曰郑注司盟云盟者书其辞于策杀牲取血坎其牲加书于上而埋之谓之载书云聘礼今存遇防誓盟礼亡誓之辞尚书见有六篇者一曰甘誓夏啓伐有扈氏誓羣众二曰汤誓谓汤伐桀誓羣臣也三曰泰誓武王伐纣渡孟津誓勅士众之辞也四曰牧誓武王伐纣于牧野时所作五曰费誓徐戎作难鲁侯伯禽誓羣臣兴兵伐之也六曰秦誓秦穆公袭郑不从蹇叔之谋果败诸崤后穆公悔过与羣臣自誓也】
　　诸侯见天子曰臣某侯某注谓啬夫承命告天子辞也其为州牧则曰天子之老臣某侯某奉珪请觐音义【啬音色】其与民言自称曰寡人注谦也于臣亦然音义【自谓一本作自称】其在凶服曰适子孤注凶服亦谓未除防音义【适音的】临祭祀内事曰孝子某侯某外事曰曾孙某侯某注称国者逺辟天子死曰薨注亦史书防辞复曰某甫复矣注某甫且字既葬见天子曰类见注代父受国类犹象也执皮帛象诸侯之礼见也其礼亡言諡曰类注使大夫行象聘问之礼也言諡者序其行及諡所宜其礼亡音义【其行下孟反】诸侯使人使于诸侯使者自称曰寡君之老注系于君以为尊也此谓诸侯之卿上大夫音义【使于色吏反下同】疏【正义曰此一节明诸侯及臣称谓之法各随文解之诸侯谓五等诸侯见天子而摈者将命之辞也同得称臣故曰臣也某侯某者若言齐侯衞侯下某是名若伯子男则云曹伯许男某也其与民言自称曰寡人者此亦自与民言法也寡人者言已是寡德之人其在凶服曰适子孤者谓摈者告宾之辞知者杂记云相者告曰孤某须矣但彼文不云适子文不备此直云适子孤不云名亦文不具也称孤称名者皆谓父死未葬之前也故杂记云孤某须矣下则云既葬蒲席明孤某是未葬也凡诸侯在防之称公羊未葬称子某者庄三十二年子般卒襄三十一年子野卒皆是君薨未葬称子某也既葬称子则文公十八年子恶卒经书子卒是也逾年称君者则僖公十年里克杀其君卓及文公元年公即位是逾年称君也谓臣子称君也若其君自称犹曰子故公羊传文九年诸侯于其封内三年称子是也案昭十一年楚灭蔡执世子有其时蔡君已死其子仍称世子者何休云称世子者不许楚之灭蔡也犹若君存然故犹称世子文十四年九月齐商人弑其君舍舍为君商人之弑也襄二十九年吴子使季札来聘先君未逾年吴称子者贤季子故録之桓十一年郑忽出奔衞先君既葬而尚称名者公羊云何以名伯子男一也辞无所贬何休云直以防降称名无余罪致贬凡以王事出防未逾年皆称子僖九年防于葵邱宋襄公称子僖二十八年防于践土陈共公称子定四年防召陵陈怀公称子皆未逾年防王事而称子也若未逾年非王事而称爵者皆讥耳成四年郑伯伐许是也从上以来皆公羊之义也其左氏之义君薨未葬未行即位之礼前称子某子般子野是也其出防诸侯未葬之前称子故僖九年左氏传云凡在丧王曰小童公侯曰子葵丘之防宋襄公称子践土之防陈共公称子是也葬虽未逾年则称君则晋里克弑其君卓齐商人弑其君舍是也文十八年子恶卒先君葬后称子者杜预云时史畏襄仲不敢称君故云子也其王事出防则称爵成四年郑伯伐许是也案桓十三年经书衞惠公称侯成十三年经书宋公衞侯此并先君未葬而称爵者贾服注讥其不称子杜预云非礼也僖二十五年防衞子莒庆盟于洮时先君已葬卫成公犹称子者杜预云善其成父之志故上系于父而称子服防亦云明不失子道成十年晋侯伐郑时厉公父景公患未薨而厉公出防称爵讥其生代父位不子也此皆左氏之义公羊以奚齐僖九年死卓子十年死以卓子逾年故称君左氏卓子亦九年死但赴告在十年以葬后故称君左氏公羊二传不同也公羊以成四年郑伯伐许非王事未逾年而称爵讥之也左氏则以郑伯伐许为王事虽未逾年得称爵当与公羊异郑駮异义从公羊义以郑伯伐许为非礼及公羊未逾年为王事皆称子即宋襄公称子陈共公称子是也左氏未逾年为王事皆称爵郑駮异义引宋襄公称子从公羊説以为称子礼也外事曰曾孙某侯某者外事谓社稷山川在封内者也天子外事言嗣王某诸侯不得称嗣侯但称曾孙所以然者天子尊谓能继天德而立也诸侯无德不继嗣为侯故不云嗣但是父祖重孙故言曾孙也死曰薨者此谓诸侯死而国史策辞也若异国史书之则但云卒也在四夷不言亦贱略也自此以下皆然复曰某甫复矣者天子复则曰天子诸侯不可复云诸侯复故呼其字言某甫故郑注前文诸侯呼字是也既葬见天子曰类见者此诸侯世子父死葬毕而见于天子礼也类象也言葬后见于王而执皮帛以象诸侯见故曰类见然春秋之义三年除丧之后乃见而今云既葬者谓天子或廵守至竟故得见天子未葬未正君臣故虽天子廵守亦不见也言諡曰类者言諡谓将葬就君请諡也凡諡既是表德故由尊者所裁当未葬之前亲使人请之于天子若檀弓云其子戌请諡于君曰日月有时将葬矣请所以易其名者是言諡于君也而曰类者王肃云请諡于天子必以其实为諡类于平生之行也何云类其德而称之如经天纬地曰文也郑云使大夫来行聘问之礼也今案郑防谓吉时遣大夫行则曰聘今请諡使大夫不得曰聘而名曰类言类相聘而行此礼也故云言諡曰类也使者自称曰寡君之老者玉藻云上大夫曰下臣摈者曰寡君之老下大夫自名摈者曰寡大夫此云自称曰寡君之老则上大夫摈者传辞及自称于他国亦曰寡君之老称于己君则玉藻云下臣某注正义曰谓啬夫承命告天子辞也者此注并觐礼之文也郑云啬夫盖司空属也为末摈承命于侯氏未介传而上上摈以告于天子也音义隐云啬夫主诸侯所赍币帛皮圭之礼奉以白于天子也云其为州牧则曰天子之老臣某侯某者若为州牧既尊若来见故摈者加此四字也前州牧阙此故郑补言之也云奉珪请觐是郑意述摈者之辞文无所出也亦史书策辞者上文云天王崩书策辞今诸侯云薨故亦史策辞若告于诸侯则辞当谦退故杂记云赴于诸侯曰寡君不禄使大夫行象聘问之礼也者此句中类字言比类聘问之礼请諡于天子】
　　天子穆穆诸侯皇皇大夫济济士跄跄庶人僬僬注皆行容止之貎也聘礼曰宾入门皇又曰皇且行者曰众介北面锵锵焉凡行容尊者体盘卑者体蹙音义【济子礼反跄本又作鸧或作锵同七良反僬子妙反盘步丹反蹙子六反】疏【正义曰此一节论天子至庶人行容之貎云天子穆穆者威仪多貌也天子尊重故穆穆威仪多也诸侯皇皇者自庄盛也诸侯不及穆穆而皇皇庄盛郑注聘礼云皇皇庄盛也大夫济济者济济徐行有节大夫降于诸侯不得自庄盛但徐行而已也士跄跄者郑注聘礼云容貌舒扬也案郑意则不得济济也但舒扬而已庶人僬僬者卑尽之貌也庶人卑贱都无容仪并当疾行而已崔云凡形容下不得兼上上得兼下故诗有济济辟王穆穆鲁侯者诗人颂美举盛以言非对例也注正义曰引聘礼证皇皇是容仪也此是入门时容也又曰皇且行者又证行时容也然皇是诸侯之容聘礼人臣而云皇者执玉入庙门得进其容亦如其君行礼宜已容也若在本国则济济然云又曰众介北面跄焉证容之蹙也众介士也卑故不得进容犹跄跄而已云凡行容尊者体盘卑者体蹙尊者体盘穆穆皇皇卑者体蹙跄跄僬僬是也】
　　天子之妃曰后注后之言后也音义【妃芳非反】诸侯曰夫人注夫之言扶大夫曰孺人注孺之言属音义【孺而树反】士曰妇人注妇之言服庶人曰妻注妻之言齐公侯有夫人有世妇有妻有妾注贬于天子也无后与嫔去上中音义【贬皮检反去羗吕反】夫人自称于天子曰老妇注自称于天子谓畿内诸侯之夫人助祭若时事见自称于诸侯曰寡小君注谓飨来朝诸侯之时自称于其君曰小童自世妇以下自称曰婢子注小童若云未成人也婢之言卑也于其君称此以接见体敌嫌其当音义【童本或作僮】子于父母则自名也注名父母所为也言子者通男女列国之大夫入天子之国曰某士注亦谓诸侯之卿也三命以下于天子为士曰某士者如晋韩起聘于周摈者曰晋士起自称曰陪臣某注陪重也音义【重直恭反】于外曰子注子有德之称鲁春秋曰齐高子来盟音义【称尺证反】于其国曰寡君之老使者自称曰某注使谓使人于诸侯也某名也音义【使自称色吏反注使谓同本或作使者自称】疏【正义曰此一节论天子以下妃妾及臣子称谓之法各随文解之天子之妃曰后诸后曰夫人大夫曰孺人士曰妇人庶人曰妻者皆敌其夫如王之后故以后居前耳妃邦君之合配王诸侯以下通有妃义故以妃字冠之以特牲王诸侯大夫士之礼皆云某妃配某氏尊卑通称也白虎通云后君也明配至尊为海内小君天下尊之故继其王言之而曰后也诸侯曰夫人者夫人之名唯诸侯得称论语云邦君之妻邦人称之曰君夫人是也大夫曰孺人者孺属也与人为亲属士曰妇人者妇之言服也服事其夫也其妇号亦上下通称按春秋逆妇姜于齐是诸侯亦呼妇也谷梁传云言妇通称之辞言服事舅姑知通名也庶人曰妻者妻之言齐也庶人贱无别称判合齐体而已尊卑如此若通而言之则上下通曰妻故诗曰刑于寡妻是天子曰妻也周家大夫妻曰内子赵姬以叔隗为内子是也公侯有夫人者独言公侯举其上者余从可知也既下于天子不得立后故但得以一人正者为夫人有世妇者谓夫人之侄娣故公羊云夫人无子立侄娣子也质家先立侄之子文家先立娣之子二氏亦夫人侄娣贵于二媵则此世妇者谓夫人侄娣为媵凡二人有妻者谓二媵及侄娣也凡六人有妾者谓六人之外别有其妾知者以上文云天子八十一御妻之外更有妾郑注云妾贱者不入百二十人数故知此妾不在九女之数也夫人自称于天子曰老妇者此夫人谓畿内诸侯之妻也其助祭于后得接见天子故得自称也言老而服事也以畿外诸侯夫人无见天子之礼此云自称于天子故注云畿内诸侯之夫人助祭若时事见谓若献茧之属自称于诸侯曰寡小君者此诸侯谓他国君也古者诸侯相飨夫人亦出故得自称也知者坊记云阳侯杀缪侯窃其夫人故大飨废夫人之礼于此之前有夫人飨法故注云谓飨来朝诸侯之时也君之妻曰小君而云寡者亦从君为谦也自称于其君曰小童者小童未成人之称也其与夫言自谦称为小童若未成人言无知也自世妇以下自称曰婢子者降于夫人故并自称婢子贱故也婢之言卑也向其夫自称言己卑故春秋晋怀嬴谓公曰寡君使婢子侍执巾栉是也列国之大夫入天子之国曰某士者谓摈者辞也列国五等诸侯也天子上士三命中士再命下士一命而五等之臣唯公国一孤四命耳自卿大夫从三命而下其命等于王之士故入天子之国则摈者称为某国之士也故注引春秋襄二十六年晋韩起聘于周摈者曰晋士起言晋国之士起以证之也自称曰陪臣某者陪重也某名也其君已为王臣已今又为己君之臣故自称对王曰重臣也若襄二十一年晋栾盈辞于行人曰天子陪臣盈是也于外曰子者亦摈者辞外谓在他国时也摈者则称其姓而曰子子是有德之称故注引闵公二年冬齐高子来盟证于外曰子也高子高傒是也于其国曰寡君之老者其国自国中也其君与民言自称曰寡人故此卿若与国中人语自称曰寡君之老也使者自称曰某者某名也若此卿为使在他国与彼君语则称名也若与彼臣民言则自称寡君之老也注正义曰孺之言属者案尔雅云孺属也以接见体敌嫌其当者为其接见之时暂有体敌嫌若当夫人然也使谓使人于诸侯也者知者以玉藻云上大夫于他国摈者曰寡君之老下大夫于他国摈者曰寡大夫皆无称名之事玉藻又云大夫私事使私人摈则称名注云私事使谓以君命私行非聘也若晋韩穿来言汶阳之田彼以私事使称名此文使自称曰某称名与彼相当故知使谓使人于诸侯也】
　　天子不言出诸侯不生名君子不亲恶注天子之言出诸侯之生名皆有大恶君子所逺出名以絶之春秋传曰天王出居于郑衞侯朔入于衞是也音义【逺于万反】诸侯失地名灭同姓名注絶之疏【正义曰此一节论天子诸侯有罪书出名之事各随文解之天子不言出者天子以天下为家策书不得言出所在称君诸侯不生名者诸侯南面之尊名者质贱之称诸侯相见祗可称爵不可称名君子不亲恶者谓策书君子谓孔子书经若见天子大恶书出以絶之诸侯大恶书名以絶之君子不亲此恶人故书出名以罪之也诸侯失地名灭同姓名者春秋庄十年荆败蔡师于莘以蔡侯献舞归公羊云何以名絶曷为絶之获也此失地名也僖二十五年衞侯燬灭邢公羊云何以名絶曷为絶之灭同姓也此灭同姓名也故郑总言之也注正义曰案僖二十四年天王出居于郑公羊云王者无外此其言出何不能乎母也谓不能以孝事于母此郑注天子言出大恶用公羊义也案春秋庄六年衞侯朔入于衞朔未为君之时与其母谗构世子伋及为君被逐出奔齐王立公子黔牟朔自齐而入衞以逐黔牟公羊云朔何以名絶曷为絶之犯命也谓犯王命郑注以朔为大恶亦用公羊义也】
　　为人臣之礼不显谏注为夺美也显明也谓明言其君恶不几微音义【为夺于伪反】三谏而不听则逃之注逃去也君臣有义则合无义则离疏【正义曰案庄二十四年曹羁出奔陈公羊传云戎将侵曹曹羁谏曰戎众以无义君请勿自敌也曹伯曰不可三谏不从遂去之何休云谏有五一曰讽谏者案定十二年公羊传云孔子以季氏之强谓季孙曰家不藏甲邑无百雉之城季孙闻之堕费邑是讽谏也何休又云二曰顺谏曹羁是也即上谏曹君无以戎敌三谏不从遂出奔陈所谓以道事君不可则止此是顺谏也何休又云三曰直谏子家驹是也案昭二十五年公羊传云昭公将杀季氏子家驹谏曰诸侯僭于天子大夫僭于诸侯久矣是不辟君僭而言之是直谏也何休又云四曰争谏子反请归是也案宣十五年公羊传云楚庄王围宋子反华元乗堙相对语华元谓子反云易子而食之析骸而炊之子反谓华元吾军有七日之粮子反劝楚王赦宋而归楚王不可子反频谏不听乃引师去楚王亦归是争谏也何休又云五曰赣谏百里子蹇叔子是也案僖三十三年公羊传云秦穆公将袭郑百里子与蹇叔子谏穆公不从百里子蹇叔子从其子而哭之是赣谏也凡谏讽谏为上赣谏为下事君虽主谏争亦当依微纳进善言耳不得显然明言君恶以夺君之美也三谏不听则逃之者听犹从也逃犹去也君臣有离合之义有义则合无义则离若三谏不听则待放而去也】
　　子之事亲也三谏而不听则号泣而随之注至亲无去志在感动之音义【号户刀反】疏【正义曰父子天合理不可逃虽不从则当号泣而随之冀有悟而改之然论语云事父母几谏此不云者以其略耳檀弓云事亲无犯相互耳又云事君有犯故此论其微檀弓言事亲无犯此论其犯亦互言耳故注云至亲无去志在感动之】
　　君有疾饮药臣先尝之亲有疾饮药子先尝之注尝度其所堪音义【度待各反】医不三世不服其药注慎物齐也音义【齐才细反】疏【正义曰凡人病疾盖以筋血不调故服药以治之其药不慎于物必无其征故宜戒之择其父子相承至三世也是慎物调齐也又説云三世者一曰黄帝针灸二曰神农本草三曰素女脉诀又云夫子脉诀若不习此三世之书不得服食其药然郑云慎物齐也则非谓本草针经脉诀于理不当其义非也】儗人必于其伦注儗犹比也伦犹类也比大夫当于大夫比士当于士不以其类则有所防音义【儗鱼起反注同防息列反】疏【正义曰儗比也伦匹类也凡欲比方于人当以类相并不得以贵比贱则为不敬也】
　　问天子之年对曰闻之始服衣若干尺矣注既不敢言年又不敢斥至尊所能问国君之年长曰能从宗庙社稷之事矣防曰未能从宗庙社稷之事也问大夫之子长曰能御矣防曰未能御也问士之子长曰能典谒矣防曰未能典谒也问庶人之子长曰能负薪矣防曰未能负薪也注皆言其能则长防可知御犹主也书曰越乃御事谓主事者谒请也谓能摈赞出入以事请告也礼四十强而仕五十命为大夫疏【正义曰此谓防少新立之王或有逺方异域人来不知王年大小问朝廷之臣对曰闻之者臣为答之必有法则礼齿路马有诛而至尊体贵故臣不可轻言君年及形长短与才技所堪故依违而对也但云闻之谦不敢言见也云始服衣若干尺者既不敢指斥即云服衣若干尺谓或五尺或六尺随长短而言之也防则衣短长则衣长问者闻之则知王之长防也古者谓数为若干故仪礼乡射大射数射算云若干纯若干竒若如也干求也言事本不定常如此求之也故云若干也问国君之年者亦谓防少新立为君而他人问其臣也长曰能从宗庙社稷之事矣防曰未能从宗庙社稷之事也者不言闻之及衣而言所能主国者辟天子也国保宗庙社稷故以所保答之也人君十五有养子之礼长则能主国闻其能主国则知十五以上为长也若闻未能主国则知十四以下是为防也问大夫之子者亦他国人问此大夫之子长防于大夫之臣也天子诸侯继世象贤其年不定故问其年而大夫五十乃爵故不问大夫而问其子长曰能御矣防曰未能御也者御谓主事也官有世功子学父业故有御事之因也举其所能则长防可知也大夫子卑长防当以二十为限也问士之子者亦谓他国人来问此士之属吏也四十强而仕故问其子也长曰能典谒矣防曰未能典谒也者谒请也士之子年数长则言能主宾客告请之事防则言未能也士贱无臣但以子自典告也问庶人之子者庶人谓府史之属亦有同僚或他国人问其同僚府史熊氏云庶人年无长防亦问其子者顺上大夫士而言之长曰能负薪矣防曰未能负薪也者少仪云问士之子长防长则曰能耕矣防则曰能负薪未能负薪谓士禄薄子犹以能农事为业也与此不同者亦当有田无田之异此所言之士者是有田者故子免耕负薪而典谒注正义曰引大诰证御事是大夫礼四十强而仕五十命为大夫曲礼文引之释所以不问大夫士庶人之身而问其子之义也以大夫士其年既定故不假问其年而问其子也】
　　问国君之富数地以对山泽之所出问大夫之富曰有宰食力祭器衣服不假问士之富以车数对问庶人之富数畜以对注皆在其所制以多少对宰邑士也食力谓民之赋税音义【数色主反下数畜同畜许六反郑注周礼云始养曰畜】疏【正义曰谓问诸侯之臣求知其君封内土地所出也云富者非问其多金帛正是问最所优饶者也不问天子者率土之物莫非王有天下共见故不须问而诸侯止一国故致问也数地以对者数土地广狭对之也山泽之所出者又以鱼盐蜃蛤金银锡石之属随有而对也晋文公谓楚成王曰羽毛齿革君地生焉是也问大夫之富者亦他国人问其臣也曰有宰食力者答之也宰邑宰也有宰明有采地即公山弗扰为季氏宰是也食力谓食下民赋税之力也祭器衣服不假者谓四命大夫也衣服祭服也若四命大夫得自造祭器衣服故云不假若三命以下有田者造而不备则假借也问士之富以车数对者士有地不多亦无邑宰故其属吏但以其车数对也上士三命则得赐车马也副车随命中士乘栈车无副车也问庶人之富数畜以对者谓鸡豚之属闾师云凡庶民不畜者祭无牲不耕者祭无盛不树者无椁不蚕者不帛不绩者不衰故以畜数对郑注周礼云始养曰畜将用之曰牲引春秋云卜日曰牲】
　　天子祭天地祭四方祭山川祭五祀岁徧诸侯方祀祭山川祭五祀岁徧大夫祭五祀岁徧士祭其先注祭四方谓祭五官之神于四郊也句芒在东祝融后土在南蓐收在西防在北诗云来方禋祀方祀者各祭其方之官而已五祀户灶中霤门行也此盖殷时制也祭法曰天子立七祀诸侯立五祀大夫立三祀士立二祀谓周制也音义【徧音遍本亦作遍下同句古侯反芒音亡蓐音辱防亡丁反禋音因霤力救反】疏【正义曰此一节论天子以下祭祀尊卑不同并论神有废置之事各随文解之天子祭天地者祭天谓四时迎气祭五天帝于四郊各以当方人帝配之月令春曰其帝大皥夏曰其帝炎帝季夏曰其帝黄帝秋曰其帝少皥冬曰其帝颛顼明为配天及告朔而言之其雩祭亦然故月令孟夏云大雩帝为命祀百辟卿士既云祀百辟卿士明五方人帝天子亦雩祀之其夏正郊感生之帝周以后稷配之其于明堂总享五帝以文王武王配之故孝经説文后稷为天地之主文王为五帝之宗是也周人祭明堂时又兼以武王配之故祭法云周人宗武王是也知方岳之神是昆仑者案地统书括地象云地中央曰昆仑又云其东南方五千里曰神州以此言之昆仑在西北别统四方九州其神州者是昆仑东南一州耳于神州中更分为九州则禹贡之九州是也其配地之神孝经纬既云后稷为天地之主则后稷配天南郊又配地北郊则周人以喾配圆丘亦当配方泽也祭山川者周礼兆五帝于四郊四望四类亦如之也祭五祀者春秋户忧祭灶季夏祭中霤秋祭门冬祭行也岁徧者谓五方之帝迎气雩祀明堂及郊虽有重者诸神总徧故云岁徧诸侯方祀者诸侯既不得祭天地又不得总祭五方之神唯祀当方故云方祀祭山川者王制云在其地则祭之亡其地则不祭是也大夫祭五祀者大夫不得方祀及山川直祭五祀而已士祭其先不云岁徧者以士祭先祖岁有四时更无余神故也天子祭天地者天地有覆载大功天子主有四海故得总祭天地以报其功天神有六祭之一岁有九昊天上帝冬至祭之一也苍帝灵威仰立春之日祭之于东郊二也赤帝赤熛怒立夏之日祭之于南郊三也黄帝含枢纽季夏六月土王之日亦祭之于南郊四也白帝白招拒立秋之日祭之于西郊五也黒帝汁光纪立冬之日祭之于北郊六也王者各禀五帝之精气而王天下于夏正之月祭于南郊七也四月龙星见而雩总祭五帝于南郊八也季秋大飨五帝于明堂九也地神有二岁有二祭夏至之日祭昆仑之神于方泽一也夏正之月祭神州地只于北郊二也或云建申之月祭之与郊天相对冬至祭昊天上帝者春秋纬云紫微为天帝北极耀魄寳是也其配之人以帝喾配之故祭法云周人禘喾是也其五帝则春秋纬文耀钩云苍帝曰灵威仰赤帝曰赤熛怒黄帝曰含枢纽白帝曰白招拒黒帝曰汁光纪注正义曰此经直言祭四方知非祭五天帝于四方者以上云祭天地则五帝在其中矣故知非天帝也案宗伯云疈辜祭四方百物知此方祀非四方百物者以此文在山川五祀之上与大宗伯血祭社稷五祀五岳五祀在五岳之上此四方亦在山川之上故知是五官之神云祝融后土在南者郑意以为黎兼为后土土位在南方故知祝融后土在南引诗云来方禋祀者是小雅大田之诗以刺幽王之无道追论成王之时太平时和年丰至秋报祭招来四方之神禋絜祭祀引之者证四方之义也云五祀户灶中霤门行者此月令文大宗伯五祀以为五官者以其在五岳之上此五祀在山川之下又与大夫同祭故知是户灶等云此盖殷时制也者以天子诸侯大夫同云祭五祀既无差等故疑殷时制也案王制云大夫祭五祀文与此同而郑云五祀谓司命也中霤也门也行也厉也与此不同者王制之文上云天子祭天地诸侯祭社稷大夫祭五祀既有尊卑等级疑是周礼故引祭法五祀以解之与比不同是有地大夫祭五祀无地大夫祭三祀】
　　凡祭有其废之莫敢举也有其举之莫敢废也注为其凟神也废举谓若殷废农祀弃后不可复废弃祀农也后有德者继之不嫌也音义【为于伪反复扶又反】非其所祭而祭之名曰淫祀淫祀无福注妄祭神不飨音义【妄祭本亦作无福】疏【正义曰此明祭有常典不可輙擅废兴如殷时废柱祀弃则后人不得复举柱而祭之也有其举之莫敢废也者若已举弃祀之后人不得复废弃也注正义曰农即柱也有农功故曰农也弃即后稷也为稷官故曰稷也尚书云弃黎民阻饥汝后稷是也云后有徳者继之不嫌也者郑恐人疑之昔已举柱何竟废柱祀稷乎故此解之者若后有徳者继之则不在今所言之例也】
　　天子以牺牛诸侯以肥牛大夫以索牛士以羊豕注牺纯毛也肥养于涤也索求得而用之音义【索所百反注同求也牷音全一本作纯涤直的反养牲官也徐又同吊反】疏【正义曰此天子以牺牛诸侯以肥牛大夫以索牛皆上得兼下下不得僭上故左传云圣王先成民而后致力于神故奉牲以告曰博硕肥腯是天子亦得以肥也又公羊云帝牲必在涤三月稷牛惟具稷有灾故临时得别求之是天子诸侯得有索牛也大夫以索牛士以羊豕者天子大夫士也若诸侯大夫即用少牢士则用特牲其丧祭大夫亦得用牛士亦用羊豕故杂记云上大夫之虞也少牢卒哭成事祔皆大牢下大夫之虞也特牲卒哭成事祔皆少牢是也据此诸侯不得用牺牛祭义云天子诸侯必有养兽之官下云牺牷祭牲必于是取之诸侯有牺牲大牢者诸侯对卿大夫亦得云牺若对天子则称肥耳其大夫牲体完全亦有牺牲之称故上云大夫牺赋为次但不毛色纯耳注正义曰案楚语观射父云大者牛羊必在涤三月小者犬豕不过十日然者即此大夫索牛士羊豕既不在涤三月当十日以上但不知其日数耳】
　　支子不祭祭必告于宗子注不敢自专谓宗子有故支子当摄而祭者也五宗皆然疏【正义曰支子庶子也祖祢庙在适子之家而庶子贱不敢輙祭之也若滥祭亦是淫祀祭必告于宗子者支子虽不得祭若宗子有疾不堪当祭则庶子代摄可也犹宜告宗子然后祭故郑云不敢自专】
　　凡祭宗庙之礼牛曰一元大武豕曰刚鬛豚曰腯肥羊曰柔毛鸡曰翰音犬曰羮献雉曰疏趾兎曰明视脯曰尹祭槀鱼曰商祭鲜鱼曰脡祭水曰清涤酒曰清酌黍曰芗合梁曰芗萁稷曰明粢稻曰嘉蔬韭曰丰本盐曰咸鹾玉曰嘉玉币曰量币注号牲物者异于人用也元头也武迹也腯亦肥也春秋传作腯腯充貌也翰长声也羮献食人之余也尹正也商犹量也脡直也萁辞也嘉善也稻菰蔬之属也丰茂也大咸曰鹾今河东云币帛也音义【大武如字一音泰鬣力輙反豚徒门反腯徒忽反注同本亦作豚翰户旦反羮古衡反徐又音衡槀苦老反干鱼鲜音仙脡肥顶反徐唐顶反芗音香合如字或音閤萁字又作箕同音姬语辞也王音期期时也稷曰明粢音咨一本作明粱古本无此句蔬本又作疏色鱼反非音久咸本又作醎音咸鹾才何反量音亮又音良作腯徒忽反翰长如字菰音孤本又作苽音同】疏【正义曰此一节论祭庙牲币告神之法凡祭者为贵贱悉然牛曰一元大武者元头也武迹也牛苦肥则脚大脚大则迹痕大故曰一元大武也豕曰刚鬛者豕肥则毛鬛刚大也王云刚鬛言肥大也豚曰腯肥者腯即充满貌也羊曰柔毛者若羊肥则毛细而柔弱故王云柔毛言肥泽也鸡曰翰音者翰长也鸡肥则其鸣声长也犬曰羹献者人将所食羮余以与犬犬得食之肥肥可以献祭于鬼神故曰羮献也雉曰疏趾者趾足也雉肥则两足开张趾相去疏也音义隐云雉之肥则足疏故王云足间疏也兎曰明视者兎肥则目开而视明也故王云目精明皆肥貌也然自牛至兎凡有八物唯有牛云一头而豕以下不云数者皆从其所用而言数也则并宜云苦干也鸡雉为膳及腊则不数也脯曰尹祭者尹正也裁截方正也用之祭一通云正谓自作之也脯自作则知肉之所用也论语云沽酒市脯不食言其不正也槀鱼曰商祭者槀干也商量也祭用干鱼量度燥湿得中而用之也鲜鱼曰脡祭者脡直也祭有鲜鱼必须鲜者煮熟则脡直若馁则败碎不直水曰清涤者古祭用水当酒谓之酒也而云清涤言其甚清皎洁也乐记云尚酒是也酒曰清酌者酌斟酌也言此酒甚清澈可斟酌当为三酒未必为五齐黍曰芗合者夫谷秫者曰黍秫既软而相合气息又香故曰芗合也粱曰芗萁者粱谓白粱黄粱也萁语助也稷曰明粢者稷粟也明白也言此祭祀明白粢也郑注甸师云粢稷也尔雅云粢稷也注今江东人呼粟为粢隋秘书监王劭勘晋宋古本皆无稷曰明粢一句立八疑十二证以为无此一句为是今尚书云黍稷非馨诗云我黍与与我稷翼翼为酒为食以享以祀然则黍稷为五谷之主是粢盛之贵黍既别有异号稷何因独无美名尔雅又以粢为稷此又云稷曰明粢正与尔雅相合又士虞礼云明齐溲酒郑注云或曰明齐当为明视谓兎腊也今文曰明粢粢稷也皆非其次也如郑言云皆非其次由曲礼有明粢之文故注仪礼云非其次王劭既背尔雅之説又不见郑之言苟信错书妄生同异改乱经籍深可哀哉注正义曰元头也案释诂文元首首则头也武迹也释训文春秋传作腯者桓六年左传云博硕肥腯是也云羹献食人之余也者周礼槀人云掌豢祭祀之犬是也尹正也嘉善也释言文此等诸号若一祭并有则举其大者牲牢酒齐而言不应诸事皆道故少牢礼称敢用柔毛刚鬛嘉荐普淖是也或唯有鸡犬或唯鱼兎及水酒韭盐之祭则各举其美号故此经备载其名必知然者案士虞礼祝辞云尹祭郑注云尹脯也大夫士祭无云脯者今不言牲号而云尹祭亦记者误矣如郑此言明单用脯者称尹祭以此推之余亦可知也】
　　天子死曰崩诸侯曰薨大夫曰卒士曰不禄庶人曰死注异死名者为人防其无知若犹不同然也自上颠坏曰崩薨颠坏之声卒终也不禄不终其禄死之言澌也精神澌尽也音义【颠音傎澌本又作□同音赐】在牀曰尸注尸陈也言形体在也在棺曰柩注柩之言究也音义【柩音旧白虎通云久也】疏【正义曰此一节论死后称谓尊卑不同之事各随文解之但生时尊卑着见可识而死防为野土嫌若可弃而称轻防之故为制尊卑之名则明其犹有贵贱之异也崩者坠坏之名譬若天形堕压然则四海必覩古之王者登假也则率土咸知故曰崩诸侯曰薨者薨者崩之余声也而诗云虫飞薨薨是声也诸侯卑死不得效崩之形但如崩后之余声逺劣于形压诸侯之死知者亦局也大夫曰卒者卒毕竟也大夫是有德之位仕能至此亦能毕了平生故曰卒也士曰不禄者士禄以代耕而今遂死是不终其禄庶人曰死者死者澌也澌是消尽无余之目庶人极贱生无令誉死絶余芳精气一去身名俱尽故曰死今俗呼尽为澌即旧语有存者也云崩薨异号至葬同者以臣子藏其君父安厝贵贱同也在牀曰尸者尸陈也古人病困气未絶之时下置在地气絶之后更还牀上所以如此者凡人初生在地既病将死故下复其初生冀脱得死重生也若其不生复反本牀既未殡敛陈列在牀故曰尸也白虎通云失气亡神形体独陈是也言形体在也在棺曰柩者柩究也三日不生敛之在棺死事究竟于此也白虎通云柩究也久也不复变也然尸柩亦通名也案曾子问云如小敛则子免而从柩此谓小敛举尸在为柩也春秋左氏传赠死不及尸是呼未葬之柩为尸】羽鸟曰降四足曰渍注异于人也降落也渍谓相瀸污而死也春秋传曰大灾者何大渍也音义【降户江反又音绛注同渍辞赐反瀸于亷反污濊污之污一作汗户旦反】疏【正义曰鸟兽死异名也降落也羽鸟飞翔之物今云其降落是知死也四足曰渍者牛马之属也若一个死则余者更相染渍而死今云其渍则知死也异于人耳注正义曰公羊庄二十年夏齐大灾大灾者何大瘠也大瘠者何防也注云防者民疾疫也然此云渍彼云瘠字异而意同者也】
　　死寇曰兵注异于凡人当飨禄其后祭王父曰皇祖考王母曰皇祖妣父曰皇考母曰皇妣夫曰皇辟注更设称号尊神异于人也皇君也考成也言其德行之成也妣之言媲也媲于考也辟法也妻所取法也音义【妣必履反辟婢亦反徐扶亦反称尺澄反下之称皆同行下孟反下同媲普计反】疏【正义曰死寇曰兵者谓父祖死君之寇而子孙为名也言人能为国家捍难御侮为宼所杀者谓为兵兵器仗之名言其为器仗之用也故君恒禄恤其子孙异于凡人也故郑云当飨禄其后春飨孤子是也祭王父曰皇祖考者此更为神设尊号亦广其义也王父祖父也皇君也考成也此言祖有君德已成之也王母曰皇祖妣者王母祖母也妣媲也言得媲匹于祖也父曰皇考母曰皇妣者义如上祖父母也夫曰皇辟者辟法也夫是妻所取法如君故言君法也注正义曰皇君也考成也辟法也皆释诂文也】
　　生曰父曰母曰妻死曰考曰妣曰嫔注嫔妇人有法度者之称也周礼九嫔掌妇学之法教九御妇德妇言妇容妇功疏【正义曰生曰父曰母曰妻者生时所称也不言祖及夫者以生号无别称也死曰考曰妣曰嫔者嫔妇人有法度之名也前是宗庙之祭加其尊称故父母并曰皇也此谓非祭时所称也注正义曰周礼九嫔掌妇学之法教九御者此证嫔有德之名周礼以九嫔教宫内之妇人学四德也谓九御者自世妇以下九九而御者也嫔所教不教后夫人及世妇唯教九御而已云妇德妇言妇容妇功者此九嫔所教之事也妇德谓贞顺也妇言谓辞令也妇容谓婉娩也妇功谓丝枲也此生死异称出尔雅文言其别于生时耳若通而言之亦通也尚书云大伤厥考心又云聪听祖考之彝训仓颉篇云考妣延年又云嫔于虞诗大明云曰嫔于京周礼九嫔之官并非生死异称矣】
　　寿考曰卒短折曰不禄注禄谓有德行任为大夫士而不为者老而死从大夫之称少而死从士之称音义【折市设反任音壬又如字】疏【正义曰此并是有德未经仕而死者之称也寿考老也短折少也若有德不仕老而死者从大夫之称故曰卒也若少而死者则从士之称故曰不禄注正义曰郑知有德行任为大夫士而不为者若实是大夫士前文已显今更别云卒与不禄同大夫士之称故知堪为大夫士而不为者檀弓云君子曰终小人曰死与此不同者此据年之老者从大夫之称少者从士之称檀弓不据年之老少但据君子取终其成功小人精神尽澌与此别也】
　　天子视不上于袷不下于带注袷交领也天子至尊臣视之目不过此音义【上时掌反下及注同袷音劫】国君绥视注视国君弥高绥读为妥妥视谓视上于祫音义【绥依注音妥他果反】大夫衡视注视大夫又弥高也衡平也平视谓视面也士视五步注士视得旁游目五步之中也视大夫以上上下游目不得旁音义【游如字徐音流】凡视上于面则敖注敖则仰音义【敖五报反】下于带则忧注忧则低倾则奸注辟头旁视心不正也倾或为侧音义【辟本或作僻匹亦反】疏【正义曰此一节论天子以下其臣视君尊卑有异之事天子视不上于袷者袷谓朝祭服之曲领也天子至尊臣之所视不得上过于袷过袷则慢供奉至尊须承顔色又不得下过于带若下过于带则似有忧戚不供其事国君绥视者国君诸侯也妥下也若臣视君目不得平视于面当视面下袷上既卑稍得上视也庾氏云妥頽下之貎前执器以心为平故以下为妥此视以面为平故妥下于面则上于袷也大夫衡视者衡平也人相看以面为平若大夫之臣视大夫平看其面也故前云绥视形大夫为言士视五步者若视大夫以上唯直瞻上下并不得旁视若士之属吏视士亦不得高面下带而得旁视左右五步也凡视上于面则敖者此解所以观视有节限之义也视人过高则是敖慢定十五年邾子执玉高其容仰高仰骄也下于带则忧者若视过下则似有忧有忧头低垂定十五年鲁公受玉卑其容俯卑俯替也又昭十一年秋防于厥憗单子视不登带是也倾则奸者倾欹侧也若视尊者而欹侧旁视流目东西则似有奸恶之意也】
　　君命大夫与士肄注肄习也君有命大夫则与士展习其事谓欲肄所发为也音义【君命絶句肄本又作肆同以二反】在官言官在府言府在库言库在朝言朝注唯君命所在就展习之也官谓版图文书之处府谓寳藏货贿之处也库谓车马兵甲之处也朝谓君臣谋政事之处也音义【处昌虑反下皆同藏才浪反贿呼罪反字林音悔】朝言不及犬马注非公议也辍朝而顾不有异事必有异虑注心不正志不在君辍犹止也音义【辍竹劣反】故辍朝而顾君子谓之固注固谓不达于礼也在朝言礼问礼对以礼注于朝廷言无所不用礼疏【正义曰此一节论臣事君所在皆当谨习其事各随文解之君命谓君有教命有所营为也其大夫则与士先习学所为之事备拟君之所使在官言官者此是君命所使之事言犹议也若君命之在官则臣当展习言议在官之事在府言府者命之在府亦当习议在府之事也在库言库者命之在库亦随而习议在库之事也在朝言朝者命之在朝亦随而习议在朝之事也朝言不及犬马者此以下明在朝言朝之事朝既如此则官及府库可知也朝是谋政教之处也不宜私防论议以及犬马也辍朝而顾不有异事必有异虑者辍止也异事非常之事异虑非常之虑也臣于朝矜庄俨恪视不流目若忽止朝而廻顾此若非见异事则心有异虑也此由不先习也故辍朝而顾君子谓之固者固陋也若身无异事心无异虑忽止朝而顾君子谓此为固陋不逹礼意也鲁哀公答孔子云寡人固不固是也固谓不达礼也在朝言礼问礼对以礼者朝事既重谋政不轻殷勤诫之言及问对则宜每事称礼也故郑注于朝廷言无所不用礼故论语云孔子谓顔回曰非礼勿视非礼勿听非礼勿言非礼勿动是也注正义曰知官谓版图文书者与府相对周礼内府之属皆主财货故知官谓版图文书故周礼八法治官府】
　　大飨不问卜注祭五帝于明堂莫适卜也郊特牲曰郊血大飨腥音义【适丁歴反腥音星】不饶富注富之言备也备而已勿多于礼也疏【正义曰此大飨总祭五帝其神非一若卜其牲日五帝总卜而已不得每帝问卜若其一一问卜神有多种恐吉凶不同故郑云莫适卜总一卜而已不饶富者富之言备也虽曰大飨诸帝配以文武然礼数有常取备而已不得以其大飨丰饶其物使之过礼此经直云大飨郑知祭五帝于明堂者以其上文云不问卜又与月令季秋大飨帝同诸帝皆在不得每帝问卜若其袷之大飨则周礼宗伯享大鬼皆卜不得云不问卜知非大袷也郑引郊特牲云郊血大飨腥者取大飨二字以证此大飨之文其实彼大飨文在郊下谓袷祭也然此祭五帝莫适卜而雩总祭五帝得每帝问卜者以雩祭为百谷祈雨非一帝之功故每帝适卜至于大飨之时岁功总毕配以文武祭报其功不须每帝皆卜故唯一卜而已】
　　凡挚天子鬯诸侯圭卿羔大夫鴈士雉庶人之挚匹童子委挚而退注挚之言至也天子无客礼以鬯为挚者所以唯用告神为至也童子委挚而退不与成人为礼也説者以匹为鹜音义【挚音至徐之二反本又作贽同鬯勑亮反香酒挚匹依注作鹜音木鸭也】野外军中无挚以缨拾矢可也注非为礼之处用时物相礼而已缨马繁缨也拾谓射韝音义【繁本又作樊步丹反韝徐音沟又古侯反一音古豆反】妇人之挚椇榛脯脩枣栗注妇人无外事见以羞物也椇榛木名椇枳也有实今邳郯之东食之榛实似栗而小音义【椇俱羽反榛侧巾反字林云仕巾反木丛也古本又作亲音壮巾反云似梓实如小栗也见贤遍反枳居纸反邳被悲反下邳也郯音谈东海县名】疏【正义曰天子鬯者酿黑黍为酒其气芬芳调畅故因谓为鬯也天子无客礼必用鬯为挚者天子吊临适诸侯必舍其祖庙既至诸侯祖庙仍以鬯礼于庙神以表天子之至故郑注鬯人亦然也诸侯圭者谓公侯伯也公侯伯用圭子男用璧以朝王及相朝聘表于至也此唯云圭不言璧者略可知也卿羔者郑注宗伯云羔小羊取其羣而不失类也白虎通云羔取其羣而不党卿职在尽忠率下不党也周礼云公之孤以皮帛若诸侯适子被王命者各下其君一等公之子如侯伯执圭侯伯之子如子男执璧子男之子命与未命者皆以皮帛继子男也大夫鴈者郑注宗伯云鴈取其侯时而行也白虎通云鴈取飞有行列也大夫职在奉命适四方动则当以正道事君也士雉者雉取性耿介唯敌是赴士始升朝宜为赴敌故用雉也羔鴈生执雉则死持亦表见危致命书云二生一死是也故郑注宗伯云雉取其守介而死不失其节也然白虎通云雉取其不可诱之以食挠之则威死不可畜也士行威介守节死义不当移士挚冬雉夏腒也庶人之挚匹者匹鹜也野鸭曰凫家鸭曰鹜鹜不能飞腾如庶人但守耕稼而已故郑注宗伯云鹜取其不飞迁尔雅释鸟云舒凫鹜郭景纯云鹜音木舍人及李廵云凫野鸭名鹜家鸭名某氏云在野舒飞逺者为凫童子委挚而退者童子见先生或寻朋友既未成人不敢与主人相授受拜伉之仪但奠委其挚于地而自退辟之然童子之挚悉用束脩也故论语孔子云自行束脩以上吾未尝无诲焉是谓童子也然凡用牲为挚主人皆食之故司士云掌摈士者膳其挚郑司农云王食其所执羔鴈之挚谓膳者入于王之膳人野外军中无挚以缨拾失可也者谓人在野外军旅之中或应相见而无物可持为挚者则不以旧礼当随时所用缨谓马繁缨即马鞅也拾射韝也矢犹箭也军在野无物故用此为挚可也不直云军中而云野外者若军在都邑中则宜依旧礼不可用军物也云若非军中而在野外亦曰时物或缨拾之徒随所有也举一隅耳触类而长之则若土地无正币则时物皆可也妇人之挚椇榛脯修枣栗者妇人无外事唯初嫁用挚以见舅姑故用此六物为挚也椇即今之白石李也形如瑚味甜美榛似栗而小也脯搏肉无骨而曝之脩取肉鍜治而加姜桂干之如脯者所以用此六物者椇训法也榛训至也脯始也脩治也枣早也栗肃也妇人有法始至脩身早起肃敬也故后夫人以下皆以枣栗为挚取其早起战栗自正也必知以名为义者案庄二十四年左传云女挚不过榛栗枣脩以告防也见榛是防义之名明诸物皆取名为义案昏礼妇见舅以枣栗见姑以腵脩其榛椇所用无文注正义曰所以唯用告神为至也者郑知然者以上文云天子临诸侯畛于鬼神又鬯人云供介鬯是天子于诸侯有告神之义】
　　纳女于天子曰备百姓于国君曰备酒浆于大夫曰备埽洒注纳女犹致女也壻不亲迎则女之家遣人致之此其辞也姓之言生也天子皇后以下百二十人广子姓也酒浆埽洒贱妇人之职音义【埽悉报反洒所买反又山寄反迎鱼敬反贱妇人之职本又有无妇字者】疏【正义曰纳犹致也致者壻不亲迎则女之家三月庙见使人致之而为此辞姓生也言致此女备王之后妃以下百二十人以生广子孙故云姓也于国君曰备酒浆者致女于诸侯也酒浆是妇人之职也故送女而持此为辞转卑不敢言百姓也诗云无非无仪唯酒食是议是也于大夫曰备埽洒弥贱也不敢同诸侯故不得言酒浆也唯及大夫不及士者士卑故也诸侯功成得备八妾重国广嗣也注正义曰成九年夏季孙行父如宋致女此云纳女故云纳女犹致女也知壻不亲迎嫁女之家使人致女者以成九年二月伯姬归于宋时宋公不亲迎故鲁季孙行父知宋致女是也而天子亦有亲迎以否者异义云礼戴説天子亲迎左氏説天子不亲迎使上卿迎之诸侯亦不亲迎使上大夫迎郑駮异义云文王迎大姒亲迎于渭又引孔子答哀公合二姓之好以继先圣之后以为天地宗庙社稷之主冕而亲迎君何谓己重乎此天子诸侯有亲迎也若不亲迎则宜致女云备百姓也】





　　礼记注疏卷五
　　礼记注疏卷五考证
　　天子当依而立疏有夷镇藩三服○【臣召南】按藩字与下引大行人云九州之外谓之藩国俱应作蕃又六服之中服数朝外应作于数朝外此皆转写之误也注疏若然周礼天子有射朝燕○【臣召南】按此不可句当是燕下有朝字而刋本脱之前引射人则周礼射朝之明文引太仆则周礼燕朝之明文也
　　涖牲曰盟疏故春秋左氏云周礼有司盟之官云云○【臣召南】按左氏下当有説字此左传説之辞非传文也
　　言諡曰类注疏【空空】中类字言比类聘问之礼请諡于天子【空】○【臣召南】按礼记疏多阙文旧本并同无可考补后凡空处仿此
　　士跄跄庶人僬僬注众介北面锵锵焉○【臣召南】按郑用聘礼记文当云众介北面跄焉玩此下疏亦作跄焉则锵锵二字并误也
　　天子之妃曰后疏以特牲【空空空】大夫士之礼○【臣召南】按特牲下阙三字以文义推之当是及少牢三字特牲士之礼少牢大夫之礼也又后文故继其王言之【空空空】也阙三字当是而称后三字
　　祭五祀注五祀户灶中霤门行也此盖殷时制也祭法曰天子立七祀诸侯立五祀大夫立三祀士立二祀谓周制也○王应麟曰郑谓五祀殷制七祀周制然周官天子亦止五祀明堂月令春祀户夏祀灶中央祀中霤秋祀门冬祀行及曲礼礼运皆云五祀不及司命泰厉仪礼士亦祷五祀聘礼大夫有门行郑释大宗伯之五祀用左传家语之説小祝之五祀用月令之説王制之五祀用祭法之説【臣召南】按大宗伯以血祭祭社稷五祀五岳是周制五祀之明騐也郑注谓是五官之神总因祭法有王立七祀之文耳安见祭法之必可据乎又按汉书郊祀志周大夫祭门户井灶中霤五祀白虎通及刘昭续志亦同然则此经谓大夫祭五祀自是周制不得以祭法大夫立三祀为据也
　　大飨不问卜注○吕氏曰冬至祀天夏至祭地日月素定故不问卜至敬不坛埽地而祭故不饶富【臣召南】按郑以明堂祀五帝为解太泥陈澔故深取吕氏説










　　礼记注疏卷五考证
&lt;经部,礼类,礼记之属,礼记注疏&gt;
　　钦定四库全书
　　礼记注疏卷六
　　汉郑氏注　唐陆德明音义　孔颖达疏
　　檀弓上
　　公仪仲子之丧檀弓免焉注故为非礼以非仲子也礼朋友皆在他邦乃袒免音义【公仪仲子公仪氏仲子字鲁之同姓也其名未闻免音问注同以布广一寸从项中而前交于额上又却向后绕于髻袒音但】仲子舍其孙而立其子注此其所立非也公仪盖鲁同姓周礼适子死立适孙为后音义【舍音舍下皆同适多厯反下皆同】檀弓曰何居我未之前闻也注居读为姬姓之姬齐鲁之间语助也前犹故也音义【居音姬下同】趋而就子服伯子于门右曰仲子舍其孙而立其子何也注去宾位就主人兄弟之贤者而问之子服伯子盖仲孙蔑之孙子服景伯蔑鲁大夫音义【蔑音芒结反】伯子曰仲子亦犹行古之道也昔者文王舍伯邑考而立武王微子舍其孙腯而立衍也夫仲子亦犹行古之道也注伯子为亲者隐耳立子非也文之立武王权也微子适子死立其弟衍殷礼也音义【腯徐本作遁徒夲反又徒逊反衍以善反为于伪反下为晋礼为为师同】子游问诸孔子孔子曰否立孙注据周礼音义【孔子曰否絶句】疏【正义曰此一节论仲子废适立庶为檀弓所讥之事公仪仲子而身今丧亡檀弓与之为友又非处他邦为之着免故为重服讥其失礼所以讥者仲子适子既死舍其适孙而立其庶子檀弓居在宾位而言曰何居居是语辞言仲子舍适孙立庶子是何道理乎我未之前闻前犹故也言我未闻故昔有此事既言之后乃从宾位趋而就子服伯子于门右问之曰仲子舍其适孙而立庶子是何礼也伯子为仲子隠讳乃言曰仲子虽生周世犹上行古之道也言亦者余人有行古之道仲子亦如余人故云亦也即引文王微子之事为古之道也更继之云仲子亦犹行古之道与文王微子无异子游以此为疑问诸孔子孔子以仲子周人当从周礼不得立庶子当立孙也注正义曰知朋友皆在他邦者丧服记云若他邦来还家而无主犹为之免故郑注云归有主人乃止明无主犹袒免也若朋友俱在家则吊服加麻加麻者素弁上加缌之环绖若一在一否亦然知者以云皆在他邦乃袒免明不皆在者则否知公仪盖鲁同姓者案史记鲁相公仪休此云子服伯子是鲁人故疑鲁同姓也知同姓者以春秋有公鸟公若公仪同称公故知同姓也去宾位者案宾位之位随主人而变小敛之前主人未忍在主位有事在西阶下则宾亦入门西吊于西阶下故士丧礼君使人襚主人拜送拜宾即位西阶下东面郑云未忍即主人位也小敛之后尸则出堂亷然后有饰主人位则在阼阶下西面宾吊者入门东于东阶下吊也故士丧礼小敛讫故士举男女奉尸侇于堂主人降自西阶即位踊袭绖于序东郑云即位踊东方位也则众主人不接宾发初在东耳而檀弓之来者当在小敛之前初于西阶行讥吊而主人未觉后乃趋向门右问伯子焉必知小敛前者以仲子初丧即正适庶之位故也未小敛而着免者故为非礼之吊亦异常也然则子游之吊惠子是小敛后也故服衰而在门东故郑云大夫家臣位在宾后又云在门内北面云子服伯子盖仲孙蔑之孙子服景伯者案世本献子蔑生孝伯孝伯生惠伯惠伯生昭伯昭伯生景伯云盖者彼云子服景伯此云子服伯子不同故云盖景是諡伯是字也文王之立武王权也者案文王在殷之世殷礼自得舍伯邑考而立武王而言权者殷礼若适子死得立弟也今伯邑考见在而立武王故曰权也故中候云发行诛纣且道也是七百年之基验也】事亲有隐而无犯注隐谓不称扬其过失也无犯不犯顔而谏论语曰事父母几谏左右就养无方注左右谓扶持之方犹常也子则然无常人音义【左右徐上音佐下音佑今并如字下同养以尚反下同】服勤至死致丧三年注勤劳辱之事也致谓戚容称其服也凡此以恩为制音义【称尺证反】事君有犯而无隐注既谏人有问其国政者可以语其得失若齐晏子为晋叔向言之音义【语鱼据反又如字向香亮反叔向羊舌肸】左右就养有方注不可侵官服勤至死方丧三年注方丧资于事父凡此以义为制事师无犯无隐左右就养无方服勤至死心丧三年注心丧戚容如父而无服也凡此以恩义之间为制疏【正义曰此一节论事亲事君及事师之法臣子着服之义各依文解之注正义曰据亲有寻常之过故无犯若有大恶亦当犯顔故孝经云父有争子则身不陷于不义是也论语曰事父母几谏是寻常之谏也凡言左右者据仆从之臣故立有左右仆从之官位此左右言扶持之谓子在亲左相右相而奉持之云子则然无常人者然犹如是也但是子则须如是或左右奉持不常遣一人在左一人在右故云无常人言服勤者谓服持勤苦劳辱之事故云勤劳辱之事也致谓戚容称其服也者致之言至也谓哀情至极而居丧礼故云致谓戚容称其服也上曲礼云五十不致毁与此同云凡此以恩为制者凡上三事对下君与师故云以恩为制知既諌而后人有问其国政可以语其得失者昭三年左传云晏子谓景公曰小人近市朝夕得所求景公曰子近市何贵何贱于是景公繁于刑有鬻踊者故对曰踊贵屦贱谏景公重刑后及其聘晋与叔向言齐国之政将归陈氏景公厚敛焉陈氏厚施焉是既谏得言君之过若其未谏而言君过则不可故昭三年子大叔如晋张趯与子大叔言云火星中而寒暑退此其极也能无退乎未曾谏君辄言君德之退故传云张趯有知其犹在君子之后乎是其被讥也鲁昭公取同姓孔子不仕昭公既先谏所以论语称孔子为昭公讳而称丘也过者圣人含劝奬擥过归己非实事也若史策书理则不一若其良史直笔不隐君过董狐书赵盾弑君及丹楹刻桷之属是也若忠顺臣则讳君亲之恶者春秋辟讳皆是故僖元年左传云讳国恶礼也不可侵官者案成十六年左传云晋楚战于鄢陵时栾书将中军栾鍼为晋侯车右晋侯陷于淖栾书将载晋侯鍼曰书退侵官冒也失官慢也离局奸也时栾书弃元帅之任欲载晋侯是侵官也故云不可侵官此谓君有平常小事若有危难当致死故论语云事君能致其身方丧资于事父者方谓比方也谓比方父丧礼以丧君故云资于事父资取也取事父之丧礼以丧君但居处饮食同耳不能戚容称其服心丧者凡亲有冥造之功又有生育之惠故怀哀戚之痛同君衰服之限君则徒有荣身显亲之事而无冥造生育之功故唯服麤衰表尽哀戚师则以恩爱成已有同于亲故不为制服故云心丧戚容如丧父为恩爱成已故也云葬无服者既无亲之冥造又无君之荣显故无服也云以恩义之间为制者无犯是同亲之恩无隐是同君之义兼有亲恩君义故言恩义之间为制但子之事亲本主恩爱不欲闻亲有过恶故有隐不欲违亲顔色故无犯臣之事君利在功义若有恶不谏社稷倾亡故有犯君之过恶众所同知故云无隐也】
　　季武子成寝注武子鲁公子季友之曾孙季孙夙杜氏之葬在西阶之下请合葬焉许之入宫而不敢哭武子曰合葬非古也自周公以来未之有改也注自见夷人墓以为寝欲文过也音义【葬徐才浪反又如字合如字徐音閤后合葬皆同文如字徐音问】吾许其大而不许其细何居命之哭注记此者善其不夺人之恩疏【正义曰此一节明不夺人之恩兼论夷人墓为寝欲文过之事各随文解之吾许其大者听之将丧而入葬是许其大不许其细哭是细也何居居语辞既许其大而不许其细是何道理故云何居注正义曰案世本公子友生齐仲齐仲生无逸无逸生行父行父生夙夙是公子友曾孙也言文过者武子自云合葬之礼非古昔之法从周公以来始有合葬至今未改我成寝之时谓此墓是周公以前之事不须合葬故我夷平之以为寝不肯服理是文饰其过先儒皆以杜氏丧从外来就武子之寝合葬与孔子合葬于防同又案晏子春秋景公成路寝之台逢于阿盆成逆后丧并得附葬景公寝中与此同也】子上之母死而不丧注子上孔子曾孙子思伋之子名白其母出音义【不丧如字下同徐息浪反下放此伋音急子思名也孔子之孙】门人问诸子思曰昔者子之先君子丧出母乎曰然注礼为出母期父卒为父后者不服耳音义【期居宜反本又作朞后放此】子之不使白也丧之何也子思曰昔者吾先君子无所失道道隆则从而隆道汚则从而汚注汚犹杀也有隆有杀进退如礼音义【隆力中反盛也汚音乌下同杀所戒反又所例反下同】伋则安能注自予不能及音义【予羊许反许也一云我也又音余】为伋也妻者是为白也母不为伋也妻者是不为白也母故孔氏之不丧出母自子思始也注记礼所由废非之疏【正义曰此一节论子上不丧出母之事各随文解之道隆者道犹礼也言吾之先君子无所失道道有可隆则从而隆谓父在为出母宜加隆厚为之着服道汚者汚犹杀也若礼可杀则从而杀谓父卒子为父后上继至尊不敢私为出母礼当减杀则不为之着服伋则安能者子思自以才能浅薄不及圣祖故云伋则何能郑云自予不能及子犹许也自许不能及也注正义曰案丧服齐衰杖期章出妻之子为母又云出妻之子为父后者则为出母无服传云与尊者为一体不敢服其私亲是也子思既在子上当为出母有服故门人疑而问之云子之先君子谓孔子也令子丧出母乎子思曰然然犹如是也言是丧出母故也伯鱼之母被出死期而犹哭是丧出母也】孔子曰拜而后稽颡頽乎其顺也注此殷之丧拜也頽顺也先拜宾顺于事也音义【颡素党反稽颡触地无容頽徒回反】稽颡而后拜颀乎其至也注此周之丧拜也颀至也先触地无容哀之至音义【颀音恳恻隐之貌又音畿触音昌欲反】三年之丧吾从其至者注重者尚哀戚自期如殷可疏【正义曰此一节论殷周丧拜之异也拜者主人孝子拜宾也稽颡者触地无容也頽然不逆之意也拜是为宾稽颡为己前宾后已各以为頽然而顺序也稽颡而后拜颀乎其至也者颀恻隐貌也先触地无容后乃拜宾也是为亲痛深貌恻隐之至也三年之丧吾从其至者孔子评二代所拜也至者谓先稽颡后拜也重丧主貌恻隐故三年丧则从其颀至者也注正义曰三年之丧尚哀戚则从周自期以下如殷可此经直云拜而后稽颡稽颡而后拜郑知拜而后稽颡是殷之丧拜稽颡而后拜是周之丧拜者于孔子所论毎以二代相对故下檀弓云殷人既封而吊周人反哭而吊殷已慤吾从周又云殷朝而殡于祖周朝而遂葬皆以殷周相对故知此亦殷周相对也知并是殷周丧拜者此云三年之丧吾从其至明非三年丧者则从其顺故知并是丧拜但殷之丧拜自斩衰以下缌麻以上皆拜而后稽颡殷尚质故也周则杖期以上皆先稽颡而后拜不杖期以下乃作殷之丧拜郑知殷先拜而后稽颡周先稽颡而后拜者以孔子所论皆先殷而后周今拜而后稽颡文在其上故为殷也稽颡而后拜文在其下故为周也且下檀弓云秦穆公使人吊公子重耳重耳稽颡而不拜示不为后也若为后当稽颡而后拜也重耳既在周时明知先稽颡而后拜者若然士丧礼既是周礼所云主人拜稽颡似亦先拜而后稽颡者士丧礼云拜稽颡者谓为拜之时先稽颡其丧大记每拜稽颡者与士丧礼同案晋语云秦穆公吊重耳重耳再拜不稽颡与下篇重耳稽颡不拜文异者国语之文不可用此稽颡而后拜即大祝凶拜之下郑注稽颡而后拜谓三年服者此拜而后稽颡即大祝吉拜郑注云谓齐衰不杖以下者郑知凶拜是三年服者以杂记云三年之丧以其丧拜丧拜即凶拜郑又云吉拜齐衰不杖以下则齐衰杖者亦用凶拜者知齐衰杖用凶拜者以杂记云父母在为妻不杖不稽颡明父母殁为妻杖得稽颡也是知杖齐衰得为凶拜若然杂记云三年之丧以其丧拜非三年之丧以吉拜则杖期以下皆用吉拜今此杖期得用凶拜者杂记所云大判而言虽有杖期总属三年之内熊氏以为杂记所论是拜问拜赐故杖期亦属吉拜必知然者以郑注大祝凶拜云三年服者是用杂记之文解以凶拜之义则拜宾拜问拜赐不得殊也且杂记问与赐与于拜文上下不相接次不可用也周礼大祝一曰稽首郑云头至地案中候我应云王再拜稽首郑云稽首头至地也此即臣拜君之拜故左传云天子在寡君无所稽首大夫于诸侯亦稽首故下曲礼云大夫之臣不稽首则大夫于君得稽首二曰顿首郑曰头叩地不停留也此平敌以下拜也诸侯相拜则然以其不稽首唯顿首也三曰空首郑云头至手所谓拜手也以其与拜手是一故为头至手也此答臣下之拜其敌者既用顿首故知不敌者用空首四曰振动郑云战栗变动之拜谓有敬惧故为振动故尚书泰誓火流为乌王动色变是也五曰吉拜者谓先作顿首拜后作稽颡故郑康成注与顿首相近六曰凶拜者既重于吉拜当先作稽颡而后稽首七曰竒拜郑大夫云竒拜谓一拜也郑康成云一拜答臣下然燕礼大射公答再拜者为初敬之为宾尊之故再拜燕末无算爵之后唯止一拜而已八曰褒拜者郑大夫云褒读为报报拜再拜也郑康成云再拜拜神与尸九日肃拜者郑司农云但俯下手今时揖是也介者不拜引成十六年为事故敢肃使者此礼拜体为空首一拜而已其余皆再拜也其肃拜或至再故成十六年晋郤至三肃使此肃又谓妇人之拜故少仪云妇人吉事虽有君赐肃拜是也】孔子既得合葬于防注言既得者少孤不知其墓音义【少诗召反下文同】曰吾闻之古也墓而不坟注墓谓兆域今之封茔也古谓殷时也土之高者曰坟音义【坟扶云反】今丘也东西南北之人也不可以弗识也于是封之崇四尺注东西南北言居无常处也聚土曰封封之周礼也周礼曰以爵等为坵封之度崇高也高四尺盖周之士制音义【识式志反又如字处昌虑反之度本又作之数】孔子先反注当脩虞事门人后雨甚至注后待封也孔子问焉曰尔来何遟也曰防墓崩注言所以遟者脩之而来音义【防墓防境之墓也庾云防卫墓崩】孔子不应注以其非礼音义【应应对之应】三注三言之以孔子不闻音义【三息暂反又如字】孔子然流涕曰吾闻之古不脩墓注脩犹治也音义【胡犬反涕音体】疏【正义曰此一节论古者不脩墓之事各依文解之古也墓而不坟者天子之墓一丈诸侯八尺其次降差以两今丘也东西南北之人也不可以弗识也者今既东西南北不恒在乡若乆乃归还不知葬之处所故云不可以不作封坟记识其处曰防墓崩者防地之墓新始积土遇甚雨而崩庾蔚云防守其墓拟其崩若如庾之言墓实不崩郑何以言脩之而来孔子何以言古不脩墓违经背注妄説异同非也孔子然流涕者自伤脩墓违古致令今崩弟子重脩故流涕也注正义曰引周礼冢人云高四尺盖周之士制者其父梁纥虽为大夫周礼公侯伯之大夫再命与天子中士同云周之士制者谓天子之士也】
　　孔子哭子路于中庭注寝中庭也与哭师同亲之有人吊者而夫子拜之注为之主也既哭进使者而问故注使者自衞来赴者故谓死之意状音义【使色吏反下及注同】使者曰醢之矣注时衞世子蒯聩簒辄而立子路死之醢之者示欲啗食以怖众音义【醢音海蒯苦怪反聩五怪反蒯聩衞灵公之太子出公辄之父庄公也篡辄初患反辄出公名也啗本又作啖待敢反怖普故反】遂命覆醢注覆弃之不忍食音义【覆芳服反注同】疏【正义曰此一节论师资之恩兼明子路死之意状注正义曰下文云师吾哭诸寝今哭子路于中庭故云与哭师同亲之若其不亲当哭于寝门外与朋友同故下云朋友哭诸寝门外案奔丧云师于庙门外者谓周礼也下文据殷法也故谓死之意状者案哀十五年左传云孔子闻卫乱曰柴也其来由也其死矣则是预知所以进使者问故者以子路忠而好勇必知其死难但不知其死之委曲更问之也案哀十五年左传云蒯聩潜入孔悝之家与伯姬迫孔悝于厠强盟之遂劫以登台子路入逐之至台下且曰太子无勇若燔台半必舍孔叔太子闻之惧下石乞孟黡敌子路以戈击之断缨子路曰君子死冠不免注云不使冠在地遂结缨而死】
  </div>
  <div class="pagination">
   <a href="礼记注疏_page4.html">
    上一页
   </a>
   <a href="礼记注疏.html">
    1
   </a>
   <a href="礼记注疏_page2.html">
    2
   </a>
   <a href="礼记注疏_page3.html">
    3
   </a>
   <a href="礼记注疏_page4.html">
    4
   </a>
   <span class="current-page">
    5
   </span>
   <a href="礼记注疏_page6.html">
    6
   </a>
   <a href="礼记注疏_page7.html">
    7
   </a>
   <a href="礼记注疏_page8.html">
    8
   </a>
   <a href="礼记注疏_page9.html">
    9
   </a>
   <a href="礼记注疏_page10.html">
    10
   </a>
   <span>
    ...
   </span>
   <a href="礼记注疏_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
