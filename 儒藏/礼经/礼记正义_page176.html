<!DOCTYPE html>
<html>
<head>
    <meta charset="UTF-8">
    <title>礼记正义 - 第 176 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记正义 - 第 176 页/共 200 页</h1>
    <div class="content">　　[疏]“周人”至“而敝”。
　　○此明周代“亲而不尊”之事。
　　○“尊礼尚施”者，谓尊重礼之往来之法，贵尚施惠之事也。
　　○“其赏罚用爵列”者，既不先赏后罚，亦不先罚后赏，唯用爵列尊卑，或赏或罚也。
　　○“其民之敝，利而巧，文而不惭”者，以其尚礼本数交接往来，故便利机巧，多文辞而无惭愧之心也。
　　○“贼而蔽”者，以本为治之时，上下有序，至其敝末，尊卑错失，为饶狱讼，共相贼害而困蔽。以其礼失於烦，故致然也。“夏道尊命”，至“殷人尊神”，“周人尊礼”，三代所尊不同者，案《元命包》云：“三王有失，故立三教以相变。夏人之立教以忠，其失野，故救野莫若敬。殷人之立教以敬，其失鬼，救鬼莫若文。周人之立教以文，其失荡，故救荡莫若忠。”如此循环，周则复始，穷则相承，此亦三王之道，故三代不同也。
　　子曰：“夏道未渎辞，不求备、不大望於民，民未厌其亲。殷人未渎礼，而求备於民。周人强民，未渎神，而赏爵刑罚穷矣。”“未渎辞”者，谓时王不尚辞，民不亵为也。“不求备、不大望”，言其政宽，贡税轻也。“强民”，言承殷难变之敝也。“赏爵刑罚穷矣”，言其繁文备设。
　　○厌，於艳反。强，其两反，注同。税，申锐反。 
　　[疏]“子曰”至“穷矣”。
　　○上明三代亲尊有异，此经更明三代治民有异之事。
　　○“未渎辞”者，渎谓亵渎，辞谓言辞。夏时为政之道，未亵渎於言辞。君既不尚辞，民亦不为，故言“未渎辞”。夏言“未渎辞”，则殷渎辞也。
　　○“不求备、不大望於民”者，求备，谓每事徵求，皆令备足。大望，谓赋税既重，大所责望於民。夏代不然，故云“不求备、不大望於民”也。
　　○“民未厌其亲”者，以上“不求备、不大望於民”，民无困苦，故未厌其上下相亲之心也。
　　○“殷人未渎礼，而求备於民”者，以殷承夏后，虽已亵渎言辞，仍未亵渎於礼，言君臣上下，於礼事简略，不亵渎也。殷言“未渎礼”，则周渎礼矣。
　　○“而求备於民？渎者，言殷不如夏宽，每事求备於民，亦大望於民也。
　　○“周人强民”，以周承殷后，遭纣衰乱，风俗顽凶，故周人设教，强劝人以礼义，亦比夏、殷多此一句也。
　　○“未渎神”者，言周治太平之时，虽已渎於礼，犹未亵渎鬼神，祭天地宗庙诸神，尚有时限，未亵渎也。则周衰之后，而渎神也。
　　○“而赏爵刑罚穷矣”者，以周人贵礼，礼尚往来交接，故赏爵、刑罚之事，穷极烦多。
　　子曰：“虞、夏之道，寡怨於民。殷、周之道，不胜其敝。”胜，犹任也。言殷、周极文，民无耻而巧利，后世之政难复。
　　○胜音升，注同。敝音弊。任，如金反。复音伏。子曰：“虞、夏之质，殷、周之文至矣。言后有王者，其作质、文，不能易之。
　　○易音亦。虞、夏之文，不胜其质。殷、周之质，不胜其文。”言王者相变，质、文各有所多。
　　○胜，世证反，又音升。子言之曰：“后世虽有作者，虞帝弗可及也已矣。君天下，生无私，死不厚其子，子民如父母，有憯怛之爱，有忠利之教，亲而尊，安而敬，威而爱，富而有礼，惠而能散。其君子尊仁畏义，耻费轻实，忠而不犯，义而顺，文而静，宽而有辨。“死不厚其子”，言既不传位，又无以丰饶於诸臣也。“耻费”，不为辞费出空言也。实，谓财货也。辨，别也，犹宽而栗也。静，或为“情”。
　　○憯，七感反。怛，旦达反。费，芳贵反，注同。传，文专反。别，彼列反，下“不别”同。《甫刑》曰：‘德威惟威，德明惟明。’非虞帝，其孰能如此乎？”德所威则人皆畏之，言服罪也。德所明则人皆尊宠之，言得人也。
　　○曰音越。威如字，威畏也，读者亦依《尚书》音畏也。 
　　[疏]“子曰”至“此乎”。
　　○正义曰：此一节总明虞、夏、商、周四代质、文之异。
　　○“虞夏之道，寡怨於民”，以其政宽，故“寡怨於民”，言民怨尚少。“殷周之道，不胜其敝”者，以殷、周文烦，失在苛碎，故其民不堪胜敝败也。不言无怨，而言“寡怨於民”者，天地之大，犹有所憾，如冬寒夏雨，民犹怨之，如圣人之德，无善不包，人犹怨之，是不备也。如舜，寡怨於民也。
　　○“子曰：虞夏之质，殷周之文至矣”者，至，谓至极也。言虞、夏为质，殷、周为文，并已至极矣。纵令后王为质，不能过於虞、夏；后王为文，亦不能过於殷、周，是至极矣。
　　○“虞夏之文，不胜其质”者，言虞、夏之时，虽有其文，但文少而质多，故文不胜於质。“殷周之质，不胜其文”者，言殷、周虽有其质，亦质少而文多，故“不胜其文”。然案《三正记》云：“文质再而后始。”则虞质夏文，殷质周文。而云“虞夏之质，殷周之文”者，夏家虽文，比殷家之文犹质。殷家虽质，比夏家之质犹文於夏。故夏虽有文，同虞之质，殷虽有质，同周之文。
　　○“子言之曰：后世虽有作者，虞帝不可及也”。
　　○正义曰：以上经论虞、夏、商、周，此特明虞帝之美已矣者，言后世之君，虽有作其善政者，而比於虞帝，不可齐及之也。
　　○“君天下，生无私”者，明虞帝之德，后世虽作，不可及。言舜为天下序爵，必以德而不用私也。
　　○“死不厚其子”者，厚，谓丰厚。既不传位，又不以财物丰厚於其子，故云“不厚其子”。“子”，谓商均也。
　　○“子民如父母”者，子，谓子爱於民，如父母爱子也。
　　○“有憯怛之爱”者，言爱民之志，有凄憯恻怛，言舜天性自仁，故怜爱於人。“有忠利之教”者，言有忠恕利益之教也。
　　○“亲而尊”者，有母之亲，有父之尊。
　　○“安而敬”者，体安而能敬，敬，即前“威庄而安”也。
　　○“威而爱”者，有威而又有爱也。
　　○“富而有礼”者，富，有四海而不骄，是“有礼”也。
　　○“惠而能散”者，施惠得所，为能散也。
　　○“其君子尊仁畏义”者，“其君子”，谓虞朝之臣也。君圣臣贤，是由舜而得然也，若民有仁者则尊之，有义者则畏之。
　　○“耻费轻实”者，费，辞费也。言而不行，谓之“辞费”也。言必履而行之，是耻於辞费也。“轻实”者，实，财货也。贵人而贱禄，是轻财也。
　　○“忠而不犯”者，尽心於君，是其忠也；无违政教，是不犯也。
　　○“义而顺”者，至极君臣之义而不悖德，是“义而顺”也。
　　○“文而静”者，臣皆有文章，而又清净。“宽而有辨”者，辨，别也。臣之效舜之宽容，治政不慢而有分别也。
　　○“《甫刑》曰：德威惟威，德明惟明”，引之者，所以结舜德也。下“威”训“畏”，下“明”训“尊”。言舜之道德，欲威惧於人，则在下之民惟畏惧之，故云“德威惟威”。“德明惟明”者，谓舜以德标明善人，惟能得善人，惟天下之人皆所以尊重之。
　　○“非虞帝，其孰能如此乎”者，如上之事不是虞帝，其谁人能得如此乎？案今《尚书》之篇，以明尧德，而云“虞帝”者，言虞帝亦能如是，且记者断章而为义也。
　　子言之：“事君先资其言，拜自献其身，以成其信。资，谋也。献，犹进也。言臣事君，必先谋定其言，乃后亲进为君言也。是故君有责於其臣，臣有死於其言，故其受禄不诬，其受罪益寡。”“死其言”者，竭力於其所言之事，死而不负。於事不信曰诬。
　　○诬音无。 
　　[疏]“子言”至“益寡”。
　　○正义曰：此一节至“辞欲巧”，广明君子事君之道，又明君子为行，须内外相副。今各随文解之。
　　○“事君先资其言”者，言臣欲见君，必须先谋度其言，言定然后见也。
　　○“拜自献其身”者，献，进也。为谋既定，乃拜见自进其身也。“以成其信”者，谓先谋后见，成其言之信实。
　　○“是故君有责於臣，臣有死於其言”者，以其先谋，乃可见君，故君有责於其臣，臣当竭力守节，死於其所言也。
　　○“故其受禄不诬，其受罪益寡”者，以其言善乃受禄，是受禄不诬罔也。顺死其言，以竭臣力，是受罪益寡少也。
　　子曰：“事君，大言入则望大利，小言入则望小利。大言，可以立大事也。小言，可以立小事也。入，为君受之。利，禄赏也。入，或为“人”。
　　○为君，于伪反。故君子不以小言受大禄，不以大言受小禄。言臣受禄，各用其德能也。《易》曰：‘不家食吉。’”此《大畜 彖》辞也。《彖》曰：“不家食吉，养贤也。”言君有大畜积，不与家食之而已。必以禄贤者，贤有大小，禄有多少。
　　○畜，敕六反，下同。彖，吐乱反。 
　　[疏]“子曰”至“食吉”。
　　○正义曰：此一节广事君之道，依言大小而受禄。
　　○“大言入则望大利”者，入，犹受也。利，禄也。大言，谓立大事之言，进入於君，君所受纳，如此乃望大禄。
　　○“小言入则望小利”者，小言，谓立小事之言。小言进入受於君，则唯望小利也。
　　○“故君子不以小言受大禄，不以大言受小禄”，言臣禄各以其德能相称。若小言受大禄则臣滥，若大言受小禄则君重财而薄德也。
　　○“《易》曰：不家食吉”，此《大畜》卦辞也。案：《易 大畜》：“利贞，不家食吉，利涉大川。”“不家食吉”者，言君有大畜积，不唯与家人食之而已，当与贤人食之，故得吉。此《大畜》，乾下艮上之卦，注云：“自九三至上九，有颐象居外，是不家食吉，而养贤。”引之者，证君有禄而养贤，贤有大小，故禄亦有多少。
　　子曰：“事君不下达，不尚辞，非其人弗自。“不下达”，不以私事自通於君也。“不尚辞”，不多出浮华之言也。“弗自”，不身与相亲。《小雅》曰：‘靖共尔位，正直是与。神之听之，式穀以女。’”靖，治也。尔，女也。式，用也。穀，禄也。言敬治女位之职事，正直之人乃与为伦友，神听女之所为，用禄与女。
　　○共音恭，本亦作恭，同。女音汝，注同。 
　　[疏]“子曰”至“以女”。
　　○此一节广明臣之事君，当以正直之道。“不下达”者，不以在下细碎小事通达於君。
　　○“不尚辞”者，不贵尚浮华之言辞。“非其人弗自”者，非其好人，不身自与之相亲。
　　○“《小雅》曰：靖共尔位，正直是与”，此《诗 小雅 小明》之篇，刺幽王之诗。大夫悔仕乱世，戒其未仕者，云“靖共尔位”。靖，谋也。共，具也。言明君靖谋共具尔之爵位，有正直之德者，於是与也。
　　○“神之听之，式穀以女”者，式，用也；穀，善也；以，用也。言神明听聆女德，君若用其善人，则当用女也。《诗》之本文如此，今记者断章取义，证明非善人不德与之相亲。靖，治也。尔，女也。言为女之道，治理恭敬女之职位；若见正直善人，於是与之为朋友，如此则神明听聆女之所为。穀，禄也。用此福禄，以与女也。
　　子曰：“事君远而谏，则讇也；近而不谏，则尸利也。”尸，谓不知人事无辞让也。
　　○讇，本亦作谄，敕捡反。子曰：“迩臣守和，宰正百官，大臣虑四方。”迩，近也。和，谓调和君事者也。齐景公曰：唯据与我和。宰，冢宰也。冢宰主治百官。子曰：“事君欲谏不欲陈。陈，谓言其过於外也。《诗》云：‘心乎爱矣，瑕不谓矣。中心藏之，何日忘之？’”瑕之言胡也。谓，犹告也。
　　○藏如字，郑解《诗》作“藏”，云“善也”。 
　　[疏]“子曰”至“忘之”。
　　○此一节明臣事君谏诤之道。“远而谏则讇也”者，若与君疏远，强欲谏诤，则是讇佞之人，望欲自达也。
　　○“近而不谏，则尸利也”者，若亲近於君而不谏，则似如尸之受利禄也。祭祀之尸，无言辞而受享祭时，犹似近臣不谏，不知人事，无辞让之心，如尸之受利然也。
　　○“子曰迩臣守和”者，迩，近也；和，谓调和。言亲近之臣，献可替否，毗辅赞助於君，守其调和之事也。
　　○“宰正百官”者，宰，谓冢宰；正，治百官。
　　○“大臣虑四方”者，谓二伯州牧之等，谋虑四方。此大臣亦兼冢宰，但冢宰居於中，故言“正百官”耳。
　　○“《诗》云：心乎爱矣，瑕不谓矣”，此《小雅 隰桑》之篇，剌幽王之诗。君子在野，诗人念之，云心乎爱此君子矣。瑕，远也。谓，勤也。言念此君子远离，此不勤乎，言近於勤矣，终当念之。
　　○“中心藏之，何日忘之”者，藏，善也。言中心善此君子，何日忘此君子矣。《诗》之本文如此，今记人所引此，云心乎爱此君子矣。瑕之言胡，胡，何也。谓，犹告也。言何不以事告谏於君矣。“中心藏之”，与《诗》文同。王肃以为“藏，善”，郑亦然也。皇氏以为人臣中心包藏君恶，不欲乡人陈之，非其义也。凡谏者，若常谏之时，天子诤臣七人，诸侯五人，大夫三人。唯大臣得谏，若岁初则贵贱皆得谏也，故襄十四年《左传》师旷对晋侯云：“自王以下，各有父兄子弟，以补察其政。史为书，瞽为诗，工诵箴谏，大夫规诲，士传言，庶人谤，商旅于市，百工献艺。”《国语》又云：“天下听政公卿，至於列士献诗，瞽献典，史献书，师箴，瞍赋，矇诵，百工谏，庶人传语，近臣尽规。”此皆孟春之月，上下皆谏，故传引《夏书》曰每岁孟春，“遒人以木铎徇於路”是也。
　　子曰：“事君难进而易退，则位有序。易进而难退，则乱也。乱，谓贤否不别。
　　○易，以豉反，下及注“易绝”同。故君子三揖而进，一辞而退，以远乱也。”进难者，为主人之择己也。退速者，为君子之倦也。
　　○远，于万反。为主人，于为反，下同。子曰：“事君三违而不出竟，则利禄也。人虽曰‘不要’，吾弗信也。”违，犹去也。“利禄”，言为贪禄留也。臣以道去君，至於三而不遂去，是贪禄，必以其强与君要也。
　　○竟音境。要，於遥反，注同。言为，于伪反。强，其良反，旧其两反。子曰：“事君慎始而敬终。”轻交易绝，君子所耻。子曰：“事君可贵可贱，可富可贫，可生可杀，而不可使为乱。”乱，谓违废事君之礼。 
　　[疏]“子曰”至“为乱”。
　　○此明臣事君，亦当使贤与不贤分别之事。
　　○“难进”，谓君择己，易退谓君厌己。
　　○“则位有序”者，谓贤愚别也。
　　○“则乱”者，谓贤愚不别也。
　　○“子曰：事君慎始而敬终”者，慎，谓谨慎以尽忠，是“慎始”也。终，谓终竟择善为朋友。
　　○“子曰事君可贵可贱”者，言事君可使之贵，可使之贱，可使之富，可使之贫，可使之生，可使之死，但不可使为乱也。乱，谓废事君之礼也。熊氏以为“可杀”者，谓臣可杀君，引《春秋》杀君称君，君无道。此非辞也。
　　子曰：“事君，军旅不辟难，朝廷不辞贱。言尚忠且谦也。
　　○辟音避。难，乃旦反。朝，直遥反。处其位而不履其事，则乱也。履，犹行也。故君使其臣，得志则慎虑而从之。否则孰虑而从之。终事而退，臣之厚也。使，谓使之聘问、师役之属也。“慎虑而从之”者，此己志也，欲其心有成也。否，谓非己志也，“孰虑而从之”，又计於已利害也。“终事而退”，非己志者，事成则去也。事，或为“身”。
　　○慎字，本亦作古昚字。《易》曰：‘不事王侯，高尚其事。’”言臣致仕而去，不复事君也，君犹高尚其所为之事，言尊大其成功也。
　　○复，扶又反。 
　　[疏]“子曰”至“其事”。
　　○此广明为臣事君之礼。
　　○“军旅不辟难”者，谓使之在军旅之中，不辟危亡之难也。
</div>
    <div class="pagination">
<a href="礼记正义_page175.html">上一页</a><span>...</span><a href="礼记正义_page171.html">171</a><a href="礼记正义_page172.html">172</a><a href="礼记正义_page173.html">173</a><a href="礼记正义_page174.html">174</a><a href="礼记正义_page175.html">175</a><span class="current-page">176</span><a href="礼记正义_page177.html">177</a><a href="礼记正义_page178.html">178</a><a href="礼记正义_page179.html">179</a><a href="礼记正义_page180.html">180</a><a href="礼记正义_page181.html">181</a><span>...</span><a href="礼记正义_page177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
