<!DOCTYPE html>
<html>
<head>
    <meta charset="UTF-8">
    <title>周礼述注 - 第 1 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周礼述注 - 第 1 页/共 64 页</h1>
    <div class="content">　　钦定四库全书　　　　经部四
　　周礼述注　　　　　　礼类一【周礼之属】
　　提要
　　【臣】等谨案周礼述注二十四卷
　　国朝李光坡撰光坡字耜卿号夫安溪人大学士光地之弟也杭世骏榕城诗话称其家居不仕潜心经学着有三礼述注此即其一也其书取注疏之文删繁举要以着训诂之源又旁采诸家参以己意以阐制作之义虽于郑贾名物度数之文多所刋削而析理明通措词简要颇足为初学之津梁考其兄光地榕村集中有周官笔记一卷皆标举要义不以考证辨难为长其侄钟伦亦有周礼纂训与光坡此书体例相近葢其家学如是也宋儒喜谈三代故讲周礼者恒多又鉴于熙宁之新法故恒牵引末代政支离诘驳于注疏多所攻击议论盛而经义反淆光坡此书不及汉学之博奥亦不至如宋学之蔓衍平心静气务求理明而词达于説经之家亦可谓适中之道矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　周礼述注卷一
　　安溪李光坡撰
　　周礼六篇其冬官一篇缺汉艺文志序列于礼家后人名之曰周礼周礼最后出盖秦自孝公已下用商君之灋其政酷烈与周官相反故始皇禁挟书特疾恶欲絶灭之搜求焚烧之独悉汉文帝尝召至魏文侯时老乐工因得春官大司乐之章景帝子河间献王好古学得周官五篇失其冬官一篇乃购千金不得取攷工记以补其缺武帝求遗书得之藏于秘府礼家诸儒皆莫之见哀帝时刘歆校理秘书始着于録畧歆门人河南杜子春能通其读郑众贾逵受业于杜汉末马融之郑子所注行于世宋程子张子甚尊信之朱子谓此经周公所作但当时行之恐未能尽后圣虽复损益可也至若肆为排觝毁訾之言则愚陋无知之人耳以冬官之缺五篇颇为诸儒所乱深疑其附离非实故仍旧本
　　天官冢宰第一
　　坡闻之兄曰天者君也官犹司也冢宰所司者君之事故曰天官宰者调和膳羞之名冢大也君徳者万化之本而饮食尽道者又君徳之本也冢宰掌王之饮食男女之事使皆有其节度此体信之道其为宰也大矣君正而推以均四海不过用水火金木饮食必时合男女颁爵位必当年徳而万物自育天地自位是调和膳羞其事至小而实大其义至近而实逺以此名官非喻也深哉知孔子无间于禹之心即得周公立冢宰之意
　　惟王建国
　　注曰建立也　疏曰自此至以为民极五句六官之首同此序者以其建国设官为民不异故也
　　辨方正位
　　坡谓辨方辨其山林川泽邱陵坟衍原隰之方也正位致日景求地中正王国之位也
　　体国经野
　　坡谓体犹分也体国分五百里至百里五等之国也经谓为之里数野都鄙之地也
　　设官分职
　　郑司农曰置冢宰司徒宗伯司马司寇司空各有所职而百事举
　　以为民极
　　朱子曰极者标准之名　王次防曰宅中建国四方辐凑至斯为极诗曰商邑翼翼四方之极是也设官分职治教礼政刑事无不毕举何往非民之极书曰皇建其有极是也
　　乃立天官冢宰使帅其属而掌邦治
　　郑司农曰邦治谓总六官之职也
　　以佐王均邦国
　　注曰佐助也　吕伯恭曰天之所以立君命相不过欲均平天下之不平者尔令四海之内贵者贵贱者贱士农工商鳏寡孤独事事物物咸适其宜则均道尽矣　帅音率后同辐音福
　　治官之属
　　疏曰别言此句与下六十官为总目不唯指此一经而已
　　大宰卿一人小宰中大夫二人宰夫下大夫四人上士八人中士十有六人旅下士三十有二人
　　注曰变冢言大进退异名也百官总焉则谓之冢列职于王则称大冢大之上也山顶曰冢旅众也下士治众事者自大宰至旅下士转相辅贰皆王臣也王之卿六命其大夫四命士以三命而下为差
　　府六人史十有二人
　　注曰府治藏史掌书者凡府史皆其官长所自辟除陈君举曰上之不可以为士下之不止于为农则
　　任以府史之职　疏曰府史大例皆府少而史多而府又在史上惟有御史百二十人特多而在府上以其掌赞书数多也有府有史者以其当职事繁故也有史无府者以其事少得史即足故也角人羽人等直有府无史以其文书少而有税物须藏之也腊人食医等府史俱无者以其専官行事更无所须故也惟有天府一官特多于史以其所藏物重故也
　　胥十有二人徒百有二十人
　　注曰此民给徭役者若今卫士矣胥读如谞谓其有才知为什长　疏曰有胥必有徒胥为什长故也腊人之类有徒无胥者得徒则足不假长帅也食医之类胥徒并无者専官行事不假胥徒也礼记王制云下士视上农夫食九人禄足以代耕则府食八人史食七人胥食六人徒食五人禄其官竝亚士故号庶人在官者也　大音泰后皆放此谞音胥
　　或问辨方正位体国之説异于注何也曰非敢臆解据从大司徒成文也今试即是而推言之则见王者立国先辨方土民物之宜相民宅知利害而后正王国是其天下为家厚下安宅而不徒于一人计安享之利矣次之以体国经野则建邦设都以蕃王室以乱兆民指臂之势成而中土永奠八字之中广大精密规模宏逺焉注説虽善然缘文生义或偶未察于司徒之全文也　或问典命文夫夫无中下之别此序官则有中下大夫何也曰疏云四命大夫自分为中下似若侯伯同七命子男同五命爵则有高下不同也曰注言士以三命而下为差信乎曰信王之士命数不着于典命惟大行人掌客职云士眂诸侯之卿礼参于典命所谓公之卿三命子男之卿再命则注信矣
　　宫正上士二人中士四人下士八人府二人史四人胥四人徒四十人
　　注曰正长也宫正主宫中官之长
　　○宫伯中士二人下士四人府一人史二人胥二人徒二十人
　　疏曰伯长也主宫中卿大夫士之适子庶子凡六官序官之灋其义有二一则以义类相从谓若宫正宫伯同主宫中事膳夫庖人内外饔同主造食之类故连类序之二则凡次序六十官不以官之尊卑为先后皆以缓急为次第故此宫正之第士官为前内宰等大夫官为后也
　　膳夫上士二人中士四人下士八人府二人史四人胥十有二人徒百有二十人
　　注曰膳之言善也今时美物曰珍膳膳夫食官之长礼库曰宫正宫伯之下即以食官系之缘此事甚
　　系利害非惟是养人主气体専是正君之心防君之欲记曰饮食男女人之大欲存焉使下之所共必以之正人主虽欲少肆其欲亦不可得若无常制而共之者惟求以投其好则纵欲何极若周官所共各有定灋又且一一闗渉冢宰冢宰得人则食官皆正谁敢以四方珍味私投主欲古者格君心皆在此处
　　○庖人中士四人下士八人府二人史四人贾八人胥四人徒四十人
　　注曰庖之言苞也裹肉曰苞苴贾主市买知物贾
　　○内饔中士四人下士八人府二人史四人胥十人徒百人
　　注曰饔割亨煎和之称　疏曰掌王后世子及宗庙皆在内之事
　　○外饔中士四人下士八人府二人史四人胥十人徒百人
　　疏曰掌外祭祀及飨孤子耆老皆在外之事
　　○亨人下士四人府一人史二人胥五人徒五十人注曰主为内外饔煑肉者　贾音嘏亨普庚反注同物贾之贾与价同
　　甸师下士二人府一人史二人胥三十人徒三百人注曰郊外曰甸师犹长也甸师主共野物官之长疏曰此官主地事不在地官者以其供野之荐又给薪蒸以供亨饪故在此次亨人也徒三百人特多者天子借田千亩借借此三百人耕耨故多也
　　○兽人中士四人下士八人府二人史四人胥四人徒四十人
　　○人中士二人下士四人府二人史四人胥三十人徒三百人
　　疏曰徒亦三百人者马融云池塞苑囿取鱼处多故也
　　○鼈人下士四人府二人史二人徒十有六人
　　○腊人下士四人府二人史二人徒二十人
　　疏曰注腊之言夕也或作久字久乃干成义亦通坡谓自甸师至此以备膳夫之食用六谷膳用六牲珍用八物羞用百有二十品者也　音鱼腊音昔食音嗣
　　医师上士二人下士四人府二人史二人徒二十人注曰医师众医之长　疏曰医亦有齐和饮食之类故设在饮食之间也
　　○食医中士二人
　　注曰食有和齐药之类　黄文叔曰秦医和谓赵孟曰国之大臣荣其宠禄全其大节有祸灾兴而无改焉必受其咎今君至于淫以生疾主不能御吾是以云良臣将死也夫师之敎训傅之徳义保其身体冢宰之事也周冢宰必兼三公使其燥湿寒暑之不戒饮食起居之不节而疾生焉则何以为师保故食药之调适饮膳为详而医师奉王之事属于冢宰岂可苟而已哉
　　○疾医中士八人
　　○疡医下士八人
　　注曰疡创癕也
　　○兽医下士四人
　　注曰兽牛马之类　疡音羊后同创音疮
　　酒正中士四人下士八人府二人史八人胥八人徒八十人注曰酒正酒官之长
　　○酒人奄十人女酒三十人奚三百人
　　奄精气闭藏者不称士则亦府史之类以奄为异也女酒女奴晓酒者古者从坐男女没入县官为奴其少才知者以为奚女酒三十人与奚为什长若胥徒也奚三百人以其造酒故多也
　　○浆人奄五人女浆十有五人奚百有五十人
　　○凌人下士二人府二人史二人胥八人徒八十人注曰凌冰室也
　　○笾人奄一人女笾十人奚二十人
　　注曰竹曰笾
　　○醢人奄一人女醢二十人奚四十人
　　注曰醢豆实也不谓之豆此主醢豆不尽于醢也疏曰天子豆百二十公四十侯伯三十二子男二十四上大夫二十下大夫十六彼有膷臐膮胾炙脍之属其数甚多是豆不尽盛醢而已
　　○醯人奄二人女醯二十人奚四十人
　　○盐人奄二人女盐二十人奚四十人
　　○幂人奄一人女幂十人奚二十人
　　注曰以巾覆物曰幂　坡谓自酒正至此又以备膳夫之饮用六清醤用百有二十罋者也　幂莫歴反膷音香臐音熏膮音鸮胾音恣
　　宫人中士四人下士八人府二人史四人胥八人徒八十人
　　薛平仲曰太宰为人君身心之防自宫正至宫伯自膳夫至腊人自酒正至幂人所以密迩于王者夫皆王宫内人而犹未及于外也宫人掌六寝之脩而及于四方之舍事掌舍而下又皆为王之防同于国外者设焉则内外出入之际其为王躬之是保者始悉
　　○掌舍下士四人府二人史四人徒四十人
　　注曰舍行所解止之处
　　○幕人下士一人府二人史二人徒四十人
　　注曰幕帷覆上者
　　○掌次下士四人府四人史二人徒八十人
　　注曰次自修止之处　郑刚中曰舍者久留之辞次者暂止之义　幕武博反
　　大府下大夫二人上士四人下士八人府四人史八人贾十有六人胥八人徒八十人
　　注曰大府为王治藏之长若今司农矣　疏曰洪范云一曰食二曰货已上皆言饮食此次言货贿故大府在此也有贾者府官须有市买并须知物货善恶故也　礼库曰自大府至外府掌守财赋
　　○玉府上士二人中士四人府二人史二人工八人贾八人胥四人徒四十有八人
　　注曰工能攻玉者
</div>
    <div class="pagination">
<span class="current-page">1</span><a href="周礼述注_page2.html">2</a><a href="周礼述注_page3.html">3</a><a href="周礼述注_page4.html">4</a><a href="周礼述注_page5.html">5</a><a href="周礼述注_page6.html">6</a><span>...</span><a href="周礼述注_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
