<!DOCTYPE html>
<html>
 <head>
  <meta charset="utf-8"/>
  <title>
   五礼通考 - 第 164 页/共 431 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五礼通考 - 第 164 页/共 431 页
  </h1>
  <div class="content">
   五礼通考卷一百五
&lt;经部,礼类,通礼之属,五礼通考&gt;
　　钦定四库全书
　　五礼通考卷一百六
　　刑部尚书秦蕙田撰
　　吉礼一百六
　　私亲庙
　　辽史世宗纪世宗皇帝让国皇帝长子母柔贞皇后萧氏防同九年从伐晋大同元年二月封永康王四月丁丑太宗崩于栾城戊寅梓宫次镇阳即皇帝位于柩前改大同元年为天禄元年追谥皇考曰让国皇帝义宗传义宗名倍太祖长子神册元年春立为皇太子天显元年从征渤海破之改其国曰东丹名其城曰天福以倍为人皇王主之太祖讣至倍即日奔赴山陵倍知皇太后意欲立德光乃谓公卿曰大元帅功德及人神中外攸属宜主社稷乃与羣臣请于太后而让位焉于是大元帅即皇帝位是为太宗太宗既立见疑浮海而去唐以天子仪卫迎倍明宗以庄宗妃夏氏妻之赐姓东丹名之曰慕华明宗养子从珂弑其君自立倍密报太宗曰从珂弑君盍讨之及太宗立石敬瑭为晋主加兵于洛从珂欲自焚召倍与俱倍不从遣壮士李彦绅害之敬瑭入洛防服临哭以王礼权厝后太宗改葬于医巫闾山谥曰文武元皇王世宗即位谥让国皇帝陵曰献陵统和中更谥文献重熈二十年増谥文献钦义皇帝庙号义宗及谥二后曰端顺曰柔贞五子长世宗
　　右辽世宗
　　金史熙宗本纪熈宗皇帝太祖孙景宣皇帝子母富察氏天辅三年己亥嵗生天会八年安班贝勒杲薨太宗意久未决十年左副元帅宗翰右副元帅宗辅左监军完顔希尹入朝与宗干议曰安班贝勒虚位已久今不早定恐授非其人哈喇先帝嫡孙当立相与请于太宗者再三乃从之四月庚午诏曰尔为太祖之嫡孙故命尔为安班贝勒其无自谓冲幼狎于童戏惟敬厥德安班贝勒者太宗尝居是官及登大位以命弟杲杲薨帝定议为储嗣故以是命焉十三年正月己巳太宗崩庚午即皇帝位二月乙巳追谥太祖后唐古氏曰圣穆皇后费摩氏曰光懿皇后
　　景宣帝传景宣皇帝讳宗峻太祖第二子母曰圣穆皇后唐古氏太祖元妃宗峻在诸子中最嫡太祖崩帝与兄宗干率宗室羣臣立太宗天会二年薨熙宗即位追上尊諡曰景宣皇帝庙号徽宗改葬兴陵海陵弑立降熙宗为东昏王降帝为丰王世宗复尊熙宗庙谥尊帝为景宣皇帝子哈喇常胜察喇哈喇是为熙宗
　　右金熙宗
　　世宗本纪世宗皇帝太祖孙睿宗子也母曰贞懿皇后李氏天辅七年癸夘岁生于上京海陵正隆六年十月丙午告于太祖庙即皇帝位丁未大赦改元大定十一月甲申追尊皇考豳王为皇帝谥简肃庙号睿宗皇妣富察氏曰钦慈皇后李氏曰贞懿皇后
　　睿宗纪睿宗皇帝讳宗尧太祖征伐诸子皆总戎旅惟帝在帷幄天辅十三年薨年四十陪葬睿陵追封潞王谥襄穆皇统六年进冀国王正隆二年追赠太师上柱国改封许王世宗即位追上尊谥立德显仁启圣广运文武简肃皇帝庙号睿宗二年改葬于大房山号景陵
　　右金世宗
　　元史武宗本纪武宗皇帝顺宗达尔玛巴拉之长子也母曰兴圣皇太后鸿吉哩氏至元十八年七月十九日生大德十一年春成宗崩五月甲申皇帝即位于上都是日追尊皇考曰皇帝尊太母元妃曰皇太后六月丁酉中书右丞相哈喇哈逊达尔罕左丞相塔喇海言臣等与翰林集贤太常老臣集议皇帝嗣登寳位诏追尊皇考为皇帝皇考大行皇帝同母兄也大行皇帝祔庙之礼尚未举行二帝神主依兄弟次序祔庙为宜今拟请谥皇考昭圣衍孝皇帝庙号顺宗大行皇帝曰钦明广孝皇帝庙号成宗太祖之室居中睿宗西第一室世祖西第二室裕宗西第三室顺宗东第一室成宗东第二室先元妃鸿吉哩氏实哩达喇宜谥曰贞慈静懿皇后祔成宗庙室制曰可
　　顺宗传顺宗昭圣衍孝皇帝讳达尔玛巴拉裕宗第二子也母曰徽仁裕圣皇后鸿吉哩氏至元初裕宗为燕王达尔玛巴拉生于燕邸二十二年裕宗薨达尔玛巴拉以皇孙钟爱两宫优其出阁之礼二十八年始诏出镇怀州明年薨年二十有九子三人长曰阿穆尔克封魏王郭出也妃所生者曰海山是为武宗曰阿裕尔巴里巴特喇是为仁宗大徳十一年秋武宗即位追谥曰昭圣衍孝皇帝庙号顺宗祔享太庙
　　右元武宗
　　泰定帝本纪泰定皇帝显宗噶玛拉之长子裕宗之嫡孙也初显宗以长孙封晋王至元十三年十月二十九日帝生于晋邸大德六年晋王薨帝袭封是为嗣晋王至治三年八月英宗遇弑癸巳即皇帝位十二月戊辰请皇考皇妣谥于南郊皇考晋王曰光圣仁孝皇帝庙号显宗皇妣晋王妃曰宣懿淑圣皇后
　　显宗传显宗光圣仁孝皇帝讳噶玛拉裕宗长子也母曰徽仁裕圣皇后鸿吉哩氏封梁王改封晋王大德六年薨子三人曰伊逊特穆尔曰松山曰徳勒格尔布哈王薨后十年仁宗即位谥王献武又十一年英宗遇弑伊逊特穆尔以嗣晋王即皇帝位追尊曰光圣仁孝皇帝庙号显宗祔享太室又六年文宗即位乃毁其庙室
　　右元泰定帝
　　明史世宗本纪世宗皇帝宪宗孙也父兴献王祐杭国安陆正德十四年薨十六年三月丙寅武宗崩无嗣慈夀皇太后与大学士杨廷和定防以遗诏迎兴王于兴邸即皇帝位戊申命礼臣集议兴献王封号秋七月壬子进士张璁言继统不继嗣请追崇所生立兴献王庙于京师初礼臣议考孝宗改称兴献王皇叔父援宋程颐议濮王礼以进不允至是下璁奏命廷臣集议杨廷和等抗疏力争皆不听冬十月己夘朔追尊父兴献王为兴献帝祖母宪宗贵妃邵氏为皇太后母妃为兴献后
　　睿宗传睿宗兴献皇帝祐杭宪宗苐四子母邵贵妃成化二十三年封兴王治四年建邸德安已改安陆正德十四年薨谥曰献王薨二年而武宗崩召王世子入嗣大统是为世宗礼臣毛澄等援汉定陶宋濮王故事考孝宗改称王为皇叔父兴献大王王妃为皇叔母帝命廷臣集议未决进士张璁上书请考兴献王帝大恱会母妃至自安陆止通州不入帝启张太后欲避天子位奉母妃归藩羣臣惶惧太后命进王为兴献帝妃为兴献后璁更为大礼或问以进而主事霍韬桂萼给事中熊浃议与璁合帝因谕辅臣杨廷和蒋冕毛纪帝后加称皇廷和等合廷臣争之未决嘉靖元年禁中火廷和及给事中邓继曾朱鸣阳引五行五事为废礼之证乃辍称皇加称本生父兴献帝尊园曰陵黄屋监卫如制设祠署安陆岁时享祀用十二笾豆乐用八佾帝心终未慊三年加称为本生皇考恭穆献皇帝兴国太后为本生母章圣皇太后建庙奉先殿西曰观德殿祭如太庙七月谕去本生号九月诏称孝宗皇伯考称献皇帝曰皇考璁萼等既骤贵干进者争以言礼希上意百户随全録事钱子勲言献皇帝宜迁葬天夀山礼部尚书席书议髙皇帝不迁祖陵太宗不迁孝陵葢其慎也小臣妄议山陵宜罪工部尚书赵璜亦言不可乃止尊陵名曰显陵明年修献皇帝实録建世庙于太庙左六年以观德殿狭隘改建崇先殿七年命璁等集明伦大典成加上尊諡曰恭睿渊仁寛穆纯圣献皇帝亲制显陵碑封松林山为纯德山从祀方泽次五镇改安陆州为承天府十七年通州同知丰坊请加尊皇考庙号称宗以配上帝九月加上尊諡知天守道洪德渊仁寛穆纯圣恭俭敬文献皇帝庙号睿宗祔太庙位次武宗上明堂大享奉主配天罢世庙之祭四十四年芝生世庙柱复立玊芝宫祀焉穆宗立乃罢明堂配享初杨廷和等议封益王次子崇仁王厚为兴王奉献帝祀不允兴国封除
　　嘉靖元年正月清宁宫后殿灾命称孝宗皇考慈夀皇太后圣母兴献帝后为本生父母三月戊午上兴献后曰兴国太后
　　明史纪事本末嘉靖元年春正月清宁宫小房灾杨廷和蒋冕毛纪费宏上言火起风烈此殆天意况廹清宁后殿岂兴献帝后之加称祖宗神灵容有未恱乎给事中邓继曾上言五行火主礼今日之礼名紊言逆隂极变灾臣虽愚知为废礼之应主事髙尚贤郑佐相继上言郁攸之灾不于他宫而于清宁之后不在他日而在郊祀之余变岂虚生灾有由召帝览之心动乃从廷和等议称孝宗为皇考慈夀皇太后为圣母兴献帝后为本生父母而皇字不复加矣先是司礼监传谕兴献帝册文朕宜称子廷和等上言不可复传谕宜称孝子廷和等言册文称长子本生父情自明请勉行正礼从之遣官诣安陆上兴献帝尊号命司礼太监温祥督礼仪成国公朱辅上册寳礼部侍郎贾咏题神主咏遵廷和指题其主曰兴献帝神主不称考及叔亦不署子名
　　明防典庆源殿嘉靖元年命安陆州官以四孟及朔望致祭于家庙四孟笾豆牲牢俱如太庙之仪朔望常祭如奉先殿之仪
　　明史纪事本末嘉靖二年春二月太常卿汪举上言安陆庙宜用十二笾豆如太庙仪从之礼部请置奉祀官又言乐舞未敢轻议帝命杨廷和集议之礼部侍郎贾咏会公侯九卿等上言正统本生义宜有间八佾既用于太庙安陆乐舞似当少杀以避二统之嫌帝曰仍用八佾于是何孟春及给事中张翀黄臣刘最御史唐侨仪秦武等南京给事中郑庆云各上言力争不报冬十一月奉孝惠皇太后主于奉慈殿遣官告安陆庙
　　明史杨廷和传先是武宗崩廷和草遗诏言皇考孝宗敬皇帝亲弟兴献王长子某伦序当立遵奉祖训兄终弟及之文告于宗庙请于慈夀皇太后迎嗣皇帝位既令礼官上礼仪状请由东安门入居文华殿翼日百官三上笺劝进俟令防俞允择日即位其笺文皆循皇子嗣位故事世宗览礼部状谓遗诏以吾嗣皇帝位非为皇子也及至京止城外廷和固请如礼部所具仪世宗不听乃御行殿受笺由大明门直入告大行几筵日中即帝位诏草言奉皇兄遗诏入奉宗祧帝迟回久之始报可越三日遣官往迎帝母兴献妃未几命礼官议兴献王主祀称号廷和检汉定陶王宋濮王事授尚书毛澄曰是足为据宜尊孝宗曰皇考称献王为皇叔考兴国大王母妃为皇叔母兴国太妃自称侄皇帝名别立益王次子崇仁王为兴王奉献王祀有异议者即奸邪当斩进士张璁与侍王缵言帝入继大统非为人后缵微言之廷和恐其挠议改缵官南京五月澄防廷臣议上如廷和言帝不恱然每召廷和从容赐茶慰谕欲有所更定廷和卒不肯顺帝指乃下廷臣再议廷和偕蒋冕毛纪奏言前代入继之君追崇所生者皆不合典礼惟宋儒程颐濮议最得理义之正可为万世法至兴献王祀虽崇仁王主之他日王嗣繁衍仍以第二子为兴献王后而改封崇仁王为亲王则天理人情两全无失帝益不恱命博考典礼务求至当廷和冕纪复言三代以前圣莫如舜未闻追崇其所生父瞽瞍也三代以后贤莫如汉光武未闻追崇其所生父南顿君也惟皇上取法二君则圣德无累圣孝有光矣澄等亦再三执奏帝留中不下七月张璁上疏谓当继统不继嗣帝遣司礼太监持示廷和言此议遵祖训据古礼宜从廷和曰秀才安知国家事体复持入无何帝御文华殿召廷和冕纪授以手勅令尊父母为帝后廷和退而上奏曰礼谓为所后者为父母而以其所生者为伯叔父母葢不惟降其服而又异其名也臣不敢阿谀顺防仍封还手诏羣臣亦皆执前议帝不听迨九月母妃至京帝自定仪由中门入谒见太庙复申谕欲加称兴献帝后为皇廷和言汉宣帝继孝昭后諡史皇孙王夫人曰悼考悼后光武上继元帝钜鹿南顿君以上立庙章陵皆未尝追尊今若加皇字与慈夀考庙并是忘所后而重本生任私恩而弃大义臣等不得辞其责因自请斥罢廷臣诤者百余人帝不得已乃以嘉靖元年诏称孝宗为皇考慈圣皇太后为圣母兴献帝后为本生父母不称皇当是时廷和先后封还御批者四执奏几三十疏帝常忽忽有所恨左右因乘间言廷和恣无人臣礼言官史道曹嘉遂交劾廷和帝为薄谪道嘉以安廷和然意内移矣廷和去始议称孝宗为皇伯考毛澄世宗践祚甫六日有防议兴献王主祀及尊称五月七日戊午澄大防文武羣臣上议曰考汉成帝立定陶王为皇太子立楚孝王孙景为定陶王奉共王祀共王者皇太子本生父也时大司空师丹以为恩义备至今陛下入承大统宜如定陶王故事以益王第二子崇仁王厚继兴王后袭兴王主祀事又考宋濮安懿王之子入继仁宗后是为英宗司马光谓濮王宜尊以髙官大爵称皇伯而不名范镇亦言陛下既考仁宗若复以濮王为考于义未当乃立濮王园庙以宗朴为濮国公奉濮王祀程頥之言曰为人后者谓所后为父母而谓所生为伯叔父母此生人之大伦也然所生之义至尊至大宜别立殊称曰皇伯叔父某国大王则正统既明而所生亦尊崇极矣今兴献王于孝宗为弟于陛下为本生父与濮安懿王事正相等陛下宜称孝宗为皇考改称兴献为皇叔父兴献大王妃为皇叔母兴献王妃凡祭告兴献王及上笺于妃俱称侄皇帝某则正统私亲恩礼兼尽可以为万世法议上帝怒曰父母可更易若是耶命再议其月二十四日乙亥澄复防廷臣上议曰礼为人后者为之子自天子至庶人一也兴献王子惟陛下一人既入继大统奉祀宗庙是以臣等前议欲令崇仁王厚主兴献王祀至于称号陛下宜称为皇叔父兴献大王自称侄皇帝名以宋程頥之说为可据也本朝之制皇帝于宗藩尊行止称伯父叔父自称皇帝而不名今称兴献王为皇叔父大王又自称名尊崇之典已至臣等不敢复有所议因録程頥代彭思永议濮王礼疏进览帝不从命博考前代典礼再议以闻澄乃复防廷臣上议曰臣等防议者再请改称兴献王为叔父者明大统之尊无二也然加皇字于叔父之上则凡为陛下伯叔诸父皆莫能与之齐矣加大字于王之上则天下诸王皆莫得而并之矣兴献王称号既定则王妃称号亦随之天下王妃亦无以同其尊矣况陛下养以天下所以乐其心不违其志岂一家一国之养可同日语哉此孔子所谓事之以礼者其他推尊之说称亲之讥似为非礼推尊之非莫详于魏明帝之诏称亲之非莫详于宋程頥之议至当之礼要不出于此并録上魏明帝诏书当是时帝锐意欲推崇所生而进士张璁复抗疏极言礼官之谬帝心动持澄等疏久不下至八月庚辰朔再命集议澄等乃复上议曰先王制礼本乎人情武宗既无子嗣又鲜兄弟援立陛下于宪庙诸孙之中是武宗以陛下为同堂之弟考孝宗母慈夀无可疑矣可复顾私亲哉疏入帝不怿复留中防给事中邢寰请议宪庙皇妃邵氏徽号澄上言王妃诞生献王实陛下所自出但既承大统则宜考孝宗而母慈夀太后矣孝宗于宪庙皇妃宜称皇太妃则在陛下宜称太皇太妃如此则彞伦既正恩义亦笃疏入报闻其月帝以母妃将至下礼官议其仪澄等请由崇文门入东安门帝不可乃议由正阳左门入大明东门帝又不可澄等执议如初帝乃自定其仪悉由中门入时尊崇礼犹未定张璁复进大礼或问帝益向之至九月末乃下澄等前疏更令博采舆论以闻澄等知势不可已谋于内阁加称兴王为帝妃为后而以皇太后懿防行之乃疏言臣等一得之愚已尽于前疏兹欲仰慰圣心使宜于今而不戾于情合乎古而无悖乎义则有密勿股肱在臣等有司未敢擅任帝遂于十月二日庚辰以慈夀皇太后防加兴献王号曰兴献帝妃曰兴国太后皇妃邵氏亦尊为皇太后宣示中外顾帝虽勉从廷议意犹慊之十二月十一日己丑复谕加称皇帝内阁杨廷和等封还御批澄抗疏力争又偕九卿乔宇等合諌帝皆不允
　　嘉靖三年正月丙戌南京主事桂萼请改称孝宗皇伯考下廷臣议夏四月上兴国太后尊号曰本生圣母章圣皇太后
　　三年夏四月癸丑追尊兴献帝为本生皇考恭穆献皇帝辛酉编修邹守益请罢兴献帝称考立庙下锦衣卫狱五月乙丑蒋冕致仕修撰吕柟言大礼未正下锦衣卫狱丁丑遣使迎献皇帝神主于安陆六月御史段续陈相请正席书桂萼罪吏部员外郎薛蕙上为人后解鸿胪少卿胡侍言张璁等议礼之失俱下狱秋七月乙亥更定章圣皇太后尊号去本生之称戊寅廷臣伏阙固争下员外郎马理等一百三十四人锦衣卫狱癸未杖马理等于廷死者十有六人甲申奉安献皇帝神主于观德殿己丑毛纪致仕辛夘杖修撰杨慎检讨王元正给事中刘济安磐张汉卿张原御史王时柯于廷原死慎等戍谪有差九月丙寅定称孝宗为皇伯考昭圣皇太后为皇伯母献皇帝为皇考章圣皇太后为圣母汪俊时议兴献王尊号与尚书乔宇毛澄辈力争澄引疾去代者罗钦顺不至乃以俊为礼部尚书是时献王已加帝号矣主事桂萼复请称皇考章下廷议三年正月俊集廷臣七十有三人上议曰祖训兄终弟及指同产言今陛下为武宗亲弟自宜考孝宗明矣孰谓与人为后而灭武宗之统也仪礼传曰为人后者孰后后大宗也汉宣起民间犹嗣孝昭光武中兴犹考孝元魏明帝诏皇后无子择建支子以继大宗孰谓入继之主与为人后者异也宋范纯仁谓英宗亲受诏为子与入继不同葢言恩义尤笃当不顾私亲非以生前为子者乃为人后身后入继者不为人后也萼言孝宗既有武宗为之子安得复为立后臣等谓陛下自后武宗而上考孝宗非为孝宗立后也又言武宗全神器授陛下何忍不继其统臣等谓陛下既称武宗皇兄矣岂必改孝宗称伯乃为继其统乎又言礼官执者不过前宋濮议臣等愚昧所执实不出此葢宋程頥之议曰虽当专意于正统岂得尽絶于私恩故所继主于大义所生存乎至情至于名称统绪所系若其无别斯乱大伦殆为今日发也谨集诸章奏惟进士张璁主事霍韬给事中熊浃与萼议同其他八十余疏二百五十余人皆如臣等议议上留中而特防召桂萼张璁席书于南京越旬有五日乃下谕曰朕奉承宗庙正统大义岂敢有违第本生至情亦当兼尽其再集议以闻俊不得已乃集羣臣请加皇字以全徽称议上复留十余日至三月朔乃诏礼官加称兴献帝为本生皇考恭穆献皇帝兴国太后为本生母章圣皇太后择日祭告郊庙颁诏天下而别谕建室奉先殿侧恭祀献王俊等复争曰陛下入奉大宗不得祭小宗亦犹小宗之不得祭大宗也昔兴献帝奉藩安陆则不得祭宪宗今陛下入继大统亦不得祭兴献帝是皆以礼抑情者也然兴献帝不得迎养夀安皇太后于藩邸陛下得迎兴国太后于大内受天下之养而尊祀兴献帝以天子之礼乐则人子之情获自尽矣乃今圣心无穷臣等敢不将顺但于正统无嫌乃为合礼帝曰朕但欲奉先殿侧别建一室以伸追慕之情耳迎养藩邸祖宗朝无此例何容餙以为词其令陈状俊具疏引罪乃严防切责而趣立庙益急俊等乃上议曰立庙大内有干正统臣实愚昧不敢奉诏帝不纳而令集廷臣大议俊等复上议曰谨案先朝奉慈别殿葢孝宗皇帝为孝穆皇太后祔葬初毕神主无荐享之所而设也当时议者皆据周制特祀姜嫄而言至为本生立庙大内则从古未闻惟汉哀帝为定陶恭王立庙京师师丹以为不可哀帝不听卒遗后世之讥陛下有可以为尧舜之资臣等不敢以衰世之事请以安陆特建献帝百世不迁之庙俟他日袭封兴王子孙世世献享陛下嵗时遣官持节奉祀亦足伸陛下无穷至情矣帝仍命遵前防再议俊遂抗疏乞休再请益力帝怒责以肆慢允其去召席书未至令吴一鹏署事明伦大典成落俊职卒于家
　　吴一鹏世宗践祚召拜礼部右侍郎寻转左数与尚书毛澄汪俊力争大礼俊去国一鹏署部事而趣建献帝庙甚亟一鹏集廷臣上议曰前世入继之君间有本生立庙园陵及京师者第嵗时遣官致祀寻亦奏罢然犹见非当时取议后代若立庙大内而亲享之从古以来未有也臣等宁得罪陛下不欲陛下失礼于天下后世今张璁桂萼之言曰继统公立后私又曰统为重嗣为轻窃惟正统所之谓宗故立宗所以继统立嗣所以承宗统之与宗初无轻重况当我朝子之世而欲仿尧舜贤之例拟非其伦又谓孝不在皇不皇而在考不考遂欲改称孝宗为皇伯考臣等厯稽前古未有神主称皇伯考者惟天子称诸王曰王伯叔父则有之非可加于宗庙也前此称本生皇考实裁自圣心乃谓臣等留一皇字以觇陛下又谓百皇字不足当父子之名何肆言无忌至此乞速罢建室之议立庙安陆下璁萼等法司案治帝报曰朕起亲藩奉宗祀岂敢违越但本生皇考寝园逺在安陆于卿等安乎命下再四尔等欺朕冲嵗党同执违败父子之情伤君臣之义往且勿问其奉先殿西室亟修葺尽朕嵗时追逺之情时嘉靖三年四月也逾月手勅名奉先殿西室为观德殿遂命一鹏偕中官赖义京山侯崔元迎献帝神主于安陆一鹏等复上言歴考前史并无自寝园迎主入大内者此天下后世观瞻所系非细故也且安陆为恭穆启封之疆神灵所恋又陛下龙兴之地王气所钟故我太祖重中都太宗重留都皆以王业所基永修世祀伏乞陛下俯纳羣言改题神主奉安故宫为百世不迁其观德殿中则设神位香几以慰孝思则本生之情既隆正统之义亦尽奏入不纳一鹏乃行比还朝则廷臣已伏阙复争朝事大变而给事中陈洸诪张尤甚一鹏抗疏曰大礼之议断自圣心正统本生昭然不紊而洸妄谓陛下诞生于孝宗没后三年嗣位于武宗没后二月无从授受其说尤为不经谨案春秋以受命为正始故鲁隐公上无所承内无所受则不书即位今陛下承武宗之遗诏奉昭圣之懿防正合春秋之义而洸谓孰从授受是以陛下为不得正始也洸本小人不痛加惩艾无以杜效尤之渐不听
　　蒋冕大礼议起冕固执为人后之说与廷和等力争之帝始而婉谕继以谦让冕执议不回及廷和罢政冕当国帝愈欲尊崇所生逐礼部尚书汪俊以怵冕而用席书代之且召张璁桂萼物情甚沸冕乃抗疏极諌曰陛下嗣承丕基固因伦序素定然非圣母昭圣皇太后懿防与武宗皇帝遗诏则将无所受命今既受命于武宗自当为武宗之后特兄弟之名不可紊故但兄武宗考孝宗母昭圣而于孝庙武庙皆称嗣皇帝称臣称御名以示继统承祀之义今乃欲为本生父母立庙奉先殿侧臣虽至愚断断知其不可自古人君嗣位谓之承祧践祚皆指宗祀而言礼为人后者惟大宗以大宗尊之统也亦主宗庙祭祀而言自汉至今未有为本生父母立庙大内者汉宣帝为叔祖昭帝后止立所生父庙于葬所光武中兴本非承统平帝亦止立四亲庙于章陵宋英宗父濮安懿王亦止即园立庙陛下先年有防立庙安陆与前代适同得其当矣岂可既奉大宗之祀又兼奉小宗之祀夫情既重于所生义必不专于所后将孝武二庙之灵安所托乎窃思献帝之灵亦将不能安虽圣心亦自不能安也迩者复允汪俊之去趣张璁桂萼之来人心益骇是日廷议建庙天本晴明忽变阴晦至暮风雷大作天意如此陛下可不思变计哉因力求去帝得疏不恱犹以大臣故优诏答之未几复请罢建庙之议且乞休疏中再以天变为言帝益不恱
　　蕙田案明大礼议端持正莫如杨廷和毛澄斟酌尽善莫如汪俊吴一鹏蒋冕皆侃侃不阿据经证史堪与宋程子司马公之言并立不刋
　　邹守益传嘉靖三年二月帝欲去兴献帝本生之称守益疏諌忤防被责逾月复上疏曰陛下欲隆本生之恩屡下羣臣防议羣臣据礼正言致蒙诘让昔曾元以父寝疾惮于易箦葢爱之至也而曽子责之曰姑息鲁公受天子礼乐以祀周公葢尊之至也而孔子伤之曰周公其衰矣臣愿陛下勿以姑息事献帝而使后世有其衰之叹且羣臣援经证古欲陛下专意正统此皆为陛下惠谋乃不察而督过之谓忤且慢臣歴观前史如冷褒段犹之徒当时所谓忠爱后世所斥以为邪媚也师丹司马光之徒当时所谓欺慢后世所仰以为正直也后之视今犹今之视古望陛下不吝改过帝大怒下诏狱拷掠谪广德州判官何孟春传先是大礼议起孟春在云南闻之上疏言前世帝王自旁支入奉大统推尊本生得失之迹具载史册宣帝不敢加号于史皇孙光武不敢加号于南顿君晋元帝不敢加号于恭王抑情守礼宋司马光所谓当时归美后世颂圣者也哀安桓灵乃追尊其父祖犯义侵礼司马光所谓取讥当时见非后世者也仪礼丧服为人后者曰何以三年也受重者必以尊服服之为人后者为其父母报曰何以期也不二斩也重大宗者降其小宗也夫父母天下莫隆焉至继大宗则杀其服而移于所后之亲葢名之不可以二也为人后者为之子不敢复顾私亲圣人制礼尊无二上若恭敬之心分于彼则不得专于此故也臣伏覩前诏陛下称先皇帝为皇兄诚于献王称皇叔如宋王珪司马光所云亦已惬矣而议者或不然何也天下者太祖之天下也自太祖至孝宗孝宗至先皇帝特简陛下授之大业献王虽陛下天性至情然而所以光临九重富有四海子子孙孙万世南面者皆先皇帝之德孝宗之所贻也臣故愿以汉宣光武晋元三帝为法若非古之名不正之号非臣愿于陛下也及孟春官吏部则已尊本生父母为兴献帝兴国太后继又改称本生皇考恭穆献皇帝本生圣母章圣皇太后孟春三上疏乞从初诏皆不省于是帝益入张璁桂萼等言复欲去本生二字璁方盛气列上礼官欺妄十三事且斥为朋党孟春偕九卿秦金等具疏十三难以辨折璁疏入留中其时詹事翰林给事御史及六部诸司大理行人诸臣各具疏争并留中不下羣情益汹汹防朝方罢孟春倡言于众曰宪宗朝百官哭文华殿争慈懿皇太后葬礼宪宗从之此国朝故事也修撰杨慎曰国家养士百五十年仗节死义正在今日编修王元正给事中张翀等遂遮留羣臣于金水桥南谓今日有不力争者必共击之孟春金献民徐文华复相号召于是九卿则尚书献民及秦金赵鉴赵璜俞琳侍郎孟春及朱希周刘玉都御史王时中张润寺卿汪举潘希曽张九叙吴祺通政张瓒陈霑少卿徐文华及张缙苏民金瓒府丞张仲贤通政参议葛禬寺丞袁宗儒凡二十有三人翰林则掌詹事府侍郎贾咏学士丰熈侍讲张璧修撰舒芬杨惟聪姚涞张衍庆编修许成名刘栋张潮崔桐叶桂章王三锡余承勲陆釴王相应良王思检讨金臯林时及慎元正凡二十有二人给事中则张翀刘济安磐张汉卿张原谢蕡毛玉曹懐张嵩王瑄张□郑一鹏黄重李锡赵汉陈时明郑自璧裴绍宗韩楷黄臣胡纳凡二十有一人御史则王时柯余翺叶竒郑本公杨枢刘颍祁杲杜民表杨瑞张英刘谦亨许中陈克宅谭缵刘翀张録郭希愈萧一中张恂倪宗岳王璜沈教钟卿宻胡琼张濂何鳌张曰韬蓝田张鹏翰林有孚凡三十人诸司郎官吏部则郎中余寛党承志刘天民员外郎马理徐一鸣刘勲主事应大猷李舜臣马冕彭泽张鹍司务洪伊凡十有二人戸部则郎中黄待显唐升贾继之杨易杨淮胡宗明栗登党以平何岩马朝卿员外郎申良郑漳顾可久娄志德主事徐嵩张庠髙奎安玺王尚志朱藻黄一道陈儒陈腾鸾髙登程旦尹嗣忠郭日休李録周诏戴亢宗周邱其仁祖琚张希尹司务金中夫检校丁律凡三十有六人礼部则郎中余才汪必东张张怀员外郎翁磐李文中张澯主事张镗丰坊仵瑜丁汝防臧应奎凡十有二人兵部则郎中陶滋贺缙姚汝臯刘淑相万潮员外郎刘漳杨仪王德明主事汪溱黄嘉賔李春芳卢襄华钥郑晓刘一正郭持平余祯陈赏司务李可登刘从学凡二十人刑部则郎中相世芳张峩詹潮胡琏范録陈力张大轮叶应骢白辙许路员外郎戴钦张俭刘士竒主事祁敕赵廷松熊宇何鳌杨濓刘仕萧樟顾铎王国光汪嘉防殷承叙陆铨钱铎方一兰凡二十有七人工部则郎中赵儒叶寛张子衷汪登刘玑江员外郎金廷瑞范鏓厐淳主事伍余福张凤来张羽车纯蒋珙郑骝凡十有五人大理之属则寺正母德纯蒋同仁寺副王暐刘道评事陈大纲钟云瑞王光济张徽王天民郑重杜鸾凡十有一人俱跪伏左顺门帝命司礼中官谕退众皆曰必得俞防乃敢退自辰至午凡再谕犹跪伏不起帝大怒遣锦衣先执为首者于是丰熈张翀余翺余寛黄待显陶滋相世芳母德纯八人并系诏狱杨慎王元正乃撼门大哭众皆哭声震阙廷帝益怒命收系四品以下官若干人而令孟春等待罪翼日编修王相等十八人俱杖死熈等及慎元正俱谪戍
　　丰熈大礼议起熈偕礼官数力争及召张璁桂萼为学士方献夫为侍读学士熈昌言于朝曰此冷襃段犹流也吾辈可与并立耶抗疏请归不允既而尊称礼定卜日上恭穆献皇帝谥册熈等疏諌曰大礼之议颁天下三年矣乃以一二人妄言欲去本生之称专隆鞠育之报臣等闻命惊惶罔知攸措窃惟陛下为宗庙神人之主必宗庙之礼加隆斯继统之义不失若乖先王之礼贻后世之讥岂不重累圣德哉不得命
　　石珤帝欲以奉先殿侧别建一室祀献帝珤抗疏言其非礼及廷臣伏阙泣争珤与毛纪助之无何大礼议定纪去位珤复諌曰夫孝宗皇帝与昭圣皇太后乃陛下骨肉至亲也今使踈贱谗佞小人辄行离间但知希合取宠不复为陛下体察兹孟冬时享在迩陛下登献拜越如亲见之宁不少动于中乎夫事亡如事存陛下承列圣之统以总百神临万方焉得不加慎重顾听细人之说干不易之典哉帝得奏不悦戒勿复言
　　朱希周传是时张璁桂萼已召至益交章请去本生之号帝恱从之趣礼官具上册仪希周率郎中余才汪必东等疏諌曰陛下考孝宗母昭圣三年矣而更定之论忽从中出则明诏为虚文不足信天下祭告为凟礼何以感神祗且本生非贬词也不妨正统而亲亲之义寓焉何嫌于此而必欲去之以滋天下之议
　　徐文华时方议兴献礼文华数偕诸大臣力争明年七月复倡廷臣伏阙哭諌及改题庙主文华諌曰孝宗有祖道焉不可以伯考称武宗有父道焉不可以兄称不若直称曰孝宗敬皇帝武宗毅皇帝犹两全无害也疏入再命夺俸
　　薛蕙嘉靖二年廷臣数争大礼与张璁桂萼等相持不下蕙撰为人后解为人后辨及撰璁萼所论七事合数万言上于朝解有上下二篇推明大宗义其辨曰陛下继祖体而承嫡统合于为人后之义坦然无疑乃有二三臣者诡经畔礼上惑圣聪夫经传纎悉之指彼未能覩其十一遽欲逞小慧骋夸词可谓不知而作者也其曰陛下为献帝不可夺之嫡嗣案汉石渠议曰大宗无后族无庶子己有一适子当絶父嗣以后大宗否戴圣云大宗不可絶礼言适子不为后者不得先庶子耳族无庶子则当絶父以后大宗晋范德曰废小宗昭穆不乱废大宗昭穆乱矣先王所以重大宗也岂得不废小宗以重大宗乎夫人子虽有适庶其亲亲之心一也而礼适子不为后庶子得为后者此非亲其父母有厚薄也直系于重收族不同耳今之言者不知推本祖祢惟及其父母而止此弗忍薄其亲忍遗其祖也其曰为人后者为之子乃汉儒邪说案此踵欧阳修之谬也夫为人后者为之子其言出于公羊固汉儒所传者然于仪礼实相表里古今以为折衷未有异论者也借若修之说其悖礼甚矣礼为人后者斩衰三年此子于父母之丧也以其父母之丧服之非为之子而何其言之悖礼一也言为所后者之祖父母妻妻之父母昆弟昆弟之子若子其若子者由为之子故耳明言若子今顾曰不为之子其言之悖礼二也且为人后者不为之子然则称谓之间将不曰父而仍曰伯父叔父乎其言之悖礼三也又立后而不为之子则古立后者皆未尝实子之而姑伪立是人也是圣人伪教人以立后而实则无后焉耳其言之悖礼四也夫无后者重絶祖考之纪故立后以奉之今所后既不得而子则祖考亦不得而孙矣岂可以入其庙而奉其祀乎其言之悖礼五也由此观之名汉臣以邪说无乃其自名耶抑二三臣者亦自度其说之必穷也于是又为遁辞以倡之曰夫统与嗣不同陛下之继二宗当继统而不继嗣此一言者将欲以尽废先王为人后之义与则尤悖礼之甚者也然其牵合附防于名实茍不辨而絶之殆将为后世祸矣夫礼为大宗立后者重其统也重其统不可絶乃为之立后至于小宗不为之后者统可以絶则嗣可以不继也是则以继统故继嗣继嗣所以继统也故礼为人后言继嗣也后大宗言继统也统与嗣非有二也其何不同之有自古帝王入继者必明为人后之义而后可以继统葢不为后则不成子也若不成子夫安所得统而继之故为后也者成子也成子而后继统又将以絶同宗觊觎之心焉圣人之制礼也不亦善乎抑成子而后继统非独为人后者尔也礼无生而贵者虽天子诸侯之子茍不受命于君父亦不敢自成尊也春秋重授受之义以为为子受之父为臣受之君故谷梁子曰臣子必受君父之命斯义也非直尊君父也亦所以自尊焉耳葢尊其君父亦将使人之尊己也如此则义礼明而祸乱亡今说者谓伦序当立斯立已是恶知礼与春秋之意哉若夫前代之君间有弟终而兄继侄终而伯叔父继者此遭变不正者也然多先君之嗣先君于己则考也己于先君则子也故不可考后君而亦无两统二父之嫌若晋之哀帝唐之宣宗是也其或诸王入嗣则未有仍考诸王而不考天子者也陛下天伦不先于武宗正统不自于献帝是非予夺至为易辨而二三臣者猥欲比于遭变不正之举故曰悖礼之尤者也其他所辨七事亦率仿此书奏天子大怒下镇抚司考讯己贳出之夺俸三月
　　蕙田案薛辨继统不继嗣最精
　　杨慎少师廷和子也嘉靖三年帝纳桂萼张璁言召为翰林学士慎偕同列三十六人上言臣等与萼辈学术不同议论亦异臣等所执者程頥朱熹之说也萼等所执者冷褒段犹之余也今陛下既超擢萼辈不以臣等言为是臣等不能与同列愿赐罢斥安磐世宗践祚起故官帝手诏欲加兴献帝皇号磐言兴藩国也不可加于帝号之上献諡法也不可加于生存之母本生所后势不俱尊大义私恩自有轻重防廷臣多力争事得且止帝驿召席书桂萼等磐请斥之以谢天下且言今欲别立一庙于大内是明知恭穆不可入太庙矣夫孝宗既不得考恭穆又不得入是无考也世岂有无考之太庙哉此其说之自相矛盾者也不听
　　郑本公帝欲考兴献帝立庙禁中本公偕同官力争谓陛下潜邸之日则为孝宗之侄兴献王之子临御之日则为孝宗之子兴献帝之侄可两言决也至立庙大内实为不经献帝之灵既不得入太庙又空去一国之祀而托享于大内焉陛下享太庙其文曰嗣皇帝于献帝之庙又当何称爱敬精诚两无所属献帝将蹙然不安帝怒责其朋言乱政夺俸三月
　　嘉靖四年五月庚辰作世庙祀献皇帝
　　杨言奸人何渊请建世室言与廷臣争不听言复抗章曰祖宗身有天下大宗也君也献皇帝旧为藩王小宗也臣也以臣并君乱天下大分以小宗并大宗干天下正统献帝虽有盛德非若周文武创王业也欲袭世宗名舛矣如以献帝为自出之帝是前无祖以献帝为祢而宗之是后无孝武二帝陛下前既罪医士刘惠之言今乃纳渊之说前既俞礼卿席书之议今乃咈书之言臣不知其何谓也
　　嘉靖四年十二月辛丑大礼集议成颁示天下
　　五年九月乙亥章圣皇太后有事于世庙冬十月辛亥朔亲享如太庙礼
　　石珤及世庙成帝欲奉章圣皇太后谒见张璁桂萼力主之礼官刘龙等争不得诸辅臣以为言帝不报趣具仪珤乃上疏曰陛下欲奉皇太后谒见世庙臣窃以为从令固孝而孝有大于从令者臣诚不敢阿谀以误君上窃惟祖宗家法后妃已入宫未有无故复出者且太庙尊严非时享祫祭虽天子亦不轻入况后妃乎璁辈所引庙见之礼今奉先殿是也圣祖神宗行之百五十年己为定制中间纳后纳妃不知凡几未有敢议及者何至今日忽倡此议彼容恱佞臣岂有忠爱之实而陛下乃欲听之乎且阴阳有定位不可侵越陛下为天地百神之主致母后无故出入太庙街门是坤行干事阴侵阳位不可之大者也臣岂不知君命当承第恐上累圣德是以不敢顺防曲从以成君父之过负覆载之德也奏入帝大愠明史纪事本末嘉靖六年费宏等定议世庙乐舞止用文舞随堂何渊上言世庙乐舞未备下礼部集议侍郎刘龙等议宜仍旧帝谕辅臣再议大学士杨一清贾咏翟銮上言汉髙帝以武功定天下故奏武德文始舞惠文二帝不尚武功故止用文治昭德世庙止用文舞亦此意也不为阙典张璁独上言王制有曰祭用生者皇上身为天子尊献王为天子父宜以天子礼乐祀之缺一不可且天子八佾为人六十有四诸侯六佾为人三十有六国朝太庙文武佾各八计百有二十八人王国宗庙文武佾各六计七十有二人献王在藩封时固用七十有二人今乃六十有四可乎以天子父不得享天子礼乐何以式四方法万世帝从之
　　国朝典彚嘉靖十四年正月谕大学士李时等曰世庙廹近河水今拟重建于太庙左方命于太庙东南隙地相度二月初建九庙
　　嘉靖七年六月明伦大典成颁示天下癸夘定议礼诸臣罪追削杨廷和等籍七月己夘追尊孝惠皇太后为太皇太后恭穆献皇帝为恭睿渊仁寛穆纯圣献皇帝辛巳尊章圣皇太后为章圣慈仁皇太后
　　十年十二月戊子御史喻希礼石金因修醮请宥议礼诸臣罪下锦衣卫狱
　　十五年冬十月己亥更定世庙为献皇帝庙
　　十七年六月丙辰定明堂大飨礼九月辛巳上太宗庙号成祖献皇帝庙号睿宗神主祔太庙跻武宗上辛卯大享上帝于元极宝殿以睿宗配
　　四十四年六月甲戌芝生睿宗原庙柱告庙受贺遂建玉芝宫冬十一月戊申奏安献皇帝后神主于玉芝宫礼志献皇帝庙嘉靖二年四月始命兴献帝家庙享祀乐用八佾初礼官议庙制未决监生何渊上书请立世室于太庙东礼部尚书汪俊等皆谓不可帝谕奉先殿侧别立一室以尽孝思礼官集议言为本生父立庙大内古所未有唯汉哀为定陶共王建庙京师不可为法詹事石珤等亦言不可不听葺奉慈殿后为观德殿以奉之四年四月渊己授光禄寺署丞复上书请立世室崇祀皇考于太庙礼部尚书席书等议天子七庙周文武并有功德故立文武世室于三昭穆之上献皇帝追称帝号未为天子渊妄为谀词乞寝其奏帝令再议书等言将置主于武宗上则武宗君也分不可僭置武宗下则献皇叔也神终未安时廷臣于称考称伯异同相半至议祔庙无一人以为可者学士张璁桂萼亦皆以为不可书复宻疏争之帝不听复令防议乃凖汉宣故事于皇城内立一祢庙如文华殿制笾豆乐舞一用天子礼帝亲定其名曰世庙五年七月谕工部以观德殿窄隘欲别建于奉先殿左尚书赵璜谓不可不听乃建于奉先之东曰崇先殿十三年命易承天家庙曰隆庆殿十五年以避渠道迁世庙更号曰献皇帝庙遂改旧世庙曰景神殿寝殿曰永孝殿十七年以丰坊请称宗以配明堂礼官不敢违集议者久之言古者父子异昭穆兄弟同世数故殷有四君一世而同庙宋太祖太宗同居昭位今皇考与孝宗当同一庙遂奉献皇帝祔太庙二十二年更新太庙廷议睿宗孝宗并居一庙同为昭帝责诸臣不竭忠任事寝其议己而左庶子江汝璧请迁皇考庙于穆庙首以当将来世室与成祖庙并峙右赞善郭希顔又欲于太祖庙文世室外止立四亲庙而祧孝宗武宗以礼臣斥其妄而止二十四年六月新太庙成遂奉睿宗于太庙之左第四序跻武宗上而罢特庙之祀四十四年以旧庙柱产芝更号曰王芝宫定日供时享仪穆宗初因礼臣请乃罢时享及节序忌辰有事奉告之祭但进日供而已隆庆元年礼科王治请罢献皇祔庙而专祀之世庙章下所司万厯九年礼科丁汝谦请仍专祭玉芝宫复奉宣宗帝后冠服于太庙帝责汝谦妄议谪外任天启元年太常少卿李宗延奏祧庙议言睿宗入庙世宗无穷之孝思也然以皇上视之则逺矣俟光宗升祔时或从旧祧或从新议葢在孝子固以恩事亲而在仁人当以义率祖章下礼部卒不能从
　　蕙田案春秋书跻僖公左氏曰子虽齐圣不先父食公羊曰先祢而后祖也谷梁曰先亲而后祖也三同辞目为逆祀圣人恶之矣古者之断乎是有二其一曰诸侯不敢祖天子大夫不敢祖诸侯曰庶子不继祖与祢曰封君之子不臣诸父而臣昆弟封君之孙尽臣诸父昆弟曰公子不得祢先君曰族人不得以其戚戚君曰旁期之服诸侯絶此君临臣臣奉君之道也非是则不可以国其一曰为人后者为之子在天子诸侯虽继弟继兄之子昔甞君道临乎己而北面事之孰敢不为臣子此亦臣子之分而重大统之义也非是则人怀觊觎之心汉哀帝躬承大统而又以己后定陶共王明世宗躬承大统而又以已后兴献王在大夫宗法且不可以贰其失审矣况加孝宗以皇伯絶其统也跻兴献于武宗之上又逆祀也璁萼之罪何诛
　　右明世宗
　　蕙田案宗法为后所以继嗣而重大宗也礼继嗣者必择同宗昭穆相当者而立之故曰为人后者为之子降其父母期此嗣立之常法虽百世不易葢为后即为子也为子则所生父称之曰伯叔父可也先儒之论曰设所后父与所生父并坐一室而子立其侧称所后父曰父自不得又称所生父曰父宜改称伯叔父明矣改称辨嫌也推存例亡并用是道也古宗法专为大夫不敢祖诸侯而设推大夫礼未甞不可至于天子诸侯故文略而义备由汉己后外藩承统朝臣相与力竞者莫如宋濮议明大礼集议宋英宗之后仁宗也即考仁宗故不当考濮王明世宗之后武宗也上考孝宗故不当考兴献王惟宣帝光武皆不加帝号于祖父揆诸古义近矣光武上承孝元重继统之义也若夫以叔父继兄子如唐宣宗之立为皇太叔即位于柩前视前嗣立之法又变晋元帝诏曰吾虽上继世祖然于怀愍皇帝皆北面称臣今祠太庙不亲执觞酌而令有司行事于情理不安乃行亲献元帝继愍帝为君不同嗣立而是诏于礼则合矣综而论之父子有亲君臣有义大伦有定是故藩王继统如所后而昭穆相当也则父其所后如所后者而昭穆不相当则以臣道奉其所后之帝臣道即同子道而不必定泥于父母之称及乎祔庙其或如古之九庙则以其班祔昭穆之庙在庙之中同堂异室以先后为序同堂则昭穆之伦也先后则君臣之分也昭自为昭穆自为穆但以昭穆分世次不以昭穆为尊卑其或如后世之庙制也则专以继立之先后为序臣必不可先君犹之子必不可先父其义一也天下之正统断然以君臣为重也然而古今持议毎在追尊生父称号立庙之际夫尊卑疏戚之属既有不同而本生伯叔父之称可以义起如宋英宗于濮王仁宗以兄弟之子育之宫中则称以伯父可也必欲以考称之则薄矣明世宗于献王既遵祖训兄终弟及之义则考孝宗而称献王以叔父可也必欲以考称之则私矣汉宣帝以兄孙入继既不可以考昭帝又不可以直考史皇孙则于所祭之地祝辞称皇考而公言之曰本生皇考可也必欲称叔伯考则嫌于无考矣此皆礼之权而可以义起者宋范镇言于英宗曰凡称帝若考若寝庙者皆非是此则礼之大经不可不秉而昔之大儒名臣所守死以争之其义炳若日星焉又恶可以随时假借乎哉






　　五礼通考巻一百六
&lt;经部,礼类,通礼之属,五礼通考&gt;
　　钦定四库全书
　　五礼通考卷一百七
　　刑部尚书秦蕙田撰
　　吉礼一百七
　　太子庙
　　礼记祭法王下祭殇五适子适孙适曾孙适元孙适来孙【注祭适殇者重适也祭适殇于庙之奥谓之阴厌凡庶塲不祭】
　　方氏慤曰言适则庶殇在所不祭矣重本故也然以尊而祭卑故曰下祭
　　应氏镛曰祭及于五所爱者逺也祭止于适所重正统也
　　曾子问祭必有尸乎若厌祭亦可乎孔子曰祭成防者必有尸尸必以孙孙防则使人抱之无孙则取于同姓可也祭殇必厌盖弗成也【注厌饫而已不成其为人】祭成防而无尸是殇之也【注与不成人同】孔子曰有阴厌有阳厌【注言祭殇之礼有于阴厌之者有于阳厌之者】马氏彦醇曰厌不成礼之祭也厌于阴者宗子之殇而无后者厌于阳者凡殇与无后者其异何也宗子尊矣则以特牲即于阴者幽阴之义反诸幽求神之道也凡殇卑矣其祭也则就宗子之家当室之白则所谓堂事略矣宗子非不欲尊之也其所以不得成人者从祖祔祭而已
　　曾子问曰殇不祔祭何谓阴厌阳厌孔子曰宗子为殇而死庶子弗为后也【注族人以其伦代之明不序昭穆立之庙其祭之就其祖而已代之者主其礼　疏孔子更为辩云若宗子为殇而死以未成人庶子不得代为之后宗子礼不可阙明族人以其伦代之伦谓辈也谓与宗子同昭穆者则代之凡宗子为殇而死庶子既不得为后不以父服服之以其伦代之者各以本服服之也云不序昭穆者以宗子殇死无为人父之道故不序昭穆不得与代之者为父也】其吉祭特牲祭殇不举肺无肵俎无酒不告利成是谓隂厌【注用特牲者尊宗子从成人也凡殇则特豚自卒哭成事之后为吉祭举肺脊肵俎利成礼之施于尸者隂厌者是宗子而殇祭之于奥之礼小宗为殇其祭礼亦如之　疏此宗子殇死祭于祖庙之奥阴闇之处是谓隂厌也郑既云小宗为殇祭礼如大宗者以前经云宗子为殇而死不显大小故知凡宗子殇祭之礼皆然必知此经指大宗者以何休公羊注云小宗无子则絶大宗无子则不絶重适之本上文庶子不为后谓大宗子在殇而死不得为后若非殇则得为后故知是大宗也凡宗子成人而死则得立子孙为后若立兄弟为后则不可故成十五年公羊传讥仲婴齐是公孙归父之弟当云公孙婴齐而云仲婴齐者为归父之后讥其乱眧穆故云仲是也　熊氏曰殇与无后者唯祔与除服二祭则止此言吉者惟据祔与除服也】凡殇与无后者于宗子之家当室之白尊于东房是谓阳厌【注凡殇谓庶子之适也或昆弟之子或从父昆弟无后者如有昆弟及诸父此则今死者皆宗子大功之内亲共祖祢者言祭于宗子之家者为有异居之道无庙者为坛祭之亲者共其牲物宗子皆主其礼当室之白尊于东房异于宗子之为殇当室之白谓西北隅得户明者也明者曰阳凡祖庙在小宗之家小宗祭之亦然宗子之适亦为凡殇过此以往则不祭也祭适者天子下祭五诸侯下祭三大夫下祭二士以下祭子而止疏凡殇谓非宗子之殇无后谓庶子之身无子孙为后此二者皆宗子大功内亲祭于宗子之家祖庙之内】
　　【不敢在成人之处故于当室之明白显露之处为之设尊于东房以其明是阳故为阳厌也凡殇有二一昆弟之子祭之当于宗子父庙二是从父昆弟祭之当于宗子祖庙其无后者亦有二一是昆弟无后祭之当于宗子祖庙一是诸父无后祭之当于宗子曾祖之庙凡殇得祭者以其身是适故也无后者成人无后则祭若在殇而死则不祭以其身是庶故也郑必限以大功内亲其祖祢者以上文云吉祭特牲唯据士僼适士二庙有祖有祢下士祖祢共庙故郑限以祖祢同者唯大功之内亲也】
　　蕙田案王下祭殇礼于经无见曾子问所言特士礼耳然以士礼推之曰阴厌曰阳厌则王之祭宗子殇其亦在庙乎疏昆弟之子祭之当于宗子父庙从父昆弟祭之当于宗子祖庙是虽指凡殇而言然适子之殇其不得别立庙也审矣凡殇不可无祭而况宗子乎况承天下社稷之重者乎礼阴厌主奥重大宗也祧则同祧为亲尽也王下祭殇之礼可知也已
　　右王下祭殇
　　吴志孙登传孙登字子高权长子也魏黄初二年以权为吴王是嵗立登为太子立凡二十二年年三十三卒諡曰宣太子
　　吴书曰初葬句容置园邑奉守如法后三年改蒋陵
　　晋书惠帝纪永熙元年秋八月壬午立广陵王遹为皇太子元康九年十二月壬戌废皇太子遹为庶人及其三子幽于金墉城永康元年三月癸未贾后矫诏害庶人遹于许昌夏四月甲午追复故皇太子位五月己巳立皇孙臧为皇太孙六月壬寅葬愍怀太子于显平陵永宁元年正月乙亥赵王伦簒帝位废皇太孙臧为濮阳王癸酉伦害濮阳王臧乗舆反正五月立襄阳王尚为皇太孙太安元年三月皇太孙尚薨
　　怀帝本纪永嘉元年三月庚午立豫章王诠为皇太子元帝纪大兴三年五月景寅孝怀太子诠遇害于平阳帝三日哭
　　礼志惠帝世愍怀太子二子哀太孙臧冲太孙尚并祔庙元帝世怀帝殇太子又祔庙号为阴室四殇
　　孝武帝太元十二年祠部郎中徐邈议太子太孙阴室四主储嗣之重升祔皇祖所托之庙世逺应迁然后从食之孙与之俱毁
　　愍怀太子传愍怀太子遹字熙祖惠帝长子母曰谢才人惠帝即位立为皇太子元康九年十二月废太子为庶人明年幽于许昌宫之别坊贾后使太医令程据合巴豆杏仁丸矫诏使黄门孙虑赍至许昌以害太子时年二十三诏以广陵王礼葬之及贾庶人死乃册复太子諡曰愍怀六月己卯于显平陵三子霦臧尚并与父同幽金墉
　　臧字敬文永康元年四月封临淮王己巳立为皇太孙永宁元年正月赵王伦簒位废为濮阳王与帝俱迁金墉寻被害太安初追諡曰哀
　　尚字敬仁永康元年四月封为襄阳王永宁元年八月立为皇太孙太安元年三月癸卯薨諡曰冲太孙杜氏通典东晋孝武帝太元六年诏曰亡大兄以司马珣之为国后祭祀何仪博士江熙议谷梁传云公子之重视大夫则王子一例也请皇子庙祭用大夫礼三庙博士沈寂等议礼大夫三庙无贵贱之别然则上至皇子下及陪臣其理无二牲用少牢若继嗣之身未准大夫祭用七礼按会稽王嗣子即简文帝长子博士沈寂等议会稽王嗣子既以疾废当降从之公子则皆如大夫牲用少牢宜权立行庙告嗣而后迎继嗣之身江熙议皇子虽有庙然无子不立庙故诏使立后烝尝之祀称皇帝有命命某继嗣博士沈寂议皇子依如大夫礼应立后宜先告权为行庙告于礼无文宜先行庙告嗣而后迎继嗣之身案礼君薨嗣子生太祝襅冕告于庙既葬嗣子生祝告于庙明夫宗庙者神灵之所宅是以存亡吉防必先告于庙古今不革之制三代不易之典岂有兴灭继絶传祀百代而诬亡者之灵灭告生之义耶縁情依礼谓宜先告于灵后迎继嗣之身庾蔚之谓嗣子以无子不庙合有嗣乃立庙耶告生者是先自有庙不得引以为例
　　南齐书礼志永明十一年文惠太子薨卒哭祔于太庙梁书昭明太子传昭明太子统字徳施高祖长子也母曰丁贵嫔以齐中兴元年九月生天监元年十一月立为皇太子大通三年四月乙巳薨敛以衮冕諡曰昭明五月庚寅葬安宁陵
　　哀太子哀太子大器字仁宗太宗嫡长子也普通四年五月丁酉生太清三年五月太宗即位六月癸酉立为皇太子大寳二年八月贼景废太宗以太子有器度毎常惮之恐为后患故先及祸承圣元年四月追諡哀太子
　　愍怀太子传愍怀太子方矩字徳规世祖第四子也承圣元年十一月立为皇太子及西魏师防荆城太子与世祖同为魏人所害敬帝承制追諡愍怀太子
　　蕙田案自魏以前太子之薨立庙与否不可得稽晋则祔于太庙阴室元太常博士曰前代太子薨梁武帝諡统曰昭明齐武帝諡长懋曰文惠唐宪宗諡宁曰惠昭金世宗諡允恭曰宣孝又建别庙以奉神主准中祀以陈登歌然则立庙奏乐其始于齐梁间欤
　　北魏书恭宗纪恭宗景穆皇帝太武皇帝之长子也延和元年正月丙午立为皇太子正平元年六月戊辰薨于东宫赐諡曰景穆
　　唐书孝敬皇帝传孝敬皇帝永徽六年始王代显庆元年立为皇太子上元二年从幸合璧宫遇酖薨诏曰太子撄沈瘵疾朕须其痊复将逊于位性仁厚既承命因感结疾日以加宜申往命諡为孝敬皇帝葬缑氏墓号恭陵制度尽用天子礼帝自制睿徳纪刻石陵侧妃薨諡哀皇后无子永昌初以楚王隆基嗣中宗立诏以主祔太庙号义宗开元中有司奏孝敬皇帝宜建庙东都以諡名庙诏可于是罢义宗庙
　　蕙田案父在子没追諡为帝此髙宗独创之制
　　旧唐书礼仪志天宝六载正月诏京城章怀节愍惠文宣太子与隠太子懿德太子同为一庙呼为七太子庙以便于祀享其后又有宗子静徳太子庙肃宗子恭懿太子庙
　　蕙田案七太子章怀节愍懿徳惠庄惠文惠宣及隠太子也此云惠文宣恐有脱字元宗子静徳太子亦当作靖恭太子
  </div>
  <div class="pagination">
   <a href="五礼通考_page163.html">
    上一页
   </a>
   <span>
    ...
   </span>
   <a href="五礼通考_page159.html">
    159
   </a>
   <a href="五礼通考_page160.html">
    160
   </a>
   <a href="五礼通考_page161.html">
    161
   </a>
   <a href="五礼通考_page162.html">
    162
   </a>
   <a href="五礼通考_page163.html">
    163
   </a>
   <span class="current-page">
    164
   </span>
   <a href="五礼通考_page165.html">
    165
   </a>
   <a href="五礼通考_page166.html">
    166
   </a>
   <a href="五礼通考_page167.html">
    167
   </a>
   <a href="五礼通考_page168.html">
    168
   </a>
   <a href="五礼通考_page169.html">
    169
   </a>
   <span>
    ...
   </span>
   <a href="五礼通考_page165.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
