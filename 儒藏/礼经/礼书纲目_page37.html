<!DOCTYPE html>
<html>
<head>
    <meta charset="UTF-8">
    <title>礼书纲目 - 第 37 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼书纲目 - 第 37 页/共 57 页</h1>
    <div class="content">　　右宿尸
　　宿宾宾如主人服出门左西面再拜主人东面答再拜宗人摈曰某荐嵗事吾子将涖之敢宿【荐进也涖临也言吾子将临之知宾在有司中今特宿之尊宾耳】宾曰某敢不敬从主人再拜宾答拜主人退宾拜送
　　右宿宾
　　厥明夕陈鼎于门外北面北上有鼏【厥其也宿宾之明日夕门外北面当门也古文鼏为密】棜在其南南顺实兽于其上东首【顺犹从也棜之制如今大木举矣上有四周下无足兽腊也】牲在其西北首东足【其西棜西也东足者尚右也牲不用棜以其生】设洗于阼阶东南壶禁在东序豆笾铏在东房南上几席两敦在西堂【东房房中之东当夹北西堂西夹室之前近南耳】主人及子姓兄弟即位于门东如初【初筮位也】宾及众宾即位于门西东面北上【不言如初者以宰在而宗人祝不在】宗人祝立于宾西北东面南上【事弥至位弥异宗人祝于祭宜近庙】主人再拜宾答再拜三拜众宾众宾答再拜【众宾再拜者士贱旅之得备礼也】主人揖入兄弟従宾及众宾从即位于堂下如外位【为视濯也】宗人升自西阶视壶濯及豆笾反降东北面告濯具【濯溉也不言敦铏者省文也东北面告縁宾意欲闻也言濯具不言絜以有几席】宾出主人出皆复外位【为视牲也】宗人视牲告充雍正作豕【充犹肥也雍正官名也北面以防动作豕视声气】宗人举兽尾告备举鼎鼏告絜【备具】请期曰羮饪【肉谓之羮饪孰也谓明日质明时而曰肉孰重豫劳宾宗人既得期西北面告宾有司】告事毕宾出主人拜送
　　右视濯视牲告期　记设洗南北以堂深东西当东荣【荣屋翼也】水在洗东【祖天地之左海】篚在洗西南顺实二爵二觚四觯一角一散【顺从也言南従统于堂也二爵者为宾献爵止主妇当致也二觚长兄弟酬众宾长为加爵二人班同迎接并也四觯一酌奠其三长兄弟酬宾卒受者与宾弟子兄弟弟子举觯于其长礼杀事相接礼器曰贵者献以爵贱者献以散尊者举觯卑者举角旧説云爵一升觚二升觯三升角四升散五升】壶棜禁馔于东序南顺覆两壶焉盖在南明日卒奠幂用绤即位而彻之加勺【覆壶者盠沥水且为其不宜尘幂用绤以其坚絜禁言棜者祭尚厌饫得与大夫同器不为神戒也本经记】
　　夙兴主人服如初立于门外东方南面视侧杀【夙早也兴起也主人服如初则其余有不端者侧杀杀一牲也】主妇视饎爨于西堂下【炊黍稷曰饎宗妇为之爨灶也西堂下者堂之西下也近西壁南齐于坫古文饎作糦周礼作】亨于门外东方西面北上【亨煮也煮豕鱼腊以镬各一爨诗云谁能亨鱼溉之釜鬵】
　　右视杀　记特牲馈食其服皆朝服冠缁带缁韠【于祭服此也皆者谓宾及兄弟筮日筮尸视濯亦端至祭而朝服朝服者诸侯之臣与其君日视朝之服大夫以祭今宾兄弟縁孝子欲得嘉宾尊客以事其祖祢故服之缁韠者下大夫之臣夙兴主人服如初则固端】唯尸祝佐食端裳黄裳杂裳可也皆爵韠【与主人同服周礼士之齐服有端素端然则裳上士也黄裳中士杂裳下士本经记】　　牲爨在庙门外东南鱼腊爨在其南皆西面饎爨在西壁【饎炊也西壁堂之西墙下旧説云南北直屋梠稷在南同上】
　　羮饪实鼎陈于门外如初【初视濯也】尊于户东酒在西【户东室户东酒在西尚之凡尊酌者在左】实豆笾铏陈于房中如初【如初者取而实之既而反之】执事之俎陈于阶间二列北上【执事谓有司及兄弟二列者因其位在东西祝主人主妇之俎亦存焉不升鼎者异于神】盛两敦陈于西堂借用萑几席陈于西堂如初【盛黍稷者宗妇也萑细苇古文用为于】尸盥匜水实于槃中箪巾在门内之右【设盥水及巾尸尊不就洗又不挥门内右象洗在东统于门东西上凡乡内以入为左右乡外以出为左右】祝筵几于室中东面【为神敷席也至此使祝接神】主妇纚筓宵衣立于房中南面【主妇主人之妻虽姑存犹使之主祭祀纚笄首服宵绮属也此衣染之以黒其缯本名曰宵诗有素衣朱宵记有宵衣凡妇人助祭者同服也内则曰舅没则姑老冢妇所祭祀宾客每事必请于姑】主人及宾兄弟羣执事即位于门外如初宗人告有司具【具犹辩也】主人拜宾如初揖入即位如初【初视濯也】佐食北面立于中庭【佐食宾佐尸食者立于宗人之西】
　　右陈设即位　记笾巾以绤也纁裹枣烝栗择【笾有巾者果实之物多皮核优尊者可烝裹之也烝择互文旧説云纁裹者皆被】铏芼用苦若薇皆有滑夏葵冬荁【苦苦荼也荁堇属干之冬滑于葵诗云周原膴膴堇荼如饴本经记】　　佐食当事则户外南面无事则中庭北面【当事将有事而未至　同上】
　　主人及祝升祝先入主人従西面于户内【祝先入接神宜在前也少牢馈食礼曰祝盥于洗升自西阶主人盥升自阼阶祝先入南面】主妇盥于房中荐两豆葵菹蜗醢醢在北【主妇盥盥于内洗昏礼妇洗在北堂直室东隅】宗人遣佐食及执事盥出【命之盥出当助主人及宾举鼎】主人降及宾盥出主人在右及佐食举牲鼎宾长在右及执事举鱼腊鼎除鼏【及与也主人在右统于东主人与佐食者宾尊不载少牢馈食礼鱼用鲋腊用麋士腊用兔】宗人执毕先入当阼阶南面【毕状如又盖为其似毕星取名焉主人亲举宗人则执毕导之既错又以毕临匕载备失脱也杂记曰枇用桑长三尺毕用桑三尺刋其本与末枇毕同材明矣今此朼用棘心则毕亦用棘心】鼎西面错右人抽扃委于鼎北【右人谓主人及宾既错皆西面俟也】赞者错俎加匕【赞者执俎及匕从鼎入者其错俎东缩加匕东柄既则退而左人北面也】乃朼【右人也尊者于事指使可也左人载之】佐食升肵俎鼏之设于阼阶西【肵谓心舌之俎也郊特牲曰肵之为言敬也言主人之所以敬尸之俎古文鼏皆作密】卒载加匕于鼎【卒已也已载毕亦加焉】主人升入复位俎入设于豆东鱼次腊特于俎北【入设俎载者腊特馔要方也凡馔必方者明食味人之牲所以正】主妇设两敦黍稷于俎南西上及两铏芼设于豆南南陈【宗妇不赞敦铏者以其少可亲之芼菜也】祝洗酌奠奠于铏南遂命佐食啓防佐食啓防却于敦南出立于西南面【酌奠奠其爵觯少牢馈食礼啓防乃奠之】主人再拜稽首祝在左【稽首服之甚者祝在左当为主释辞于神也祝祝曰孝孙某敢用刚鬛嘉荐普淖用荐某事于皇祖某子尚飨】卒祝主人再拜稽首
　　右设阴厌　记棘心匕刻【刻若今龙头本经记】　肵俎心舌皆去本末午割之实于牲鼎载心立舌缩俎【午割从横割之亦勿没立缩顺其性心舌知食味者欲尸之飨此祭是以进之　同上】　凡祝呼佐食许诺【呼犹命也同上】
　　祝迎尸于门外【尸自外来代主人接之就其次而请不拜不敢与尊者为礼周礼掌次凡祭祀张尸次】主人降立于阼阶东【主人不迎尸成尸尊尸所祭者之孙也祖之尸则主人乃宗子祢之尸则主人乃父道事神之礼庙中而已出迎则为厌】尸入门左北面盥宗人授巾【待盥者执其器就之执箪者不授巾贱也宗人授巾庭长尊少牢馈食礼曰祝先入门右尸入门左】尸至于阶祝延尸尸升入祝先主人従【延进在后诏侑曰延礼器所谓诏宥武方者也少牢馈食礼曰尸升自西阶入祝従主人升自阼阶祝先入主人従】尸即席坐主人拜妥尸【妥安坐也】尸答拜执奠祝飨主人拜如初【飨劝彊之也其辞取于士虞记则宜云孝孙某圭为孝荐之飨旧説云明荐之】祝命挼祭尸左执觯右取菹防于醢祭于豆间【命诏尸也挼祭祭神食也士虞礼古文曰祝命佐食随祭周礼曰既祭则藏其堕堕与挼读同耳防醢者染于醢】佐食取黍稷肺祭授尸尸祭之祭酒啐酒告旨主人拜尸奠觯答拜【肺祭刌肺也旨美也祭酒谷味之芬芳者齐敬共之唯恐不美告之美达其心明神享之】祭铏尝之告旨主人拜尸答拜【铏肉味之有菜和者曲礼曰客絮羮主人辞不能亨】祝命尔敦佐食尔黍稷于席上【尔近也近之便尸之食也】设大羮湇于醢北【大羮湇煮肉汁也不和贵其质设之所以敬尸也不祭不哜大羮不为神非盛者也士虞礼曰太羮湆自门入今文湇皆为汁】举肺脊以授尸尸受振祭哜之左执之【肺气之主也脊正体之贵者先食啗之所以导食通气】乃食食举【举言食者明凡解体皆连肉】主人羞肵俎于腊北【肵俎主于尸主人亲羞敬也神俎不亲设者贵得宾客以神事其先】尸三饭告饱祝侑主人拜【三饭告饱礼一成也侑劝也或曰又劝之使又食少牢馈食礼侑辞曰皇尸未实侑也】佐食举干尸受振祭哜之佐食受加于肵俎举兽干鱼一亦如之【干长胁也兽腊其体数与牲同】尸实举于菹豆【为将食庶羞举谓肺脊】佐食羞庶羞四豆设于左南上有醢【庶众也众羞以豕肉所以为异味四豆者膮炙胾醢南上者以膮炙为上以有醢不得防也】尸又三饭告饱祝侑之如初【礼再成也】举骼及兽鱼如初尸又三饭告饱祝侑之如初【礼三成兽鱼如初者兽骼鱼一也】举肩及兽鱼如初【不复饭者三三者士之礼大成也举先正脊后肩自上而却下防而前终始之次也】佐食盛肵俎俎释三个【佐食取牲鱼腊之余盛于肵俎将以归尸俎释三个为改馔于西北隅遗之所释者牲腊则正脊一骨长胁一骨及臑也鱼则三头而已个犹枚也今俗言物数有若干个者此读然】举肺脊加于肵俎反黍稷于其所【尸授佐食佐食受而加之反之也肺脊初在菹豆】
　　右迎尸正祭　记尸入主人及宾皆辟位【辟位逡遁　本经记】　沃尸盥者一人奉槃者东面执匜者西面淳沃执巾者在匜北【匜北执匜之北亦西面每事各一人淳沃稍注之今文淳作激】宗人东面取巾振之三南面授尸卒执巾者受【宗人代授巾庭长尊　同上】　尸俎右肩臂臑肫胳正脊二骨横脊长胁二骨短胁【尸俎神俎也士之正祭礼九体贬于大夫有并骨二亦得十一之名合少牢之体数此所谓放而不致者凡俎实之数竒脊无中胁无前贬于尊者不贬正脊不夺正也正脊二骨长胁二骨者将举于尸尸食未饱不欲空神俎】肤三【为籑用二厌饫一也】离肺一【离犹防也小而长午割之亦不提心谓之举肺】刌肺三【为尸主人主妇祭今文刌为切】鱼十有五【鱼水物以头枚数阴中之物取数于月十有五日而盈少牢馈食礼亦云十有五而俎尊卑同此所谓经而等也】腊如牲骨【不但言体以有一骨二骨者　同上】尸卒食而祭饎爨雍爨【雍孰肉以尸享祭灶有功也旧説云宗妇祭饎】
　　【爨亨者祭雍爨用黍肉而已无笾豆俎礼器曰燔燎于爨夫爨者老妇之祭盛于盆尊于瓶　同上】
　　主人洗角升酌酳尸【酳犹衍也是献尸衍也云酳者尸既卒食又欲頥衍养乐之不用爵者下大夫也因父子之道质而用角角加人事略者今文酳皆为酌】尸拜受主人拜送尸祭酒啐酒賔长以肝従尸左执角右取肝防于盐振祭哜之加于菹豆卒角祝受尸角曰送爵皇尸卒爵主人拜尸答拜【曰送爵者节主人拜】
　　右主人酳尸
　　祝酌授尸尸以醋主人【醋报也祝酌不洗尸不亲酌尊尸也古文醋作酢】主人拜受角尸拜送主人退佐食授挼祭【退者进受爵反位尸将嘏主人佐食授之挼祭亦使祭尸食也其授祭亦取黍稷肺祭】主人坐左执角受祭祭之祭酒啐酒进听嘏【听犹待也受福曰嘏嘏长也大也待尸授之以长大之福也】佐食抟黍授祝祝授尸尸受以菹豆执以亲嘏主人【独用黍者食之主其辞则少牢馈食礼有焉】主人左执角再拜稽首受复位诗懐之实于左袂挂于季指卒角拜尸答拜【诗犹承也谓奉纳之怀中季小也实于左袂挂祛以小指者便卒角也少牢馈食礼曰兴受黍坐振祭哜之】主人出写啬于房祝以笾受【变黍言啬因事托戒欲其重稼啬啬者农力之成功】
　　右尸醋主人【亲嘏】
　　筵祝南面【主人自房还时】主人酌献祝祝拜受角主人拜送设菹醢俎【行神恵也先献祝以接神尊之菹醢皆主妇设之佐食设俎】祝左执角祭豆兴取肺坐祭哜之兴加于俎坐祭酒啐酒以肝従祝左执角右取肝防于盐振祭哜之加于俎卒角拜主人答拜受角酌献佐食佐食北面拜受角主人拜送佐食坐祭卒角拜主人答拜受角降反于篚升入复位
　　右主人献祝佐食　记祝俎髀脡脊二骨胁二骨【凡接于神及尸者俎不过牲三体以特牲约加其可并者二亦得竒名少牢馈食礼羊豕各三体】肤一离肺一　佐食俎觳折脊胁【三体卑者従正】肤一离肺一
　　主妇洗爵于房酌亚献尸【亚次也文犹贰主妇贰献不夹拜者士祭仪简耳】尸拜受主妇北面拜送【北面拜者辟内子也大夫之妻拜于主人北西面】宗妇执两笾戸外坐主妇受设于敦南【两笾枣栗枣在西】祝赞笾祭尸受祭之祭酒啐酒【笾祭枣栗之祭其祭之亦于豆祭】兄弟长以燔従尸受振祭哜之反之【燔炙肝也】羞燔者受加于肵出【出者俟后事也】尸卒爵祝受爵命送如初【送者送卒爵】
　　右主妇亚献尸　记宗妇赞荐者执以坐于户外授主妇
　　酢如主人仪【尸酢主妇如主人仪者自祝酌至尸拜送如酢主人也不易爵辟内子】主妇适房南面佐食挼祭主妇左执爵右抚祭祭酒啐酒入卒爵如主人仪【抚挼祭示亲祭佐食不授而祭于地亦仪简也入室卒爵于尊者前成礼明受恵也】
　　右尸酢主妇
　　献祝笾燔従如初仪及佐食如初卒以爵入于房【及佐食如初如其献佐食则拜主人之北西面也】
　　右主妇献祝佐食
　　宾三献如初燔従如初爵止【初亚献也尸止爵者三献礼成欲神恵之均于室中是以奠而待之】
　　右宾三献尸尸奠爵
　　席于户内【为主人铺之西面席自房来】主妇洗爵酌致爵于主人主人拜受爵主妇拜送爵【主妇拜拜于北面也今文曰主妇洗酌爵】宗妇赞豆如初主妇受设两豆两笾【初赞亚献也主妇荐两豆笾东面也】俎入设【佐食设之】主人左执爵祭荐宗人赞祭奠爵兴取肺坐絶祭哜之兴加于俎坐捝手祭酒啐酒【絶肺祭之者以离肺长也少仪曰牛羊之肺离而不提心豕亦然捝拭也捝手者为絶肺染污也忖肺不捝手古文捝皆作説】肝従左执爵取肝防于盐坐振祭哜之宗人受加于俎燔亦如之兴席末坐卒爵拜【于席末坐卒爵敬也一酌而备再从而次之亦均】主妇答拜受爵酌醋左执爵拜主人答拜坐祭立饮卒爵拜主人答拜右主妇致爵于主人　记阼俎臂正脊二骨横脊长胁二骨短胁【主人尊欲其体得祝之加数五体又于加其可并者二亦得竒名臂左体臂】肤一离肺一
　　主妇出反于房主人降洗酌致爵于主妇席于房中南面主妇拜受爵主人西面答拜宗妇荐豆俎従献皆如主人主人更爵酌醋卒爵降实爵于篚入复位【主人更爵自酢男子不承妇人爵也祭统曰夫妇相授受不相袭处酢必易爵明夫妇之别】
　　右主人致爵于主妇　记主妇俎觳折【觳后足折分后右足以为佐食俎不分左臑折辟大夫妻】其余如阼俎【余谓脊胁肤肺】
　　三献作止爵【宾也谓三献者以事命之作起也旧説云宾入尸北面向皇尸请举爵】尸卒爵酢酌献祝及佐食洗爵酌致于主人主妇燔従皆如初更爵酌于主人卒复位【洗乃致爵为异事新之燔従皆如初者如亚献及主人主妇致爵也凡献佐食皆无従其荐俎献兄弟以齿设之宾更爵自酢亦不承妇人爵】
　　右宾终三献
　　主人降阼阶西面拜宾如初洗【拜宾而洗爵为将献之如初视濯时主人再拜宾答拜三拜众宾众宾答再拜】宾辞洗卒洗揖让升酌西阶上献宾宾北面拜受爵主人在右答拜【就宾拜者此礼不主于尊也宾卑则不専阶主人在右统于其位】荐脯醢设折俎【凡节解者皆曰折俎不言其体畧云折俎非贵体也上宾骼众宾仪公有司设之】宾左执爵祭豆奠爵兴取肺坐絶祭哜之兴加于俎坐捝手祭酒卒爵拜主人答拜受爵酌酢奠爵拜宾答拜【主人酌自酢者宾不敢敌主人主人达其意】主人坐祭卒爵拜宾答拜揖执祭以降西面奠于其位位如初荐俎従设【位如初复其位东面少牢馈食礼宰夫执荐以従设于祭东司士执俎以从设于荐东是则皆公有司为之与】众宾升拜受爵坐祭立饮荐俎设于其位辩主人备答拜焉降实爵于篚【众宾立饮贱不备礼乡饮酒记曰立卒爵者不拜既爵备尽尽人之答拜】右主人献宾及众宾　记宾与长兄弟之荐自东房其余在东堂【东堂东夹之前近南】　宾骼长兄弟及宗人折其余如佐食俎【骼左骼也宾俎全体尊宾不用尊体为其已甚卑而全之其宜可也长兄弟及宗人折不言所分略之】众宾及众兄弟内宾宗妇若有公有司私臣皆殽脀【又略此所折骨直破折余体可殽者升之俎一而已不备三者贱祭礼接神者贵凡骨有肉曰殽祭统曰凡为俎者以骨为主贵者取贵骨贱者取贱骨贵者不重贱者不虚示均也俎者所以明恵之必均也善为政者如此故曰见政事之均焉公有司亦士之属命于君者也私臣自已所辟除者】肤一离肺一　宗人献与旅齿于众宾【尊庭长齿从其长幼之次】　公有司门西北面东上献次众宾私臣门东北面西上献次兄弟升受降饮【献在后者贱也祭祀有上事者贵之亦皆与旅】
　　尊两壶于阼阶东加勺南枋西方亦如之【为酬宾及兄弟行神恵不酌上尊卑异之就其位尊之两壶皆酒优之先尊东方示恵由近礼运曰澄酒在下】主人洗觯酌于西方之尊西阶前北面酬宾宾在左【先酌西方者尊宾之义】主人奠觯拜宾答拜主人坐祭卒觯拜宾答拜主人洗觯宾辞主人对卒洗酌西面宾北面拜【西面者乡宾位立于西阶之前宾所答拜之东北】主人奠觯于荐北【奠酬于荐左非为其不举行神恵不可同于饮酒】宾坐取觯还东面拜主人答拜卒奠觯于荐南揖复位【还东面就其位荐西奠觯荐南明将举】
　　右主人酬宾
　　主人洗爵献长兄弟于阼阶上如宾仪【酬宾乃献长兄弟者献之礼成于酬先成宾礼此主人之义亦有荐脀设于位私人为之与】洗献众兄弟如众宾仪【献卑而必为之洗者显神恵此言如众宾仪则如众宾洗明矣】
　　右主人献兄弟　记宾与长兄弟之荐自东房其余在东堂【详见上献宾章】　长兄弟折其余如佐食俎众兄弟私臣皆殽脀肤一离肺一【同上】私臣门东北面西上献次兄弟【同上】
　　洗献内兄弟于房中如献众兄弟之仪【内兄弟内宾宗妇也如众兄弟如其拜受坐祭立饮设荐俎于其位而立内宾位在房中之尊北不殊其长略妇人者也有司彻曰主人洗献内宾于房中南面拜受爵】主人西面答拜更爵酢卒爵降实爵于篚入复位【爵辩乃自酢以初不殊其长也内宾之长亦南面答拜】
　　右主人献内宾宗妇　记内宾宗妇皆殽脀肤一离肺一【详见献宾章　内宾宗妇之位见下旅酬无算爵章】
　　长兄弟洗觚为加爵如初仪不及佐食洗致如初无従【大夫士三献而礼成多之为加也不及佐食无従杀也致致于主人主妇】
　　右长兄弟为加爵
　　众宾长为加爵如初爵止【尸爵止者欲神恵之均于在庭】
　　右众宾长为加爵尸奠爵
　　嗣举奠盥入北面再拜稽首【嗣主人将为后者举犹饮也使嗣子饮奠者将传重累之者大夫之嗣子不举奠辟诸侯】尸执奠进受复位祭酒啐酒尸举肝举奠左执觯再拜稽首进受肝复位坐食肝卒觯拜尸备答拜焉【食肝受尊者赐不敢余也备犹尽也每拜答之以尊者与卑者为礼略其文耳古文备为复】举奠洗酌入尸拜受举奠答拜尸祭酒啐酒奠之举奠出复位【啐之者答其欲酢已也奠之者复神之奠觯嗣齿于子姓凡非主人升降自西阶】右嗣举奠　记嗣举奠佐食设豆盐【肝宜盐也本经记】
　　兄弟弟子洗酌于东方之尊阼阶前北面举觯于长兄弟如主人酬宾仪【弟子后生也】
　　右弟子举觯于长兄弟
　　宗人告祭脀【脀俎也所告者众宾兄弟内宾也献时设荐俎于其位至此礼又杀告之祭使成礼也其祭皆离肺不言祭豆可知】乃羞【羞庶羞也下尸胾醢豆而已此所羞者自祝主人至于内宾无内羞】
　　右告祭设羞
　　宾坐取觯阼阶前北面酬长兄弟长兄弟在右【荐南奠觯】宾奠觯拜长兄弟答拜宾立卒觯酌于其尊东面立长兄弟拜受觯宾北面答拜揖复位【其尊长兄弟尊也此受酬者拜亦北面】长兄弟西阶前北面众宾长左受旅如初【旅行也受行酬也初宾酬长兄弟】长兄弟卒觯酌于其尊西面立受旅者拜受长兄弟北面答拜揖复位众宾及众兄弟交错以辩皆如初仪【交错犹言东西】为加爵者作止爵如长兄弟之仪【于旅酬之间言作止爵明礼杀并作】长兄弟酬宾如宾酬兄弟之仪以辩卒受者实觯于篚【长兄弟酬宾亦坐取其奠觯此不言交错以辨宾之酬不言卒受者实觯于篚明其相报礼终于此其文省】宾弟子及兄弟弟子洗各酌于其尊中庭北面西上举觯于其长奠觯拜长皆答拜举觯者祭卒觯拜长皆答拜举觯者洗各酌于其尊复初位长皆拜举觯者皆奠觯于荐右【奠觯进奠之于荐右非神恵也今文曰奠于荐右】长皆执以兴举觯者皆复位答拜长皆奠觯于其所皆揖其弟子弟子皆复其位【复其位者东西面位弟子举觯于其长所以序长幼教孝弟凡堂下拜亦皆北面】爵皆无算【算数也宾取觯酬兄弟之党长兄弟取觯酬宾之党唯已所欲亦交错以辩无次第之数因今接防使之交恩定好优劝之】
　　右旅酬无算爵【旅酬间众宾长终加爵】　记宗人献与旅齿于众宾【见献宾章】佐食于旅齿于兄弟【本经记】　尊两壶于房中西墉下南上【为妇人旅也其尊之节亚西方】内宾立于其北东面南上宗妇北堂东面北上【二者所谓内兄弟内宾姑娣妹也宗妇族人之妇其夫属于所祭为子孙或南上或北上宗妇宜统于主妇主妇南面北堂中房而北】主妇及内宾宗妇亦旅西面【西面者异于献也男子献于堂上旅于堂下妇人献于南面旅于西面内宾象众宾宗妇象兄弟其节与其仪依男子也主妇酬内宾之长酌奠于荐左内宾之长坐取奠于右宗妇之娣妇举觯于其姒妇亦如之内宾之长坐取奠觯酬宗妇之姒交错以辩宗妇之姒亦取奠觯酬内宾之长交错以辩内宾之少者宗妇之娣妇各举奠于其长并行交错无算其拜及饮者皆西面主妇之东南　同上】
　　利洗散献于尸酢及祝如初仪降实散于篚【利佐食也言利以今进酒也更言献者以利事尸礼将终宜一进酒嫌于加酒亦当三也不致爵礼又杀也】
　　右利献尸及祝
　　主人出立于户外西面【事尸礼毕】祝东面告利成【利犹养也供养之礼成不言礼毕于尸间之嫌】尸谡祝前主人降【谡起也前犹导也少牢馈食礼曰祝入尸谡主人降立于阼阶东西面祝先尸従遂出于庙门前尸之仪士虞礼备矣】祝反及主人入复位命佐食彻尸俎俎出于庙门【俎所以载肵俎少牢馈食礼曰有司受归之】右告利成尸出　记尸入主人及宾皆辟位出亦如之　宾従尸俎出庙门乃反位【宾従尸送尸也士之助祭终其事也俎尸俎也宾既送尸复入乃反位者宜与主人为礼乃去之】
　　彻庶羞设于西序下【为将馂去之庶羞主为尸非神馔也尚书传曰宗室有事族人皆侍终日大宗已侍于賔奠然后燕私燕私者何也已祭而与族人饮也此彻庶羞置西序下者为将以燕饮与然则自尸祝至于兄弟之庶羞宗子以与族人燕饮于堂内宾宗妇之庶羞主妇以燕饮于房】筵对席佐食分簋铏【为将馂分之也分簋者分敦黍于防为有对也敦有虞氏之器也周制士用之变敦言簋容同姓之士得従周制耳祭统曰馂者祭之末也不可不知也是故古之人有言曰善终者如始馂其是已是故古之君子曰尸亦馂鬼神之余恵术也可以观政矣】宗人遣举奠及长兄弟盥立于西阶下东面北上祝命尝食者举奠许诺升入东面长兄弟对之皆坐佐食授举各一肤【命告也士使嗣子及兄弟其恵不过族亲古文皆作馂】主人西面再拜祝曰有以也两奠举于俎许诺皆答拜【以读如何其乆也必有以也之以祝告释辞以戒之言女此当有所以也以先祖有徳而享于此祭其坐馂其余亦当以之也少牢馈食礼不戒者非亲昵也旧説曰主人拜下席南】若是者三【丁宁戒之】皆取举祭食祭举乃食祭铏食举【食乃祭铏礼杀】卒食主人降洗爵宰赞一爵主人升酌酳上上拜受爵主人答拜酳下亦如之【少牢馈食礼曰赞者洗三爵酌主人受于户内以授次旧説云主人北面授下爵】主人拜祝曰酳有与也如初仪【主人复拜为戒也与读如诸侯以礼相与之与言女酳此当有所与也与者与兄弟也既知似先祖之徳亦当与女兄弟谓教化之】两执爵拜【答主人也】祭酒卒爵拜主人答拜两皆降实爵于篚上洗爵升酌酢主人主人拜受爵【下复兄弟位不复升也】上即位坐答拜【既授爵戸内乃就坐】主人坐祭卒爵拜上答拜受爵降实于篚主人出立于户外西面【事馂者礼毕】
　　右
　　祝命彻阼俎豆笾设于东序下【命命佐食阼俎主人之俎宗妇不彻豆笾彻礼略各有为而已设于东序下亦将燕也】祝执其俎以出东面于户西【俟告利成少牢下篇曰祝告利成乃执俎以出】宗妇彻祝豆笾入于房彻主妇荐俎【宗妇既并彻彻其卑者士虞礼曰祝荐席彻入于房】
　　右彻俎
　　佐食彻尸荐俎敦设于西北隅几在南厞用筵纳一尊佐食阖牖户降【厞隠不知神之所在或诸逺人乎尸谡而改馔为幽闇庶其飨之所以为厌饫少牢馈食礼曰南面如馈之设此所谓当室之白阳厌也则尸未入之前为阴厌矣曽子问曰殇不备祭何谓阴厌阳厌也】祝告利成降出主人降即位宗人告事毕宾出主人送于门外再拜【拜送宾也凡去者不答拜】佐食彻阼俎堂下俎毕出【记俎出节兄弟及众宾自彻而出唯宾俎有司彻归之尊宾者】
　　右阳厌事毕











　　礼书纲目卷三十九
<经部,礼类,通礼之属,礼书纲目>
　　钦定四库全书
　　礼书纲目卷四十　　　　　　婺源江永撰
　　少牢馈食礼上　　　吉礼七
　　经【郑目録云诸侯之卿大夫祭其祖祢于庙之礼于五礼属吉礼】
　　少牢馈食之礼【礼将祭祀必先择牲系于牢而刍之羊豕曰少牢诸侯之卿大夫祭宗庙之牲】右篇目　记大夫三庙一昭一穆与大祖之庙而三【大祖别子始爵者大传曰别子为祖谓此虽非别子始爵者亦然　王制】　大夫立三庙二坛曰考庙曰王考庙曰皇考庙享尝乃止显考祖考无庙有祷焉为坛祭之去坛为鬼【大夫祖考谓别子也　祭法详见宗庙篇】　大夫不敢祖诸侯【郊特牲】　大夫有大事省于其君干祫及其高祖【详天子诸侯庙享篇】　大夫以索牛【索求得而用之　疏曰天子大夫也若诸侯大夫则用少牢　曲礼】　大夫士宗庙之祭有田则祭无田则荐【详见祭物牺牲章】父为士子为大夫葬以士祭以大夫【中庸】　曽子问曰宗子为士庶子为大夫其祭也如之何孔子曰以上牲祭于宗子之家祝曰孝子某为介子某荐其常事若宗子有罪居于他国庶子为大夫其祭也祝曰孝子某使介子某执其常事摄主不厌祭不旅不假不绥祭不配布奠于宾宾奠而不举不归肉其辞于宾曰宗兄宗弟宗子在他国使某辞【详见祭法篇】
　　日用丁巳【内事用柔日必丁巳者取其令名自丁宁自变改皆为谨敬必先诹此日明日乃筮】筮旬有一日【旬十日也以先月下旬之已筮来月上旬之已】筮于庙门之外主人朝服西面于门东史朝服左执筮右抽上韇兼与筮执之东面受命于主人【史家臣主筮事者】主人曰孝孙某来日丁亥用荐嵗事于皇祖伯某以某妃配某氏尚飨【丁未必亥也直举一日以言之耳禘于大庙礼曰不得丁亥则己亥辛亥亦用之无则苟有亥焉者可也荐进也进嵗时之祭事也皇君也伯某其字也大夫或因字为諡春秋传曰鲁无骇卒请諡与族公命之以字为展氏是也其仲叔季亦曰仲某叔某季某也某妃某妻也合食曰配某氏若言姜氏子氏也尚庶几飨歆也】史曰诺西面于门西抽下韇左执筮右兼执韇以击筮【将问吉凶焉故击之以动其神易曰蓍之徳圆而神】遂述命曰假尔大筮有常孝孙某来日丁亥用荐嵗事于皇祖伯某以某妃配某氏尚飨【述循也重以主人辞告筮也假借也言因蓍之灵以问之常吉凶之占繇】乃释韇立筮【卿大夫之蓍长五尺立筮由便】卦者在左坐卦以木卒筮乃书卦于木示主人乃退占【卦者史之属也卦以木者每一爻画地以识之六爻备书于板史受以示主人退占东面旅占之】吉则史韇筮史兼执筮与卦以告于主人占曰従【従者求吉得吉之言】乃官戒宗人命涤宰命为酒乃退【官戒戒诸官也当共祭祀事者使之具其物且齐也涤溉濯祭器埽除宗庙】若不吉则及逺日又筮日如初【及至也逺日后丁若后已】
　　右筮日
　　宿【宿读为肃进也大夫尊仪益多筮日既戒诸官以齐戒矣至祭前之日又戒以进之使知祭日当来古文宿皆作羞】前宿一日宿戒尸【皆肃诸官之日又先肃尸者重所用为尸者又为将筮】明日朝筮尸如筮日之礼命曰孝孙某来日丁亥用荐嵗事于皇祖伯某以某妃配某氏以某之某为尸尚飨筮卦占如初【某之某者字尸父而名尸也字尸父尊鬼神也不前期三日筮尸者大夫下人君祭之朝乃视濯与士异】吉则乃遂宿尸祝摈【筮尸又遂肃尸重尸也既肃尸乃肃诸官及执事者祝为摈者尸神象】主人再拜稽首祝告曰孝孙某来日丁亥用荐嵗事于皇祖伯某以某妃配某氏敢宿【告以主人为此事来】尸拜许诺主人又再拜稽首主人退尸送揖不拜【尸不拜者尸尊】若不吉则遂改筮尸【即改筮之不及逺日】
　　右筮尸宿尸及宿诸官
　　既宿尸反为期于庙门之外【为期肃诸官而皆至定祭早晏之期为期亦夕时也言既肃尸反为期明大夫尊肃尸而已其为宾及执事者使人肃之】主人门东南面宗人朝服北面曰请祭期主人曰比于子【比次早晏在于子也主人不西面者大夫尊于诸官有君道也为期亦唯尸不来也】宗人曰旦明行事主人曰诺乃退【旦明旦日质明】
　　右为期
　　明日主人朝服即位于庙门之外东方南面宰宗人西面北上牲北首东上司马刲羊司士击豕宗人告备乃退【刲击皆谓杀之此实既省告备乃杀之文互者省文也尚书传羊属火豕属水】雍人摡鼎匕俎于雍爨雍爨在门东南面北上【雍人掌割烹之事者爨灶也在门东南统于主人北上羊豕鱼腊皆有灶灶西有镬凡摡者皆陈之而后告絜】廪人摡甑甗匕与敦于廪爨廪爨在雍爨之北【廪人掌米入之藏者甗如甑一孔匕所以匕黍稷者也古文甑为烝】司宫摡豆笾勺爵觚觯几洗篚于东堂下勺爵觚觯实于篚卒摡馔豆笾与篚于房中放于西方设洗于阼阶东南当东荣【放犹依也大夫摄官司宫兼掌祭器也】
　　右视杀视濯
　　羮定雍人陈鼎五三鼎在羊镬之西二鼎在豕镬之西【鱼腊従羊肤従豕统于牲】司马升羊右胖髀不升肩臂臑骼正脊一脡脊一横脊一短胁一正胁一代胁一皆二骨以并肠三胃三举肺一祭肺三实于一鼎【升犹上也上右胖周所贵也髀不升近窍贱也肩臂臑肱骨骼股骨脊従前为正胁旁中为正脊先前胁先后屈而反犹器之防也并并也脊胁骨多六体各取二骨并之以多为贵举肺一尸食所先举也祭肺三为尸主人主妇古文胖皆作辩髀皆作脾今文并皆为并】司士升豕右胖髀不升肩臂臑骼正脊一脡脊一横脊一短胁一正胁一代胁一皆二骨以并举肺一祭肺三实于一鼎【豕无肠胃君子不食溷腴】雍人伦肤九实于一鼎【伦择也肤革肉择之取美者】司士又升鱼腊鱼十有五而鼎腊一纯而鼎腊用麋【司士又升副倅者合升左右胖曰纯纯犹全也】卒脀皆设扃鼏乃举陈鼎于庙门之外东方北面北上【北面北上乡内相随古文鼏皆为密】司宫尊两甒于房户之间同棜皆有幂甒有酒【房户之间房西室户东也棜无足禁者酒戒也大夫去足改名优尊者若不为之戒然古文甒皆作庑今文幂作鼏】司宫设罍水于洗东有枓设篚于洗西南肆【枓防水器也凡设水用罍沃水用枓礼在此也】改馔豆笾于房中南面如馈之设实豆笾之实【改更也为实之更之威仪多也如馈之设如其陈之左右也馈设东面】小祝设槃匜与箪巾于西阶东【为尸将盥】
　　右陈设
　　主人朝服即位于阼阶东西面【为将祭也】司宫筵于奥祝设几于筵上右之【布陈神坐也室中西南隅谓之奥席东面近南为右】主人出迎鼎除鼏士盥举鼎主人先入【道之也主人不盥不举】司宫取二勺于篚洗之兼执以升乃启二尊之盖幂奠于棜上加二勺于尊覆之南柄【二尊两甒也】鼎序入雍正执一匕以従雍府执四匕以従司士合执二俎以従司士赞者二人皆合执二俎以相従入【相助】陈鼎于东方当序南于洗西皆西面北上肤为下匕皆加于鼎东枋【肤为下以其加也南于洗西陈于洗西南】俎皆设于鼎西西肆肵俎在羊俎之北亦西肆【肵俎在北将先载也异其设文不当鼎】宗人遣宾就主人皆盥于洗长朼【长朼者长宾先次宾后也主人不朼言就主人者明亲临之古文朼作匕】佐食上利升牢心舌载于肵俎心皆安下切上午割勿没其载于肵俎末在上舌皆切本末亦午割勿没其载于肵横之皆如初为之于爨也【牢羊豕也安平也平割其下于载便也凡割本末食必正也午割使可絶勿没为其分散也肵之为言敬也所以敬尸也周礼祭尚肺事尸尚心舌心舌知滋味今文切皆为刌】佐食迁肵俎于阼阶西西缩乃反佐食二人上利升羊载右胖髀不升肩臂臑骼正脊一脡脊一横脊一短胁一正胁一代胁一皆二骨以并肠三胃三长皆及俎拒举肺一长终肺祭肺三皆切肩臂臑骼在两端脊胁肺肩在上【升之以尊卑载之以体次各有宜也拒读为介距之距俎距胫中当横节也凡牲体之数及载备于此】下利升豕其载如羊无肠胃体其载于俎皆进下【进下变于食生也所以交于神明不敢以食道敬之至也乡饮酒礼进腠羊次其体豕言进下互相见】司士三人升鱼腊肤鱼用鲋十有五而俎缩载右首进膄【右首进膄亦变于食生也有司载鱼横之少仪曰羞濡鱼者进尾】腊一纯而俎亦进下肩在上【如羊豕凡腊之体载礼在此】肤九而俎亦横载革顺【列载于俎令其皮相顺亦者亦其骨体】卒脀祝盥于洗升自西阶主人盥升自阼阶祝先入南面主人従户内西面【将纳祭也】主妇被锡衣侈袂荐自东房韭菹醓醢坐奠于筵前主妇赞者一人亦被锡衣侈袂执葵菹蠃醢以授主妇主妇不兴遂受陪设于东韭菹在南葵菹在北主妇兴入于房【被锡读为髲鬄古者或剔贱者刑者之发以被妇人之紒为饰因名髲鬄焉此周礼所谓次也不纚笄者大夫妻尊亦衣绡衣而侈其袂耳侈者盖半士妻之袂以益之衣三尺三寸袪尺八寸韭菹醓醢朝事之豆也而馈食用之丰大夫礼葵菹在防今文鬄为緆蠃为蜗】佐食上利执羊俎下利执豕俎司士三人执鱼腊肤俎序升自西阶相従入设俎羊在豆东豕亚其北鱼在羊东腊在豕东特肤当俎北端【相助也】主妇自东房执一金敦黍有盖坐设于羊俎之南妇赞者执敦稷以授主妇主妇兴受坐设于鱼俎南又兴受赞者敦黍坐设于稷南又兴受赞者敦稷坐设于黍南敦皆南首主妇兴入于房【敦有首者尊者器饰也饰盖象周之礼饰器各以其类有上下甲今文曰主妇入于房】祝酌奠遂命佐食启防佐食启防盖二以重设于敦南【酌奠酌酒为神奠之后酌者酒尊要成也特牲馈食礼曰祝洗酌奠奠于铏南重累之】主人西面祝在左主人再拜稽首祝祝曰孝孙某敢用柔毛刚鬛嘉荐普淖用荐嵗事于皇祖伯某以某妃配某氏尚飨主人又再拜稽首【羊曰柔毛豕曰刚鬛嘉荐菹醢也普淖黍稷也普大也淖和也徳能大和乃有黍稷春秋传曰奉盛以告曰絜粢丰盛谓其三时不害而民和年丰也】
　　右举鼎载俎设阴厌
　　祝出迎尸于庙门之外主人降立于阼阶东西面祝先入门右尸入门左【主人不出迎尸伸尊也特牲馈食礼曰尸入主人及宾皆辟位出亦如之祝入门右者辟尸盥也既则后尸】宗人奉槃东面于庭南一宗人奉匜水西面于槃东一宗人奉箪巾南面于槃北乃沃尸盥于槃上卒盥坐奠箪取巾兴振之三以授尸巾【庭南没霤】祝延尸尸升自西阶入祝従【由后诏相之曰延延进也周礼曰大祝相尸礼祝従従尸升自西阶】主人升自阼阶祝先入主人従【祝接神先入宜也】尸升筵祝主人西面立于户内祝在左【主人由祝后而居右尊也祝従尸尸即席乃却居主人左】祝主人皆拜妥尸尸不言尸答拜遂坐【拜妥尸拜之使安坐也尸自此答拜遂坐而卒食其间有不啐奠不尝铏不告旨大夫之礼尸弥尊也不告旨者为初亦不飨所谓曲而杀】祝反南面【未有事也堕祭尔敦官各肃其职不命】尸取韭菹辩防于三豆祭于豆间上佐食取黍稷于四敦下佐食取牢一切肺于俎以授上佐食上佐食兼与黍以授尸尸同受祭于豆祭【牢羊豕也同合也合祭于菹豆之祭也黍稷之祭为堕祭将食神余尊之而祭之今文辩为徧】上佐食举尸牢肺正脊以授尸上佐食尔上敦黍于筵上右之【尔近也或曰移也右之便尸食也重言上佐食明更起不相因】主人羞肵俎升自阼阶置于肤北【羞进也肵敬也亲进之主人敬尸之加】上佐食羞两铏取一羊铏于房中坐设于韭菹之南下佐食又取一豕铏于房中以従上佐食受坐设于羊铏之南皆芼皆有柶尸扱以柶祭羊铏遂以祭豕铏尝羊铏【芼菜也羊用苦豕用薇皆有滑】食举【举牢肺正脊也先饮防之以为道也】三饭【食以黍】上佐食举尸牢干尸受振祭哜之佐食受加于肵【干正胁也古文干为肝】上佐食羞胾两瓦豆有醢亦用瓦豆设于荐豆之北【设于荐豆之北以其加也四豆亦防羊胾在南豕胾在北无臐膮者尚牲不尚味】尸又食食胾上佐食举尸一鱼尸受振祭哜之佐食受加于肵横之【又复也或言食或言饭食大名小数曰饭鱼横之者异于肉】又食上佐食举尸腊肩尸受振祭哜之上佐食受加于肵【腊鱼皆一举者少牢二牲略之腊必举肩以肩为终也别举鱼腊崇威仪】又食上佐食举尸牢骼如初【如举干也】又食【不举者卿大夫之礼不过五举须侑尸】尸告饱祝西面于主人之南独侑不拜侑曰皇尸未实侑【侑劝也祝独劝者更则尸饱实犹饱也祝既侑复反南面】尸又食上佐食举尸牢肩尸受振祭哜之佐食受加于肵【四举牢体始于正脊终于肩尊于终始】尸不饭告饱祝西面于主人之南【祝当赞主人辞】主人不言拜侑【祝言而不拜主人不言而拜亲疏之宜】尸又三饭【为祝一饭为主人三饭尊卑之差凡十一饭下人君也】上佐食受尸牢肺正脊加于肵【言受者尸授之也尸授牢干而实举于菹豆食毕操以授佐食焉】
　　右迎尸正祭
　　主人降洗爵升北面酌酒乃酳尸尸拜受主人拜送【酳犹羡也既食之而又饮之所以乐之古文酳作酌】尸祭酒啐酒宾长羞牢肝用俎缩执俎肝亦缩进末盐在右【羞进也缩従也盐在肝右便尸防之古文缩为蹙】尸左执爵右兼取肝防于俎盐振祭哜之加于菹豆卒爵主人拜祝受尸爵尸答拜【兼兼羊豕】
　　右主人酳尸
　　祝酌授尸尸醋主人主人拜受爵尸答拜主人西面奠爵又拜【主人受酢酒侠爵拜弥尊尸】上佐食取四敦黍稷下佐食取牢一切肺以授上佐食上佐食以绥祭【绥或为挼挼读为堕将受嘏亦尊尸余而祭之古文堕为肵】主人左执爵右受佐食坐祭之又祭酒不兴遂啐酒【右受佐食右手受堕于佐食也至此言坐祭之者明尸与主人为礼也尸恒坐有事则起主人恒立有事则坐】祝与二佐食皆出盥于洗入二佐食各取黍于一敦上佐食兼受之以授尸尸执以命祝【命祝以嘏辞】卒命祝祝受以东北面于户西以嘏于主人曰皇尸命工祝承致多福无疆于女孝孙来女孝孙使女受禄于天宜稼于田眉夀万年勿替引之【嘏大也予主人以大福工官也承犹传也来读曰厘厘赐也耕种曰稼勿犹无也替废也引长也言无废止时长如是也古文嘏为格禄为福睂为微替为袂袂或为臷臷替声相近】主人坐奠爵兴再拜稽首兴受黍坐振祭哜之诗怀之实于左袂挂于季指执爵以兴坐卒爵执爵以兴坐奠爵拜尸答拜执爵以兴出宰夫以笾受啬黍主人尝之纳诸内【诗犹承也实于左袂便右手也季犹小也出出戸也宰夫掌饮食之事者收敛曰啬明丰年乃有黍稷也复尝之者重之至也纳犹入也古文挂作卦】
　　右尸醋主人【命祝嘏】
　　主人献祝设席南面祝拜于席上坐受【室中迫狭】主人西面答拜【不言拜送下尸】荐两豆菹醢【葵菹蠃醢】佐食设俎牢髀横脊一短胁一肠一胃一肤三鱼一横之腊两髀属于尻【皆升下体祝贱也鱼横者四物共俎殊之也腊两髀属于尻尤贱不殊】祝取菹防于醢祭于豆间祝祭俎【大夫祝俎无肺祭用肤逺下尸不哜之肤不盛】祭酒啐酒肝牢従祝取肝防于盐振祭哜之不兴加于俎卒爵兴【亦如佐食授爵乃兴不拜既爵大夫祝贱也】主人酌献上佐食上佐食戸内牖东北面拜坐受爵主人西面答拜佐食祭酒卒爵拜坐授爵兴【不啐而卒爵者大夫之佐食贱礼略】俎设于两阶之间其俎折一肤【佐食不得成礼于室中折者择取牢正体余骨折分用之有脀而无荐亦逺下尸】主人又献下佐食亦如之其脀亦设于阶间西上亦折一肤【上佐食既献则出就其俎特牲记曰佐食无事则中庭北面谓此时】
　　右主人献祝佐食
　　有司赞者取爵于篚以升授主妇赞者于房中【男女不相因特牲馈食礼曰佐食卒角主人受角降反于篚】妇赞者受以授主妇主妇洗于房中出酌入户西面拜献尸【入户西面拜由便也不北面者辟人君夫人也拜而后献者当侠拜也昏礼曰妇洗在北堂直室东隅】尸拜受主妇主人之北西面拜送爵【拜于主人之北西面妇人位在内此拜于北则上拜于南矣由便也】尸祭酒卒爵主妇拜祝受尸爵尸答拜易爵洗酌授尸【祝出易爵男女不同爵】主妇拜受爵尸答拜上佐食绥祭主妇西面于主人之北受祭祭之其绥祭如主人之礼不嘏卒爵拜尸答拜【不嘏夫妇一体绥亦当为挼古文为肵】主妇以爵出赞者受易爵于篚以授主妇于房中【赞者有司赞者也易爵亦以授妇赞者妇赞者受房户外入授主妇】主妇洗酌献祝祝拜坐受爵主妇答拜于主人之北卒爵不兴坐授主妇【不侠拜下尸也今文曰祝拜受】主妇受酌献上佐食于户内佐食北面拜坐受爵主妇西面答拜祭酒卒爵坐授主妇主妇献下佐食亦如之主妇受爵以入于房【不言拜于主人之北可知也爵奠于内篚】
　　右主妇亚献
</div>
    <div class="pagination">
<a href="礼书纲目_page36.html">上一页</a><span>...</span><a href="礼书纲目_page32.html">32</a><a href="礼书纲目_page33.html">33</a><a href="礼书纲目_page34.html">34</a><a href="礼书纲目_page35.html">35</a><a href="礼书纲目_page36.html">36</a><span class="current-page">37</span><a href="礼书纲目_page38.html">38</a><a href="礼书纲目_page39.html">39</a><a href="礼书纲目_page40.html">40</a><a href="礼书纲目_page41.html">41</a><a href="礼书纲目_page42.html">42</a><span>...</span><a href="礼书纲目_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
