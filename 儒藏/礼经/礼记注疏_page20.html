<!DOCTYPE html>
<html>
 <head>
  <meta charset="utf-8"/>
  <title>
   礼记注疏 - 第 20 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼记注疏 - 第 20 页/共 36 页
  </h1>
  <div class="content">
   箭筓终丧三年注亦于丧所以自卷持者有除无变疏【正义曰此一经论妇人以箭筓终丧之事前云恶筓以终丧是女子爲母也此云箭笄终丧三年谓女子在室爲父也自卷持者有除无变也】
　　齐衰三月与大功同者绳屦注虽尊卑异于恩有可同也疏【正义曰此一经论尊卑屦同之事大功以下同名重服故大功与齐衰三月可同绳屦谓以麻绳爲屦虽尊卑则异于恩有可同者齐衰爲尊大功爲卑而三月爲恩轻九月恩稍重制之在尊卑深浅之间礼法有常乘权而降在尊旣爲深故宜有异也所以衰服殊而爲恩情处爲浅深矣故有可同也所以同其麻屦以表恩无不同也】
　　练筮日筮尸视濯皆要绖杖绳屦有司吿具而后去杖筮日筮尸有司吿事毕而后杖拜送宾注临事去杖敬也濯谓漑祭器也音义【濯大角反漑故代反】大祥吉服而筮尸注凡变除者必服其吉服以卽祭事不以凶临吉也间传曰大祥素缟麻衣音义【缟古老反】疏【正义曰此一经论练祥筮日筮尸之时所着衣服也练爲小祥也筮日谓筮占小祥之日筮尸亦筮占小祥之尸视濯者谓视小祥之祭器祭器须洁而视其洗灈也皆要绖杖绳屦者爲丧至小祥男子除首绖唯有要绖而病尚深故犹有杖屦是末服又变爲绳麻将欲小祥前日豫筮其日而占于尸及祖濯器则豫着小祥之服以临此三事也所以然者此前三事悉是爲祭祭欲吉故豫服也不言衰与冠者亦同小祥矣有司吿具而后去杖者有司谓执事者向者变服犹杖今执事之人旣告三事办具将欲临事故孝子便去杖亦敬宾故也筮日筮尸有司告事毕而后杖拜送宾者筮日与尸二事皆有宾来向当临事时去杖今若执事之人告筮占之事已毕则孝子更执杖以拜送于宾矣不言视濯者视濯轻而无宾故不言也大祥吉服而筮尸者吉服朝服也大祥之日缟冠朝服今将欲祥亦于前日豫服大祥之服以临筮日及筮尸视濯今唯云尸不言日及濯者从服祥可知也太祥则幷去绖杖绳屦故不云杖绖屦注正义曰凡变除者必服其吉服以卽祭事不以凶临吉也者下云大祥朝服缟冠是祥祭之时唯着朝服此筮尸又在祥祭前已着吉服不以凶临吉故也引间传者以大祥之后着素缟麻衣此云吉服则非祥后之服是朝服也故引以证】
　　庶子在父之室则爲其母不禫注妾子父在厌也庶子不以杖卽位注下适子也位朝夕哭位也音义【下适戸嫁反下丁歴反】父不主庶子之丧则孙以杖卽位可也注祖不厌孙孙得伸也音义【伸音申】父在庶子爲妻以杖卽位可也注舅不主妾之丧子得伸也疏【正义曰此一节论庶子父在应杖及不应杖之节庶子在父之室则爲其母不禫者此谓不命之士父子同宫者也若异宫则禫之如下言则亦犹杖也禫爲服外故微夺之耳庶子不以杖卽位者谓适庶俱有父母之丧也适子得执杖进阼阶哭位庶子至中门外而去之以下于适子也然此承前而云杖则似庶子不禫亦不杖如贺言也父不主庶子之丧则孙以杖卽位可也者父主适子丧而有杖故适子子不得以杖卽位以辟祖故耳非厌也今此父不主庶子丧故庶子子则得杖卽位也祖不厌孙孙得伸也父皆厌子故舅主适妇丧而适子不杖大夫不服贱妾妾子亦厌而降服以服其母也至于祖虽尊贵而并不厌孙故大夫降庶子爲其孙不降其父也庾云谓杂记上爲长子杖则其子不以杖卽位郑注辟尊者于祖不厌孙而长子之子不以杖卽位子以祖爲其父主故辟尊不敢俱以杖即位耳犹如庶子之子亦非厌也父不爲庶子主故其子以杖卽位可也父在庶子爲妻以杖卽位可也者此谓庶子也父不主其妻故其子得爲妻以杖卽位也杂记云爲妻父母在不杖亦是庶子而云不杖者亦谓同宫者也又丧服注云爲其妻以杖卽位谓庶子也舅主适妇则适子不得杖舅不主庶妇故庶子爲妻可以杖卽位谓父主妻丧故主适妇所以适子不杖也明主适妇犹于主妻故也父旣不主妾丧故不主庶妇所以庶子得杖庶子得杖由于父不主妾故也若妻次子旣非冡嗣故亦同妾子之限也或问者云但以杖自足何须言卽位言卽位如依适妇之丧长子亦得有杖祗不得卽位耳答曰庶子爲父母厌下于适子虽有杖不得持卽位今姑爲妻亦得杖而不卽位故明之也】
　　诸侯吊于异国之臣则其君爲主注君爲之主吊臣恩为己也子不敢当主中庭北面哭不拜诸侯吊必皮弁锡衰所吊虽已葬主人必免主人未丧服则君亦不锡衰注必免者尊人君爲之变也未丧服未成服也旣殡成服疏【正义曰此一节明诸侯吊丧衣服之节吊于异国之臣则其君爲主者君无吊他臣之礼若来在此国遇主国之臣丧时爲彼君之故而吊故主国君代其臣之子爲主诸侯吊必皮弁锡衰者此有二种一云此句因前而发吊必皮弁锡衰谓吊异国臣也若曰吊己臣则素弁环绖锡衰也故郑注国君于其臣弁绖他国之臣皮弁一云此亦爲自吊己臣而未当事则皮弁锡衰至当事乃弁绖耳檀弓已论所吊虽已葬主人必免者此承上也爲诸侯来吊主人必爲之重礼凡五服自大功以上爲重重服爲免之节自始死至葬卒哭后乃不复免也小功以下爲轻轻服爲免之节自始死至殡殡后不复免至葬啓殡之后而免以至卒哭如始死今若人君来吊虽非服免时必爲免以尊重人君故也而此云主人必免谓大功以上也小功以下则不然也何以知然下云亲者皆免注云大功以上故知之注正义曰云子不敢当主中庭北面哭不拜者案士丧礼君吊主人出迎于门外见马首入门右北面君升主人中庭拜稽颡成踊彼爲主人爲主故中庭拜今邻国君吊君爲之主拜宾则主人中庭北面哭不拜曽子问称季桓子之丧衞君来吊鲁君爲主季康子立于门右北面拜而后稽颡故讥其丧有二主当唯哭踊而已是于礼不拜也未丧服未成服也者以纯云未丧服嫌谓未括发未散麻带绖之属故云未成服云旣殡成服者士丧礼旣殡三日成服是殡乃成服也】
　　养有疾者不丧服遂以主其丧注不丧服求生主吉恶其凶也遂以主其丧谓养者有亲也死则当爲之主其爲主之服如素无丧服音义【养羊尚反恶乌路反】非养者入主人之丧则不易已之丧服注入犹来也谓养者无亲于死者不得爲主其有亲来爲主者素有丧服而来爲主与素无服者异素无服素有服爲今死者当服则皆三日成也养尊者必易服养卑者否注尊谓父兄卑谓子弟之属疏【正义曰此一节论自有丧服亲族有疾患者养之法各依文解之养有疾者谓养此亲属有疾者不丧服爲己先有丧服养疾之时不着己之丧服求生主吉恶其凶故也遂以主其丧者疾者旣死无主后此养者遂以主先来无服之法主其死者之丧也非养至丧服者此谓死者之亲属当死者病时不得来爲养而死时来爲主此主虽身有前丧之服今来爲主则不易己丧服所以然者己旣前不养不经变服故今爲新死者不易己之丧服养尊者必易服养卑者否者此广结前文养有疾者不丧服之文尊谓父兄也卑谓子弟也前虽云养有疾者不丧服不分明尊卑故此明之养尊者必易己之丧服也若养卑者不变也庾云前云去丧服而养之遂以主丧是必父兄之行也注正义曰云遂以主其丧谓养者有亲也者养者若于病者无亲疾时虽养死不得爲主今死得爲主故知养者于死者有亲也云其爲主之服如素无丧服者身虽先有服养时旣去其服今疾者身死己爲之主还与素无服同也云谓养者无亲于死者不得爲主其有亲来爲主者谓养者无亲者也病者若死而此养者不得爲主旣不得爲主故知死者之亲来入主丧者也云素有丧服而来爲主者素犹本也本有丧服有前丧之服也已服前丧之服而来主之不易服也云与素无服者异者本无服谓若来爲丧主者身本吉无丧服旣来爲主则爲此死者服始死之服若本有丧服今来爲丧主仍以先丧之服主之故云异也云素无服素有服爲今死者当服则皆三日成也者谓己身若本有服及本无服若与死者有亲则皆至三日成服皆爲死者服其服也若本有服重而新死者轻则爲一成服而反前服也若新死重则仍服死者新服也身本吉而来爲主则计今亲而依限服之也庾云谓此无主后亲族爲其丧主者郑云养者无亲于死者不得爲主谓亲族不得养其病朋友养之者又云有其亲来爲主谓亲族也前云丧服者及其主丧则与素无服者同此明旣死而往主卽不易己之丧服故郑又云与素无服者异也】
　　妾无妾祖姑者易牲而祔于女君可也注女君适祖姑也易牲而袝则凡妾下女君一等音义【适丁歴反下户嫁反】疏【正义曰此一节明祔祭之法也云妾无妾祖姑者谓妾当祔于妾祖姑若无妾祖姑当祔于高祖妾祖姑故前文云亡则中一以上今妾无高祖妾祖姑则当易妾之牲用女君之牲祔于女君可也注正义曰郑恐女君是见在之女君故云女君适祖姑也妾与女君牲牢无文旣云易牲故云下女君一等下女君一等者若女君少牢妾则特牲若女君特牲妾则特豚也】
　　妇之丧虞卒哭其夫若子主之祔则舅主之注妇谓凡适妇庶妇也虞卒哭祭妇非舅事也祔于祖庙尊者宜主焉士不摄大夫士摄大夫唯宗子注士之丧虽无主不敢摄大夫以爲主宗子尊可以摄之主人未除丧有兄弟自他国至则主人不免而爲主注亲质不崇敬也疏【正义曰此一节论丧祭爲主之事各依文解之妇之丧虞卒哭其夫若子主之者虞与卒哭其在于寝故其夫或子则得主之祔是祔于祖庙其事旣重故舅主之妇之所祔者则舅之母也士不摄大夫者此谓士丧无主不敢使大夫兼摄爲主也士摄大夫唯宗子者谓若宗子爲士而无主后者可使大夫摄主之也士之丧虽无主不敢摄大夫爲主士卑故也宗子尊则可以摄之也主人未除丧者谓在国主人之丧服未除有兄弟自他国至则主人不免而爲主者谓五属之亲从远归奔者也夫免必有时若葬后唯君来吊虽非时亦爲之免崇敬欲新其事故也若五属之亲非时而奔则主人不须爲之免也嫌亲始奔亦应崇敬爲免如君故明之也】
　　陈器之道多陈之而省纳之可也省陈之而尽纳之可也注多陈之谓宾客之就器也以多爲荣省陈之谓主人之明器也以节爲礼音义【省所领反下及注同】疏【正义曰此一节论以明器送葬之事陈器之道多陈之者谓朋友宾客赠遗明器多陈列之以爲荣也而省纳之可也者虽复多陈不可尽纳入圹故省少纳之可也以纳有常数故也省陈之而尽纳之可也者谓主人所作明器依礼有限故省陈之省陈旣少而尽纳之于圹可也注正义曰云谓宾客之就器也者而遗死者谓之就者以其可用故也故旣夕礼注云就犹善也赠无常唯玩好所有也总而言之亦曰明器故宰夫云凡吊与其币器注云器所致明器也是宾客致者亦曰明器也云省陈之谓主人之明器也者此正明器主人所作故上檀弓云旬而布材与明器又檀弓云竹不成用瓦不成沬之属是也】
　　奔兄弟之丧先之墓而后之家爲位而哭所知之丧则哭于宫而后之墓注兄弟先之墓骨肉之亲不由主人也宫故殡宫也疏【正义曰此一节论奔兄弟之丧之事注正义曰言骨肉之亲不由主人也者解兄弟之丧先之墓之意兄弟骨肉自然相亲不由主人故先往之墓若所知之丧由主人乃致哀戚故先哭于宫而后至墓】
　　父不爲众子次于外注于庶子略自若居寝音义【爲于僞反下注犹来爲下文爲出母爲夫杖同】疏【正义曰众子庶子次谓中门外次也庶子贱略之故父不爲之次自若常居于寝也不爲之处门外爲丧次也长子则次于外爲丧次也】与诸侯爲兄弟者服斩注谓卿大夫以下也与尊者爲亲不敢以轻服服之言诸侯者明虽在异国犹来爲三年也疏【正义曰熊氏以爲谓诸侯死凡与诸侯有五属之亲者皆服斩也以诸侯体尊不可以本亲轻服服之也注正义曰谓卿大夫以下也者经云与诸侯爲兄弟服斩恐彼此俱作诸侯爲之服斩故云谓卿大夫以下若俱爲诸侯则各依本服然卿大夫与君自应服斩而云兄弟者或服本义之服故明之云服斩也以与尊者爲亲不敢以轻服服之云言诸侯者明虽在异国犹来爲三年也者郑以经不云与君爲兄弟而言与诸侯爲兄弟故知客在异国也然旣在异国仕于他君得反爲旧君服斩者以其曾在本国作卿大夫今来他国未仕故得爲旧君反服斩郑言谓卿大夫者据本国经爲卿大夫者也或可与诸侯爲兄弟虽在他国仕爲卿大夫得爲旧君服斩异于寻常案下杂记云外宗爲君大夫如内宗注云谓嫁于国中者此云异国二注不同者杂记据妇人故云嫁于国中此据男子故得云异国是以郑注云谓卿大夫以下惟谓男子贺循云以郑二注不同故着要记以爲男子及妇人皆谓在国内者谯周亦以爲然并非郑义今所不取也】
　　下殇小功带澡麻不絶本诎而反以报之注报犹合也下殇小功本齐衰之亲其绖带澡率治麻爲绖带不絶其本屈而上至要中合而纠之明亲重也凡殇散带垂音义【澡麻本又作藻音早一本无麻字不絶本或作子絶本非也诎丘勿反澡率上音早下所律反又音律上时掌反纠居黝反徐居虬反散先但反下文注并同】疏【正义曰谓本期亲在下殇降在小功者服澡麻爲绖带而断麻根本示轻故也今若下殇在小功者则但首绖无根而要带犹有根示其重故也故云带澡麻不絶不絶谓不断本也诎而反以报之者凡殇不纠要垂皆散其带而此下殇则不散垂免麻向下又屈反向上故云屈而反也屈向上合而纠之故云报也注正义曰谓合纠爲绳贺玚云下殇小功男子绖牡麻而带澡妇人带牡而绖澡故小功殇章云牡麻绖若依其次不应前带故知前言男子之带后言妇人之绖也云澡率治麻爲之者谓戞率其麻使其洁白也云带不絶其本屈而上至要者其带本垂今乃屈上至要也云中合而纠之明亲重也者谓屈所垂散麻上至于要然后中分麻爲两股合而纠之以垂向下也所以然者明亲重也云凡殇散带垂者谓成人大功以下之殇其殇旣轻唯散麻带垂而下不屈而上纠之异于下殇小功故也】妇祔于祖姑祖姑有三人则祔于亲者注谓舅姑母死而又有继母二人也亲者谓舅所生其妻爲大夫而卒而后其夫不爲大夫而祔于其妻则不易牲妻卒而后夫爲大夫而祔于其妻则以大夫牲注妻爲大夫夫爲大夫时卒不易牲以士牲也此谓始来仕无庙者无庙者不祔宗子去国乃以庙从音义【从才用反】疏【正义曰此一节明妇人祔祭之事各依文解之祖姑有三人则祔于亲者谓舅之母有三人亲者谓舅之所生者言妇祔祖姑则祔于舅之所生者也其妻爲大夫而卒者谓夫爲大夫时而妻死者也而后其夫不爲大夫者谓妻死后夫或黜退不复爲大夫而死也而祔于其妻则不易牲者谓夫旣不爲大夫死若祔祭此妻但依夫今所得用之牲不得易用昔大夫时牲妻卒而后夫爲大夫而祔于其妻则以大夫牲者此谓妻死时夫未得爲大夫也妻死后夫乃得爲大夫今旣祔祭其妻则得用大夫牲妻从夫之礼故也注正义曰此谓始来仕无庙者若其有庙则死者当祔于祖不得祔于其妻今夫死祔于其妻故知是无庙者若其宗子去他国乃以庙从则祔于祖矣】爲父后者爲出母无服无服也者丧者不祭故也注适子正体于上当祭礼也
　　妇人不爲主而杖者姑在爲夫枚注姑不厌妇母爲长子削杖注嫌服男子当杖竹也母爲长子服不可以重于子爲己也女子子在室爲父母其主丧者不杖则子一人杖注女子子在室亦童子也无男昆弟使同姓爲摄主不杖则子一人杖谓长女也许嫁及二十而筓筓爲成人成人正杖也疏【正义曰此一节论妇人应杖之节各随文解之姑在爲夫杖者郑义唯谓出嫁妇人礼也若成人妇人在家爲父母虽不爲主亦杖若在夫家唯爲主乃杖故爲夫与长子虽不爲主亦杖若余非爲主则不爲杖但夫是移天之重妇虽不爲主而杖而云姑在者舅主适妇丧则厌适子使不杖今有姑在姑主子丧恐姑旣爲主则亦厌妇明今姑虽爲主不厌妇也所以知郑意然者注下经一人杖云女子子在室亦童子也成人则正杖又丧大记云主之丧三日妇人皆杖注云妇人皆杖谓主妇容妾爲君女子子在室者也故丧服传云妇人何以不杖亦不能病也是爲郑学者则谓爲童子妇人不能爲父母杖也而难郑者云郑以妇人不杖唯谓童子妇人然童女未嫁何以得称妇人又丧服传云童子何以不杖不能病乃云妇人何以不杖亦不能病明知妇人非童子也故贺循等以爲妇人不杖谓出嫁之妇人不爲主则不杖其不爲主而杖者唯姑在爲夫杖故此记特明之郑必以爲童子妇人乃不杖者郑以此下经云女子子在室爲父母其主丧者不杖则子一人杖旣云女子子在室是童女可知云主丧者不杖若主丧者杖则此童女不杖今由主丧者不杖则此童女一人杖郑据此文故知妇人谓童子之妇人也若其成人出嫁妇人爲主皆杖故丧大记云三日子夫人杖五日授大夫世妇杖丧服傅妻爲夫杖小记云母爲长子杖是成人妇人皆杖也童子得称妇人者丧服小功章云爲侄庶孙丈夫妇人之长殇是殇之童得称妇人未嫁而称妇人者以其将有适人之端故得称妇人也注正义曰知许嫁及二十而筓爲成人正杖者以其许嫁则己有出适人之理非复在室其虽未许嫁己在二十而筓犹男子之冠非复童子故知成人则正杖也】
　　缌小功虞卒哭则免注棺柩已藏嫌恩轻可以不免也言则免者则旣殡先启之间虽有事不免旣葬而不报虞则虽主人皆冠及虞则皆免注有故不得疾虞虽主人皆冠不可久无饰也皆免自主人至缌麻音义【报音赴下同冠如字又古乱反下及注皆同】爲兄弟旣除丧己及其葬也反服其服报虞卒哭则免如不报虞则除之注小功以下音义【爲于僞反下注爲人君爲母下文爲之小功皆同】远葬者比反哭者皆冠及郊而后免反哭注墓在四郊之外音义【比必利反】君吊虽不当免时也主人必免不防麻虽异国之君免也亲者皆免注不散麻者自若绞垂爲人君变贬于大敛之前旣啓之后也亲者大功以上也异国之君免或爲吊音义【绞古卯反】疏【正义曰此一节论著免之节各随文解之缌小功虞卒哭则免者言遭缌小功之丧棺柩在时则当着免今至虞卒哭之时棺柩虽藏已久至虞卒哭之时亦着免也远葬者谓葬在四郊外远处比反哭者皆冠者旣葬在远处郊野之外不可无饰故至葬讫临欲反哭之时乃皆着冠及郊而后免反哭者谓着冠至郊而后去冠着免反哭于庙君吊虽不当免时也主人必免者凡大敛之前着免大功以上散麻大敛以后着冠不散麻纠其垂也至将葬啓殡之后已葬之前亦免大功以上亦散麻若君吊虽不当免时必爲之着免不散麻带贬于大敛之前及旣啓之后虽异国之君免也亲者皆免者己君之来其免如此虽他国君来与己国君同主人爲之着免主人旣免大功以上亲者皆从主人之免敬异国君也异国之君尚然己君来吊主人着免则亲者亦免可知也注正义曰言则免者则旣殡先啓之间虽有事不免者以经云虞卒哭则免明未虞之前则不免也虞前有葬葬是丧之大事棺柩旣啓着免可知嫌虞与卒哭棺柩旣掩不复着免故特言虞卒哭以明之也有故不得卽虞者前云赴葬者赴虞于疾葬者矣今依时而葬不依时而虞主人以下则皆冠不可久无饰也经云及虞则皆免承上文缌小功之下故知主人及缌麻皆免也不散麻者自若绞垂者若如也大敛以前散麻带垂大敛毕后绞其垂者今人君来吊自如寻常绞垂不散麻也所以然者爲人君变贬于大敛之前及旣啓之后也云亲者大功以上也者以经云不散麻谓大功以上今云亲者皆免明据应合散麻之人故云大功以上也云异国之君免或爲吊者以经中旣免字非一恐皆或爲吊故云异国之君免一字或爲吊也】除殇之丧者其祭也必注殇无变文不缛冠端黄裳而祭不朝服未纯吉也于成人爲释禫之服音义【朝直遥反下文同】除成丧者其祭也朝服缟冠注成成人也缟冠未纯吉祭服也旣祥祭乃素缟麻衣疏【正义曰此一节明除殇及成人之丧各依文解之除殇之丧者谓除长殇中殇下殇之丧其祭也必者其除丧祭服必冠端黄裳异于成人之丧也除成丧者其祭也朝服缟冠者成丧谓成人之丧其祥祭也衣朝服而缟冠所以朝服缟冠者未纯吉也注正义曰殇无变者无虞卒哭及练之变服所以然者文不缛本服旣重者意在于质不在繁缛若成人丧服初除着朝服禫祭始从端今除殇之丧卽从禫服是文不繁缛也故郑注丧服云缛数也云冠端黄裳而祭不朝服未纯吉也者以经云必故知冠端也知黄裳者若其素裳则与朝服纯吉同故知黄裳也知不裳者以黄相对之色故知释禫之服若云裳卽与上士吉服端同文非释禫服也未纯吉祭服也者大夫朝服而祭朝服者冠缁衣素裳是纯吉之祭服也今用缟冠是未纯吉之祭服也】奔父之丧括发于堂上袒降踊袭绖于东方奔母之丧不括发袒于堂上降踊袭免于东方绖卽位成踊出门哭止三日而五哭三袒注凡奔丧谓道逺已殡乃来也爲母不括发以至成服一而已贬于父也卽位以下于父母同也三日五哭者始至讫夕反位哭乃出就次一哭也与明日又明日之朝夕而五哭三袒者始至袒与明日又明日之朝而三也疏【正义曰此一节论奔丧之法奔父之丧括发于堂上者于殡宫堂上不筓纚者奔丧异于初死也袒降踊袭绖于东方者袒谓堂上去衣降堂阼阶东而踊爲踊故袒旣毕袭绖于东方袭谓掩所袒之衣带绖东方谓东方旣踊毕升堂袭带绖于东序东奔母之丧不括发者初时括发至又哭以后至于成服不括发袒于堂上降踊者与父同袭免于东方者东方亦东序东父则括发而加绖母则不括发而加免此是异于父也此东方奔丧礼皆爲东序东绖卽位成踊者着免加绖已后卽位于阼阶之东而更踊故云成踊其卽位成踊父母同于此之时宾来吊者则拜之奔丧礼所谓反位拜宾成踊是也出门哭止者出殡宫之门就于庐故哭者止初来一哭与明日又明日朝夕之哭爲五哭也三袒者初至袒明日朝袒又明日朝袒故爲三袒虽其初死在家之时哭踊无节今闻丧已久奔丧礼杀故三日五哭异于在家也注正义曰凡奔丧者此谓己殡而来者若未殡之前而来当与在家同不得减杀也云卽位以下爲父母同也者约奔丧礼文故知同也三日五哭三袒郑约初来及明日又明日朝夕之节而知也】
　　适妇不爲舅后者则姑爲之小功注谓夫有废疾他故若死而无子不受重者小功庶妇之服也凡父母于子舅姑于妇将不传重于适及将所传重者非适服之皆如庶子庶妇也疏【正义曰适子之妇不爲舅后者则姑爲之服庶妇小功而已注正义曰夫有废疾他故若死而无子不受重者郑知此者以其经称适妇明是适子之妇今云不爲舅后明知是夫有废疾及他故死而无子者也云小功庶妇之服也者以父母于子适者正服期则适妇宜大功庶妇故小功也云将不传重于适者如上所云废疾他故死而无子之属是也云及将所传重非适者爲无适子以庶子传重及养他子爲后者也】













　　礼记注疏卷三十三
　　礼记注疏卷三十三考证
　　杖大如绖注如要绖也○【臣召南】按有首绖有要绖郑恐人认爲如首绖故明之
　　除丧者先重者疏所以卒哭不受以轻服○按文义祗当云不受轻服以字衍
　　复与书铭自天子达于士其辞一也注其余及书铭则同○【臣召南】按士丧礼爲铭各以其物贾疏云士长三尺诸侯七尺天子九尺若不命之士以缁长半幅长一尺防末长终幅长二尺总长三尺檀弓孔疏引之则周制铭之尺度不同以复辞不同例之则其书铭亦应不同也
　　夫爲人后者其妻爲舅姑大功○【臣召南】按舅姑卽夫之所生父母也仍称舅姑者其辞穷也犹爲人后者爲其本生父母期亦仍称父母也
　　疏若子出时未昏至所爲后家方昏者○按子出时谓子出继时也
　　爲慈母后者○王氏曰爲庶母爲祖庶母后皆可谓旣是妾子此三母皆妾皆可以妾生之子爲后
　　爲殇后者以其服服之注殇无爲人父之道以本亲之服服之○顾炎武曰殇无爲人父之道而有爲殇后者此礼之变也谓大宗之子未及成人而殇取殇者之兄弟若兄之子以爲后则以爲人后之服而服之如父不以其殇而杀重大宗也若鲁之闵公八岁而薨僖爲之后是已夫礼之制殇所以示长幼之节而杀其恩也大宗重则长幼之节轻故殇之服而有时不异乎成人不以宜杀之恩而亏尊祖之义此所谓权也若曰服其本服云尔记何必言之而亦乌有爲殇后者哉【臣召南】按郑此注非是当云爲殇后者卽以爲人后之服服之此指天子诸侯及世卿大夫承幼主而爲之后者不可以寻常之殇例之不然旣名爲殇必无有爲之后者也顾说可谓确当
　　久而不葬者惟主丧者不除疏庾云谓昔主要记○【臣召南】按庾云之下似有脱文以下文推之则解主丧者以子爲父臣爲君妻爲夫孙承重爲祖卽庾蔚之说也卢植谓其子孙皆不除则失之过萧望之独谓子则失之不及故皆不如庾说也昔主要记四字亦必有误
　　庶子不以杖卽位注下适子也○顾炎武曰古之爲杖但以辅病而已其后以杖爲主丧者之用丧无二主则无二杖故庶子不以杖卽位又曰夫爲妻杖则其子不杖矣父爲长子杖则其孙不杖矣杂记曰爲长子杖则其子不以杖卽位
　　父不主庶子之丧疏故大夫降庶子爲其孙不降其父也○【臣召南】按当作而孙不降其父也而字譌爲字又衍其字
　　陈器之道多陈之注疏而遗死者谓之就者○按当作凡遗死者谓之就器此文而字者字并误
　　姑在爲夫杖母爲长子削杖○顾炎武曰姑在爲夫杖必其无子也母爲长子削杖必其无父也此二者皆无主之丧故妇人杖
　　女子子在室爲父母其主丧者不杖则子一人杖○顾炎武曰无主则不成丧故女子子在室父母死而无男昆弟则女子杖其曰一人杖明无二杖也










　　礼记注疏卷三十三考证
　　钦定四库全书
　　礼记注疏卷三十四
　　汉郑氏注　唐陆徳明音义　孔颖达疏
　　大传
　　礼不王不禘王者禘其祖之所自出以其祖配之注凡大祭曰禘自由也大祭其先祖所由生谓郊祀天也王者之先祖皆感大微五帝之精以生苍则灵威仰赤则赤熛怒黄则含枢纽白则白招拒黑则汁光纪皆用正嵗之正月郊祭之盖特尊焉孝经曰郊祀后稷以配天配灵威仰也宗祀文王于明堂以配上帝泛配五帝也音义【不王如字又于况反下同禘徒细反下同大微音泰下文注大祖大王皆同熛必遥反枢昌朱反纽女九反拒俱甫反叶本又作汁户牒反泛配芳劒反】诸侯及其太祖注太祖受封君也大夫士有大事省于其君干祫及其髙祖注大事寇戎之事也省善也善于其君谓免于大难也干犹空也空祫谓无庙祫祭之于坛墠立曰义【省旧仙善反案尔雅云省即训善息靖反无烦改字祫徐音洽难乃旦反坛大丹反墠音善】疏【正义曰此一节论王及诸侯大夫士祭先祖之义各随文解之此禘谓郊祭天也然郊天之祭唯王者得行故云不王不禘也王者禘其祖之所自出以其祖配之者此文具于小记于彼已释之诸侯及其太祖者太祖始封君也诸侯非王不得郊天配祖于庙及祭太祖耳大夫士有大事省于其君干祫及其髙祖者省善也干空也空祫谓无庙也大夫士知识劣于诸侯故无始封之祖若此大夫士有勲劳大事为君所善者则此是识深故君许其祫祭至于髙祖但无始祖庙虽得行祫唯至于髙祖并在于坛空而祫之故云空祫及其髙祖也祭法云大夫三庙二坛显考无庙虽是无庙而有坛爲祈祷而祭之今唯云及髙祖是祫不及始祖以卑故也然此对诸侯为言言支庶为大夫士者耳若适为大夫亦有大祖故王制云大夫三庙一昭一穆与太祖之庙而三是也师説云大夫有始祖者鬼其百世若有善于君得祫则亦祫于太祖庙中徧祫太祖以下也注正义曰案尔雅释天云禘大祭也此禘谓祭天云王者之先祖皆感太微五帝之精以生者案师说引河图云庆都感赤龙而生尧又云尧赤精舜黄禹白汤黑文王苍又元命包云夏白帝之子殷黑帝之子周苍帝之子是其王者皆感太微五帝之精而生云苍则灵威仰至汁光纪者春秋纬文耀钩文云皆用正嵗之正月郊祭之者案易纬干凿度云三王之郊一用夏正云盖特尊焉者就五帝之中特祭所感生之帝是特尊焉注引孝经云郊祀后稷以配天者证禘其祖之所自出以其祖配之又引宗祀文王于明堂以配上帝者证文王不特配感生之帝而泛配五帝矣案祭法大夫二坛则大夫无墠而此言墠者通言耳或通云上士二庙一坛下士一庙无坛若有功当为墠而祫祭之也】
　　牧之野武王之大事也既事而退柴于上帝祈于社设奠于牧室注柴祈奠告天地及先祖也牧室牧野之室也古者郊关皆有馆焉先祖者行主也遂率天下诸侯执豆笾逡奔走注逡疾也疾奔走言劝事也周颂曰逡奔走在庙音义【逡息俊反注同】追王大王亶父王季歴文王昌不以卑临尊也注不用诸侯之号临天子也文王称王早矣于殷犹为诸侯于是着焉音义【追王于况反亶于但反父音甫着知虑反】疏【正义曰此一节论武王伐纣率领诸侯以祭祖庙追王大王王季上尊祖称之事与前相接也牧之野武王之大事也者言牧野之战是武王事之大者也既事而退者既战罢而退也柴于上帝者谓燔柴以告天祈于社者陈祭以告社也设奠于牧室者设此奠祭于牧野之馆室以告行主也遂率天下诸侯者上言吿祭既讫遂率领天下诸侯执豆笾疾奔走而往在庙祭先祖于此之时乃追王大王名亶父者又追王王季歴及文王昌等为王所以然者不以诸侯之卑号临天子之尊也注正义曰知郊关有馆者遗人云凡国野十里庐二十里有宿五十里有市道路尚然明郊关亦有馆舎郑言此者证牧野有室云先祖者行主也者案曾子问篇云古者师行必以迁庙主行故甘誓云用命赏于祖此武王所载行主者也案周本记云载文王木主以其成文王之业故不载迁庙主其社则在野外祭之故不在牧室此社是土地之神故郑云柴祈吿天地也周颂所云谓周公摄政之年祭清庙此经逡奔走谓武王伐纣而还吿庙其事不同引之者证奔走不异故引之知执豆笾行还告庙者以此经上云柴祈设奠下云遂率天下诸侯是柴祈礼毕故武成云丁未祀于周庙骏奔走执豆笾而皇氏云为柴祈奠于牧室之时诸侯执豆笾非此经文之次又与武成异其义非也案此武王追王太王亶父王季歴文王昌案合符后云文王立后稷配天追王太王亶父王季歴与此不同者文王暂追王耳号諡未定至武王时乃定之矣中庸云周公追王大王王季者谓以王礼改葬耳不改葬文王者先以王礼葬故也此大王王季追王者王迹所由兴故追王也所以追王者以子为天子而不以卑临尊若非王迹所由不必追王也故小记云父为士子为天子诸侯祭以天子诸侯其尸服以士服是也周语云先王不窋武成云先王建邦启土谓后稷皆称先王者以王者之先祖故通称先王也契称王与此同矣文王称王早矣者土无二王殷纣尚存即为早所以早称王者案中我应云我称非早一民固下注云一民心固臣下虽于时为早于年为晚矣故周本记云文王受命六年立灵台布王号于时称王九十六也故文王世子云君王其终抚诸是也文王既称王文王生虽称王号称犹未定故武王追王乃定之耳】
　　上治祖祢尊尊也下治子孙亲亲也旁治昆弟合族以食序以昭缪别之以礼义人道竭矣注治犹正也缪读为穆声之误也竭尽也音义【祢本或作祢年礼反缪音木别彼列反下至其庶姓别文注并同缪读莫侯反又音谬】疏【正义曰此一节论武王伐纣之后因治亲属合族之礼叙昭穆之事上治祖祢尊尊也者治犹正也上正治祖是尊其尊也下治子孙亲亲也者下正于子孙是亲其亲也上主尊敬故云尊尊下主恩爱故云亲亲旁治昆弟者谓旁正昆弟逾逺疏也合族以食者言旁治昆弟之时合防族人以食之礼又次序族人以昭穆之事所谓旁治昆弟也别之以礼义人道竭矣者总结上治祖祢下治子孙旁治昆弟言此三事皆分别之以礼义使人道义之理竭尽于此矣】
　　圣人南面而听天下所且先者五民不与焉注且先言未遑余事音义【听体寜反与音预】一曰治亲二曰报功三曰举贤四曰使能五曰存爱注功功臣也存察也察存仁爱也五者一得于天下民无不足无不赡者五者一物纰缪民莫得其死注物犹事也纰缪犹错也五事得则民足一事失则民不得其死明政之难音义【赡本又作瞻食艶反纰匹弥反徐孚夷反又方齐反缪音谬本或作谬】圣人南面而治天下必自人道始矣注人道谓此五事立权度量考文章改正朔易服色殊徽号异器械别衣服此其所得与民变革者也注权称也度丈尺也量斗斛也文章礼法也服色车马也徽号旌旂之名也器械礼乐之器及兵甲也衣服吉凶之制也徽或作祎音义【量音亮注同正音征徽讳韦反械尸戒反别彼列反称尺证反祎许韦反】其不可得变革者则有矣亲亲也尊尊也长长也男女有别此其不可得与民变革者也注四者人道之常音义【长长并丁丈反后除注隶者长并同别彼列反】疏【正义曰此一节广明圣人受命以临天下有不可变革及有可变革之事各随文解之云所且先者五谓圣人即位未遑余事所且欲先行者而有五种之事也即下文一曰治亲之属是也民不与焉者言此五事皆王者所急行民不得干与焉言民未行也以治亲报功之事皆非民所行故不得干与焉一曰治亲者此治亲即乡者三事三事若正则于家国皆正故急在前二曰报功者既已正亲故下又报于有所功劳者使为诸侯之属是也缓于亲亲故次治亲三曰举贤者虽已报于有功若岩穴有贤徳之士未有功者举而用之报功宜急此又次也四曰使能者能谓有道艺既无功徳又非贤能而有道艺亦禄之使各当其职也轻于贤徳故次之五曰存爱者存察也爱仁也治亲报功举贤使能为政既足又宜察于民下侧陋之中者若有虽非贤能而有仁爱之心亦赏异之五者一得于天下者谓上五事一皆得行于天下则民无有不足无有不赒赡者赡是优足之余也五者一物纰缪者谓此五事之中但有一事纰缪则民莫得其死莫无也言无得以理寿终而死也圣人南面而治天下必自人道始矣者人道即治亲报功举贤使能存爱是以理相承顺之道圣人先以此为始故云必自人道始也立权度量者此一经至与民变革者也广明损益之事并轻故可随民与变改革也权谓称锤度谓丈尺量谓斗斛也言始有天下必宜造此物也考文章者考校也文章国之礼法也改正朔者正谓年始朔谓月初言王者得政示从我始改故用新随寅丑子所损也周子殷丑夏寅是改正也周夜半殷鸡鸣夏平旦是易朔也易服色者服色车马也易之谓各随所尚赤白黑也殊徽号者殊别也徽号旌旗也周大赤殷大白夏大麾各有别也异器械者器谓輵豆房俎礼乐之器也械谓戎路革路兵甲之属也别衣服者周吉服九章虞以十二章殷凶不厌贱周贵则降卑也此其所得与民变革者也者结权度量以下诸事是末故可变革与民为新亦示礼从我始也注正义曰礼法谓夏殷周损益之礼是也云服色车马也者谓夏尚黑殷尚白周尚赤车之与马各用从所尚之正色也云徽号旌旗之名也者谓周礼九旗是也然九旗之外又有小旌旗故司常云官府各象其事州里各象其名家各象其号与此同也郑引士丧礼云为铭各以其物亡则以缁长半幅頳末长终幅广三寸是徽号与此同矣】
　　同姓从宗合族属异姓主名治际防名著而男女有别注合合之宗子之家序昭穆也异姓谓来嫁者也主于母与妇之名耳际防昏礼交接之防也着明也母妇之名不明则人伦乱也乱者若卫宣公楚平王为子取而自纳焉音义【际音祭着知虑反为于伪反下相为同】疏【正义曰此一节论同姓从宗异姓主名明男女有别之事各随文解之同姓从宗者同姓父族也从宗谓从大小宗也合族属者谓合聚族人亲疏使昭为一行穆为一行同时食故曰合族属也异姓主名治际防者异姓谓他姓之女来为己姓之妻繋夫之亲主为母妇之名夫若为父行则主母名夫若子行则主妇名治正也际防所以主此母妇之名正昏姻交接防合之事名著而男女有别者若母妇之名著则男女尊卑异等各有分别不相滛乱凡姓族异者所以别异人也犹万物皆各有名以相分别天子赐姓赐氏诸侯但赐氏不得赐姓降于天子也故隠八年左传云无骇卒公问族于众仲众仲对曰天子建徳因生以赐姓胙之土而命之氏诸侯以字为諡因以为族官有世功则有官族邑亦如之以此言之天子因诸侯先祖所生赐之曰姓杜预云若舜生嬀汭赐姓曰嬀封舜之后于陈以所封之土命爲氏舜后姓嬀而氏曰陈故郑駮异义云炎帝姓姜太皥之所赐也黄帝姓姬炎帝之所赐也故尧赐伯夷姓曰姜赐禹姓曰姒赐契姓曰子赐稷姓曰姬着在书传如郑此言是天子赐姓也诸侯赐卿大夫以氏若同姓公之子曰公子公子之子曰公孙公孙之子其亲已逺不得上连于公故以王父字为氏若适夫人之子则以五十字伯仲爲氏若鲁之仲孙季孙是也若庶子妾子则以二十字爲氏则展氏臧氏是也若异姓则以父祖官及所食之邑爲氏以官爲氏者则司马司城是也以邑爲氏者若韩赵魏是也凡赐氏族者此爲卿乃赐有大功徳者生赐以族若叔孙得臣是也虽公子之身若有大功德则以公子之字赐以爲族若仲遂是也其无功徳死后乃赐族若无骇是也若子孙不爲卿其君不赐族子孙自以王父字爲族也氏族对文爲别防则通也故左传云问族于众仲下云公命以字爲展氏是也其姓与氏防亦得通故春秋有姜氏子氏姜子皆姓而云氏是也注正义曰案春秋左氏传桓十六年初卫宣公烝于夷姜生急子娶于齐而美公取之生寿及朔又昭十九年左传楚平王郑阳封人之女奔之生太子建爲太子建取秦女而美平王自纳之是其滛乱之事也】
　　其夫属乎父道者妻皆母道也其夫属乎子道者妻皆妇道也注言母妇无昭穆于此统于夫耳母焉则尊之妇焉则卑之尊之卑之明非己伦以厚别也音义【属音烛】谓弟之妻妇者是嫂亦可谓之母乎注言不可也谓之妇与嫂者以其在已之列以名逺之耳复谓嫂爲母则令昭穆不明昆弟之妻夫之昆弟不相爲服不成其亲也男女无亲则逺于相见音义【嫂本又作□悉早反逺于万反下同复扶又反令力呈反】名者人治之大者也可无慎乎注人治所以正人音义【治直吏反注同】疏【正义曰此一经言他姓妇人来嫁己族本无昭穆于己亲惟系夫尊卑而定母妇之号也其夫属乎父道者道由行列也若其夫随属于己之父行者其妻皆即己之母行也故云妻皆母道也其夫属乎子道者妻皆妇道也者谓其夫随属于己之子行者其妻皆妇行也故妇人来嫁已伯叔之列即谓之为母也来嫁于己之子侄之行即谓之为妇也谓弟之妻妇者是嫂亦可谓之母乎者此一经论兄弟之妻相称谓之义凡子行之妻乃谓之为妇弟非子行其妻亦谓之妇者以兄弟同伦嫌相亵凟弟虽非子行其妻同子行之妻谓之为妇欲卑逺之弟妻既得为妇号记者恐兄妻得为母号故记者明之云是嫂亦可谓之母乎言嫂不可亦谓之为母也然弟妻既得为妇兄妻不可亦得为母者然弟小于己妻必幼稚故可谓之为妇而嫂不可借子妻之名谓之为母嫂虽是兄妻年必与己相类既不甚悬絶何得谓之为母且弟妻既为妇兄妻又为母便是昆弟之伦翻为父子之例故嫂不可谓之为母而借嫂老之名以为兄妻之号也名谓母妇之名言得之则昭穆明失之则上下乱是人治之大者也可得不慎之乎言须慎名也注正义曰云母妇无昭穆于此者此谓已之族也言他姓之女或为妇或为母先无昭穆于己之亲族云统于夫耳者言所以有母妇名者谓系统于夫始有母妇之名也云尊之卑之明非己伦以厚别也者谓之为母者则尊敬之谓之为妇者即卑逺之既尊卑悬絶明知非己之伦位所以厚重相分别之义也凡男女若无尊卑伦类相聚既滛乱易生为无相分别也言不可者谓嫂不可为母也云谓之妇与嫂者以其在己之列以名逺之耳者谓之妇者弟妻谓之嫂者兄妻在己之列谓兄弟之妻在己之伦列恐相亵凟故弟妻假以同子妇之名兄妻假以嫂老之名殊逺之也云复谓嫂为母则令昭穆不明者既以子妻之名名弟妻为妇若又以诸父之妻名名兄妻为母则上下全乱昭穆不明故不可也郑注丧服亦云弟之妻为妇者卑逺之故谓之妇嫂者尊严之是嫂亦可谓之母乎言其不可也故言乎以疑之是弟妻可借妇名是兄妻不可借母名与此注正合无相违也而皇氏引诸儒异同烦而不当无所用也云昆弟之妻夫之昆弟不相为服不成其亲也者若男女尊卑隔絶相服成亲义无混杂此兄弟之妻己之伦列若其成亲为服则数相聚见奸乱易生故今之无服所以疏逺之云男女无亲则逺于相见者以其全同路人恩亲不接故云逺于相见】
　　四世而缌服之穷也五世免杀同姓也六世亲属竭矣注四世共髙祖五世髙祖昆弟六世以外亲尽无属名音义【免音问杀色界反徐所例反】其庶姓别于上而戚单于下昏姻可以通乎注问之也孙之子姓别于髙祖五世而无服姓氏所由生音义【戚千歴反单音丹昏姻如字】系之以姓而弗别缀之以食而弗殊虽百世而昏姻不通者周道然也注周之礼所建者长也姓正姓也始祖为正姓髙祖为庶姓系之弗别谓若今宗室属籍也周礼小史掌定系世辨昭穆音义【繋音计又户计反别皇如字旧彼列反注及下同缀丁卫反连合也食音嗣定繋户计反一音计】疏【正义曰此一节论殷周统叙宗族之异各依文解之四世而缌服之穷也者四世谓上至髙祖以下至己兄弟同承髙祖之后为族兄弟相报缌麻是服尽于此故缌麻服穷是四世也为亲兄弟期一从兄弟大功再从兄弟小功三从兄弟缌麻共承髙祖为四世而缌服尽也五世免杀同姓也者谓共承髙祖之父者也言服免而无正服减杀同姓也六世亲属竭矣者谓共承髙祖之祖者也言不服免同姓而已故云亲属竭矣其庶姓别于上者此作记之人以殷人五世以后可以通婚故将殷法以问于周云周家五世以后庶姓别异于上与髙祖不同各为氏族不共髙祖别自为宗是别于上也而戚单于下者戚亲也单尽也谓四从兄弟恩亲尽于下各自为宗不相尊敬庶众也髙祖以外人转广逺分姓众多故曰庶姓也髙祖以上复为五宗也婚姻可以通乎者问者既见姓别亲尽虽是周家婚姻无可以通乎问其可通与否前文记者以殷法而问周此经记者以周法而答问言周法婚姻不可通也繋之以姓而弗别者周法虽庶姓别于上而有世繋连繋之以本姓而不分别若姬氏姜氏大宗百世不改也缀之以食而弗殊者连缀族人以饮食之礼而不殊异也虽百世婚姻不通者言虽相去百世而婚姻不得通周道然也者言周道如此异于殷也是不许问者之辞也注正义曰问之者是记者以殷法而问周五世后昏姻可以通否云孙之子姓别于髙祖者孙与髙祖服属仍同其姓与髙祖不异孙之子则四从兄弟承髙祖父之后至已五世而无服各事小宗因字因官为氏不同髙祖之父是庶姓别于上庶姓为众姓也则氏族之谓也云姓氏所由生者据五世无服不相禀承各为氏姓故云姓氏所由生姓正姓者对氏族为正姓也云始祖为正姓者若炎帝姓姜黄帝姓姬周姓姬本于黄帝齐姓姜本于炎帝宋姓子本于契是始祖为正姓也云髙祖为庶姓者若鲁之三桓庆父叔牙季友之后及郑之七穆子游子国之后为游氏国氏之等云若今宗室属籍也者以汉之同宗有属籍则周家繋之以姓是也云小史掌定繋世者周礼小史之官掌定帝系世本知世代昭穆故云定系世辨昭穆也】服术有六一曰亲亲二曰尊尊三曰名四曰出入五曰长幼六曰从服注术犹道也亲亲父母为首尊尊君为首名世母叔母之属也出入女子子嫁者及在室者长幼成人及殇也从服若夫为妻之父母妻为夫之党服音义【夫为妻于伪反下至其义然也注皆同】疏【正义曰此经明服术之制也一曰亲亲者父母为首次以妻子伯叔二曰尊尊者君为首次以公卿大夫三曰名者若伯叔母及子妇并弟妇兄嫂之属也四曰出入者若女子子在室为入适人为出及出继为人后者也五曰长幼者长谓成人幼为诸殇六曰从服者即下从服有六等是也注正义曰案从服有六略举夫妻相为而言之也】
　　从服有六有属从注子为母之党有徒从注臣为君之党有从有服而无服注公子为其妻之父母有从无服而有服注公子之妻为公子之外兄弟有从重而轻注夫为妻之父母有从轻而重注公子之妻为其皇姑疏【正义曰从服有六者从术之中别有六种有属从一也属谓亲属以其亲属为其支党郑云子为母之党是也郑举一条耳妻从夫夫从妻并是也有徒从二也徒空也与彼无亲空服彼之支党郑云臣为君之党郑亦略举一条妻为夫之君妾为女君之党庶子为君母之亲子为母之君母并是也有从有服而无服三也郑引服问篇云公子为其妻之父母其妻为本生父母期而公子为君所厌不得服从是妻有服而公子无服是从有服而无服嫂叔无服亦是也有从无服而有服四也郑亦引服问篇云公子之妻为公子之外兄弟也公子被君厌为己外亲无服而妻犹服之是从无服而有服娣姒亦是也有从重而轻五也郑引服问篇云夫为妻之父母妻自为其父母期为重夫从妻服之三月为轻是从重而轻也舅之子亦是也有从轻而重六也郑引服问云公子之妻为其皇姑公子为君所厌自为其毋练冠是轻其妻犹为服期是从轻而重也】
　　自仁率亲等而上之至于祖名曰轻自义率祖顺而下之至于祢名曰重一轻一重其义然也注自犹用也率循也用恩则父母重而祖轻用义则祖重而父母轻恩重者为之三年义重者为之齐衰然如是也音义【上时掌反】疏【正义曰此一经论祖祢仁义之事也自用也仁恩也率循也亲谓父母也等差也子孙若用恩爱依循于亲节级而上至于祖逺者恩爱渐轻故云名曰轻也自义率祖顺而下之至于祢名曰重者义主断割用义循祖顺而下之至于祢其义渐轻祖则义重故云名曰重也一轻一重其义然也者言恩之与义于祖与父母互有轻重若义则祖重而父母轻若仁则父母重而祖轻一轻一重义宜也然如是也言人情道理宜合如是祖是尊严以上渐宜合轻父为恩爱渐近宜合重故云其义然也故郑云恩重者为之三年义重者为之齐衰言其事合宜如此矣案丧服条例衰服表恩若髙曾之服本应缌麻小功而进以齐衰逾数等之服岂非为尊重而然也至亲以期断而父母加三年宁不为恩深故亦然矣】
　　君有合族之道族人不得以其戚戚君位也注君恩可以下施而族人皆臣也不得以父兄子弟之亲自戚于君位谓齿列也所以尊君别嫌也音义【别彼列反】疏【正义曰此一经明人君既尊族人不以戚戚君明君有絶宗之道也合族者言设族食燕饮有合防族人之道既管领族人族人不得以其戚属上戚于君位皆不得以父兄子弟之亲上亲君位也注正义曰不敢计已亲戚与君齿列是尊君也兄弟亲属多有纂代之嫌今逺自卑退是殊别嫌疑也】
　　庶子不祭明其宗也庶子不得为长子三年不继祖也注明犹尊也一统焉族人上不戚君下又辟宗乃后能相序音义【为于伪反下为其士注死为之为其妻为之大功不相为皆同辟音避】别子为祖注别子谓公子若始来在此国者后世以为祖也继别为宗注别子之世适也族人尊之谓之大宗是宗子也音义【适丁歴反下文及注皆同】继祢者为小宗注父之适也兄弟尊之谓之小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继髙祖者五世则迁者也尊祖故敬宗敬宗尊祖之义也注迁犹变易也继别子别子之世适也继髙祖者亦小宗也先言继祢者据别子子弟之子也以髙祖与祢皆有继者则曾祖亦有也则小宗四与大宗凡五疏【正义曰上经论人君絶宗此一节论卿大夫以下继属小宗大宗之义各依文解之庶子不祭明其宗也者案小记云庶子不祭祖下文云不祭祢此直云不祭者嫌祖祢俱不祭但小记辨明上士下士故有不祭祖不祭祢之文此则总而言之故直云不祭庶子不得为长子三年不继祖也者案小记云庶子不为长子斩不继祖与祢斩则三年与此一也小记文详故云不继祖与祢此文简略故直云不继祖也其义具在小记已备释之别子为祖者前既云明其宗故此以下广陈五宗义也别子谓诸侯之庶子也诸侯之适子适孙继世为君而第二子以下悉不得祢先君故云别子并为其后世之始祖故云为祖也继别为宗者谓别子之适子世继别子为大宗也族人与之为絶族者五世外皆为之齐衰三月母妻亦然继祢者为小宗者谓父之适子上继于祢诸兄弟宗之谓之小宗以本亲之服服之有百至义也者此一经覆説大宗小宗之义并明敬宗所以尊祖也云有百世不迁之宗者谓大宗也云有五世则迁之宗者谓小宗也云百世不迁者别子之后也宗其继别子之所自出者百世不迁者也此覆明大宗子百世不迁之义也云宗其继髙祖者五世则迁者也此覆明小宗五世则迁之义云尊祖故敬宗敬宗尊祖之义也者此总结大宗小宗以大宗是逺祖之正体小宗是髙祖之正体尊崇其祖故敬宗子所以敬宗子者尊崇先祖之义也注正义曰别子谓公子者诸侯适子继世为君其适子之弟别于正适是诸侯之子故谓之别子也云若始来在此国者此谓非君之亲或是异姓始来在此国者故亦谓之别子以其别于在本国不来者继别子别子之世适也者解经宗其继别子之文以是别子适子适孙世世继别子故云别子之世适经云别子之所自出者自由也谓别子所由出或由此君而出或由他国而来后世子孙恒继此别子故云继别子之所自出云继髙祖者亦小宗也者以前文云继祢者为小宗是小宗定称在于继祢今此经云宗其继髙祖者缘无小宗之文故云继髙祖者亦小宗也云先言继祢者据别子子弟之子也者郑以经继髙祖为小宗何以前文先云继祢者为小宗郑释此意先云继祢者又承上继别为大宗之下则从别子言之别子子者别子之适子弟之子爲别子适子之弟所生子也弟则是祢其长子则是小宗故云继祢爲小宗因别子而言也云以髙祖舆祢皆有继者则曾祖亦有也者郑以此经文宗其继髙祖者上文云继祢爲小宗是髙祖与祢皆有继文唯曾祖及祖无继文故云明曾祖亦有也云小宗四与大宗凡五者小宗四谓一是继祢与亲兄弟爲宗二是继祖与同堂兄弟爲宗三是继曾祖与再从兄弟爲宗四是继髙祖与三从兄弟爲宗是小宗四并继别子之大宗凡五宗也】
　　有小宗而无大宗者有大宗而无小宗者有无宗亦莫之宗者公子是也注公子有此三事也公子谓先君之子今君昆弟疏【正义曰以前经明卿大夫士有大宗有小宗以相继属此经明诸侯之子身是公子上不得宗君下未爲后世之宗不可无人主领之义各依文解之有小宗而无大宗者谓君无适昆弟遣庶兄弟一人爲宗领公子礼如小宗是有小宗而无大宗有大宗而无小宗者君有适昆弟使之爲宗以领公子更不得立庶昆弟爲宗是有大宗而无小宗也有无宗亦莫之宗者公子唯一无他公子可爲宗是有无宗亦无他公子来宗于己是亦莫之宗也公子是也言公子有此三事他人无唯公子也】
　　公子有宗道公子之公爲其士大夫之庶者宗其士大夫之适者公子之宗道也注公子不得宗君君命适昆弟爲之宗使之宗之是公子之宗道也所宗者适则如大宗死爲之齐衰九月其母则小君也爲其妻齐衰三月无适而宗庶则如小宗死爲之大功九月其母妻无服公子唯己而已则无所宗亦莫之宗音义【唯己音纪】疏【正义曰此一节覆説上公子宗道之意云公子有宗道一句爲下起文言公子有族人来与之爲宗敬之道公子之公者公君也谓公子之君是适兄弟爲君者爲其士大夫之庶者则君之庶兄弟爲士大夫所谓公子者也宗其士大夫之适者言君爲此公子士大夫庶者宗其士大夫适者谓立公子适者士大夫之兄与庶公子爲宗故云宗其士大夫之适也此适者即君之同母弟适夫人所生之子也公子之宗道也者言此适公子爲庶公子宗是公子宗道结上公子有宗遒文也注正义曰云公子不得宗君君尊族人不敢以戚君故不得宗君也云君命适昆弟爲之宗使之宗之者公子既不得宗君其公子宗亲之事无人主领故君命适兄弟爲之宗使宗领之也云所宗者适则如大宗死爲之齐衰九月其母则小君也者以经文公子既有小宗大宗故知适者如大宗庶者如小宗云则如大宗者大宗之正本是别子之适今公子爲大宗谓礼如之耳非正大宗故云如也死爲齐衰九月者以君在厌降兄弟降一等故九月以其爲大宗故齐衰与君同母故云其母则小君也云爲其妻齐衰三月者同丧宗子之妻也既立适爲大宗则不复立庶爲小宗前经所谓有大宗而无小宗是也云无适而宗庶则如小宗死爲之大功九月其母妻无服者此则庶子爲宗礼如小宗与寻常兄弟相爲君在厌降一等故死爲之大功九月母则庶母妻则兄弟之妻故无服也既无适子可立但立庶子爲小宗前文所谓有小宗而无大宗者也云公子唯己而已则无所宗亦无之宗者无所宗则前经云有无宗也亦莫之宗者则前经云亦莫之宗郑于此注遥释前耳】
　　絶族无移服注族昆弟之子不相爲服音义【移本或作施同以豉反移犹旁也】亲者属也注有亲者服各以其属亲疏疏【正义曰此一节论亲尽则无服有亲则有服絶族者谓三从兄弟同髙祖者族兄弟缌麻族兄弟之子及四从兄弟爲族属既絶者无移服在旁而及曰移言不延移及之亲者属也者谓有亲者各以属而爲之服故云亲者属也】自仁率亲等而上之至于祖自义率祖顺而下之至于祢是故人道亲亲也注言先有恩亲亲故尊祖尊祖故敬宗敬宗故收族收族故宗庙严宗庙严故重社稷重社稷故爱百姓爱百姓故刑罚中刑罚中故庶民安庶民安故财用足财用足故百志成百志成故礼俗刑礼俗刑然后乐注收族序以昭穆也严犹尊也孝经曰孝莫大于严父百志人之志意所欲也刑犹成也音义【罚中丁仲反】诗云不显不承无斁于人斯此之谓也注斁厌也言文王之徳不显乎不承成先人之业乎言其显且承之人乐之无厌也音义【斁音亦厌于艳反下同】疏【正义曰此一节论人道亲亲従亲亲以至尊祖由尊祖故敬宗以收族人故宗庙严社稷重乃至礼俗成天下显乐而无厌倦各依文解之自仁率亲等而上之至于祖自义率祖顺而下之至于祢者前文已异此重説之者前文论服之轻重故云一轻一重此论亲亲之道故先亲亲而后尊祖故云亲亲不言轻重也亲亲故尊祖者以己上亲于亲亲亦上亲于祖以次相亲去已髙逺故云尊祖尊祖故敬宗者祖既髙逺无由可尊宗是祖之正故敬宗敬宗故族者族人既敬宗子宗子故族人故丧服傅云大宗族者也是其事族故宗庙严者若族人防乱骨肉乖离则宗庙祭享不严肃也若之则亲族不防昭穆有伦则宗庙之所以尊严也宗庙严故重社稷者此以下并立宗之功也始周家邦终于四海若能先严宗庙则后于社稷保重也重社稷故爱百姓者百姓百官也既有社稷可重故有百官可爱也爱百姓故刑罚中者百官当职更相匡辅则无滛刑滥罚刑罚所以皆得中也刑罚中故庶民安者上无滛刑滥罚故庶民安也庶民安故财用足者民皆手足有所措各安其业故财用得足也财用足故百志成者百姓足君孰与不足既天下皆足所以君及民人百志悉成是谓仓廪实知礼节衣食足知荣辱也百志成故礼俗刑者刑亦成也天下既足百志又成则礼节风俗于是而成所以太平告功成也礼俗刑然后乐者乐谓不厌也礼俗既成所以长爲民庶所乐而不厌也诗云不显不承无斁于人斯此之谓也者此周颂清庙之篇祀文王之庙美文王之功言文王之徳岂不光显乎言光显矣文王岂不承先人之业乎言承之矣无斁于人斯斁厌也文王之徳既能如此无见厌于人谓人无厌倦之者斯语辞也今尊祖敬宗人皆愿乐亦无厌倦故云此之谓也谓与文王相似矣诗笺云周公祭清庙是不光明文王之徳与言其光明之也是不承顺文王志意与言其承顺之也与此注不同者礼注在前诗笺在后故诗有与礼注不同故郑答见模云然也】











　　礼记注疏卷三十四
　　礼记注疏卷三十四考证
　　大传追王太王亶父王季歴文王昌注文王称王早矣云云○【臣召南】按谓文王及身受命称王者汉儒之诬也此文明言追王足以正之但与中庸亦微有异据中庸则追王文王者武王之事追王太王王季者周公之事非同在一时也据此经则并在武王克啇时矣孔疏谓周公追王太王王季者谓以王礼改葬耳不改葬文王者先以王礼葬故也此説尤爲无谓盖此经顺便总言中庸又分叙次第耳
　　改正朔疏随寅丑子所损也○损字当作建
　　异器械疏器谓輵豆房俎○輵字当作楬
　　同姓从宗合族属疏凡赐氏族者此爲卿乃赐○此字当作必
　　又疏若子孙若爲卿其君不赐族○按当作若子孙虽爲卿刋本误耳
　　五曰长幼疏幼爲诸殇○爲字当作谓
　　族人不得以其戚戚君位也注疏○王氏曰详注意以十一字爲句然位也当自爲句盖族人不敢戚君者限于位也【臣召南】按后文公子有宗道疏云公子不得宗君者君尊族人不敢以戚君故不得宗君也是疏读亦从君字絶句详味注意不得以父兄子弟之亲【句】自戚于君【句】位谓齿列也【句】亦自可读但本疏意自连十一字爲句耳
　　爱百姓故刑罚中云云○【臣召南】按此下极言宗法之善足以化民成俗而登至治非泛言政教也孔疏太迂
　　诗云不显不承无斁于人斯注言文王之德不显乎不承成先人之业乎云云疏诗笺云云○【臣召南】按清庙之诗周公所作以歌咏文王之德也此注言文王之徳甚显甚承于义甚确诗笺乃云周公祭清庙是光明文王之徳承顺文王之志则周公作诗乃以自赞有是理乎郑笺诗虽在注礼之后然其说不及此注逺矣
  </div>
  <div class="pagination">
   <a href="礼记注疏_page19.html">
    上一页
   </a>
   <span>
    ...
   </span>
   <a href="礼记注疏_page15.html">
    15
   </a>
   <a href="礼记注疏_page16.html">
    16
   </a>
   <a href="礼记注疏_page17.html">
    17
   </a>
   <a href="礼记注疏_page18.html">
    18
   </a>
   <a href="礼记注疏_page19.html">
    19
   </a>
   <span class="current-page">
    20
   </span>
   <a href="礼记注疏_page21.html">
    21
   </a>
   <a href="礼记注疏_page22.html">
    22
   </a>
   <a href="礼记注疏_page23.html">
    23
   </a>
   <a href="礼记注疏_page24.html">
    24
   </a>
   <a href="礼记注疏_page25.html">
    25
   </a>
   <span>
    ...
   </span>
   <a href="礼记注疏_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
