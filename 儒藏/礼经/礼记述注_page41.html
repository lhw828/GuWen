<!DOCTYPE html>
<html>
<head>
    <meta charset="UTF-8">
    <title>礼记述注 - 第 41 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼记述注 - 第 41 页/共 61 页</h1>
    <div class="content">　　不贰问问卜筮曰义与志与义则可问志则否
　　集说曰不贰问谓谋之龟筮事虽正而兆不吉则不可以不正者再问之也见人卜筮欲问其所卜何事则曰义与志与义者事之宜为志则心之隠谋也故义者则可问其事志则不可问其事也一说卜者问求卜之人义则为卜之志则不为之卜亦通
　　尊长于己逾等不敢问其年燕见不将命遇于道见则面不请所之丧俟事不犆吊
　　集说曰逾等祖与父之行也不敢问年嫌若序齿也燕见不将命谓卑幼者燕私来见不使摈者传命用宾主之礼来则若子弟然若遇尊长于道路尊者见己则面见之不见则隠避不欲烦动之也不请所之不问其所往也若于尊者之丧则待主人朝夕哭之时而往不非时特吊
　　侍坐弗使不执琴瑟
　　集说曰侍坐于尊者不使之执琴瑟则不得擅执而鼓之
　　不画地手无容不翣也寝则坐而将命
　　集说曰无故而画地亦为不敬手无容者不弄手也时虽暑热不得挥扇若当尊者寝卧之时而传命必跪而言之不可直立以临之也
　　侍射则约矢
　　集说曰凡射必二人为耦楅在中庭箭倚于楅上耦前取一矢次下耦又进取一矢如是更进各得四矢若卑者侍射则不敢更迭取之但一时并取四矢故谓之约矢也
　　待投则拥矢
　　集说曰投壶之礼亦宾主各四矢尊者则委四矢于地一　一取而投之卑者不敢委于地故悉拥抱之也
　　胜则洗而以请客亦如之不角不擢马
　　集说曰射与投壶之礼胜者之子弟酌酒置于丰上丰在西阶上西楹之西其不胜者跪而饮之若卑者得胜则不敢径酌当前洗爵而请行觞也客若不胜则主人亦洗而请所以优宾也角兕觥也今饮尊者及客不敢用角但如常献酬之爵也擢进而取之也马者投壶之胜筭每一胜则立一马至三马而成胜若一朋得二马一朋得一马则二马者取彼之一马足成己之三马今卑者虽得二马不得取尊者之一马以成己胜也
　　执君之乗车则坐仆者右带劔负良绥申之面拖诸幦以散绥升执辔然后歩
　　方氏曰执谓执辔也凡御必立今坐者君未升车而车未行也劒在左以便右抽仆则右带者以君在左嫌妨君也良绥正绥也散绥贰绥也正绥君所执贰绥则仆执之君由后升仆在车前向君取君绥由左腋下加左肩上绕臂入右腋下故曰负良绥申之面者言垂绥之末于前也拖诸幦者引之于车阑覆苓之上也苓亦名式以散绥升者复言仆初升时也执辔然后歩者防马之逸也
　　请见不请退朝廷曰退燕游曰归师役曰罢
　　方氏曰请见不请退者谓卑者有请见之理去必由尊者故不敢请退朝廷人之所趋故于其还曰退退则为出故也燕游不可以久故于其还曰归归有所止故也师役劳苦为甚故于其还曰罢以其疲故也陈氏曰罢当读如欲罢不能之罢
　　侍坐于君子君子欠伸运笏泽剑首还屦问日之蚤莫虽请退可也
　　疏曰前言侍者不得请退今若见君子有欠伸以下诸事皆是久坐体倦欲起或欲卧息之意故侍者当此时假令请退则可也运运动也泽玩弄则生光泽也还屦谓君子自转屦也尊者屦恒在侧
　　事君者量而后入不入而后量凡乞假于人为人从事者亦然然故上无怨而下逺罪也
　　集说曰先度其君之可事而后事之则道可行而身不辱入而后量则有不胜其轻进之悔者矣或乞或假或任人之事亦必量其可而后行然故上无怨而下逺罪者然犹如此事君若能如此下不忤上故上无怨上不责下故下逺罪
　　不窥密不旁狎不道旧故不戯色
　　集说曰窥觇隠密之处论说故旧之非非重厚者所为也　应氏曰旁狎非必正为玩狎旁近循习而流于狎也戯色非必见诸笑言外貌斯须不敬则色不荘矣
　　为人臣下者有諌而无讪有亡而无疾颂而无讇谏而无骄怠则张而相之废则埽而更之谓之社稷之役疏曰谏而无骄者谓君若从己之谏己不得恃己言行谋用而生骄慢也　方氏曰君有过谏之使止可也讪之则不恭谏不从逃而去之可也疾之则太伤颂而无讇则所颂为公諌而无骄则所谏为正事弛而不力为怠事弊而无用为废相之更之则君岂有失德国岂有废事防谓之社稷之役以其有劳于社稷也
　　毋拔来毋报往
　　注曰报读为赴疾之赴拔赴皆疾也人来往所之当有宿渐不可卒也　朱子曰拔是急走倒从这边来赴是又急再还倒向那边去来往只是向背之意此两句文义犹云其就义若热则其去义若渴言人见有个好事火急欢喜去做这様人不耐久少间心懒意阑则速去之矣所谓其进锐者其退速也
　　毋凟神毋循枉毋测未至
　　集说曰神不可凟必敬而逺之言行过而邪枉当改以从直后复循袭是贰过矣君子以诚自处亦以诚待人不逆料其将然也未至而测之虽中亦伪
　　士依于德游于艺工依于法游于说
　　集说曰依者据以为常防则出入无定工之法规矩尺寸之制也说则讲论变通之道焉
　　毋訾衣服成器毋身质言语
　　注曰质成也闻疑则传疑若成之或有所误也　陈氏曰訾毁其不善也
　　言语之美
　　注曰五美字皆读为仪然皆如本字亦通
　　穆穆皇皇朝廷之美济济翔翔祭祀之美齐齐皇皇车马之美匪匪翼翼鸾和之美肃肃雍雍
　　方氏曰穆穆者敬以和皇皇者正而美济济者出入之齐翔翔者翕张之善齐齐致齐而能定也皇皇有求而不得也匪匪言行而有文翼翼言载而有辅肃肃唱者之敬雍雍应者之和此即保氏所教六仪也
　　问国君之子长幼长则曰能从社稷之事矣幼则曰能御未能御问大夫之子长幼长则曰能从乐人之事矣幼则曰能正于乐人未能正于乐人问士之子长幼长则曰能耕矣幼则曰能负薪未能负薪
　　集说曰社稷之事如祭祀军旅之类皆是也御治也谓治事国君尊故以社稷言乐人之事如周礼乐德乐语乐舞之类大司乐以教国子者正者正其善否大夫下于君故以教子言士贱则以耕与负薪言熊氏曰此所谓问直问于其父也父以其子对故各从其谦耳与曲礼小异
　　执玉执龟防不趋堂上不趋城上不趋武车不式介者不拜
　　集说曰说见曲礼
　　妇人吉事虽有君赐肃拜为尸坐则不手拜肃拜为丧主则不手拜
　　集说曰肃拜如今妇人拜也但屈膝鞠躬以为礼手拜则手至地而头在手上如今男子拜也妇人以肃拜为正故虽君赐之重亦肃拜而受为尸虞祭为祖姑之尸也为丧主夫与长子之丧也为丧主则稽颡故不手拜若有丧而不为主则手拜矣或曰为丧主不手拜则亦肃拜也
　　葛绖而麻带
　　集说曰妇人遭丧卒哭后以葛绖易首之麻绖而要之麻绖不变故云葛绖而麻带也
　　取俎进俎不坐
　　集说曰取俎就俎上取肉也进俎进肉于俎也俎有足立而取进为便故不跪
　　执虚如执盈入虚如有人
　　熊氏曰此君子敬修之密也无物之器执之甚于持盈则无事不敬矣无人之地对之甚于有人则无所不敬矣
　　凡祭于室中堂上无跣燕则有之
　　集说曰凡祭通言君臣上下之祭也跣脱屦也祭礼主敬凡祭在室中者非惟室中不脱屦堂上亦不敢脱屦燕则有之者谓行燕礼则堂上可跣也又案下大夫及士隂阳二厌及燕尸皆于室中上大夫隂厌及祭在室若摈尸则于堂天子诸侯则有室有堂
　　未尝不食新
　　集说曰尝者荐新物于寝庙也未荐则孝子不忍先食一云尝秋祭也
　　仆于君子君子升下则授绥始乗则式君子下行然后还立乗贰车则式佐车则否
　　集说曰君子或升或下仆者皆授之绥始乗之时君子犹未至则式以待君子之升凡仆之礼升在君子之先下在君子之后故君子下车而歩仆者乃得下而还车以立以待君子之去也贰车朝祀之副车也朝祀尚敬故式戎猎尚武故不式
　　贰车者诸侯七乗上大夫五乗下大夫三乗有贰车者之乗马服车不齿观君子之衣服服劔乗马弗贾集说曰周礼贰车公九乗侯伯七乗子男五乗又典命云卿六命大夫四命车服各如命数与此不同者注云此盖殷制也乗马所乗之马服车所乗之车也马有老少车有新旧皆不可齿次其年嵗服劔所佩之劔也弗贾不可评论其所直多少之价曲礼云齿路马有诛此皆贵贵之道以广敬也
　　其以乗壶酒束脩一犬赐人若献人则陈酒执脩以将命亦曰乗壶酒束脩一犬
　　注曰陈重者执轻者便也乗壶四壶也酒谓清也糟也不言陈犬或无脩者牵犬以致命也于卑者曰赐于尊者曰献　疏曰束脩十脡脯也无脩虽牵犬以致命但犬马不上于堂牵之当在下耳
　　其以鼎肉则执以将命
　　疏曰鼎肉谓肉之已解剔而可升鼎者故可执也
　　其禽加于一防则执一双以将命委其余
　　集说曰加于一双不止一双也委其余陈列于门外也
　　犬则执緤守犬田犬则授摈者既受乃问犬名牛则执纼马则执靮皆右之
　　注曰緤纼靮皆所以系制之者守犬田犬问名畜养者当呼之名谓若韩卢宋鹊之属右之者执之宜由便也　疏曰犬有三种曰守犬守御宅舎者曰田犬田猎所用也曰食犬充庖厨用也守犬田犬畜养驯善无可防御故右之若食犬则左手牵之右手防御曲礼云效犬者左牵之是也
　　臣则左之
　　集说曰臣征伐所获民虏也曲礼云献民虏者操右袂左之以左手操其右袂而右手得以制其非常也
　　车则说绥执以将命甲若有以前之则执以将命无以前之则袒櫜奉胄
　　集说曰前之谓以他物先之也古人献物必有先之者如左传所云乗韦先牛十二之类是也袒开也櫜弢甲之衣也胄兜鍪也袒其衣出兜鍪以致命
　　器则执盖弓则以左手屈韣执拊
　　集说曰执盖盖轻便于执也韣弓衣拊弓把左手屈弓衣并于把而执之而右手执萧以将命曲礼云右手执萧左手承弣是也
　　劔则启椟盖袭之加夫襓与劔焉
　　集说曰启开也椟劔匣也盖者匣之盖也袭郤合也夫襓劒衣也开匣以其盖郤合于匣之底下乃加襓于匣中而以劒置襓上也
　　笏书脩苞苴弓茵席枕几颖杖琴瑟戈有刃者椟防籥其执之皆尚左手刀郤刄授颖削授弣凡有刺刃者以授人则辟刃
　　集说曰笏也书也脯脩也苞苴也苴借而苞裹之非特鱼肉他物亦可苞苴以遗人也弓也茵褥也席也枕也几也颖警枕也杖也琴也瑟也戈有刃者椟而致之也防蓍也籥如笛而三孔也凡十六物左手执上右手捧下隂阳之义也郤仰也颖刀镮也削曲刀也拊刀把也辟偏也谓不以刃正向人也
　　乗兵车出先刃入后刃军尚左卒尚右
　　集说曰先刃刃向前也入后刃不以刃向国也左阳生道也右隂死道也左将军为尊其行伍皆尊尚左方欲其无覆败也士卒之行伍尊尚右方示有必死之志也
　　宾客主恭祭祀主敬丧事主哀防同主诩军旅思险隠情以虞
　　集说曰恭以容言敬以心言诩谓敏而有勇若子产争承者军行舎止经由之处必思为险阻之防又当隠密已情以虞度彼情不可泄谋玩敌也
　　燕侍食于君子则先饭而后已毋放饭毋流歠小饭而亟之数噍毋为口容客自彻辞焉则止
　　集说曰先饭犹尝食之礼也后已犹劝食之意也放饭流歠见曲礼小饮则无哕噎之患亟之谓速咽下偹或有见问之言也数噍毋为口容言数数嚼之不得弄口以为容也若食讫而客欲自彻食器主人辞之则止也
　　客爵居左其饮居右介爵酢爵僎爵皆居右
　　疏曰乡饮酒礼主人酬宾之爵宾受奠觯于荐东是客爵居左也旅酬之时一人举觯于宾宾奠觯于荐西至旅酬宾取荐西之觯以酬主人是其饮居右也介宾副也酢客爵还答主人也僎乡人来观礼副主人者也皆居右者示为饮之乡饮礼介爵及主人受酢之爵并僎爵皆不明奠置之所故记者于此明之
　　羞濡鱼者进尾冬右腴夏右鳍祭膴
　　集说曰擘湿鱼从后起则脇肉易离故以尾向食者若干鱼则进首也腴腹下肥处鳍脊也冬时阳气在下夏则阳在上凡阳气所在之处肥美右之者便于食也祭膴者刳鱼腹下大脔以祭也此言寻常燕食进鱼者如此非祭祀及飨食正礼祭鱼在俎则缩载俎既横设鱼则随俎而从于人为横无进首进尾之理正享亦然公食大夫礼鱼七缩俎是也
　　凡齐执之以右居之于左
　　疏曰凡齐者谓以盐梅齐和之法执之以右者谓执此盐梅以右手居之于左者谓居处羮食于左手之上以右手所执盐梅调和正之于事便也
　　赞币自左诏辞自右
　　集说曰此言相礼者为君受币则由君之左传君之辞命于人则由君之右也
　　酌尸之仆如君之仆其在车则左执辔右受爵祭左右轨范乃饮
　　集说曰尸之仆御尸车者轨毂末范轼前也尸仆君仆之在车以左手执辔右手执爵祭轨之左右及范乃饮之也
　　凡羞有俎者则于俎内祭
　　集说曰羞在豆则祭之豆间之地俎长而横于人之前不得祭之俎外及两俎间则祭之俎内也
　　君子不食圂腴
　　集说曰圂与豢同谓犬豕也腴肠也犬豕亦食米谷腴有似人秽
　　小子走而不趋举爵则坐祭立饮
　　集说曰趋趋翔为容也小子不敢与尊者并礼故行步举爵皆异于成人也
　　凡洗必盥
　　集说曰洗洗爵也盥洗手也凡洗爵必先洗手示洁也
　　牛羊之肺离而不提心
　　集说曰提犹絶也心中央也牛羊之肺虽割离之而不絶中央少许使可手絶之以祭也不言豕事同可知
</div>
    <div class="pagination">
<a href="礼记述注_page40.html">上一页</a><span>...</span><a href="礼记述注_page36.html">36</a><a href="礼记述注_page37.html">37</a><a href="礼记述注_page38.html">38</a><a href="礼记述注_page39.html">39</a><a href="礼记述注_page40.html">40</a><span class="current-page">41</span><a href="礼记述注_page42.html">42</a><a href="礼记述注_page43.html">43</a><a href="礼记述注_page44.html">44</a><a href="礼记述注_page45.html">45</a><a href="礼记述注_page46.html">46</a><span>...</span><a href="礼记述注_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
