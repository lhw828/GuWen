<!DOCTYPE html>
<html>
<head>
    <meta charset="UTF-8">
    <title>五礼通考 - 第 238 页/共 431 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五礼通考 - 第 238 页/共 431 页</h1>
    <div class="content">　　英宗正统四年令武职不得与所管旗军结昏
　　七年定皇帝纳后之礼
　　蕙田案纳后仪注具前
　　十一年令云南四川贵州所属宣慰宣抚安抚长官司并边夷府州县土官衙门不分官吏军民其男女昏姻皆依朝廷礼法违者罪之
　　景泰三年诏各王府庶人子女长成或无父母昏姻又无人敢与议配所在官司审察具名奏来处置
　　天顺四年奏准宗室降为庶人者其子女昏嫁有司每人与四表里首饰银二十两猪四口羊四只自令昏配明史礼志成化二十二年更定皇太子昏礼凡节册等案俱由奉天左门出皇太子亲迎由东长安门出亲迎日妃服燕居服随父母家庙行礼执事者具酒馔妃饮食讫父母坐堂上妃诣前各四拜父命之曰尔徃大内夙夜勤慎孝敬无违母命之曰尔父有训尔当奉承合卺前扵皇太子内殿各设拜位皇太子揖妃入就位再拜妃四拜然后各升座庙见后百官朝贺致词曰某官臣某等恭惟皇太子嘉礼既成益绵宗社隆长之福臣某等不胜欣忭之至谨当庆贺帝赐宴如正旦仪命妇诣太后皇后前贺亦赐宴致词曰皇太子嘉聘礼成益绵景福余大率如洪武仪
　　明会典治二年令有讦告服内成昏者如亲病已危从尊长主昏招壻纳妇罪止坐主昏免离异若亲死虽未成服輙昏配仍依律断离异
　　明史礼志治二年册封仁和长公主重定昏仪入府公主驸马同拜天地行八拜礼堂内设公主座扵东西向驸马东向座余如前仪
　　明会典嘉靖二年令王府有不遵禁约擅自成昏者俱革退另选
　　明史礼志嘉靖二年工科给事中安磐等言驸马见公主行四拜礼公主坐受二拜虽贵贱夲殊而夫妇分定于礼不安不听
　　自宣徳时驸马始有教习用学官为之正统以后令驸马赴监读书习礼嘉靖六年始定礼部主事一人专在驸马府教习
　　明会典嘉靖八年题准士庶昏礼如问名纳吉不行已久止仿家礼纳采纳币亲迎等礼行之所有仪物二家俱无过求
　　二十八年题准王府擅自择选继室已经革封者其所生子女照革爵庶人所生例不许请乞封号以后违例擅昏者视此
　　明史礼志凡选驸马礼部榜谕在京官员军民子弟年十四至十六容貌齐整行止端庄有家教者报名司礼内臣扵诸王馆防选不中则博访于畿内山东河南选中三人钦定一人余二人送本处儒学充廪生崇祯元年教习驸马主事陈钟盛言臣教习驸马巩永固驸马黎明于府门外月台四拜云至三月后则上堂上门上影壁行礼如前始视膳扵公主前公主饮食扵上驸马侍立扵旁过此方议成昏驸马馈果肴书臣公主答礼书赐皆大失礼夫既合卺则俨然夫妇安有拜跪数月称臣侍膳然后成昏者防典行四拜于合卺之前明合卺后无拜礼也以天子馆甥下同役岂所以尊朝廷帝是其言令永固即择日成昏
　　蕙田案公主下嫁人伦攸系风化所闗歴代以来未有跪拜数月称臣侍膳如明之甚者原其始皆因一二骄纵逾礼勋戚之家视为畏途遂乃下选庶姓出身既防又皆起自内臣之力多方挟制以致凌夷若此昏礼之坏可胜言防
　　右明昏礼









　　五礼通考卷一百五十五
<经部,礼类,通礼之属,五礼通考>
　　钦定四库全书
　　五礼通考卷一百五十六
　　刑部尚书秦蕙田撰
　　嘉礼二十九
　　飨燕礼
　　蕙田案周礼大宗伯以飨燕之礼亲四方之賔客贾疏飨礼烹太牢以饮賔献依命数在庙行之燕礼其牲狗行一献四举旅降脱屦升堂无算爵以醉为度行之在寝成十二年左传晋郤至曰飨以训恭俭燕以示慈惠宣十六年定王曰王享有体荐宴有折俎公当飨卿当燕周语王公立饫则有房烝亲戚宴享则有殽烝杜注享有体荐设几而不倚爵盈而不饮殽干而不食燕则折俎相与共食孔疏王为公侯设飨则半觧其体而荐之为不食故不觧折燕礼体觧节折升之于俎即殽烝其物觧折使可食又飨则君亲献燕则不亲献此飨与燕之别也而飨之礼有三天子享元侯一也两君相见二也凡飨賔客三也诗小雅彤弓觐礼飨礼乃归周礼掌客三飨壹飨大行人飨礼九献七献五献郊特牲大飨尚腵脩此天子享诸侯之大飨襄四年左传穆叔曰三夏天子所以享元侯是也仲尼燕居言礼有九大飨有四两君相见揖让而入门入门而升堂升堂而乐阕下管象舞夏籥序兴陈其荐俎序其礼乐备其百官坊记大飨废夫人之礼是两君相见之大飨成十二年左传晋郤至曰世之治也诸侯间于天子之事则相朝于是乎有飨宴之礼是也左传僖十二年齐侯使管夷吾平戎于王王以上卿之礼飨管仲三十年周公阅来聘飨有昌歜形盐襄二十九年范献子来聘公享之昭二年韩宣子来聘公享之等是凡飨賔客之大飨也飨礼以天子飨元侯为正两君相见次之若殽烝之飨不得谓之大飨矣天子之大飨有等数周礼掌客凡诸侯之礼上公三飨三食三燕侯伯三飨再食再燕子男壹飨壹食壹燕大行人上公之礼庙中将币三享王礼再祼而酢飨礼九献食礼九举诸侯之礼庙中将币三享王礼壹祼而酢飨礼七献食礼七举诸子庙中将币三享王礼壹祼不酢飨礼五献食礼五举是也郑注飨设盛礼以饮賔贾疏云盛礼者以其飨有食有酒兼燕与食故云盛礼是燕不得为飨而飨则又兼燕与食矣考之礼惟诸侯燕其臣及公食大夫之礼见于仪礼而飨礼久亡今以散见于周礼传记者类而辑之以着于燕礼之前而以仪礼及左传所载春秋飨宴之礼及后世史事附焉
　　周礼春官大宗伯以飨燕之礼亲四方之賔客【注賔客谓朝聘者　疏飨燕谓大行人云上公三飨三燕侯伯再飨再燕子男一飨一燕飨烹大牢以饮賔献依命数在庙行之燕者其牲狗行一献四举旅降脱屦升坐无算爵以醉为度行之在寝此谓朝賔若聘客则皆一飨其燕与时赐无数是亲四方之賔客也】
　　秋官掌客掌四方賔客之牢礼之等数凡诸侯之礼上公三飨三食三燕侯伯三飨再食再燕子男壹飨壹食壹燕
　　春秋宣公十六年左氏传王享有体荐【注享则半觧其体而荐之所以示共俭　疏王为公侯设享则半觧其体而荐之为不食故不觧折所以示共俭也】宴有折俎【注体觧节折升之于俎物皆可食所以示慈惠也　疏王为公侯设宴礼体觧节折升之于俎即殽烝是也其物觧折使皆可食共食噉之所以示慈惠也其宴饮殽烝其数无文若祭祀体觧案特牲馈食礼有九体则肩一臂二臑三肫四胳五正脊六横脊七长脇八短脇九此谓士礼也若大夫礼则十一体加脡脊代脇其诸侯天子无文或同十一】公当享卿当宴王室之礼也【注公谓诸侯　疏五等诸侯总名为公故云公谓诸侯言诸侯亲来则为之设享又设燕也享用体荐燕用折俎若使卿来虽为设享仍用公之燕法亦用折俎是王室待賔之礼也周语説此甚详王召士季曰子弗闻乎禘郊之事则有全烝王公立饫则有房烝亲戚宴享则有殽烝今叔父使士季实来惟是先王之宴礼欲以贻尔体觧节折而共饮食之于是乎有折俎以示容合好将安用全烝注国语者皆云禘祭宗庙郊祭天地则有全其牲体而升俎谓之全烝王公立饫即享礼也礼之立成者名为饫半觧其体而升于俎谓之房烝传言体荐即房烝也亲戚宴享则宴享礼同皆体觧节折乃升于俎谓之殽烝此传略而为文犹是彼意故注皆取彼觧之】
　　成公十二年左氏传晋郤至曰世之治也诸侯间于天子之事则相朝也于是乎有飨宴之礼享以训共俭宴以示慈惠【注享有体荐设几而不倚爵盈而不饮殽干而不食所以训共俭宴则折俎相与共食】共俭以行礼而慈惠以布政政以礼成民是以息百官承事朝而不夕此公侯之所以扞城其民也【注言宴享结好邻国所以捍蔽其民】
　　蕙田案飨礼之大者有二秋官掌客及定王所言天子飨诸侯之礼郤至所言两君相见之礼而大宗伯飨燕之礼实该之
　　右统论飨燕
　　周礼天官小宰以官府之六聨合邦治二曰賔客之聨事　以法掌朝觐防同賔客之戒具令百官府共其财用治其施舍
　　春官司几筵凡大朝觐大飨射王位设黼依依前南乡设莞筵纷纯加缫席画纯加次席黼纯左右玉几【疏云飨者谓王与诸侯行飨礼于庙即大行人云上公三飨之属是也】
　　昨席莞筵纷纯加缫席画纯筵国賔于牖前亦如之左彤几【注昨读曰酢郑司农云国賔老臣也为布几筵于牖前元谓国賔诸侯来朝孤卿大夫来聘后言几者使不蒙如也朝者雕几聘者彤几　疏亦如之亦如同二种席也几席虽同但上文鬼神则右几此文生人则左几也】
　　大司乐大祭祀宿悬遂以声展之大飨如祭祀
　　典庸器掌藏乐器庸器及祭祀帅其属而设笋虡陈庸器飨食亦如之
　　蕙田案以上大飨设几席乐器
　　秋官掌客王合诸侯而飨礼则具十有二牢庶具百物备【注飨诸侯而用王礼之数者以公侯伯子男尽在是兼飨之莫敌用也　疏哀七年吴来徴百牢鲁使子服景伯对曰周之王也上物不过十二以为天之大数也上公以九为节则十二者是王礼之数也云以公侯伯子男尽在是兼飨之者以经云合则时防殷同尽在于是兼飨故用十二牢也今兼飨诸侯无二相敌故云莫敌用也】
　　天官宰夫凡朝觐防同賔客以牢礼之法掌其牢礼地官牛人凡飨食共其膳羞之牛
　　封人賔客则饰其牛牲
　　夏官羊人賔客共其灋羊
　　蕙田案以上大飨牲牢之具
　　天官酒正共賔客之礼酒共后之致饮于賔客之礼医酏糟皆使其士奉之
　　酒人共賔客之礼酒饮酒而奉之
　　浆人掌共王之六饮共夫人致饮于賔客之礼清醴医酏糟而奉之
　　蕙田案注疏谓礼酒王所致酒王致酒后致饮又云礼酒飨燕之酒王不亲飨而使人各以其爵致之是不飨则致于其馆亲飨则陈之于庙可知
　　又案以上大飨酒醴之具
　　春官小宗伯辨六彞之名物以待祼将辨六尊之名物以待賔客【注待者有事则给之　疏司尊彞唯为祭祀陈六彞六尊不见为賔客陈六尊此兼言賔客则在庙飨賔客时陈六尊亦依祭祀四时所用唯在野外飨不用祭祀之尊故左传云牺象不出门也若然则上六彞亦为賔客而办之】
　　典瑞祼圭有瓉以祼賔客【注爵行曰祼　疏以祼賔客则大行人云上公再祼侯伯一祼之等是也云爵行曰祼者此周礼祼皆据祭而言至于生人饮酒亦曰祼故投壶礼云奉觞赐灌是生人饮酒爵行亦曰祼也】　凡賔客之事共其玉器而奉之【注玉器谓祼圭之属疏凡賔客谓再祼之等奉之者送向所行礼之处也】
　　鬰人掌祼器凡賔客之祼事和鬰鬯以实彞而陈之【疏賔客祼大行人云公再祼之等是也和鬰鬯陈于庙中飨賔客之处也】　凡祼玉濯之陈之以賛祼事
　　蕙田案以上大飨祼具
　　天官外饔掌祭祀之割亨共其脯脩刑膴陈其鼎俎实之牲体鱼腊凡賔客之飨食之事亦如之
　　兽人凡賔客共其死兽生兽
　　人凡賔客共其鱼之鱻薧
　　腊人凡賔客共其脯腊凡干肉之事
　　地官川衡賔客共川奠
　　泽虞賔客共泽物之奠
　　场人賔客共其果蓏
　　天官凌人賔客共冰
　　春秋昭公四年左氏传古者日在北陆而藏冰其出之也朝之禄位賔食于是乎用之
　　周礼天官笾人賔客之事共其荐笾羞笾
　　醢人凡祭祀共荐羞之豆实賔客亦如之
　　醯人掌共五齐七菹凡醯物以共祭祀之齐菹凡醯酱之物賔客亦如之【疏賔客据飨食致之】
　　春秋僖公三十年左氏传王使周公阅来聘飨有白黑形盐辞曰国君文足昭也武可畏也则有备物之飨以象其徳荐五味羞嘉谷盐虎形以献其功吾何以堪之周礼天官亨人祭祀共太羮铏羮賔客亦如之【疏飨食亦应有太羮故云賔客亦如之】
　　地官舍人凡祭祀共簠簋实之陈之賔客亦如之【注言实之陈之据飨食之时也】
　　舂人凡飨食共其食米【注飨有食米则飨礼兼燕与食疏燕礼无食米食礼无饮酒若飨礼有饮酒有食米故云飨礼兼燕与食也若然经云其食米则飨礼但供食米也】
　　人凡賔客共其簠簋之实飨食亦如之
　　秋官掌客凡诸侯之礼上公豆四十铏四十有二壶四十鼎簋十有二牲三十有六皆陈　侯伯豆三十有二铏二十有八壶三十有二鼎簋十有二腥二十有七皆陈　子男豆二十有四铏十有八壶二十有四鼎簋十有二牲十有八皆陈
　　蕙田案据注疏以为饔饩之数大飨时当亦如是
　　礼记郊特牲鼎俎竒而笾豆偶隂阳之义也笾豆之实水土之品也不敢用防味而贵多品所以交于神明之义也
　　蕙田案以上大飨陈鼎俎笾豆簠簋之具
　　周礼春官世妇掌女宫之宿戒及祭祀比其具诏王后之礼事帅六宫之人共齍盛相外内宗之礼事大賔客之飨食亦如之【注比帅诏相其事同　疏賔客飨食王后亦有助王礼賔之法故内宰凡賔客之祼献瑶爵皆賛注云谓王同姓及二王之后来朝觐为賔客者祼之礼亚王而礼賔献谓王飨燕亚王献賔也瑶爵所以亚王酬賔也是其飨有后事也】
　　蕙田案此条大飨内官戒具
　　鸡人大祭祀夜呼旦以嘂百官凡国之大賔客亦如之天官阍人设门燎跸宫门庙门凡賔客亦如之【疏烛在地曰燎谓若天子百公五十侯伯子男皆三十所作之状盖百根苇皆以布纒之以蜜涂其上若今蜡烛矣对人手爇者为手烛故云地烛也賔客在宫中庙中谓若飨食在庙燕在寝皆为设门燎及跸止行人】
　　春秋襄公三十一年左氏传诸侯賔至甸设庭燎礼记郊特牲庭燎之百由齐桓公始也【注僣天子也庭燎之差公盖五十侯伯子男皆三十　疏庭燎之百者谓于庭中设火以照燎来朝之臣夜入者因名火为庭燎也礼天子百燎上公五十侯伯子男三十】
　　蕙田案以上大飨賔至庭燎
　　周礼夏官齐仆掌驭金路以賔【注以待賔客】朝觐宗遇飨食皆乗金路其灋仪各以其等为车送逆之节【注节谓王乗车迎賔客及送相去逺近之数上公九十歩侯伯七十歩子男五十歩　疏郊特牲云觐礼天子不下堂而见诸侯是受贽受享皆无迎法今言朝觐宗遇飨食皆乗金路者谓因此朝宗觐遇而与诸侯行飨食在庙即有乗金路迎賔客之法也引之者欲见飨食迎賔与受享同司仪所云亦受飨食之礼也】
　　春官乐师教乐仪行以肆夏趋以采齐车亦如之环拜以钟鼓为节【注郑司农云肆夏采齐皆乐名或曰皆逸诗谓人君行歩以肆夏为节疾趋于歩则以采齐为节今时行礼于太学罢书以鼓陔为节谓行者谓于太寝之中趋谓于朝廷然则王出既服至堂而肆夏作出路门而采齐作其反入至应门路门亦如之此谓歩迎賔客王如有车出之事登车于太寝西阶之前反降于阼阶之前尚书传曰天子将出撞黄钟之钟右五钟皆应入则撞蕤賔之钟左五钟皆应太师于是奏乐　疏此王行迎賔若春夏受贽于朝无迎法受享于庙则迎之若秋冬一受之于庙并无迎法若飨食在庙燕在寝则皆有迎法若然郑此注据大寝而言则是燕时若飨食在庙则与此大寝同也先郑云肆夏采齐皆乐名者案襄四年穆叔如晋晋侯飨之金奏肆夏杜亦云肆夏乐曲名案钟师注九夏皆诗之大者载在乐章乐崩从而亡以此言之肆夏亦诗篇名先郑云或曰皆逸诗得通一义也案玉藻注齐读如楚茨之茨此齐读亦从茨可知云此谓歩迎賔客者以其言行与趋是歩行之法可知也云王如有车出之事者则经车亦如之是也但车无行趋之法亦门外有采齐门内奏肆夏】
　　大司乐王出入则令奏王夏尸出入则令奏肆夏牲出入则令奏昭夏大飨不入牲其他皆如祭祀【注大飨飨賔客也不入牲牲不入亦不奏昭夏也其他谓王出入賔客出入亦奏王夏肆夏　疏大飨谓飨诸侯来朝者此经云大飨与郊特牲大飨尚腵脩为一物言不入牲谓飨亦在庙其祭祀则君牵牲入杀今大飨诸侯其牲在庙门外杀因即烹之升鼎乃入故云不入牲也郑知此大飨是飨賔客者以其不入牲若祭祀大飨牲当入故知飨賔客诸侯来朝者也其他谓王出入賔客出入亦奏王夏肆夏者则据賔客与尸同奏肆夏案礼器云大飨其王事与又云其出也肆夏而送之郑注云肆夏当为陔夏彼賔出入奏肆夏与此大飨賔出入肆夏同而破肆夏为陔夏者彼郑注大飨为祫祭先王祭未有燕而饮酒有賔醉之法与乡饮酒賔醉而出奏陔夏同故破肆夏为陔夏此大飨飨诸侯来朝则左传云飨以训共俭设几而不倚爵盈而不饮献依命数賔无醉理故賔出入奏肆夏与尸出入同也】
　　钟师以钟鼓奏九夏王夏肆夏昭夏纳夏章夏齐夏族夏祴夏骜夏【注杜子春曰肆夏诗也春秋传曰穆叔如晋晋侯享之金奏肆夏之三不拜工歌文王之三又不拜歌鹿鸣之三三拜曰三夏天子所以享元侯也使臣不敢与闻肆夏与文王鹿鸣俱称三谓其三章也以此知肆夏诗也国语曰金奏肆夏繁遏渠天子所以享元侯肆夏繁遏渠所谓三夏矣吕叔玉云肆夏繁遏渠皆周颂也肆夏时迈也繁遏执竞也渠思文也肆遂也夏大也言遂于大位谓王位也故时迈曰肆于时夏允王保之繁多也遏止也言福禄止于周之多也故执竞曰降福穰穰降福简简福禄来反渠大也言以后稷配天王道之大也故思文曰思文后稷克配彼天元谓以文王鹿鸣言之则九夏皆诗篇名颂之族类也此歌之大者载在乐章乐崩亦从而亡是以颂不能具　疏引国语者歌诗尊卑各有别若天子享元侯升歌肆夏颂合大雅享五等诸侯升歌大雅合小雅享臣子歌小雅合乡乐若两元侯自相享与天子飨己同五等诸侯自相享亦与天子飨己同诸侯享臣子亦与天子享臣子同燕之用乐与飨同故燕礼燕臣子升歌鹿鸣之等三篇襄四年晋侯享穆叔为之歌鹿鸣云君所以嘉寡君是宴飨同乐也云所谓三夏矣者即上引春秋肆夏三不拜三是三夏故云三夏吕叔玉云是子春引之者子春之意与叔玉同三夏并是在周颂篇故以时迈执竞思文三篇当之后郑不从者见文王大明緜及鹿鸣四牡皇皇者华皆举现在诗名及肆夏繁遏渠举篇中义意故知义非也元谓以文王鹿鸣言之则九夏皆诗篇名者以襄四年晋侯享穆叔奏肆夏与文王鹿鸣同时而作以类而言文王鹿鸣等既是诗明肆夏之三亦是诗也肆夏既是诗则九夏皆诗篇名也云颂之族类也者九夏并是颂之族类也云此歌之大者以其皆称夏也云载在乐章者此九夏本是颂以其大而配乐歌之则为乐章载在乐章也】
　　镈师凡祭祀鼓其金奏之乐飨食亦如之【疏飨食谓飨食来朝诸侯】礼记仲尼燕居两君相见揖让而入门入门而县兴【注大飨谓诸侯来朝者也县兴金作也　疏两君相见揖让而入门者诸侯来朝两君相见入门而县兴者谓钟磬兴而动作谓金奏作也】
　　入门而金作示情也【注金性内明象人情也】
　　郊特牲賔入大门而奏肆夏示易以敬也【注賔朝聘者易和悦也疏案大射礼主人纳賔是己之臣子又无王事之劳故賔入不奏肆夏賔入及庭公升即席乃奏肆夏燕礼记云若以乐纳賔则賔及庭奏肆夏卿大夫有王事之劳则奏此乐此是己之臣子有王事之劳賔及庭而奏肆夏也以大射礼燕礼而言此云賔入大门谓朝聘之賔行朝聘既毕燕飨之时燕则大门是寝门也飨则大门是庙门也而奏肆夏示易以敬也者乐主和易今奏此肆夏大乐者示主人和易严敬于賔也】
　　国语鲁语金奏肆夏繁遏渠天子所以享元侯
　　春秋襄公四年左氏传三夏天子所以享元侯也【注周礼以钟鼔奏九夏其二曰肆夏一名繁三曰韶夏一名遏四曰纳夏一名渠盖击钟而奏此三夏曲元侯牧伯】文王两君相见之乐也【注诸侯防同以相乐　疏天子享元侯歌肆夏则其余诸侯不得用肆夏当歌文王与两君相见同也然则两元侯相见与天子享之礼同亦歌肆夏之类仲尼燕居两君相见升歌清庙谓元侯也不歌肆夏辟天子也诸侯来朝乃歌文王遣臣来聘必不得同矣当歌鹿鸣也陆氏徳明曰国语云金奏肆夏繁遏渠杜遂分为三夏之别名吕叔玉云肆夏时迈也繁遏执竞也渠思文也】
　　礼记郊特牲大夫之奏肆夏也由赵文子始也【注僣诸侯　疏案大射礼公升即席奏肆夏燕礼云若以乐纳賔则賔及庭奏肆夏是诸侯之礼今文子亦奏之故云僣诸侯此谓纳賔乐也若登歌下管正乐则天子用三夏以飨元侯元侯相飨亦得用之】
　　蕙田案以上飨礼迎賔賔入
　　诗小雅彤弓彤弓弨兮受言藏之我有嘉賔中心贶之钟鼓既设一朝飨之【笺大饮賔曰飨一朝犹早朝　疏飨者烹大牢以饮賔是礼之大者故曰大饮賔曰飨谓以大礼饮賔献如命数殽牲俎豆盛于食燕周语曰王飨有体荐燕有折俎公当飨卿当燕是其礼盛也言一朝者言王殷勤于賔早朝而即行礼故云一朝犹早朝以燕如至夜飨则如其献数礼成而罢故以朝言之昭元年左传云郑飨赵孟礼终乃燕是飨不终日也】
　　周礼秋官掌客王合诸侯而飨礼诸侯长十有再献大行人上公之礼飨礼九献诸侯之礼飨礼七献诸子之礼飨礼五献【注飨设盛礼以饮賔也　疏飨礼九献者谓后日王速賔賔来就庙中行飨飨者烹大牢以饮賔设几而不倚爵盈而不饮飨以训恭俭九献者王酌献賔賔酢主人主人酬賔酬后更八献是谓九献云飨设盛礼以饮賔也者云盛礼者以其飨有食有酒兼燕与食故云盛礼也】
　　礼记郊特牲诸侯适天子天子赐之礼太牢【疏谓诸侯朝天子天子赐之礼大牢】
　　大飨尚腵脩而已矣【注亦不飨味也此大飨飨诸侯也疏谓诸侯行朝享及灌以后而天子飨燕食之也若上公则三飨三食三燕若侯伯则再飨再食再燕若子男则壹飨壹食壹燕也其行飨之时虽设大牢之馔于时先设腵脩于筵前然后始设余馔故云尚腵脩而已矣此亦明不飨味之义】周礼夏官大司马飨食羞牲鱼授其祭【注祭谓賔所以祭也　疏飨食谓诸侯来朝行之在庙皆羞进鱼牲】
　　春秋昭公五年左氏传设机而不倚爵盈而不饮【注言务行礼　疏朝聘之礼有设机进爵之时聘义曰酒清人渴而不敢饮也肉干人饥而不敢食也是言务在行礼不敢倚机不敢饮酒也】
</div>
    <div class="pagination">
<a href="五礼通考_page237.html">上一页</a><span>...</span><a href="五礼通考_page233.html">233</a><a href="五礼通考_page234.html">234</a><a href="五礼通考_page235.html">235</a><a href="五礼通考_page236.html">236</a><a href="五礼通考_page237.html">237</a><span class="current-page">238</span><a href="五礼通考_page239.html">239</a><a href="五礼通考_page240.html">240</a><a href="五礼通考_page241.html">241</a><a href="五礼通考_page242.html">242</a><a href="五礼通考_page243.html">243</a><span>...</span><a href="五礼通考_page239.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
