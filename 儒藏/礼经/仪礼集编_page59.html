<!DOCTYPE html>
<html>
<head>
    <meta charset="UTF-8">
    <title>仪礼集编 - 第 59 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 59 页/共 159 页</h1>
    <div class="content">　　注曰监其安处之毕乃出
　　所受书以行
　　敖氏曰所受书谓上介所受于使者也
　　张氏曰上介所受之书则将之以行为至彼国竟上当复展也
　　右夕币
　　厥明宾朝服释币于祢
　　注曰告为君使也宾使者谓之宾尊之也天子诸侯将出告羣庙大夫告祢而已凡释币设洗盥如祭疏曰曾子问云凡告用牲币注云牲当为制则告无牲直用币而已但奉币须洁当有洗以盥手其设洗法见士冠礼
　　敖氏曰或言宾或言使者互见也释舎置也将出而释币于祢象生时出必告也大夫三庙惟告祢者逺辟天子诸侯也
　　郝氏曰天子诸侯将出告羣庙载其迁主行大夫告祢亦奉其主行
　　有司筵几于室中祝先入主人从入主人在右再拜祝告又再拜
　　注曰更云主人者庙中之称祝告告以主人将行也敖氏曰筵几葢亦蒲筵漆几也室中室中之奥也筵亦东面而右几祝升自右阶先入主人升自阼阶从之在右在祝右也祝在左者以亲释辞于鬼神宜变于他时诏辞之位也少仪曰诏辞自右主人拜不稽首变于祭祝不拜辟君礼
　　释币制束纁束奠于几下出
　　注曰祝释之也凡物十曰束纁之率束居三纁居二朝贡礼云纯四只制丈八尺
　　疏曰纯谓幅之广狭制谓舒之长短周礼赵商问只长八寸四八三十二幅广三尺二寸大广非其度郑康成答云古积画误为四当为三三咫则二尺四寸矣
　　张氏曰制束纁束丈八尺之束纁其数十巻也
　　主人立于户东祝立于牖西
　　注曰少顷之间示有俟于神
　　敖氏曰其立东西相乡
　　世佐案古人之室东户西牖郑説大夫士庙无西房则祝所立处葢近西序也
　　又入取币降巻币实于笲埋于西阶东
　　注曰埋币必盛以器若藏之然
　　敖氏曰又入者祝及主人也祝既取币乃与主人俱出币必埋之者神物不欲令人防之笲説见士昏礼世佐案又入之説当从敖氏郝从注云祝又入非
　　又释币于行
　　注曰告将行也行者之先其古人之名未闻天子诸侯有常祀在冬大夫三祀曰门曰行曰厉丧礼有毁宗躐行出于大门则行神之位在庙门外西方不言埋币可知也今时民春秋祭祀有行神古之遗礼乎疏曰此谓平治道路之神至于出城又有軷祭祭山川之神喻无险难也祭山川之神有軷坛此祭行神亦当有軷坛月令注云行在庙门外之西为軷坛厚二寸广五尺轮四尺是也【从通解节本】
　　敖氏曰此释币之仪与室中者异故不蒙如之也
　　遂受命
　　注曰宾须介来乃受命也言遂者明自是出不复入敖氏曰受命谓帅介以受命于朝也言于此者明与释币之事相接也
　　上介释币亦如之
　　注曰如其于祢与行
　　世佐案众介亦当有告祢之事但与大夫礼异耳经不言者畧也
　　右告祢与行
　　上介及众介俟于使者之门外
　　注曰待于门外东面北上
　　使者载旜
　　注曰旜旌旗属也载之者所以表识其事也周礼曰通帛为旜又曰孤卿建旜
　　敖氏曰此载旜为将受君命以行也使事于是乎始故以其旗表之
　　帅以受命于朝
　　注曰至于朝门使者北面东上
　　疏曰诸侯三门臯应路路门外有常朝位下文君使卿进使者使者乃入至朝即此朝门者臯门外矣敖氏曰受命于朝亦目下事之言也朝葢指受命之处而言谓路门外也
　　世佐案诸侯三门库雉路也明堂位云库门天子臯门雉门天子应门春秋亦书鲁有雉门家语云卫有库门然则诸侯不得有臯应明矣此疏误使者所俟葢在库门外也敖云俟于雉门外亦非
　　君朝服南乡卿大夫西面北上君使卿进使者
　　敖氏曰此在朝固朝服矣必着之者嫌命聘使或当皮弁服也南乡亦在路门外之左也使卿进使者重其事也使者此时葢俟命于雉门外凡人臣非朝夕之时而欲至公所者必俟命而后入
　　使者入及众介随入北面东上君揖使者进之上介立于其左接闻命
　　注曰进之者有命宜相近也接犹续也
　　敖氏曰入入雉门而右也接闻命释所以立于其左之意其实此时君未命也上介必接闻命者为使者或有故则上介摄使事宜与闻之
　　张氏曰接闻命者上介所立之位近于使者使者述命可接续而闻也
　　世佐案上介立于其左则与使者俱进矣众介犹在故位
　　贾人西面坐启椟取圭垂缫不起而授宰
　　注曰贾人在官知物贾者缫所以借圭也其或拜则奠于其上【朱子曰在官上疑有庶人二字】
　　敖氏曰椟藏玉之器也缫以帛为之表束里纁所以借玉而又揜其上者也垂缫谓开之也开而不揜则其缫垂授玉不起贱者宜自别也宰于其右亦坐受之
　　郝氏曰圭瑑圭也玉比忠信聘义云瑕瑜不掩忠也孚尹旁达信也托玉传信必面命使者然后授之贾人西向跪取敬也缫藻通画绘以借玉也缫有组垂解组以呈圭也不起跪授也
　　张氏曰疏谓缫有二种一者以木为中干以韦衣之其或拜则以借圭一者以绚组为之所以系玉于韦版此云垂缫屈缫则绚组之缫也愚谓据疏所言仍是一物韦版绚组相待为用何得言二也
　　宰执圭屈缫自公左授使者
　　注曰屈缫者敛之礼以相变为敬也自公左赞币之义
　　疏曰少仪云诏辞自右赞币自左
　　敖氏曰屈缫以缫掩玉之上也掩之则其缫屈
　　使者受圭同面垂缫以受命
　　注曰同面者宰就使者北面并授之既授之而君出命矣凡授受者授由其右受由其左
　　敖氏曰于使者受圭公乃命之明其执此以申信也
　　既述命同面授上介
　　注曰述命者循君之言重失误
　　敖氏曰此授受皆同面别于聘时宾主之仪也张氏曰使者受命又重述之以告上介故上文云接闻命也
　　世佐案君出命之时上介既接闻之矣使者又重述之以傋遗忘敬慎之至也张云述以告上介非
　　上介受圭屈缫出授贾人众介不从
　　注曰贾人将行者在门外北面
　　疏曰上介送圭出与贾人讫当复入故众介不从以待之
　　敖氏曰自贾人取圭至此凡三授受或垂缫或屈缫盖相变以为仪然亦莫不有义存焉也上介出授实人贾人以他椟藏之
　　受享束帛加璧受夫人之聘璋享纁束帛加琮皆如初
　　注曰享献也既聘又献所以厚恩惠也帛今之璧色缯也夫人亦有聘享者以其与已同体为国小君也其聘用璋取其半珪也君享用璧夫人用琮天地配合之象也圭璋特达瑞也璧琮有加往德也周礼曰瑑圭璋璧琮以頫聘
　　敖氏曰凡以玉帛之属为礼其于敌以上者皆曰享束帛加璧者束帛之上加以璧也加琮亦然此二束帛即向之所展而官载之者至是复取而合诸璧琮以见用之之法也享束帛不言纁文省耳夫人之聘璋享琮谓君复以二器聘享主国君之夫人也聘享主君而并及其夫人所以见敬爱主君之至也记曰君以社稷故在寡小君足以明之矣聘君用圭聘夫人用璋享君用璧享夫人用琮尊卑之差也聘用圭璋以为信也事用璧琮以为礼也圭璋特达以其尊而币不足以称之也璧琮有加以其降于圭璋可以用币又以将其厚意也聘享夫人之礼惟聘则有之诸侯相朝无是礼也
　　张氏曰束帛纁前授币时已授矣此复言者以方授璧琮取其相配之物兼言之如云享时束帛上所加之璧纁束帛上所加之琮耳引周礼者见此出聘之玉以瑑为文非君所执之圭与璧也如初者如受圭之仪也
　　世佐案束帛所以借璧与琮者也纁其色也亦三而纁二与于享夫人之帛言其色则享君者素也礼有以素为贵者亦此之谓也璧圆而琮方天地之象也圭璋无借以将信也璧琮有加以致厚也既聘则还圭璋而受璧琮也二束帛夕既展而载之矣此时唯受玉乃并束帛言之者取其相配且以别于圭璋之无加者也张説得之敖云复取而合诸璧琮非皆上所受三玉也初谓其授受之仪及垂屈之法也周礼典瑞云瑑圭璋璧琮缫皆二采一就是璧也璋也琮也亦有缫如圭矣
　　遂行舎于郊
　　注曰于此脱舎衣服乃即道也曲礼曰凡为君使已受命君言不宿于家
　　疏曰郑注云吉时道路深衣则此脱朝服服深衣以行
　　敖氏曰为将有事于于此也记曰问大夫之币俟于郊
　　世佐案郊近郊也以下注推之近郊上公二十五里侯伯十五里子男五里受命之日必至是而舎者急公义也古者吉行日五十里是日有告祢受命诸仪及出国门又有祖祭饮饯之事故不能如常也
　　敛旜
　　注曰此行道耳未有事也敛藏也
　　右受命遂行
　　若过邦至于竟使次介假道束帛将命于朝曰请帅奠币
　　注曰至竟而假道诸侯以国为家不敢直径也将犹奉也帅犹道也请道已道路所当由
　　敖氏曰次介士也假道礼轻故使次介将命犹致命也此朝谓大门外奠币者贱不敢授也
　　郝氏曰至竟抵他国界上借路以通也将命奉主君命以请也朝即所过国君之朝
　　下大夫取以入告出许遂受币
　　注曰言遂者明受其币非为许故也容其辞让不得命也
　　疏曰币本为行礼非为求许若因许道受币当云出许受币不须言遂今云遂是已许道尚辞让此币不得命遂受之故云遂也
　　郝氏曰下大夫谓彼国下大夫
　　饩之以其礼上宾大牢积唯刍禾介皆有饩
　　注曰凡赐人以牲生曰饩饩犹禀也给也以其礼者尊卑有常差也常差者上宾上介牲用大牢羣介用少牢米皆百筥牲陈于门内之西北面米设于中庭上宾上介致之以束帛羣介则牵羊焉上宾有禾十车刍二十车禾以秣马
　　李氏微之曰宾大牢则介不得用大牢积唯刍禾则无米可见矣
　　敖氏曰其礼者宾则大牢上介则少牢羣介则特牲也米禾薪刍皆谓之积积唯刍禾是无薪与米也上宾有积上介以下未必有之此饩积唯若是所以降于主国之礼宾也然以此而待过客亦不为不厚矣饩与积皆陈于门外其饩以大牢者牵牛以致之少牢者牵羊以致之特牲则束之也亦执其绁以致之与
　　张氏曰积唯刍禾谓所致之积唯刍与禾无米车也介但有饩无积
　　世佐案郑谓上介亦饩以大牢羣介少牢积又有米皆与经不合当以后三説为正
　　士帅没其竟
　　注曰没尽
　　郝氏曰遣士引导尽彼国界也
　　誓于其竟宾南面上介西面众介北面东上史读书司马执防立于其后
　　注曰此使次介假道止而誓也宾南面专威信也史于众介之前北面读书以告士众为其犯礼暴掠也礼君行师从卿行旅从司马主军法者执策示罚疏曰此誓当在使次介假道之时止而誓因上设彼国礼法讫乃更却本而言之不谓此士帅没竟后敖氏曰春秋传昭六年楚公子弃疾聘晋过郑禁刍牧采樵不入田不樵树不采蓻不抽屋不强匄誓曰有犯命者君子废小人降此所誓者其类之乎书谓誓辞史读书不言东面亦可知也此当在次介假道而复命之时言于此者终上事而后及之耳
　　右假道
</div>
    <div class="pagination">
<a href="仪礼集编_page58.html">上一页</a><span>...</span><a href="仪礼集编_page54.html">54</a><a href="仪礼集编_page55.html">55</a><a href="仪礼集编_page56.html">56</a><a href="仪礼集编_page57.html">57</a><a href="仪礼集编_page58.html">58</a><span class="current-page">59</span><a href="仪礼集编_page60.html">60</a><a href="仪礼集编_page61.html">61</a><a href="仪礼集编_page62.html">62</a><a href="仪礼集编_page63.html">63</a><a href="仪礼集编_page64.html">64</a><span>...</span><a href="仪礼集编_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
