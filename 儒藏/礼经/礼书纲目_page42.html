<!DOCTYPE html>
<html>
 <head>
  <meta charset="utf-8"/>
  <title>
   礼书纲目 - 第 42 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼书纲目 - 第 42 页/共 57 页
  </h1>
  <div class="content">
   礼书纲目巻四十六
　　钦定四库全书
　　礼书纲目卷四十七　　　　　婺源江永撰
　　祭义
　　夫礼必本于天殽于地列于鬼神【圣人则天之明因地之利取法度于鬼神以制礼下教令也既又祀之教民严上也鬼者精魂所归神者引物而出谓祖庙山川五祀之属也】达于丧祭【民知严上则此礼达于下也　礼运】　夫政必本于天殽以降下【降下也殽天之气以下教令天有运移之期隂阳之节也】命降于社之谓殽地【谓教令由社下者也社土地之主也周礼土防之法有五地之物生】降于祖庙之谓仁义【谓教令由祖下者大传曰自祢率而上至于祖逺者轻仁也自祖率而下至于祢髙者重义也】降于山川之谓兴作【谓教令由山川下者也山川有草木禽兽可作器物共国事】降于五祀之谓制度【谓教令由五祀下者五祀有□霤门户灶行之神此始为宫室制度　同上】　先王患礼之不达于下也【患下不信也】故祭帝于郊所以定天位也祀社于国所以列地利也祖庙所以本仁也山川所以傧鬼神也五祀所以本事也【此所以达礼于下也教民尊神也】故礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉【言信得其礼则神物与天皆应之百神列宿也百物金玉之属】故自郊社祖庙山川五祀义之脩而礼之藏也【脩犹饰也藏若其城郭然　同上】　天地之祭宗庙之事伦也【伦之言顺也】社稷山川之事鬼神之祭体也【天地人之别体也　礼器】祀帝于郊敬之至也【言就而祭之不敢致也】宗庙之祭仁之至
　　也【仁恩也父子主恩也　同上】　子曰郊社之义所以仁鬼神也尝禘之礼所以仁昭穆也【仁犹存也凡存此者所以善全之道也郊社尝禘存死之善者也郊有后稷社有句龙】明乎郊社之义尝禘之礼治国其如指诸掌而已乎【治国指诸掌言易知也郊社尝禘尊卑之事有治国之象焉　仲尼燕居】　昔先王之制礼也因其财物而致其义焉尔故作大事必顺天时【大事祭祀也春秋传曰启蛰而郊龙见而雩始杀而尝闭蛰而烝】为朝夕必放于日月【日出东方月生西方】为高必因丘陵【谓冬至祭天于圆丘之上】为下必因川泽【谓夏至祭地于方泽之中】是故天时雨泽君子达亹亹焉【逹犹皆也亹亹勉勉也君子爱物见天雨泽皆勉勉劝乐】是故昔先王尚有德尊有道任有能举贤而置之聚众而誓之【古者将有大事必选贤誓众重事也】是故因天事天【天髙因髙者以事也】因地事地【地下因下者以事也】因名山升中于天【名犹大也升上也中犹成也谓廵守至于方岳燔柴祭天告以诸侯之成功也孝经説曰封乎泰山考绩燔燎禅乎梁甫刻石纪号也】因吉土以享帝于郊【吉土王者所卜而居之土也飨帝于郊以四时所兆祭于四郊者也今汉亦四时迎气其礼则简】升中于天而鳯凰降龙假【功成而太平隂阳气和而致象物】飨帝于郊而风雨节寒暑时【五帝主五行五行之气和而庶征得其序也五行木为雨金为旸火为燠水为寒土为风】是故圣人南面而立而天下大治【南面立者视朝　礼器】　郊之祭也迎长日之至也【易説曰三王之郊一用夏正夏正建寅之月也此言迎长日者建邜而昼夜分而日长也家语王肃注曰周人始以日至之月冬日至而日长】大报天而主日也【大犹徧也天之】
　　【神日为尊】兆于南郊就阳位也【日太阳之精也　家语云兆丘于南所以就阳位也于郊故谓之郊焉王曰兆丘于南谓之圜丘兆之于南郊也然则郊之名有三焉筑为圜丘以象天自然故谓之圜丘圜丘人之所造故谓之泰坛于南郊在南説学者谓南郊与圜丘异若是则诗易尚书谓之圜丘也又不通泰坛之名或乃谓周官圜丘虚妄之言皆不通典制也】扫地而祭于其质也【王曰地圜丘之地扫焉而祭贵其质也】器用陶匏以象天地之性也【观天下之物无可以称其德　王曰人之作物无可称之故取天地之性以自然也】于郊故谓之郊牲用骍尚赤也用犊贵诚也【尚赤者周也　王曰犊质慤贵诚之美也】郊之用辛也周之始郊日以至【言日以周郊天之月而至阳气新用事顺之而用辛日此説非也郊天之月而日至鲁礼也三王之郊一用夏正鲁以无冬至祭天于圜丘之事是以建子之月郊天示先有事也用辛日者凡为人君当齐戒自新耳周衰礼废儒者见周礼尽在鲁因推鲁礼以言周事　家语云周之始郊其月以日至其日用上辛至于启蛰之月则又祈谷于上帝此二者天子之礼也鲁无冬至大郊之事防杀于天子是以不同也王曰祈求也为农求谷于上帝月令孟春之月乃以元日祈谷于上帝鲁无仲冬大郊之事至于祈农与天子同故春秋传曰夫郊祀后稷以祈农事也是故启蛰而郊郊而后耕而学者不知推经礼之指归皮肤妄説乃至颠倒神祗变易时日迁改兆位良可痛心者也】卜郊受命于祖庙作龟于祢宫尊祖亲考之义也【受命谓告之退而卜　王曰祢宫父庙也受祭天之命于祖而作龟于父庙】卜之日王立于泽亲听誓命受教谏之义也【泽泽宫也所以择贤之宫也既卜必到择宫择可与祭祀者因誓勅之以礼也礼器曰举贤而置之聚众而誓之是也　王曰誓命祭天所以威仪也王亲受之故曰受教谏之义】献命库门之内戒百官也大庙之命戒百姓也【王自泽宫而还以誓命重相申勑也库门在雉门之外入库门则至庙门外矣大庙者祖庙也百官公卿以下也百姓王之亲也入庙戒亲亲也王自此还齐路寝之室库或为廐】祭之日王皮弁以听祭报示民严上也【报犹白也夙兴朝服以待白祭事者乃后服祭服而行事也周礼祭之日小宗伯逆齍省镬告时于王告备于王也】丧者不哭不敢凶服泛埽反道乡为田烛【谓郊道之民为之也反道刬令新土在上也田烛田首为烛也】弗命而民听上【化王严上】祭之日王被衮以象天【谓有日月星晨之章此鲁礼也周礼王祀昊天上帝则服大裘而冕祀五帝亦如之鲁侯之服自衮冕而下也家语云天子大裘以黼之被裘象天又云既至泰坛王脱裘矣服衮以临燔柴王曰大裘为黼文也言被之】
　　【大裘其有象天之文故被之道路至大坛而脱之】戴冕璪十有二旒则天数也【天之大数不过十二】乗素车贵其质也旂十有二旒龙章而设日月以象天也【设日月画于旂上素车殷路也鲁公之郊用殷礼也】天垂象圣人则之郊所以明天道也【明谓则之以示人也】帝牛不吉以为稷牛【飬牲必有二也】帝牛必在涤三月稷牛唯具所以别事天神与人鬼也【涤牢中所搜除处也唯具遭时又选可用也】万物本乎天人本乎祖此所以配上帝也【言俱本可以配】郊之祭也大报本反始也【郊特牲】有以下为贵者至敬不坛埽地而祭有以素为贵者至敬无文大路素而越席牺尊疏布鼏椫杓【明堂位曰大路殷路也鼏或作幕椫木白理也　礼器】　礼不盛服不充【礼盛者服充大事不崇曲敬】故大裘不裼乗路车不式【谓祭天也周礼王祀昊天上帝则服大裘而冕乗玉路或曰乗兵车不式玉藻】　　郊之祭也丧者不敢哭凶服者不敢入国门敬之至也【祭者吉礼不欲闻见凶人　祭义】　子曰孝莫大于严父【万物资始于干人伦资父为天故孝行之大莫过于尊严其父也】严父莫大于配天则周公其人也【谓父为天虽无贵贱然以父配天之礼始自周公故曰其人也】昔者周公郊祀后稷以配天【后稷周之始祖也郊谓圜丘祀天也周公摄政因行郊天之祭乃尊始祖以配之也】宗祀文王于明堂以配上帝【明堂天子布政之堂也周公因祀五方上帝于明堂乃尊文王以配之也】是以四海之内各以其职来祭【君行严配之礼则徳教刑于四海海内诸侯各脩其职来助祭也　孝经】　郊则曷为必祭稷王者必以其祖配王者则曷为必以其祖配自内出者无匹不行自外至者无主不止【公羊传详见天神篇】　祀乎明堂所以教诸侯之孝也【祀乎明堂宗祀文王　祭义】　古者先王既有天下又崇立于上帝明神而敬事之【崇尊也立立其祀也上帝天也明神日月也】于是乎有朝日夕月以教民事君【礼天子以春分朝日以秋分夕月拜日于东门之外然则夕月在西门之外必矣　国语周语】　古者帝王躬率有司百执事而以正月朝迎日于东郊所以为万物先而尊事天也祀上帝于南郊所以报天德【尧典曰寅賔出日此之谓也　尚书大传】　三代之礼天子春朝朝日秋暮夕月所以明有别也【祭日东坛祭月西坛故以别内外以端其位　大戴礼】　祭日于坛祭月于坎以别幽明以制上下【幽明者谓日照昼月照夜】祭日于东祭月于西以别外内以端其位【端正】日出于东月生于西隂阳长短终始相巡以致天下之和【巡读如沿汉之沿谓更相从道　祭义】　虽为天子必有尊也贵为诸侯必有长也故天子朝日诸侯朝朔【谷梁传详见天神篇】　天子冕而执镇圭率诸侯而朝日东郊所以教尊尊也【大戴礼】　社祭土而主隂气也君南乡于北墉下答隂之义也【墙谓之墉北墉社内北墙】日用甲日之始也【国中之神莫贵于社】天子大社必受霜露风雨以达天地之气也【大社王为群姓所立】是故丧国之社屋之不受天阳也薄社北墉使隂明也【絶其阳通其隂而已薄社殷之社殷始都薄】社所以神地之道也地载万物天垂象取财于地取法于天是以尊天而亲地也故教民美报焉家主中霤而国主社宗本也【中霤亦土神也】唯为社事单出里唯为社田国人毕作唯社丘乗共粢盛所以报本反始也【单出里皆徃祭社于都鄙二十五家为里毕作人则尽行非徒羡也丘十六井也四丘六十四井曰甸故谓之乗乗者以于车赋出长毂一乗乗或为邻】季春出火为焚也【谓焚莱也凡出火以火出建辰之月火始出】然后简其车赋而厯其卒伍而君亲誓社以习军旅左之右之坐之起之以观其习变也【简厯谓算具陈列之也君亲誓社誓吏士以习军旅既而遂田以祭社也言祭社则此是仲春之礼也仲春以火田田止弊火然后献禽至季春出火而民乃用火今云季春出火乃誓社记者误也社或为省】而流示之禽而塩诸利以观其不犯命也【流犹行也行行田也塩读为豓行田示之以禽使歆豓之观其用命否也谓禽为利者凡田大兽公之小禽私也】求服其志不贪其得【失伍而获犹为犯命】故以战则克以祭则受福【郊特牲】　王者所以有社稷何为天下求福报功人非土不立非谷不食土地广博不可徧敬也五谷众多不可一一而祭也故封土立社示有土尊稷五谷之长故封稷而祭之也王者诸侯俱两社何俱有土之君太社为天下报功王社为京师报功大夫有民其有社稷者亦为报功也社稷在中门之外外门之内何尊而亲之与先祖同也不置中门内何敬之示不防渎也社稷所以有树何尊而识之使民人望见师敬之又所以表功也尚书亡篇曰太社唯松东社唯柏南社唯梓西社唯栗北社唯槐王者自亲祭社稷何社者土地之神也土生万物天下之所主也尊重之故自祭也其坛大何如春秋文义曰天子之社稷广五丈诸侯半之其色如何春秋传曰天子有太社焉东方青色南方赤色西方白色北方黑色上冐以黄土故将封东方诸侯青土苴以白茅谨敬洁清也王者诸侯必有诫社何示有存亡也明为善者得之恶者失之礼曰亡国之社稷必以为宗庙之屏示赋之也【白虎通】　五祀者何谓也谓门户井灶中霤也所以祭何人之所处出入所饮食故为神而祭之祭五祀所以岁一徧何顺五行也故春祭户户者人所出入春亦万物始触户而出也夏祭灶者火之生人所以自养也夏亦火王长养万物秋祭门门以闭藏自固也秋亦万物成熟内备自守也冬祭井井者水之生藏在地中冬亦水王万物伏藏六月祭中霤中霤者象土在中央也六月亦土王也天子诸侯以牛卿大夫以羊因四时牲也一説户以羊灶以雉中霤以豚门以犬井以豕或曰中霤用牛其余不得用豚井以鱼【同上】　王孙贾问曰与其媚于奥寜媚于灶何谓也【王孙贾衞大夫媚亲顺也室西南隅为奥灶者五祀之一夏所祭也凡祭五祀皆先设主而祭于其所然后迎尸而祭于奥略如祭宗庙之仪如祀灶则设主于灶陉祭毕而更设馔于奥以迎尸也故时俗之语因以奥有常尊而非祭之主灶虽卑贱而当时用事喻自结于君不如阿附权臣也贾衞之权臣故以此讽孔子】子曰不然获罪于天无所祷也【天即理也其尊无对非奥灶之可比也逆理则获罪于天矣岂媚于奥灶所能祷而免乎言但当顺理非特不当媚灶亦不可媚于奥也　谢氏曰圣人之言逊而不迫使王孙贾而知此意不为无益使其不知亦非所以取祸　论语】　五岳者何谓也泰山东岳也霍山南岳也华山西岳也常山北岳也嵩髙山中岳也五岳何以视三公能大布云雨也能大敛云雨也云触石而出肤寸而合不崇朝而雨天下施德博大故视三公也四渎者何谓也江河淮济也四渎何以视诸侯能荡涤垢浊焉能遹百川于海焉能出云雨千里焉为施甚大故视诸侯也山川何以视子男也能出物焉能润泽物焉能生云雨为恩多然品类以百数故视子男也【説苑】　天子大蜡八【所祭有八神也】伊耆氏始为蜡【伊耆氏古天子号也】蜡也者索也【谓求索也】岁十二月合聚万物而索飨之也【岁十二月周之正数谓建亥之月也享者祭其神也万物有功加于民者神使为之也祭之以报焉造者配之也】蜡之祭也主先啬而祭司啬也【先啬若神农者司啬后稷是也】祭百种以报啬也【啬所树艺之功使尽飨之】飨农及邮表畷禽兽仁之至义之尽也【农田畯也邮表畷谓田畯所以督约百姓于井间之处也诗云为下国畷邮禽兽服不氏所教扰猛兽也】古之君子使之必报之迎猫为其食田防也迎虎为其食田豕也迎而祭之也【迎其神也】祭坊与水庸事也【水庸沟也】曰土反其宅水归其壑昆虫毋作草木归其泽【此蜡祝辞也若辞同则祭同处可知矣壑犹坑也昆虫暑生寒死螟螽之属为害者也】皮弁素服而祭素服以送终也葛带榛杖丧杀也蜡之祭仁之至义之尽也【送终丧杀所谓老物也素服衣裳皆素】黄衣黄冠而祭息田夫也【祭谓既蜡腊先祖五祀也于是劳农以休息之论语曰黄衣狐裘】野夫黄冠黄冠草服也【言祭以息民服象其时物之色季秋而草木黄落】大罗氏天子之掌鸟兽者也诸侯贡属焉草笠而至尊野服也【诸侯于蜡使使者戴草笠贡鸟兽也诗云彼都人士台笠缁撮又曰其饷伊黍其笠伊紏皆言野人之服也】罗氏致鹿与女而诏客告也以戒诸侯曰好田好女者亡其国【诏使者使归以此告其君所以戒之】天子树华不敛藏之种也【华果蓏也又诏以天子树蓏而已戒诸侯以蓄藏蕴财利也】八蜡以记四方【四方方有祭也】四方年不顺成八蜡不通以谨民财也【其方谷不熟则不通于蜡者使民谨于用财蜡有八者先啬一也司啬二也农三也邮表畷四也猫虎五也坊六也水庸七也昆虫八也】顺成之方其蜡乃通以移民也【移之言羡也诗颂丰年曰为酒为醴烝畀祖妣以洽百礼此其羡之与】既蜡而收民息已故既蜡君子不兴功【收谓收敛积聚也息民与蜡异则黄衣黄冠而祭为腊必矣　郊特牲】　祀先贤于西学所以教诸侯之德也【西学周小学也先贤有道德王所使教国子者　祭义】　祭有祈焉【祈犹求也谓祈福祥求永贞也】有报焉【谓若获禾报也】有由辟焉【由用也辟读为弭谓弭灾兵逺罪疾也　郊特牲】君子曰礼之近人情者非其至者也【近人情者防而逺之者敬】郊血大飨腥三献爓一献孰【郊祭天也大飨祫祭先王也三献祭社稷五祀一献祭羣小祀也爓沈肉于汤也血腥爓孰逺近备古今也尊者先逺差降而下至小祀孰而已　礼器】　郊血大飨腥三献爓一献孰至敬不飨而贵气臭也【血腥爓祭用气　郊特牲】　孔子曰诵诗三百不足以一献一献之礼不足以大飨大飨之礼不足以大旅大旅具矣不足以飨帝【诵诗三百喻习多言而不学礼也大旅祭五帝也飨帝祭天】母轻议礼【谓若诵诗者不可以强言礼　礼器】　礼有以多为贵者天子七庙诸侯五大夫三士一此以多为贵也【同上】　王者天太祖诸侯不敢怀大夫士有常宗所以别贵始德之本也郊止天子社止诸侯道及士大夫所以别尊卑尊者事尊卑者事卑宜钜者钜宜小者小也故有天下者事七世有国者事五世有五乗之地者事三世有三乗之地者事二世待年而食者不得立宗庙所以别积厚积厚者流泽光也积薄者流泽卑也【大戴礼】　清庙茅屋昭其俭也【以茅饰屋着俭也清庙肃然清静之称　桓二年左氏传】　王者所以立宗庙何缘生以事死敬亡若存故以宗庙而事之此孝子之心也宗者尊也庙者貎也象先祖之尊貎也【白虎通】子羔问曰祭典云昔者有虞氏祖颛顼而宗尧夏后氏亦祖颛顼而宗禹殷人祖契而宗汤周人祖文王而宗武王此四祖四宗或乃异代或其考祖之有功德其庙可也若有虞宗尧夏祖颛顼皆异代之有功德者也亦可以存其庙乎孔子曰善如汝所问也如殷周之祖宗其庙可以不毁其他祖宗者功德不殊虽在殊代亦可以无疑矣诗云蔽芾甘棠勿剪勿伐召伯所憇周人之于召公也爱其人犹敬所舍之树况祖宗其功德而可以不尊奉其庙乎【家语】　亲亲故尊祖尊祖故敬宗敬宗故收族收族故宗庙严宗庙严故重社稷【收族序以眧穆也严犹尊也孝经曰孝莫大于严父　大传】　庶子不祭明其宗也【明犹尊也一统焉族人上不戚君下又辟宗乃后能相序　同上】　庶子不祭祖者明其宗也【明其尊宗以为本也祢则不祭矣言不祭祖者主谓宗子庶子俱为适士得立祖祢庙者也凡正体在乎上者谓下正犹为庶也　丧服小记】　庶子不祭祢者明其宗也【谓宗子庶子其为下士得立祢庙也虽庶人亦然　同上】　或问禘之説子曰不知也知其説者之于天下也其如示诸斯乎指其掌【先王报本追逺之意莫深于禘非仁孝诚敬之至不足与以此非或人之所及也而不王不禘之法又鲁之所当讳者故以不知答之示与视同指其掌弟子记夫子言此而自指其掌言其明且易也盖知禘之説则理无不明诚无不格而治天下不难矣圣人于此岂真有所不知也哉　八佾】　禽兽知母而不知父野人曰父母何算焉都邑之士则知尊祢矣大夫及学士则知尊祖矣诸侯及其大祖天子及其始祖之所自出尊者尊统上卑者尊统下【都邑之士则知尊祢近政化也大祖始封之君始祖者感神灵而生若稷契也自由也及始祖之所由出谓祭天也上犹逺也下犹近也今案天子及其始祖之所自出谓若虞夏禘黄帝殷周禘帝喾是也注説非是　丧服子夏传】　三岁一祫五岁一禘祫者合也禘者谛也祫者大合祭于祖庙也禘者谛昭穆而差优劣也【説苑】　大飨其王事与【盛其馔与贡谓祫祭先王】三牲鱼腊四海九州之美味也笾豆之荐四时之和气也【此馔诸侯所献】内金示和也【此所贡也内之庭实先设之金从革性和荆扬二州贡金三品】束帛加璧尊德也【贡享所执致命者君子于玉比德焉】龟为前列先知也【龟知事情者陈于庭在前荆州纳钖大龟】金次之见情也【金炤物金有两义先入后设】丹漆纩竹箭与众共财也【万民皆存此物荆州贡丹兖州贡漆豫州贡纩扬州贡篠簜】其余无常货各以其国之所有则致逺物也【其余谓九州之外夷服镇服蕃服蕃服之国周礼九州之外谓之蕃国世一见以其所贵寳为挚周穆王征犬戎得白狼白鹿近之】其出也肆夏而送之盖重礼也【出谓诸侯之賔也礼毕而出作乐以节之肆夏当为陔夏　礼器】大飨之礼尚酒而俎腥鱼大不和有遗味者矣【大享祫祭先王以腥鱼为俎实不臑熟之大肉湇不调以塩菜遗犹余也　乐记】　大享尚尊俎生鱼先大贵饮食之本也大享尚尊而用酒食先黍稷而饭稻粱祭哜大而饱乎庶羞贵本而亲用也【大戴礼】　凡祭有四时春祭曰礿夏祭曰禘秋祭曰尝冬祭曰烝【谓夏殷时礼也】礿禘阳义也尝烝隂义也禘者阳之盛也尝者隂之盛也故曰莫重于禘尝【夏者尊卑着而秋万物成】古者于禘也祭爵赐服顺阳义也于尝也出田邑发秋政顺隂义也【言爵命属阳国地属隂】故记曰尝之日发公室示赏也草艾则墨未发秋政则民弗敢草也【发公室出赏物也草艾谓艾取草也秋草木成可艾艾给衅亨时则始行小刑也】故曰禘尝之义大矣治国之本也不可不知也明其义者君也能其事者臣也不明其义君人不全不能其事为臣不全【全犹具也】夫义者所以济志也诸德之发也是故其德盛者其志厚其志厚者其义章其义章者其祭也敬祭敬则竟内之子孙莫敢不敬矣【济成也发谓机发也竟内之子孙万人为子孙】是故君子之祭也必身亲涖之有故则使人可也虽使人也君不失其义者君明其义故也【涖临也君不失其义者言君虽不自亲祭祭礼无阙于君德不损也】其德薄者其志轻疑于其义而求祭使之必敬也弗可得已祭而不敬何以为民父母矣【祭统】　享禘有乐而食尝无乐隂阳之义也凡饮养阳气也凡食养隂气也故春禘而秋尝春享孤子秋食耆老其义一也而食尝无乐饮养阳气也故有乐食养隂气也故无声凡声阳也【言义同而或用乐而或不用乐也此禘尝为禴字之误也王制曰春禴夏禘　郊特牲】　祭不欲数数则烦烦则不敬祭不欲疏疏则怠怠则忘是故君子合诸天道春禘秋尝【忘与不敬违礼莫大焉合于天道因四时之变化孝子感时念亲则以此祭之也春禘者夏殷礼也周以禘为殷祭更为春祭曰祠】霜露既降君子履之必有凄怆之心非其寒之谓也春雨露既濡君子履之必有怵愓之心如将见之【非其寒之谓谓凄怆及怵皆为感时念亲也霜露既降礼説在秋此无秋字盖脱耳】乐以迎来哀以送徃故禘有乐而尝无乐【迎来而乐乐亲之将来也送去而哀哀其享否不可知也小言之则为一祭之间孝子不知鬼神之期推而广之放其去来于隂阳祭义】　宰我曰吾闻鬼神之名不知其所谓子曰气也者神之盛也魄也者鬼之盛也合鬼与神教之至也【气谓嘘吸出入者也耳目之聪明为魄合鬼神而祭之圣人之教致之也】众生必死死必归土此之谓鬼骨肉毙于下隂为野土【隂读为依防之防言人之骨肉防于地中为土壤】其气发扬于上为昭明焄蒿凄怆此百物之精也神之着也【焄谓香臭也蒿谓气烝出貌也上言众生此言百物明其与人同也不如人贵尔蒿或为藨】因物之精制为之极明命鬼神以为黔首则百众以畏万民以服【明命谓尊名也尊极于鬼神不可复加也黔首谓民也则法也为民作法使民亦事其祖祢鬼神民所畏服】圣人以是为未足也筑为宫室设为宗祧以别亲疏逺迩教民反古复始不忘其所由生也众之服自此故听且速也【自由也言人由此服于圣人之教也听谓顺教令也速疾也】二端既立报以二礼建设朝事燔燎羶芗见以萧光以报气也此教众反始也荐黍稷羞肝肺首心见间以侠甒加以鬰鬯以报魄也教民相爱上下用情礼之至也【二端既立谓气也魄也更有尊名云鬼神也二礼谓朝事与荐黍稷也朝事谓荐血腥时也荐黍稷所谓馈食也见及见间皆当为覸字之误也羶当为馨声之误也燔燎馨香覸以萧光取牲祭脂也光犹气也有虞氏祭首夏后氏祭心殷祭肝周祭肺覸以侠甒谓杂之两甒醴酒也相爱用情谓此以人道祭之也报气以气报魄以实各首其类】　君子反古复始不忘其所由生也是以致其敬发其情竭力从事以报其亲不敢勿尽也【从事谓脩荐可以祭者也】是故昔者天子为借千亩冕而朱纮躬秉耒诸侯为借百亩冕而青纮躬秉耒以事天地山川社稷先古以为醴酪齐盛于是乎取之敬之至也【借借田也先古先祖】古者天子诸侯必有养兽之官及岁时齐戒沐浴而躬朝之犠牲祭牲必于是取之敬之至也君召牛纳而视之择其毛而卜之吉然后养之君皮弁素积朔月月半君廵牲所以致力孝之至也【岁时齐戒沐浴而躬齐之谓将祭祀卜牲君朔月月半廵视之君召牛纳而视之更本择牲意】古者天子诸侯必有公桑蚕室近川而为之筑宫仞有三尺棘墙而外闭之及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之【大昕季春朔日之朝也诸侯夫人三宫半王后也风戾之者及早凉脆采之风戾之使露气燥乃以食蚕蚕性恶湿】岁既单矣世妇卒蚕奉茧以示于君遂献茧于夫人夫人曰此所以为君服与遂副祎而受之因少牢以礼之【岁单谓三月月尽之后也言岁者蚕岁之大功事毕于此也副祎王后之服而云夫人记者容二王之后与礼之礼奉茧之世妇】古之献茧者其率用此与【问者之辞】及良日夫人缫三盆手遂布于三宫夫人世妇之吉者使缫遂朱绿之黄之以为黼黻文章服既成君服以祀先王先公敬之至也【三盆手者三淹也凡缫淹大总而手振之以出绪也　同上】　凡治人之道莫急于礼礼有五经莫重于祭【礼有五经谓吉礼凶礼賔礼军礼嘉礼也莫重于祭谓之吉礼为首也大宗伯职曰以吉礼事邦国之鬼礼只】夫祭者非物自外至者也自中出生于心也心而奉之以礼是故唯贤者能尽祭之义【感念亲之貌也或为述】贤者之祭也必受其福非世所谓福也福者备也备者百顺之名也无所不顺者之谓备言内尽于已而外顺于道也忠臣以事其君孝子以事其亲其本一也【世所谓福者谓受鬼神之祐助也贤者之所谓福者谓受大顺之显名也其本一者言忠孝俱由顺出也】上则顺于鬼神外则顺于君长内则以孝于亲如此之谓备唯贤者能备能备然后能祭是故贤者之祭也致其诚信与其忠敬奉之以物道之以礼安之以乐参之以时明荐之而已矣不求其为此孝子之心也【明犹洁也为谓福祐为己之报】祭者所以追养继孝也孝者畜也顺于道不逆于伦是之谓畜【畜谓顺于徳教】是故孝子之事亲也有三道焉生则养没则丧丧毕则祭养则观其顺也丧则观其哀也祭则观其敬而时也尽此三道者孝子之行也【没终也】既内自尽又外求助昏礼是也故国君取夫人之辞曰请君之玉女与寡人共有敝邑事宗庙社稷此求助之本也【言玉者美言之也君子于玉比德焉】夫祭也者必夫妇亲之所以备内外之官也官备则具备【具谓所共众物】水草之菹陆产之醢小物备矣三牲之俎八簋之实美物备矣昆虫之异草木之实隂阳之物备矣【水草之菹芹之属陆产之醢蚳蝝之属天子之祭八簋昆虫谓湿生寒死之虫也内则可食之物有蜩范草木之实菱芡榛栗之属】凡天之所生地之所长苟可荐者莫不咸在示尽物也外则尽物内则尽志此祭之心也【咸皆也】是故天子亲耕于南郊以共齐盛王后蚕于北郊以共纯服诸侯耕于东郊亦以共齐盛夫人蚕于北郊以共冕服天子诸侯非莫耕也王后夫人非莫蚕也身致其诚信诚信之谓尽尽之谓敬敬尽然后可以事神明此祭之道也【纯服亦冕服也互言之尔纯以见缯色冕以着祭服东郊少阳诸侯象也夫人不蚕于西郊妇人礼少变也齐盛作粢　祭统】　天子亲耕以共粢盛王后亲蚕以共祭服国非无良农工女也以为人之所尽事其祖祢不若以己所自亲者也【谷梁传详见祭物粢盛章】　三月系七日戒三日宿慎之至也【系系牲于牢也戒散齐也宿致齐也将有祭祀之事必先敬慎如此不敢切也　礼器】　齐之也以隂幽思也故君子三日齐必见其所祭者【齐三日者思其居处思其笑语思其志意思其所乐则见之也　郊特牲】　及时将祭君子乃齐齐之为言齐也齐不齐以致齐者也是故君子非有大事也非有恭敬也则不齐不齐则于物无防也嗜欲无止也及其将齐也防其邪物讫其嗜欲耳不听乐故记曰齐者不乐言不敢散其志也心不苟虑必依于道手足不苟动必依于礼【讫犹止也】是故君子之齐也专致其精明之德也故散齐七日以定之致齐三日以齐之定之之谓齐齐者精明之至也然后可以交于神明也【定者定其志意】是故先期旬有一日宫宰宿夫人夫人亦散齐七日致齐三日【宫宰守宫官也宿读为肃肃犹戒也轻肃重也】君致齐于外夫人致齐于内然后防于太庙君纯冕立于阼夫人副祎立于东房君执圭瓉祼尸大宗报璋瓉亚祼及迎牲君执纼卿大夫从士执刍宗妇执盎从夫人荐涗水君执鸾刀羞哜夫人荐豆此之谓夫妇亲之【大庙始祖庙也圭瓉璋瓉祼器也以圭璋为柄酌鬰鬯曰祼大宗亚祼容夫人有故摄焉纼所以牵牲也周礼作絼刍谓藁也杀牲时用荐之周礼封人祭祀饰牲共其水藁涗盎齐也盎齐涗酌也凡尊有明水因兼云水耳哜哜肺祭肺之属也君以鸾刀割制之天子诸侯之祭礼先有祼尸之事乃后迎牲刍或为防　祭统】　致齐于内散齐于外齐之日思其居处思其笑语思其志意思其所乐思其所嗜齐三日乃见其所为齐者【致齐思此五者也散齐七日不御不乐不吊耳见所为齐者思之孰也所嗜素所欲食也春秋传曰屈到嗜芰】祭之日入室僾然必有见乎其位周还出户肃然必有闻乎其容声出户而听忾然必有闻乎其叹息之声【周还出户谓荐设时也无尸者阖户若食间则有出户而听之】是故先王之孝也色不忘乎目声不絶乎耳心志嗜欲不忘乎心致爱则存致慤则着着存不忘乎心夫安得不敬乎【存着则谓其思念也】君子生则敬养死则敬享思终身弗辱也【享犹祭也享也祭义】　唯圣人为能享帝孝子为能享亲【谓祭之能使之飨也帝天】
　　【也】享者乡也乡之然后能享焉【言中心乡之乃能使其祭见享也上享或谓相】是故孝子临尸而不怍君牵牲夫人奠盎君献尸夫人荐豆卿大夫相君命妇相夫人齐齐乎其敬也愉愉乎其忠也勿勿诸其欲其飨之也【色不和曰怍奠盎设盎齐之奠也此时君牵牲将荐毛血君献尸而夫人荐豆谓绎日也傧尸主人献尸主妇自东房荐韭菹醢勿勿犹勉勉也慤爱之貌】文王之祭也事死者如事生思死者如不欲生忌日
　　必哀称讳如见亲祀之忠也如见亲之所爱如欲色然其文王与【思死者如不欲生言思亲之深也如欲色者以时人于色厚假以喻之】诗云明发不寐有怀二人文王之诗也祭之明日明发不寐享而致之又从而思之祭之日乐与哀半飨之必乐已至必哀【明祭不寐谓夜而至旦也祭之明日谓绎日也言绎之夜不寐也二人谓父母容尸侑也】　仲尼尝奉荐而进其亲也慤其行也趋趋以数【尝秋祭也亲为身亲执事时也慤与趋趋言少威仪也趋读如促数之言速也】已祭子贡问曰子之言祭济济漆漆然今子之祭无济济漆漆何也子曰济济者容也逺也漆漆者容也自反也容以逺若容以自反也夫何神明之及交夫何济济漆漆之有乎【漆漆读如朋友切切自反犹言自脩整也容以逺言非所以接亲亲也容以自反言非孝子所以事亲也及与也此皆非与神明交之道】反馈乐成荐其荐俎序其礼乐备其百官君子致其济济漆漆夫何慌惚之有乎【天子诸侯之祭或从血腥始至反馈是进熟也荐俎豆与俎也慌惚思念益深之时也言祭事既备使百官助已祭然而见其容而自反是无慌惚之思念】夫言岂一端而已夫各有所当也【岂一端言不可以一槩也礼各有所当行祭宗庙者賔客济济漆漆主人慤而趋趋　并祭义】　孝子将祭虑事不可以不豫比时具物不可以不备虚中以治之【比时犹先时也虚中言不兼念余事】宫室既脩墙屋既设百物既备夫妇齐戒沐浴盛服奉承而进之洞洞乎属属乎如弗胜如将失之其孝敬之心至也与【脩设谓扫除及黝垩】荐其荐俎序其礼乐备其百官奉承而进之【百官助主人进之】于是谕其志意以其慌惚以与神明交庶或飨之庶或飨之孝子之志也【谕其志意谓使祝祝享及侑尸也或犹有也言想见其彷佛来】孝子之祭也尽其慤而慤焉尽其信而信焉尽其敬而敬焉尽其礼而不过失焉进退必敬如亲听命则或使之也【言当尽已而已如居父母前将受命而使之】孝子之祭可知也其立之也敬以诎其进之也敬以愉其荐之也敬以欲退而立如将受命已彻而退敬齐之色不絶于面【诎充诎形容喜貎也进之谓进血腥也愉顔色和貎也荐之谓进孰也欲婉顺貎齐谓齐荘】孝子之祭也立而不诎固也进而不愉疏也荐而不欲不爱也退立而不如受命敖也已彻而退无敬齐之色而忘本也如是而祭失之矣【固犹质陋也而忘本而衍字】孝子之有深爱者必有和气有和气者必有愉色有愉色者必有婉容【和气谓立而诎】孝子如执玉如奉盈洞洞属属然如弗胜如将失之严威俨恪非所以事亲也成人之道也【成人既冠者然则孝子不失其孺子之心也　同上】　孝子将祭祀必有齐荘之心以虑事以具服物以脩宫室以治百事【谓齐之前后也】及祭之日顔色必温行必恐如惧不及爱然【如惧不及见其所爱者】其奠之也容貎必温身必诎如语焉而未之然【奠之谓酌尊酒奠之及酳之属也如语焉而未之然如有所以语亲而未见答】宿者皆出其立卑静以正如将弗见然【宿者皆岀谓賔助祭者事毕出者也如将弗见然祭事毕而不知亲所在思念之深如不见出也】及祭之后陶陶遂遂如将复入然【思念既深如覩亲将复入也陶陶遂遂相随行之貎】是故慤善不违身耳目不违心思虑不违亲结诸心形诸色而术省之孝子之志也【术当为述声之误也同上】　圣主将祭必洁齐精思若亲之在方兴未登防防憧憧专一想亲之容貎仿佛此孝子之诚也四方之助祭空而来者满而反虚而至者实而还皆取法则焉【説苑】　祭之为言察也察者至也至者人事至也人事至然后察【礼志曰齐之日思其居处思其笑语思其志意思其所乐思其所嗜齐三日乃见其所为齐者祭之日入室懓然必有见乎其位周还其户肃然必有闻乎其容声出户而听忾然必有闻乎其叹息之声是之谓至】祭者荐者也荐之为言在也在也者在其道也【礼志曰君子生则敬养死则致享思终身不忘是之谓在其道　尚书大传】　祭者志意思慕之情也愅诡唈僾而不能无时至焉【愅变也诡异也皆谓变异感动之貎悒僾气不舒愤鬰之貎尔雅云僾唈也郭云呜唈短气也言人感动与愤鬰不能无时而至言有时而至也】故人之欢欣和合之时则夫忠臣孝子亦愅诡而有所至矣【欢欣之时忠臣孝子则感动而思君亲之不得同乐也】彼其所至者甚大动也【言所至之情甚大感动也】案屈然已则其于志意之情者惆然不嗛其于礼节者阙然不具【屈竭也屈然空然也惆然怅然也嗛足也言若无祭祀之礼空然而已则忠臣孝子之情怅然不足礼节又阙然不具也】故先王案为之立文尊尊亲亲之义至矣【文谓祭礼节文】故曰祭者志意思慕之情也忠信爱敬之至矣礼节文貎之盛矣苟非圣人莫之能知也圣人明之士君子安行之官人以为守百姓以成俗其在君子以为人道也其在百姓以为鬼事也【以为人道则安而行之以为鬼事则畏而奉之】故钟鼓管磬琴瑟竽笙韶夏濩武汋桓箾简象是君子之所以为愅诡其所喜乐之文也【因説祭遂广言喜乐哀痛敦恶之意本皆因于感动而为之文饰也喜乐不可无文饰故制为钟鼓韶夏之属】齐衰苴杖居庐食粥席薪枕块是君子之所以为愅诡其所哀痛之文也【感动其所哀痛而不可无文饰故制为齐衰苴杖之属言本皆因于感动也】师旅有制刑法有等莫不称罪是君子之所以为愅诡其所敦恶之文也【师旅所以讨有罪制谓人数也有等轻重异也敦厚也厚恶深恶也或曰敦读为顿困踬也本因感动敦恶故制师旅刑罚以为文饰】卜筮视日齐戒脩涂几筵馈荐告祝如或飨之【视日之吉凶史记周文为项燕视日脩涂谓脩自宫至庙之道途也几筵谓祝筵几于室中东面也馈献牲体也荐进黍稷也告祝谓尸命祝以嘏于主人曰皇尸命工祝承致多福无疆于汝孝孙来汝孝孙使汝受禄于天宜稼于田眉夀万年勿替引之如或歆飨其祝然也】物取而皆祭之如或尝之【物取毎物皆取也谓祝命挼祭尸取菹防于醢祭于豆间佐食取黍稷肺授尸尸受哜之又取肝防于塩坐振祭哜之是也如或尝之谓尸啐哜之如神之亲尝然也】母利举爵【当云无举利爵即上文云利爵之不醮也】主人有尊如或觞之【谓主人设尊酌以献尸尸饮之如神饮其觞然】賔出主人拜送反易服即位而哭如或去之【此杂説丧祭也易服易祭服反丧服也賔出祭事毕即位而哭如神哀之去然也】哀夫敬夫事死如事生事亡如事存状乎无形影然而成文【状类也言祭祀不见鬼神有类乎无形影者然而足以成人道之节文也　荀子礼论】　夫礼之初始诸饮食其燔黍捭豚污尊而抔饮蒉桴而土鼓犹若可以致其敬于鬼神【言其物虽质略有齐敬之心则可以荐羞于鬼神鬼神享德不享味也中古未有釡甑释米捭肉加于烧石之上而食之耳今北狄犹然污尊凿地为尊也抔饮手掬之也蒉读为声之误也堛也谓搏土为桴也土鼓筑土为鼓也】及其死也升屋而号告曰臯某复【招之于天】然后饭腥而苴孰【饭以稻米上古未有火化苴孰取遣奠有火利也苴或为葅】故天望而地藏也体魄则降和气在上【地藏为葬】故死者北首【首隂也】生者南乡【乡阳也】皆从其初【谓今行之然也】昔者先王未有宫室冬则居营窟夏则居橧巢【寒则累土暑则聚薪柴居其上】未有火化【食腥也】食草木之实鸟兽之肉饮其血茹其毛未有麻衣其羽皮【此上古之时也】后圣有作【作起】然后脩火之利【孰治万物】范金【铸作器用】合土【瓦瓴甓及甒大】以为台榭宫室牖户【榭器之所藏也】以炮【裹烧之也】以燔【加于火上】以亨【煮之釡也】以炙【贯之火上】以为醴酪【烝醸之也酪酢酨】治其麻以为布帛以养生送死以事鬼神上帝皆从其朔【朔亦初也亦谓今行之然】故酒在室醴醆在户粢醍在堂澄酒在下陈其牺牲备其鼎俎列其琴瑟管磬钟鼓脩其祝嘏以降上神与其先祖以正君臣以笃父子以睦兄弟以齐上下夫妇有所是谓承天之祐【此言今礼馔具所因于古及其事义也粢读为齐声之误也周礼五齐一曰泛齐二曰醴齐三曰盎齐四曰醍齐五曰沈齐字虽异醆与盎澄与沈葢同物也奠之不同处重古畧近也祝祝为主人享神辞也嘏祝为尸致福于主人之辞也祐福也福之言备也】作其祝号酒以祭荐其血毛腥其俎孰其殽与其越席疏布以幂衣其澣帛醴醆以献荐其燔炙君与夫人交献以嘉魂魄是谓合莫【此谓荐上古中古之食也周礼祝号有六一曰神号二曰鬼号三曰祗号四曰牲号五曰齍号六曰币号号者所以尊神显物也腥其俎谓豚解而腥之及血毛皆所以法于大古也孰其殽谓体解而爓之此以下皆所以法于中古也越席剪蒲席也幂覆尊也澣帛练染以为祭服嘉乐也莫虚无也孝经説曰上通无莫】然后退而合亨体其犬豕牛羊实其簠簋笾豆铏祝以孝告嘏以慈告是谓大祥【此谓荐今世之食也体其犬豕牛羊谓分别骨肉之贵贱以为众俎也祝以孝告嘏以慈告各首其义也祥善也今世之食于人道为善也】此礼之大成也【解子游以礼所成也　礼运】　祭之日君牵牲穆答君卿大夫序从【祭谓祭宗庙也穆子姓也答对也序以次第从也序或为豫】既入庙门丽于碑卿大夫袒而毛牛尚耳鸾刀以刲取膟膋乃退爓祭祭腥而退敬之至也【丽犹系也毛牛尚耳以耳毛为上也膟膋血与肠间脂也爓祭祭腥祭爓肉腥肉也汤肉曰爓爓祭祭腥或为合祭腥泄腊孰也　祭义】大庙之内敬矣君亲牵牲大夫賛币而从【纳牲于庭时也当用币告神而杀牲】君亲致祭夫人荐盎【亲制祭谓朝事进血膋时所制者制肝洗于鬰鬯以祭于室及主】君亲割牲夫人荐酒【亲割谓进牲孰体时】卿大夫从君命妇从夫人洞洞乎其敬也属属乎其忠也勿勿乎其欲其飨之也【勿勿犹勉勉也】纳牲诏于庭血毛诏于室定诏于堂三诏皆不同位盖道求而未之得也【肉谓之道犹言也】设祭于堂【设祭之馔于堂人君礼然】为祊乎外【祊祭之明日之绎祭也谓之祊者于庙门之旁因名焉其祭之礼既设祭于室而事尸于堂孝子求神非一处也周礼曰夏后氏世室门堂三之二室三之一诗颂衣曰自堂徂基】故曰于彼乎于此乎【不知神之所在也　礼器】　有虞氏之祭也尚用气血腥爓祭用气也【尚谓先荐之爓或为防】殷人尚声臭味未成涤荡其声乐三阕然后出迎牲声音之号所以诏告于天地之间也【涤荡犹摇动也】周人尚臭灌用鬯臭鬰合鬯臭隂达于渊泉灌以圭璋用玉气也既灌然后迎牲致隂气也萧合黍稷臭阳达于墙屋故既奠然后焫萧合羶芗【灌谓以圭瓉酌鬯始献神也已乃逆牲于庭杀之天子诸侯之礼也奠谓荐孰时也特牲馈食所云祝酌奠于铏南是也萧芗蒿也染以脂合黍稷烧之诗云取萧祭脂羶当为馨声之误也奠或为荐】凡祭慎诸此魂气归于天形魄归于地故祭求诸隂阳之义也殷人先求诸阳周人先求诸隂【此其所以先后异也】诏祝于室坐尸于堂【谓朝事时也朝廷延尸于户西南面布主席东面取牲膟膋燎于炉炭洗肝于鬰鬯而燔之入以诏神于室又出以堕于主前主人亲制其肝所谓制祭也时尸荐以笾豆至荐孰乃更延主于室之奥尸来升席自北方坐于主北焉】用牲于庭【谓杀之时】升首于室【制祭之后升牲首于北牖下尊首尚气】直祭祝于主【谓荐孰时也如特牲少牢馈食之为也直正也祭以孰为正则血腥之属尽敬心耳】索祭祝于祊【索求神也庙门曰祊谓之祊者以于绎祭名也】不知神之所在于彼乎于此乎【室与堂与】或诸逺人乎祭于祊尚曰求诸逺者与【尚庶几也】祊之为言倞也【倞犹索也倞或为谅】肵之为言敬也【为尸有肵俎此训也】富也者福也【人君嘏辞有富此训之也或曰福也者备也】首也者直也【训所以升首祭也直或为犆也】相飨之也【相谓诏侑也诏侑尸者欲使飨此馔也特牲馈食礼曰主人拜妥尸尸答拜执奠祝飨】嘏长也大也【主人受祭福曰嘏此训也】尸陈也【尸或诂为主此尸神象当从主训之言陈非也】毛血告幽全之物也【幽谓血也】告幽全之物者贵纯之道也【纯谓中外皆善】血祭盛气也祭肺肝心贵气主也【气主气之所舍也周祭肺殷祭肝夏祭心】祭黍稷加肺祭齐加明水报隂也【祭黍稷加肺谓绥祭也明水司烜所取于月之水也齐五齐也五齐加明水则三酒加酒也】取膟膋燔燎升首报阳也【膟膋肠间脂也与萧合烧之亦有黍稷也】明水涗齐贵新也【涗犹清也五齐浊泲之使清谓之涗齐乃取明水皆贵新也周礼慌氏以涗水沤涗齐或为泛齐】凡涗新之也【新之者敬也】其谓之明水也由主人之洁着此水也【着犹成也言主人齐洁此水乃成可得也】君再拜稽首肉袒亲割敬之至也敬之至也服也拜服也稽首服之甚也肉服之尽也【割解牲体】祭称孝孙孝子以其义称也【谓事祖称】称曾孙某谓国家也【谓诸侯事五庙也于曽祖以上称曽孙而已】祭祀之相主人自致其敬尽其嘉而无与让也【相谓诏侑尸也嘉善也】腥肆爓腍祭岂知神之所飨也主人自尽其敬而已矣【治肉曰肆腍孰也爓或为防】举斚角诏妥尸古者尸无事则立有事而后坐也尸神象也祝将命也【妥安坐也尸始入举奠斚若奠角将祭之祝则诏主人拜安尸使之坐尸即至尊之坐或时不自安则以拜安之也天子奠斚诸侯角古谓夏时也】缩酌用茅明酌也【谓泲醴齐以明酌也周礼曰醴齐缩酌五齐醴尤浊和之以明酌泲之以茅缩去滓也明酌者事酒之上也名曰明者事酒今之醳酒皆新成也春秋传曰尔贡包茅不入王祭不共无以缩酒酌犹斟也酒已泲则斟之以实尊彛昏礼曰酌酒三注于尊凡行酒亦为酌也】醆酒涗于清【谓泲醆酒以清酒醆酒盎齐差清和之以清酒泲之而已泲盎齐必和以清酒者皆久味相得】汁献涗于醆酒【谓泲秬鬯以醆酒也献读当为莎齐语声之误也秬鬯者中有煮鬰和以盎齐摩莎泲之出其香汁因谓之汁莎不以三酒泲秬鬯者秬鬯尊也】犹明清与醆酒于旧泽之酒也【犹若也泽读为醳旧醳之酒谓昔酒也泲醴齐以明酌泲醆酒以清酒泲汁献以醆酒天子诸侯之礼也天子诸侯礼废时人或闻此而不审也一若今明酌清酒与醆酒以旧醳之酒泲之矣就其所知以晓之也泲清酒以旧醳之酒者为其味厚腊毒也　郊特牲】　天道至教圣人至德【目下事也】庙堂之上罍尊在阼牺尊在西庙堂之下县鼓在西应鼓在东【礼乐之器尊西也小鼓谓之应牺周礼作献】君在阼夫人在房【人君尊东也天子诸侯有左右房】大明生于东月生于西此隂阳之分夫妇之位也【大明日也】君西酌牺象夫人东酌罍尊【象日出东方而西行也月出西方而东行也周礼曰春祠夏禴祼用鸡彛鸟彛皆有舟其朝践用两献尊其再献用两象尊皆有罍臣之所酢】礼交动乎上乐交动乎下和之至也【言交乃和礼器】　夫祭有十伦焉见事鬼神之道焉见君臣之义焉见父子之伦焉见贵贱之等焉见亲疏之杀焉见爵赏之施焉见夫妇之别焉见政事之均焉见长幼之序焉见上下之际焉此之谓十伦【伦犹义也】铺筵设同几为依神也诏祝于室而出于祊此交神明之道也【同之言詷也祭者以其妃配亦不特几也诏祝告事于尸也出于祊谓索祭也】君迎牲而不迎尸别嫌也尸在庙门外则疑于臣在庙中则全于君君在庙门外则疑于君入庙门则全于臣全于子是故不出者明君臣之义也【不迎尸者欲全其尊也尸神象也鬼神之尊在庙中人君之尊出庙门则伸】夫祭之道孙为王父尸所使为尸者于祭者子行也父北面而事之所以明子事父之道也此父子之伦也【子行犹子列也祭祖则用孙列皆取于同姓之适孙也天子诸侯之祭朝事延尸于户外是以有北面事尸之礼】尸饮五君洗玉爵献卿尸饮七以瑶爵献大夫尸饮九以散爵献士及羣有司皆以齿明尊卑之等也【尸饮五谓酳尸五献也大夫士祭三献而献賔】夫祭有昭穆昭穆者所以别父子逺近长幼亲疏之序而无乱也是故有事于大庙则羣昭羣穆咸在而不失其伦此之谓亲疏之杀也【昭穆咸在同宗父子皆来】古者明君爵有德而禄有功必赐爵禄于大庙示不敢专也故祭之日一献君降立于阼阶之南南乡所命北面史由君右执防命之再拜稽首受书以归而舍奠于其庙此爵赏之施也【一献酳尸也舍当为释声之误也非时而祭曰奠】君卷冕立于阼夫人副祎立于东房夫人荐豆执校执醴授之执镫尸酢夫人执柄夫人受尸执足夫妇相授受不相袭处酢必易爵明夫妇之别也【校豆中央直者也执醴授醴之人授夫人以豆则执镫镫豆下跗也】凡为俎者以骨为主骨有贵贱殷人贵髀周人贵肩凡前贵于后俎者所以明祭之必有惠也是故贵者取贵骨贱者取贱骨贵者不重贱者不虚示均也惠均则政行政行则事成事成则功立功之所以立者不可不知也俎者所以明惠之必均也善为政者如此故曰见政事之均焉【殷人贵髀为其厚也周人贵肩为其显也凡前贵于后谓脊胁臂臑之属】凡赐爵昭为一穆为一昭与昭齿穆与穆齿凡羣有司皆以齿此之谓长幼有序【昭穆犹特牲少牢馈食之礼众兄弟也羣有司犹众賔下及执事者君赐之爵谓若酬之】夫祭有畀煇胞翟阍者惠下之道也唯有德之君为能行此明足以见之仁足以与之畀之为言与也能以其余畀其下者也煇者甲吏之贱者也胞者肉吏之贱者也翟者众吏之贱者也阍者守门之贱者也古者不使刑人守门此四守者吏之至贱者也尸又至尊以至尊既祭之末而不忘至贱而以其余畀之是故明君在上则竟内之民无冻馁者矣此之谓上下之际【明足以见之见此卑者也仁足以与之与此卑者也煇周礼作韗谓韗磔皮革之官也翟谓教羽舞者也古者不使刑人守门谓夏殷时祭统】　　祭祀之有尸也宗庙之有主也示民有事也脩宗庙敬祀事教民追孝也【有事有所尊事也】以此坊民民犹忘其亲【坊记】　尸饮三众賔饮一示民有上下也【上下犹尊卑也主人主妇主賔献尸乃后主人降洗爵献賔　同上】　七日戒三日齐承一人焉以为尸过之者趋走以教敬也【戒谓散齐也承犹事也】醴酒在室醍酒在堂澄酒在下示民不淫也【淫犹贪也澄酒清酒也三酒尚质不尚味】因其酒肉聚其宗族以教民睦也【言祭有酒肉羣昭羣穆皆至献而酬之咸有荐俎同上】　宗庙之中以爵为位崇德也【崇髙也】宗人授事以官尊贤也【官各有能】登馂受爵以上嗣尊祖之道也【上嗣之正统　文王世子】　天子有善让德于天诸侯有善归诸天子卿大夫有善荐于诸侯士庶人有善本诸父母存诸长老禄爵庆赏成诸宗庙所以示顺也【荐进也成诸宗庙于宗庙命之祭统有十伦六曰见爵赏之施焉　祭统】　及入舞君执干戚就舞位君为东上冕而总干率其羣臣以乐皇尸是故天子之祭也与天下乐之诸侯之祭也与竟内乐之冕而总干率其羣臣以乐皇尸此与竟内乐之之义也【君为东上近主位也皇君也言君尸者尊也】夫祭有三重焉献之属莫重于祼声莫重于升歌舞莫重于武宿夜此周道也【武宿夜武曲名也周道犹周之礼】凡三道者所以假于外而以増君子之志也故与志进退志轻则亦轻志重则亦重轻其志而求外之重也虽圣人弗能得也是故君子之祭也必身自尽也所以明重也道之以礼以奉三重而荐诸皇尸此圣人之道也【祭统】　夫祭有馂馂者祭之末也不可不知也是故古之人有言曰善终者如始馂其是已是故古之君子曰尸亦馂鬼神之余也惠术也可以观政矣【术犹法也为政尚施惠尽美能知能惠诗云维此惠君民人所瞻】是故尸谡君与卿四人馂君起大夫六人馂臣馂君之余也大夫起士八人馂贱馂贵之余也士起各执其具以出陈于堂下百官进彻之下馂上之余也【进当为馂声之误也百官谓有事于君祭者也既　馂乃彻之而去所谓自卑至贱进彻或俱为馂】凡馂之道毎变以众所以别贵贱之等而兴施惠之象也是故以四簋黍见其脩于庙中也庙中者竟内之象也【鬼神之惠徧庙中如国君之惠徧竟内也】祭者泽之大者也是故上有大泽则惠必及下顾上先下后耳非上积重而下有冻馁之民也是故上有大泽则民夫人待于下流知惠之必将至也由馂见之矣故曰可以观政矣【鬼神有祭不独享之使人馂之恩泽之大者也国君有蓄积不独食之亦以施惠于竟内也　同上】　子曰武王周公其逹孝矣乎夫孝者善继人之志善述人之事者也春秋脩其祖庙陈其宗器设其裳衣荐其时食【脩谓扫粪也宗器祭器也裳衣先祖之遗衣服也设之当以授尸也时食四时祭也】宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也【序犹齿也爵谓公卿大夫士也事谓荐羞也以辨贤者以其事别所能也若司徒奉牛宗伯共鸡牲矣文王世子曰宗庙之中以爵为位崇德也宗人授事以官尊贤也旅酬下为上者谓若特牲馈食之礼賔弟子兄弟之子各举觯于其长也逮贱者宗庙之中以有事为荣也燕毛既祭而燕也燕以毛发为坐祭时尊贤也至燕亲亲也齿亦年也】践其位行其礼奏其乐敬其所尊爱其所亲事死如事生事亡如事存孝之至也【践犹升也其者其先祖也践或为纉】郊社之礼所以事上帝也宗庙之礼所以祀乎其先也【社祭地神不言后土者节文】明乎郊社之礼禘尝之义治国其如示诸掌乎【示读如寘诸河干之寘寘置也物而在掌中易为寘力者也序爵辨贤尊尊亲亲治国之要　中庸】　书曰乃女其悉自学功悉尽也学効也传曰当其効功也于卜洛邑营成周改正朔立宗庙序祭祀易牺牲制礼乐一统天下合和四海而致诸侯皆莫不依绅端冕以奉祭祀者【绅大带也】其下莫不自悉以奉其上者莫不自悉其祭祀者此之谓也尽其天下诸侯之志而効天下诸侯之功也庙者貎也其以貎言之也宫室中度衣服中制牺牲中辟【辟法也】杀者中死割者中理搙弁者为文【搙弁或为振非当言帚埽】防灶者有容防杙者有数【杙者系牲者也】大庙之中缤乎其犹模绣也【言文章之可观也模所防文章之范】天下诸侯之悉来进受命于周公而退见文武之尸者千七百七十三诸侯【八州州二百一十国畿内九十三国此周所因于殷九州诸侯之数】皆莫不磬折玉音金声玉色【玉音金声言杀之调也】然后周公与升歌而文武【与诸侯升歌文王武王之德又以琴瑟播之】侯在庙中者伋然渊其志和其情【伋读曰播播然变动貎】愀然若复见文武之身然后曰嗟子乎此盖吾先君文武之风也乎【子成王也】及执俎抗鼎执刀执匕者负廧而歌愤于其情发于中而乐节文【卑贱者尚然而况尊贵者乎】故周人追祖文王而宗武王也【尚书大传】　君子曰祭祀不祈【祈求也祭祀不为求福也诗云自求多福福由已耳】不麾蚤【麾之言快也祭有时不以先之为快也齐人所善曰麾】不乐葆大【谓器币也葆之言褒也】不善嘉事【嘉事之祭致大夫是也礼宜告见于先祖耳不善之而祭】牲不及肥大荐不美多品【以礼之义有以小少为贵也　礼器】　郊特牲而社稷大牢天子适诸侯诸侯膳用犊诸侯适天子天子赐之礼大牢贵诚之义也故天子牲孕弗食也祭帝弗用也【犊者诚慤未有牝牡之情是以小为贵也孕任子也易曰妇姙不育　郊特牲】　羔豚而祭百官皆足大牢而祭不必有余此之谓称也【足犹得也称称牲之大小而为俎此指谓助祭者耳而云百官喻众也　礼器】　君子大牢而祭谓之礼匹士大牢而祭谓之攘【君子谓大夫以上攘盗窃也　同上】　已有三牲必田狩者孝子之意以为己之所养不如天地自然之牲逸豫肥美【尚书大传】　子期祀平王【子期楚平王之子结也平王恭王子昭父也】祭以牛俎于王【致牛俎于昭王】王问于观射父曰祀牲何及【王感俎肉而问牲何所及】对曰祀加于举【加増也举人君朔望之盛馔】天子举以太牢祀以防【太牢羊牛豕也会防三太牢举四方之贡】诸侯举以特牛祀以太牢【特一也】卿举以少牢祀以特牛【少牢羊豕】大夫举以特牲祀以少牢【特牲豕也】士食鱼炙祀以特牲庶人食菜祀以鱼上下有序民则不慢王曰其小大何如对曰郊禘不过茧栗【角如茧栗郊禘祭天也】烝尝不过把握【握长不出把者】王曰何其小也对曰夫神以精明临民者也故求备物不求丰大【备物体具而精洁者】是以先王之祀也以一纯二精【一纯心纯一而洁二精玉帛也】三牲四时五色六律七事八种【七事天地民四时之务也八种八音】九祭十日十二辰以致之【九祭九州助祭也十日甲至癸也十二辰子至亥也择其吉日令辰】百姓千品万官亿丑兆民经入畡数以奉之【百姓百官受氏姓也千品姓有彻品十为千品五物之官陪属万为万官官有十丑为亿丑天子之田九畡以食兆民王取经入以食万官也】明德以昭之【昭昭孝敬也】和声以听之【中和之声使神听之】以告徧至则无不受休【至神至也休庆也】毛以示物【物色也】血以告杀【明不因故也】接诚防取以献具为齐敬也【接诚于神也防毛取血献其备物也齐洁也诗曰执其鸾刀以启其毛取其血膋】敬不可久民力不堪故齐肃以承之【肃疾也承奉也】王曰刍豢几何【草食曰刍糓食曰豢】对曰逺不过三月近不过浃日【逺谓三牲近谓鸡鹜之属浃日十日也】王曰祀不可以己乎【已止也】对曰祀所以昭孝息民【昭孝养使民蕃息也】抚国家定百姓也不可以已夫民气纵则底【气志气也纵放也底着也】底则滞滞久不震【滞废也震惧也言无祭祀则民无所畏忌无所畏忌则志放纵志放纵则遂废滞难复恐惧也】生乃不殖【生人物也殖长也不长神不降以福也】是用不从【不从上令】其生不殖不可以封【封国也】是以古者先王日祭月享时类岁祀【以事类曰类日祭于祖考月祭于曽高时类于二祧岁祀于坛墠】诸侯舍日【有月享也】卿大夫舍月【有时祭也】士庶人舍时【岁乃祭也】天子徧祀羣神品物【品物谓若八蜡所祭猫虎昆虫之类也】诸侯祀天地三辰及其土之山川【三辰日月星也祀天地谓二王后也非二王后祭分野星山川而已】卿大夫祀其礼【礼谓五祀及祖所自出】士庶人不过其祖【祖王父也】日月防于龙【龙尾也谓周十二月夏十月也日月合辰于尾上月令曰孟冬日在尾】土气含收【含收收缩万物含藏也】天明昌作【昌盛也作起也谓天气上也是月纯坤用事】百嘉备舍【嘉善也时物毕成舍入室也】群神频行【频并也并行欲求食也】国于是乎烝尝家于是乎尝祀【烝冬祭也尝尝百物也月令孟冬大饮烝传曰闭蛰而烝】百姓夫妇择其令辰【辰十二辰也】奉其牺牲敬其齍盛洁其粪除慎其采服禋其酒醴帅其子姓【禋洁也子姓同姓也】从其时享防其宗祀【宗主祭祀祀主祝祈也】道其顺辞以昭祀其先祖肃肃济济如或临之于是乎合其州乡朋友婚姻比尔兄弟亲戚【合防也比亲也】于是乎弭其百苛妎其防慝【弭止也苛虐也妎覆也止覆谓解怨除恨之辞】合其嘉好结其亲昵【合结也谓于此更深固之】亿其上下【亿安也】以申固其姓上所以教民防也下所以昭事上也天子防郊之事必自射其牲【牲牛也】王后必自舂其粢【器实曰粢】诸侯宗庙之事必自射其牛刲羊系豕【刲刺也系杀也】夫人自舂其盛【在器曰盛上言粢下言盛互其文也】况其下之人其谁敢不战战兢兢以事百神天子亲舂禘郊之盛【帅后舂之】王后亲缲其服【服祭服也祭义曰夫人缲三盆则王后其一盆与周语曰王耕一墢班三之】自公以下至于庶人其谁敢不齐肃恭敬致力于神民所以摄固者也若之何其舍之也【摄持也舍废也　国语楚语】　随季梁曰夫民神之主也【言鬼神之情依民而行】是以圣王先成民而后致力于神故奉牲以告曰博硕肥腯谓民力之普存也【博广也硕大也】谓其畜之硕大蕃滋也谓其不疾瘯蠡也谓其备腯咸有也【虽告神以博硕肥腯其实皆当兼此谓民力适完则六畜既大而滋也皮毛无疥癣兼备而无有所阙】奉盛以告曰絜粢丰盛谓其三时不害而民和年丰也【三时春夏秋】奉酒醴以告曰嘉栗旨酒【嘉善也栗谨敬也】谓其上下皆有嘉德而无违心也所谓馨香无防慝也【馨香之逺闻】故务其三时脩其五教【父义母慈兄友弟恭子孝】亲其九族以致其禋祀【禋絜敬也九族谓外祖父外祖母从母子及妻父妻母姑之子姊妹之子女子之子并己之同族皆外亲有服而异族者也】于是乎民和而神降之福【桓六年左氏传】　恒豆之菹水草之和气也其醢陆产之物也加豆陆产也其醢水物也【此谓诸侯也天子朝事之豆有昌本麇臡菹麇臡馈食之豆有蔡菹嬴醢豚拍鱼醢其余则有杂错云也】笾豆之荐水土之品也不敢用常防味而贵多品所以交于神明之义也非食味之道也【言礼以异为敬】先王之荐可食也而不可耆也卷冕路车可陈也而不可好也武壮而不可乐也宗庙之威而不可安也宗庙之器可用也而不可便其利也所以交于神明者不可以同于所安乐之义也【武万舞也】酒醴之美酒明水之尚贵五味之本也黼黻文绣之美疏布之尚反女功之始也莞簟之安而蒲越槀鞂之尚明之也大羮不和贵其质也大圭不琢美其质也丹漆雕几之美素车之乗尊其朴也贵其质而己矣所以交于神明者不可同于所安防之甚也如是而后宜【尚质贵本其至如是乃得交于神明之宜也明水司烜以隂鉴所取于月之水也蒲越槀鞂借神席也明之者神明之也琢当为字之误也几谓漆饰沂鄂也】鼎俎奇而笾豆偶隂阳之义也【牲阳也庶物隂也】黄目鬰气之上尊也黄者中也目者气之清明者也言酌于中而清明于外也【黄目黄彛也周所重于诸侯为上也】祭天扫地而祭焉于其质而已矣醯醢之美而煎塩之尚贵天产也割刀之用而鸾刀之贵贵其义也声和而后防也　鼎俎奇而笾豆偶隂阳之义也笾豆之实水土之品也【水土之品言非人之常食】不敢用防味而贵多品所以交于旦明之义也【旦当为神篆字之误也　并郊特牲】　王制曰赐圭瓉然后为鬯未赐鬯者资于天子圭瓉秬鬯宗庙之盛礼故孝道备而赐之秬鬯所以极着孝道孝道纯备故内和外荣玉以象德金以配情芬香条鬯以通神灵玉饰其本君子之性金饰其中君子之道君子有黄中通理之道美素之徳金者精和之至也玉者美德之至也鬯者芬香之至也君子有玉瓉秬鬯者以配道德也其至矣合天下之极美以通其志也其为玉瓉秬鬯乎【白虎通】　有以小为贵者宗庙之祭贵者献以爵贱者献以散尊者举觯卑者举角此以小为贵也【凡觞一升曰爵二升曰觚三升曰觯四升曰角五升曰散礼器】　夫鼎有铭铭者自名也自名以称扬其先祖之美而明着之后世者也为先祖者莫不有美焉莫不有恶焉铭之义称美而不称恶此孝子孝孙之心也唯贤者能之【铭谓书之刻之以识事者也自名谓称扬其祖之德着已名于下】铭者论譔其先祖之有德善功烈勲劳庆赏声名列于天下而酌之祭器自成其名焉以祀其先祖者也显扬先祖所以崇孝也身比焉顺也明示后世教也【烈业也王功曰勲事功曰劳酌之祭器言斟酌其美传着于钟鼎也身比焉谓自著名于下也顺也自著名以称扬先祖之德孝顺之行也教也所以教后世】夫铭者壹称而上下皆得焉耳矣是故君子之观于铭也既美其所称又美其所为【美其所为美此人为此铭】为之者明足以见之仁足以与之知足以利之可谓贤矣贤而勿伐可谓恭矣【明足以见之见其先祖之美也仁足以与之与其先祖之铭也非有仁恩君不使与之也知足以利之利己名得比于先祖】故衞孔悝之鼎铭曰六月丁亥公假于大庙【孔悝衞大夫也公衞荘公蒯聩也德孔悝之立已依礼褒之以静国人自固假至也至于大庙谓以夏之孟夏禘祭】公曰叔舅乃祖荘叔左右成公成公乃命荘叔随难于汉阳即宫于宗周奔走无射【公曰叔舅者公为策书尊呼孔悝而命之也乃犹汝也荘叔悝七世之祖衞大夫孔达也随难者谓成公为晋文公所伐出奔楚命荘叔从焉汉楚之川也即宫于宗周后反得国坐杀弟叔武晋人执而归之于京师寘之深室也射厌也言荘叔常奔走至劳苦而不厌倦也周既去镐京犹名王城为宗周也】启右献公献公乃命成叔纂乃祖服【献公衞侯衎成公曽孙也亦失国得反言荘叔之功流于后世启右献公使得反国也成叔荘叔之孙成子烝鉏也右助也纂继也服事也献公反国命成子继女祖荘叔之事欲其忠如孔达也】乃考文叔兴旧耆欲作率庆士躬恤衞国其勤公家夙夜不解民咸曰休哉【文叔者成叔之曽孙文子圉即悝父也作起也率循也庆善也士之言事也言文叔能兴行先祖之旧德循其善事】公曰叔舅予女铭若纂乃考服【若乃犹女也公命悝予女先祖以铭以尊显之女继女父之事欲其忠如文子也成公献公荘公皆失国得反言孔氏世有功焉宠之也】悝拜稽首曰对扬以辟之【对遂也辟明也言遂扬君命以明我先祖之德也】勤大命施于烝彛鼎【施犹着也言我将行君之命又刻着于烝祭之彛鼎彛尊也周礼大约剂书于宗彛】此衞孔悝之鼎铭也【言铭之类众多也略取此一以言之】古之君子论譔其先祖之美而明着之后世者也以比其身以重其国家如此【如荘公命孔悝之为也荘公孔悝虽无令徳以终其事于礼是行之非】子孙之守宗庙社稷者其先祖无美而称之是诬也有善而弗知不明也知而弗传不仁也此三者君子之所耻也昔者周公旦有勲劳于天下周公既没成王康王追念周公之所以勲劳者而欲尊鲁故赐之以重祭外祭则郊社是也内祭则大尝禘是也【言此者王室所铭若周公之功】夫大尝禘升歌清庙下而管象朱干玉戚以舞大武八佾以舞大夏此天子之乐也康周公故以赐鲁也【清庙颂文王之诗也管象吹管而舞武象之乐也朱干赤盾戚斧也此武象之舞所执也佾犹列也大夏禹乐文舞也执羽籥文武之舞皆八列互言之耳康褒大也易晋卦曰康侯用锡马】子孙纂之至于今不废所以明周公之德而又以重其国也【不废不废其此礼乐也重犹尊也　祭统】　傅説曰黩于祭祀时谓弗钦礼烦则乱事神则难【祭不欲数数则黩黩则不敬事神礼烦则乱而难行髙宗之祀特丰数近庙故説因以戒之　説命】　子曰非其鬼而祭之谄也【非其鬼谓非其所当祭之鬼谄求媚也为政】　季路问事鬼神子曰未能事人焉能事鬼【先进】　子路曰吾闻诸夫子祭礼与其敬不足而礼有余也不若礼不足而敬有余也【祭主敬檀弓】










　　礼书纲目卷四十七
&lt;经部,礼类,通礼之属,礼书纲目&gt;
　　钦定四库全书
　　礼书纲目巻四十八　　　　　婺源江永撰
　　兵制　　　　军礼一
　　补
　　黄帝始立丘井之法因以制兵【李靖语】　殷周以兵定天下天下既定戢蔵干戈教以文徳而犹立司马之官设六军之众【顔师古曰司马夏官卿掌邦政军旅属焉万二千五百人为军王则六军也】因井田而制军赋地方一里为井井十为通通十为成成方十里成十为终终十为同同方百里同十为封封十为畿畿方千里有税有赋【税者田租也赋谓发赋敛财也】税以足食赋以足兵故四井为邑四邑为丘丘十六井也有戎马一匹牛三头四丘为甸六十四井也有戎马四匹兵车一乗牛十二头甲士三人歩卒七十二人干戈备具是谓乗马之法【郑氏曰甲士在车上也】一同百里提封万井【李竒曰提举也举四封之内也】除山川沈斥城池邑居园囿术路三千六百井【臣瓒曰沈斥水田舄卤也如淳曰术大道也顔曰川谓水之通流者也沈谓居深水之下也斥咸卤之地】定出赋六千四百井戎马四百匹兵车百乗此卿大夫采地之大者也【采官也因官食地故曰采地尔雅曰采寮官也】是谓百乗之家一封三百一十六里提封十万井定出赋六万四千井戎马四千匹兵车千乗此诸侯之大者也是谓千乗之国天子畿方千里提封百万井定出赋六十四万井戎马四万匹兵车万乗故称万乗之主戎马车徒干戈素具五国为属属有长十国为连连有帅三十国为卒卒有正二百一十国为州州有牧连帅比年简车【比年频年也】卒正三年简徒【徒人众】羣牧五载大简车徒此先王为国立武足兵之大略也【前汉刑法志】　小司徒乃防万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋【用谓使民事之伍两卒旅师军皆众之名两二十五人卒百人旅五百人师二千五百人军二万千五百人此皆先王所因农事而定军令者也欲其恩足相恤义足相救服容相别音声相识作为也役功力之事追逐冦也胥伺捕盗贼也乡之田制与遂同】乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人凡起徒役毋过家一人以其余为羡惟田与追胥竭作【一家男女七人以上则授之以上地所养者众也男女五人以下则授之以下地所养者寡也可任谓丁彊任力役之事者郑司农云羡饶也田谓猎也追追冦贼也竭作尽行】乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋【此谓造都鄙也赋谓出车徒给繇役也司马法曰六尺为歩歩百为畮畮百为夫夫三为屋屋三为井井十为通通为匹马三十家士一人徒二人通十为成成百井三百家革车一乗士十人徒二十人十成为终终千井三千家革车十乗士百人徒二百人十终为同同方百里万井三万家革车百乗士千人徒二千人注详见井田　地官】　大司马凡令赋以地与民制之上地食者参之二其民可用者家三人中地食者半其民可用者二家五人下地食者参之一其民可用者家二人【赋给军用者也令邦国之赋亦以地之羙恶民之众寡为制如六遂矣郑司农云上地谓肥羙田也食者参之二假令一家有三顷嵗种二顷休其一顷下地食者参之一田薄恶者所休多　夏官】凡制军万有二千五百人为军王六军大国三军次
　　国二军小国一军军将皆命卿二千有五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长【军师旅卒两伍皆众名也伍一比两一闾卒一旅旅一党师一州军一乡家所出一人将帅长司马者其师吏也言军将皆命卿则凡军帅不特置选于六官六乡之吏自卿以下徳任者使兼官焉郑司农云王六军大国三军次国二军小国一军春秋传曰成国不过半天子之军周为六军诸侯之大者三军可也诗大雅常武曰赫赫明明王命卿士南仲大祖大师皇父整我六师以脩我戎既儆既戒惠此南国大雅文王曰周王于迈六师及之此周为六军之见于经也春秋传曰王使虢公命曲沃伯以一军为晋侯此小国一军之见于传也百人为卒二十五人为两故春秋传曰广有一卒卒偏之两　同上】　六十不与服戎【与及也王制】
　　右民兵　笃公刘其军三单【三单未详大雅公刘】　　五伍二十五曰元卒【伍兵名】一卒居前曰开一卒居后曰敦【开谓启敦谓服】左右一卒曰闾四卒成衞曰伯【皆阵名伯卒名】三伯一长曰佐三佐一长曰右【右伯卒也】三右一长曰正三正一长曰卿三卿一长曰辟【伯卒则右千卒则正三千卒则卿万卒举令之于君辟君也此谓诸侯三军数起于伍故不正相当也　汲冢周书武顺解】司徒司马司空【三卿也武王是时尚为诸侯故未备六卿　牧誓　泰誓王乃大廵六师集传曰是时武王未备六军牧誓叙三卿可见此曰六师者史臣之辞也　已上周初兵制】成王以周公为有勲劳于天下是以封周公于
　　曲阜地方七百里革车千乗【革车兵车也千乗成国之赋也　明堂位】鲁人三郊三遂【国外曰郊郊外曰遂天子六军则六乡六遂大国三军故鲁三】
　　【郊三遂也费誓】　公车千乗朱英绿縢二矛重弓公徒三万贝胄朱綅烝徒増増【千乗大国之赋也成方十里出革车一乗甲士三人左持弓右持矛中人御歩卒七十二人将重车者二十五人千乗之地则三百十六里有竒也朱英所以饰矛绿榺所以约弓也二矛夷矛酋矛也重弓备折壊也徙歩卒也三万举成数也车千乗法当用十万人而为歩卒者七万二千人然大国之赋适满千乗苟尽用之是举国而行也故其用之大国三军而已三军为车三百七十五乗三万七千五百人其为歩卒不过二万七千人举其中而以成数言故曰三万也贝胄贝饰胄也朱綅所以缀也増増众也　鲁颂閟宫】　成公元年三月作丘甲【周礼九夫为井四井为邑四邑为丘丘十六井出戎马一匹牛三头四丘为甸甸六十四井出长毂一乗戎马四匹牛十二头甲士三人歩卒七十二人此甸所赋今鲁使丘出之讥重敛故书】为齐难故作丘甲【前年鲁乞师于楚欲以伐齐楚师不出故惧而作丘甲　春秋左氏传】　襄公十一年春王正月作三军【増立中军万二千五百人为军】季武子将作三军【鲁本无中军唯上下二军皆属于公有事三卿更帅以征伐季氏欲专其民人故假立中军因以改作】告叔孙穆子曰请为三军各征其军【征赋税也三家各征其军之家属】穆子曰政将及子子必不能【政者霸国之政令礼大国三军鲁次国而为大国之制贡赋必重故忧不能堪】武子固请之穆子曰然则盟诸【穆子知季氏将复变易故盟之】乃盟诸僖闳【僖宫之门】诅诸五父之衢【五父衢道名在鲁国东南诅以祸福之言相要】正月作三军三分公室而各有其一【三分国民众】三子各毁其乗【壊其军乗分以足成三军】季氏使其乗之人以其役邑入者无征【使军乗之人率其邑役入季氏者无公征】不入者倍征【不入季氏者则使公家倍征之设利病欲驱使入己故昭五年传曰季氏尽征之民辟倍征故尽属季氏】孟氏使半为臣若子若弟【取其子弟之半也四分其乗之人以三归公而取其一】叔孙氏使尽为臣【尽取子弟以其父兄归公】不然不舍【制军分民不如是则三家不舍其故而改作也此盖三家盟诅之本言　春秋左氏传】　季武子为三军【为作也武子鲁卿季文子之子季孙夙也周礼天子六军诸侯大国三军鲁伯禽之封旧有三军其后削弱二军而已武子欲专公室故益中军以为三三家各征其一事在鲁襄十一年】叔孙穆子曰不可天子作师公帅之以征不徳【师谓三军之众也公谓诸侯为王卿士者也周礼军将皆命卿诗云周公东征周公时为二伯而东征则亦上公为元帅也】元侯作师卿帅之以承天子【元侯大国之君也师三军之众也大国三卿皆命于天子承天子谓从王师征不义也孔子曰天下有道则礼乐征伐自天子出】诸侯有卿无军帅教衞以赞元侯【诸侯谓次国之君也有卿有命卿也二卿命于天子一卿命于其君无军无三军也若元侯有事则令卿帅其所教武衞之士以佐元侯礼所谓次国二军小国一军谓以赋出军从征伐也赞佐也】自伯子男有大夫无卿【无卿无命卿也王制曰小国二卿皆命于其君】帅赋以从诸侯【赋国中出兵车甲士以从大国诸侯也】是以上能征下下无奸慝【征正也慝恶也】今我小侯也【言小侯者削弱之日久矣】处大国之间【大国齐楚也】缮贡赋以共从者犹惧有讨【犹惧以不给见诛讨也】若为元侯之所【之所谓作三军元侯所为】以怒大国无乃不可乎弗从遂作中军【言中者明已有上下军也】自是齐楚代讨于鲁【代更也】襄昭皆如楚【襄襄公昭昭公也如楚朝事楚也事在襄二十九年昭七年　国语鲁语】　作三军非正也【昭五年经曰舍中军传曰贵复正也然则鲁有二军今云作三军增置中军尔鲁为次国于此为明谷梁传】　昭公五年春王正月舍中军卑公室也【罢中】
　　【军季氏称左师孟氏称右师叔孙氏则自以叔孙为军名】毁中军于施氏成诸臧氏【季氏不欲亲其议勑二家会诸大夫发毁置之计又取其令名】初作中军三分公室而各有其一【三家各有一军家属】季氏尽征之【无所入于公】叔孙氏臣其子弟【以父兄归公】孟氏取其半焉【复以子弟之半归公】及其舍之也四分公室季氏择二【简择取二分】二子各一皆尽征之而贡于公【国人尽属三家三家随时献公而已　春秋左氏传】　舍中军贵复正也【鲁次国旧二军襄十一年立三军今毁之故曰复正　谷梁传】　八年秋大搜于红自根牟至于商衞革车千乗【言千乗明大搜且见鲁众之大数也　左氏传】　哀公十二年春用田赋【详见通礼财赋篇已上鲁兵制】　齐桓公曰定民之居若何管子对曰制国以为二十一乡桓公曰善管子于是制国以为二十一乡【二千家为一乡二十一乡凡四万二千家此管仲所制非周法也】工商之乡六【工商各三也二者阙　　役也】士乡十五【唐尚书云士与农共十五乡昭谓此士军士也十五乡合三万人是为三军农野处而不昵不在都邑之数则下所云五鄙是也】公帅五乡焉【五乡万人是谓中军公所帅也】国子帅五乡焉高子帅五乡焉【国子高子皆齐上卿各帅五乡为左右军也　详见通礼政事上篇】桓公曰吾欲从事于诸侯其可乎【欲行伯道讨不义也】管子对曰未可君若正卒伍脩甲兵【周礼五人为伍伯人为卒今管子亦以五人为伍而以二百人为卒】则大国亦将正卒伍脩甲兵则难以速得志矣君有攻伐之器小国诸侯有守御之备则难以速得志矣君若欲速得志于天下诸侯则事可以隠令可以寄政【事戎事也隠匿也寄托也匿军令托于国政若有征伐邻国不知也】桓公曰为之若何管子曰作内政而寄军令焉【内政国政也因治政以寄军令也】桓公曰善管子于是制国五家为轨轨为之长【轨中一人为之长也】十轨为里里有司【为立有司】四里为连连为之长十连为乡乡有良人焉【贾侍中云良人乡士也昭谓良人乡大夫也】以为军令【为军掌令】五家为轨故五人为伍轨长帅之【居则为轨出则为伍所谓寄政也】十轨为里故五十人为小戎里有司帅之【小戎兵车也此有司之所乗故曰小戎诗云小戎俴收古者戎车一乗歩卒七十二人今齐五十人】四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之帅帅之【五乡每一军为五乡也乡帅乡也万人为军齐制也周则万二千五百人为军帅长也】三军故有中军之鼓有国子之鼓有高子之鼓春以獀振旅【春田曰獀振整也旅众也周礼仲春教振旅遂以獀田也】秋以狝治兵【秋田曰狝周礼仲秋教治兵遂以狝田也】是故卒伍整于里军旅整于郊内教既成令勿使迁徙【迁徙犹改更也】伍之人祭祀同福死丧同恤【恤忧也】祸灾共之人与人相畴家与家相畴【畴匹也】世同居少同游故夜战声相闻足以不乖昼战目相视足以相识其欢欣足以相死【致死以相救也】居同乐行同和死同哀是以守则同固战则同彊君有此士也三万人以方行于天下【方犹横也】以诛无道以屛周室【屛犹蕃也】天下大国之君莫之能御也【御当也齐语】　齐有革车八百乗【贾侍中云谓一国之赋八百乗也乗七十五人凡甲士六万人昭谓此周制耳齐法五十人为小戎车八百乗有四万人又上管仲制齐为三军军万人下又曰君有是士三万人以方行于天下而车数多者其副贰陪从之车乎或者八当为六　同上】　齐侯伐衞先驱谷荣御王孙挥召为右【先驱前锋军】申驱成秩御莒恒申鲜虞之傅挚为右【申驱次前车傅挚申鲜虞之子】曹开御戎晏父戎为右【公御右也】贰广上之登御邢公卢蒲癸为右【贰广公副军】启牢成御襄罢师狼遽疏为右【左翼曰启】胠商子车御侯朝桓跳为右【右翼曰胠】大殿商子游御夏之御防崔如为右【大殿后军】烛庸之越驷乗【四人共乗殿车也传具载此言庄公废旧臣任武力　襄二十三年左氏传　已上齐兵制】　王使虢公命曲沃伯以一军为晋侯【曲沃武公遂并晋国僖王因就命为晋侯小国一军　庄十六年左氏传】　晋献公十六年公作二军【献公十六年鲁闵之元年鲁严十六年王命晋武公以一军为晋侯至此初作二军军有上下】公将上军大子将下军士蒍言于公曰夫大子君之贰也而帅下军无乃不可乎公曰下军上军之贰也寡人在上申生在下不亦可乎士蒍对曰下不可以贰上【犹足不可以贰手也手足左右各自为贰也】故古之为军也军有左右阙从补之【左右左右部也阙缺也】成而不知是以寡败【不知敌不知有阙也】若以下贰上阙而不变败弗能补也【变更也】变非声章弗能移也【声金鼓也章旌旗也移动也】声章过数则有衅有衅则敌入【衅隙也军法进退旗鼓有数过数则有隙敌见隙而犯己】敌入而凶救败不暇谁能退敌【凶犹凶凶恐惧也退郤也】敌之如志国之忧也可以陵小难以征大【以下军贰上可以侵陵小国难以征伐大国也　晋语】　秦获晋惠公吕甥曰征缮以辅孺子【征赋也缮治也孺子大子圉】庶有益乎众説晋于是乎作州兵【五党为州州二千五百家也因此又使州长各缮甲兵　僖十五年左氏传】　晋文公搜于被庐【晋常以春搜礼改政令敬其始也被庐晋地】作三军【闵元年晋献公作二军今复大国之礼】使郤谷将中军郤溱佐之使狐偃将上军让于狐毛而佐之【狐毛偃之兄】使栾枝将下军先轸佐之【僖二十七年左氏传】　战于城濮晋军七百乗韅靷鞅靽【五万二千五百人在背曰韅在胷曰靷在腹曰鞅在后曰靽言驾乗脩备　僖二十八年左氏传】晋侯作三行以御狄荀林父将中行屠击将右行先蔑将左行【晋置上中下三军今复増置三行以辟天子六军之名三行无佐疑大夫帅　同上年左氏传】　晋搜于清原作五军以御狄【二十八年晋作三行今罢之更为上下新军河东闻喜县北有清原　僖三十一年左氏传】　晋搜于夷舍二军【僖三十一年晋搜清原作五军今舍二军复三军之制夷晋地前年四卿卒故搜以谋军帅　文六年左氏传】　晋作六军【为六军僭王也万二千五百人为军】韩厥赵括巩朔韩穿荀骓赵旃皆为卿【韩厥为新中军赵括佐之巩朔为新上军韩穿佐之荀骓为新下军赵旃佐之晋旧自有三军今増此故为六军　成三年左氏传】　战于鄢陵郤至佐新军【于是郤犨代赵旃将新军新上下军罢矣成十六年左氏传】　晋侯搜于緜上以治兵【为将命军帅也必搜而命】
　　【之所以与众共】新军无帅【将佐皆迁】晋侯难其人使其什吏率其卒乗官属以从于下军礼也【得慎举之礼　襄十三年左氏传】晋师归自伐秦晋侯舍新军礼也成国不过半
　　天子之军【成国大国】周为六军诸侯之大者三军可也于是新军无帅故舍之【襄十四年左氏传】　楚蒍启彊曰韩赋七邑皆成县也【成县赋百乗也】羊舌四族皆彊家也【四族铜鞮伯华叔向叔鱼叔虎兄弟四人】十家九县【韩氏七羊舌氏四而言十家举大数也羊舌四家共二县故但言彊家】长毂九百【长毂戎车也县百乗】其余四十县遗守四千【计遗守国者尚有四千乗　昭五年左氏传】　晋治兵于邾南甲车四千乗【三十万人】遂合诸侯于平【昭十三年左氏传　已上晋兵制】　楚武王荆尸授师孑焉以伐随【尸陈也荆亦楚也更为楚陈兵之法雄方言孑者防也然则楚始于此参用防为陈　荘四年左氏传】楚子使子玉去宋曰无从晋师子玉请战王怒少与之师唯西广东宫与若敖之六卒实从之【楚有左右广又大子有宫甲分取以给之若敖楚武王之祖父若敖者子玉之祖也六卒子玉宗人之兵六百人言不悉师以益之】子玉以若敖之六卒将中军子西将左子上将右战于城濮楚师败绩【僖二十八年左氏传】　随武子曰楚蒍敖为宰择楚国之令典【宰令尹蒍敖孙叔敖】军行右辕左追蓐【在车之右者挟辕为战备在左者追求草蓐为宿备传曰令尹南辕又曰改乗辕楚陈以辕为主】前茅虑无【虑无如今军行前有斥蹋伏皆持以绛及白为幡见骑贼举绛幡见歩贼举白幡备虑有无也茅明也或曰时楚以茅为旌识】中权后劲【中军制谋后以精兵为殿】百官象物而动军政不戒而备【物犹类也戒勅令】栾武子曰其君之戎分为二广【君之亲兵】广有一卒卒偏之两【十五乗为一广司马法百人为卒二十五人为两车十五乗为大偏今广十五乗亦用旧偏法复以二十五人为承副】右广初驾数及日中左则受之以至于昏【宣十二年左氏传】　楚子为乗广三十乗分为左右右广鸡鸣而驾日中而説【説舍也】左则受之日入而説邲之战王乗左广遂出陈工尹齐将右拒卒以逐下军【工尹齐楚大夫右拒陈名】使潘党率游阙四十乗【游车补阙者】从唐侯以为左拒以从上军王见右广将从之乗屈荡尸之曰君以此始亦必以终【尸止军中易乗则恐军人惑】自是楚之乗广先左【以乗左得胜故同上年左氏传】　楚蒍掩为司马子木使庀赋【庀治】数甲兵【阅数之】蒍掩书土田度山林鸠薮泽辨京陵表淳卤数疆潦规偃猪町原防牧隰臯井衍沃【注见通礼井田篇】量入脩赋【量九土之所入而治理其赋税】赋车籍马【籍疏其毛色岁齿以备军用】赋车兵【车兵甲士】徒兵【歩卒】甲楯之数【使器杖有常数】既成以授子木礼也【得治国之礼传言楚之所以兴　襄二十五年左氏传】　楚子使然丹简上国之兵于宗丘且抚其民【上国在国都之西西方居上流故谓之上国】分贫振穷【分与也振救也】长孤防养老疾収介特【介特单身民也収养不使流散】救灾患宥孤寡【寛其赋税】赦罪戾诘奸慝【诘责问也】举淹滞【淹滞有才徳而未效者】礼新叙旧【新羇旅也】禄勲合亲【勲功也亲九族】任良物官【物事也】使屈罢简东国之兵于召陵【兵在国都之东者】亦如之【如然丹　昭十四年左氏传　已上楚兵制】王以诸侯伐郑郑伯御之郑子元请为左拒以
　　当蔡人衞人【拒方陈】为右拒以当陈人曼伯为右拒祭仲足为左拒原繁高渠弥以中军奉公为鱼丽之陈先偏后伍伍承弥缝【司马法车战二十五乗为偏以车居前以伍次之承偏之隙而弥缝阙漏也五人为伍此盖鱼丽陈法】战于繻葛【繻葛郑地】命二拒曰旝动而鼓【旝防也通帛为之盖今大将之麾也执以为号令】王卒大败【桓五年左氏传】　郑子产作丘赋【丘十六井当出马一匹牛三头今子产别赋其田如鲁之田赋】国人谤之子产曰苟利社稷死生以之【以用也】浑罕曰国氏其先亡乎君子作法于凉其敝犹贪【凉薄也】作法于贪敝将若之何【言不可久行昭四年左氏传已上郑兵制】　楚申公巫臣适晋请使于吴吴子夀梦
　　説之乃通吴于晋【夀梦季札父】以两之一卒适吴舍偏两之一焉【司马法百人为卒二十五人为两车九乗为小偏十五乗为大偏盖留九乗车及一两二十五人令吴习之】与其射御教吴乘车教之战陈教之叛楚【前是吴常属楚】吴是以始大通吴于上国【上国诸夏　成七年左氏传】　吴王夫差防晋公午于黄池【事在鲁哀十三年】昬乃戒令秣马食士夜中乃令服兵擐甲【夜中夜半也服执也擐贯也甲铠也】系马舌出火灶【系缚也缚马舌恐有声也出火于灶外以自烛】陈士卒百人以为彻行百行【彻通也以百人通为一行百行为万人谓之方陈】行头皆官帅铎拱稽【即拥字官帅大夫也昭谓下言十行一嬖大夫此一行宜为士周礼百人为卒卒长皆上士抱也拱执言抱铎者亦恐有声也唐尚书云稽防也郑后司农以为稽计兵民籍也周礼听师田以简稽】建肥胡奉文犀之渠【肥胡幡也文犀之渠谓楯也文犀犀之有文理者】十行一嬖大夫【十行千人嬖下大夫也子产谓子南曰子晳上大夫汝嬖大夫】建旌提鼓【折羽为旌提挈也】挟经秉枹【在掖曰挟经兵书也秉执也】十旌一将军【十旌万人也将军命卿也】载常建鼓挟经秉枹【日月为常鼓晋鼓也周礼将军执晋鼓建谓为之楹而树之】为万人以为方陈【百行故曰万人正四方也】皆白常白旂素甲白羽之矰望之如荼【交龙为旂素申白甲也矰矢名以白羽为卫荼茅秀也】王亲秉载白旗以中陈而立【熊虎为旗此王所御中军】左军亦如之【亦如中军载常建鼓挟经秉枹之属】皆赤常赤旟丹甲朱羽之矰望之如火【鸟隼为旟尚赤左阳也丹彤也朱羽染为朱色】右军亦如之皆常旗黒甲乌羽之矰望之如墨【黒漆甲也尚黒右隂也】为带甲三万【带甲衿铠】以势攻鸡鸣乃定【吴语已上吴兵制】　越王勾践伐吴中分其师以为左右军以其私卒君子六千人为中军【私卒君子王所亲近有志行者犹吴所谓贤良齐所谓士也　吴语　此条越兵制】　王法年二十受兵何重不絶人嗣也师行不必胜故须其有世嗣年六十归兵者何不忍并鬭人父子也【白虎通】
　　宫正掌王宫之戒令纠禁以时比宫中之官府次舎之众寡【时四时比校次其人之在否官府之在宫中者若膳夫王府内宰内史之属次诸吏直宿若今部署诸庐者舎其所居守】为之版以待【版其人之名籍待待戒令及比】夕击柝而比之【夕莫也莫行夜以比直宿者为其有懈惰离部署郑司农云柝戒守者所击也】国有故则令宿其比亦如之【郑司农云故谓祸灾令令宿衞王宫春秋传曰忘守必危况有灾乎谓故凡非常也文王世子曰公有出疆之政庶子以公族之无事者守于公宫正室守大庙诸父守贵宫贵室诸子诸孙守下宫下室此谓诸侯也王之庶子职掌国子之倅国有大事则帅国子而致于大子唯所用之者令宿之事盖亦存焉】防其什伍而教之道艺【五人为伍二伍为什防之者使之辈作辈学相劝帅且寄宿衞之令　详见通礼内治篇】凡邦之大事令于王宫之官府次舎无去守而听政令【使居其处待所为　天官】　宫伯掌王宫之士庶子凡在版者【郑司农云庶子宿衞之官版名籍也以版为之今时乡户籍谓之户版谓王宫之士谓王宫中诸吏之适子也庶子其支庶也】掌其政令行其秩叙作其徒役之事【秩禄廪也叙才等也作徒役之事大子所用】授八次八舎之职事【衞王宫者必居四角曰中于徼便也郑司农云庶子卫王宫在内为次在外为舎谓次其宿衞所在舎其休沐之处】若邦有大事作宫众则令之【谓王宫之士庶子于邦有大事或选当行】月终则均秩岁终则均叙以时颁其衣裘掌其诛赏【颁读为班班布也衣裘若今赋冬夏衣　同上】　小司徒大故致余子【大故谓灾防也郑司农云余子谓羡也谓余子卿大夫之子当守于王宫者也　地官　已上官吏士庶子之卫】　虎贲氏掌先后王而趋以卒伍【王出将虎贲士居前后虽羣行亦有局分】军旅防同亦如之舎则守王闲【舎王出所止宿处闲梐枑】王在国则守王宫【为周卫】国有大故则守王门大丧亦如之【非常之难要在门】适四方使则则从士大夫【虎士从使者】若道路不通有徴事则奉书以使于四方【不通逢兵防若泥水奉书徴师役也春秋隐七年冬戎伐凡伯于楚以归　虎士八百人见通礼设官上篇　夏官】　旅贲氏掌执戈盾夹王车而趋左八人右八人车止则持轮【夹王车者其下士也下士十有六人中士为之帅焉】凡祭祀防同賔客则服而趋【服而趋夹王车趋也防同賔客王亦齐服服衮冕则此士之齐服服端】丧纪则衰葛执戈盾【葛葛绖武士尚轻】军旅则介而趋【介被甲同上】　天子有虎贲习武训诸侯有旅贲御灾害【训教也虎贲掌先后王而趋舍则守王闲在国则守宫门所以习武教也御禁也旅贲掌执戈盾夹车而趋车止则持轮所以备非常禁灾害也　国语鲁语　已上虎贲旅贲之衞】　师氏使其属帅四夷之各以其兵服守王之门外且跸【兵服旃布弓劔不同也门外中门之外跸止行人不得廹王宫也故书或作肆郑司农云读为】朝在野外则守内列【内列藩营之在内者也其属亦帅四夷之守之如守王宫　地官】　保氏使其属守王闱【闱宫中之巷门同上】　司掌五之法辨其物而掌其政令【五谓罪四翟之也物衣服兵器之属】掌帅四翟之使之皆服其邦之服执其邦之兵守王宫与野舎之厉禁【野舎王者所止舎也厉遮列也秋官】　罪其守王宫与其厉禁者如蛮之事【今按此文】
　　【当属闽】　蛮其在王宫者执其国之兵以守王宫在野外则守厉禁　闽【今按此职当有其守王宫与其厉禁者如蛮之事十四字误脱在罪之下】　夷其守王宫者与其守厉禁者如蛮之事貉其守王宫者与其守厉禁者如蛮之事【并同上】
　　【已上夷翟四之卫】
　　右卫兵　武王戎车三百乘虎贲三百人与受战于牧野【书序　孟子作虎贲三千人】　裨冕搢笏而虎贲之士説劔也【裨冕衣裨衣而冠冕也裨衣衮之属也搢犹插也贲愤怒也　乐记】　周公戒于王曰王左右常伯常任准人缀衣虎贲周公曰呜呼休兹知恤鲜哉【言五等官职之羙而知忧其得人者少也虎贲周礼之虎贲氏也】文王武王虎贲缀衣庶常吉士【言在文武之廷无非常徳吉士也　立政】　成王不怿乃同召太保奭芮伯彤伯毕公卫侯毛公师氏虎臣百尹御事【同召六卿下至御治事者师氏大夫官虎臣虎贲士】王崩太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗【桓毛二臣名伋太公望子为天子虎贲氏太保以冢宰摄政命桓毛二臣使齐侯吕伋以二干戈虎贲百人逆太子钊于路寝门外引入路寝翼室为忧居宗主也】二人雀弁执惠立于毕门之内四人綦弁执戈上刃夹两阶戺一人冕执刘立于东堂一人冕执立于西堂一人冕执戣立于东垂一人冕执瞿立于西垂一人冕执鋭立于侧阶【弁士服雀弁赤色弁也綦弁以文鹿子皮为之惠三隅矛路寝门一名毕门上刃刃外向也堂防曰戺冕大夫服刘属戣瞿皆防属鋭当作鈗説文曰鈗侍臣所执兵从金允声周书曰一人冕执鈗读若允东西堂路寝东西厢之前堂也东西垂路寝东西序之阶上也侧阶北陛之阶上也吕氏曰古者执戈防以宿卫王宫皆士大夫之职无事而奉燕私则从容养徳而有膏泽之润有事而司御侮则坚明守义而无腹心之虞下及秦汉陛楯执防尚余一二此制既废人主接士大夫者仅有视朝数刻而周庐陛楯或环以椎埋嚚悍之徒有志于复古者当深绎也　顾命】　晋文公献楚俘于王王策命晋侯为侯伯赐之虎贲三百人【僖二十八年左氏传】　秦伯送衞于晋三千人实纪纲之仆【新有吕却之难国未辑睦故以兵卫文公诸门户仆之事皆秦卒共之为之纪纲　僖二十四年左氏传】　楚穆王立潘崇为大师且掌环列之尹【环列之尹宫卫之官列兵而环王宫　文元年左氏传】
　　大司马中春教振旅平列陈如战之陈若大师及战廵陈眂事而赏罚【事谓战功也　夏官】
　　右陈法　风后握机文曰天陈地陈风陈云陈虎翼陈蛇蟠陈飞龙陈鸟翔陈八陈四为正四为竒【公孙曰世有八卦陈法其中既不用竒正似非风后所传未可参用】余竒为握竒或总称之先出游军定两端天有冲圆地有轴前后有冲风附于天云附于地冲有重列各四队前后之冲各二队风居四维故有圆轴单列各三队前后之冲各三队云居四角故有方天居两端地居中间总为八陈陈讫游军从后蹑敌或惊其左或惊其右听音望麾以出四竒天地之前冲为虎翼风为蛇蟠围绕之义也虎居于中张翼以进蛇居两端向敌而蟠以应之天地之后冲为飞龙云为鸟翔突击之义也龙居于中张翼以进鸟掖两端向敌而翔以应之虚实二垒皆逐天文气向背山川利害随时而行以正合以竒胜金鼓旌旗数角音二初警众末收众革音五一持兵二结陈三行四趋走五急鬭金音五一缓鬭二止鬭三退四背五急背麾法五一二黄三白四青五赤旗法八一天二地黄三风青四云白五天前【上下赤】六天后【上下白】七地前【上下赤】八地后【上黄下青】二革二金为天三革三金为地二革三金为风三革二金为云四革三金为龙三革四金为虎四革五金为鸟五革四金为蛇此八陈各用金鼓之制其金革之间加一角音者在天为兼风在地为兼云在龙为兼鸟在虎为兼蛇加二角音者全师进东加三角音者全师进南加四角音者全师进西加五角音者全师进北鞉音不止者行伍不整金革既息而角音不止者师并旋三十二队天冲八队天前冲八队天后冲十六队风二十四队地轴十二队地前冲十二队地后冲十六队云以天地前冲为虎翼天地后冲为飞龙风为蛇蟠云为翔鸟天地以下八重以列或曰握机望敌即引其后以掎角前列不动【公孙曰传项氏陈防依此而前列先进以次之】或合而为一因离而为八各随师之多少触类而长天或圆布不动前为右后为左天地四望之属是也天居两端其次风其次云左右相向是也【公孙曰此为静】地方布风云各在前后冲之前天居两端其次地居中间两地为北是也【公孙曰此为动为从天陈变为地陈或即张形布轨破敌攻围不定其形故为动也】纵布天一天二次之纵布地四次于天后纵布四风挟天地之左右天地前冲居其右后冲居其左云居两端虚实二垒则此是也【公孙曰人多传韩信注释天或圆布以下与此防有差异而范蠡乐毅之说相杂今亦错综于其中其部队或三或五或三十或五十陈之如此变通由人一本自或五十以下云变通之理寄之明哲不复偹载近古以来其文不满尺多凭口诀以相传授予今于难解之处増字以发明之　握机经　朱子曰按此防六十四陈天衡十六陈居两端地轴十二陈居中间天前冲四陈居右后冲四陈居左地前冲六陈居前后冲六陈居后风八陈附天云八陈附地合为八陈天衡并前后冲二十四陈合风八陈为三十二阳地轴并前后冲二十四陈合云八陈为三十二隂游军二十四陈在六十四陈之后凡行军结陈合战设疑补阙全在游兵天地之前冲为虎翼风为蛇蟠兵家先隂以右为前又风从虎虎与蛇皆隂类同位西北也天地之后冲为飞龙云为鸟翔兵家后阳以左为后又云从龙龙与鸟皆阳类同位东南也以天地风云为四正以龙虎与蛇为四竒所谓八陈也每以二陈相从一陈之中又有两陈一战一守故又有三十二队天衡二十四队地轴等数也中外有轻重之权隂阳有刚柔之节彼此有虚实之地主客有先后之数轻重之权刚柔之节者家计也以实击虚以先夺后者合变也我易而敌常险我简而敌常繁兵法所谓致人而不致于人此其机要也】　王以诸侯伐郑郑伯御之为鱼丽之陈先偏后伍伍承弥缝【详见民兵章】　楚子田孟诸宋公为右盂郑伯为左盂【盂田猎陈名】期思公复遂为右司马【复遂楚期思邑公】子朱及文之无畏为左司马【将猎张两甄故置二左司马然则右司马一人当中央　文十年左氏传】　晋中行穆子败无终及羣狄于大原【无终山戎】崇卒也【崇聚也】将战魏舒曰彼徒我车所遇又阨【地险不便车】以什共车必克【更増十人以当一车之用】困诸阨又克【车每困于阨道今去车故为必克】请皆卒【去车为歩卒】自我始乃毁车以为行【魏舒先自毁其属车为歩陈】五乗为三伍【乗车者车三人五乗十五人今改去车更以五人为伍分为三伍】荀吴之嬖人不肯即卒斩以徇【魏舒輙斩之荀吴不恨所以能立功】为五陈以相离两于前伍于后专为右角参为左角偏为前拒【皆临时处置之名】以诱之翟人笑之【笑其失常】未陈而薄之大败之【传言荀吴能用善谋　昭元年左氏传】　公子城以晋师救宋与华氏战于赭兵郑翩愿为鹳其御愿为鵞【郑翩华氏党鹳鵞皆陈名　昭二十一年左氏传】















　　礼书纲目巻四十八
　　钦定四库全书
　　礼书纲目巻四十九　　　　　婺源江永撰
　　武备　　　　军礼二
　　补
　　夏后氏尚黒戎事乗骊【戎兵也马黒色曰骊尔雅曰騋牝骊牡】殷人尚白戎事乗翰【翰白色马也易曰白马翰如】周人尚赤戎事乗騵【騵駵马白腹檀弓】　夏小正四月执陟攻驹五月颁马【大戴礼】　校人掌王马之政【政谓差择养乗之数也月令曰班马政】辨六马之属种马一物戎马一物齐马一物道马一物田马一物驽马一物【种谓上善似母者以次差之玉路驾种马戎路驾戎马金路驾齐马象路驾道马田路驾田马驽马给宫中之役】凡颁良马而养乗之乗马一师四圉三乗为皁皁一趣马三皁为系系一驭夫六系为廏廏一仆夫六廏成校校有左右驽马三良马之数丽马一圉八丽一师八师一趣马八趣马一驭夫【良善也善马五路之马郑司农云四匹为乗养马为圉故春秋传曰马有圉牛有牧谓二耦为乗师趣马驭夫仆夫帅之名也趣马下士驭夫中士则仆夫上士也自乗至廏其数二百一十六匹易干为马此应干之防也至校变为言成者明六马各一廏而王马小备也校有左右则良马一种者四百三十二匹五种合二千一百六十匹驽马三之则为千二百九十六匹五良一驽凡三千四百五十六匹然后王马大备诗云騋牝三千此谓王马之大数与丽耦也驽马自圉至驭夫凡马千二十四匹与三良马之数不相应八皆宜为六字之误也师十二匹趣马士十二匹则驭夫四百三十二匹然后而三之既三之无仆夫者不驾于五路卑之也】天子十有二闲马六种邦国六闲马四种家四闲马二种【降杀之差每廏为一闲诸侯有齐马道马田马大夫有田马各一闲其驽马则皆分为三焉】凡马特居四之一【欲其乗之性相似也物同气则心一郑司农云四之一者三牝一牡】春祭马祖执驹【马祖天驷也孝经説曰房为农马郑司农云执驹无令近母犹攻驹也二岁曰驹三岁曰駪谓执犹拘也春通淫之时驹弱血气未定为其乗匹伤之】夏祭先牧颁马攻特【先牧始养马者其人未闻夏通淫之后攻其特为其蹄齧不可乗用郑司农云攻特谓騬之】秋祭马社臧仆【马社始乗马者世本作曰相土作乗马郑司农云臧仆谓简练驭者令皆善也谓仆驭五路之仆】冬祭马歩献马讲驭夫【马歩神为灾害马者献马见成马于王也驭夫驭贰车从车使车者讲犹简习】凡大祭祀朝觐防同毛马而颁之【毛马齐其色也颁授当乗之】凡军事物马而颁之【物马齐其力】等驭夫之禄【驭夫于趣马仆夫为中举中见上下】宫中之稍食【师圉府史以下也郑司农云稍食曰廪夏官】　趣马掌赞正良马而齐其饮食简其六节【赞佐也佐正者谓校人臧仆讲驭夫之时简差也节犹量也差择王马以为六等】掌驾説之颁【用马之第次】辨四时之居治以听驭夫【居谓牧庌所处治谓执驹攻特之属　同上】巫马掌养疾马而乗治之相医而药攻马疾受财于
　　校人【乗谓驱歩以发其疾知所疾处乃治之相助也】马死则使其贾粥之入其布于校人【布泉也郑司农云贾谓其属官小吏贾一人粥卖也　同上】　牧师掌牧地皆有厉禁而颁之【颁马授圉者所牧处】孟春焚牧【焚牧地以除陈生新草也】中春通淫【中春隂阳交万物生之时可以合马之牝牡也月令季春乃合累牛腾马游牝于牧秦时书也秦地寒凉万物后动】掌其政令【同上】　廋人掌十有二闲之政教以阜马佚特教駣攻驹及祭马祖祭闲之先牧及执驹散马耳【九者皆有政教焉阜盛壮也诗云四牡孔阜杜子春云佚当为逸郑司农云马三岁曰駣二岁曰驹散读为中散大夫之散谓聒马耳毋令善惊也谓逸者用之不使甚劳安其血气也教駣始乗习之也攻驹騬其蹄齧者闲之先牧先牧制闲者散马耳以竹括押其耳头动揺则括中物后遂串习不复惊】正校人员选【校人谓师围也正员选者选择可备员者平之】马八尺以上为龙七尺以上为騋六尺以上为马【大小异名尔雅曰騋牝骊牡驹牡骖郑司农云以月令曰驾苍龙　同上】　圉师掌教圉人养马春除蓐衅廏始牧夏庌马冬献马茨墙则翦阖【蓐马兹也马既出而除之新衅焉神之也春秋传曰凡马日中而出日中而入故字庌为讶郑司农云当为庌谓庌庑也庑所以庇马者也茨盖也阖苫也翦阖圉人所习也　同上】　圉人掌养马刍牧之事以役圉师【役者圉师使令焉　同上】　蛮掌役校人养马【秋官】　驭夫掌驭贰车从车使车【二车象辂之副也从车戎路田路之副也使车驱逆之车】分公马而驾治之【乗调六种之马夏官】　　马质掌质马马量三物一曰戎马二曰田马三曰驽马皆有物贾【此三马买以给官府之使无种也郑司农云皆有物贾皆有物色及贾直】纲恶马【郑司农云纲读为以亢其雠之亢书亦或为亢亢御也禁也禁去恶马不畜也谓纲以縻索维纲狎习之】凡受马于有司者书其齿毛与其贾马死则旬之内更旬之外入马耳以其物更其外否【郑司农云更谓偿也谓旬之内死者偿以齿毛与贾受之日浅养之恶也旬之外死入马耳偿以毛色不以齿贾任之过其任也其外否者旬之外逾二十日而死不任用非用者罪】马及行则以任齐其行【识其所载轻重及道里齐其劳逸乃复用之】若有马讼则听之【讼谓卖买之言相负】禁原蚕者【原再也天文辰为马蚕书蚕为龙精月直大火则浴其种是蚕与马同气物莫能两大禁再蚕者为伤马与　同上】　季春乃合累牛腾马游牝于牧【累腾皆乗匹之名是月所合牛马谓系在廏者其牝欲游则就牧之牡而合之】牺牲驹犊举书其数【以在牧而校数书之明出时无他故至秋当録内且以知其息之多少也】仲夏游牝别羣【孕妊之欲止也】则絷腾驹【为其壮气有余相蹄齧也】班马政【马政谓养马之政教也廋人职曰掌十有二闲之政教以阜马佚特教駣攻驹此之谓也　月令】　大宰以九式均节财用七曰刍秣之式【刍秣养牛马禾谷也　天官】　四郊之赋以待稍秣【待犹给也稍秣即刍秣也谓之稍稍用之物也　天官大府】
　　右马【民马见兵制篇】　王来自商至于丰乃偃武脩文归马于华山之阳放牛于桃林之野示天下弗服【山南曰阳桃林今华隂县潼关也　武成】　秦之先有造父以善御得幸于周穆王得骥温骊骅駵騄耳之驷西廵狩乐而忘归其后又有非子居犬好马及畜善养息之犬人言之周孝王孝王召使主马于汧渭之间马犬蕃息于是孝王曰昔伯医为舜主畜畜多息故有土赐姓嬴今其后世亦为朕息朕其分土为附庸邑之秦使复续嬴氏之祀【史记】　鲁庄公二十九年春新作延廏书不时也凡马日中而出日中而入【日中春秋分也治廏当以秋分因马向入而脩之今以春作故曰不时　左氏传】延廏者法廏也【周礼天子十二闲马六种邦国六闲马四种每廏一闲言法廏者六闲之旧制也】其言新有故也【言改故而新之　谷梁传】　定之方中羙卫文公也【诗序】匪直也人秉心塞渊騋牝三千【非独此人所以操其心者诚实而渊深也盖其所畜之马七尺而牝者亦已至于三千之众矣盖人操心诚实而渊深则无所为而不成其致此富盛宜矣记曰问国君之富数马以对今言騋牝之众如此则生息之蕃可见而卫国之富亦可知矣　鄘风】　晋惠公与秦战于韩乗小驷郑入也【郑所献马名小驷】庆郑曰古者大事必乗其产生其水土而知其人心安其教训而服习其道唯所纳之无不如志今乗异产以从戎事及惧而变将与人易【变易人意】乱气狡愤隂血周作张脉偾兴外彊中干【狡戾也偾动也气狡愤于外则血脉必周身而作随气张动外虽有彊形而内实干竭】进退不可周旋不能君必悔之弗听及战晋戎马还泞而止【泞泥也还便旋也小驷不调故隋泥中】秦获晋侯以归【僖十五年左氏传】　晋程郑为乗马御六驺属焉使训羣驺知礼【程郑荀氏别族乗马御乗车之仆也六驺六闲之驺周礼诸侯有六闲马乗车尚礼容故训羣驺使知礼　成十八年左氏传】　鬭且曰古者聚马不害民之财用国马足以行军【国马民马也十六井为有戎马一匹牛三头足以行军也】公马足以称赋【公马公之戎马称举也赋兵赋也】不是过也【国语楚语】
　　玉府掌王之兵器凡王之献兵器受而藏之【谓百工为王所作可以献遗诸侯　天官】　内府掌受良兵良器凡四方之币献之兵器入焉【诸侯朝聘所献国珍　同上】　职金入其金锡于为兵器之府【为兵器者攻金之工六也】掌受士之金罚入于司兵【给治兵秋官】　戎器不粥于市兵车不中度不粥于市【王制】
　　右兵器总要　萃君子以除戎器戒不虞【除者修而聚之之谓　萃象传】　密须之鼓与其大路文所以大搜也【密须姞姓国也在安定隂密县文王伐之得其鼓路以搜】阙巩之甲武所以克商也【阙巩国所出铠】唐叔受之【昭十五年左氏传】　越棘大弓天子之戎器也【越国名也棘防也春秋传曰子都拔棘　明堂位】
　　车有六等之数【车有天子之象人在其中焉六等之数法易之三材六画】车珍四尺谓之一等戈柲六尺有六寸既建而迆崇于轸四尺谓之二等人长八尺崇于戈四尺谓之三等殳长寻有四尺崇于人四尺谓之四等车防常崇于殳四尺谓之五等酋矛常有四尺崇于防四尺谓之六等【此所谓兵车也轸与后横木崇髙也八尺曰寻倍寻曰常殳长丈二戈殳防矛皆插车輢郑司农云迆读为倚移从风之移谓着戈于车邪倚也酋发声直谓矛】车谓之六等之数【申言数也考工记】　革路龙勒条缨五就建大白以即戎【革路挽之以革而漆之无他饰龙駹也以白黒饰韦杂色为勒条读为绦其樊及缨以绦丝饰之而五成不言樊字盖脱尔大白殷之旗犹周大赤盖象正色也即戎谓兵事　春官巾车】　车仆掌戎路之萃广车之萃阙车之萃苹车之萃轻车之萃【萃犹副也此五者皆兵车所谓五戎也戎路王在军所乗也广车横陈之车也阙车所用补阙之车也苹犹屏也所用对敌自蔽隐之车也轻车所用驰敌致师之车也春秋传曰公丧戎路又曰其君之戎分为二广则诸侯戎路广车也又曰帅斿阙四十乗孙子八陈有苹车之陈又曰驰车十乗五者之制及萃数未尽闻也书曰武王戎车三百辆故书革作平杜子春云苹车当为軿车其字当为苹书亦或为苹】凡师共革车各以其萃【五戎者共其一以为王优尊者所乗也而萃各从其元焉春官】　　戎仆掌驭戎车掌王倅车之政【详见征伐篇】右车【民车见兵制篇】　夏后氏曰钩车先正也殷曰寅车先疾也周曰元戎先良也【司马法】　以尔钩援与尔临冲以伐崇墉【钩援钩梯也所以钩引上城所谓云梯者也临临车也在上临下者也冲冲车也从旁冲突者也皆攻城之具也崇国名墉城也　大雅皇矣】　武王戎车三百两武贲三百人与受战于牧野【书序】　元戎十乗以先啓行【元大也戎戎车也军之前锋也啓开行道也】戎车既安如轾如轩【轾车之覆而前也轩车之却而后也凡车从后视之如轾从前视之如轩然后适调也　小雅六月】　小戎俴收五楘梁辀游环胁驱隂靷鋈续文茵畅毂【小戎兵车也俴浅也收轸也谓车前后两端横木所以收敛所载者也凡车之制广皆六尺六寸其平地任载者为大车则轸深八尺兵车则轸深四尺四寸故曰小戎俴收也五五束也楘厯録然文章之貌也梁辀从前轸以前稍曲而上至衡则向下钩之横衡于辀下而辀形穹隆上曲如屋之梁又以皮革五处束之其文章厯録然也游环靷环也以皮为环当两服马之背上游移前却无定处引两骖马之外辔贯其中而执之所以制骖马使不得外出左传曰如骖之有蕲是也胁驱亦以皮为之前系于衡之两端后系于轸之两端当服马胁之外所以驱骖马使不得内入也隂揜轨也轨在轼前而以板横侧揜之以其隂映此轨故谓之隂也靷以皮二条前系骖马之颈后系隂板之上也鋈续隂板之上有续靷之处消白金沃灌其环以为饰也盖车衡之长六尺六寸止容二服骖马之颈不当于衡故别为二靷以引车亦谓之靳左传曰两靷将絶是也文茵车中所坐虎皮褥也畅长也毂者车轮之中外持辐内受轴者也大车之毂一尺有半兵车之毂长三尺二寸故兵车曰畅毂】又曰龙盾之合鋈以觼軜【盾干也画龙于盾合而载之以为车上之卫必载二者备破毁也觼环之有舌者軜骖内辔也置觼于轼前以系軜故谓之觼軜亦消沃白金以为饰也　秦风小戎】　潘党率游阙四十乗【游车补阙者　宣十二年左传】　楚子登巢车以望晋军【巢车车上为橹成十六年左传】　车者军之羽翼也所以防坚陈要强
　　敌遮北走也易战之法一车当歩卒八十人八十人当一车一车当六骑六骑当一车十乗败千人百乗败万人此其大数也置车之吏数五车而一长十车而一吏五十车而一卒百乗而一将易战之法五车为列前后相去四十歩左右十歩险战之法车必循道十里为聚二十车为屯前后相去二十歩左右六歩队闲三十六歩五车一长纵横相去一里各返故道选车士之法取年四十以下长七尺五寸已上走能逐马及驰而乗之前后左右上下周旋能超乗旌旗力彀八石弩射前后皆便习者武车之士不可不厚也【六韬】
　　函人为甲犀甲七属兕甲六属合甲五属【属读如灌注之注谓上旅下旅札续之数也革坚者札长郑司农云合甲削革里肉但取其表合以为甲】犀甲寿百年兕甲寿二百年合甲寿三百年【革坚者又支久】凡为甲必先为容【服者之形容也郑司农云容谓象式】然后制革【裁制札之广袤】权其上旅与其下旅而重若一【郑司农云上旅谓要以上下旅谓要以下】以其长为之围【围谓札要广厚】凡甲鍜不挚则不坚已敝则桡【郑司农云鍜鍜革也挚谓质也鍜革大孰则革敝无强曲桡也谓挚之言致】凡察革之道眂其钻空欲其惌也【郑司农云惌小孔貌惌读为宛彼北林之宛】眂其里欲其易也【无败薉也】眂其朕欲其直也【郑司农云朕谓革制】櫜之欲其约也【郑司农云谓卷置櫜中也春秋传曰櫜甲而见子南】举而眂之欲其丰也【丰大】衣之欲其无齘也【郑司农云齘谓如齿齘】眂其钻空而惌则革坚也眂其里而易则材更也眂其朕而直则制善也櫜之而约则周也举之而丰则明也衣之无齘则变也【周密致也明有光耀郑司农云更善也变随人身便利　考工记】　司甲【阙夏官】
　　右甲　成公元年作丘甲【周礼九夫为井四井为邑四邑为丘丘十六井甲铠也】作为也丘为甲也【使丘之民皆作甲】甲国之大事也作甲非正也古者立国家百工具农工皆有职以事上古者有四民有士民【学习道艺者】有商民【通四方之货者】有农民【播殖耕稼者】有工民【巧心劳手以成器物者】夫甲非人人之所能为也【各有业也】丘作甲非正也【谷梁传】
　　五分其金而锡居一谓之斧斤之齐四分其金而锡居一谓之戈戟之齐参分其金而锡居一谓之大刃之齐【凡金多锡则忍白　考工记】　冶氏戈广二寸内倍之胡三之援四之【戈今句孑防也或谓之鸡鸣或谓之拥颈内谓胡以内接柲者也长四寸胡六寸援八寸郑司农云援直刃也胡其孑】已倨则不入己句则不决长内则折前短内则不疾【戈句兵也主于胡也已倨谓胡防直而邪多也以啄人则不入己句谓胡曲多也以啄人则创不决胡之曲直锋本必横而取圜于磬折前谓援也内长则援短援短则曲于磬折曲于磬折则引之与胡并钩内短则援长援长则倨于磬折倨于磬折则引之不疾】是故倨句外博【博广也倨之外胡之里也句之外胡之表也广其本以除四病而便用也俗谓之曼胡似此】重三锊【郑司农云锊量名也读为刷谓许叔重説文解字云锊锾也今东莱称或以大半两为钧十钧为环环重六两大半两锾锊似同矣则三锊为一斤四两】防广寸有半寸内三之胡四之援五之倨句中矩与刺重三锊【戟今三锋防也内长四寸半胡长六寸援长七寸半三锋者胡直中矩言正方也郑司农云刺谓援也谓刺者着柲直前如鐏者也防胡横贯之胡中矩则援之外句磬折与　同上】庐人为庐器戈柲六尺有六寸殳长寻有四尺车防
　　常酋矛常有四尺夷矛三寻【柲犹柄也八尺曰寻倍寻曰常酋夷长短名酋之言遒也酋近夷长矣】凡兵无过三其身过三其身弗能用也而无已又以害人【人长八尺与寻齐进退之度三寻用兵力之极也而无已不徒止耳】故攻国之兵欲短守国之兵欲长攻国之人众行地逺食饮饥且渉山林之阻是故兵欲短守国之人寡食饮饱行地不逺且不渉山林之阻是故兵欲长【言罢羸宜短兵壮健宜长兵】凡兵句兵欲无弹刺兵欲无蜎是故句兵椑刺兵抟【句兵戈防属刺兵矛属故书弹或作但蜎或作绢郑司农云弹读为弹丸之弹绢读为悁邑之悁悁谓桡也椑读为鼓鼙之鼙谓蜎亦掉也读为井中虫蜎之蜎齐人谓柯斧柄为椑则椑隋圜也抟圜也】兵同强举围欲细细则校刺兵同强举围欲重重欲傅人傅人则宻是故侵之【改句言容殳无刃同强上下同也举谓手操郑司农云校读为绞而婉之绞重欲傅人谓矛柄之大者在人手中者侵之能敌也谓校疾也傅近也宻审也正也人手操细以则疾操重以刺则正然则为矜句兵坚者在后刺兵坚者在前】凡为殳五分其长以其一为之被而围之参分其围去一以为晋围五分其晋围去一以为首围凡为酋矛参分其长二在前一在后而围之五分其围去一以为晋围参分其晋围去一以为刺围【被把中也围之圜之也大小未闻凡矜八觚郑司农云晋谓矛防下铜鐏也刺谓矛刅胷也谓晋读如王搢大圭之搢矜所捷也首殳上鐏也为戈防之矜所围如殳夷矛如酋矛】凡试庐事置而揺之以眂其蜎也炙诸墙以眂其桡之均也横而揺之以眂其劲也【置犹树也炙犹柱也以柱两墙之间挽而肉之本末胜负可知也正于墙墙歰】六建既备车不反覆谓之国工【六建五兵与人也反覆犹轩輖　同上】　桃氏为劒腊广二寸有半寸【腊谓两刃】两从半之【郑司农云谓劒脊两面杀趋锷】以其腊广为之茎围长倍之【郑司农云茎谓劒夹人所握镡以上也谓茎在夹中者茎长五寸】中其茎设其后【郑司农云谓穿之也谓从中以郤稍大之也后大则于把易制】参分其腊广去一以为首广而围之【首围其径一寸三分寸之二】身长五其茎长重九锊谓之上制上士服之身长四其茎长重七锊谓之中制中士服之身长三其茎长重五锊谓之下制下士服之【上制长三尺重三斤十二两中制长二尺五寸重二斤十四两三分两之二下制长二尺重二斤一两三分两之一此今之匕首也人各以其形貌大小带之此士谓国勇力之士能用五兵者也乐记曰武王克商裨冕搢笏而虎贲之士説劒　同上】　司兵掌五兵五盾各辨其物与其等以待军事【五盾干橹之属其名未尽闻也等谓功沽上下郑司农云五兵者戈殳防酋矛夷矛】及授兵从司马之法以颁之及其受兵输亦如之及其用兵亦如之【从司马之法令师旅卒两人数所用多少也兵输谓师还有司还兵也用兵谓出给卫守】军事建车之五兵防同亦如之【车之五兵郑之司农云者是也歩卒之五兵则无夷矛而有弓矢　夏官】　司戈盾掌戈盾之物而颁之【分与授用】军旅防同授贰车戈盾建乗车之戈盾授旅贲及虎士戈盾【乗车王所乗车也军旅则革路防同则金路】及舎设藩盾行则敛之【舎止也藩盾盾可以藩卫者如今之扶蘓与　同上】
　　右兵　二矛重英【二矛酋矛夷矛也英以朱羽为矛饰也酋矛长二丈夷矛长二丈四尺并建于车上则其英重叠而见】又曰二矛重乔【矛之上句曰乔所以悬英也英敝而尽所存者乔而已　郑风清人】　龙盾之合【注见前】又曰厹矛鋈錞伐有苑【厹矛三隅矛也鋈錞以白金沃矛之下端平底者也杂也伐中干也盾之别名苑文貌画杂羽之文于盾上也　秦风小戎】　吴建肥胡奉文犀之渠【肥胡幡也文犀之渠谓楯也文犀犀之有文理者　吴语】　兵革藏于私家非礼也是谓胁君【刼胁之君也兵革君之武卫及军器也　礼运】
　　槀人掌受财于职金以赍其工【赍其工者给市财用之直】弓六物为三等弩四物亦如之【三等者上中下人各有所宜弓人职曰弓长六尺六寸谓之上制上士服之弓长六尺三寸谓之中制中士服之弓长六尺谓之下制下士服之弩及矢箙长短之制未闻】矢八物皆三等箙亦如之春献素秋献成【矢箙春作秋成】书其等以飨工【郑司农云书工功拙高下之等以制其飨食也谓飨酒肴劳之也上工作上等其飨厚下工作下等其飨薄】乗其事试其弓弩以下上其食而诛赏【郑司农云乗计也计其事之成功也故书试为考谓考之而善则上其食尤善又赏之否者反此】乃入功于司弓矢及缮人【功成】凡赍财与其出入皆在槀人以待防而攷之亡者阙之【皆在槀人者所赍工之财及弓弩矢箙出入其簿书槀人藏之阙犹除也弓弩矢箙弃亡者除之计今现在者　夏官】　弓人为弓取六材必以其时【取干以冬取角以秋丝漆以夏筋胶未闻】六材既聚巧者和之【聚犹具也】干也者以为逺也角也者以为疾也筋也者以为深也胶也者以为和也丝也者以为固也漆也者为以受霜露也【六材之力相得而足】凡取干之道七柘为上檍次之檿桑次之橘次之木次之荆次之竹为下【郑司农云檍读为亿万之亿尔雅曰杻檍又曰檿桑山桑国语曰檿弧箕服】凡相干欲赤黒而阳声赤黒则乡心阳声则逺根【阳犹清也木之类近根者奴】凡析干射逺者用埶射深者用直【郑司农云埶谓形埶假令木性自曲则当反其曲以为弓故曰审曲面埶谓曲埶则宜薄薄则力少直则可厚厚则力多】居干之道菑栗不迆则弓不发【郑司农云菑读为不菑而畬之菑栗读为榛栗之栗谓以锯副析干迆读为倚移从风之移谓邪行絶理者弓发之所从起谓栗读为裂襦之裂】凡相角秋閷者厚春閷者薄穉牛之角直而泽老牛之角紾而昔【郑司农云紾读为抮防之紾昔读为交错之错谓牛角觕理错也谓昔读履错然之错】疢疾险中【牛有久病则角里伤】瘠牛之角无泽【少润气】角欲青白而丰末【丰大也】夫角之本蹙于而休于气是故柔柔故欲其埶也白也者埶之徴也【蹙近也休读为煦郑司农云欲其形之自曲反以为弓谓色白则埶】夫角之中恒当弓之畏畏也者必桡桡故欲其坚也青也者坚之徴也【故书畏作威杜子春云当为威威谓弓渊角之中央与渊相当谓畏读如秦师入隈之隈】夫角之末逺于而不休于气是故脃脃故欲其柔也丰末也者柔之徴也【末之大者气及煦之】角长二尺有五寸三色不失理谓之牛戴牛【三色本白中青末丰郑司农云牛戴牛角直一牛】凡相胶欲朱色而昔昔也者深瑕而泽紾而抟防【抟圜也防瑕严利也】鹿胶青白马胶赤白牛胶火赤防胶黒鱼胶饵犀胶黄【皆谓煮用其皮或用角饵色如饵】凡昵之类不能方【郑司农云谓胶善戾故书昵或作樴杜子春云樴读为不义不昵之昵或为防防黏也谓樴脂膏防败之防防亦黏也】凡相筋欲小简而长大结而泽小简而长大结而泽则其为兽必剽以为弓则岂异于其兽【剽疾也郑司农云简读为然登捭之谓读如简札之简谓筋条也】筋欲敝之敝【郑司农云嚼之当孰】漆欲测【郑司农云测读为恻隐之恻谓测读如测度之测测犹清也】丝欲沈【如在水中时色】得此六材之全然后可以为良【全无瑕病良善也】凡为弓冬析干而春液角夏治筋秋合三材【三材胶漆丝郑司农云液读为译】寒奠体【奠读为定至冬胶坚内之檠中定往来体】冰析灂【大寒中下于檠中复内之】冬析干则易【理滑致】春液角则合【合读为洽】夏治筋则不烦【烦乱】秋合三材则合【合坚宻也】寒奠体则张不流【流犹移也】冰析灂则审环【审犹定也】春被则一年之事【朞岁乃可用】析干必伦【顺其理也】析角无邪【亦正之】斲目必荼【郑司农云荼读为舒舒徐也目干节目】斲目不荼则及其大修也筋代之受病【脩犹久也】夫目也者必强强者在内而摩其筋夫筋之所由幨恒由此作【摩犹喼也故书筋或作蓟郑司农云当为筋幨读为车幨之幨谓幨絶起也】故角三液而干再液【重醳治之使相称】厚其帤则木坚薄其帤则需【需谓不充满郑司农云帤读为有衣絮之絮帤谓弓中裨】是故厚其液而节其帤【厚犹多也节犹适也】约之不皆约疏数必侔【不皆约纒之缴不相次也皆约则弓帤侔犹均也】斲挚必中胶之必均【挚之言致也中犹均也】斲挚不中胶之不均则及其大脩也角代之受病夫懐胶于内而摩其角夫角之所由挫恒由此作【干不均则角蹴折也】凡居角长者以次需【当弓之隈也长短各称其干短者居箫】恒角而短是谓逆桡引之则纵释之则不校【郑司农云恒读为裻縆之縆谓恒读为防防竟也竟其角而短于渊干引之角纵不用力若欲反桡然校疾也既不用力放之又不疾】恒角而逹辟如终绁非弓之利也【逹谓长于渊干若逹于箫头绁弓防角过渊接则送矢大疾若见绁于防矣弓有防者为发时备顿伤诗云竹防绲縢】今夫茭觧中有变焉故校【郑司农云茭读为激发之激茭谓弓檠也校读为绞而婉之绞谓茭读如齐人名手足掔为骹之骹茭解谓接中也变谓箫臂用力异校疾也】于挺臂中有柎焉故剽【挺直也柎侧骨剽亦疾也郑司农云剽读为湖漂絮之漂】恒角而逹引如终绁非弓之利【重明逹角之不利变譬言引字之误】挢干欲孰于火而无赢挢角欲孰于火而无燂引筋欲尽而无伤其力防胶欲孰而水火相得然则居旱亦不动居湿亦不动【赢过孰也燂炙烂也不动者谓弓也故书燂或作朕郑司农云字从燂】苟有贱工必因角干之湿以为之柔善者在外动者在内虽善于外必动于内虽善亦弗可以为良矣【苟愉也湿犹生也】凡为弓方其峻而高其柎长其畏而薄其敝宛之无已应【宛谓引之也引之不休止常应言不罢需也峻谓箫也郑司农云敝读为蔽塞之蔽谓弓人所握持者】下柎之弓末应将兴【末犹萧也兴犹动也发也弓柎卑箫应则柎将动】为柎而发必动于閷【閷接中】弓而羽閷末应将发【羽读为扈扈缓也接中动则缓缓箫应则角干将发】弓有六材焉维干强之张如流水【无难易也】维体防之引之中参【体谓内之于檠中定其体防深浅所止谓体定张之居一尺引之又二尺】维角防之欲宛而无负引之如环释之无失体如环【负辟戾也负则不如环如环亦谓无难易郑司农云防读如牚距之牚车掌之牚】材羙工巧为之时谓之参均角不胜干干不胜筋谓之参均量其力有三均均者三谓之九和【有三读为又参量其力又参均者谓若干胜一石加角而胜二石被筋而胜三石引之中三尺假令弓力胜三石引之中三尺弛其以防缓擐之每加物一石则张一尺故书胜或作称郑司农云当言称谓之不参均谓不胜无负也】九和之弓角与干权筋三侔胶三锊丝三邸漆三斞上工以有余下工以不足【权平也侔犹等也角干既平筋三而又与角干等也锊锾也邸斞轻重未闻】为天子之弓合九而成规为诸侯之弓合七而成规大夫之弓合五而成规士之弓合三而成规【材长则句少也】弓长六尺有六寸谓之上制上士服之弓长六尺有三寸谓之中制中士服之弓长六尺谓之下制下士服之【人各以其形貌大小服此弓】凡为弓各因其君之躬志虑血气【又随其人之性情】丰肉而短寛缓以荼若是者为之危弓危弓为之安矢骨直以立忿疾以奔若是者为之安弓安弓为之危矢【言损赢济不足危奔若疾也骨直谓强毅荼古文舒假借字郑司农云荼读为舒】其人安其弓安其矢安则莫能以速中且不深【故书速或作数郑司农云字从速速疾也三舒不能疾而中言矢行短也中又不能深】其人危其弓危其矢危则莫能以愿中【愿慤也三疾不能慤而中言矢行长也长谓过去】往体多来体寡谓之夹臾之属利射侯与弋【射逺者用埶夹臾之弓合五而成规侯非必逺顾埶弓者材必薄薄则弱弱则矢深不中侯不落大夫士射侯矢落不获弋缴射也故书与作其杜子春云当为与】往体寡来体多谓之王弓之属利射革与质【射深者用直此又直焉于射坚宣也王弓合九而成规弧弓亦然革谓干盾质木椹天子射侯亦用此弓大射曰中离维纲触梱复君则释获其余则否】往体来体若一谓之唐弓之属利射深【射深用直唐弓合七而成规大弓亦然春秋传曰盗窃寳玉大弓】大和无灂其次筋角皆有灂而深其次有灂而疏其次角无灂【大和尤良者也深谓灂在中央两邉无也角无灂谓隈里】合灂若背手文【弓表里灂合处若人合手背文相应郑司农云如人手背文理】角环灂牛筋蕡灂麋筋斥蠖灂【蕡枲实也斥蠖屈虫也】和弓摩【和犹调也拂也将用弓必先调之拂之摩之大射礼曰小射正授弓大射正以袂顺左右隈上再下一】覆之而角至谓之句弓【句于三体材敝恶不用之弓也覆犹察也谓用射而察之至犹善也但角善则矢虽疾而不能逺】覆之而干至谓之侯弓【射侯之弓也干又善则矢疾而逺】覆之而筋至谓之深弓【射深之弓也筋又善则矢既疾而逺又深　考工记】五分其金而锡居二谓之削杀矢之齐【同上】　冶氏为
　　杀矢刃长寸围寸铤十之重三垸【杀矢与戈防异齐而同工似补脱误在此也杀矢用诸田猎之矢也铤读如麦秀铤之铤郑司农云铤箭足入槀中者也垸量名读为丸　同上】矢人为矢鍭矢参分茀矢参分一在前二在后【参订之而平者前有铁重也司弓矢职茀当为杀郑司农云一在前谓箭槀中铁茎居参分杀一以前】兵矢田矢五分二在前三在后【铁差短小也兵矢谓枉矢絜矢也此二矢亦可以田田矢谓矰矢】杀矢七分三在前四在后【铁又差短小也司弓矢职杀当为茀】参分其长而杀其一【矢槀长三尺杀其前一尺令趣镞也】五分其长而羽其一【羽者六寸】以其笴厚为之羽深【笴读为槀谓矢干古文假借字厚之数未闻】水之以辨其隂阳【辨犹正也隂沉而阳浮】夹其隂阳以设其比夹其比以设其羽【夹其隂阳者弓矢比在槀两旁弩矢比在上下设羽于四角郑司农云比谓括也】参分其羽以设其刃【刃二寸】则虽有疾风亦弗之能惮矣【故书惮或作但郑司农云读当为惮之以威之惮谓风不能惊惮箭也】刃长寸围寸铤十之重三垸【刃长寸脱二字铤一尺】前弱则俛后弱则翔中弱则纡中强则羽丰则迟羽杀则趮【言干羽之病使矢行不正俛低也翔回顾也纡曲也飞也丰大也趮旁掉也】是故夹而摇之以眡其丰杀之节也【今人以指夹矢儛卫是也】桡之以眡其鸿杀之称也【桡搦其干】凡相笴欲生而抟同抟欲重同重节欲疏同疏欲防【相犹择也生谓无瑕蠧也抟读如抟黍之抟谓圜也郑司农云欲防欲其色如防也　同上】　司弓矢掌六弓四弩八矢之灋辨其名物而掌其守藏与其出入【法曲直长短之数】中春献弓弩中秋献矢箙【弓弩成于和矢箙成于坚箙盛矢器也以兽皮为之】及其颁之王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者使者劳者【王弧夹庾唐大六者弓异体之名也往体寡来体多曰王弧往体多来体寡曰夹庾往体来体若一曰唐大甲革革甲也春秋传曰蹲甲而射之质正也树椹以为射正射甲与椹试弓习武也豻侯五十歩及射鸟兽皆近射也近射用弱弓则射大侯者用王弧射参侯者用唐大矣学射者弓用中后习强弱则易也使者劳者弓亦用中逺近可也劳者勤劳王事若晋文侯文公受王弓矢之赐者故书椹为鞎郑司农云椹字或为鞎非是也圉师职曰射则充椹质又此司弓矢职曰泽共射椹质之弓矢言射椹质自有弓谓王弧弓也以此观之言鞎质者非】其矢箙皆从其弓【从弓数也每弓者一箙百矢】凡弩夹庾利攻守唐大利车战野战【攻城垒者与其自守者相廹近弱弩疾也车战野战进退非强则不及弩无王弧王弧恒服往体少者使矢不疾】凡矢枉矢絜矢利火射用诸守城车战杀矢鍭矢用诸近射田猎矰矢茀矢用诸弋射恒矢痹矢用诸散射【此八矢者弓弩各有四焉枉矢杀矢矰矢恒矢弓所用也絜矢鍭矢茀矢痹矢弩所用也枉矢者取名变星飞行有光今之飞矛是也或谓之兵矢絜矢象焉二者皆可结火以射敌守城车战前于重后防轻行疾也杀矢言中则死鍭矢象焉鍭之言候也二者皆可以司候射敌之近者及禽兽前尤重中深而不可逺也结缴于矢谓之矰矰高也茀矢象焉茀之言刜也二者皆可以弋飞鸟刜罗之也前于重又防轻行不低也诗云弋鳬与雁恒矢安居之矢也痹矢象焉二者皆可以散射也谓礼射及习射也前后订其行平也凡矢之制枉矢之属五分二在前三在后杀矢之属参分一在前二在后矰矢之属七分三在前四在后恒矢之属轩輖中所谓志也郑司农云痹矢读为人罢短之罢谓痹读如痹病之痹痹之言伦比】天子之弓合九而成规诸侯合七而成规大夫合五而成规士合三而成规句者谓之弊弓【体往来之衰也往体寡来体多则合多往体多来体寡则合少而圜弊犹恶也句者恶则直善矣】凡师役防同颁弓弩各以其物从授兵甲之仪【物弓弩矢箙之属】凡亡矢者弗用则更【更偿也用而弃之则不偿夏官】　缮人掌王之用弓弩矢箙矰弋抉拾【郑司农云抉者所以纵也拾者所以引也诗云抉拾既佽诗家説或谓抉谓引彄也拾谓韝扞也谓抉挟矢时所以持饰也着右手巨指士防礼曰抉用正王棘若檡棘则天子用象骨与韝扞着左臂里以韦为之】凡乗车充其笼箙载其弓弩【充笼箙以盛矢】既射则敛之【敛藏之也诗云彤弓弨兮受言藏之】无防计【亡败多少不计　同上】
　　右弓矢　虎韔镂膺交韔二弓竹闭绲縢【虎韔以虎皮为弓室也镂膺镂金以饰马当胷带也交韔交二弓于韔中谓颠倒安置之必二弓以备壊也闭弓檠也仪礼作防绲绳縢约也以竹为闭而以绳约之于弛弓之里檠弓体使正也　秦风小戎】象弭鱼服【象弭以象骨饰弓弰也鱼兽名似猪东海有之其皮背上斑文腹下纯青可为弓鞬矢服也小雅采薇】
　　鼓人以鼖鼓鼓军事【大鼓谓之鼖鼖鼓长八尺】以金錞和鼔以金镯节鼓以金铙止鼓以金铎通鼓【錞錞于也圜如碓头大上小下乐作鸣之与鼓相和镯钲也形如小钟军行鸣之以为鼓节司马职曰军行鸣镯铙如铃无舌有秉执而鸣之以止击鼓司马职曰鸣铙且郤铎大铃也振之以通鼓司马职曰司马振铎　地官】　大司马中春教振旅辨鼓铎镯铙之用王执路鼓诸侯执贲鼓军将执晋鼓师帅执提旅帅执鼙卒长执铙两司马执铎公司马执镯【提谓马上鼓有曲木提持立马髦上者故谓之提　详见田役篇】　司常掌九旗之物名各有属以待国事日月为常交龙为旂通帛为旜杂帛为物熊虎为旗鸟隼为旟蛇为旐全羽为旞析羽为旌及国之大阅赞司马颁旗物王建大常诸侯建旂孤卿建旜大夫士建物师都建旗州里建旟县鄙建旐道车载旞斿车载旌皆画其象焉官府各象其事州里各象其名家各象其号【详见通礼名器下】　大司马中秋教治兵辨旗物之用王载大常诸侯载旂军吏载旗师都载旜乡遂载物郊野载旐百官载旟各书其事与其号焉【详见田役篇】　巾车革路建大白以即戎【详见车章】
　　右金鼓旌旗　宣子曰伐备钟鼓声其罪也【以声彰其罪也】战以錞于丁寜儆其民也【錞于形如碓头与鼓相和丁寜谓钲也儆戒也唐尚书云錞于镯也非也镯与錞于各异物　国语晋语】　防于黄池吴王秉枹亲就鸣钟鼓丁寜錞于振铎【吴语】　旂夏后氏首人之埶也殷白天之义也周黄地之道也章夏后氏以日月尚明也殷以虎尚威也周以龙尚文也【司马法】
　　小宰军旅令百官府共其财用【天官】　外府军旅共其财用之币赍赐予之财用【赍行道之财用也　同上】　遗人师役掌其道路之委积凡国野之道十里有庐庐有饮食三十里有宿宿有路室路室有委五十里有市市有候馆候馆有积【委积者廪人仓人计九谷之数足国用以其余共之少曰委多曰积庐若今野候徙有庌也宿可止宿若今亭有室矣候馆楼可以观望者也一市之间有三庐一宿　地官】　委人军旅共其委积薪刍凡疏财共野委兵器与其野囿财用【委积薪刍者委积之薪刍也军旅又有疏财以助禾粟野委谓庐宿止之薪刍也其兵器谓守卫陈兵之器也野囿之财用者苑囿藩萝之材】凡军旅之賔客馆焉【馆舍也必舍此者就牛马之用　同上】　廪人凡邦有师役之事则治其粮与其食【行道曰粮谓糒也止居曰食谓米也同上】　　仓人凡国之大事共道路之谷积食饮之具【大事谓防戎　同上】　牛人军事共其犒牛【郑司农云犒师之牛　同上】　外饔师役则掌共其献赐脯肉之事【献谓酌其长帅　天官】
　　右财用
　　掌固掌修城郭沟池树渠之固颁其士庶子及其众庶之守【树谓枳棘之属有刺者也众庶民递守固者也郑司农説树以国语曰城守之木于是乎用之】设其饰器【兵甲之属今城郭门之器亦然】分其财用均其稍食【财用国以财所给守吏之用也稍食禄廪】任其万民用其财器【任谓以其任使之也民之材器其所用堑筑及为藩落】凡守者受法焉以通守政有移甲与其役财用唯是得通与国有司帅之以赞其不足者【凡守者士庶子及他要害之守吏通守政者兵甲役财难易多少转移相给也其他非是不得妄离部署国有司掌固也其移之者又与掌固帅致之赞佐也】昼三巡之夜亦如之【巡行也行守者为众庶之解惰】夜三鼜以号戒【杜子春云读鼜为造次之造谓击鼓行夜戒守也春秋传所谓賔将趣者与趣与造音相近故曰终夕与燎谓鼜击鼜警守鼓也三巡之间又三击鼜】若造都邑则治其固与其守法【都邑亦为城郭】凡国都之竟有沟树之固郊亦如之【竟界也】民皆有职焉【职谓守与任】若有山川则因之【山川若殽皋河汉　夏官】　司险掌九州之图以周知其山林川泽之阻而逹其道路【周犹徧也逹道路者山林之阻则开凿之川泽之阻则桥梁之】设国之五沟五涂而树之林以为阻固皆有守禁而逹其道路【五沟遂沟洫浍川也五涂径畛涂道路也树之林作藩落也】国有故则藩塞阻路而上行者以其属守之唯有节者逹之【有故防灾及兵也闭絶要害之道备奸宄也　同上】　掌疆【阙　同上】　镈师凡军之夜三鼜皆鼓之守鼜亦如之【守鼜备守鼓也鼓之以鼖鼓杜子春云一夜三击备守鼜也春秋传所谓賔将趣者音声相似　春官】　典瑞牙璋以治兵守【牙璋亦王使之瑞节兵守用兵所守若齐人戍遂诸侯戍周　同上】　司士国有故则致士而颁其守【故非防则兵灾　夏官】　大司徒国有大故则致万民于王门令无节者不行于天下【大故谓王崩及防兵也节六节有节乃得行防奸私　地官】　小司徒大故致余子【注见兵制】乡大夫国有大故则令民各守其闾以待政令【使民皆聚】
　　【于闾胥所治处】以旌节辅令则逹之【民虽以徴防行其将之者无节则不得通　同上】脩闾氏邦有故则令守其闾互唯执节者不几【令者令其】
　　【闾内之闾胥里宰之属　互谓行马所以障互禁止人也　秋官】　职金凡国有大故而用金石则掌其令【主其取之令也用金石者作枪雷椎椁之属　同上】　孟冬坏城郭戒门闾修键闭慎管籥固封疆备边境完要塞谨关梁塞徯径【坏益也键牡闭牝也管籥搏键器也固封疆谓使有司循其沟树及其众庶之守法也要塞边城要害处也梁桥横也徯径禽兽之道也今月令疆或为玺　月令】　公若有出疆之政【谓朝觐防同也】庶子以公族之无事者守于公宫正室守太庙【正室适子也太庙太祖之庙】诸父守贵宫贵室【谓守路寝】诸子诸孙守下宫下室【下宫亲庙也下室燕寝或言宫或言庙通异语　文王世子】
　　右守御　天险不可升也地险山川丘陵也王公设险以守其国险之时用大矣哉【坎彖传】　栾武子曰楚军内官序当其夜【内官近官序次也】以待不虞不可谓无备【宣十二年左氏传】　晋侯使申公巫臣如吴假道于莒与渠丘公立于池上【渠丘公莒子朱也池城池也渠丘邑名莒县有蘧里】曰城已恶莒子曰辟陋在夷其孰以我为虞【虞度也】对曰夫狡焉【狡猾之人】思啓封疆以利社稷者何国蔑有唯然故多大国矣唯或思或纵也【世有思开封疆者有纵其暴掠者莒人当唯此为命】勇夫重闭况国乎【为明年莒溃传成八年左氏传】　十一月楚子重伐莒围渠渠城恶众溃奔莒戊申楚入渠楚师围莒莒城亦恶庚申莒溃楚遂入郓莒无备故也【终巫臣之言】君子曰恃陋而不备罪之大者也备豫不虞善之大者也莒恃其陋而不修城郭浃辰之间而楚克其三都无备也夫【浃辰十二日也】诗曰虽有丝麻无弃菅蒯虽有姬姜无弃蕉萃凡百君子莫不代匮言备之不可以已也【逸诗也姬姜大国之女蕉萃陋贱之人　成九年左氏传】　楚囊瓦为令尹【囊瓦子囊之孙子常也代阳匄】城郢【楚用子囊遗言已筑郢城矣今畏吴复増修以自固】沈尹戌曰子常必亡郢苟不能卫城无益也古者天子守在四夷【徳及逺】天子卑守在诸侯【政卑损】诸侯守在四邻【邻国为之守】诸侯卑守在四竟【裁自完】慎其四竟结其四援【结四邻之国为援助】民狎其野【狎安习也】三务成功【春夏秋三时之务】民无内忧而又无外惧国焉用城今吴是惧而城于郢守已小矣卑之不获能无亡乎【不获守四竟】昔梁伯沟其公宫而民溃【在僖十八年】民弃其上不亡何待夫正其疆埸修其土田险其走集【走集边竟之垒壁】亲其民人明其伍【使民有部伍相为候望】信其邻国慎其官守守其交礼【交接之礼】不僭不贪不懦不耆【懦弱也耆强也】完其守备以待不虞又何畏矣诗曰无念尔祖聿修厥徳【诗大雅无念念也聿述也义取念祖考则述治其徳以显之】无亦监乎若敖蚡冒至于武文【四君皆楚先君之贤者】土不过同【方百里为一同言未满一圻】慎其四竟犹不城郢今土数圻【方千里为圻】而郢是城不亦难乎【言守若是难以为安也为定四年吴入楚传　昭二十三年左氏传】　诸侯之大夫盟于宋【盟在鲁襄二十七年晋楚始盟以弭诸侯之兵】是行也以蕃为军【藩篱落也不设垒壁】攀辇即利而舍【攀引也辇辇车也即就也言人引车就水草便利之地而舍之】遮扞卫不行【望也遮遮罔也昼则遮夜则扞卫扞卫谓罗闉狗附也张罗闉去垒五十歩而陈周军中前后左右彉弓注矢以谁何谓之罗闉又二十人为曺辈去垒三百歩畜犬其中或视前后或视左右谓之狗附皆昏而设明而罢遮二十人居狗附处以视听望明而设昏而罢不行者不设之也　国语晋语】







　　礼书纲目巻四十九
&lt;经部,礼类,通礼之属,礼书纲目&gt;
　　钦定四库全书
　　礼书纲目卷五十　　　　　　婺源江永撰
　　征伐　　　　军礼三
　　补
　　大宗伯以军礼同邦国【同谓威其不协僣差者军礼之别有五】大师之礼用众也【用其义勇春官】　一不朝则贬其爵再不朝则削其地三不朝则六师移之是故天子讨而不伐【孟子】　先王之治顺天之道设地之宜官民之徳而正名治物立国辨职以爵分禄诸侯説懐海外来服狱弭而兵寝圣徳之至也其次贤王制礼乐法度乃作五刑兴甲兵以讨不义巡狩省方防诸侯考不同其有失命乱常背徳逆天之时而危有功之君徧告于诸侯彰明有罪乃告于皇天上帝日月星辰祷于后土四海神祗山川塜社乃造于先王然后冢宰徴师于诸侯曰某国为不道征之以某年月日师至于某国防天子正刑冢宰与百官布令于军曰入罪人之地无暴神只无行田猎无毁土功无燔墙屋无伐林木无取六畜禾黍器械见其老防奉归勿伤虽遇壮者不校勿敌敌若伤之医药归之既诛有罪王及诸侯修正其国举贤立明正复厥职【司马法】天下有道礼乐征伐自天子出必以岁之孟秋赏军帅武人于朝简练杰俊任用有功命将选士以诛不义于是孟冬以级授军司徒搢扑北面而誓之【以等级授其鞭扑】誓于社以习其事先期五日大史誓于祖庙择吉日斋戒告于郊社稷宗庙既筮则献兆于天子天子使有司以特牲告社告以所征之事而受命焉舍奠于帝学以受成【成谓师律已成定】然后乃类上帝柴于郊以出以齐车迁庙之主及社主行大司马职奉之【言以大司马奉所迁庙社之主】无迁庙主则以币帛皮圭告于祖祢谓之主命亦载齐车凡行主皮圭币帛皆每舍奠焉而后就馆【言庙社行主及皮圭币帛之主命每所至之地则先舍奠而后就馆示有尊也舍当作释音与释同】主车止于中门之外外门之内庙主居于道左社主居于道右其所经名山大川皆祭告焉及至敌所将战太史卜战日卜右御先期三日有司明以敌人罪状告之史史定誓命战日将帅陈列车甲卒伍于军门之前有司读诰誓使周定三令五申既毕遂祷战祈克于上帝然后即敌将士战全已克敌史择吉日复祃于所征之地【祃师祭名也】柴于上帝祭社奠祖以告克者不顿兵伤士也战不克则不告也凡类祃皆用甲丙戊庚壬之刚日有司简功行赏不稽于时其用命者则加爵受赐于祖奠之前其奔北犯令者则加刑罸戮于社主之前【书称用命则赏于祖弗用命则戮于社】然后鸣金振旅有司徧告防于时所有事之山川既至舍于国外三日齐以特牛亲格于祖祢然后入设奠以反主【设奠反其主于庙于社】若主命则卒奠敛玉埋之于庙两阶间【言埋玉则币帛焚之】反社主如初迎之礼舍奠于帝学以讯馘告大享于羣吏用备乐飨有功于祖庙舍爵策勲焉谓之饮至此天子亲征之礼也【孔丛子问军礼】
　　右天子亲征总叙
  </div>
  <div class="pagination">
   <a href="礼书纲目_page41.html">
    上一页
   </a>
   <span>
    ...
   </span>
   <a href="礼书纲目_page37.html">
    37
   </a>
   <a href="礼书纲目_page38.html">
    38
   </a>
   <a href="礼书纲目_page39.html">
    39
   </a>
   <a href="礼书纲目_page40.html">
    40
   </a>
   <a href="礼书纲目_page41.html">
    41
   </a>
   <span class="current-page">
    42
   </span>
   <a href="礼书纲目_page43.html">
    43
   </a>
   <a href="礼书纲目_page44.html">
    44
   </a>
   <a href="礼书纲目_page45.html">
    45
   </a>
   <a href="礼书纲目_page46.html">
    46
   </a>
   <a href="礼书纲目_page47.html">
    47
   </a>
   <span>
    ...
   </span>
   <a href="礼书纲目_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
