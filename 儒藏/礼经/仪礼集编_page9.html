<!DOCTYPE html>
<html>
<head>
    <meta charset="UTF-8">
    <title>仪礼集编 - 第 9 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仪礼集编 - 第 9 页/共 159 页</h1>
    <div class="content">　　兴宾揖之适房服素积素韠容出房南面
　　注曰容者再加弥成其仪益繁
　　敖氏曰上不见皮弁之衣故此亦不言之皆省文也张氏曰容者整其威仪容观也方加缁布冠时其出亦有容至此益盛乃言之耳
　　右再加
　　宾降三等受爵弁加之服纁裳韎韐其他如加皮弁之仪
　　注曰降三等下至地他谓卒纮容出
　　敖氏曰受爵弁降三等者以其最尊故就而受之不言纯衣亦省文
　　彻皮弁冠栉筵入于房
　　注曰彻者赞冠者主人之赞者为之
　　疏曰冠缁布冠也宾赞者彻栉主赞者彻筵以其先设还遣之也
　　右三加










　　仪礼集编巻一
　　钦定四库全书
　　仪礼集编卷二
　　龙里县知县盛世佐撰
　　士冠礼第一之二
　　筵于户西南面
　　注曰筵主人之赞者戸西室户西
　　敖氏曰户西即户牖间也后皆放此戸西客位也筵于此者以其成人尊之此席东上
　　世佐案大夫士东房西室故以户牖间为客位若室有东西房者则以牖前为客位皆取其近西也详见乡饮酒礼
　　赞者洗于房中侧酌醴加柶覆之面叶
　　注曰洗盥而洗爵者昬礼曰房中之洗在北堂直室东隅篚在洗东北面盥侧酌者言无为之荐者面前也叶柶大端赞酌者宾尊不入房古文叶为擖敖氏曰洗洗觯也酌醴盖西面也云侧明无佐之酌者凡赞者酌醴皆侧也特于此见之
　　郝氏曰侧特也特一酌无三醮也叶匙首寛薄如叶张氏曰注引昏礼证房中别有洗非在庭之洗也侧酌者赞者自酌还自荐也柶类今茶匙叶即匙头赞者前其叶以授賔者欲賔得前其柄以授冠者冠者得之乃前其叶以扱醴而祭也柶用时仰之赞者不自用故覆之以授也
　　世佐案侧偏也房中侧谓房中之西偏也盖房中之洗直室东隅则其于房为西侧也明矣经言此者着赞者洗觯之处也侧字句絶先儒以侧酌醴为句而训侧为特宜其说愈多而愈支也又案昏礼醴使者及醴妇皆赞者自酌还自荐脯醢而不云侧酌则注义绌矣凡赞者之酌未闻有佐之者何独于是而云侧乎敖说亦不可通也
　　宾揖冠者就筵筵西南面宾受醴于戸东加柶面枋筵前北面
　　注曰戸东室戸东今文枋为柄
　　敖氏曰赞者出房西面宾由西序往故受醴于室戸东言面枋见其讶受也固加柶矣乃言之者见其更为之也
　　张氏曰致祝当在此时祝辞见后
　　世佐案讶受并受之辨见聘礼
　　冠者筵西拜受觯賔东面答拜
　　注曰筵西拜南面拜也賔还答拜于西序之位东面者明成人与为礼异于答主人
　　张氏曰冠者拜讫进受觯賔既授觯乃复西序之位答之賔答主人拜当西阶北面此西序东面故注云异于答主人
　　荐脯醢
　　注曰赞冠者也
　　敖氏曰不言于席前可知也荐脯醢脯在西
　　冠者即筵坐左执觯右祭脯醢以柶祭醴三兴筵末坐啐醴捷柶兴降筵坐奠觯拜执觯兴賔答拜
　　注曰捷柶扱柶于醴中其拜皆如初
　　疏曰祭醴三者如昏礼始扱一祭又扱再祭也此啐醴不拜既爵者以其不卒爵故也
　　敖氏曰祭脯醢以脯祭擩醢而祭之既祭不言右执觯者可知也筵末席之西端也亦以柶兼诸觯乃坐啐醴建犹立也云建者上叶下枋与扱时异又以明其已入于觯则不复执之也降筵坐于筵西也不卒爵故既啐则拜其意与拜既爵者同
　　世佐案祭祭先代始为饮食之人也必祭之者示不忘本也啐尝也尝醴成賔意也不中席者明此席所以行礼不主为饮也捷当作建字之譌也士昏礼聘礼皆云建柶谓以柶插于醴中也插之盖下枋上叶不卒觯者糟醴不可尽也
　　右醴冠者【朱子曰醴依下章注当作礼谓以醴礼之也】
　　冠者奠觯于荐东降筵北面坐取脯降自西阶适东壁北面见于母
　　注曰荐东荐左凡奠爵将举者于右不举者于左适东壁者出闱门也时母在闱门之外妇人入庙由闱门
　　疏曰荐左据南面为正也闱门见杂记彼注云宫中之门曰闱门为相通者是也
　　敖氏曰笾豆而云荐者上经云荐脯醢故因其事而名之省文后皆放此必取脯者见其受赐也
　　郝氏曰降自西阶父在不敢由阼也东壁庙东侧室冠子则父主外事在东序母主内事在东壁子既冠入见也郑注东壁为闱门外古庙在宅东由庙中入宅曰闱门果尔当云适西壁何为反适东壁乎有事于宗庙宜夫妇共亲之岂父在庙母独在宅乎非也
　　母拜受子拜送母又拜
　　注曰妇人于丈夫虽其子犹侠拜
　　敖氏曰母于其子乃侠拜者重冠礼也凡妇人与丈夫为礼其礼重者则侠拜
　　郝氏曰古者妇人肃拜少仪云妇人虽君赐肃拜肃拜者立拜也男子跪拜妇人立拜故古妇人与男子为礼必侠拜侠拜者妇人先一拜男子答拜妇人又一拜也
　　世佐案母先子拜先儒多疑之冠义云见于母母拜之见于兄弟兄弟拜之成人而与为礼也夫礼之而先拜于敌者则可于其子终嫌太重孔氏頴达云庙中冠子以酒脯奠庙讫子持所奠酒脯见于母母拜其酒脯重从尊者处来故拜之非拜子也斯言得之观见母以脯而见兄弟以下徒见也亦足以明之矣然则篇中无奠庙文何也曰冠者受醴于庙是即奠庙矣非必以其受荐之余复荐之皇祖也母又拜何也曰此注所谓侠拜也敖氏曰凡妇人与丈夫为礼礼重则侠拜受庙脯固重礼也
　　右冠者见于母
　　宾降直西序东面主人降复初位
　　敖氏曰初位阼阶东直东序之位
　　冠者立于西阶东南面賔字之冠者对
　　注曰对应也其辞未闻
　　疏曰未字先见母字讫乃见兄弟之等急于母缓于兄弟也
　　郝氏曰字以代名也辞见后
　　右字冠者
　　賔出主人送于庙门外
　　注曰不出外门将醴之
　　敖氏曰賔出而赞者不从以其当与冠者为礼也张氏曰此下冠礼既成賔出就次以后诸事冠者见兄弟见赞者见姑姊为一节易服见君见乡大夫先生为一节主人醴宾又一节凡三节
　　请醴宾宾礼辞许宾就次
　　注曰此醴当作礼次门外更衣处也以帷幕簟席为之
　　朱子曰醴冠者章言醴者皆指其物而言故注不改字此醴与醴冠者之醴同义故改之下章醴賔亦此义故不重出
　　敖氏曰请醴之辞则士昏记有之此礼虽与彼异辞宜略同醴之宾之礼壹献有俎有币似飨矣乃曰醴者亦因用醴而名之
　　右宾出就次
　　冠者见于兄弟兄弟再拜冠者答拜见赞者西面拜亦如之
　　注曰见赞者西面拜则见兄弟东面拜赞者后賔出疏曰亦如之者言赞者先拜而冠者答之也【从集说节本】敖氏曰兄弟与赞者皆先拜之亦重冠礼也兄弟位在洗东赞者位在西方亦西当西序赞者为礼竟则亦出而就次此时兄弟之在庙者冠者皆见之乃不见父者以难为礼也盖此时冠者于凡所见者皆不先拜而答拜乃其礼当然尔父至尊也是礼有不可行故阙之且父为冠主虽不见之亦无嫌也不见賔者賔既醴之则交拜矣是亦见也若复行礼则几于防
　　世佐案敖氏论不见賔之故得之不见父者直以父为冠主故耳自为主者冠毕自当见父【大戴礼云太子与庶子其冠皆自为主】如谓至尊难为礼则君亦至尊也下文有奠挚于君之礼矣何嫌乎又疏以为冠毕已见不言可知盖皆不知礼意而迁就其说者
　　入见姑姊如见母
　　注曰入入寝门也庙在寝门外如见母者亦北面姑与姊亦侠拜也不见妹妹卑
　　世佐案姜氏云弟亦皆见见姊不见妹省文非也兄弟乃同姓之称上文兄弟毕袗寜必冠者之兄弟哉不得援以为见妹之证敖氏谓未成人则不与为礼得之
　　右冠者见兄弟赞者姑姊
　　乃易服服冠端爵韠奠挚见于君遂以挚见于乡大夫乡先生
　　注曰易服不朝服者非朝事也挚雉也乡先生乡中老人为卿大夫致仕者
　　疏曰乡先生即乡饮酒乡射礼先生书传所谓父师也亦有士之少师郑以经但言乡大夫故略不言也敖氏曰此端更言冠者别于向之缁布冠也奠防见于君谓执防至下奠防再拜稽首也见于君亦端而不朝服者以其未仕也所见者亦端见之乡大夫乡之异爵者也或曰乡大夫即主治一乡者未知孰是先生徳齿俱尊者也士相见礼曰士见于大夫终辞其防于其入也一拜其辱见于先生之礼亦宜如之
　　顾氏炎武曰士之嫡子继父者也故得奠挚见于君庶子不得见君左传昭公四年仲与公御菜书观于公叔孙怒而逐之是也
　　张氏曰见君见乡大夫先生非必是日因见兄弟等类言之耳
　　世佐案乡大夫当以敖氏后说为正
　　右见于君及乡大夫乡先生
　　乃醴宾以壹献之礼
　　注曰壹献者主人献賔而已即燕无亚献者献酢酬宾主人各两爵而礼成特牲少牢馈食之礼献尸此其类也士礼一献卿大夫三献宾醴不用柶者泲其醴内则曰饮重醴稻醴清糟黍醴清糟粱醴清糟凡醴事质者用糟文者用清
　　疏曰此醴亦当为礼文不具也
　　朱子曰注不言改字说见上非不具也
　　张氏曰注引内则者明醴有清有糟前醴子用糟此醴宾其清者也
　　主人酬宾束帛俪皮
　　注曰饮賔客而从之以财货曰酬所以申畅厚意也束帛十端也俪皮两鹿皮也
　　敖氏曰此酬賔之礼当行于宾受献之后未卒爵之前犹食礼既受侑币乃卒食也
　　张氏曰酬賔大夫用束帛乘马天子诸侯以玉将币士束帛俪皮献数多少不同其酬币唯于奠酬之节一行之
</div>
    <div class="pagination">
<a href="仪礼集编_page8.html">上一页</a><span>...</span><a href="仪礼集编_page4.html">4</a><a href="仪礼集编_page5.html">5</a><a href="仪礼集编_page6.html">6</a><a href="仪礼集编_page7.html">7</a><a href="仪礼集编_page8.html">8</a><span class="current-page">9</span><a href="仪礼集编_page10.html">10</a><a href="仪礼集编_page11.html">11</a><a href="仪礼集编_page12.html">12</a><a href="仪礼集编_page13.html">13</a><a href="仪礼集编_page14.html">14</a><span>...</span><a href="仪礼集编_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
