<!DOCTYPE html>
<html>
 <head>
  <meta charset="utf-8"/>
  <title>
   仪礼经传通解 - 第 12 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   仪礼经传通解 - 第 12 页/共 47 页
  </h1>
  <div class="content">
   哀公问政【哀公鲁君名蒋】子曰文武之政布在方防其人存则其政举其人亡则其政息【方版也防简也息犹灭也有是君有是臣则有是政矣】人道敏政地道敏树夫政也者蒲卢也【夫音扶　敏速也蒲卢沈括以为蒲苇是也以人立政犹以地种树其成速矣而蒲苇又易生之物其成尤速也言人存政举其易如此】故为政在人取人以身脩身以道脩道以仁【此承上文人道敏政而言也为政在人家语作为政在于得人语意尤备人谓贤臣身指君身道者天下之达道仁者天地生物之心而人得以生者所谓元者善之长也言人君为政在于得人而取人之则又在脩身能仁其身则有君有臣而政无不举矣】仁者人也亲亲为大义者宜也尊贤为大亲亲之杀尊贤之等礼所生也【杀去声　人指人身而言具此生理自然便有恻怛慈爱之意深体味之可见宜者分别事理各有所宜也礼则节文斯二者而已】在下位不获乎上民不可得而治矣【郑氏曰此句在下误重在此】故君子不可以不脩身思脩身不可以不事亲思事亲不可以不知人思知人不可以不知天【为政在人取人以身故不可以不脩身脩身以道脩道以仁故思脩身不可以不事亲欲尽亲亲之仁必由尊贤之义故又当知人亲亲之杀尊贤之等皆天理也故又当知天】天下之达道五所以行之者三曰君臣也父子也夫妇也昆弟也朋友之交也五者天下之达道也知仁勇三者天下之达徳也所以行之者一也【知去声　达道者天下古今所共由之路即书所谓五典孟子所谓父子有亲君臣有义夫妇有别长幼有序朋友有信是也知所以知此也仁所以体此也勇所以强此也谓之达徳者天下古今所同得之理也一则诚而已矣达道虽人所共由然无是三徳则无以行之达徳虽人所同得然一有不诚则人欲问之而徳非其徳矣程子曰所谓诚者止是诚实此三者三者之外更别无诚】或生而知之或学而知之或困而知之及其知之一也或安而行之或利而行之或勉强而行之及其成功一也【强上声　知之者之所知行之者之所行谓达道也以其分而言则所以知者知也所以行者仁也所以至于知之成功而一者勇也以其等而言则生知安行者知也学知利行者仁也困知勉行者勇也葢人性虽无不善而气禀有不同者故闲道有蚤莫行道有虽易然能自强不息则其至一也吕氏曰所入之涂虽异而所至之域则同此所以为中庸若乃企生知安行之资为不可几及轻困知勉行谓不能有成此道之所以不明不行也】子曰好学近乎知力行近乎仁知耻近乎勇【子曰二字衍文好近乎知之知并去声　此言末及乎逹徳而求以入徳之事通上文三知为知三行为仁则此三近者勇之次也吕氏曰愚者自是而不求自私者徇人欲而忘反懦者甘为人下而不辞故好学非知然足以破愚力行非仁然足以忘私知耻非勇然足以起懦】知斯三者则知所以脩身知所以脩身则知所以治人知所以治人则知所以治天下国家矣【斯三者指三近而言人者对己之称天下国家则尽乎人矣言此以结上文脩身之意起下文九经之端也】凡为天下国家有九经曰脩身也尊贤也亲亲也敬大臣也体羣臣也子庶民也来百工也柔逺人也懐诸侯也【经常也体谓设以身处其地而察其心也子如父母之爱其子也柔逺人所谓无忘賔旅者也此列九经之目也吕氏曰天下国家之本在身故脩身为九经之本然必亲师取友然后修身之道进故尊贤次之道之所进莫先其家故亲亲次之由家以及朝廷故敬大臣体羣臣次之由朝廷以及其国故子庶民来百工次之由其国以及天下故柔逺人懐诸侯次之此九经之序也视羣臣犹吾四体视百姓犹吾子此视臣视民之别也】脩身则道立尊贤则不惑亲亲则诸父昆弟不怨敬大臣则不体羣臣则士之报礼重子庶民则百姓劝来百工则财用足柔逺人则四方归之怀诸侯则天下畏之【此言九经之効也道立谓道成于己而可为民表所谓皇建其有极是也不惑谓不疑于理不谓不迷于事敬大臣则信任专而小臣不得以问之故临事而不也来百工则通工易事农末相资故财用足柔逺人则天下之旅皆悦而愿出于其涂故四方归懐诸侯则徳之所施者博而威之所制者广矣故曰天下畏之】齐明盛服非礼不动所以脩身也去谗逺色贱货而贵徳所以劝贤也尊其位重其禄同其好恶所以劝亲亲也官盛任使所以劝大臣也忠信重禄所以劝士也时使薄敛所以劝百姓也日省月试旣廪称事所以劝百工也送往迎来嘉善而矜不能所以柔逺人也继絶世举废国治乱持危朝聘以时厚往而薄来所以懐诸侯也【齐侧皆反去上声逺好恶敛并去声既许气反廪彼锦力锦二反称去声朝音潮　此言九经之事也官盛任使谓官属众盛足任使令也葢大臣不当亲细事故所以优之者如此忠信重禄谓待之诚而养之厚葢以身体之而知其所赖乎上者如此也既读曰饩饩廪稍食也称事如周礼稾人职曰考其弓弩以上下其食是也往则为之授节以送之来则丰其委积以迎之朝谓诸侯见于天子聘谓诸侯使大夫来献王制比年一小聘三年一大聘五年一朝厚往薄来谓燕赐厚而细贡薄】凡为天下国家有九经所以行之者一也【一者诚也一有不诚则是九者皆为虚文矣此九经之实也】凡事豫则立不豫则废言前定则不跲事前定则不困行前定则不疚道前定则不穷【跲其劫反行去声　凡事指达道达徳九经之属豫素定也跲踬也疚病也此承上文言凡事皆欲先立乎诚如下文所推是也】在下位不获乎上民不可得而治矣获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣【此又以在下位者推言素定之意反诸身不诚谓反求诸身而所存所发未能真实而无妄也不明乎善谓未能察于人心天命之本然而真知至善之所在也】诚者天之道也诚之者人之道也诚者不勉而中不思而得从容中道圣人也诚之者择善而固执之者也【中并去声从七容反　此承上文诚身而言诚者真实无妄之谓天理之本然也诚之者未能真实无妄而欲其真实无妄之谓人事之当然也圣人之徳浑然天埋真实无妄不待思勉而从容中道则亦天之道也未至于圣则不能无人欲之私而其为徳不能皆实故未能不思而得则必择善然后可以明善未能不勉而中则必固执然后可以诚身此则所谓人之道也不思而得生知也不勉而中安行也择善学知以下之事固执利行以下之事也】博学之审问之慎思之明辨之笃行之【此诚之之目也学问思辨所以择善而为知学而知也笃行所以固执而为仁利而行也程子曰五者废其一非学也】有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之己百之人十能之己千之【君子之学不为则己为则必要其成故常百倍其功此困而知勉而行者也勇之事也】果能此道矣虽愚必明虽柔必强【明者择善之功强者固执之效吕氏曰君子所以学者为能变化气质而已徳胜气质则愚者可进于明柔者可进于强不能胜之则虽有志于学亦愚不能明柔不能立而已矣葢均善而无恶者性也人所同也昬明强弱之禀不齐者才也人所异也诚之者所以反其同而变其异也夫以不美之质求变而美非百倍其功不足以致之今以卤莽灭裂之学或作或辍以变其不美之质及不能变则曰天质不美非学所能变是果于自弃其为不仁甚矣】
　　右第二十章【此引孔子之言以继大舜文武周公之绪明其所传之一致举而措之亦犹是耳葢包费隠兼小大以终十二章之意章内语诚始详而所谓诚者实此篇之枢纽也又按孔子家语亦载此章而其文尤详成功一也之下有公曰子之言美矣至矣寡人实固不足以成之也故其下复以子曰起答辞今无此问词而犹有子曰二字葢子思删其繁文以附于篇而所删有不尽者今当为衍文也博学之以下家语无之意彼有阙文抑此或子思所补也欤】
　　自诚明谓之性自明诚谓之教诚则明矣明则诚矣【自由也徳无不实而明无不照者圣人之徳所性而有者也天道也先明乎善而后能实其善者贤人之学由教而入者也人道也诚则无不明矣明则可以至于诚矣】
　　右第二十一章子思承上章夫子天道人道之意而立言也自此以下十二章皆子思之言以反覆推明此章之意
　　唯天下至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可以与天地参矣【天下至诚谓圣人之徳之实天下莫能加也尽其性者徳无不实故无人欲之私而天命之在我者察之由之巨细精粗无毫髪之不尽也人物之性亦我之性但以所赋形气不同而有异耳能尽之者谓知之无不明而处之无不当也赞犹助也与天地参谓与天地并立为三也此自诚而明者之事也】
　　右第二十二章【言天道也】
　　其次致曲曲能有诚诚则形形则着着则明明则动动则变变则化唯天下至诚为能化【其次通大贤以下凡诚有未至者而言也致推致也曲一偏也形者积中而发外着则又加显矣明则又有光辉发越之盛也动者诚能动物变者物从而变化则有不知其所以然者葢人之性无不同而气则有异故惟圣人能举其性之全体而尽之其次则必自其善端发见之偏而悉推致之以各造其极也曲无不致则徳无不实而形着动变之功自不能己积而至于能化则其至诚之妙亦不异于圣人矣】
　　右第二十三章【言人道也】
　　至诚之道可以前知国家将兴必有祯祥国家将亡必有妖孽见乎蓍龟动乎四体祸福将至善必先知之不善必先知之故至诚如神【见音现　祯祥者福之兆妖孽者祸之萌蓍所以筮龟所以卜四体谓动作威仪之间如执玉髙卑其容俯仰之类凡此皆理之先见者也然唯诚之至极而无一毫私伪畱于心目之间者乃能有以察其几焉神谓鬼神】
　　右第二十四章【言天道也】
　　诚者自成也而道自道也【道也之道音导　言诚者物之所以自成而道者人之所当自行也诚以心言本也道以理言用也】诚者物之终始不诚无物是故君子诚之为贵【天下之物皆实理之所为故必得是理然后有是物所得之理既尽则是物亦尽而无有矣故人之心一有不实则虽有所为亦如无有而君子必以诚为贵也葢人之心能无不实乃为有以自成而道之在我者亦无不行矣】诚者非自成己而已也所以成物也成己仁也成物知也性之徳也合外内之道也故时措之宜也【知去声　诚虽所以成已然既有以自成则自然及物而道亦行于彼矣仁者体之存智者用之发是皆吾性之固有而无内外之殊既得于己则见于事者以时措之而皆得其宜也】
　　右第二十五章【言人道也】
　　故至诚无息【既无虚假自无闲断】不息则久久则征【久常于中也徴验于外也】征则悠逺悠逺则博厚博厚则高明【此皆以其验于外者言之郑氏所谓至诚之徳着于四方者是也存诸中者既久则验于外者益悠逺而无穷矣悠逺故其积也广博而深厚博厚故其发也髙大而光明】博厚所以载物也高明所以覆物也悠久所以成物也【悠久即悠逺兼内外而言之也本以悠逺致高厚而高厚又悠久也此言圣人与天地同用】博厚配地髙明配天悠久无疆【此言圣人与天地同体】如此者不见而章不动而变无为而成【见音现　见犹示也不见而章以配地而言也不动而变以配天而言也无为而成以无疆而言也】天地之道可一言而尽也其为物不贰则其生物不测【此以下复以天地明至诚无息之功用天地之道可一言而尽不过曰诚而已不贰所以诚也诚故不息而生物之多有莫知其所以然者】天地之道博也厚也髙也明也悠也久也【言天地之道诚一不贰故能各极其盛而有下文生物之功】今夫天斯昭昭之多及其无穷也日月星辰繋焉万物覆焉今夫地一撮土之多及其广厚载华岳而不重振河海而不泄万物载焉今夫山一卷石之多及其广大草木生之禽兽居之寳藏兴焉今夫水一勺之多及其不测鼋鼍蛟龙鱼鼈生焉货财殖焉【夫音扶华藏并去声卷平声勺市若反　昭昭犹耿耿小明也此指其一处而言之及其无穷犹十二章及其至也之意葢举全体而言也振收也巻区也此四条皆以发明由其不贰不息以致盛大而能生物之意然天地山川实非由积累而后大读者不以辞害意可也】诗云维天之命于穆不已葢曰天之所以为天也于乎不显文王之徳之纯葢曰文王之所以为文也纯亦不已【于音乌乎音呼　诗周颂维天之命篇于叹辞穆深逺也不显犹言岂不显也纯纯一不杂也引此以明至诚无息之意程子曰天道不已文王纯于天道亦不已纯则无二无杂不已则无闲断先后】
　　右第二十六章【言天道也】
　　大哉圣人之道【包下文两节而言】洋洋乎发育万物峻极于天【峻高大也此言道之极于至大而无外也】优优大哉礼仪三百威仪三千【优优充足有余之意礼仪经礼也威仪曲礼也此言道之入于至小而无间也】待其人而后行【总结上两节】故曰苟不至徳至道不凝焉【至徳谓其人至道指上两节而言也凝聚也成也】故君子尊徳性而道问学致广大而尽精微极髙明而道中庸温故而知新敦厚以崇礼【尊者恭敬奉持之意徳性者吾所受于天之正理道由也温犹燖温之温谓故学之矣复时习之也敦加厚也尊徳性所以存心而极乎道体之大也道问学所以致知而尽乎道体之细也二者脩徳凝道之大端也不以一豪私意自蔽不以一豪私欲自累涵泳乎其所己知敦笃乎其所己能此皆存心之属也析理则不使有豪厘之差处事则不使有过不及之谬理义则日知其所未知节文则日谨其所未谨此皆致知之属也葢非存心无以致知而存心者又不可以不致知故此五句大小相资首尾相应圣贤所示入徳之方莫详于此学者宜尽心焉】是故居上不骄为下不倍国有道其言足以兴国无道其黙足以容诗曰既明且哲以保其身其此之谓与【倍与背同与平声　兴谓兴起在位也诗大雅烝民之篇】
　　右第二十七章【言人道也】
　　子曰愚而好自用贱而好自专生乎今之世反古之道如此者烖及其身者也【好去声烖古灾字　以上孔子之言子思引之反复也】非天子不议礼不制度不考文【此以下子思之言礼亲疎贵贱相接之体也度品制文书名】今天下车同轨书同文行同伦【行去声　今子思自谓当时也轨辙迹之度伦次序之体三者皆同言天下一统也】虽有其位苟无其徳不敢作礼乐焉虽有其徳苟无其位亦不敢作礼乐焉【郑氏曰言作礼乐者必圣人在天子之位】子曰吾説夏礼杞不足征也吾学殷礼有宋存焉吾学周礼今用之吾从周【此又引孔子之言杞夏之后征证也宋殷之后三代之礼孔子皆尝学之而能言其意但夏礼既不可考证殷礼虽存又非当世之法惟周礼乃时王之制今日所用孔子既不得位则从周而已】
　　右第二十八章【承上章为下不倍而言亦人道也】
　　王天下有三重焉其寡过矣乎【王去声　吕氏曰三重谓议礼制度考文惟天子得以行之则国不异政家不殊俗而人得寡过矣】上焉者虽善无征无征不信不信民弗从下焉者虽善不尊不尊不信不信民弗从【上焉者谓时王以前如夏商之礼虽善而皆不可考下焉者谓圣人在下如孔子虽善于礼而不在尊位也】故君子之道本诸身征诸庶民考诸三王而不谬建诸天地而不悖质诸鬼神而无疑百世以俟圣人而不惑【此君子指王天下者而言其道即议礼制度考文之事也本诸身有其徳也征诸庶民验其所信从也建立也立于此而参于彼也天地者道也鬼神者造化之迹也百世以俟圣人而不惑所谓圣人复起不易吾言者也】质诸鬼神而无疑知天也百世以俟圣人而不惑知人也【知天知人知其理也】是故君子动而世为天下道行而世为天下法言而世为天下则逺之则有望近之则不厌【动兼言行而言道兼法则而言法法度也则准则也】诗曰在彼无恶在此无射庶几夙夜以永终誉君子未有不如此而蚤有誉于天下者也【恶去声射音妬诗作斁　诗周颂振鹭之篇射厌也所谓此者指本诸身以下六事而言】
　　右第二十九章【承上章居上不骄而言亦人道也】
　　仲尼祖述尧舜宪章文武上律天时下袭水土【祖述者逺宗其道宪章者近守其法律天时者法其自然之运袭水土者因其一定之理皆兼内外该本末而言也】辟如天地之无不持载无不覆帱辟如四时之错行如日月之代明【辟音譬帱徒报反　错犹迭也此言圣人之徳】万物并育而不相害道并行而不相悖小徳川流大徳敦化此天地之所以为大也【悖犹背也天覆地载万物并育于其间而不相害四时日月错行代明而不相悖所以不害不悖者小徳之川流所以并育并行者大徳之敦化小徳者全体之分大徳者万殊之本川流者如川之流脉络分明而徃不息也敦化者敦厚其化根本盛大而出无穷也此言天地之道以见上文取辟之意也】
　　右第三十章【言天道也】
　　唯天下至圣为能聪明睿知足以有临也寛裕温柔足以有容也发强刚毅足以有执也齐庄中正足以有敬也文理密察足以有别也【知去声齐侧皆反别彼列反聪明睿知生知之质临谓居上而临下也其下四者乃仁义礼知之徳文文章也理脩理也密详细也察明辨也】溥博渊泉而时出之【溥博周徧而广濶也渊泉静深而有本也出发见也言五者之徳充积于中而以时发见于外也】溥博如天渊泉如渊见而民莫不敬言而民莫不信行而民莫不説【见音现説音悦　言充积极其盛而发见当其可也】是以声名洋溢乎中国施及蛮貊舟车所至人力所通天之所覆地之所载日月所照霜露所队凡有血气者莫不尊亲故曰配天【施去声队音坠　舟车所至以下葢极言之配天言其徳之所及广大如天也】右第三十一章【承上章而言小徳之川流亦天道也】
　　唯天下至诚为能经纶天下之大经立天下之大本知天地之化育夫焉有所倚【夫音扶焉于防反　经纶皆治丝之事经者理其绪而分之纶者比其类而合之也经常也大经者五品之人伦大本者所性之全体也惟圣人之徳极诚无妄故于人伦各尽其当然之实而皆可以为天下后世法所谓经纶之也其于所性之全体无一豪人欲之伪以杂之而天下之道千变万化皆由此出所谓立之也其于天地之化育则亦其极诚无妄者有黙契焉非但闻见之知而已此皆至诚无妄自然之功用夫岂有所倚着于物而后能哉】肫肫其仁渊渊其渊浩浩其天【肫之纯反　肫肫恳至貌以经纶而言也渊渊静深貌以立本而言也浩浩广大貌以知化而言也其渊其天则非特如之而已】苟不固聪明圣知达天徳者其孰能知之【圣知之知去声　固犹实也郑氏曰唯圣人能知圣人也】
　　右第三十二章【承上章而言大徳之敦化亦天道也前章言至圣之徳此章言至诚之道然至诚之道非至圣不能知至圣之徳非至诚不能为则亦非二物矣此篇言圣人天道之极致至此而无以加矣】
　　诗曰衣锦尚防恶其文之着也故君子之道闇然而日章小人之道的然而日亡君子之道淡而不厌简而文温而理知逺之近知风之自知微之显可与入徳矣【衣去声防口迥反恶去声闇于感反　前章言圣人之徳极其盛矣此复自下学立心之始言之而下文又推之以至其极也诗国风卫硕人郑之丰皆作衣锦褧衣褧防同禅衣也尚加也古之学者为已故其立心如此尚防故闇然衣锦故有日章之实淡简温防之袭于外也不厌而文且理焉锦之美在中也小人反是则暴于外而无实以继之是以的然而日亡也逺之近见于彼者由于此也风之自着乎外者本乎内也微之显有诸内者形诸外也有为己之心而又知此三者则知所谨而可入徳矣故下文引诗言谨独之事】诗云潜虽伏矣亦孔之昭故君子内省不疚无恶于志君子之所不可及者其唯人之所不见乎【恶去声　诗小雅正月之篇承上文言莫见乎隐莫显乎微也疚病也无恶于志犹言无愧于心此君子谨独之事也】诗云相在尔室尚不愧于屋漏故君子不动而敬不言而信【相去声　诗大雅抑之篇相视也屋漏室西北隅也承上文又言君子之戒谨恐惧无时不然不待言动而后敬信则其为己之功益加密矣故下文引诗并言其効】诗曰奏假无言时靡有争是故君子不赏而民劝不怒而民威于鈇钺【假格同鈇音夫　诗商颂烈祖之篇奏进也承上文而遂及其効言进而感格于神明之际极其诚敬无有言説而人自化之也威畏也鈇莝斫刀也钺斧也】诗曰不显惟徳百辟其刑之是故君子笃恭而天下平【诗周颂烈文之篇不显説见二十六章此借引以为幽深逺之意承上文言天子有不显之徳而诸侯法之则其徳愈深而効愈逺矣笃厚也笃恭言不显其敬也笃恭而天下平乃圣人至徳渊微自然之应中庸之极功也】诗云予怀明徳不大声以色子曰声色之于以化民末也诗曰徳輶如毛毛犹有伦上天之载无声无臭至矣【輶由酉二音　诗大雅皇矣之篇引之以明上文所谓不显之徳者正以其不大声与色也又引孔子之言以为声色乃化民之末务今但言不大之而已则犹有声色者存是未足以形容不显之妙不若烝民之诗所言徳輶如毛则庶乎可以形容矣而又自以为谓之毛则犹有可比者是亦未尽其妙不若文王之诗所言上天之载无声无臭然后乃为不显之至耳葢声臭有气无形在物最为微妙而犹曰无之故唯此可以形容不显笃恭之妙非此徳之外又别有是三等然后为至也】
　　右第三十三章子思因前章极致之言反求其本复白下学为已谨独之事推而言之以驯致乎笃恭而天下平之盛又赞其妙至于无声无臭而后已焉葢举一篇之要而约言之其反复丁宁示人之意至深切矣学者其可不尽心乎



　　仪礼经传通解巻十七
&lt;经部,礼类,通礼之属,仪礼经传通解&gt;
　　钦定四库全书
　　仪礼经传通解卷十八
　　宋　朱子　撰
　　学礼十三
　　保傅
　　夏为天子十有余世而殷受之【大戴礼无此十二字夏为天子十七世】殷为天子二十余世而周受之【郑曰凡二十一世】周为天子三十余世而秦受之【郑曰凡三十七世】秦为天子二世而亡【始皇胡亥】人性不甚相逺也【大戴不作非　郑曰孔子曰性相近】何三代之君有道之长而秦无道之暴【大戴三代作殷周无之君二字　郑曰暴卒疾也】其故可知也古之王者太子廼生固举以礼【大戴廼作乃后同以作之　郑曰古即殷周时也】使士负之【郑曰卜其吉也】有司齐肃端冕见之南郊见于天也【齐侧皆反见贤遍反　大戴齐肃作参夙兴郑曰参职谓三月朝也　按参乃齐字之误其下当脱一字而注文职字亦误】过则下【古阙字　郑曰敬君典法之处】过庙则趋【郑曰迳故下望庙则趋】孝子之道也故自为赤子而教固已行矣【大戴而作时已作以　顔曰赤子言其新生未有眉髪其色赤】周成王幼在襁褓之中召公为太保周公为太傅太公为太师【襁居两反褓布老反　本篇作昔者成王今从大戴武王崩成王十有三也而云襁褓之中言其小】保保其身体【郑曰保谓安守之顔曰保安也】傅傅之徳义【大戴之作其　郑曰傅犹敷也顔曰傅辅也】师之教训【大戴训作顺　郑曰师傅之教大同也师上于训道傅即受而述之书叙曰周公为师召公为保相成王为左右也】此三公之职也【郑曰今尚书説三公司马司徒司空也尚书及周礼説古文与此同故先儒论者多依此为説也】于是为置三少皆上大夫也【少失照反郑曰卿也谓之孤也】曰少保少傅少师是与太子宴者也【郑曰记者因成王幼稚周公居摄又以王少渐贤圣之训长终封禅之美故据其成事同于太子而始末叙之取明殷周之隆师友为先也　顔曰宴谓安居】故廼孩提有识三公三少固明孝仁礼义以习之【大戴无廼有识三字之下有也字顔曰孩小儿也提谓提撕之】逐去邪人不使见恶行【去声】于是皆选天下之端士孝悌博闻有道徳者以卫翼之使与太子居处出入【大戴皆作比下下无之字博闻作闲博卫作辅使下有之字】故太子廼生而见正事闻正言行正道【大戴无生而二字有目字】左右前后皆正人也【大戴左右下皆有视字人下无也字】夫习与正人居之不能毋正犹生长于齐不能不齐言也【长展两反大戴居下无之字毋作不正下有也字】习与不正人居之不能毋不正犹
　　生长于楚不能不楚言也故择其所耆必先受业廼得尝之择其所乐必先有习廼得为之【乐鱼教反大戴耆作嗜　郑曰恐其懈惰故以所味好而诱之】孔子曰少成若天性【少失照反下同大戴无天字】习贯如自然【贯与惯同后放此大戴如自然作之为常下又有此殷周之所以长有常道也十一字　郑曰言人性本或有所不能少教成之若天性自然也周书曰习之为常自气血始　顔曰贯亦习也】及太子少长知妃色【顔曰妃色妃匹之色】则入于学【大戴作小学又引学礼一段与上下文意不相属汉书亦然今别见五学篇】承师问道退习而考于太傅太傅罚其不则而达其不及则徳智长而理道得矣【大戴考作端汉书达作匡】及太子既冠成人免于保傅之严则有记过之史【冠去声史大戴记作司　顔曰有过则记】彻膳之宰【彻直列反　大戴礼有有字彻下有亏字　按下文云失度则史书之工诵之三公进而读之宰夫减其膳】进善之旌【大戴旌作旍郑曰尧置之令进善者立于旍下也】诽谤之木【郑曰尧设之使书政之失也】敢谏之鼓【郑曰舜置之使谏者击之以自闻也】瞽史诵诗【顔曰瞽无目者也】工诵箴谏【大戴箴作正　郑曰工乐人也瞽官长诵谓随其过诵诗以讽】大夫进谋【大戴无此四字】士传民语习与智长故切而不媿【大戴媿作攘　郑曰量知受业故虽劳能授也汉书作媿顔曰毎被切磋故无大过可耻媿之事　今按此文汉书为是而顔説亦非其意但谓习闻规诲与智俱长故谏之虽切亦能受之而不愧恨也】化与心成故中道若性【中去声下同　郑曰观心施化故变善如性也　今按此言教化与心俱成故所为皆合于道如性自然也　大戴下有是殷周所以长有道也九字】三代之礼天子春朝朝日秋暮夕月【朝上陟遥反下驰遥反　汉书无天子二字今从大戴　郑曰祭日东坛祭月西坛以别内外以端其位顔曰朝日以朝夕月以暮皆迎其初出也今按三代之礼四字疑当作及其立为】所以明有敬也【大戴敬作别　郑曰教天下之臣也】
　　春秋入学坐国老执酱而亲馈之【郑曰仲春舍菜合儛仲秋班学合声天子视学而遂养老】所以明有孝也【郑曰教天下之孝也】行以鸾和【大戴以作中　顔曰鸾和车上铃】歩中采齐【大戴齐作茨　顔曰乐诗名也字或作荠又作茨并音才私反】趣中肆夏【顔曰亦乐诗名趣读曰趋大戴作趋郑曰车亦应乐节歩又中佩声互言之也尔雅曰堂上谓之行门外谓之趋周礼及玉缫曰行以肆夏趋以采茨此云歩中采茨趋中肆夏又云行以采茨趋以肆夏则于大寝之内奏采茨朝廷之中奏肆夏与周礼文误也】所以明有度也【郑曰教天下仪也】其于禽兽见其生不食其死闻其声不食其肉故逺庖厨【逺去声大戴于上无其字下食字作尝郑曰玉缫曰凡血气之类弗身践】所以长恩且明有仁也【郑曰皆先正于已】夫三代之所以长久者以其辅翼太子有此具也【大戴三代作殷周之前者下无以字太作天下同】及秦而不然【大戴无而字】其俗固非贵辞让也所上者告讦也【讦居谒反大戴上作尚讦作得郑云字之误也顔曰讦谓面相斥罪也】固非贵礼义也所上者刑罚也使赵髙傅胡亥而教之狱【大戴使作故　郑曰赵高宦者秦中车府令胡亥始皇少子二世也】所习者非斩劓人则夷人之三族也【劓牛例反大戴无之字】故胡亥今日即位而明日射人【大戴无胡亥字位下无而字】忠谏者谓之诽谤深计者谓之妖言【大戴言作诬　郑曰昔伊尹谏夏桀桀笑曰子为訞言矣荘辛谏襄王襄王曰先王为定国訞典是也】其视杀人若艾草菅然【顔曰艾读曰刈菅茅也菅音奸】岂惟胡亥之性恶哉【大戴无惟字】彼其所以道之者非其理故也【大戴以下有习字道作无之者字理作治】鄙谚曰不习为吏视已成事【大戴谚作语视己成事作如视己事　郑曰观前成事也古谚云前事之不忘后事之师也鄙犹今言俗语然也】又曰前车覆后车诫夫三代之所以长久者其己事可知也【大戴三代作殷周无之字顔曰己事己　之事】然而不能从者是不法圣知也【知去声　大戴而作如古字通用无者字顔曰法者则而効之】秦世所以亟絶者其辙迹可见也【亟居力反辙直列反顔曰亟急也车迹曰辙】然而不避是后车又将覆也【大戴作然而不辞者是前车覆而后车必覆也】夫存亡之变治乱之机其要在是矣【大戴变作败】天下之命悬于太子太子之善在于早谕教与选左右【顔曰谕晓告也与犹及也】夫心未滥而先谕教则化易成也【大戴无夫字滥作疑谕教作教谕郑曰心未疑谓未有所知时也】开于道术知义理之指则教之力也【大戴力作功】若其服习积贯则左右而已【大戴其作夫无而字】胡粤之人生而同声耆欲不异及其长而成俗累数译而不能相通行有虽死而不能相为者则教习然也【大戴粤作越俗下有也字累作参有虽作虽有死下无而字者下无则字郑曰生而同声及其长也重译而晓之不能使言语相通嗜欲不异至于成俗其所行虽有死之可畏犹不相放为者皆习使之然也蘓林曰言其人之行不能易事相为处　今接行有虽死而不能为为者郑説误蘓説是也承上文言习俗之殊终身不变虽至于死而不能相放效犹老子言民至老死不相徃来也】故曰选左右早谕教最急夫教得而左右正【大戴再有左右正三字】则太子正矣太子正而天下定矣【郑曰孟子曰君正莫不正也君正而国定也】书曰一人有庆兆民頼之此之谓也　古者王子年八嵗而出就外舍学小艺焉履小节焉束髪而就太学学大艺焉履大节焉【一本无王子字　小学谓虎闱师保之学也大学王宫之东者束髪谓成童白虎通曰八嵗入小学十五入大学是也此太子之礼尚书大传曰公卿之太子大夫元士嫡子年十三始入小学见小节而践小义年二十入大学见大节而践大义此王子入学之期也又曰十五年入小学十八入大学者谓诸子姓既成者至十五入小学其早成者十八入大学内则曰十年出就外傅居宿于外学书计者谓公卿以下教子于家也　今按虎闱见周礼师氏居虎门之左教国子弟保氏掌养国子守王闱一作庠门者非是又按姓孙也或恐当作性既或恐当作脆】居则习礼文行则鸣佩玉升车则闻和鸾之声是以非僻之心无自入也【大戴】　天子设四学当入学而太子齿【大音泰下大傅同　四学谓周四郊之虞庠也文王世子曰行一物而三善皆得者唯世子而已其齿于学之谓也祭义】　传曰天子之设四学何也曰凡三王教世子必
　　以礼乐乐所以脩内也礼所以条外也礼乐交错于中发形于外是故其成也怿恭敬而温文【中中心也怿悦怿】立太傅少傅以养之欲其知父子君臣之道也【养犹教也言养者渍浸成长之】太傅审父子君臣之道以示之【谓为之行其礼】少傅奉世子以观大傅之徳行而审喻之【行下孟反为説其义】　大傅在前少傅在后【谓其在学时】入则有保出则有师【谓燕居出入时】是以教谕而徳成也【以有四人维持之】师也者教之以事而喻诸徳者也保也者慎其身以辅翼之而归诸道者也【慎其身者谨安防之】记曰虞夏商周有师保有疑丞【记所云谓天子也取以成説】设四辅及三公不必备唯其人语使能也【语言也得能则用之无则已不必备其官也小人处其位不如且阙】君子曰徳徳成而教尊教尊而官正官正而国治君之谓也当入学而太子齿何也曰凡君之于世子亲则父也尊则君也有父之亲有君之尊然后兼天下而有之是故养世子不可不慎也【处君父之位览海内之士而近不能教其子则其余不足观矣】故世子齿于学则国人观之曰此将君我而与我齿让何也曰有父在则礼然然而众知父子之道矣其二曰此将君我而与我齿让何也曰有君在则礼然然而众知君臣之义矣其三曰此将君我而与我齿让何也曰长长也则礼然然而众知长幼之节矣故父在斯为子君在斯为臣居子与臣之节所以尊君而亲亲也故学之为父子焉学之为君臣焉学之为长幼焉【长丁丈反学音效　学教】父子君臣长幼之道得而后国治行一物而三善皆得者唯世子而已其齿于学之谓也【物犹事也】语曰乐正司业父师司成【师有父道成生人者】一有元良万国以贞【一谓天子也大善太子也　今按此书太甲篇文有本作人正谓天子而元良初不谓太子也古人引经多如此今但随文观之可也】世子之谓也【此一章系以文王世子与家语通修】　周文王使太公望傅太子发嗜鲍鱼而太公弗与曰礼鲍鱼不登于爼岂有非礼而可以养太子哉　成王幼不能涖阼【涖音吏下同　涖视也不能视阼阶行人君之事】周公相践阼而治【相息量反下同　践履也代成王履阼阶摄王位治天下也】抗世子法于伯禽欲令成王之知父子君臣长幼之道也【长丁丈反下同　抗犹举也谓举以世子之法使与成王居而学之】成王有过则挞伯禽所以示成王世子之道也【以成王之过击伯禽则足以感喻焉】子夏问于孔子曰记云周公相成王教之以世子之礼有诸孔子曰昔者成王嗣立幼未能涖阼周公摄政而治抗世子法于伯禽欲王之知父子君臣之道所以善成王也夫知为人子者然后可以为人父知为人臣者然后可以为人君知事人者然后可以使人是故抗世子法于伯禽使之与成王居【亦学此礼于成王侧】欲令成王之知父子君臣长幼之义也闻之曰为人臣者杀其身而有益于君则为之况于其身以善其君乎周公优为之【闻之者闻之于古也于读为迂迂犹广也大也　文王世子家语】　楚庄王使士亹傅太子箴【亹无匪反　庄王楚君名旅也士亹楚大夫箴恭王名也】问于申叔时【叔时楚贤大夫申公】叔时曰教之春秋而为之耸善而抑恶焉以戒劝其心【为于伪反下同　以天时纪人事谓之春秋耸奨也抑贬也】教之世而为之昭明徳而废幽昬焉【世谓先王之世系也昭显也幽闇也昬乱也为之陈有明徳者世显而闇乱者世废也】以休惧其动【休嘉也动行也使之嘉显而惧废也】教之诗而为之广显徳以耀明其志【开也显徳谓若成汤文武周邵僖公之属诸诗所美者也】教之礼使知上下之则教之乐以疏其秽而镇其浮【则法也疏涤也乐者所以移风易俗荡涤人之邪秽也镇重也浮轻也】教之令使访物官【令谓先王之官法时令也访议也物事也使议知百官之事业】教之语使明其徳而知先王之务用明徳于民也【语治国之善语】教之故志使知废兴者而戒惧焉【故志谓所记前世成败之书】垂之训典使知族类行比义焉【比毗志反　训典五帝之书族类谓若惇叙九族比义义之与比也】若是而不从动而不悛【悛且縁反悛改也】则文咏物以行之【文文辞也咏风也谓以文辞风托事物以动行也】求贤良以翼之【翼辅也】悛而不摄以身勤之【摄固也勤勤身以朂勉之】多训典刑以纳之【刑法也】务慎惇笃以固之摄而不彻【彻勅列反彻通也】则明施舍以之忠【舍上声施己所欲原心舍过谓之忠恕】明久长以之信【有信然后可以长久】明度量以之义【度徒洛反量如字　义宜也言度量所宜也】明等级以之礼【等级贵贱之差】明恭俭以之孝【恭俭所以事亲】明敬戒以之事【敬戒于事则无败功】明慈爱以之仁明昭利以之文【昭明也明利言利人及物】明除害以之武【除害去暴乱也】明精意以之罚【明尽精意断之以情】明正徳以之赏【正徳谓不私于所爱】明齐肃以耀之临【齐壹也肃敬也耀明也临临事也】若是而不济不可为也【济成也为为师傅也　国语】
　　学礼十四
　　践阼
　　武王践阼三日【既王之后】召士大夫而问焉曰恶有藏之约行之行万世可以为子孙恒者乎【恶音乌恒胡登反下同　恶犹于何也言于何有约言而行之乃行万世而犹得其福】诸大夫对曰未得闻也然后召师尚父而问焉曰黄帝颛顼之道存乎意亦忽不可得见与【颛音专顼许六反　言忽然谓不得可见】师尚父曰在丹书王欲闻之则齐矣三日王端冕师尚父亦端冕奉书而入负屏而立【齐侧皆反　端正也树谓之屏】王下堂南面而立师尚父曰先王之道不北面王行西折而南东面而立师尚父西面道书之言曰敬胜怠者吉怠胜敬者灭义胜欲者从欲胜义者凶凡事不强则枉【凡事不能自强去执于此则枉也今按去执二字恐误盖强者以力自矫之谓若徇其所偏不自矫揉则终于枉而已】弗敬则不正枉者灭废敬者万世藏之约行之行可以为子孙恒者此言之谓也【问先帝之道庶闻要约之防故对此而已　要去声】王闻书之言惕若恐惧而为戒书【惕他歴反　托于物以自警戒也】于席之四端为铭焉于几为铭焉于鉴为铭焉于盥槃为铭焉【盥音管槃薄官反亦从皿】于楹为铭焉于杖为铭焉于带为铭焉于履屦为铭焉于觞豆为铭焉于户为铭焉于牖为铭焉于劒为铭焉于弓为铭焉于矛为铭焉席前左端之铭曰安乐必敬【安不忘危】前右端之铭曰无行可悔【当恭敬朝夕故以怀安为悔也】后左端之铭曰一反一侧亦不可以忘【言虽反侧之间不可以忘道也】后右端之铭曰所监不逺视迩所代【周监不逺近在有殷之世】几之铭曰皇皇惟敬口生防【防许候反一从言　防耻也言为君子荣辱之主可不慎乎防防詈也】口戕口【言口能害口也几者人君出令所依故以言语为戒也】鉴之铭曰见尔前虑尔后盥槃之铭曰与其溺于人也寕溺于渊溺于渊犹可游也溺于人不可救也【日知所亡学者之功溺于民庶大人之祸故或以自新取戒或以游溺为鉴也　今按注云自新取戒盖指汤之盘铭而言也】楹之铭曰毋曰胡残其祸将然毋曰胡害其祸将大毋曰胡伤其祸将长【夫为室者慎其楹君天下者难其相也　今按此亦泛言未必指楹为相也】杖之铭曰恶乎危于忿防【恶音乌下同防音至　恶乎何也忿者危之道怒甲及乙又危之甚杖危故以危戒也】恶乎失道于嗜欲【杖依道而行之】恶乎相忘于富贵【言身杖相资也因失道相忘乃嗜欲安乐之戒也】带之铭曰火灭修容慎戒必恭恭则寿【虽夜解息其容不可以苟带于寝先释故因言之也】履屦之铭曰慎之劳劳则富【行慎躬劳劳终福论慎履亦财不费也履在下尤劳辱因为此戒劳与富音义两施互取焉】觞豆之铭曰食自杖食自杖戒之防防则逃【防居妖反逸也　无求醉饱自杖而已】户之铭曰夫名难得而易失无懃弗志而曰我知之乎无懃弗及而曰我杖【一本作枝】之乎【志识也杖立不能惩其驽怠而自谓杖成功无可就故终失其名也】扰阻以泥之【今按无懃弗志至此皆所未详要必有害于户者】若风将至必先揺揺【揺揺无所托言有风则先困　今按此谓户不固闭而动揺也】虽有圣人不能为谋也【谕人行亦然】牖之铭曰随天之时【任也】以地之财【质也】敬祀皇天敬以先时【先祭时而敬齐　今按牖下齐祭之处也】劒之铭曰带之以为服动必行徳行徳则兴倍徳则崩【以顺诛也】弓之铭曰屈伸之义废兴之行无忘自【一本作息】过【言得时也】矛之铭曰造矛造矛少间弗忍终身之差【重言造矛见造矛之不易也言少间之不忍则为终身羞以君子于杀之中礼恕存焉】予一人所闻以戒后世子孙【贻厥孙谋以燕翼子武王之诗也　按此本大戴礼然多阙衍舛误姑存其旧】　鲁哀公问于子夏曰必学而后可以安国保民乎子夏曰不学而能安国保民者未之有也哀公曰然则五帝有师乎子夏曰有臣闻神农学乎悉老黄帝学乎大真【一作坟】颛顼学乎緑【一作緑图一作伯夷父】帝学学乎赤松子【喾枯沃反一作伯招】　尧学乎尹夀【一作务成子跗一作州支父】舜学乎务成跗【跗风无反　一作尹夀一作许由】禹学乎西王国【一作大成执】汤学乎威子伯【一作贷子相一作小臣】文王学乎铰时【铰古咬反又古効反一作锡畴子斯】武王学乎敦叔【一作太公一作文王武王学太公望周公旦】周公学乎太公【一作虢叔】仲尼学乎老聃此十一圣人未遭此师则功业不着于天下名号不传乎千世夫不学不明古道而能安国家者未之有也【聃他甘反新序】鲁哀公问于孔子曰寡人生于深宫之中长于妇人
　　之手未尝知哀也未尝知忧也未尝知劳也未尝知惧也未尝知危也孔子曰君之所问圣君之问也丘小人也何足以知之【美大其问故谦不敢对也】曰非吾子无所闻之也孔子曰君入庙门而右登自胙阶仰视榱栋俛见几筵其器存其人亡君以思哀则哀将焉不至矣【榱音衰俛音俯焉于防反下同　谓祭祀时也胙与祚同榱亦椽也哀将焉不至言必至也】君昧爽而栉冠【栉仄瑟反昧闇也爽明也谓初晓尚阍之时】平明而聴朝一物不应乱之端也君
　　以此思忧则忧将焉不至矣君平明而聴朝日昃而退诸侯之子孙必有在君之末庭者君以此思劳则劳将焉不至矣【诸侯之子孙谓奔亡至鲁而仕者自平明至日昃在末庭而修臣礼君若思其劳则劳可知也以喻哀公亦诸侯之子孙不戒慎修徳亦将有此奔亡之劳也】君出鲁之四门以望鲁之四郊亡国之虚列必有数焉【虚读为墟】君以此思惧则惧将焉不至矣且丘闻之君者舟也庶人者水也水则载舟水则覆舟君以此思危则危将焉不至矣【荀子哀公篇家语新序大同小异】　贾子曰天子不论先圣王之徳不知国君畜民之道不见礼义之正不察应事之理不博古之典传不闲于威仪之数诗书礼乐无经学业不法凡是其属太师之任也天子无恩于父母不惠于庶民无礼于大臣不中于刑狱无经于百官不哀于防不敬于祭不信于诸侯不诫于戎事不诚于赏罚不厚于徳不强于行赐与侈于近臣邻爱于疏逺卑贱【邻爱字上下必有阙文】不能惩忿窒欲【言不胜其情易曰君子以惩忿窒欲】不从太师之言凡是其属太傅之任也天子处位不端受业不敬言语不序声音不中律【中去声　声有准乃中律】进退节度无礼【节度或为即席】升降揖让无容周旋俯仰视瞻无仪安顾咳唾趋行不得【咳苦代反　趋或为走】色不比顺隐琴瑟【隐据也言按礼乐之器】凡此其属太保之任也天子宴譬废其学【少师与天子宴者也譬本作瞻又无废字今以学记刋补】左右之习反其师【左右所习不顺于师也　今按此即学记所谓燕朋逆其师者也】答逺方诸侯不知文雅之辞应对羣臣左右不知已诺之正简闻小诵不传不习凡此其属少师之任也天子居处出入不以礼冠带衣服不以制御器在侧不以度纵上下杂采不以章【惑于朱紫不以典章】忿怒説喜不以义赋与集让不以节【集疑当作谯】凡此其属少傅之任也天子宴私安如易【易以豉反　自放纵也今按如而古通用】乐而湛【乐音洛湛都含反　过于乐也】饮酒而醉食肉而馂【馂祖峻反过其性也】　饱而强【强犹强也】饥而惏【惏卢含反与婪同　惏贪残也】暑而暍【暍于歇反暍伤暑也】　寒而寝而莫宥坐而莫侍行而莫先莫后天子自为开门戸取玩好自执器皿亟顾环面【好呼报反皿眉永反　环旋也】御器之不举不藏凡此其属少保之任也号呼歌謡声音不中律宴乐雅诵迭乐序【轾用雅诵也凡礼不同乐各有秩苟从所好乱其次声乐之失任在太史者乐应天也国语曰吾非瞽史焉知天道也】不知日月之时节不知先王之讳与大国之忌【周礼小史职曰若有事则诏王之忌讳也】不知风雨雷电之眚凡此其属太史之任也在衡为鸾在轼为和马动而鸾鸣鸾鸣而和应声曰和和则敬此御之节也上车以和鸾为节下车以佩玉为度上有葱衡下有防璜冲牙【璜音黄　衡平也半璧曰璜璜在旁冲牙在中】玭珠以纳其间【玭蒲蠲反又蒲賔反　纳于衡璜冲牙之间玭亦作蠙】琚瑀以杂之【琚音居瑀音禹　总曰玭珠而赤者曰琚白者曰瑀或曰瑀美玉琚石次玉】行以采茨【才资反】趋以肆夏歩环中规【中去声下同】折还中矩【还音旋】进则揖之【揖一作厌】退则扬之然后玉锵鸣也【锵干羊反亦作玱】古之为路车也盖圎以象天二十八撩以象列星【撩音老又力报反　撩盖弓也】轸方以象地【轸止忍反车后木】三十辐【辐音幅】以象月故仰则观天文俯则察地理前视则睹鸾和之声侧听则观四时之运【谓视轮也车为月】此巾车教之道也【巾车宗伯之属下大夫二人大戴】　传曰国将兴必贵师而重傅贵师而重傅则法度存国将衰必贱师而轻傅贱师而轻傅则人有快【人肆其意】人有快则法度壊【荀子大畧】　又曰触情从欲谓之禽兽苟可而行谓之野人安故重迁谓之众庶辩然否通古今之道谓之士进贤达能谓之大夫敬上爱下谓之诸侯天覆地载谓之天子　楚庄王谋事而当羣臣莫能逮朝而有忧色申公巫臣进曰君朝而有忧色何也庄王曰吾闻之诸侯自择师者王自择友者覇足已而羣臣莫之若者亡今以不谷之不肖而议于朝且羣臣莫能逮吾国其几于亡矣是以有忧也【新序】　燕昭王收破燕后即位往见郭隗先生【隗五罪反】曰敢问以国报雠者奈何郭隗先生对曰帝者与师处王者与友处覇者与臣处亡国与役处诎指而事之北面而受学则百已者至先趋而后息先问而后嘿则什已者至人趋已趋则若已者至【已趋下疑有阙文】冯几据杖眄视指使则厮役之人至【眄莫见反厮息移反】若恣睢奋击呴借叱咄则徒之人至【睢许季反呴吁句反借在夜反叱尺栗反咄当末反　恣睢骄傲也】此古服道致士之法也王诚博选国中之贤者而朝其门下天下闻王朝其贤臣天下之士必趋于燕矣【战国防】







　　仪礼经传通解巻十八
　　钦定四库全书
　　仪礼经传通解巻十九
　　宋　朱子　撰
　　学礼十五
　　五学
　　学礼曰帝入东学上亲而贵仁则亲疏有序而恩相及矣帝入南学上齿而贵信则长幼有差而民不诬矣帝入西学上贤而贵徳则圣智在位而功不匮【求位反一作遗】矣帝入北学上贵而尊爵则贵贱有等而下不隃矣【大戴隃作逾　顔曰隃与逾同谓越制郑曰成王年十五亦入诸学观礼布政四学者东序瞽宗虞庠及四郊之学也春气温养故上亲夏物盛小大殊故尚齿秋物成实故贵徳冬时物藏于地唯象于天半见也故尚爵】帝入太学承师问道退习而考于太傅太傅罚其不则而达其不及【则法也】则徳智长而治道得矣此五学者既成于上则百姓黎民化辑于下矣【顔曰辑与集同辑和也　汉书大戴】
　　传曰天子入太学祭先圣则齿尝为臣者弗臣所以见敬学与尊师也
　　天子视学大昕鼓征【昕音欣　旦明日将出也】众至然后天子至乃命有司行事兴秩节祭先师先圣焉有司卒事反命适东序释奠于先老遂设三老五更羣老之席位焉【更工衡反】适馔省醴养老之珍具遂发咏焉退修之反登歌清庙既歌而语下管象舞大武大合众以事有司告以乐阕【苦穴反】王乃命公侯伯子男及羣吏曰反养老幼于东序【以上乃古天子视学遂养老以令诸侯羣吏之法其全经不备今因传义而摠之于其上其下则复存传义云】传曰天子视学大昕鼓征所以警众也【早昧爽击鼔以召众也警犹起也周礼凡用乐大胥以鼓徴学士　疏曰谓仲春合舞季春合乐仲秋合声云】众至然后天子至乃命有司行事兴秩节祭先师先圣焉【兴犹举也秩常也节犹礼也使有司摄其事举常礼祭先师先圣不亲祭之者视学观礼耳非为彼报也】有司卒事反命【告祭毕也祭毕天子乃入】始之养也【又之养老之处凡大合乐必遂养老是以往焉言始始立学也　疏曰时天子视学在虞庠之中有司释奠既毕天子乃从虞庠入反于国明日乃之东序而养老故云始之养也】适东序释奠于先老【亲奠之者已所有事也疏曰周立三代学又立周之太学于东谓之东胶立小学于西郊谓之虞庠天子寻常视学则于东胶中唯行养老之礼若始立学则既视学毕然后适东序养老之处亲释奠于先世之老既毕遂设三老五更羣老之席位焉若非始立学则不释奠于先老也】遂设三老五更之席位焉【更江衡反　三老五更各一人也皆年老更事致仕者也天子以父兄养之示天下之孝弟也名以三五者取象三辰五星天所因以照明天下者羣老无数其礼亡以乡饮酒礼言之席位之处则三老如賔五更如介羣老如众賔　疏曰蔡邕以更字为叟叟老称又以三老为三人五更为五人案乡饮酒注敷席賔席牖前南面介席西阶上东面众賔于賔之西南面各特焉是也】适馔省醴养老之珍具【省息井反　亲视其所有也　今按珍谓下章八珍淳熬之属】遂发咏焉退修之以孝养也【咏音咏　发咏谓以乐纳之退修之谓既迎而入献之以醴献毕而乐阕　阕苦穴及　疏曰案大射賔入及庭奏肆夏此养老既尊故用两君敌礼入门即奏肆夏故仲尼燕居云入门而县兴是也退修之谓三老五更入而即位西阶下天子乃退酌醴献之】反登歌清庙【反谓献羣老毕皆升就席也反就席乃席工于西阶上歌清庙以乐之　乐音洛　疏曰反谓反席三老五更羣老初受献毕皆立于西阶下东面今皆反升就席乃使工登堂上西阶北面歌清庙之诗以乐之也】既歌而语以成之也言父子君臣长幼之道合徳音之致礼之大者也【既歌谓乐正告正歌备也语谈説也歌备而旅旅而説父子君臣长幼之道説合乐之所美以成其意乡射记曰古者于旅也语　疏曰致极也】下管象舞大武大合众以事达有神兴有徳也【象周武王伐纣之乐也诗维清奏象舞是也以管播其声又为之舞皆于堂下众谓所合学士达有神明天授命周家之有神也兴有徳美文王武王有徳师乐为用前歌后舞　疏曰舞当中庭事谓大聚学士以登歌下管之事】正君臣之位贵贱之等焉而上下之义行矣【由清庙与武也　疏曰登歌清庙文王之诗君父诗也下管象武王之诗臣子诗也清庙在上管象在下故得正君臣之位贵贱之等也】有司告以乐阕【阕终也告君以歌舞之乐终此所告者谓无算乐】王乃命公侯伯子男及羣吏曰反养老幼于东序终之以仁也【羣吏乡遂之官王于燕之末而命诸侯时朝防在此者各反养老如此礼是终其仁心孝经説所谓诸侯归各帅于国大夫勤于朝州里于邑是也音冀　疏曰如此礼谓如王家于东序之礼是终竟其仁心也云孝经説以下者援神契文谓诸侯还归帅行于国大夫勤力行之于朝州长里宰之官希慕仰行之于邑是也谓此在下奉行在上之事也】是故圣人之记事也【谓记序前代事也】虑之以大【谓先本于孝弟之道】爱之以敬【谓省其所以养老之具】行之以礼【谓亲迎之如见父兄】脩之以孝养【谓亲献之荐之】纪之以义【谓既歌而语之】终之以仁【谓又以命诸侯归于国复自行之】是故古之人一举事而众皆知其徳之备也古之君子举大事必慎其终始而众安得不喻焉【言其为之本末露见尽可得而知也喻犹暁也】兊命曰念终始典于学【兊当为説説命书篇名殷髙宗之臣说之所作典常也念事之终始常于学学礼义之府　文王世子】
　　凡养老五帝宪【宪法也养之为法其徳行　为于伪反】三王有乞言【有读为又又从之求善言可施行也】五帝宪养气体而不乞言有善则记之为惇史三王亦宪既养老而后乞言亦微其礼皆有惇史【惇史史惇厚者也微其礼者依违言之求而不切也　内则】
　　传曰食三老五更于大学天子袒而割牲执酱而馈执爵而酳冕而摠干所以教诸侯之弟也是故乡里有齿而老穷不遗强不犯弱众不暴寡此由大学来者也【食音嗣大音泰下同酳音　割牲制爼实也酳食罢饮也干盾也冕而摠干亲在舞位以乐侑食也教诸侯之弟次事亲　祭义】
　　有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊【郑注已见学制篇　疏曰养老必于学者教孝弟之处故于中养老熊氏云国老谓卿大夫致仕者庶老谓士也皇氏云庶老兼庶人在官者其致仕之老大夫以上当养从国老之法士养从庶老之法故外饔云邦飨耆老掌其割亨郑注引此周人养国老于东胶养庶老于虞庠是也周立小学为有虞氏之庠制者庠则后有室前有堂若夏后氏之序及周之学所在序者皆与庠制同其州党之序则歇前而已序则豫也故乡射云豫则钩楹内堂则由楹外彼郑注豫读如成周宣榭火之榭是也大学在国之西郊者郑骏异义之言三灵一雍在郊者熊氏之言意文王之时犹从殷礼故辟廱大学在郊刘氏则以为周之小学为辟廱在郊也陈祥道曰四代之学如此而周则又有辟廱成均瞽宗之名则上庠东序右学东胶大学也故国老于之养焉下庠西序左学虞庠小学也故庶老于之养焉记曰天子设四学盖周之制也盖周之学成均居中其左东序其右瞽宗此大学也虞庠在国之西郊则小学也记曰天子视学命有司行事祭先师先圣焉卒事遂适东序设三老五更之席又曰食三老五更于太学所以教诸侯之弟祀先贤于西学所以教诸侯之徳夫天子视学则成均也命有司行事祭先师先圣焉即祀先贤于西学也所谓祭于瞽宗者也有司卒事适东序设三老五更之席即养国老于东胶也所谓食三老五更于大学者也然则商之右学在周谓之西学亦谓之瞽宗夏之东序在周谓之东胶亦谓之太学盖夏学上东而下西商学上右而下左周之所序特其上者而右学东序葢与成均并建于一丘之上也成均颁学政右学祀乐祖东序养老更右学东序不特存其制而已又因其所上之方而谓之也　今按诸儒皆以养国老者为大学养庶老者为小学盖亦因王制之言而意之耳陈氏説其位置又与郑氏诸儒之説不同皆无所考阙之可也】有虞氏皇而祭深衣而养老夏后氏收而祭燕衣而养老殷人冔而祭缟衣而养老周人冕而祭衣而养老【皇本又作防音皇冔况甫反缟胡老反又古报反　皇冕属也画羽饰焉凡冕属其服皆上纁下有虞氏十三章周九章夏殷未闻凡养老之服皆其时与羣臣燕之服有虞氏质深衣而已夏而改之尚黑而黑衣裳殷尚白而缟衣裳周则兼用之元衣素裳其冠则牟追章甫委貌也诸侯以天子之燕服为朝服燕礼曰燕朝服服是服也王者之后亦以燕服为之鲁季康子朝服以缟僭宋之礼也天子皮弁以日视朝也　纁许云反牟亡侯反追丁雷反　疏曰注云凡养老之服皆其时与羣臣燕之服以夏后氏燕衣而养老周人衣素裳而养老皆是燕服故也深衣谓白布衣以质用白布而已其冠未闻皇氏云养老而首还服皇冠崔氏云与夏同冠未知孰是特牲云大古冠布齐则缁之则虞氏或用白布冠也夏既尚黑燕衣黑衣也缟白色生绢亦名为素此缟衣谓白布深衣也云周则兼用衣素裳者若衣裳俱则与夏不异又仪礼朝服缁布衣素裳缁则故为衣素裳也又云朝服首着冠冠即季貌以此推之则殷之朝服则着章甫夏之朝服则着牟追云以天子之燕服为朝服者以燕礼诸侯燕臣子用朝服明天子之燕亦朝服也引燕礼曰燕朝服者证朝燕同云服是服也者言燕时服是朝服也凡此言朝服者皆谓诸侯之朝服衣素裳也天子亦以是服燕其朝则以皮弁故郑下文亦引之也郑又云弁名出于槃槃大也言所以自光大也冔名出于幠幠覆也所以自覆饰也収言所以収敛髪也其制之异亦未闻详又见冠义篇】　凡养老有虞氏以燕礼夏后氏以飨礼殷人以食礼周人脩而兼用之【兼用之备隂阳也凡饮养阳气食养隂气阳用春夏隂用秋冬　食音嗣注并下文食之并同养如字徐以尚反下同　疏曰皇氏云人君养老有四一是养三老五更二是子孙为国难而死者王养其父祖三是养致仕之老四是引户校年养庶人之老熊氏云天子视学之年养老一嵗有七谓四时凡四如郑氏此注又案文王世子注云大合乐谓春入学舍菜合舞秋颁学合声通前为六又季春大合乐天子视学亦养老也又正文凡视学必遂养老是摠为士也燕礼者脱屦升堂殽烝折爼而无饭其牲用狗行一献之礼坐而饮酒以至于醉贵燕安也飨礼者体荐而不食爵盈而不饮依尊卑而为献取数毕而已致敬乡也食礼者有饭而享大牢酒设而不饮以食为主重简质也周之修三代之礼而兼用以养老春夏用虞夏礼秋冬用殷礼文极备也凡燕礼有二燕同姓则夜饮燕异姓则让而止是也飨礼有四九献折爼体委无酌数是也食礼有二礼食燕食是也养致仕之老则当用正燕正飨正食之礼养死事之老当用异姓之燕折爼之飨燕食之食饮是清虚阳气之象食是形质隂体之义注云阳用春夏隂用秋冬者案郊特牲云飨禘有乐而食尝无乐是故春禘而秋尝飨与禘连文故知飨在春食与尝连文故知食在秋彼不云冬夏者彼是殷礼此言冬夏者据周法也或郑因春而言夏因秋而见冬虽周冬夏不养老也就如熊义去冬夏则一年有五养老也又春合舞秋合声即是春秋养老之事冬夏更无养老通季春大合乐有三养老也熊氏以为春秋各再养老故为一年七养老也去冬夏犹为五义实可疑皇氏云春夏虽以饮为主亦有食先行飨次燕次食秋冬以食为主亦有飨先行食次燕次飨一日之中三事行毕义或然也】五十养于乡六十养于国七十养于学达于诸侯【天子诸侯养老同也国国中小学在王宫之左学大学也在郊小学在国中大学在郊此殷制明矣】八十拜君命一坐再至瞽亦如之九十使人受【命谓君不亲飨食必以其礼致之疏曰八十年渐衰弱不堪来学受养君以飨食之礼使人就家致之其受君命之时理须再拜不堪为劳一坐于地而首再至于地瞽人无目恐其颠倒拜君命之时亦当如此】五十异粻六十宿肉七十贰膳八十常珍九十饮食不离寝膳饮从于游可也【粻陟良反离力智反　粻粮也贰副也游谓出入止观　观古乱反】六十嵗制七十时制八十月制九十日脩唯绞紟衾冒死而后制【绞户交反紟其鸩反冒亡报反　绞紟衾冒一日二日而可为者　疏曰嵗制谓棺此亦大夫以下人君则即位为椑矣时制谓衣物难得者月制谓衣物易得者日脩谓棺衣悉办但日整修而已　今按嵗制者嵗一展而修之下时月日放此】五十始衰六十非肉不饱七十非帛不暖八十非人不暖九十虽得人不暖矣【暖温】五十杖于家六十杖于乡七十杖于国八十杖于朝九十者天子欲有问焉则就其室以珍从【尊养之】七十不俟朝【大夫士之老者揖君则退　疏曰入门至朝位君出揖之即退不待朝事毕也若不聴致仕则祭义云七十杖于朝八十不俟朝君揖者案周礼司士职云孤特揖大夫以其等旅揖士旁三揖注云公及孤卿大夫始入门右皆北面东上王揖之乃就位又云王揖之皆逡遁既复位　今按注揖君当作君揖】八十月告存【每月致膳】九十日有秩【秩常也有常膳】五十不从力政六十不与服戎七十不与宾客之事八十齐防之事弗及也【与音预齐侧皆反　力稍衰也力政城道之役也与及也八十不齐则不祭也子代之祭是谓宗子不孤　疏曰大夫士六十未致仕若为军将当与服戎此据庶人也案异义礼戴説王制云五十不从力政六十不与服戎易孟氏韩诗説年二十行役三十受兵六十还兵古周礼説国中自七尺以及六十野自六尺以及六十有五皆征之许慎谨案云五经説皆不同是无明文所据汉承百王而制二十三而役五十六而免六十五已老而周复征之非用民意郑駮之云周礼所谓皆征之者使为胥徒给公家之事如今之正卫耳田役为重故五十免之祭义云五十不为甸徒是也戎事差轻及孟氏説六十还兵是也胥徒又轻故野外六十五犹征之若四郊之内以其多役其胥徒之事六十则免初受役之时始年二十也其野王城之外力役又少胥徒之事十五则征之至六十五其力政之事皆二十受之兵革之事则三十受之故易孟氏诗韩氏皆云二十行役三十受兵也宗子不孤者此嫡子代父而祭是有父之宗子也防服有宗子孤者是无父之宗子也】五十而爵【贤者命为大夫　疏曰若其有徳不必五十则防服小功章云大夫为昆弟之长殇是幼为大夫为兄之长殇】六十不亲学【不能备弟子礼】七十致政唯衰麻为防【衰七雷反　致政还君事　王制】　凡三王养老皆引年【已而引戸校年当行复除也老人众多非贤者不可皆养】八十者一子不从政九十者其家不从政【内则此下有瞽亦如之凡父母在子虽老不坐字】废疾非人不养者一人不从政【废废于人事】父母之防三年不从政齐衰大功之防三月不从政将徙于诸侯三月不从政【疏曰此谓大夫采地之民徙于诸侯为民以其新徙当须复除但诸侯地寛役少为人所欲故唯三月不从政】自诸侯来徙家期不从政【自从也　疏曰自诸侯来徙于家者谓诸侯之民来徙于大夫之邑以大夫役多地狭欲令人贪之故期不从政案旅师云新甿之治皆聴之使无征役郑注引此文以证之】少而无父者谓之孤【疏曰孤顾也顾望无所瞻见也】老而无子者谓之独【疏曰独鹿也鹿鹿无所依也】老而无妻者谓之矜【矜一作鳏并古顽反疏曰愁悒不能寐目常鳏鳏然其字从鱼鱼目常不闭】老而无夫者谓之寡【疏曰寡倮也倮然单独】此四者天民之穷而无告者也皆有常饩【饩廪也】瘖聋跛躃断者侏儒百土各以其器食之【瘖于金反哑也聋力东反跛彼我反躃必亦反两足不能行也侏音朱　断谓支节絶也侏儒短人也器能也　疏曰案晋语云文公问八疾胥臣对云戚施檀镈注云使击钟蘧蒢蒙璆注云璆是玉磬使击之侏儒扶庐注云扶持也庐防柄也蒙瞍循声注云歌咏琴瑟聋聩司火注云使主然火其童昬嚚瘖僬侥官师所不材宜于掌土是各以器食之外传不云跛躃此不云蘧蒢戚施设文不具外传瘖与僬侥置于掌土此瘖与侏儒以其器食之者今古法异也】道路男子由右妇人由左车从中央【道有三涂逺别也】父之齿随行兄之齿鴈行朋友不相逾【行如字一音戸刚反下同　广敬也谓于涂中】轻任并重任分斑白者不提挈【并必性反提音啼挈苦结反　皆谓以与少者杂色曰斑　疏曰任负也老少并轻则并与少者老少并重则分为重轻重与少者轻与老者】君子耆老不徒行庶人耆老不徒食【徒犹空也徒行谓无车徒食谓无肉　王制】　天子廵守诸侯待于竟天子先见百年者【问其国君以百年者所在而往见之】八十九十者东行西行者弗敢过西行东行者弗敢过欲言政者君就之可也【弗敢过者谓道经之则见之　疏曰若天子诸侯因其行次或东行西行至八十九十者闾里之旁不敢过越而去必往就见之欲言政者君就之可也者谓八十九十之人虽不当道路左右欲共言论政教君即就之可也　或曰八十九十者东行则人之西行者不敢分道而过言必避之也其西行也亦然与注疏不同未知孰是】壹命齿于乡里再命齿于族三命不齿族有七十者弗敢先【此谓乡射饮酒时也齿者谓以年次立若坐也三命列国之卿也不复齿席之于賔东不敢先族之七十者谓既一人举觯乃入也虽非族亦然承齿于族故言族尔　疏曰案仪礼乡饮酒及乡射无一命再命之文此文乃在党正故郑注乡饮酒云此篇无正齿位之事也而此云乡射饮酒以摠正齿位之事者葢亦有之但文不备耳三命列国之卿者据诸侯言之若天子党正饮酒三命则上士也此经虽据诸侯亦兼党正意故云三命不齿若诸侯之国乡饮酒但爵位为卿大夫虽再命一命皆得不齿以其是賔贤能其得爵为卿大夫者必年长于众賔故其正文云席于賔东公三重大夫再重注云席此二者于賔东尊之不与乡人齿大夫坐于上士立于下者是也若天子党正饮酒以正齿位其賔必长故三命始不齿一命下士立于下再命中士齿于父族坐于堂上三命上士席于賔东是也族有七十者初饮酒之时则与众賔先入此三命者为待献賔献介献众賔之后至一人举觯之时乃始入故乡饮酒乡射记皆大夫乐作之前一人举觯之后乃始得入也若然大夫之入依礼自当一人举觯之时纵令无族人七十者亦当如此又族之七十者及乡人少者于先已入今特云族有七十者不敢先者意谓身有三命若可在族人七十者之先欲明敬齿上老故云不敢先尔郑注又云虽非族亦然但乡人长老皆上之既入然后始入也熊氏谓党正饮酒正齿位故有七十者若乡饮酒则无七十者据乡饮酒礼明日乃息司正告于先生君子是老者明日乃入也】七十者不有大故不入朝若有大故而入君必与之揖让而后及爵者【谓致仕在家者其入朝君先与之为礼而后揖卿大夫士　祭义】大夫七十而致事【致其所掌之事于君而告老　疏曰白虎通云臣年七十悬车致仕者臣以执事趋走为职七十耳目不聪明是以退老去避贤也所以长亷逺耻】若不得谢【谢犹聴也君必有命劳苦辞谢之其有徳尚壮则不聴耳】则必赐之几杖行役以妇人适四方乘安车自称曰老夫【几杖妇人安车所以养其身体也安车坐乘若今小车也老夫老人称也亦明君尊贤春秋传曰老夫耄矣　耄音棥疏曰养老之具在国及出皆得用之今言行役妇人四方安车则相互也从语便故离言之耳庾蔚云汉世驾一马而坐乘也熊氏云案书传略説云致仕者以朝乘车輲轮郑云乘车安车言輲轮明其小也今按輲与辁同淳专反蕃车下庳轮无辐者】　于其国则称名【君虽尊异之自称犹若臣】越国而问焉必告之以其制【邻国来问必问于老者以答之制法度　曲礼】　淳熬煎醢加于陆稻上沃之以膏曰淳熬【淳之纯反熬五羔反　淳沃也熬亦煎也沃煎成之以为名　疏曰陆稻谓陆地之稻也谓以陆地稻米孰之为饭煎醢使熬加于饭上恐其味薄更沃之以膏使味相湛渍】淳毋煎醢加于黍食上沃之以膏曰淳毋【毋依注音模莫胡反食音嗣毋读曰模模象也作此象淳熬　疏曰黍米不言陆者黍皆在陆无在水之嫌】炮取豚若将刲之刳之实枣于其腹中编萑以苴之涂之以谨涂炮之涂皆干擘之濯手以摩之去其皽为稻粉糔溲之以为酏以付豚煎诸膏膏必灭之钜镬汤以小鼎芗脯于其中使其汤毋灭鼎三日三夜毋絶火而后调之以醯醢【炮歩交反将依注音牂子郎反刲苦圭反刳口孤反编必绵反萑音丸芦也苴子余反苞裹也谨依注作瑾音斤徐如字涂亦作凃擘必麦反濯直角反去起吕反皽章善反糔息酒反溲所九反酏羊支反镬户郭反芗音香　炮者以涂烧之为名也将当为牂牂牝羊也刲刳博异语也谨当为瑾声之误也瑾涂涂有穰草也皽谓皮肉之上魄莫也糔溲亦博异语也糔读与滫瀡之滫同芗脯谓煑豚若羊于小鼎中使之香美也谓之脯者既去皽则解析其肉使薄如为脯然唯豚全耳豚羊入鼎三日乃内醯醢可食也穰如羊反魄普伯反莫亦作漠　疏曰炮取豚若将者言为炮之法或取豚或取牂枣香枣也萑乱草也苴裹也编连乱草以裹之也涂之以谨涂者以此墐涂而泥涂之擘之者谓擘去干涂也为稻粉糔溲之以为酏者付全豚之外煎之于膏若羊则解析肉以粥和之灭没也小鼎盛膏以膏煎豚牂膏必没此豚牂也钜镬汤以小鼎芗脯其中谓以大镬盛汤以小鼎之香脯实于大镬汤中使其汤毋灭鼎者使镬中之汤毋得没此小鼎也毋絶火者欲令用火微热势不絶】捣珍取牛羊麋鹿麕之肉必脄每物与牛若一捶反侧之去其饵孰出之去其皽柔其肉【捣丁老反麕九伦反脄音每捶之蘂反饵音二本或作皽下句作饵　脄脊侧肉也捶捣之也饵筋腱也柔之为汁和也汁和亦醯醢与　筋音斤腱其偃反或云筋之大者或云筋头也　疏曰腱即筋之类炮豚炮牂调以醯醢下渍亦然故知捣珍和亦用醯醢】渍取牛肉必新杀者薄切之必絶其理湛诸美酒期朝而食之以醢若醯醷【渍似赐反湛子潜反期音朞醷于力反　湛亦渍也】为熬捶之去其皽编萑布牛肉焉屑桂与姜以洒诸上而盐之干而食之施羊亦如之施麋施鹿施麕皆如牛羊欲濡肉则释而煎之以醢欲干肉则捶而食之【洒所买反盐音艳濡音儒　熬于火上为之也今之火脯似矣欲濡欲干人自由也醢或为醯此七者周礼八珍其一肝膋是也　膋音辽　疏曰欲濡肉则释而煎之以醢者欲得濡肉则以水润释之而煎之以醢也七者谓第一淳熬也第二淳模也第三第四炮取豚若牂也第五捣珍也第六渍也第七熬也云其一肝膋者则此糁下肝膋也但作记之人文不依次故在糁下陈之】糁取牛羊豕之肉三如一小切之与稻米稻米二肉一合以为饵煎之【此周礼糁食也　食音嗣下酏食同】肝膋取狗肝一幪之以其膋濡炙之举燋其膋不蓼【幪音蒙燋字又作蕉子消反膋肠间脂举或为巨　疏曰举皆也谓炙膋皆燋也】取稻米举糔溲之小切狼臅膏以与稻米为酏【酏读为之然反　狼臅膏臆中膏也以煎稻米则似今膏矣此周礼酏食也此酏当従餰　臆音亿又作又作酏同之然反又音赞　吕希哲曰八珍据正文谓淳熬也淳毋也炮也捣珍也渍也熬也糁也肝膋也上条注疏説误今按此即上章所谓养老之珍也故附于此　内则】传鲁哀公问于孔子曰二三大夫皆劝寡人使隆敬于高年何也孔子对曰君之及此言将天下实頼之岂唯鲁哉公曰何也其义可得闻乎孔子曰昔者有虞氏贵徳而尚齿夏后氏贵爵而尚齿殷人贵富而尚齿周人贵亲而尚齿【贵谓燕赐有加于诸臣也尚谓有事尊之于其党也臣能世禄曰富舜时多仁圣有德后徳则在小官　按注末句文义难通所谓后徳言后进之有徳者不加于前进之有徳者此虽贵徳而犹必尚齿之意也】虞夏殷周天下之盛王也未有遗年者年之贵乎天下久矣次乎事亲也【言其老老也】是故朝廷同爵则尚齿七十杖于朝君问则席八十不俟朝君问则就之而弟达乎朝廷矣【弟音悌后皆同　同爵尚齿老者在上也君问则席为之布席于堂上而与之言凡朝位立于庭鲁哀公问于孔子命席不俟朝君揖之即退不待朝事毕也就之就其家也老而致仕君或不许异其礼而已四代皆然　疏曰知朝位立于庭者案燕礼大射君与卿大夫皆立卿大夫立于庭君立于阼阶上是也云不俟朝君揖之即退者案燕礼大射卿夫夫立于庭北面君降自阼阶南乡尔卿卿西面尔大夫大夫皆少进皆北面尔谓揖也】行肩而不并不错则随见老者则车徒辟斑白者不以其任行乎道路而弟达乎道路矣【并歩顶反辟音避　肩而不并言肩不得并错鴈行也父党随行兄党鴈行车徒辟乘车歩行皆辟老人也斑白者髪杂色也任所担持也不以任少者代之　行如字又户刚反　疏曰行肩而不并者谓老少并行少者差退在后则朋友肩随是也错鴈行参错也】居乡以齿而老穷不遗强不犯弱众不暴寡而弟达乎州巷矣【老穷不遗以乡人尊而长之虽贫且无子孙无弃忘也一乡者五州巷犹闾也】古之道五十不为甸徒颁禽隆诸长者而弟达乎獀狩矣【甸田见反獀音搜所求反　四井为邑四邑为丘四丘为甸甸六十四井也以为军田出役之法五十始衰不从力役之事也颁之言分也隆犹多也及田者分禽多其老者谓竭作未五十者春猎为獀冬猎为狩也　疏曰一甸之中出长毂一乘甲士三人歩卒七十二人供君田役事云獀狩则夏苗秋狝可知也】军旅什伍同爵则尚齿而弟达乎军旅矣【什伍士卒部曲也少仪曰军尚左卒尚右】孝弟发诸朝廷行乎道路至乎州巷放乎獀狩脩乎军旅众以义死之而弗敢犯也【放方往反　死之死此孝弟之礼】公曰善哉【家语】　齐宣王问于春子曰寡人欲行孝弟之义为之有道乎【宣王齐君陈敬仲之后也】春子曰昔者卫闻之乐正子【乐正子曾子弟子也】曰文王之治岐也五十者杖于家六十者杖于乡七十者杖于朝见君揖杖【朝当为国揖当为去】八十者杖于朝见君揖杖【揖挟也】君曰趋见客无俟朝【不欲久停老者也古者七十致仕来者客之也】以朝乘车輲轮御为仆送至于家而孝弟之行义达于诸侯【乗车安车也御君之御也輲轮见前乗安车注】九十杖而朝见君建杖【建树也】君曰趣见毋俟朝以朝车送之舍大子重乡养【舍馆也重犹尊也养以礼食之也】卜筮巫毉御于前祝咽祝哽以食乗车輲轮胥与就膳彻【胥乐官也就成也胥成膳彻谓以乐食之也】送至于家君如有欲问明日就其室以珍从而孝弟之义达于四海【明日旦日】此文王之治岐也君如欲行孝弟之大义盍反文王之治岐【尚书大传】







　　仪礼经传通觧卷十九
&lt;经部,礼类,通礼之属,仪礼经传通解&gt;
　　钦定四库全书
　　仪礼经传通解卷二十
　　宋　朱子　撰
　　邦国礼一之上
　　燕礼
　　燕礼小臣戒与者【与音预　小臣相君燕饮之法戒与者谓畱羣臣也君以燕礼劳使臣若臣有功故与羣臣乐之小臣则警戒告语焉饮酒以合防为欢也　相息亮反劳力报反使所吏反乐音洛语鱼据反　疏曰王燕饮大仆相小臣佐之此诸侯礼降于天子故使小臣当大仆之事畱羣臣谓羣臣畱在国不行者也　今按畱羣臣谓羣臣朝毕将退君欲与之燕故使小臣畱之疏说非是】
　　右戒羣臣
　　膳宰具官馔于寝东【膳宰天子曰膳夫掌君饮食膳羞者也具官馔具其官之所馔谓酒也牲也脯醢也寝路寝　疏曰云路寝者以飨在庙服朝服下记云燕朝服于寝正处在路寝不在燕寝可知今按于寝下疑脱既朝服则宜于六字】乐人县【县音　县钟磬也国君无故不彻县言县者为燕】
　　【新之宫为于伪反　疏曰按周礼眡了职云掌大师之县诸侯无眡了则使仆人县乐大师以声展之乐师又监之小胥天子宫县诸侯轩县面皆钟磬镈各一虡大夫判县士特县不得有镈诸侯之士特县磬而已曲礼大夫无故不彻县则国君无故亦不彻县可知燕在路寝有常县之乐今更整理之故云为燕新之也】设洗篚于阼阶东南当东霤罍水在东篚在洗西南肆设膳篚在其北西面【霤力又反罍音雷　设此不言其官贱也当东霤者人君为殿屋也亦南北以堂深肆陈也膳篚者君象觚所馔也亦南陈言西面尊之异其文　觚音孤　疏曰汉时殿屋四向流水故举汉以况周言东霤明亦有西霤对大夫士言东荣两下屋也象觚案下文所以献公者也君尊不可与臣同篚故别言之亦南陈者亦若罍洗之南肆也不言南肆而言西面是尊君之篚故异其文也】司宫尊于东楹之西两方壶左酒南上公尊瓦大两有丰幂用绤若锡在尊南南上尊士旅食于门西两圜壶【大音泰绤去逆反锡悉歴反圜音圆　司宫天子曰小宰聴酒人之成要者也尊方壶为卿大夫士也臣道直方于东楹之西予君专此酒也玉藻曰唯君面尊酒在南顺君之面也瓦大有虞氏之尊也礼器曰君尊瓦甒丰形似豆卑而大幂用绤若锡冬夏异也在尊南在方壶之南也尊士旅食者用圜壶变于卿大夫也旅众也士众食谓未得正禄所谓庶人在官者也今文锡为緆　甒亡甫反卑如字緆悉歴反　疏曰天官小宰职治王宫之政令诸侯有司宫掌宫事与小宰同酒正云酒正之出日入其成月入其要小宰聴之此司宫亦掌酒事是以知诸侯司宫当天子小宰也予君专此酒者此决乡饮酒乡射皆于房户之间賔主共之此于东楹之西向君设之人君尊专大也引玉藻者欲见尊面向君据君面以左为尊酒在南也少仪又云尊者以酌者之左为上尊乡饮酒云尊两壶于房户之间酒在西又乡射云尊于賔席之东两壶斯禁左酒郑注云设尊者北面西曰左此等皆据酌者北面而言酒在左此燕礼尊面向君君面以左为尊酒在南若据酌者不得背君而西面当尊西东面则酌者之右为上尊是以下文媵爵于公者交于东楹北也又云丰形似豆卑而大者据汉法而知但豆径尺柄亦长尺此承尊之物不可同于常豆故知卑而大取其安稳也夏宜用绤冬宜用锡葛之麤者曰绤防服传云无事其缕有事其布曰锡郑注云治其布使之滑易是也瓦大不言酒者以其言两又言南上则有酒在南可知凡无酒者不言上下如下文尊士旅食直云两圜壶之类是也正禄者王制下士以上至卿大夫皆得正禄也庶人在官者谓府史胥徒皆非正禄号为士旅食者也　今按在尊南者谓瓦大在方壶之南耳疏云幂未用而陈于方壶之南不杂于方壶瓦大之间误也若然则正在二者之间矣何得言不杂邪】司宫筵賔于户西东上无加席也【筵席也席用蒲筵缁布纯无加席燕私礼臣屈也诸侯之宫无司几筵也纯之闰反又章允反　疏曰公食记云蒲筵常缁布纯加萑席寻帛纯彼异国之賔有加席礼得申此燕私礼臣屈也又天子有司几筵布席诸侯兼官使司宫设尊并席也】
　　右陈馔器　记燕朝服于寝【朝直遥反　朝服者诸侯与其羣臣日视朝之之服也谓冠端缁带素韠白屦也燕于路寝相亲昵也今辟雍十月行此燕礼冠而衣皮弁服与礼异也　韠音毕辟音璧衣于既反　疏曰屦人注天子诸侯吉事皆舄而云白屦者引士冠礼成文其实诸侯当白舄其臣则白屦也郑注又云复下曰舄禅下曰屦下谓底也燕于寝者以飨在庙明燕在寝私处也】亨于门外东方【亨普庚反　亨于门外臣所掌也疏曰此与公食皆君礼故亨于门外乡饮酒亨于堂东北不在外者臣礼宜主人亲供也】
　　射人告具【告事具于君射人主此礼以其或射也　疏曰案公食无射故使赞者告具大射告具之上有羮定此不言者文不具也】小臣设公席于阼阶上西乡设加席公升即位于席西乡【乡许亮反本又作向　周礼诸侯酢席莞筵纷纯加缫席画纯后设公席者凡礼卑者先即事尊者后也　莞音官缫音早　疏曰周礼司几筵之文也彼诸侯祭祀神席及受酢之席此燕饮之席与彼同若飨诸侯来朝则郊特牲云大飨君三重席而酢焉是也燕他国之臣即郊特牲云三献之介君专席而酢焉此降尊以就卑故君单席受酢也又此燕私礼故贱者先即事大射辨尊卑故先设公席后设賔席也　今按此篇与大射虽设席之先后不同然皆公先升即位然后纳賔非卑者先即事也但其言偶不同耳不当据文便生异义也注疏説皆非是】小臣纳卿大夫卿大夫皆入门右北面东上士立于西方东面北上祝史立于门东北面东上小臣师一人在东堂下南面士旅食者立于门西东上【纳者以公命引而入也自士以下从而入即位耳师长也小臣之长一人犹天子大仆正君之服位者也凡入门而右由闑东左则由闑西　长丁丈反大音泰闑鱼列反　疏曰此卿大夫之位皆是拟君揖位故下经君尔之始就庭位也西方东面北上此则士之定位士贱故不待君揖入门即就定位也凡入门者郑广解入门之礼案玉藻云公事自闑西私事自闑东一也故曲礼又云大夫士出入公门由闑右聘礼云聘賔入由闑西葢凡入门而右由闑东者是臣朝君之法也入门而左由闑西者是聘賔入门之法也】公降立于阼阶之东南南乡尔卿卿西面北上尔大夫大夫皆少进【尔近也移也揖而移之近之也大夫犹北靣少前　近附近之近　疏曰曲礼云揖人必违其位是以公将揖卿大夫降立于阼阶之东南南靣揖之变揖言尔者尔训近也移也卿大夫得揖移近中庭三卿东相西靣五大夫中庭少进北靣不改也】射人请賔【命当由君出也疏曰燕而或射礼轻或大射正为摈或小射正为摈皆是射人故直云射人不辨靣位者以君南靣射人北靣可知】公曰命某为宾【某大夫也　疏曰知大夫者以賔主相对既以宰夫为主人是大夫明賔亦当用大夫也燕义云不以公卿为賔而以大夫为賔为疑也】射人命賔賔少进礼辞【命賔者东靣南顾礼辞辞不敏也　疏曰少仪云诏辞自右射人在君之右东靣者向君南顾者向賔便也】反命【射人以賔之辞告于君】又命之宾再拜稽首许诺【又复也复扶又反】射人反命【告賔许】賔出立于门外东面【当更以賔礼入　疏曰前卿大夫从臣礼相从而入故出更以賔礼入是以下经宾入及庭公降一等揖之】公揖卿大夫乃升就席【揖之人之也　疏曰言人之者公将及升堂故以人意相存偶是以揖之乃升】小臣自阼阶下北面请执幂者与羞膳者【执幂者执瓦大之幂也方圜壶无幂羞膳羞于公谓庶羞疏曰下注云君物曰膳此又与执幂者连文则羞于公可知脯醢自称荐故知此是庶羞也】乃命执
　　幂者执幂者升自西阶立于尊南北面东上【以公命于西阶前命之也东上酒之幂为上也羞膳者从而东由堂东升自北阶房中西面南上不言之者不升堂略之也　疏曰下记云羞膳者与执幂者皆士也士位在西方东面故知西阶前命之也东面阶西面阶妇人之阶非男子之所升则羞者升自北阶可知大射工人士与梓人亦升自北阶也知由堂东以羞在房知房中西面南上者约士冠礼赞者立于房中西面南上也不升堂不由前堂升也】膳宰请羞于诸公卿者【小臣不请而使膳宰于卑者弥略也礼以异为敬　疏曰上请賔使射人请执幂使小臣已是其略今羞诸公卿乃使膳宰卑于小臣故云弥略也周礼膳夫是上士此诸侯膳宰明非上士且礼之大例荐羞者尊于设爼者公士为荐羞膳宰设爼故知膳宰卑也】射人纳賔【射人为摈者也今文曰摈者】宾入及庭公降一等揖之【及至也至庭谓既入而左北面时疏曰入谓入门及庭谓出堂涂北面】公升就席【以其将与主人为礼不参之也　疏曰下经云賔升主人亦升是与主人为礼也】宾升自西阶主人亦升自西阶賔右北面至再拜賔答再拜【主人宰夫也宰夫大宰之属掌賔客之献饮者也其位在洗北西面君于其臣虽为賔不亲献以其尊莫敢伉礼也至再拜者拜賔来至也天子膳夫为献主　伉苦浪反敌也　疏曰燕义云使宰夫为献主下文胥荐主人于洗北西面是其位所在也周礼膳夫职云王燕饮酒则为献主】
　　右即位　记与卿燕则大夫为賔与大夫燕亦大夫为賔【不以所与燕者为賔者燕为序欢心賔主敬也公父文伯饮南宫敬叔酒以路堵父为客此之谓也君恒以大夫为賔者大夫卑虽尊之犹逺于君今文无则下无燕　为于伪反父音甫饮于鸩反堵音者逺于万反　疏曰此谓与已臣子燕法若与异国之賔燕皆用上介为賔也不用公卿为賔者恐逼君用大夫为賔虽尊之犹逺于君不畏逼君也　今按君以乐纳賔记见乐賔后章公所与燕者虽不为宾亦当如异国之賔为苟敬也】羞膳者与执幂者皆士也【尊君也膳宰卑于士疏曰士则膳宰之长也】羞卿者小膳宰也【膳宰之佐也】凡荐羞者小
　　膳宰也【谓于卿大夫以下也士特言羞卿者小膳宰者欲絶于賔羞賔者亦士】
　　主人降洗南西北面【賔将从降乡之】宾降阶西东面主人辞降宾对【对答】主人北面盥坐取觚洗宾少进辞洗主人坐奠觚于篚兴对宾反位【賔少进者又辞宜违其位也献不以爵辟正主也古文觚皆为觯辟音避觯章豉反　疏曰曲礼云揖人必违其位辟正主者乡饮酒乡射是正主皆用爵此宰夫为主故用觚也】主人卒洗宾揖乃升【賔每先升尊也　疏曰毎先升者前賔已先升此又先升也】主人升宾拜洗主人宾右奠觚答拜降盥【主人复盥为拜手坋尘也坋歩困反　疏曰前盥为洗爵此盥为污手】賔降主人辞賔对卒盥賔揖升
　　主人升坐取觚【取觚将就瓦大酌膳】执幂者举幂主人酌膳执幂者反幂【君物曰膳膳之言善也酌君尊者尊賔也】主人筵前献賔賔西阶上拜筵前受爵反位主人賔右拜送爵【賔既拜前受觚退复位】膳宰荐脯醢賔升筵膳宰设折爼【折爼牲体骨也乡饮酒记曰賔爼脊胁肩肺】賔坐左执爵右祭脯醢奠爵于荐右兴取肺坐絶祭哜之兴加于爼坐捝手执爵遂祭酒兴席末坐啐酒降席坐奠爵拜告防执爵兴主人答拜【哜才计反捝始锐反啐七内反　降席席西也旨美也　疏曰降席席西不言面案前例降席席西拜者皆南面拜讫则告旨】賔西阶上北面坐卒爵兴坐奠爵遂拜主人答拜【遂拜拜既爵也】
　　右主人献賔　记惟公与賔有爼【主于燕其余可以无爼】
　　宾以虚爵降【将酢主人　酢才各反下同】主人降宾洗南坐奠觚少进辞降主人东面对【上既言爵矣复言觚者嫌易之也大射礼曰主人西阶西东面少进对今文从此以下觚皆为爵　疏曰一升曰爵二升曰觚散文即通觚亦称爵经文不辨圭人立处又无少进之文郑以大射先行燕礼皆与此同故引以为证】宾坐取觚奠于篚下盥洗【篚下篚南】主人辞洗【谦也今文无洗】賔坐奠觚于篚兴对卒洗及阶揖升主人升拜洗如宾礼宾降盥主人降宾辞降卒盥揖升酌膳执幂如初以酢主人于西阶上主人北面拜受爵宾主人之左拜送爵【賔既南面受爵乃之左】主人坐祭不啐酒【辟正主也未荐者臣也　疏曰乡饮酒乡射皆是正主不言不啐酒故郑云辟正主也賔礼献讫则荐脯醢此主人是臣故献讫不荐至献大夫下胥乃荐主人于洗北是也】不拜酒不告旨【主人之义　疏曰告旨者賔拜主人讫告酒美也乡饮酒乡射正主人故云主人无自告美此则宰夫代君为主不得直云主人故云主人之义】遂卒爵兴坐奠爵拜执爵兴宾答拜主人不崇酒以虚爵降奠于篚【崇充也不以酒恶谢賔甘美君物也】宾降立于西阶西【既受献矣不敢安盛】射人升宾宾升立于序内东面【东西墙谓之序大射礼曰摈者以命升賔】
　　右宾酢主人
　　主人盥洗象觚升实之东北面献于公【象觚觚有象骨饰也取象觚者东面　疏曰知东面者以膳篚南有臣之篚不得北靣取又不得南面背君取从西阶来不得篚东西面取是以东面也】公拜受爵主人降自西阶阼阶下北面拜送爵士荐脯醢膳宰设折爼升自西阶【荐进也大射礼曰宰胥荐脯醢由左房　胥音须又思叙反　疏曰凡此篇内举旅行酬公应先拜者皆受酬者先拜公乃答拜尊公故也此公先拜受爵者受献礼重故也前献賔荐脯醢及设折爼皆使膳宰者賔卑故也今于公士荐脯醢膳宰设折爼异以其士尊于膳宰君尊故使士荐大射主于射略于饮酒故公及賔同使宰胥荐脯醢庶子设折爼此燕礼燕私主于羞故賔之荐爼庶羞同使膳宰君之脯醢庶羞同使士尊官为之】公祭如賔礼膳宰赞授肺不拜酒立卒爵坐奠爵拜执爵兴【凡异者君尊变于賔也　疏曰云凡非一谓膳宰赞授肺立卒爵又上文士荐脯醢皆是异于宾故云凡以广之】主人答拜升受爵以降奠于膳篚
　　右主人献公　记献公曰臣敢奏爵以聴命【授公释此辞不敢必受之　疏曰谓主人献公賔媵觯于公虽非献亦释此辞也】
　　更爵洗升酌膳酒以降酢于阼阶下北面坐奠爵再拜稽首公答再拜【更爵者不敢袭至尊也古文更为受疏曰主人受公酢者不敢烦公尊君之义献君自酢同用觚必更之者袭因也不敢因君之爵】主人坐祭遂卒爵再拜稽首公答再拜主人奠爵于篚
　　右主人受公酢
　　主人盥洗升媵觚于宾酌散西阶上坐奠爵拜宾宾降筵北面答拜【媵以证反散思旦反注及下同　媵送也读或为扬扬举也酌散者酌方壶酒也于膳为散今文媵皆作腾　疏曰腾与媵皆送义檀弓扬训为举义胜于送】主人坐祭遂饮賔辞卒爵拜宾答拜【辞者辞其代君行酒不立饮也此降于正主酬也　疏曰上文献君君立卒爵此主人代君酬賔亦宜立饮今主人坐祭遂饮故郑云辞其代君行酒不立饮正主酬如乡饮乡射主人酬賔皆坐卒爵　今按正主之酬皆坐卒爵此代君酬当降礼而立饮今不立而坐则是不降故辞不敢当也】主人降洗宾降主人辞降宾辞洗卒洗揖升不拜洗【不拜洗酬而礼杀杀所界反】主人酌膳宾西阶上拜【拜者拜其酌已】受爵于筵前反位主人拜送爵宾升席坐祭酒遂奠于荐东【遂者因坐而奠不北面也奠之者酬不举也　疏曰案乡饮酒乡射主人酬賔皆主人实觯席前北面賔始西阶上拜此及大射主人始酌膳时賔已西阶上拜者以其主人皆是代君劝酒其賔是臣急承君劝不敢安暇故先拜也主人又不坐奠于荐西賔祭讫遂南面奠于荐东不北面奠也】主人降复位宾降筵西东南面立【賔不立于序内位弥尊也位弥尊者其礼弥卑记所谓一张一弛者是之类与　弛尸氏反与音余　疏曰案上初賔得献降升之时序内立是不敢近賔席是礼尊而賔卑至此酬讫立于席西是賔位弥尊礼渐杀故云弥卑也献时为盛是一张也酬时为杀是一弛也】
　　右主人酬宾
　　小臣自阼阶下请媵爵者公命长【长丁丈反　命长使选卿大夫之中长幼可使者　疏曰案下文大夫长升受旅是长幼次第非专最长则此命长亦非最长但是长幼之中可使者也】小臣作下大夫二人媵爵【作使也卿为上大夫不使之者为其尊　为于伪反　疏曰案王制上大夫卿】媵爵者阼阶下皆北面再拜稽首公答再拜【再拜稽首拜君命也】媵爵者立于洗南西面北上序进盥洗角觯升自西阶序进酌散交于楹北降阼阶下皆奠觯再拜稽首执觯兴公答再拜【序次第也犹代也楹北西楹之北也交而相待于西阶上既酌右还而反往来以右为上　疏曰西面北上者是末盥相待之位序进盥则北面向洗云西楹之北者二大夫盥手洗爵讫先者升西阶由西楹之北向东楹之西东面酌酒讫右还由西楹北向西阶上北面后者升西阶亦由西楹之北向东楹之西酌酒讫亦由西楹之北西阶上北面相待乃次第而降以右为上者谓在洗南西面及阶上北面时先者在右地道尊右故也】媵爵者皆坐祭遂卒觯兴坐奠觯再拜稽首执觯兴公答再拜媵爵者执觯待于洗南【待君命也　疏曰以君尊臣卑故虽自饮讫犹执觯以待君命也】小臣请致者【请使一人与二人与优君也　疏曰案下二人俱致礼法当然是以不敢必君举也故云一人与二人与取君进止是优君也】若君命皆致则序进奠觯于篚阼阶下皆再拜稽首公答再拜媵爵者洗象觯升实之序进坐奠于荐南北上降阼阶下皆再拜稽首送觯公答再拜【序进往来由尊北交于东楹之北奠于荐南不敢必君举也大射礼曰媵爵者皆退反位　疏曰酌酒奠于君所故交于东楹之北以其酒尊所陈在东楹之西西向而陈其尊有四并执幂者在南不得南头以之君所又唯君面尊若西面酌酒则背君故先酌者东面酌讫由尊北又楹北往君所奠讫右还而反后酌者亦于尊北又于楹北与反者而交先者于南西过后者于北东行奠讫亦右还而反相随降自西阶也案乡射皆云奠者于左将举者于右是以乡饮一人举觯及二人举觯皆奠于荐右今言媵爵于公是将举旅当奠于荐右而奠于荐左故云不敢必君举也引大射礼者此经无反位之文故引大射媵爵者皆退反门右北面位】
  </div>
  <div class="pagination">
   <a href="仪礼经传通解_page11.html">
    上一页
   </a>
   <span>
    ...
   </span>
   <a href="仪礼经传通解_page7.html">
    7
   </a>
   <a href="仪礼经传通解_page8.html">
    8
   </a>
   <a href="仪礼经传通解_page9.html">
    9
   </a>
   <a href="仪礼经传通解_page10.html">
    10
   </a>
   <a href="仪礼经传通解_page11.html">
    11
   </a>
   <span class="current-page">
    12
   </span>
   <a href="仪礼经传通解_page13.html">
    13
   </a>
   <a href="仪礼经传通解_page14.html">
    14
   </a>
   <a href="仪礼经传通解_page15.html">
    15
   </a>
   <a href="仪礼经传通解_page16.html">
    16
   </a>
   <a href="仪礼经传通解_page17.html">
    17
   </a>
   <span>
    ...
   </span>
   <a href="仪礼经传通解_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
