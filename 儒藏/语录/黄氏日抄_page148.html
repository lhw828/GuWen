<!DOCTYPE html>
<html>
 <head>
  <meta charset="utf-8"/>
  <title>
   黄氏日抄 - 第 148 页/共 162 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄氏日抄 - 第 148 页/共 162 页
  </h1>
  <div class="content">
   第三任分司镇江条陈转般仓事【上】
　　申提刑司乞申朝省修仓幷乞免江西米入仓状【癸亥五月孙提刑任内】
　　照对某近者只领职事即尝申禁絶湿米等条画然皆不过小节兹得本仓闗系稍大二事势尤不容不早早申明一曰仓敖多壊纲米将无所容二曰转般良难随时当有活法本仓剏于淳熈增于开禧又增于嘉定以敖眼计前后共七十有六今頽毁不存者十有四损而未修者三十有八见桩米二十敖见空可备收米才四敖耳四敖所容约不过四万石有竒见桩未满之敖约可共附五万石有竒而总所镇江取运江西米旋到旋交若在道及未到尚约四十万石有竒将何以容之耶且今本仓所收皆江西米也江西经四十余处沙碛行千五百余里大江然后得达京口日久费重纲吏多杂湿恶则是交收为难淮乡支米将官自来多凌轹本仓官吏今又间见米色或稍异向来浙米尤易于暄炒则是支发为难尝考转般仓之名本为闗津处停米易舟而设国朝以淮浙直达京师非便置转般于真州泗州南渡后以浙米直达两淮非便又置转般于京口朝省近因发运司与此仓子母相私方改本司提领而转收江西之纲革弊已精权宜甚善然颇迂路亦费水脚今既仓敖不足以容亦岂无变通之活法耶方今国家闲暇正欲广积贮垂久逺孰若以江西未到米本仓所不能容者就截拨付两淮比近州军却乗此仓之余闲选一精力将校亟修此仓垂壊尚存之敖以待今秋就交浙右官米岂不两便此事本非某所敢僭及然使仓壊而不申举米到而无安顿果谁之责职守所在不敢不言事若可行乞赐备申朝省
　　申提刑司乞浚甘露港状
　　照对国事以军饷为急军饷以漕运为急古人欲贯串河渠至有凿平地三百余里我艺祖最爱惜民力犹首置斗门于五丈河良以大计所闗虽劳费有不惮尔今京口转般仓实依大江而立一水环其前后前引上河头以南致浙右之米后出甘露港以北餽两淮之军通彻无碍措置曲尽养兵百万不费一夫担夯力也近年来甘露港日就干澁一月间惟两大迅潮仅及之舟檝不通粮运中痞问其弊源皆曰自往嵗郡将拆去甘露闸板始夫智者谋饷变陆为水今反堙之寸步千里何哉或者弗之思耶某尝妄谓此港之不可不浚其事有十转般仓今所交者自江西米每米一担自港外步般至仓雇钱五百是一纲所费白增数千贯纲梢如之何不愈侵盗是此港之不可不浚者一也无港泊舟往往退藏焦山之阿潮旋舣艰难万状港若开通则舳舻相卸径入城市其至如归是此港之不可不浚者二也潮舣舟既待风色隔沙步卸能复几何若径近仓朝交卸而夕絶矣是此港之不可不浚者三也退泊不暨舟阁硬沙或近斗岸为风涛所撞若缆为他舟所絶往往损破失米皆由无所稍泊之故是此港之不可不浚者四也米舟急于稍泊每大迅辄数舟占港共作一埧截水旋雇小舟剥浅作埧之费三千贯剥浅之费不预焉舟之急欲得港若此是此港之不可不浚者五也两淮诸司支请军食其步卸出江而去重费久淹与纲户之来入仓者同是此港之不可不浚者六也米舡近仓检柅亦易今在僻逺恣杂湿恶是此港之不可不浚者七也南北之舟皆泊仓岸或遇对剥径可就舟是此港之不可不浚者八也脱有缓急军粮岂宜少滞国朝闲暇此事正当讲明是此港之不可不浚者九也不独转般仓为然大军北仓正与转般仓夹河而立南仓亦由此河而北此河通则凡装运皆便是此港之不可不浚者十也至若京口为淮浙之要冲舟檝茍便百货可以骈集甘露实京口之主山港脉茍通台郡皆有闗系兼此邦地仰易盈易涸苟有闸以时其启闭农田之利益尤多此又军饷外无穷之便也某人防位下凡事何敢僭越实以目击本仓交缷支运两极其难到任数日即亲厯其地见大江之入京口者其道有四最西曰京口闸总领所见于此支运河流亦浅颇费搬夯其二曰海鲜河甚浅见系江西纲作埧截大迅潮以剥米其三曰鳝鱼港尤浅亦江西纲乗大迅潮隐舟此地隔塘搬米以上询之故老皆吴尚书任内所尝开浚日久渐湮其四则今来所指之甘露港实居四港之最东在北固山甘露寺下北固山纯土如粉独其北峭石壁立竒拔竦人盖游观者所不见岂北固之所以得名欤石之下为田田之外为港自利涉门外绕土城而西入仓约二里可容米舟二十万石最外为旧石闸之基风涛所不及令居民桥其上稍深折而西为旧木闸之基今纲户乗大迅用桩芦截水其地又渐入则港渐狭盖若民时采其傍然古岸尤存甚濶也自嘉定间史待制名弥坚尝浚治今五十年初本不至堙塞自废闸十年浑水渐入舟始澁而不通某窃意他港必未暇浚莫若先浚甘露港石闸亦未易复莫若且改置外闸为木闸如此则易害为利当尽如前项所陈不然堙且日甚害亦不止如目前所见而已也区区欲望台慈详酌其可特赐申明朝省乞从行下所属作急开浚修复国事幸甚
　　再申提刑司乞移还甘露闸状
　　照对京口居淮浙之冲故转般仓非京口不可立甘露港又居京口贯通淮浙之冲故转般军粮非甘露港不能快而此港浅澁不通止因废闸近已亲行相视条具事宜乞申明行下浚港复闸外今再寻访到旧闸石村系发运司昨因此闸之废移置栲栳上闸见存此可谓废有益事无益矣今谨详具两闸废置缓急对列下项一此闸石村旧为甘露港外闸甘露港者甘露寺下引注大江贯注镇江府城中直达上河南至今行在所者也江水长潮衮动浑浊退则静缓澄而成淤每一潮入上河积淤率一叶之厚不数年河湮矣故须外闸闭住不容长潮之入必上河旱涸不得已方开板入之江皆淡水尽可溉田若纲运出入则随开随闭曾不移刻由此而论甘露港口不可无闸闸不可不用石使之坚壮可以捍潮昭然甚明
　　一此闸石邨近嵗移作栲栳上闸栲栳云者义取湾曲耳于水利军饷两皆无闗盖镇江城外可五六里有闸名京口闸镇江城内转般仓东北隅又有闸为则水闸京口闸在外以限江水之入则水闸在内以制河水之出彼此相胥二闸已备前人之措置宻矣今发运司又于元置则水闸之东稍折而南约百步外作闸名栲栳上闸此既不预州县水利事及访问无端添闸之因则发运司每发米到仓恐其出缷不尽到即闗置上闸之内差人检空方开闸放行若意果出此不几甚愚而多事也哉纲梢若欲偷米当在中涂米既到仓交量岂复载去必欲检空谁敢先走纵防其走置栅已足汉人横木渡水曰至今场务纂节无不用之革亭大邑四絶水中惟恃八栅作水上城郭盗贼之强梁商贩之狡黠未闻有不待启钥而越禁者折栁樊圃狂夫瞿瞿岂官船载官米而独须石闸以防之乎敷天之下自古及今闻置闸以防水矣未闻置闸以防人也由此而论则此闸之不必置虽置闸不必石亦昭然甚明
　　右某元申未见甘露港废闸石村去着乞且权置木闸盖虑石闸费大难猝成也今既考见有用之闸见移置无用之地乞赐更加裁酌或与倂申朝省行下所属除开浚外仍速移甘露闸旧石复还甘露港旧闸其于军饷大事实非小补
　　申提刑司乞免専人幷豁耗状
　　照对本仓今非昔比本司既凖朝防提领必兴其利而除其害然后可无负提领之名兴利之事二如修敖如开港昨已申明除害之事今再开申下项
　　一窃照天下事官与民以利交则弱之肉强之食其弊无穷官司自与官司以官司之利交则齿利者齧爪刚者决两强徒自戛摩耳何弊之可虑本仓昨发运司每日交发运司运到和籴人户米一万石子母一家利源滚滚自景定二年十一月内朝省革弊改属本司提领所收乃江西纲运欠折之米今嵗取运又是镇江府节制司淮东总领使所两大司存差向上官下视仓场如临部曲况纲户自行荡槩东量必有西折而制司支米将官反又自赍大斛胁欲多取官司自与官司交其事如此以故仓场日壊吏卒日少气象萧索穷促万状而本司不知也每见前政文移到仓殆无虚日每一牌匣差人赍抱费从何来某窃尝譬之少壮时有饮食嗜欲之过而无病病反作于晩嵗衰淡之日祖父时有富贵骄奢之失而无祸祸反作于子孙困苦之世发运司提领本仓有市利食利而无督责督责反出于本司革弊之后此乘除自然之理本无足怪然浑浊务数有推移吏卒小人彼亦罔觉或前日所得之钱已尽而今正贫穷或前日得钱之吏已亡而今无干预彼固不能自言而识者何忍彼虽不足多恤而司存奈何某到任来于本仓即无一毫干预倂已凖使牒从申于本仓收支亦无干预讫天日在上实非党私但念转般仓亦朝廷一要司存若坐视其日壊而避嫌不为一言于心何安区区欲望台慈自建台更新应干文移无轻遣専人赍匣庶使仓不至重困为朝廷扶持保爱一司存是亦忠厚之至
　　一仓米豁耗自有成法闻本仓近来独不举行窃尝思之必谓转般仓朝交而夕支非积贮者有经久盫折之比意果出此未为不当但两载以来所收江西米多是经梅过夏或因敖少米多宿米之支未尽而新米之收已附逓逓积盫经及三嵗者有之此等耗折若不早与申明使得依条理豁一旦清彻见底谁与陪补所谓専攒不过破皂衫穷汉所谓防级不过青布衫小民彼亦乌能自言万一祸责及身惟有自经沟渎官物之追理无地而本司之应酬方多欲望台慈早赐详酌申明施行申提刑司乞造循环匣状【癸亥冬权宪赵菊坡任内】
　　照对本仓乃军饷要之司期限既不可稽违本司非刑狱追会之事筒匣又不可轻遣某检照近凖使台发下文字动逾旬日方到缘是散逓铺兵类聚方传以致停滞今欲权造循环匣两只责令逓兵専一传报转般仓分司常行文字庶可报应及时未敢擅事若可行乞赐台判送案刋造逓发施行
　　申提刑司辨总所欲追治本仓状
　　伏凖使牒备凖省劄备据淮东总领所申称本所先曾取运江西米到转般仓交收被仓斗以干为湿以浄为杂百端掯勒及仓官不肯任责监欠今来取运公田米许从本所觉察追人根究等因依某照得仓斗纲梢皆非善良禁戢仓斗本司之事禁戢纲梢总所之事彼此交尽其责正士大夫相与体国之心合考其次第而通言之大率米出民户无不干浄米经纲梢无不湿杂此三尺孺子所知者今欲运米果无湿杂请先自取运官司始万一闗防不周湿杂难免则罪在纲梢其或果无湿杂尚敢掯勒则罪在仓斗若不早与两下明白则纲梢恃总所之申而愈増湿杂仓斗乘总所之申而私受湿杂纲梢有减尅盗粜之利仓斗有交通取受之利而米一经水盫烂成尘军饷独受莫大之害矣若夫监欠末节自有成例所不待言所合具申乞赐详酌施行
　　申提刑司辨总所再欲追人状
　　凖使牒备凖尚书省劄子施行淮东总领所再申朝廷乞明赐劄下镇江转般仓如遇本所取运公田租米到来即仰从公速与交量仍从般户自行斛槩倂照京仓交受运司公田米例每纲定要三日交收斗级或有欠折即从本仓径行拘收押纲船梢任责随即监纳了足毋致抵牾如或本仓官吏専斗生事即照已凖指挥追人究实具申朝廷施行都省照得省仓下界交纳两郡公田米每日不下一万余石兼有出剰米反责还纲吏转般仓当体此奉行合议行下除已劄付镇江府转般仓遵照今来劄下事理施行或稍有阻滞乞觅等事断是追究外劄本司密切闗防具申今承本司牒其严切闗防如运到租米即令本仓从公速与交量某窃详交量之迟速全系米色之好恶米若干浄随到随收日交万石尽可遵守万一闗防不周纲梢作弊米一有湿则决不容不晒米一有杂则决不容不筛自然担阁工夫岂可槩言掯勒今来总所申明固是仰体朝廷之意期于速办公米但恐纲吏船户不能仰体总所之意反借此胁持仓官兼官司各有部属转般仓自系提刑司提领今详牒内备坐总所申请称如或本仓官吏生事即照已凖指挥追人则是取运官司径可追治交量官吏米有湿恶谁复敢争况转般仓系朝廷之仓本司不过同提领同之一字言尊无二上权在朝廷也故本司自提领以来非凖省劄米尝自有施行今若他司径追本仓官吏则于事理亦恐更合斟酌未委此项指挥元系如何行下所合具申使台乞赐详酌或与申审的实以慿遵守
　　回申提刑司备总所委监仓众事例钱状
　　伏凖使牒委令总使纲吏周嵩等供摊转般仓众取受交米事例钱一十万六千余贯十七界官会事某拖照此事系属前政不知首尾遂牒本仓及据回申认数不对深疑仓众犹有隐情继即唤上元兠纲过付人刘七胡七杨六徐百一等与仓众对证据供除纲吏自雇市户般担入仓杂费外于元摊十万六千余贯之数诸项实付节次共计一万九千七百八十六贯一照得此钱若一旦骤总成数槩举本仓而言之止如所供数已非少若以人情之实事势之渐而言之则经三年之久逾一二百家之众小人随得随用当时不过以了口食今去之年嵗乃欲追理还官恐非简径易行之事纵使一一可追亦何能少裨纲吏元欠之多岂纲吏姑借此以少延监督耶若谓今来所认未必尽实则供摊词主本司见凖朝廷追呼其出官倂就使台取问未晚
　　回申再据总所欲监钱状
　　凖本司牒备凖省劄施行总所申备各纲船户通摊转般仓専斗等取受钱事牒某速与区处某照得近凖使牒令契勘总所纲梢通摊仓众取受市例钱已即契勘回申讫今凖使牒备省劄坐总所元申行下与先来已契勘事理一同再奉台判令某区处速申区处二字在某何敢僣越使某谓此钱不当监理欤则几于効凡防局行道之人亦知鄙笑某方念本司提领以来失于立定程式以致今日船梢仓斗相与纷纷已连具申明及严行禁戢期絶方来之弊岂敢今日反先自取纵容之嫌使某谓此钱可以监理欤则仓众皆是百姓执役正图口食掇斛者得掇斛之钱用锨者得用锨之钱数筹抄转者得数筹抄转之钱情愿交加事固雇募若以为赃则犇牛吕城脚船脚夫平生靠运米以谋食者比屋可诛矣况数逾百家事经年嵗当时未必能了口食今日岂复可以追理若以抵欠是徒误官某切详此事三叹圣朝立法忠厚纎悉备具在士大夫奉行如何尔纲梢将运米先支水脚纲梢已运米又与豁耗米设不幸风水损壊船只亦与从公理豁当此朝廷清明从公行此三者纲欠之事思过半矣今来运米者总所之吏欠米者总所之吏利害怵惕莫知措手徒幸官员之更易匿其首尾而不言不陈理豁之事反为摊赖之词徒冀迁延少寛追逮此亦何足与区处者区区之见如此所合回申取自使台裁酌施行
　　回申提刑司备省劄令为总所监钱状【甲子春李提刑】
　　凖使牒备凖省劄行下据总领所申乞监转般仓众纳还元受过纲梢交米钱事某属在使令所合遵禀惟谨但官司监钱须得词主出官指定过付人与受财人三面对定责伏方可监理今摊钱之人见系本司凖朝省追解想已到司乞赐就问的实却与从公区处在某无缘可以慿空监钱须至供申者
　　申乞给散仓众事例钱状
　　照会某近凖使牒契勘总所纲吏摊赖仓众受过交米事例钱某因念今后总所取到公田米在本司有当预为区处者盖仓众无非百姓执役正图口食必有以裕其赡养之方然后可以絶其乞取之弊近闻仓官已曾申明未凖行下所合申审取自指挥施行
　　再申事例钱状
　　照对转般仓莫善于本司之提领亦莫难于本司之提领此仓元属总所然总所支米者也久而不能无移兊之弊继属发运司然发运司籴米者也久而不能无通融之弊本司所持者三尺法米之收不自我米之支亦不自我一以至公捡柅弊幸提领转般仓诚莫善于本司矣然弊幸岂易捡柅者哉运米者船梢交米者仓斗皆游手谋食世所指为无赖之人有以赡养之尚不能防其私自乞取无厌之弊况赡养之未必能给者乎仓之属总领所其事已久不可复知契勘发运司提领之时每日运米一纲计一万石每纲给钱七百五十贯船梢又以水脚钱雇其般量亦同官钱之数两项共计一千五百贯以俵仓众交量扫掇抄转数筹者凡数百人自属本司此钱无所从来本司只领之初又失于讲求子细仓众无以赡养遂沿前日发运司之例私自受钱于江西吏之手未几总领所镇江节制司各取运江西米仓众又仰给于两司押纲纲头之手衣食消于当年祸患发于今日总所吏人恐欠折之及身则责舡户摊赖之词致申朝省以拟纲欠镇江节制司止督纲户纳欠则前日以钱交米者间有凶暴计出无聊私自取偿甚至拦截仓斗行凶抢取家计食镬纷纷若此提领谓何岂非甚难之事哉往事姑未暇言新米若何处分今省劄催督已经三月总所取运须有到仓将使仓众家食而官干不受分文雇倩欤不独世无此理彼皆嗷嗷待哺之穷民何辞以禁之将使船户出钱以交米欤不独彼无此钱是又开其计嘱容私之门何策以防之拖照本仓所凖行下明该每石带米二升五合为运米到仓折费朝省洞烛幽隐赡养仓众必于此在条具纎悉区处明白使下之人有所遵守实受委官司之事舡梢之水脚若干各量地里仓众之分俵若干各随局分不独小人各得其养实仁人之用心而程式既定弊幸可革以善军饷以省刑罚亦智者之事也不然则运米将到明文未下仓众或仍前接雇倩事例而纲梢指为乞取以论诉或纲梢白令交量仓众无以赡养各自逃散致担阁官米皆不免为本司之累所合乘其米之未至速赐区处施行
　　申乞支旧米见底幷巡仓
　　照对某去年十二月二十六日曾申本司大畧谓转般仓新修公田租米新创以新仓收新米凡仓之事并合一新乞赐备申朝省施行闻至今未防从申今幸建台方新所合再申开具下项
　　一修仓必湏先定其敖去年元申时尚有二十一敖宿米自后节次支拨督其兴工外见今尚有一十四敖有米桩积未可修动乞速赐尽数科拨令敖眼空浄一体及时修整
　　一契勘本司自景定二年十一月内凖省劄同提领此仓元登承发运司见管在仓米六百四十五石七斗九升九合八勺八抄四撮自当时本司提领以来截止今年景定五年三月二十四日终节次共收江西帅漕两司倂和籴镇江府诸项旧米一百一十一万八千一百五十一石二斗一升三合五勺八抄四撮共支过九十七万九百一十三石四斗三升二合二勺八抄四撮内除淮东总所认桩米四千五百八十七石八斗七升五合外合见管一十四万二千六百四十九石九斗六合三勺窃照在法仓米桩积经月以上每石许豁耗米三厘但仓场积弊利于糊涂不曾逐敖支絶随时申数其在发运司提领之日既以手籴手运子母一家间有耗折不及三厘者例欲援豁以为赢余不与讨见分晓及自本司同提领以来又不知仓首尾鞭长不及马腹不过就用仓场申上之数亦无从计见分晓今幸修仓之便旧米一颗一粒须用支絶合与逐敖讨见耗折实数随多逐少依实理豁其势度不至耗及三厘自此一畨清彻之后公田米入仓重新起头遂敖支絶即时申有无耗折多少实数永免仓场前后衮杂之弊
　　一本仓天地字两厫见有地板亦渐损壊盖元初诸敖无不以板铺地今亦间有阁櫺地板之木及零碎烂版在地者照得仓敖若有地板既可免地气蒸壊米粒又可免逐时收买衬磹此事于仓敖最为急务镇江府江下多有客船折船板出卖若就买铺磹亦尽省事但虑当初计料官此项不入料赈元科之钱恐买办不敷乞速申明此系元申如此近又收拾得本仓拆下旧敖木植虽已不可为柱若弃短取长解开为板亦足添用倂乞申明行下元委官镇江府斟酌措置施行
　　一本仓正坐镇江府西北隅濒于大江人烟絶少去夏曾有盗入仓幸而警觉免致疎虞访问老吏旧来亦屡曾被盗除本仓人众守宿外元防朝省劄镇江府都统司于诸军轮差拨兵士二十名防护巡绰以壮声势近年以来因循不差乞申朝廷仍旧劄下差拨而本司乃止牒镇江府照得都统司之兵既非镇江府可差而本司之牒又未尝据镇江府承凖竟成具文担阁数月今年三月初七夜又有盗跨墙而入是守宿斗级等警觉发喊赶去夫官仓而有窃盗数数窥之此岂细事今来欲望速申乞从久例仍劄都统司差拨巡警庶絶后虑
　　一仓后三面皆甘露港绕之旧来粮运自浙达淮通彻无碍自十余年前拆去闸板潮水积淤遂成胶舟官司不知复还闸板反倂去其闸移置上河内闸里无用之地名曰栲栳闸自此甘露港愈塞制司运米尽须步担出数里外久淹重费又舡只无所梢泊屡为风涛损壊某去夏到官首陈十说曽防本司申省劄下所属开浚而本府旧官拖擦不行某又陈两闸利害缓急对列申明而前政提刑去官今年二月十五日风雨曾壊江隂军公田米三船此皆无港泊船之故兼盗贼跨越窥觎亦正因港塞无水合不检照某前此两申倂为申明施行两里之港工费不多朝廷为军饷大事必不较此小费若许科拨则所属官司决无不锐于任责之理倂乞详酌施行
　　申乞支米须给省劄状
　　照对本仓久例必有省劄方可支米近来间有只据总所转劄虽是所付本仓省劄偶然未到但恐因循不到将来本仓无慿出豁或仓官未见省劄不敢擅支有妨军饷或总所他时急欲得米因而遂作转劄名色仓官不敢申索真本三者皆属利害乞赐申明应干科拨应副制总两司等处粮米并将本仓照劄与科劄同时发下或总所转劄径可理为执照亦须明降指挥以慿遵守





　　黄氏日抄卷七十二
　　钦定四库全书
　　黄氏日抄卷七十三　　　　宋　黄震　撰申明【四】
　　第三任分司镇江条陈转般仓事【下】
　　辞提刑司发到省劄陞差提领所干官状【甲子五月】
　　今月二十六日凖本司发下省劄一道备本司元申以遥领转般仓非便乞从省所别差京官分司防公朝止就差某管干而未防明该仍属本司同提领为之闻命震惊盖本司之所申者期于得实公朝之所行者重于改作期于得实者上官之至忠重于改作者圣君之至仁而某惴惴之私则谓公朝已从申则宜别差官未差官而暂以某承乏则宜且属本司然此犹以一身之谊言之也抑犹有公事之利害在遽言之则为僭终不言则为隐僭之罪止于一身而隐之弊闗乎军国敢席藁待罪而言之窃计公事之利害有三其一曰本司仍同提领而分司仍属本司同此仓可保其无弊其二曰本司不同提领而分司别自差官则弊在十年之后其三曰镇江自置同提领而就以某提刑司旧属官为之则弊在目前尝攷本仓初属总领所继属发运司皆以干预出纳久而不能无弊逮至改属提刑司始以风宪之权隔手以防出纳通变至此而已极检柅至此而已精所未便者独有相去隔蓦之患尚如本司元申之说然使分委得人常能以使长之心为心则隔千里可同对面处僻逺如其亲临则亦何遥领之足虑且遥领之弊不过不能尽革仓吏之奸耳正使司存切近吏奸亦焉能尽革而司存不预出纳本司清浄无弊则遥领之为利也大矣某所谓可保其无弊者此也其或不本司而别差资望已重之官则官称属于省所职事可以専达寄司之地非不一时改容以相礼切近之仓非不一时悚息以聴命然日引月长人情好大监司既不得而检柅朝省又未免于隔逺吏禄簿书之费万一有取于仓敖毫髪之赢则流弊难防初意浸失某所谓弊在十年之后者此也某山林鄙人率而信直口尚不曾问家事身亦安能防吏奸承乏此来偶逃旷败正以仰借本司之威重不过奉行本司之文书兽非畏狐正畏虎耳今若使某一旦自以同提领为称则向也以监司而同提领今也以监司旧属官而同提领向也近属于监司缓急犹易于上达今也逺属于朝省申请不可以立应是将以重之适以轻之矣且其属本司也仓官有举有刺今选人而同提领举刺其将安属乎其属本司也分司有吏有禄今小官自为司存吏禄其将安仰乎兼本司之同提领也不惟督仓场亦且督纲运仓场虽在镇江而纲运逺自吴门此事又将谁属曾谓九品青衫之文移而可动吴门之会府乎力小任重运掉无防某所谓弊在目前者此也区区欲望台赐特赐备申乞从公朝就其见行畧加裁酌必欲稍重其权或许容本司选辟京官一员为分司提管则上不失公朝重于改作之至仁下不失本司期于得实之至忠庶于本仓公私两便某虽以僭越得罪万万不敢辞所有省劄一道委实不敢只受谨用缴纳见到某无任皇恐俯伏俟命之至申省控辞改差充官田所干办公事省劄状
　　近者恭凖省劄备坐指挥以朝廷买公田正欲免和籴之扰而州县催公租又反効和籴之扰急于革弊分遣干官既令某兼管于三郡又令某条具于一日有以仰见圣朝勤恤民隐至深至切疏剔弊源不极不止为之感激思奋询访屡日乃知三郡之规模已成公田之闗系甚大其间尚有余弊是以州县不能无扰其弊若除其扰自息镇江分司之官正自不必增创不必增创而创之反以滋他日之扰敢僭陈之夫人户置田比近尚或不免欺蔽官司置田诸郡岂能遽就条理朝廷知其然两年以来日夜讲究惟恐一事之未得其实则一毫之有扰于民然皆朝廷自察其隐微州县未尝明申其积害故今日见行之事虽已得其三而未及讲行之事尚犹有其二如佃主则使之相离如苗税则为之理豁如硗瘠则谕之整换凡此三者皆朝廷今日之所见行惟是浙右之地滨江皆山如镇江江隂及常州之晋陵武进循江而东冈脉隆起地硗而多干故镇江江隂从来不在和籴之数常州亩数虽与苏秀畧等而和籴则半之正以其风俗雨稍愆期即种荞麦荳粟不足充军饷故也去嵗置田之初适值中夏缺雨某去嵗六月十七日被提刑司檄至金坛县问狱事自洪塘堰无水至县五十二里尚多未种之田自六月被檄后至八月二十日监浚犇牛河往来常州境上两岸所见止种荳麦则此等所买公田不能尽出租米可知矣州县若以实闻朝廷必为减放催其所有何至于扰奈何恐妨公租反为掩覆贤者虽受其诉旱之状而不申甚者至焚其诉旱之状而不恤或未尝种田而令纳租或本非种稻而令纳米催而至扰其势则然此州县不曾申闻而朝廷讲行之所未及者一也此事则镇江等三郡之所同又买公田本为军粮例军粮例是糙米闻中间曾凖指挥就毗陵别拨一项解发行在舂糙为白州县因而计其舂折之数于本色发行转般仓供军之米亦令每石增纳一斗八升谓之折糙是于元额几十増其二矣夫不全熟而使之全纳既已甚难计纳数而又复加二此岂可强催而至扰亦势使然此州县不曾申闻而朝廷讲行之所未及者二也此事则常州一郡之所独今来若防朝省勘会前件速降指挥今后间遇水旱年分应有管官田并照民田一体从实减放不许强抑全纳反将常州一郡照诸郡体例止纳元额糙米不许抑令折糙则为王民种官田纳官租自然如期而足上下相安如邻侧佃户之于田业即主矣州县吏胥虽欲为扰岂可得哉故某因僭谓州县之弊不在扰民而在于不能达民隐今日之救弊但当达民隐而不当轻于置分司民隐不达弊根未除州县已扰又增分司其为扰也不致多乎盖自来诸司之文移法必经州县百姓生长之见闻亦惟知有州县昔唐明皇御楼观者填隘能止之者惟一县丞我真宗东封百姓杂遝能挥之者惟一县尉夫以百官六军之所不能遏而丞尉能遏之事不经州县事其有可行者乎既而免经州县而又创分司以督州县则分列曹案不过隂受计嘱以寛期限分遣走卒不过公肆诛求以为展再岂徒无益害且益甚议者乃以九江茶盐分司为比不知茶盐之有分司不过坐守一津以待四方商贾之自至镇江若创分司是将徧走三郡以趣诸庄租米之必来茶盐乃无日不生之利商贾时至常足以给司存之费租米乃一嵗一有之利百姓良苦尚何以饱吏卒之欲镇江若创分司三郡之庄官佃户自此无宁日而公田之利只见其害矣某实不敢以一身目前之计遂贻公事无穷之累所合具申乞赐矜察使公田之弊尽除而州县之扰自絶米吾之米不过听司右者自为收之实三郡莫大之幸须至具申者
　　辞省劄备他官条具令遵守状
　　照会某六月二十九日申时递中恭凖省劄备坐董提干方提干连衔条划公田事件劄某照应遵守某照得此系各官各郡之事也镇江等三郡非他郡比但当革三郡公田之弊不当置镇江分司之官已于今月二十三日回申讫今来劄下事理于某无预所合具申
　　辞省劄令就常州置司状
　　照得今月十二日元凖省劄之初以未知各郡事体容到各郡体访至十五日脚气发作不可亲行遂加采问见得三郡之事非他郡比但当革弊使人户自与州县相安不可创官使州县吏添分司搔扰事闗民命难徇身谋已沥血忱备见公牍于今月二十三日申发讫今来所凖置司常州指挥盖在某前件申明未到之前所合具申尚书省乞赐指挥捡照某二十三日所申事理施行所有此处三郡分司委难创置使其置于常州亦犹置于镇江无益有损其弊则一不敢不以实闻辞省劄发下官田所铸铜印及人吏状
　　照对某七月初二日凖省劄差人吏赍印记令某日下置司管干公田事某昨凖元降指挥之初未知因依所以未敢仓猝遽言继后逐一体访见得置田养军自是当今之良防买田得实安有难催之租米官置田而租难情事惟必有当深察者矣以某所见镇江江隂及常州之晋陵武进皆是沿江一带髙冈硗土所种多系荞麦荳粟当时被差之官不能仰体朝廷美意据实申明又不与之斟酌地里土产据数收买方且欺罔捻合虚张多数以髙地而为良田以荳麦而为租米以所产三斗五斗而为八斗一石去嵗旱干三郡为甚恐妨公租又复掩覆甚至焚其诉旱之状五百纸而设长枷六具大榜州门以胁之他如常州多种荳麦或红尖小米其俗以白米为难得而非白米不可以纳官故州县人吏置买之时勒令该说白米白米者白色之米非舂白之米也自古及令通天之下何尝以舂白米散军亦何尝有以舂白米纳租耶为之官者乃复以白色为舂白抑令每石增纳折糙一斗八升又如丹阳县至大之斗不过一百三十合耳而已死之赵知县乃一无赖不学之穷宗室乘时射利卖弄百出遂缪以每斗作一百六十合展计省斗虚装数目不顾无穷之害姑塞一时之责夫收买既不靠实旱歉又不受诉而反増擡虚数以取之催而至扰夫亦何怪为今之计不过导达民隐扫除余弊据其实有催之所纳由省所而劄州郡由州县而督庄官纲举目张米可立办奈何无一人肯以实告直至上勤庙堂自为体访知其有扰方随地遣官耶向使公朝非切切民隐明目达聪则州县官养成病根虽一旦溃裂而莫寤不知朝廷何负于士大夫而士大夫之负国乃如此乎然某不佞窃谓知其扰而革弊可也知其扰而创官不可也某每见天下之官无如分司之扰盖县之吏卒犯法人户可以诉之州州之吏卒犯法人户可以诉之监司惟是分司独无忌惮恶少无借视为渊薮其始虽不过十数辈公差之人其后终不免添至百数辈家人之属此事在在而然实亦势使之然夫单夫独汉州县必不相畏成羣鼓队小人方可作威所既非一处所遣又非一人枝节生开自然烦扰其于公事畧无所益岂徒无益害又甚焉盖深村僻港既非外州吏卒之所识而外州吏卒亦非村民百姓之所识不过坐守州县以督期限需索钱酒以归养膳私囊有一分之实则公事受一分之亏移掩救急不过此数事有必然人所共晓公田之弊已如此而可猥增分司以弊之乎某己未冬作尉吴门孙提举差访盐场利病亲见华亭分司之害乞申朝廷省罢去年有季运使领两浙盐事之初首欲差某为分司某宁饥困旅邸三月而不就岂有今日反为分司之开山身自言之而身自背之者惟有访求民瘼纳忠圣朝已沥血忱先具公牍乞赐明降指挥减放今后三郡水旱及放免常州一郡折糙虚数于六月二十三日申发去讫今凖发下前项人吏印记委实不敢只受因有前件续闻之弊倂用尽言以闻伏望公朝念买田供军之本善察贪官俗吏之蔽欺哀闾阎疾苦之莫伸速赐革弊以全大利不胜民命国脉之幸某小吏僭越无任皇惧俯伏席藁待罪之至
　　辞提领所帖令就常州置司状
　　照对某七月初五日凖提领田事所帖令某于常州置分司某窃见此事但当革三郡公田之弊不可创镇江分司之官分司之官若创则公田之弊滋甚纵使改置于常州亦犹创置于镇江有损无益其弊则等已详利害两申朝省其一发于六月二十三日其二发于七月初二日如防矜察特见施行此朝廷之至仁三郡之大幸如某言微不能感动惟有席藁待罪岂敢茍误国事兼某每见天下之官无如分司之扰开庆元年冬曾申孙提举乞申朝廷省罢华亭分司去年春曾力辞季运使分司之委今此提刑司同提领仓事委官就仓亦名分司虽收支自有仓官奉行不过文书又立乎会府之下总饷之则浮寄孤寓眇若一萍某犹恐日衍月长人情好大初意浸失流弊难防亦曾于去年六月十三日申前任孙提刑言分司系是晩创合行省去之因今年五月二十六日申今任季提刑言分司若许专达弊在十年之后其人皆在其案皆存可问而知一语不妄岂有今日公田之事跨三郡八县环千里之广总一二百庄人户数千之众奉承者过方此嗷嗷乃敢有欺蔽不与陈乞更革有疾苦不与据实声诉反于辽邈无据之地明知其事之不可行乃创名分司身奬走卒为害民之开山者乎目今日之事两言可决米若易催何必分司米若难催必有其故譬之医病亦求其受病之源而已分司岂能自达于人户必经州县分司岂能自达于州县必遣吏卒不救其病源而创分司此公田之乌喙他伏望台慈备申公朝速赐寝免此处分司之官岂特三郡之幸实国事之幸国脉之幸也某一介小吏冒犯威尊无任僭越皇惧待罪之至
　　申提刑司乞批书离任状
　　照对某七月初七日恭凖省劄以某辞免公田奉圣防免差某草茅妄发分宜谴斥圣朝寛大即赐矜从某已于七月初八日早望阙谢恩讫某旧领之职未委曾不差人改替在某于义合不俟交代先次批书离任须至申者【八月十四日奉圣防仍旧任】
　　申提刑司修仓为经久计状
　　照对转般仓添造一新真可谓百年之盛事然官司事任责者少正当立经久之良规盖仓必甃地铺板然后米可免蒸湿捡视天地字敖尚有余板是旧来置仓无不如此昨者修盖六十二敖任事者不肯计料地板等费今来再造一十八敖已防镇江府计料申明谓宜申乞早赐回降使其当此氷冻难于用泥之时急以工力解板铺地此可为仓之经久计者一也仓可常常整漏然后板免损壊昨者镇江府提领此仓特置修仓司一瓦之损雨过必葺一隙之开穴露必补自淳熈造仓五六十年间不待大兴修仓之役者此之力也自发运司提领而镇江此司遂废滴雨块土之隙浸成墙頽栋桡之大迨某去夏只役申请之时敖可贮米者已不能三之一而遗材废瓦仆地消尽者满目矣向若常常整葺亦何至大壊若此某因而访闻老吏知镇江修仓司姓名之尚可记者曰汤徳汤之前界曰鲍徳皆以壕寨兼修此仓今幸镇江陈知府锐于体国若从朝省劄下委其再创此司仍于官钱许嵗拨钱若干为费则仓之坚久可保其与淳熈等此可为仓之经久计者二也某人防位下凡事何敢僭言而费大役难官事良可爱惜职事所系僭越以闻如无可疑乞赐申明施行
　　回申省劄状【咸淳元年】
　　照对某正月十四日恭凖省劄令某常切到仓痛革弊幸或仓斗故为邀阻或米色不堪支遣并与从公区处仰一自具遵禀申某即已遵禀敢倂以见行申闻镇江等三郡初纳时米色多有不好内开沙庄常茂实一户纳痴粳米最为嫩怯一盫即壊见堆在廊未敢交纳已申提刑司备申朝省听指挥又丹阳窦庄官有多年陈蛀米八十余石常州季宅干人包到久陈红赤小米様称有三十来石此两项恐是干人探试卖弄为众口踏路遂即面谕勒令退换别米讫丹徒徐庄官四百余石粞碎夹杂最多朱庄官五百余石间有痴粳此两项已与严监筛择交收及令责状后来不许再纳此等米讫自此区处之后纳户稍知忌惮不敢苦以恶米到仓间有不中各与筛飏随即交纳并无停滞某见今日日絶早率同官下仓米到即时审交青天白日之所照临十手十目之所指视米色果好仓斗安得强以为恶米色果恶纳户安得强以为好既是亲临可以无弊以上系镇江等三郡事体如此若平江府米只据已到皆是干浄但庄官欲与船户防数止肯以元量入船一斛出卸既俛取于木履様洞船之底又覆量于数尺地芦蓆之上以致艰难迟滞万石成纲者十日不能上岸或继此诸庄辐辏则填塞担阁岂不有误官事此项巳申提刑司乞移文所属官司晓谕庄官多带亲人多赍解器米到顿缷以便折运外所合幷申明省照会须至申者
　　申提刑司区处交米状
　　照对交米之要有二一曰催趱收数二曰措置仓敖本仓自春以来常是欠米交收盖米船困于吕城一埧之般剥无繇而前也数日以来米船拥倂而仓中亦尚欠米交收盖米船自鬲湖绕出吕城埧西径从丹阳七里桥入河羣然而至而镇江府所差弹压兵将以编排资次为息争之术米船亦各守资次动以刀鎗相向无一船敢先入也某因于司存之名分深念变通之无策事势急迫屡具申闻路里迢遥未即报应遂便宜权遣本防节级同缷运郑路钤弹压陈统制各防节级自仓东栲栳闸至沿河十里外抄寻已到未得入闸米船每庄各先放十船入闸倂将河步钉界分为二十段令其处处同时出卸十二日交及二万二千五百三十二石一斗三升十三日天明尝有防雨亦交收二万四十五石九斗六升自今遇晴更可日增则催趱收数已可无虑矣所虑者却在仓敖本仓元修六十二敖皆已充满续起十八敖仅有丽水列张四敖是去冬筑立墙脚可备目下应救才收即支之用其余皆是见行筑墙四围上下无不蒸湿纵是毕工断断不可安米总所北仓闻曾请借敖眼些少本仓曾申总所取会未据帖报某亦曾防使牒委令踏逐继具回申乞劄下镇江府踏逐有无公私空闲屋宇亦未凖行下此外只有支去一敖则可收一敖近来制总诸司两淮诸郡支米者却渐陆续所委官亦无不尽心但闻布袋不多船只不继所支终亦不及所收之数如今月十二日支者一万八百石十三日支者八千石而已何缘便得一日可有二三万石空敖以应本仓续收数目所合具申乞即赐备申朝省速作区处行下以慿交收须至申者
　　申提刑司自劾乞去状
　　照对不能者止圣有明训自劾去官古有成法粤从世俗茍贱知为身计而不知为公家计黾勉窃禄因循误事直待执法之官弹击力去则事已无及所误多矣某谨自按某气弱才疎力薄任重公租米船只拥倂转般仓敖眼充斥措置无防申明不早以致人言沸腾朝省行下至谓访闻实斛虚槩多量盗用此事虽未见实迹分干虽不预交收圣朝寛大虽止从行下禁戢未遽见之施行但盗之一字岂士大夫之所宜蒙况转般仓闗系军饷甚大万一官果为盗其于亏误国事夫岂小小此而不汰如后患何区区欲望台慈体念国事之公毋防属吏之私特赐敷奏公朝及备申谏院御史台速将某罢官或与镌降为小官误事贪禄不去者之戒别选材能以办转般仓军饷大计不胜国事之幸须至自劾申闻者
　　第四任行在防捡所捡察
　　申京尹洪尚书覆帖
　　某趋承日久感恩甚深所不敢频造而叠凟者退安愚分尔今事有闗于官府而言偶闻于道路者虽计必崇聴之所已知然亦不敢不以告顷者大府住免应兑米局市井间欢声如雷元价每斗二贯八百两日间即减至二贯人莫不以为此住免米局之效近两日俄又増至二贯六伯某闻之颇惊亟加询访皆云米局虽住而局吏仍防船取样因而隂用私计掯约米铺粜数米数稍多即排抑不容入栅仍如未曾住局之时米客闻风又不敢向此米价所以复增尔区区愚虑切恐并缘为奸之徒反因此归罪于住局而有复置之请欲望速与体访果如所闻即倂免防船取様之类一切聴从民便大榜栅头昭示意向以劝来者明公以平斋先生之正传位跻八座再尹乡邦已幸光前絶后切须于米局事极意照料俾无遗憾某不胜拳拳伏乞台照【咸淳三年丁卯十二月初四日】

　　黄氏日抄卷七十三
&lt;子部,儒家类,黄氏日抄&gt;
　　钦定四库全书
　　黄氏日抄卷七十四　　　　宋　黄震　撰申明五
　　第五任史馆检阅
　　缴申慈湖寿张行实状【咸淳四年五月一日】
　　照对某近因分修附传窃闻先皇帝朝羣臣法合立传者三百余家今其行实铭记已到史馆可慿修附者才数十家縁州县间从来视此等为闲慢收索不应事势则然某妄意若在局官冬于乡里自行访求先贤事迹缴赴史馆庶几径而易集亦足少禆今日史事之成某乡之先贤有慈湖先生阁学杨公讳蕳寿张先生侍郎张公讳虙慈湖为时儒宗夀张亦文行表表皆先皇帝朝名法从皆足垂示将来法合立传及有吴公从龙绍定四年逆全之变提孤军为先锋策应转战无前贼益兵围之数重不幸所乘马中流矢遂为贼擒贼载其名旗为伪称援兵绐泰州开城从龙至城下大呼曰建康右军统制吴从龙马伤被执非降贼者州初不破泰州可死守贼不胜忿怒刃交下犹骂贼不絶口竟寸脔以死先皇帝矜之诏为立庙官其后方逆全猖獗时维闲守未知为计但始得泰州城一开即贼之窟穴多而州之事未可知从龙从容就义以一死为国忠谋视解事殆过之又非寻常死节比若不为之立传何以励臣子之节某生晩虽不及登三君子之门而闻风兴起公议所在有不容遏谨于乡里访先求到慈湖封志一轴寿张行状一册吴统制子孙未知所在先録到淳祐十年应参政陈请褒宠劄子一本见到又闻有观文赵公彦逾之子防夫世传清徳先皇帝初年西山真公德秀尝荐其为廉吏第一亦未知曾不附传所合具申乞赐台判送馆先将见到志状委官修成附传附入理宗实録其防夫事并下契勘以慿搜访湏至申者
　　第六任添差通判广德军
　　榜放县吏日纳白撰钱申乞省罢添倅防状
　　照对官事不摄圣人以为非俭设官分职朝廷无非为民若员外置官无补民事而又害之为之官者因循苟禄不自申明以求省罢则朝廷隔逺而不及知州郡避嫌而不欲言其为民害何时而已广德一军旧止一县与浙西之江阴事同一体江阴有守无倅本军有守有倅矣而又晩剏添倅某初受此阙亦窃意江东一路之极处必有事会须分劳者及某到官止有旧来正倅防牙契一司因晩剏添倅防而分以属之是既异于圣人官事不摄之戒矣若止优游窃禄所媿犹不过素餐亦未至于甚病民也惟是置一司存不惟添一行官吏廪禄亦且増无限日生费用穷夫小民畧有蘧庐托处犹且百费随生况以倅防为名者乎本防费用如纲解遣人如诸司缴匣如迎新送使地里口劵国忌行香之有五更灯烛院子茶酒司之有逐日油炭与夫笔墨纸扎邸报承受茶汤厨传过客须索凡费不可悉数而考其费用之所仰仅有契纸分数纸每纸五十文月可积三五贯官会其余取给乃分引日监县吏使之以白撰公事钱供给名曰办什物钱窃谓此虽名不及民而害民莫此为甚矣葢凡官司之钱无一不出于民明取于民者是为科敷其害犹小不明取于民而取之吏者是为椎剥其害极大每见县吏之钱全出于推狱之手拷掠人肌肤破坏人家业然后仅得之分文以上皆是寃痛此正官司所当时时禁戢安有为官反与日日分赃岂惟分之是又倡之使之借为话柄肆行无忌此何防弊例而可袭之况此广德斗垒地瘠民贫岂堪添此无端椎剥是虽事有至急官不可废以此供亿犹当改图况可借以扶立晩创无用之贠外官乎某自到官以来吏日呈例望辄汗下此事既决不可行凡费又他无可出拔本塞源永絶后灾惟有申明径行省罢将牙契一司并归正倅则官省事省其为利益不但免取县吏供亿一事而已欲望台慈察赘贠之无益有损防奸吏之挟官害民备申朝省乞捡照嘉泰间已经省罢指挥将添差通判防仍前省罢永不再置不胜本军公私之幸须至申者
　　囘申本军拨窠名状
　　今月十九日伏凖使牒备奉台判以某牓放旧例日监县吏应办钱知本防已絶无公支之费特拨在城地钱张恩乡役钱两项以充本防公用仰感矜存之盛心所合拜命唯谨但某区区本心正以广德支垒无烦添倅县吏供亿适成扰民故欲防本塞源径从申明省罢庶亦并可上寛使军之冗费耳今若拨下窠名是又重为使军之费也郡计乆凋正图少寛而反増重焉某将何安兼恐一窠名必有一支用孔孔着实必无空闲未知前项所收在使军元凖何用今将何以充之而可移拨事同一家疴痒相关上既恤下下不可以不体上所有前件拨未敢祗受须至申者
　　更革社仓事宜申省状
　　照对本军昨因嘉熙庚子之歉康知军初俲朱文公法剏置社仓春贷秋敛以惠百姓景定二年曽凖户部桩留不贷不敛者五十至咸淳二年常知军虑岁乆谷坏始申朝省再行贷敛且与免息一年咸淳三年陈提举行部知社仓法坏日乆专委两通判任责而知军时提其纲本军方当讨理未定之初又与免息一年夫社仓之设正以为民当五年不贷之时宜人情之乆欝及两年免息之日宜人情之甚慰及今验之人情乃有大不然者凡两县十四乡之民无不相率赴愬乞免贷敛至谓虽不取息亦须増纳必罢社仓方获无事某等不胜惊怪极意考覈乃知借贷之息轻而水旱之备豫法固未有善于文公之社仓者也职掌之人非而变通之法踈弊亦未有甚于本军之社仓者也葢康知军救民之心虽即朱文公救民之心而窘于力之不迨局于势之难行未得尽如文公善后之计者其要有二变而通之正在后之人耳文公以五夫一区之地而得建宁大府六百斛之粟故不必取息増多但使愿贷者出息十二备耗而已康知军以小垒荒岁一时之力而欲广为千里将来无穷之惠故志在日乆増多必使尽数均贷且令计息未足县官不许批书于是奉行者不待其愿贷类追迫而使之贷矣是窘于力之不迨未能尽如文公善后之计者一也文公与刘君如愚自相率而救其乡之人初不系官府倡率使然之事故不至于出纳轻重康知军正因巨室倍称取息之虐遂易以社仓十分取二之廉及其所使主仓之上户即前日倍称取息之旧人为善不出于本心临财寜免于故态于是阳借贷敛济人之权阴肆为富不仁之术矣是局于势之难行不得尽如文公善后之计者二也惟其力之不迨而志在増数故借贷多不出于小民之情愿惟其势之不行而权寄非人故操制反折而归巨室之不仁以巨室之不仁迫小民之不愿又压以官司之势而塞其赴愬之门此初意虽本于文公之社仓而流弊几类于荆公之青苗势有必然事无足怪虽康知军申明之初朝省回降指挥已预忧异日反为闾阎之害虽康知军规约之序各已预言法乆且弊他日人存政举之难乎其人况今日乎故曰变而通之是在后之人耳今即众吁之词而摭其当革之如贷首抱催足则有旌孝一都沈子亨等称逃亡五十三户积欠谷五千八百四十斤尽抑令代纳之诉葛下三都潘四五等称祖父充贷首子孙不得脱免甚至孤寡亦不得免焉之诉此弊之不可不革者也如同甲抱逃亡则有永岳十八都倪五四防称逃亡并要甲内填还乡民枉被逼勒之诉桐汭一都曽千七等称逃户贷谷谷不出仓只就仓展息息上又生息展转抑陪之诉此弊之不可不革者也如县官自十月至二月逐月照约下乡到仓县官规避干系而转改武官则有清坛社吴百七等称供需官员之诉延德都高大发等称被取轿畨谷之诉又有武上都张公是等称见任官急欲囘司只取仓职虚申一状故仓职有折钱入已及谷不入仓之诉此弊之不可不革者也始虑官司之难于徧察于是各乡止置一仓今则地里迢遥资次积压其拘之使贷也守辄数日而敛也亦如之故有诉贷本仅了搬担裹足而所纳乃白陪者始虑仓职之为奸欺于是诸仓各定一秤今则出入各秤高下异守其贷而给谷也十仅得七八而敛也反倍之故有诉所出不足以了陪纳又复取之私债者始虑旧谷之易没东作之无助于是方春即贷而敛以秋今则逃亡既众隄防过宻其贷多待秋熟特一时借以规取赢余甚至谷贵粜钱待秋熟而后低价折付反随即取其陪称之谷故有诉破家荡产子孙受害只得逃移以避社仓之苦者其始谷本毎乡仅五百担今积其利息间已近六七倍而支费耗折之数不预焉穷乡何以堪此岁増之数其始出贷每户不过四五十斤今强其必贷率不下六七倍而仓职苛取地盘谷之数不豫焉穷民何以出此岁増之息于是诉社仓一年富于一年乡民一年穷于一年者有之诉社仓本欲利民今反至于害民者有之诉社仓皆是乡民运聚之息颗粒不曾散还乡民而声寃者有之且闻此等欲愬之情其来已非一日之积凡在州县提督之职前此亦多亲闻其言惟是法源于文公而事本以救民恐更革之未成已谤议之先受人莫敢向弊以日深某等相与窃伏思念至于积月累日窃谓虽自昔圣贤未有乆而不之法法至于亦未有不可起而救之之理法出于黄帝尧舜尚须通变法出于三代盛时犹必损益安有谓法出于儒先忍于坐视其而不救者是亦岂儒先立法之本心哉顾惟此事百姓请罢社仓之说虽不可行若仓职渔夺百姓之害岂容不革但剏法固难更革尤难法愈更而愈宻则愈乆而愈深正如朱文公有言天下事本不难为但恐做时不比説时人心不比我心今若更革望其能乆正恐后之负今亦犹今之负昔两县四十乡之间安得人人常如康知军之用心哉惟有简便或可少纾葢谷已多矣不必更求増息已极矣不容尽倚仓官凢遇成熟并与在贷于以从人户阖词之请偶遇水旱减息出贷于以永存康知军救民之法旧仓职并与改替旧来州县官吏有闗仓事者并免干预别请近城寄居充局官成熟年分彼此相忘惟遇水旱则从本军径请局官及时下乡监仓职照官秤公平出贷并听人戸情愿不必尽数均敷少需秋成敛谷仍即封闭如故此其更革之大纲也旧规取息并支遣耗折共收二分二厘今共止量收一分【谓如敛谷本一百斤旧年年收二十二斤今止出贷之年收一十斤】内以三厘充局官到仓轿夫及贷敛职掌诸色杂费内七厘以备坐仓耗折毎一年许豁耗一厘豁至五厘而止【谓如谷坐仓一百斤一年计豁耗一斤】其出贷年分不在豁耗之数旧规仓之副职经两贷两敛而升正又经两贷两敛而替今既不每年常贷更不拘贷敛次数仍以二年为例二年升正曽经敛散即与改替新旧交承周而复始以防日乆生且得更休旧规官差兵士在乡名坐仓节级岁乆扰人仓职间亦借以立威乡落今并免差遇贷敛年分听于支遣谷内续行从便短雇使唤旧规仓职有事并申官司今止许申寄居局官听从便宜区处有合从官司施行者须寄居局官申明此其更革之节目也本军除已逐一施行外所合照康知军剏立旧例备申朝省并提举常平司照应并録人户今来词诉缴申照应须至申闻者
　　更革社仓公移
　　照对本军昨经嘉熈庚子大歉赖康知军赈救民获更生康知军荒政结局又极力措置毎乡谷本五百担仿朱文公社仓法岁贷收息以渐増添为将来万一水旱之备虑及无穷恩同父母世世吏民宜共扶植奈何创始之艰难继者易怠凶荒之苦恼乐岁易忘以至日乆生利反成害官司督促仓职但欲取足本息而不知仓职之并縁扰民仓职阴剥小民但期倍称取息而不恤小民之痛苦无告甲内逃亡隣保均陪逃亡谷本坐仓展息于是小民畏贷谷甚于畏科敷而贫者竟贷之而流亡上户避仓职甚于避差役而黠者反攘之以侵蠧其他枝节不可胜言去岁之冬方当检照规约预行覈实合贷人户忽据乡民羣诉并乞免行贷敛甚至以为社仓不除皆当逃避他郡此虽乡民被扰一时忿激之言然其情亦可知矣闻之使人惊恻即已斟酌事冝量为通变常年并免贷敛以顺乡民哀诉之情荒年减息出贷以存康知军仁民之政【旧规息谷支遣谷耗谷共收二分二厘今权收一分充耗折支遣将来免收】并与住免向来官司吏卒之扰而请委贤寄居为局官以乡官自救乡民如朱文公创立社仓本法通变大要不出此三者除已备申尚书省及提举常平使司照会去讫其余合行事件分牒关报合属去处外所合备榜晓谕今开具下项
　　一社仓之不免于者正因取息而仓职得以并縁耳契勘仓职先来有解到人户折纳谷钱见寄留常平库今将上项寄库钱就近城置买水田委局官岁收租利为扶助九乡社仓之基本应社仓规约内元收耗谷支遣谷向后并将所收田租代充使人户贷一斤只敛一斤更不増收颗粒所有近者申省权收一分之説縁此时未议置田不得不开此项今出贷未有年分未须支遣筭计将来出贷年分支遣及在仓每年合豁耗折数亦非多买田才成并可住免续申照应
　　一社仓之不免于取息者又因欲积渐使多以备水旱耳今除前项近城置田贷息外更将各乡元得康知军谷本五百担陆续出粜随乡置田常年积租荒年赈济则自不必取息求多矣
　　一社仓所以因取息而壊者亦因积数愈多则取息亦多民户之岁收有限力不能堪耳今诸仓见在谷除五百担置田岁取天地无穷之利免取人户有限之利以推广康知军美意外更与桩留一千担准备出贷以存康知军旧规视元数亦已倍之矣
　　一诸仓间有见管数多除五百担买田一千担留贷而尚有余剰者皆是仓职得人乡民淳良所致并与另项桩留准备水旱年分尽数散还乡民此时亦可少寛官司擘划上户敷粜等事
　　一诸仓间有见管数少不了桩留去处专局日下严监
　　仓职欠数补足
　　一贷谷虽留千担仍取人户情愿不以贷尽为拘一前件监仓职侵欠皆是覈实仓职已收人户之数其元系人户拖欠者权与倚阁不许仓职私自催理为人户不已之扰
　　一社仓是乡曲之事今请委寄居充局官之后凡事并听局官区处但寄居行乡曲事亦须借官司之力而官司为民父母尤不可一日少忘吾民之事顾才经官司辄不免吏卒之扰此所当防耳契勘本军嘉定年间真西山将漕救荒专委本军军学林教授赈给书之史册千载盛事而向来婴儿局近改义田局及沧河渡浮桥局其田租亦皆借重教官烦其提纲葢学校公议所自出乡曲馆事可赖以维持不朽今来社仓置田关系尤大亦照例附庸军学凡田租簿籍并系局官与教官同佥盖教官防虽官司而无吏卒之扰者也兼或遇有紧事合经本军行移教官以见任官与之同共禀议事亦易达其余些少文移局中竟牒县官等处施行
　　一局官文书照绍兴府例就本军置社仓局仍照本军旧例以书局人充之遇有公申径从书局呈押又恐书局近上人无专工到社仓局更差一贴司到局书写两纸并于田租内支行月给
　　一仓职旧规两年为副两年升正而替凡职皆经四贷四敛今既常年不贷不可专拘四年之限必在四年之内曽经一次贷敛俟四年限满亦许替换或虽经四年遭值连熟未经贷敛者未许替职
　　一仓职向以为难者与官司共事耳今官本置田之后仓谷皆是民谷贷数止管千担有事直达乡局并无向来繁难应有仓职改替请机察保明申局官备申本军照应但取物力髙强众所推服不可以前来已充为拘盖庚子至今已三二十年纵曾充应亦当再充贷首亦如之
　　一贷谷止用大秤昨因别用小秤收息访闻仓职多在小秤作今既免收息之后不许更用小秤
　　一旧来乡民纳谷等待资次多至旬日小民四散搬担或至贷本仅了费用访闻体例仓职交谷机察搬谷必待数多然后入仓以致乡民等待不便今既不常贷常敛谷遇贷敛又是水旱年分患难相防之时况所贷止千担请机察先次下仓防数分拨不可为仓官过数秤出既不出息恐衷私作尤当防闲贷则随到随给敛则随到随交三日一次申敛数六日一次请机察交盘入厫不可俟敛足而后盘入以檐阁人户
　　一诸仓多损旧或无地板处以致谷易损耗今既有桩留数目尤当増置地板诸仓应有合修去处并请日下申明及时修置
  </div>
  <div class="pagination">
   <a href="黄氏日抄_page147.html">
    上一页
   </a>
   <span>
    ...
   </span>
   <a href="黄氏日抄_page143.html">
    143
   </a>
   <a href="黄氏日抄_page144.html">
    144
   </a>
   <a href="黄氏日抄_page145.html">
    145
   </a>
   <a href="黄氏日抄_page146.html">
    146
   </a>
   <a href="黄氏日抄_page147.html">
    147
   </a>
   <span class="current-page">
    148
   </span>
   <a href="黄氏日抄_page149.html">
    149
   </a>
   <a href="黄氏日抄_page150.html">
    150
   </a>
   <a href="黄氏日抄_page151.html">
    151
   </a>
   <a href="黄氏日抄_page152.html">
    152
   </a>
   <a href="黄氏日抄_page153.html">
    153
   </a>
   <span>
    ...
   </span>
   <a href="黄氏日抄_page149.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
