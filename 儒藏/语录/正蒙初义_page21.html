<!DOCTYPE html>
<html>
<head>
    <meta charset="UTF-8">
    <title>正蒙初义 - 第 21 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>正蒙初义 - 第 21 页/共 23 页</h1>
    <div class="content">　　补注释诗采苓篇
　　发明诗曰舍旃舍旃苟亦无然谓无然遽舍之又曰人之为言胡得焉谓于人言当求其何所得也与朱注异
　　简畧也无所难也甚则不恭焉贤者仕禄非迫于饥寒不恭莫甚焉简兮简兮虽刺时君不用然为士者不能无太简之讥故诗人陈其容色之盛善御之强与夫君子由房由敖不语其材武者异矣
　　征引诗邶风简兮简兮方将万舞二章有力如虎执辔如组三章赫如渥赭公言锡爵集传贤者仕于伶官有轻世肆志之心其言若自誉而实自嘲也王风君子阳阳左执簧右招我由房二章左执翿右招我由敖集传此不以行役为劳而安于贫贱以自乐其家人叹美之由従也房东房也敖舞位也
　　补注释邶风简兮之意
　　补训简畧也于事脱畧漫应无所畏难也简之甚则不恭焉此数句泛言简下方接出贤者以见不恭而为简太简之讥太即甚也甚则不恭故诗人陈其容色之盛曰赫如渥赭言其善御之强曰有力如虎以此人而仕于伶官所以讥其简而不恭也君子言君子左手执笙簧右手招我従东房以共聴左手执翿羽右手招我由敖以共观只是安贫贱以自乐不复言其材武无简畧不恭之意故谓简诗与之异
　　破我斧缺我斨言四国首乱乌能有为徒破缺我斧斨而已周公征而安之爱人之至也
　　征引诗豳风破斧篇既破我斧又缺我斨周公东征四国是皇哀我人斯亦孔之将集传皇匡也将大也补注释豳风破斧之意四国首乱武庚与三监叛也安之谓安四国之人也
　　补训诗传以破斧缺斨为甚劳张子谓四国无能为易于败灭徒令我破斧缺斨而已是军士称快语匡即所以安也爱人従哀我字防出至字従将字防出爱人之至即哀人之将变文耳
　　伐柯言王当加礼于周公取人以身也其终见书予小子其新逆
　　征引诗豳风伐柯篇伐柯伐柯其则不逺我遘之子笾豆有践集传比得见周公之易○书金縢篇王启金縢之书得周公代武王之説王执书以泣曰惟朕小子其新逆蔡传新当作亲
　　补训释豳风伐柯取人以身借中庸语言当以身迎周公其终成王见周公身代武王之书乃曰予小子其亲逆即加礼以身之证也
　　高注此指成王而言其曰笾豆有践者加礼也其则不逺者取人以身也书新逆谓迎周公以归也李注伐柯诗笺成王既得风雷之变欲迎周公而朝廷犹疑于王迎之礼是以刺之
　　九罭言王见周公当大其礼命则大人可致也
　　征引诗豳风九罭篇九罭之鱼鳟鲂我觏之子衮衣绣裳朱传周公居东之时东人喜得见之
　　补训释诗九罭九罭之大网则大鱼可得王加礼命于周公而赐之衮绣则可致周公之归大人谓周公也
　　集释张子以衣冠为礼命之大也
　　狼防美周公不失其圣卒能感人心于和平也
　　征引诗豳风狼防篇公孙硕肤赤舄几几二章公孙硕肤德音不瑕○易咸卦彖圣人感人心而天下和平
　　补训此释狼防与朱传意合周公能感人乃诗言外意
　　高注狼防之诗言周公遭流言之变而安肆自得赤舄几几然德音不瑕而不失其圣也
　　甫田嵗取十千一成之田九万亩公取十千亩九一之法也
　　征引诗小雅甫田篇倬彼甫田嵗取十千
　　补训释小雅甫田之诗朱传与张子说同
　　李注此十千以所取之数言故谓一成周颂十千以耦耕之夫言又有终三十里之文故谓一同也此以都鄙井里之制言周颂以乡遂沟洫之制言
　　后稷之生当在尧舜之中年而诗云上帝不宁疑在尧时高辛子孙为二王后而诗人称帝耳
　　征引诗大雅生民篇上帝不宁集传不宁宁也○史记五帝本纪帝喾号高辛氏
　　李注古说不以后稷为喾之子但言其母配高辛氏帝耳张子谓后稷生当尧舜中年则高辛之帝已没生后稷者高辛氏之子孙耳而诗言履帝武又言上帝不宁者防其先号而称诗笺亦言二王之后得用天子之礼故禋祀上帝于郊禖也二王谓高阳氏高辛氏也
　　补训诗上帝谓天言后稷生之易是天欲宁姜嫄也张子以帝为高辛氏子孙只是疑案周封夏殷之后为二王后在尧时则高辛氏子孙必有爵位犹周之二王后诗人因其为帝裔谓之为帝张子谓高辛子孙因后稷生之异而惊疑不宁也
　　愚按此节大意释诗上帝不宁之语也○生民篇孔防云大戴礼帝系篇帝喾四妃上妃曰姜嫄生后稷郑氏信防纬命歴序云帝喾十世则尧非喾子稷又少于尧则姜嫄不得为帝喾之妃故云当尧之时为高辛之世妃谓其为后世子孙之妃也据此则张子全用郑説于帝字颇费解而张子所言二王者抑又难为之解也姑存李注补训以俟考焉
　　唐棣枝类棘枝随节屈曲则其华一偏一反左右相矫因得全体均正偏喻管蔡失道反喻周公诛殛言我岂不思兄弟之爱以权宜合义主在逺者耳唐棣本文王之诗此一章周公制作序巳情而加之仲尼以不必常存而去之
　　征引见前鄂不韡韡节
　　朱子曰唐棣自是一篇诗与常棣别且是两般物夫子止是取下面两句云人但不思思则何逺之有不与上文通汉儒合为一章故误认偏其反而为反经合道也○黄氏瑞节曰张子误以唐棣为常棣又误袭汉儒之失然以为仲尼去之甚善盖删诗也补训此释逸诗唐棣之华四句○棘有刺唐棣亦有刺相类随枝节之屈曲而开花屈者不伸也曲者不直也偏者偏于一边反者又反而就于正如偏于左又反于右偏于右又反于左是左右相矫有左有右因得全体均正不见其偏偏以喻管蔡之失道流言于国助武庚为乱反以喻周公之诛殛管蔡其云岂不尔思室是逺而者盖言岂不思兄弟之爱乎但以权宜合义主在逺者耳权宜合义是因旧説与上章可与权合防常棣为燕兄弟之乐歌亦非出于文王以全诗为文王作此一章为周公制作时序已情而加之殊不然仲尼以不必常存而去之亦未必为此高注主在逺谓为社稷长逺虑也
　　日出而隂升自西日迎而防之雨之也喻婚姻之得礼者也日西矣而隂生于东喻婚姻之失道者也征引诗风蝃蝀篇蝃蝀在东莫之敢指二章朝隮于西崇朝其雨集传此刺淫奔之诗在东者暮虹也方雨而虹见则其雨终朝而止矣
　　集解诗以刺淫奔张子解之为婚姻
　　高注此以自西者为阳倡隂和为婚姻得礼之喻自东者阳倡而隂不和为婚姻失道之喻也
　　集释南轩张氏曰蝃蝀见则雨止初无东西之分騐之多矣隂阳和则成雨隂气方凝聚而日气自他方来感不以正隂受其感其正反为之解散故雨不能成也由张氏之言观之则蝃蝀之见不问东西皆止雨者也今乃以崇朝其雨解为雨之非其情矣喻婚姻之得礼亦不然淫慝之气害隂阳之和正犹女子淫奔之恶害人道之正皆所以喻婚姻之失道也何得礼之有
　　鹤鸣而子和言出之善者欤鹤鸣鱼潜畏声闻之不臧者欤
　　征引易中孚九二爻鸣鹤在隂其子和之上传之八章解之曰君子居其室出其言善则千里之外应之况其迩者乎○诗小雅鹤鸣于九臯声闻于野鱼潜在渊或在于渚集传鹤鸣而声闻言诚之不可掩也在渊而在渚言理之无定在也
　　补注此引易大传之辞明诗小雅鹤鸣鱼潜之意也补训于子和见其善而有应于鱼潜取避鹤意故以为畏声闻之不臧鹤鸣一也而有善不善见言不可不慎
　　鴥彼晨风郁彼北林晨风虽挚击之鸟犹时得退而依深林而止也
　　征引诗秦风鴥彼晨风郁彼北林未见君子忧心钦钦集传鴥音聿疾飞貌晨风鹯也妇人以夫不在而言鴥彼晨风则归于郁然之北林矣故我未见君子而忧心钦钦也
　　补注释秦风晨风之意
　　补训鹯为挚击之鸟时得退依深林而止以形君子不得退而休息之意
　　渐渐之石言有豕白蹢烝涉波矣豕之负涂曳泥其常性也今豕足皆白众与涉波而去水患之多为可知也征引诗小雅渐渐之石篇末章有豕白蹢烝涉波矣集传将帅出征不堪劳苦而作此诗蹢蹄烝众也○易睽卦上九见豕负涂
　　补训释有豕白蹢二语而举其篇名言之朱子引此数语入诗传
　　君子所贵乎道者三犹王天下有三重焉言也动也行也
　　补训中庸三重本谓礼度文张子以为言动行又配以论语所贵乎道者三○动容貌可谓之动出辞气可谓之言正顔色与行难以贴合
　　补注动容貌与议礼皆动也正顔色与制度皆行也出辞气与考文皆言也
　　苟造德降则民諴和而鳯可致故鸣鸟闻所以为和气之应也
　　补训苟当作耉
　　征引书君奭篇耉造德不降我则鸣鸟不闻蔡传言召公去则耉老成人之德不下于民在郊之凤将不复得闻其鸣矣召诰篇其丕能諴于小民蔡传諴和也无逸篇用咸和万民
　　补训释君奭篇添出諴和一层以见民和而有和气之应乃致凤鸣
　　集解此以下皆解书耉老也造成也谓召公也
　　九畴次序民资以生莫先天材故首曰五行君天下必先正己故次五事己正然后邦得而治故次八政政不时举必昏故次五纪五纪明然后时措得中故次建皇极求大中不可不知权故次三德权必有疑故次稽疑可征然后疑决故次庶征福极征然后可不劳而治故九以向劝终焉五为数中故皇极处之权过中而合义者也故三德处六
　　征引书洪范九畴初一曰五行次二曰敬用五事次三曰农用八政次四曰协用五纪次五曰建用皇极次六曰乂用三德次七曰明用稽疑次八曰念用庶征次九曰向用五福威用六极一五行一曰水二曰火三曰木四曰金五曰土二五事一曰貌二曰言三曰视四曰聴五曰思三八政一曰食二曰货三曰祀四曰司空五曰司徒六曰司寇七曰宾八曰师四五纪一曰嵗二曰月三曰日四曰星辰五曰歴数五皇极皇建其有极六三德一曰正直二曰刚克三曰柔克七稽疑乃命卜筮曰雨曰霁曰曰驿曰克曰贞曰悔八庶征曰雨曰曰燠曰寒曰风九五福一曰夀二曰富三曰康宁四曰攸好德五曰考终命六极一曰凶短折二曰疾三曰忧四曰贫五曰恶六曰弱蔡传洪大范法畴类也治天下之大法其类有九皇君极至极之义标凖之名中立而四方所取正焉者也
　　华注此节彷序卦意释九畴之序
　　补训民所资以生莫先于五材故首五行君天下必先正己正己修身也故谨五事正己然后治邦而行政故次八政政不以时举则无凭而昏乱故次以五纪五纪既明然后时措必求其得中故次以建皇极皇大也极中也求大中不可不知权变故次以三德之用行权则必有所疑故次以稽疑卜筮之法稽疑必求可征故次以庶征征必征之福极然后可不劳而治故以向劝终焉以向兼威威亦使之知所向也末二句专明五六五为九数之中故皇极处之以其中也行权则取其过于中而合义六数过中故三德处六
　　补注皇极二字自汉孔安国训为大中故张子言求大中不可不知权
　　亲亲尊尊又曰亲亲尊贤义虽各施然而亲均则尊其尊尊均则亲其亲为可矣若亲均尊均则齿不可不先此施于有亲者不疑若尊贤之等则于亲尊之杀必有权而后行急亲贤为尧舜之道然则亲之贤者先得之于踈之贤者为必然尧明俊德于九族而九族睦章俊德于百姓而万邦协黎民雍臯陶亦以惇叙九族庶明励翼为迩可逺之道则九族勉敬之人固先明之然后逺者可次序而及大学谓克明俊德为自明其德不若孔氏之注愈
　　征引礼防服小记亲亲尊尊长长陈注亲亲谓父母尊尊谓祖及高曾祖也○书尧典克明俊德以亲九族九族既睦平章百姓百姓昭明协和万邦黎民于变时雍蔡传俊大也尧之大德平均章明也此言尧能推其德自身而家而国而天下所谓放勲者也臯陶谟惇叙九族庶明励翼迩可逺在兹蔡传厚叙九族则亲亲恩笃而家齐矣庶明励翼则羣哲勉辅而国治矣近而可推之逺者在此道也身修齐治而天下平矣
　　补训此杂引礼记中庸孟子之言而以释书为主以亲亲尊尊亲亲尊贤义虽各施提起然而亲均至不疑所以释亲亲尊尊之义若尊贤之等至必然所以释亲亲尊贤之义此段为重以之引起书言见得尧之尊贤先其亲也尧明俊徳至次序而及摠以明尧事臯陶之语是借证末言大学训克明俊徳不如孔注李注此条大意以亲亲为主言以尊尊权衡于亲亲之间有家之常也而以尊贤权衡于亲亲之间则实为治之要务
　　集解此章所引书皆非本防今且就此解之如祖父母父母亲之均者也而祖父母则尊矣故礼不以父命废王父命如伯叔父尊之均者也而有从与再从三従之别则従者为亲再従三従者为疏矣如均为从伯叔父亲尊之皆均者也然伯兄而叔弟伯之齿固当先者矣此施于有亲者其隆杀之礼固无所疑急亲贤谓以亲之贤者为急明如明明侧陋之明谓显用之也俊德谓大德之人也庶明明字同上义励勉也翼敬也迩谓九族之贤者此皆张子之意本孔氏注而论若论其极尧典本记尧德业之盛当举其全体大用而言正己而物正则用贤行政之类固自包在其中不宜偏指用贤也蔡传为不可易矣张子反以大学为非而取孔氏之注不亦误乎
　　愚按张子语意云礼言亲亲尊尊明九族之亲与尊异也中庸又曰亲亲尊贤明亲亲之与尊贤又异也是其义虽各施然自有并行而不悖者以尊与亲言之亲均则尊其尊如祖父母与父母同亲而祖为尊尊均则亲其亲如伯叔父母同尊而伯叔亲于従伯叔则尊之亲之为可矣若亲均尊又均则于中以齿为先如均为伯叔父而伯为齿之尊此其施于有亲者虽异而无可疑也然苐以亲论之耳若以尊贤言之尊贤之有等级或为大贤或为小贤则于尊亲之隆杀又必两相权衡焉使贤者无失其为贤亲者无失其为亲而后可行也彼大德大贤迥出于尊亲之外者无论矣若亲踈之贤既均则亲亲尤要焉孟子尝以急于亲之贤者为尧舜之道然则亲之贤者先得而后得之于踈之贤者为必然而无疑矣书不尝言之乎昔者尧明大德之人于九族而九族睦章显大德之人于百姓而万邦协黎民雍此急亲贤之实也臯陶亦以惇叙九族之人庶几明其勉敬者为迩可逺之道正谓九族勉敬之人当先明之然后逺者可次序而及也大学以明俊德为尧之自明其德不若孔安国注尚书作明大德之人为愈矣然则亲亲可不急乎
　　义民安分之良民而已俊民俊德之民也官能则凖牧无义民治昏则俊民用微
　　征引书立政宅乃事宅乃牧宅乃凖兹惟后矣谋面用丕训德则乃宅人兹乃三宅无义民蔡传徒谋之面貌用以为大顺于德乃宅而任之三宅岂复有贤者乎洪范乂用昏不明俊民用防
　　补注释书立政三宅无义民及洪范俊民用防之意集解书本防义民犹言贤者张子以为安分之良民而已非有大材大德也官能则居凖牧之位者皆大贤之德无义民矣洪范政治昏昧不明则于贤者必不能举而用之故俊民用防
　　高注凖谓凖人守法之有司也牧谓常伯牧民之长也官即凖牧
　　愚按此因二书皆言民故合而释之以义民为安分之良民而已未知谋面作何解也
　　五言乐语歌咏五德之言也
　　征引书益稷篇予欲闻六律五声八音在治忽以出纳五言蔡传五言诗歌之协于五声者也
　　补训书五言兼善不善説张子谓五言乃作乐所用之语为歌咏五德之言是言必由于仁义礼智信之五徳而后可入乐章与书治忽不甚合
　　愚按此节大意解书所谓五言者亦不如蔡传之説愈
　　卜不习吉言卜官将占先决问人心有疑乃卜无疑则否朕志无疑人谋佥同故无所用卜鬼神必依龟筮必従故不必卜筮玩习其吉以凟神也
　　征引书大禹谟官占惟先蔽志昆命于元朕志先定询谋佥同鬼神其依龟筮协従卜不习吉蔡传蔽断昆后习重也占卜之法不待重也
　　补注释书大禹谟之意
　　李注此以鬼神其依龟筮协従为未卜而预断其必然之辞故其説卜不习吉如此
　　华注以习为烦凟之意既吉矣而复凟神则习其吉也
　　衍忒未分有悔吝之防此卜筮之所由作也
　　征引书洪范卜五占用二衍忒蔡传衍推忒过也所以推人事之过差也
　　华注释书衍忒
　　补训以衍同愆字看衍忒未分是于事之愆忒不能分晓恐其致悔吝而防之故决之以卜筮
　　愚按朱子亦有一说云衍疑是过多剰底意思忒是差错了防与张子意同然于经文意理句法皆有未安蔡传为是














　　正防初义卷十五
<子部,儒家类,正蒙初义>
　　钦定四库全书
</div>
    <div class="pagination">
<a href="正蒙初义_page20.html">上一页</a><span>...</span><a href="正蒙初义_page16.html">16</a><a href="正蒙初义_page17.html">17</a><a href="正蒙初义_page18.html">18</a><a href="正蒙初义_page19.html">19</a><a href="正蒙初义_page20.html">20</a><span class="current-page">21</span><a href="正蒙初义_page22.html">22</a><a href="正蒙初义_page23.html">23</a><a href="正蒙初义_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
