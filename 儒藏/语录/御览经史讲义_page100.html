<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 100 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 100 页/共 109 页</h1>
    <div class="content">

　　论语
　　子曰足食足兵民信之矣
　　侍讲学士【臣】任启运
　　饶鲁曰古者寓兵于农无事则并于司徒有事则于司马大率古以五夫养一卒足食即以足兵也民信之信其有养有教使我勇且知方可以敌王所忾也虽曰三者实只是一事未有食足而兵不足食足兵足而民不信者也
　　【臣】谨按六经无屯田之说然此即屯田所自始也盖古之时无所谓兵兵即民之农者也春耕夏耘秋收皆以农事为重而春搜夏苖秋狝皆于农隙以讲武事焉是为食谋者亦未尝不为兵谋食茍足而兵自无不足也考之周礼仲冬教大阅其法特详于三时以兵事为重而罗氏献禽草笠而至其尊野服与息民之草服同是为兵谋者即为食谋兵足而食亦无不足也降至战国之世有武卒有召募而兵与农始分农出田赋以养兵兵代之征戍以息民夫使兵而果足以卫民且代之征戍则农力耕而食之亦相报之义而无如承平日乆兵非兵实惰民也视饷给以为当然甘其食防其衣且修餙仪容如妇人好女甚至典其甲胄弓刀以供朝夕之醉饱即朝廷恩恤之令屡下而百金之赏不足供其十日之欢是兵之食无日而足也食不足而兵何以足哉猝有征伐之事使令及之则骨战齿闘己身且不能自卫况能卫民是农民力耕而输之司农以养兵者皆虚縻也且兵自少而壮自壮而老身既生子子复生孙老疾既足以縻饷生齿又必为之加饷日复一日加于胡底则莫若为之计经乆计经乆则莫若设屯田古圣人之养民也道在制民之产使仰足以事俯足以畜后世不能人授百亩之产而于兵则犹可为计也盖兵极多不能加于古者一国之民而合天下未辟之田亦不下于古者一国之地则欲为兵足食诚莫若屯田汉文帝时从错言募民徙塞下使屯戍之事盖省输将之费益寡此以民屯而即化民为兵也屯之一道也宣帝时赵充国击先零罢骑兵而留歩士万人以屯使部曲相保烽燧相通人不得扰田者而蓄积日多此以兵屯化兵为农兵护农而农饱兵也屯之又一道也二者居屯法之大端矣盖兵之气欲其实不欲其骄明戚继光募兵惟农民许入行伍市井游手尽驱去之故以战则胜此即古人三时务农一时讲武之遗意也不然养骄兵如养骄子筋柔骨脆稍或劳顿疾疢大作况望其蒙犯霜露防履山川哉如是而欲其为我战胜攻取不可得也兵之心欲其一不欲其分家无内顾之忧则其前也有力气已胜也不然未行而先顾其家气早馁矣嬴三日粮而出其递而输者悬悬也气更馁矣故兵之食足于官不如其足于家也足于京不如其足于地也二者非屯田莫由也且屯田则兵与地相安唐韩重华之营代北也东起振武西越云州中极受降城凡六百余里列栅二十此非为国守直为其家守非为国战直为其所食之田战也视遣戍之与地不习者相去逺矣且屯田则兵亦与农民为依诸葛亮屯渭濵兵居民间而百姓按堵邓艾屯淮南北农官民田阡陌相属者四百余里此在异国且然况于防内视客兵之与民不习者又逺矣或曰屯田固善然行之开国则易行之继世则难用之兵争之时则易用之承平之乆则难盖耒耜虽劳视锋镝之危则安矣当此而使之屯是去其所甚危而予以所甚安诚有不待再计决者若承平则不然矣昔宋太宗欲行屯于河北东路以陈恕为营田使恕宻奏戍卒皆游惰仰食县官一旦使冬被甲兵春执表耜恐变不测因而卒止此非承平日乆必不可行之明騐欤然而陈恕之后何承矩亦为屯田使矣屯雄霸诸州当其时沮之者亦甚众武臣既耻于营葺而初年因早霜不成议者益嚣哗四起承矩不动不变卒以有成众乃大服则又何也盖愚民可与乐成难与虑始不知乆逺之安惟偷旦夕之逸禹疏九河徒则大骇未几而大使徒众民乐赴功矣子曰民可使由之不可使知之故为丛而爵自趋之为渊而鱼自归之欲行屯之大计当先示以耕之小利宻计天下可耕之地凡几可使耕之兵凡几但先募民之善农而无田者量给其饮食之费令其相度何防近水于稻为宜何防陆海黍稷为宜任其择地之上者自行开垦不收其税人见其收获之利必有继者不数年而此耕者已成富人则艶而效之者日益多且举其率先而化导多者授以散职令焜燿于田所曰此以农而得官也由是而兵之愿耕者给以牛种且教道之奬厉之愿耕者日益多然后举所计度者官为之疆界畀为永业若西自西山南至保定河间北抵檀顺东至迁民镇元脱脱成法具在略可放行其后耕者即以先耕者为之师如此则兵可化为农又仿三时务农一时讲武之法使先耕者亦与兵同其射猎则农亦可化为兵而兵与民之情胶固守望相友出入相助民之情亦与地胶固战则同胜守则同强溥天皆王土即率土皆王民举天下若泰山而四维之也斯足食足兵之至即民信之至也






　　孟子
　　五亩之宅树之以桑
　　少詹事【臣】裘曰修
　　【臣】谨按孟子经世之学偹于七篇而树桑一语凡三举之以为王道在此以是知树蓄非细务也而今日蚕桑之利止于吴越数郡即三楚之人盖有不知其务者至于北地更概乎未之闻焉毋乃执拘墟者之见以为是盖非吾土之所宜乎夫孟子之告于齐告于梁者其地非必东南也其说非空虚而不可徴诸事实也且稽之禹贡之书于兖州则曰桑土既蚕是知兖州之宜桑也于荆州则列元纁之贡是知荆州之宜桑也于青州则曰岱畎丝枲既有丝枲而青州之宜桑又可见矣若夫吴越则固禹贡扬州之域也扬州之文亦仅厥篚织贝一言而已则当其时扬州之桑固未必多于兖与荆青兖荆青三州之桑亦未必少于扬州也乃今天下衣被之所頼皆仰给于吴越数郡此数郡丝帛之所出贸迁于遐迩其民待衣食于是者几与田畴等而他处举无之夫土田犹是也民人犹是也而地利物宜有尽有不尽则在乎人之讲求之而已矣臣尝论桑之性宜下隰亦宜髙原宜旷野亦宜陿隘诗不云乎彼汾一方言采其桑是下湿可桑也阪有桑是髙原可桑也降观于桑是旷野可桑也女执懿筐遵彼防行爰求柔桑是陿隘可桑也观于诗而见魏之宜桑焉卫之宜桑焉秦之宜桑焉豳之宜桑焉魏禹贡冀州之域也卫禹贡兖州之域也秦与豳禹贡雍州之域也九州之地无不宜桑也豳风七月言蚕织尤着然则无地之不宜桑也审矣而又何所疑于南北哉【臣】又考坑冶之利皆起于后代证诸史册汉唐之世民间有无相将多以粟帛而四方之贡献闾阎之上供朝廷之颁赐率是物也是知昔人于此致力多而施用广夫农桑者衣食之大原前贤言夲政必农桑互举今天下有不耕之人然无不耕之土农事偹矣而蚕桑独旷焉缺焉虽祀事维隆礼仪毕举而大河以北行数千里之地不闻缫丝作茧之声非夲计之得也今官隄种栁在在皆是或仿此行之于阡陌庐舎之间悉令树以桑而以吴越善蚕者为之教课毋冀其速效而徐攷其成功用力不劳于民无扰由渐推之以及于逺或亦事之可行者乎至于师古而不泥于古使良法羙意行之而无所扞格此又变而通之存乎其人者矣






　　孟子
　　孟子曰易其田畴薄其税敛民可使富也
　　编修【臣】庄存与
　　朱子曰易治也畴耕治之田也
　　【臣】谨按孟子此言诚富民之良法然不考之于古騐之于今则未知其言之必有效也所谓易其田畴者非辟草莱任土地之谓也有垦辟之名无垦辟之实则既治之田与弗治等是以圣人贵人力之勤而不贵土田之广一夫百亩所受均也较其所获上农与下农相差者四人则知系乎人而不系乎地矣欲尽人力以治地莫如代田之法此汉赵过所修后稷之遗教也一亩三畎而播种于畎中苖生叶以上稍耨垄草因壝其土以附苖根则根深而耐风与旱诗曰或耘或耔黍稷薿薿谓是法也赵过以是法教田于三辅每田五顷用二牛三人民或少牛则以人挽犁相与换功共作一嵗之收多缦田亩一斛以上善者倍之田五顷则增谷千斛矣此法简易可行令出而民不扰法无便于此者也古者任地之法田以植谷宅以树桑诗曰税于桑田是也【臣】窃徴之经史传记桑蚕之利北土为饶禹贡九州皆有贡篚而兖州特曰桑土既蚕七月之诗言豳之桑蚕至详且悉职方并州之利布帛史记亦曰燕代田畜而事蚕迨及唐宋尚未之改北土宜桑明甚特未有以教之耳昔贡禹欲罢铸钱之官而以布帛为用夫布帛不可尺寸分裂交易非钱不行禹之论诚为矫枉过正然使布帛与钱币并用如唐宋之时计绢为直令精粗广狭皆有常式则行之无弊而桑蚕之利有不待劝而民争趋之矣总之戸口日益而田不加多桑蚕之利兴则八口之家无坐食之民城郭村落之间无荒弃不治之土而谓民不可使富盖未有也【臣】尝考歴代赋民之制税敛之薄未有如我
　　朝者也古者什一而助谓之中正然尚有布缕力后之征军旅田猎之赋今正供之外无余征而尚未及于什一法更优于三代之盛时况自我
　　皇上临御以来赈贷蠲恤动盈千万复
　　特沛大惠普免天下正供钱粮停徴耗羡俾终嵗不闻追呼之扰诚亘古未有之盛事也顾或者私家之租重于公赋则税敛之薄足以厚富民不足以厚贫民夫财不在上则在下富民既裕贫民亦得资其生岂必夺彼以与此哉其所以裒多益寡整齐流通而鼓舞不倦者固自有道焉【臣】尝论今之业戸纳正赋而收田租虽非食禄之人与古之有田禄者相类诗曰我疆我理南东其亩又曰我取其陈食我农人盖其恤民之厚治田之勤至于如此今也不窥畎亩坐而待收田事之利病农夫之休戚若罔闻知操其赢余重困贫弱政令不能齐科条不能禁唯在顺其情而导之耳宜开力田之科设劝农之爵以齐之令民有能兴修水利垦辟荒地着有成效及捐助谷石以备积储假贷贫民不收赢利者酌其轻重酬之以爵定等威品列之制严冐滥矫伪之禁俾爵重而人知所劝夫官之与爵名实不同而人重之者法令使之然也官有定员爵无常额重爵以劝农则可以损有余补不足而无旷官废职之弊且以务农而受爵不可谓之侥幸也富民不私其财贫民不私其力畜积日丰风俗日厚或亦富民之一术也







　　孝经
　　孝弟之至通于神明光于四海
　　编修【臣】任端书
　　【臣】谨按天下有循其一端终身由之其效极于至广而不可御孰有加于孝弟乎哉其事为孩提之所知能其量必圣人而后能尽守之则为至徳行之则为要道推而施之则为大顺厚而积之则为太和诸福之物可致之祥莫不毕至自古帝王备号隆羙而化成天下者未有不由此也孟子曰尧舜之道孝弟而已矣夫尧舜之圣至矣书称帝徳曰光被四表元徳升闻其功业之崇盛荡荡巍巍莫可名颂而孟子与曹交言独切指为孝弟此岂迂言乎盖立人之道曰仁与义仁义足以备隂阳刚柔之理而总括乎中和位育之全然仁之实事亲而已义之实从兄而已故伊训曰立爱惟亲立敬惟长记曰礼乐备而天地官礼主于敬乐主于和至爱则大乐之所以与天地同和也至敬则大礼之所以与天地同节也是故一言孝弟而格幽明洽逺迩胥统诸此矣且夫王者之孝与庶人异彼庶人者服勤就养奉意承志供子职而已王者承天地之重大奉宗庙之尊严非合万国之懽心不可以荐馨非极四海而备养不可言孝思是故受社稷之付托则思保而固之念祖宗之艰难则思敬而承之思身为九族百官臣民兆庶所瞻视则当躬先而导帅之是以亲耕祈谷所以供粢盛也郊社禘尝所以明报夲也鸡鸣问寝三朝侍膳所以昭不匮之节也宗祀明堂配以严父所以显功徳之隆也敬所尊而爱所亲所以推祖考之意蔼蔼蒸蒸延及无穷也至于諴和万民仁育万物莫不夲此纒绵悱恻以将之以求极乎其量盖不如是固无以言乎其至而称圣人之盛徳也【臣】尝读礼于文王世子见夙夜之纯心焉于诗下武见武王之所以配命焉于昊天有成命与有冯有翼有孝有徳见成王之引贤以自辅与其所以修身焉夫三代之隆至周而极顾推其致此之由亦无不夲之于孝弟故其诗曰永言孝思孝思维则言武王能继羙先王之徳以受天之祐也又曰昭兹来许绳其祖武言成王能光大文谟武烈以基天成命也故其时礼乐兴刑罚措天下之大人民之众欣欣和乐相与笃于恭敬慈爱而天地神明亦因锡以鸿嘉之庆诗曰君子万年介尔景福此太和之符孝弟之至自然之应也夫孝庸徳也一人修之于身而其效通乎神明之幽光乎四海之大上观唐虞之所以盛与文武成王之永祚于乆长则所谓至徳要道大顺太和者岂不信然矣哉


　　御览经史讲义卷二十六
<子部,儒家类,御览经史讲义>
　　钦定四库全书
　　御览经史讲义卷二十七
　　史
　　魏文侯与羣臣饮酒乐而天雨命驾将适野左右曰今日饮酒乐天又雨君将安之文侯曰吾与虞人期猎虽乐岂可无一防期哉乃往身自罢之
　　编修【臣】周煌
　　【臣】谨按君国子民莫大于信信者帝王之所以动天地而通神也易中孚之彖曰柔在内而刚得中盖为卦兑下巽上二阴在内四阳在外而二五之阳皆得其中又下説以应上上巽以顺下皆中孚之义也夫人言信而不折衷诸义乌覩所谓刚柔互济中正无弊者乎魏文侯期猎一事论者以与齐桓不背曹沬之盟晋文不贪伐原之利同称似已当战国时霸者之余习竞以功利权术相尚如兹之重然诺矜意气能布其心腹于民谁得而少之者独恨其未闻君子之大道耳然则以其与虞人猎而遽短之欤曰非此之谓春搜夏苗秋狝冬狩古志之矣于文侯何讥其谓既期猎矣何复与羣臣饮也计一日之中沉湎者半畋游者亦半师保厠其间舆台亦厠其间可知其饮也非蓼萧湛露之风即其猎也无农隙讲武之意且古者天子出必警跸诸侯不侔天子而辟除行人固有定制况王言如丝其出如纶王言如纶其出如綍期猎虽细事也亦关号令何至左右不知必待命驾之顷而始问其所之哉夫乐行无度而令出何门【臣】未见其能师古也盖尝歌卫风矣灵雨既零命彼倌人星言夙驾説于桑田美文公也猎之期既不大于农事而天之雨何不怜及倌人是罢之宜亟纵不亲往不为食言必如文侯所为将虞人既有守雨立之苦而从行者复不免于沾濡欲全信而反以贼恩有是理乎惜其时之左右但曰饮酒乐也天又雨也见其近不见其逺规其小不规其大遂使文侯防期之言似直于左右而人不能屈也唐纪髙宗出畋遇雨问谏议大夫谷那律曰油衣若为则不漏对曰以瓦为之必不漏上悦为之罢猎以故永徽之政有贞观之遗风设使魏之臣有善对如谷那律者文侯何以待之遽罢则践言之义乖必往则听谏之意悖孰得孰失何去何从君子必有道以处此矣臣故谓文侯之信似也而未善也夫信亦何常唯义所在审于义之可否而利害不得以动其心慎始乃所以图终也不出乎此而但信之云则一尾生犹能之奈何千乗之主而以不克践约为虑哉文侯者令辟也尊师取友则有卜子夏段干木其人置相求才则有魏成乐羊吴起其人从谏纳忠则有任座翟璜田子方其人史于其事不絶书独期猎一节何取焉夫不合于君子之大道者未足以埀训也是不可以不辩















　　史
　　文帝每朝郎从官上书疏未尝不止辇受其言言不可用置之言可用采之未尝不称善
　　监察御史【臣】胡定
　　【臣】谨按此即袁盎说申屠嘉之言史记汉书俱载袁盎传司马光作通鉴始采斯语入纪于以叹通鉴之书虽迁固有不及其精当者矣为君之德何以加于虚懐采纳乎哉大舜之圣也曰稽于众舍己从人文王之圣也曰亦惟纯佑秉德迪知天威乃惟时昭文王是惟能取善于人乃所以为圣也昔汉文帝盛德深仁为成康以后所仅见然其致斯美善亦曰虚懐采纳而已即位之初即下贤良方正之诏求极言敢谏之士既又除去诽谤之条以广聪明之路虽悬鼗设铎置鼓建旌无以过之是以羣贤咸升嘉谟毕献用赞德化于醇和登风俗于刑措也今由史传考之以贾谊言崇重农桑礼待臣下以张释之言不擢啬夫不改廷尉奏当以鼂错言募民徙塞下赐民田租以缇萦言诏罢肉刑以贾山言燕游有节以袁盎言慎夫人却坐赵谈退避下车其彰彰较着已有不可枚举者然则当日听纳之虚懐或朝奏而夕报可或面对而无章疏为史臣所未记者又岂少乎哉即如止辇听言非袁盎过为此溢美之词张释之冯唐二传可证矣释之补谒者既朝毕因前言便宜事言秦所以失汉所以兴文帝称善唐为郎中署长帝辇过问唐曰父老何自为郎家安在及唐言廉颇李牧事遂赦魏尚复以为云中守是帝之视郎从官也不啻家人父子之欢其求言也不啻饥渴之切而其用言又不啻转圜之易也语曰泰山不辞土壤以成其髙河海不辞细流以成其大充是志也与大舜文王比隆可也

　　史
　　上登虎圏问上林尉禽兽簿十余问尉左右视尽不能对虎圏啬夫从旁代尉对上所问禽兽簿甚悉欲以观其能口对响应无穷者文帝曰吏不当如此耶尉亡頼诏释之拜啬夫为上林令释之前曰陛下以绛侯周勃何如人也上曰长者又复问东阳侯张相如何如人也上复曰长者释之曰夫绛侯东阳侯称为长者两人言事曽不能出口岂效此啬夫喋喋利口防给哉且秦以任刀笔之吏争以亟疾苛察相髙其敝徒具文亡恻隠之实故不闻其过陵夷至于二世天下土崩今陛下以啬夫口辩而超迁之臣恐天下随风靡争口辩亡其实且上之化下疾于景响举错不可不察也文帝曰善廼止不拜啬夫
　　修撰【臣】庄有恭
　　【臣】谨按朱子之言曰一日立乎其位则一日业乎其官虽位有尊卑官分小大而不可旷官尸位之理则固未尝以或殊彼虎圏啬夫亦有禽兽簿之责者口对响应非越俎而代庖则文帝官之未为过举未为僭赏也而释之独以为不可且引周勃张相如以问上信如释之言则凡居位者将阘茸昏耄缄口结舌如所谓尸厥官防闻知者而后可耶且上林尉亦安得与周勃张相如比哉周张大臣也弼敎化燮阴阳任大责重则问以决狱几何不能对问以钱谷几何不能对谓其厚重少文可以挽頺风而厉末俗犹可言也彼上林尉者苑囿之外无余事矣而禽兽簿又非甚烦僻隠不可遽悉之事也乃至十余问而不能对曽是啬夫之不若耶显示黜陟而超迁之尉亦应没齿无怨也而释之独为极论至令天子欲拜一令而不得噫释之过矣且不遇文帝释之亦危矣然【臣】窃迹其事而窥释之之用心觉所以处啬夫者虽疑于过当而立论则固有足取也葢圣人举事亦不能必流弊之必无要在预审其重轻以定吾取舍则其后庶不至决裂而不可以救故效周张而有失其弊为废弛为庸懦善治病者为之疏积滞束筋骸则元气复而弱可使强效啬夫而太过将务为巧言争为苛察谓口舌可以得官肆戈矛而工行诈则其患乃流为风俗深中乎人心而莫可胜言譬之真精沦丧元气全漓者外彊中干虽扁鹊无能施其技也古之帝王岂不知持重迂缓者之无以动人刻覈便给者之可以集事哉而周详审慎寜舍彼而取此者盖亦早见其几而深识其流弊矣孔子告哀公取人之法曰无取防防无取钳钳无取啍啍而继之曰士必慤而后求知能者焉夫固犹此志也且夫爵者上所擅以厉世磨钝之具也视之轻则得之者易人将妄生侥幸之心矣视之重则得之者难人各自安职守之常矣风行而草偃形动则影随得不在大失不在小是所望于明者之见微知著也故使啬夫当日帝问及而具对宜也问而优以金帛亦可也乃彼方欲炫其能而帝适以济其欲则堕术而长伪宜释之之固执矣【臣】尝即此而充类论之贤否之于国家迹疑似而心悬殊同一事也出于忠爱者陈治绩冀以纾主忧持大体思以维国是而觊觎之徒好苛察以示精明恃便佞以为谙练借邀君宠总为身谋此皆啬夫之流亡恻隠之实为释之之所不取者也君子观于循吏传王成治甚有声而伪増户口以防显赏致俗吏多为虚名而释之之思深虑逺也益信





　　史
　　汉文帝前三年上行出中渭桥有一人从桥下走乗舆马惊捕属廷尉张释之奏以此人犯跸当罸金上怒曰此人亲惊吾马马頼和柔令他马固不败伤我乎而廷尉乃当之罚金释之曰法者天子所与天下公共也今法如是更重之是法不信于民也且方其时上使使诛之则已今己下廷尉廷尉天下之平也壹倾天下用法皆为之轻重民安所措其手足上曰廷尉当是也其后有盗髙庙坐前玉环得下廷尉治释之奏当弃市上大怒曰人无道盗先帝器吾欲致之族而君以法奏之非吾所以共承社稷宗庙意也释之免冠顿首谢曰法如是足也今盗宗庙器而族之假令愚民取长陵一抔土陛下且何以加其法乎帝乃白太后许之唐太宗贞观元年上以选人多诈冐资荫敕令自首不首者死未几有诈冐事觉者上欲杀之戴胄奏据法应流上怒曰卿欲守法而使朕失信乎对曰敕者出于一时之喜怒法者国家所以布大信于天下也陛下忿选人之多诈故欲杀之既而知其不可复断之以法此乃忍小忿而存大信也上曰卿能执法朕复何忧
　　监察御史【臣】王兴吾
　　【臣】谨按三代以后史称化行俗美几于刑措不用者汉之文帝唐之太宗也而通鉴于文帝之前三年则记其以张释之为廷尉而详其执法之平于贞观之元年则记其以戴胄为大理而载其议选人冐荫一事以为当时之用法公当如此所以能致其盛也夫文帝于元年时朝而问丞相以一嵗断狱几何史称其明习国家事而太宗则又拨乱反正之主也其于刑赏之道久已了然于胸中矣此而欲更定谳词岂真任一时之喜怒以为轻重哉诚以乘舆至重马惊有不测之虞宗庙至严盗器为不敬之大选人资荫诈冐已非违诏遂过几于防顽而不畏死矣其情皆有甚可恶而法不足以蔽其辜故欲重之以示惩创耳是亦治天下者之用权而未可遽以为非也使当时释之不知谏戴胄不知详加之以族而置之于死天下似亦未必即以为寃后世史臣亦未便即以此为刑政之失而为二帝之累而二臣争之如此其力一则曰法者天子与天下公共者也法如是足也一则曰法者国家所以布大信于天下者也断之以法此乃忍小忿而存大信也观其意若稍有改易而不可者何哉岂不以国家之法轻重自有定衡断决各有应得由笞而杖而徒流以至绞斩其中所以轻所以重皆有确乎不可易之理故同一事而轻重攸分同一人而前后各断皆有一定之情形而不可少为变动也耶夫就一事而论之似乎可以轻而法疑过重者有之似乎可以重而法反轻者亦有之迨乎防其前后左右而论定之而后知其轻重各当茍即一事之情形随而轻重其间则此事似乎平允及统而观之则不失之于轻即失之于重轻则侵轻者之条使情轻乎此者与之同科而情轻者寃矣重则冐重者之罪使情重乎此者与之同科而情重者纵矣况乎重法以惩奸而奸未必即止曷若平情以执法而法立而不可犯是以治天下者贵于执法而不贵于变法也夫狱者天下之大命法者治天下之大道古来明之君励精圗治者孰不以此为首务而深思而力究之然惟明哲之君而执法更难何则人主之断狱也狱成而上之人主受而听之亦就其事以察其当否耳未尝统其类而观之也其中奏谳不当者无论矣其有事出两可而人主出一时之意见发明防以示臣下臣下见主上之明圣如此其所指示又如此则惟有奉命以行惶惧恐后而已求其执法而廷诤如二臣者盖亦寡矣于是意见少偏而法因之轻重故【臣】以为执法难而执法于明圣之朝尤难惟文帝太宗能不自见其是而以法公之天下寜屈己以从法而不屈法以从己是以刑政和平民兴礼乐几于刑措也猗欤盛哉












　　史
　　错言于汉文帝曰圣王在上而民不冻饥者非能耕而食之织而衣之也为开其资财之道也故尧禹有九年之水汤有七年之旱而国无捐瘠者以畜积多而备先具也
　　监察御史【臣】徐以升
</div>
    <div class="pagination">
<a href="御览经史讲义_page99.html">上一页</a><span>...</span><a href="御览经史讲义_page95.html">95</a><a href="御览经史讲义_page96.html">96</a><a href="御览经史讲义_page97.html">97</a><a href="御览经史讲义_page98.html">98</a><a href="御览经史讲义_page99.html">99</a><span class="current-page">100</span><a href="御览经史讲义_page101.html">101</a><a href="御览经史讲义_page102.html">102</a><a href="御览经史讲义_page103.html">103</a><a href="御览经史讲义_page104.html">104</a><a href="御览经史讲义_page105.html">105</a><span>...</span><a href="御览经史讲义_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
