<!DOCTYPE html>
<html>
<head>
    <meta charset="UTF-8">
    <title>盐铁论 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>盐铁论 - 第 4 页/共 6 页</h1>
    <div class="content">　　孝养第二十五
　　丞相【去声】史曰葢闻士之居世也衣服足以胜身食饮足以供亲内足以相防外不求于人故身修然后可以理家家治然后可以治官故饭【上声】防【音奸】粝【音辣】者不可以言孝【防蔬菜也孟康曰粝粗米也张晏曰一斗粟七升米为粝】妻子饥寒者不可以言慈绪业不备者不可以言理居斯世行斯身而有此三累者斯亦足以黙矣【韩婴曰曽子仕于莒得粟三秉方是之时曽子重其禄而轻其身亲没之后齐迎以相楚迎以令尹晋迎以上卿方是之时曽子重其身而轻其禄懐其宝而迷其国者不可以语仁窘其身而约其亲者不可与语孝任重道逺者不择地而息家贫亲老者不择官而仕故君子释褐趋时当务为急传云不逢时而仕任事而敦其虑为之使而不入其谋贫焉故也诗曰夙夜在公实命不同】
　　文学曰善养【去声】者不必刍豢也善供服者不必锦绣也【韩非子曰糟糠不饱者不务粱肉裋褐不者不待文绣】以已之所有尽事其亲孝之至也故匹夫勤劳犹足以顺礼歠【音辙】菽饮水足以致其敬【子路曰伤哉贫也生无以为养死无以为礼也孔子曰啜菽饮水尽其欢斯之谓孝敛首足形还葬而无椁称其财斯谓之礼】孔子曰今之孝者是谓能养【去声】不敬何以别乎故上孝养【去声】志其次养【去声】色其次养【去声】体贵其礼不贪其养礼顺心和养【去声】虽不备可也【曾子曰孝有三大孝尊亲其次弗辱其下能养公明仪问于曽子曰夫子可以为孝乎曽子曰是何言与是何言与君子之所谓孝者先意承志谕父母于道参直养者也安能为孝乎】易曰东邻杀牛不如西邻之禴祭也【反质萹曰信神者失谋信日者失时何以知其然夫贤圣周知能不时日而事利敬法令赀功劳不卜筮而身吉谨仁义顺道理不祷祠而福故卜数择日防齐盛肥牺牲饰珪璧精祠祀而终不能除悖逆之祸以神明有知而事之乃欲背道妄行而以祠祀求福神明必违之矣天子祭天地五岳四渎诸侯祭社稷大夫祭五祀士祭门户庶人祭其先祖圣王承天心制礼分也凡古之卜日者将以辅道稽疑示有所先而不敢自专也非欲以颠倒之恶而幸安全之孔子曰非其而祭之谄也是以泰山终不享季氏之旅易称东邻杀牛不如西邻之禴祭葢重礼不贵牲也敬实而不贵华诚有其徳而推之则安徃而不可是以圣人见人之文必考其质】故富贵而无礼不如贫贱之孝悌闺门之内尽孝焉闺门之外尽悌焉朋友之道尽信焉三者孝之至也居家理者非谓积财也事亲孝者非谓鲜肴也亦和顔色承意尽礼义而已矣【曲礼曰贫者不以货财为礼老者不以筋力为礼祭义曰孝子之有深爱者必有和气有和气者必有愉色有愉色者必有婉容孝子如执玉如奉盈洞洞属属然如弗胜如将失之严威俨恪非所以事亲也成人之道也】
　　丞相【去声】史曰八十曰耋七十曰耄耄食非肉不饱衣非帛不暖故孝子日甘毳【吹去声】以养【去声】口轻暖以养【去声】体曽子养【去声】曽晳必有酒肉无端絻【音问】虽公西赤不能以为容无肴膳虽闵曽不能以卒养【去声】礼无虚加故必有其实然后为之父子与其礼有余而养【去声】不足宁养【去声】有余而礼不足夫【音扶】洗爵以盛水升降而进粝【音辣】礼虽备然非其贵者也
　　文学曰周襄王之母非无酒肉也衣食非不如曽晳也然而被不孝之名以其不能事其父母也【春秋曰天王出居于郑左传曰冬王使来告难曰不谷不徳得罪于母弟之宠子带鄙在郑地泛敢吿叔父臧文仲对曰天子蒙尘于外敢不奔问官守王使简师父告于晋使左鄢父吿于秦天子无出书曰天王出居于郑辟母弟之难也天子凶服降名礼也郑伯与孔将鉏石甲父侯宣多省视官具于泛而后聼其私政礼也公羊传曰王者无外此其言出何不能乎母也曽子曰是王也不能乎母者其诸此之谓与】君子重其礼小人贪其养【去声】夫【音扶】嗟来而招之投而与之乞者犹不取也【杂事萹曰齐大饥黔敖为食于路以待饿者而食之有饿者蒙袂辑屦贸贸然来黔敖左奉食右执饮曰嗟来食饿者其目而视之曰予唯不食嗟来之食以至于此也従而谢焉终不食而死曽子闻之曰防与其嗟也可去其谢也可食】君子苟无其礼虽美不食焉故礼主人不亲馈则客不祭是馈轻而礼重也【坊记曰子云敬则用祭器故君子不以菲废礼不以美没礼故食礼主人亲馈则客祭主人不亲馈则客不祭故君子苟无礼虽美不食焉易曰东邻杀牛不如西邻之禴祭寔受其福诗云既醉以酒既饱以徳以此示民民犹争利而忘义齐俗训曰礼丰不足以效爱而诚心可以怀逺故公西华之养亲也若与朋友处曽参之养亲也若事严主烈君其于养一也】
　　丞相【去声】史曰孝莫大以天下一国养【去声】次禄养【去声】下以力故王公人君上也卿大夫次也夫【音扶】以家人言之有贤子者当路于世者髙堂【音遂】宇安车大马衣【去声】轻暖食甘毳【吹去声】无厌者褐衣皮冠穷居陋巷有旦无暮食防【音奸】粝【音辣】者荤茹膢【音娄又音刘】腊而后见肉【汉仪注立秋防膢苏林曰防虎属常以立秋日祭兽王者亦以此日出猎还以祭宗庙故有防膢之祭也蔡邕独防曰腊者嵗终大祭縦吏民宴饮风俗通曰按韩子书山居谷汲者膢腊而买水楚俗常以十二月祭饮食也又曰尝新始杀也食新曰膒膢按礼传夏曰嘉平殷曰清祀周曰大蜡汉改为腊腊者猎也言田猎取兽以祭祀其先祖也或曰腊者接也新故交接故大祭以报功也汉家火行衰于戌故曰腊也】审老亲之腹非唐园唯菜是盛【音成】夫【音扶】防【音奸】粝【音辣】乞者所不取而子以养【去声】亲虽欲以礼非其贵也
　　文学曰无其能而窃其位无其功而有其禄虽有富贵由【通作犹】蹠【音卒】蹻【音脚】之养也髙台极望食案方丈而不可谓孝老亲之腹非盗囊也何故常盛【音成】不道之物【诗传曰田子为相三年归休得金百镒奉其母母曰子安得此金对曰所受俸禄也母曰为相三年不食乎治官如此非吾所欲也孝子之事亲也尽力致诚不义之物不入于馆为人子不可不孝也子其去之田子愧慙走出造朝还金退请就狱王贤其母说其义即舍田子罪令复为相以金赐其母诗云宜尔子孙防防兮】夫【音扶】取非有非职财入而患从之身且死祸殃安得膢【音娄】腊而食肉曽参闵子无卿相【去声】之养【去声】而有孝子之名【尸子曰曽子每读丧礼泣下霑襟常以一夕五起视衣之厚薄枕之髙卑曽子曰往而不可还者亲也故子欲养而亲不待是故椎牛而祭不如鸡豚之逮亲存也初吾为吏禄不及釜尚欣欣而喜者非以为多也乐其逮亲也既没之后吾尝南逰于楚得尊官焉堂髙九尺车尝百乗然犹北向而泣涕者非为贱也悲不逮吾亲也故家贫亲老不择官而仕姚贾曰曽参孝其亲天下愿以为子子胥忠于君天下愿以为臣刘向曰闵子骞兄弟二人母死其父更娶复有二子子骞为其父御车失辔父持其手衣甚单父则归呼其后母児持其手衣甚厚温即谓其妇曰吾所以娶汝乃为吾子今汝欺我去无留子骞前曰母在一子单母去四子寒其父黙然故曰孝哉闵子骞一言其母还再言三子温】周襄王富有天下而有不能事父母之累【夏侯胜曰五辟之属莫大不孝周襄王不能事母春秋曰天王出居于郑繇不孝出之絶之于天下也】故礼菲而养【去声】丰非孝也凉囷【丘伦反】而以养【去声】非孝也【曽子曰亨孰羶芗尝而荐之非孝也养也君子之所谓孝也者国人称愿之曰幸哉有子如此所谓孝也已众之夲教曰孝其行曰养养可防也敬为难敬可防也安为难安可防也卒为难父母既没慎行其身不遗父母恶名可谓防终矣】
　　丞相【去声】史曰上孝养【去声】色其次安亲其次全身徃者陈余背汉斩于泜【音止】水伍被邪逆而夷三族近世主父偃行不轨而诛灭吕步舒弄口而见戮【陈余传曰汉二年东击楚使告赵欲与俱余曰汉杀张耳乃従于是汉求人类耳者斩其头遗余余乃遣兵助汉汉败于彭城西余亦闻耳诈死即背汉汉遣耳与韩信击破赵井陉斩余泜水上伍被传曰伍被为淮南王安画谋反计后事发觉被诣吏自吿与淮南王谋反踪迹如此天子以伍被雅辞多引汉美欲弗诛张汤进曰被首为王画反计罪无赦逐诛被主父偃传曰元朔中上拜偃为齐相至齐乃使人以王与姊奸事动王王以为终不得脱恐效燕王论死乃自杀上闻大怒廼徴下吏治偃服受诸侯金实不刼王令自杀上欲勿诛公孙争曰齐王自杀无后国除为郡入汉偃本首恶非诛偃无以谢天下乃遂族偃董仲舒传曰吕步舒者仲舒弟子也】行身不谨诛及无罪之亲由此观之虗礼无益于已也文实配行礼养【去声】俱施然后可以言孝孝在扵质实不在扵饰貌全身在扵谨慎不在于驰语也
　　文学曰言而不诚期而不信临难【去声】不勇事君不忠不孝之大者也【曽子曰身也者父母之遗体也行父母之遗体敢不敬乎居处不庄非孝也事君不忠非孝也莅官不敬非孝也朋友不信非孝也战陈无勇非孝也五者不遂烖及于亲敢不敬乎】孟子曰今之士今之大夫皆罪人也皆逢其意以顺其恶今子不忠不信巧言以乱政导防以求合若此者不容于世春秋曰士守一不移循理不外援共【音供】其职而已故卑位而言髙者罪也言不及而言者傲也有诏公卿与斯议而空战口也






　　盐铁论卷六
　　钦定四库全书
　　盐鐡论卷七
　　汉　桓　寛　撰
　　明　张之象　注
　　刺议第二十六
　　丞相【去声】史曰山林不让椒桂以成其崇君子不辞负薪之言以广其名故多见者博多闻者知【去声】距谏者塞专已者孤故谋及下者无失防举及众者无顿功【顿壊也权谋篇曰圣王之举事必先谛之于谋虑而后考之于蓍白屋之士皆关其谋刍荛之役咸尽其心故万举而无遗筹失策传曰众人之智可以测天兼聼独断惟在一人此大谋之术也谋有二端上谋知命其次知事知命者预见存亡祸福之原早知盛衰废兴之始防事之未萌避难于无形若此人者居乱世则不害于其身在乎太平之世则必得统下之权彼知事者亦尚矣见事而知得失成败之分而究其所终极故无败业废功东野鄙人曰泰山不让砾石江海不辞小流所以成其大也诗曰先民有言询于刍荛博谋也秦王子婴曰轻虑者不可以治国独智者不可以存君】诗云询于刍荛故布衣皆得风【去声】议何况公卿之史乎春秋士不载文而书咺【暄上声】者以为宰士也【春秋曰天王使宰咺来归惠公仲子之赗公羊传曰宰者何官也咺者何名也曷为以官氏宰士也】孔子曰虽不吾以吾其与【去声】闻诸侯仆虽不敏亦当倾耳下风摄齐【音咨】勾指受业径于君子之涂矣使文学言之而是仆之言有何害使文学言之而非虽防丞相【去声】史孰不非也
　　文学曰以正辅人谓之忠以邪导人谓之佞【令尹子西曰为人臣而忠其君者爵禄不足以赏也为人臣而谀其君者刑罚不足以诛也】夫【音扶】怫【音勃】过纳善者君之忠臣大夫之直士也孔子曰大夫有争【去声】臣三人虽无道不失其家【韩婴曰大夫有争臣三人虽无道不失其家季氏为无道僭天子舞八佾旅泰山以雍彻孔子曰是可忍也孰不可忍也然不亡者以冉有季路为宰臣也】今子处宰士之列无忠正之心枉不能正邪不能匡顺流以容身从风以説【音悦】上上所言则苟听上所行则曲从若影之随形响之于声终无所是非【夏侯曰夫和羮之美在于合异上下之益在能相济顺从乃安此琴瑟一声也】衣【去声】儒衣冠【去声】儒冠而不能行其道非真儒也譬若土龙文章首目具而非龙也葶歴似菜而殊味玉石相似而异类【汜论曰夫乱人者芎防之与藁本也蛇牀之与芜也此皆相似故劒工惑劒之似莫邪者唯欧冶能名其种玉工玉之似碧卢者唯猗顿不失其情魏文侯曰夫物多相类而非也幽莠之防也似禾骊牛之黄也似虎白骨疑象武夫类玉此皆似之而非者也】子非孔氏执经守道之儒乃公卿面从之儒非吾徒也冉有为季氏宰而附益之孔子曰小子鸣鼓而攻之可也故辅桀者不为知【去声】为桀敛者不为仁丞相【去声】史黙然不对
　　利议第二十七
　　大夫曰作世明主忧劳万人思念北邉之未安故使使【去声】者举贤良文学髙第详延有道之士将欲观殊议异册虚心倾耳以听庶几云得诸生无能出竒计逺图匃奴安边境之册【通作防】明枯竹守空言不知趋舍之宜时世之变议论无所依如膝痒而搔背辩讼公门之下讻讻【音凶】不可胜【音升】听【讻讻众言也】如品即口以成事此岂明主所欲闻哉
　　文学曰诸生对册【通作防】殊路同归指在于崇礼义退财利复往古之道匡当世之失莫不云太平虽未尽可亶用【亶信也】宜略有可行者焉执事闇于明礼而喻于利末沮事隳【音灰】议计利筹册【通作防】以故至今未决非儒无成事公卿欲成利也
　　大夫曰色厉而内荏乱真者也文表而柔里乱实者也文学裒衣博带窃周公之服鞠躬踧踖窃仲尼之容议论称诵窃商赐之辞刺讥言治过管晏之才心卑卿相【去声】志小万乗【去声】及授之政昏乱不治故以言举人若以毛相【去声】马【仲尼弟子传曰孔子曰吾以言取人失之宰予以貌取人失之子羽道应训曰秦缪公请伯乐曰子之年长矣子姓有可使求马者乎对曰良马者可以形容筋骨相也相天下之马者若灭若失若亡其一若此马者絶尘弭辙臣之子皆下材也可告以良马而不可告以天下之马臣有所与供儋纒采薪者九方堙此其于马非臣之下也请见之穆公见之使之求马三月而反报曰已得马矣在于沙丘穆公曰何马也对曰牡而黄使人往取之牝而骊穆公不説召伯乐而问之曰败矣子之所使求者毛物牝牡弗能知又何马之能知伯乐喟然太息曰一至此乎是乃其所以千万臣而无数者也若堙之所观者天机也得其精而忘其粗得其在内而忘其外见其所见而不见其所不见视其所视而遗其所不视若彼之所相者乃有贵乎马者马至而果千里之马】此其所以多不称【去声】举诏册【通作防】曰朕嘉宇内之士故详延四方豪俊文学博习之士超迁官禄言者不必有徳何者言之易而行之难有舍其车而识其牛贵其不言而多成事也【汉书曰刘寛尝行有人失牛者乃于路就寛车中认之寛无所言下驾步归有顷认者得牛而送还叩头谢曰蹔负长者寛曰物有相类事容脱误幸劳见归何为谢也】吴铎以其舌自破主父偃以其舌自杀【缪称训曰吴铎以声自毁膏烛以明自烁许慎曰鏎大铃出于吴也丛谈曰口者闗也舌者机也出言不当四马不能追也口者关也舌者兵也出言不当反自伤也言出于已不可止于人行发于迩不可止于逺夫言行者君子之枢机枢机之发荣辱之本也可不慎乎故蒯子羽曰言犹射也括既离虽有所悔焉不可从而追已诗曰白珪之玷尚可磨也斯言之玷不可为也】鹖【音押】鴠【音旦】夜鸣无益于明主父鸣鸱无益于死【鹖鴠渇鴠也诗云相彼鳱鴠尚或恶之鸣急旦也增韵曰鳱鴠求旦之鸟形似鸡昼夜常鸣陆佃曰怪鸱其鸣即雨为繇可以聚众鸟一名只狐昼无所见夜即飞也】非有司欲成利文学桎【音只】梏【音谷】于旧术【木在足曰桎在手曰梏】牵于间【音闲】言者也
　　文学曰能言之能行之者汤武也能言不能行者有司也文学窃周公之服有司窃周公之位文学桎【音只】梏【音谷】于旧术有司桎【音只】梏【音谷】于财利主父偃以舌自杀有司以利自困夫【音扶】骥之才千里非造父不能使禹之知万人非舜为相【去声】不能用【杂事篇曰顔渊侍鲁定公于台东野毕御马于台下定公曰善哉东野毕之御顔渊曰善则善矣虽然其马将失定公不悦以告左右曰吾闻之君子不谗人君子亦谗人乎顔渊不悦歴阶而去须防马败闻矣定公躐席而起曰趋驾请顔渊顔渊至定公曰向寡人曰善哉东野毕御也吾子曰善则善矣虽然其马将失矣不识君子何以知之也顔渊曰臣以政知之昔有舜工于使人造父工于使马舜不穷于其民造父不尽其马是以舜无失民造父无失马今东野毕之御也上车执辔御体正矣周旋步骤朝礼毕矣歴险致逺而马力殚矣然求不已是以知其失矣定公曰善可少进与顔渊曰兽穷则触鸟穷则喙人穷则诈自古及今有穷其下能无危者未之有也诗曰执辔如组両骖如舞善御之谓也定公曰善哉寡人之过也】故季桓子聼政桞下惠忽然不见孔子为司冦然后悖炽【泰族训曰孔子为鲁司冦道不拾遗市买不豫贾田渔皆譲长斑白不戴负】骥举之在伯乐【音洛】其功在造父造父摄辔马无驽【音奴】良皆可取道周公之时士无贤不肖皆可与言至治故御之良者善调马相【去声】之贤者善使士今举异才而使减【音捡】驺【音邹】御之是犹扼骥盐车而使责之疾【驺廐御也扼通作轭辕端横木驾马领者】此贤良文学多不称【去声】举也
　　国病第二十八
　　大夫曰嘻诸生阘【音逹】茸【音戎】无行【去声】多言而不用情貌不相副若穿逾之盗自古而患之是孔丘斥逐于鲁君曾不用于世也何者以其首摄多端迂时而不要也【摄引持也】故秦王燔去其术而不行坑之渭中而不用【秦纪曰李斯请非博士官所职天下敢藏诗书百家语诣守尉杂烧之卢生为始皇求仙药亡去始皇大怒使御史案问诸生诸生犯禁者四百六十四人皆坑之咸阳潘生曰儒林填于坑穽诗书炀而为烟】乃安得鼓口舌申顔眉预前论议是非国家之事也
　　文学曰国有贤士而不用非士之过有国者之耻【丛谈曰士横道而偃四肢不掩非士之过有土之羞也邦君将昌天遗其道大夫将昌天遗其士庶人将昌必有良子】孔子大圣也诸侯莫能用当小位于鲁三月不令而行不禁而止沛若时雨之灌万物莫不兴起也【家语曰孔子初仕为中都宰制为养生送死之节长防异食彊弱异任男女别涂路无拾遗噐不雕伪为四寸之棺五寸之椁因丘陵为坟不封不树行之一年而四方之诸侯则焉】况乎位天下之本朝【音潮】而施圣主之徳音教泽乎今公卿处尊位执天下之要十有余年功徳不施于天下而勤劳于百姓百姓贫陋困穷而私家累万金此君子所耻而伐檀所刺也【诗序曰伐檀刺贪也在位贪鄙无功而受禄君子不得进仕尔】昔者商鞅相【去声】秦后礼让先贪鄙尚首功务进取【鲁仲连曰彼秦者弃礼义而尚首功之国也谯周曰秦用卫鞅计制爵二十等以战获首级者计而受爵是以秦人每战胜老弱妇人皆死计功赏至万数天下谓之尚首功之国皆以恶之也司马贞曰秦法斩首多为上功谓斩一人首赐爵一级故谓秦为首功之国也】无徳序于民而严刑罚于国俗日壊而民滋怨故惠王烹葅其身以谢天下当此之时亦不能论事矣今执政患儒贫贱而多言儒亦忧执事富贵而多患也大夫视文学悒悒而不言也【悒悒不安也】
　　丞相【去声】史曰夫【音扶】辩国家之政事论执政之得失何不徐徐道理相喻何至切切如此乎大夫难罢盐鐡者非有利也忧国家之用边境之费也诸生訚訚【音银】争【去声】盐鐡亦非为【去声】已也欲反之于古而辅成仁义也二者各有所宗时世异务又安可坚任古术而非今之理也且夫【音扶】小雅非人必有以易之诸生莫有能安集国中懐臧之来逺方使边境无冦虏之灾租税尽为诸生除之何况盐鐡均输乎所以贵术儒者贵其处谦推让以道尽人今辩讼愕愕【音鄂】然无赤赐之辞而见鄙倍之色非所闻也大夫言过而诸生亦如之诸生不直谢大夫耳
　　贤良文学皆离席曰鄙人固陋希涉大庭狂言多不称【去声】以逆执事夫药酒苦于口而利于病忠言逆于耳而利于行【去声汤曰药食先尝于卑然后至于贵药言先献于贵然后闻于卑道也故使人味食然后食者其得味也多使人味言然后闻言者其得言也少是故求道者不以目而以心取道者不以手而以耳孔子曰良药苦于口利于病忠言逆于耳利于行故武王谔谔而昌纣嘿嘿而亡君无谔谔之臣父无谔谔之子兄无谔谔之弟夫无谔谔之妇士无谔谔之友其亡可立而待故曰君失之臣得之父失之子得之兄失之弟得之夫失之妇得之士失之友得之故无亡国败家悖父乱子放兄弃弟狂夫滛妇絶交败友韩非子曰夫良药苦于口而智者勤而饮之知其入而已已疾也忠言拂于耳而明主聼之知其可以致功也】故愕愕【音鄂】者福也諓諓【音浅】者贱也林中多疾风富贵多防言万里之朝【音潮】日闻唯唯而后闻诸生之愕愕【音鄂】此乃公卿之良药鍼【音针】石【正谏篇曰赵简子有臣曰周舍立于门下三日三夜简子使问之曰子欲见寡人何事周舍对曰愿为谔谔之臣墨笔操牍从君之过而日有记也月有成也嵗有效也简子居则与之居出则与之出居无几何而周舍死简子如防子后与诸大夫饮于洪波之台酒酣简子涕泣诸大夫皆出走曰臣有罪而不自知简子曰大夫皆无罪昔者吾有周舍有言曰千羊之皮不若一狐之腋众人诺诺不若一士之谔谔昔者商纣黙黙而亡武王谔谔而昌今自周舍之死吾未尝闻吾过也吾亡无日矣是以寡人泣也诸葛恪曰良药苦口惟病者能甘之忠言逆耳惟逹者能受之】大夫色少寛面文学而苏也【苏气索貌不安也】
　　丞相【去声】史曰穷巷多曲辩而寡见者难喻【公孙鞅曰穷巷多恡曲学多辩】文学守死渣滓之语而终不移夫【音扶】往古之事昔有之语已可覩矣今以近世观之自以目有所见耳有所闻世殊而事异文景之际建元之始民朴而归本吏亷而自重殷殷屯屯人衍而家富今政非改而敎非易也何世之弥薄而俗之滋衰也吏即少亷民即寡耻刑非诛恶而奸犹不止【食货志曰文景之时屡敕有司以农为务民遂乐业至武帝之初七十年间国家亡事非遇水旱则民人给家足都鄙廪庾尽满而府库余财京师之钱累百钜万贯朽而不可校大仓之粟陈陈相因充溢露积于外腐败不可食众庻街巷有马阡陌之间成羣乗牸牝者摈而不得会聚守闾阎者食梁肉为吏者长子孙居官者以为姓号人人自爱而重犯法先行谊而黜媿辱焉于是防疏而民富役财骄溢或至并兼豪党之徒以武断至乡曲宗室有土公卿大夫以下争于奢侈室庐车服僣上亡限物盛而衰固其变也】世人有言鄙儒不如都士【都美也都者鄙之对也左传曰都鄙有章淮南子云始乎都者常卒乎鄙葢天子所居辇毂之下声名文物之所聚故其士女雍容闲雅之态生故谓之都相如传云车从甚都是也邉氓所居蕞尔之邑狐狸豺狼之所嚎故其闾阎吝啬村陋之状出故谓之鄙老子云众人皆有以而我独顽似鄙是也】文学皆出山东希涉大论子大夫论京师之日乆顾分明政治识之事故所以然者也【顔师古曰子者人之嘉称大夫学官之称也志在优贤故谓之子大夫也】
　　贤良曰夫【音扶】山东天下之腹心贤士之战塲也高皇帝龙飞鳯举于宋楚之间山东子弟萧曹樊郦滕灌之属为辅虽既异世亦即闳夭太颠而已【班固曰高祖起于布衣之中奋劒而取天下不由唐虞之禅不阶汤武之王龙行虎变卒从风云征乱伐暴廓清帝宇八载之间海内克定遂荷天之衢登建皇极上古以来书籍所载未尝有也非雄俊之材寛明之畧歴数所授神只所相安能致功如此夫帝王之作必有神人之助非徳无以建业非命无以定众或以文昭或以武兴或以圣立或以人崇焚鱼斩蛇异功同符岂非精灵之感哉书曰天工人其代之易曰汤武革命顺乎天而应乎人其斯之谓乎萧曹樊郦滕灌之属谓鄼侯萧何平阳侯曹参舞阳侯樊哙曲周侯郦商汝隂侯滕公頴隂侯灌婴也】禹出西羌文王生北夷【戴叔鸾传云大禹生西羌帝王世纪曰伯禹生于石坳水经注云禹生于蜀之广柔县石纽村今之石泉县也石纽村今之石鼓山其山朝暮二时有五色霞气孟子曰文王生于岐周余氏解云周自古公迁于岐山之下周原故号岐周即今鳯翔府岐山县也地与畎夷近故曰北夷】然圣徳髙世有万人之才负迭羣之任【迭通作轶相过也】出入都市一旦不知返数然后终于厮【音斯】役而已仆虽不生长【音掌】京师才驽【音奴】下愚不足以大议窃者以闻闾里长【音掌】老之言往者常民衣服温暖而不靡器质朴牢而致用衣足以蔽体噐足以便事马足以易步车足以自载酒足以合欢而不湛【音酖】乐足以理心而不滛入无宴乐【音洛】之闻出无佚【音逸】游之观行即负羸【音缧】止作锄耘用约而财饶夲修而民富送死哀而不华养生适而不奢大臣正而无欲执政寛而不苛故黎民宁其性百吏保其官建元始崇文修徳天下乂安其后邪臣各以伎艺亏乱至治外障【音瘴】山海内兴诸利杨可胜告缗江充禁服张大夫革令杜周治狱罚赎科适微细并行不可胜【音升】载夏兰之属妄搏【音博】王温舒之徒妄杀残吏萌起扰乱良民【平凖书曰县官悉禁郡国无铸钱専令上林三官铸钱既多而令天下非三官钱不得行诸郡国所前铸钱皆废销之输其铜三官而民之铸钱益少计其费不能相当唯真工大奸乃盗为之杨可告缗徧天下中家以上大抵皆遇告杜周治之狱少反者江充传曰上拜充为直指绣衣使者督三辅盗贼禁察逾侈贵戚近臣多奢僣充皆举劾奏请没入车马令身待北军击匈奴奏可食货志曰自造白金五铢钱后五嵗而赦吏民之坐盗铸金钱死】
　　【者数十万人其不发觉相杀者不可胜计赦自出者百余万人然不能率自出天下大抵无虑皆铸金钱矣犯法者众吏不能尽诛于是遣博士禇大徐偃等分行郡国举并兼之徒守相为利而御史大夫张汤方贵用事减宣杜周等为中丞义纵尹齐王温舒等用惨急苛刻为九卿直指夏兰之属始出而大农顔异诛矣】当此之时百姓不保其首领豪富莫必其族姓圣主觉焉乃刑戮充等诛灭残贼以杀【所戒切】死罪之怨塞天下之责故居民肆然复安然其祸累世不复疮痍至今未息故百官尚有残疾之政而强宰尚有强夺之心大臣擅权而断击豪猾多党而侵陵富贵奢侈贫贱簒杀女红【音工】难成而易车器难就而易败车不累朞噐不终嵗一车千石一衣十钟常民文杯画【音壊】案几席缉【音牒】婢妾衣纨履丝匹庶粺【音稗】饭肉食里有俗党有塲康庄驰逐穷巷蹋【音逹】鞠秉耒抱挿躬耕身织者寡娶要【古腰字】敛【古本作脸】从容傅白黛青者众无而为有贫而强【巨両切】夸文表无里纨袴【音裤】枲【音徙】装生不养【去声】死厚送死殚【音丹】家遣女满车富者欲过贫者欲及富者空藏【去声】贫者称贷是以民年急而嵗促贫即寡耻乏即少亷此所以刑非诛恶而奸犹不止也【反质篇曰魏文侯问李克曰刑罚之源安生李克曰生于奸邪淫佚之行凡奸邪之心饥寒而起淫佚者乆饥之诡也雕文刻镂害农事者也锦绣纂组伤女工者也农事害则饥之夲也女工伤则寒之原也饥寒并至而能不为奸邪者未之有也男女饰羙以相矜而能无淫佚者未甞有也故上不禁伎巧则国贫民侈国贫穷者为奸邪而富足者为淫佚则驱民而为邪也民以为邪因以法随诛之不赦其罪则是为民设陷也刑罚之起有原人主不塞其夲而替其末伤国之道乎文侯曰善以为法服也】故国有严不急之征即生前不足疾矣
　　散不足第二十九
　　大夫曰吾以贤良为少愈乃反其幽明若胡车相随而鸣诸生独不见季夏之螇【音奚】乎【方言曰齐谓之螇螰蝉之别名也】音声入耳秋风至而声无者生无易【音异】由言不顾其患患至而后黙晩矣
　　贤良曰孔子读史记喟然而叹伤正徳之废君臣之危也【孔子世家曰孔子云弗乎弗乎君子病没世而名不称焉吾道不行矣吾何以自见于后世乃因史记作春秋上至隐公下讫哀公十四年十二公据鲁亲周故殷运之三代其文辞而指博故吴楚之君自称王而春秋贬之曰子践土之防实召周天子而春秋讳之曰天王狩于河阳推此类以防当世贬损之义后有王者举而开之春秋之义行则天下乱臣贼子惧焉孔子在位聼讼文辞有可与人共者弗独有也至于为春秋笔则笔削则削子夏之徒不能赞一辞弟子受春秋孔子曰后世知丘者以春秋而罪丘者亦以春秋】夫【音扶】贤人君子以天下为任者也任大者思逺思逺者忘近诚心闵悼恻加尔故忠心独而无累此诗人所以伤而作比干子胥遗身忘祸也其恶【音汚】劳人若斯之急安能黙乎【子路曰夫士欲立身行道无顾难易然后能行之欲行义白召无顾利害然后能行之令狐茂曰子胥尽忠而忘其号比干尽仁而遗其身忠臣竭诚不顾鈇钺之诛以陈其愚志在匡君安社稷也】诗云忧心如惔不敢戏谈孔子栖栖疾固也墨子遑遑闵世也【文子曰墨子无黔突孔子无暖席非以贪禄慕位起天下之利除万民之害也修务训曰孔子无墨突墨子无暖席是以圣人不高山不广河防耻辱以干世主非以贪禄慕位欲事起天下利而除万民之害葢闻传书曰神农憔悴尧瘐臞舜霉黑禹胼胝由此观之则圣人之忧劳百姓甚矣故自天子以下至于庻人四胑不动思虑不用事治求赡者未之闻也班固曰太上有立徳其次有立功夫徳不得后身而特盛功不得背时而独彰是以圣哲之治栖栖遑遑孔席不防墨突不黔】大夫黙然
　　丞相【去声】史曰愿闻防不足
　　贤良曰宫室舆马衣服噐械防祭食饮声色玩好【去声】人情之所不能已也故圣人为之制度以坊【古防字】之【泰族训曰良匠不能斵金巧冶不能铄木金之势不可斵而木之性不可铄也埏埴而为器窬木而为舟铄铁而为月铸金而为钟因其可也驾马服牛令鸡司夜令狗守门因其然也民有好色之性故有大婚之礼有饮食之性故有大飨之谊有喜乐之性故有钟鼓筦之音有悲哀之性故有衰绖哭踊之节故先王之制法也因民之所好而为之节文者也因其好色而制婚姻之礼故男女有别因其喜音而正雅颂之声故风俗不流因其宁家室乐妻子敎之以顺故父子有亲因其喜朋友而教之以悌故长防有序然后修朝聘以明贵贱乡饮习射以明长防时搜振旅以习用兵也入学庠序以修人伦此皆人之所有于性而圣人之所匠成也传曰人有六情目欲视好色耳欲聼宫商鼻欲嗅芬香口欲嗜防其身体四肢欲安而不作衣欲被文绣而轻暖此六者民之六情也失之则乱从之则穆故圣王之敎其民也必因其情而节之以礼必从其欲而制之以义义简而备礼易而法去情不逺故民之从命也速孔子知道之易行曰诗云牖民孔易非虚辞也】间【音谏】者士大夫务于权利怠于礼义故百姓仿效颇逾制度今故陈之曰古者谷物菜果不时不食鸟兽鱼鳖不中【去声】杀不食故缴网不入于泽杂毛不取【王制曰五谷不时果实未熟不粥于市木不中伐不粥于市禽兽鱼鼈不中杀不粥于市】今富者遂驱殱【音尖】网罝掩捕麑鷇【音冦】躭【音耽】湎沉犹铺百川鲜羔防【音兆】【音几】胎扁皮黄口春鹅秋雏冬葵温韭浚芘【音疪】蓼苏丰奕耳菜毛果虫貉古者采椽茅茨陶桴复穴足御寒暑蔽风雨而已及其后世采椽不斵【音卓】茅茨不剪无斵【音卓】削之事磨砻之功大夫达棱楹士頴【音影】首庶人斧成木构而已今富者井干增梁【井干复屋荧井刻花置其中也】雕文槛修【雕文雕镂文章也】【音珎】忧壁饰古者衣服不中【去声】制器械不中【去声】用不粥于市【王制曰用器不中度不粥于市兵车不中度不粥于市布帛精麤不中数幅广狭不中量不粥于市奸色乱正色不粥于市】今民间雕琢不中【去声】之物刻画【音壊】无用之器玩好黄杂青五色绣衣戏弄蒲人杂妇百兽马戏鬬虎唐锑【音提】追人竒虫胡妲古者诸侯不秣马天子有命以车就牧庶人之乗者马足以代其劳而已故行则服扼止则就犁今富者连车列骑骖贰辎【音之】軿【音骈】中者微舆短毂烦尾掌蹄夫【音扶】一马伏当【去声】中家六口之食亡丁男一人之事古者庶人耋老而后衣【去声】丝其余则麻枲【音徙】而已故命曰布衣及其后则丝里枲表直领无祎【音挥】袍合不縁夫【音扶】罗纨文绣者人君后妃之服也茧防缣练者婚姻之嘉饰也是以文缯【音曾】薄织不粥于市今富者缛绣罗纨中者素绨【音啼】锦氷常民而被后妃之服亵人而居婚姻之饰夫【音扶】纨素之贾倍缣缣之用倍纨也古者椎车无柔栈【音湛】舆无植及其后木軨【音零】不衣长毂数幅蒲荐苙【音立】盖盖无染丝之饰大夫士则单椱木具盘韦柔革常民染舆大軨蜀轮今庶人富者银黄华左搔结绥韬杠中者错鏕【音鹿】涂采珥【音二】靳飞铃古者鹿裘皮冐蹄足不去及其后大夫士狐貉缝腋羔麑豹祛庶人则毛绔【音库】衳【音钟】彤【音同】朴羝皮传今富者鼲【音浑】鼯【音吾】狐白鳬翥【音注】中者罽【音计】衣金缕燕防【音喝】代黄古者庶人贱骑绳控革鞮【音低】皮廌而已及其后革鞍牦【音茅】成鐡镳不饰今富者【音剧】耳银镊【音聂】防【音列】黄金琅勒罽【音计】绣弇【音掩】污垂珥【音二】胡鲜中者染纬绍系采画【音壊】暴干古者污尊坏饮葢无爵觞樽爼及其后庶人器用即行桞陶瓠而已唯瑚琏觞豆而后雕文彤漆今富者银口黄耳金罍玉钟中者舒玉纻器金错蜀杯夫【音扶】一文杯得铜杯十贾【通作价】贱而用不殊箕子之讥始在天子今在匹夫【宋世家曰纣始为象箸箕子叹曰彼为象箸必为玉杯为杯则必思逺方珍怪之物而御之舆马宫室之渐自此始不可振也韩非子曰昔者纣为象箸而箕子怖以为象箸必不加于土铏必将犀玉之杯象箸玉杯必不羮菽藿则必旄象豹胎必不衣短褐而食于茅屋之下则锦衣九重广室广室高台吾畏其卒故怖其始故箕子见象箸以知天下之祸故曰见小曰明】古者燔黍食稗而熚【音毕】豚以相飨其后乡人饮酒老者重豆少者立食一酱一肉旅饮而已及其后賔婚相召则豆羮白饭綦脍熟肉今民间酒食殽旅重叠燔炙满案臑【音如】鼈脍腥麑卵鹑【音纯】鷃【音晏】撜抅鲐【音台】鳢【音礼】醢【音海】醯【音希】众物杂味古者庶人春夏耕耘秋冬收藏昏晨力作夜以继日诗云昼尔于茅宵尔索绹亟其乗屋其始播百谷非膢【音娄】腊不休息非祭祀无酒肉今賔昏酒食接连相因折醒什半弃事相随虑无之日古者庶人粝食藜藿非乡饮酒膢腊祭祀无酒肉故诸侯无故不杀牛羊大夫士无故不杀犬豕【王制曰诸侯无故不杀牛大夫无故不杀羊士无故不杀犬豕庶人无故不食珎】今闾巷县伯阡陌屠沽无故烹杀相聚野外负粟而往挈肉而归夫【音扶】一豕之肉得中年之收十五斗粟当【去声】丁男半月之食古者庶人鱼菽之祭春秋修其祖祠士一庙大夫三以时有事于五祀【月令曰孟春之月其祀户孟夏祀灶中央祀中霤孟秋祀门孟冬祀行谓之五祀】葢无出门之祭今富者祈名岳望山川椎牛击鼓戯倡舞像中者南居当路水上云台屠羊杀狗皷瑟吹笙贫者鸡豕五芳卫保散腊倾葢社塲古者徳行【去声】求福故祭祀而寛仁义求吉故卜筮而希今世俗寛于行【去声】而求于鬼怠于礼而笃于祭嫚【音慢】亲而贵势至妄而信日聼驰【音移】言而幸得出实物而享虗福古者君子夙夜孳孳思其徳小人晨昏孜孜思其力故君子不素飡小人不空食世俗饰伪行诈为【去声】民巫祝以取厘谢坚頟【音额】徤舌或以成业致富故惮事之人释夲相学是以街巷有巫闾里有祝古者无杠樠【音防】之寝牀栘【音移】之案及其后世庶人即采木之杠叶华之樠士不斤成大夫苇莞而已今富者黼绣帏幄涂屏错跗【音夫】中者锦绨【音提】高张采画【音壊】丹漆古者皮毛草蓐无茵席之加旃【音氊】蒻【音弱】之美及其后大夫士复荐草縁蒲平单莞庶人即草蓐索经单蔺【音吝】蘧【音瞿】蒢【音除】而已今富者绣茵翟柔蒲子露林中者皮代旃【音氊】阘【音逹】坐平莞古者不粥絍不市食及其后则有屠沽沽酒市脯鱼盐而已今熟食徧列殽施成市作业堕怠食必趣时杨豚韭卵狗防【音折】马朘【音唆】煎鱼切肝羊淹鸡寒蜩马骆日蹇【音简】捕庸脯胹【音而】羔豆赐【音谷】膹【音愤】鴈羮自鲍瓠热梁和炙古者土皷凷【音块】枹【音浮】击木拊【音府】石以尽其欢【明堂篇曰土鼔蒉桴苇籥伊耆氏之乐也齐俗训曰古者非不能陈钟鼓盛筦箫扬干戚奋羽旄以为费财乱政制乐足以合欢宣意而已喜不羡于音也】及其后卿大夫有管磬士有琴瑟往者民间酒会各以党俗弹筝鼓缶【浮去声】而已无要玅之音变羽之转今富者钟鼓五乐歌儿数曹中者鸣竽调瑟郑儛赵讴古者瓦棺容尸木板堲【音即】周足以收形骸藏发齿而已【国子高曰也者藏也藏也者欲人之弗得见也是故衣足以饰身棺周于衣椁周于棺土周于椁反壤树之哉齐俗训曰古者非不能竭国靡民虚府殚财舍珠鳞施纶组节以为穷民絶业而无益于槁骨腐肉也故薶足以收敛葢藏而已昔舜苍梧之野商不变其肆禹葬防稽之山农不易其畆明乎死生之分通乎侈俭之适者也】及其后桐棺不衣采棺不斵【音卓】今富者绣墙题凑【音腠题凑棺木内向也】中者梓棺楩椁贫者画荒衣袍缯囊缇【音提】槖古者明器有形无实示民不用也【檀弓曰孔子曰之死而致死之不仁而不可为也之死而致生之不知而不可为也是故竹不成用瓦不成味木不成斵琴瑟张而不平竽笙备而不和有钟磬而无簨簴其曰明器神明之也仲宪言于曾子曰夏后氏用明器示民无知也殷人用祭器示民有知也周人兼用之示民疑也曾子曰其不然乎其不然乎夫明器鬼器也祭器人器也夫古之人胡为而死其亲乎孔子谓明器者知防道矣备物而不可用也哀哉死者而用生者之器也不殆于物殉乎哉其曰明器神明之也涂车刍灵自古有之明器之道也孔子谓为刍灵者善谓为俑者不仁不殆于用人乎哉】及其后则有醯【音希】醢【音海】之藏桐马偶人弥祭其物不备今厚资多藏器用如生人郡国繇【音遥】吏素桑楺【柔上声】偶车橹轮匹夫无貎领桐人衣【去声】纨【音丸】绨【音提】古者不封不树反虞祭于寝无檀宇之居庙堂之位【易曰占之葬者厚衣之以薪之中野不封不树防期无数】及其后则封之庶人之坟半仞其高可隐今富者积土成山列树成林台榭连阁集观【去声】增楼中者祠堂屏阁垣阙罘【音浮】罳【音思顔师古曰罘罳谓连阙曲阁也以覆重刻垣墉之处其形罘罳然也刘熈曰罘复也罳思也言臣将请事于此复思也苏鹗曰按罘罳从四是形不思是声罘浮也罳丝也谓织丝之文轻疎浮虚之貌葢宫殿檐户之间也】古者邻有防舂不相杵巷不歌謡【曲礼曰适墓不登垄助葬必执绋临防不笑揖人必违其位望柩不歌入临不翔当食不叹邻有防舂不相里有殡不巷歌适墓不歌哭日不歌送防不由径送不辟涂潦临防则必有哀色执绋不笑临乐不叹】孔子食于有防者之侧未尝饱也子于是日哭则不歌今俗因人之防以求酒肉幸与小坐而责办歌舞俳【音排】优连笑伎【音至】戯古者男女之际尚矣嫁娶之服未之以记及虞夏之后盖表布内丝骨笄【音记】象珥【音二】封君夫人加锦尚褧而已今富者皮衣朱貉繁露环佩中者长裾交祎【音挥】璧端簮珥【音二】古者事生尽爱送死尽哀故圣人为制节非虚加之【檀弓曰子游问防具夫子曰称家之有亡子游曰有亡乌乎齐夫子曰有母过礼茍亡矣敛首足形还悬棺而封人岂有非之者哉】今生不能致其爱敬死以奢侈相髙虽无哀戚之心而厚重币者则称以为孝显名立于世光荣着于俗故黎民相慕效至于废屋卖业古者夫妇之好一男一女而成家室之道及后士一妾大夫二诸侯有侄娣九女而已今诸侯百数卿大夫十数中者侍御富者盈室是以女或旷怨失时男或放死无匹古者凶年不备丰年补败仍旧贯而不改作今工异变而吏殊心壊败成功以匿厥意意极乎功业务存乎面目积功以市誉不恤民之急田野不辟而饰亭落邑居丘墟而髙其郭古者不以人力徇于禽兽不夺民财以养狗马是以财衍而力有余今猛兽竒虫不可以耕耘而令当耕耘者养食之百姓或短褐不完而犬马衣【去声】文绣黎民或糠糟不接而禽兽食肉【杂事篇曰昔者燕相得罪于君将出亡召门下诸大夫曰有能从我出者乎三问诸大夫莫对燕相曰嘻亦有士之不足养也大夫有进者曰亦有君之不能养士安有士之不足养者凶年饥嵗士糟粕不厌而君之犬马有余谷粟隆冬烈寒士短褐不完四体不蔽而君之台观帷防锦绣随风飘飘而财者君之所轻死者士之所重也君不能施君之所轻而求得士之所重不亦难乎燕相遂慙遁逃不复敢见】古者人君敬事爱下使民以时天子以天下为家臣妾各以其时共【音供】公职古今之通义也【王符曰王者以四海为家兆民为子一夫不耕天下受其饥一妇不织天下受其寒一夫耕百人食之一妇桑百人衣之以一奉百孰能供之是故明主之养民忧之劳之教之诲之慎防防萌以防其邪故易美节以制度不伤财不害民七月之诗大小敎之终而复始由此观之人固不可恣也】今县官多畜奴婢坐禀衣食私作产业为奸利力作不尽县官失实百姓或无斗筲之储官奴累百金黎民昏晨不释事奴婢垂拱遨游也【垂拱言晏安无事垂衣拱手而已】古者亲近而疏逺贵所同而贱非类不赏无功不养无用今蛮貊无功县官居肆广屋大第坐禀衣食百姓或旦暮不澹【古赡字】蛮夷或厌酒肉黎民泮汗力作令蛮夷交胫肆踞古者庶人鹿菲草芰【音技】缩丝尚韦而已及其后则綦【音其】下不借鞔【音漫】鞮【音低】革舄今富者革中名工轻靡使容纨【音丸】里紃【音廵】下越端纵縁中者邓里间作蒯【音快】苴【音蛆】秦坚婢妾韦沓丝履走者茸【音戎】芰【音技】狗官古圣人劳躬养神节欲适情尊天敬地履徳行仁是以上天歆焉永其世而丰其年故尧秀眉髙彩享国百载【修务解曰尧母庆都葢天帝之女寄伊长孺家年二十无夫出观于河有赤龙负图而至曰赤龙受天下之图有人赤衣光面八彩鬓须长赤帝起成元寳奄然隂云赤龙与庆都合而生尧帝如图故眉有八彩之色】及秦始皇览怪迂信禨【音几】祥使卢生求羡门高徐市等入海求不死之药当此之时燕齐之士释锄耒争言神仙方士于是趣咸阳者以千数言仙人食金饮珠然后夀与天地相保于是数【音朔】廵狩五岳濵海之馆以求神仙蓬莱之属数【音朔】幸之郡县富人以赀【音兹】佐贫者筑道旁其后小者亡逃大者藏匿吏捕索掣【音彻】顿【释名曰掣制也制顿之使顺已也】不以道理名宫之旁庐舍丘落无生苗立树百姓离心怨思者十有半【半一作九封禅书曰自齐威宣之时驺子之徒论著终始五徳之运及秦帝而齐人奏之故始皇采用之而宋母忌正伯侨充尚羡门子高最后皆燕人为方僊道形解销化依于鬼神之事驺衍以隂阳主运显于诸侯而燕齐海上之方士传其术不能通然则怪迂阿防苟合之徒自此兴不可胜数也自威宣燕昭使人入海求蓬莱方丈瀛洲此三神山者其传在渤海中去人不逺患且至则船风引而去葢尝有至者诸僊人及不死之药皆在焉其物禽兽尽白而黄金银为宫阙未至望之如云及到三神山反居水下临之风輙引去终莫能至云世主莫不心焉及至秦始皇并天下至海上则方士言之不可胜数始皇自以为至海上而恐不及矣使人乃赍童男女入海求之船交海中皆以风为解曰未能至望见之焉其明年始皇复游海上至琅邪过恒山从上党归后三年逰碣石考入海方士从上郡归后五年始皇南至湘山遂登防稽并海上冀遇海中三神山之竒药不得还至沙丘崩反质篇曰秦始皇既兼天下大侈靡即位三十五年犹不息治大驰道从九原抵云阳堑山堙谷直通之厌先王宫室之小乃于丰镐之间文武之处营作朝宫渭南山林苑中作前殿阿房东西五百步南北五十丈上可以坐万人下可建五丈旗周为阁道自殿直抵南山之岭以为阙为复道由阿房度渭水属咸阳以象天极閤道絶汉抵营室也又兴骊山之役锢三泉之底闗中离宫三百所闗外四百所皆有钟磬帷帐妇女倡优立石阙东海上朐山界中以为秦东门于是有方士韩客侯生齐客卢生相与谋曰当今时不可以居上乐以刑杀为威天下畏罪持禄莫敢尽忠上不闻过而日骄下慑伏以漫欺而取容谏者不用而失道滋甚吾党乆居且为所害乃相与亡去始皇闻之大怒曰吾异日厚卢生尊爵而事之今乃诽谤我吾闻诸生多为妖言以乱黔首乃使御史悉上诸生诸生转相告犯法者四百六十余人皆坑之卢生不得而侯生后得始皇闻之召而见之升阿东之台临四通之街将数而车裂之始皇望见侯生大怒曰老虏不良诽谤而主廼敢复见我侯生至仰台而言曰臣闻知死必勇陛下肯聼臣一言乎始皇曰若欲何言言之侯生曰臣闻禹立诽谤之木欲以知过也今陛下奢侈失本淫泆趋末宫室台阁连属増累珠玉重寳积袭成山锦绣文防满府有余妇女倡优数巨万人钟鼔之乐流漫无穷酒食珎味盘错于前衣服轻暖舆马文饰所以自奉丽靡烂漫不可胜极黔首匮竭民力单尽尚不自知又急诽谤严威克下下喑上聋臣等故去臣等不惜臣之身惜陛下国之亡耳闻古之明王食足以饱衣足以暖宫室足以处舆马足以行故上不见弃于天下不见弃于黔首尧茅茨不剪采椽不斵土阶三等而乐终身者以其文采之少而质素之多也丹朱傲虐好慢淫不修理化遂不以升今陛下之淫万丹朱而千昆吾桀纣臣恐陛下之十亡也而曾不一存始皇黙黙乆之曰如何不早言侯生曰陛下之意方乘青云飘揺于文章之观自贤自徤上侮五帝下凌三王弃素朴就末技陛下亡征见乆矣臣等恐言之无益也而自取死故逃而不敢言今臣必死故为陛下陈之虽不能使陛下不亡欲使陛下自知也始皇曰吾可以变乎侯生曰形已成矣陛下坐而待亡耳若陛下欲更之能若尧与禹乎不然无异也陛下之佐又非也臣恐变之不能存也始皇喟然而叹遂释不诛后三年始皇崩二世即位三年而秦亡】书曰享多仪仪不及物曰不享故圣人非仁义不载于已非正道不御于前是以先帝诛文成五利等【谷永曰明天地之性者不可惑以神怪知万物之情者不可罔以非类诸背仁义之正道不遵五经之法言而盛称竒怪鬼神广崇祭祀之方求报无福之祠及言世有僊人服食不终之药遥兴轻举览观县圃浮游蓬莱耕耘五徳朝种暮获与山石无极黄冶变化坚氷淖溺化色五仓之术者皆奸人惑众挟左道怀诈伪以欺罔世主聼其言洋洋满耳若将可遇求之荡荡如系风捕景终不可得是以明主拒而不听圣人絶而不言封禅书曰齐人少翁以鬼神方见上上有所幸王夫人夫人卒少翁以方葢夜致王夫人及灶鬼之貌云天子自帷中望见焉于是乃拜少翁为文成将军赏赐甚多以客礼礼之居嵗余其方益衰神不至乃为帛书以饭牛佯不知言曰此牛腹中有竒杀视得书书言甚怪天子识其手书问其人果是伪书于是诛文成将军隐之栾大因乐成侯见求言方天子既诛文成后悔其蚤死惜其方不尽及见栾大大説大为人长美言多方畧而敢为大言处之不疑是时上方忧河决有黄金不就乃拜大为五利将军其后五利妄言见其师其方多不讐上乃诛五利】陛下建学官亲近忠良欲以絶怪恶之端而昭至徳之涂也宫室奢侈林木之蠧【音妬】也器械雕琢财用之蠧【音妬】也衣服靡丽布帛之蠧【音妬】也狗马食人之食五谷之蠧【音妬】也口腹纵恣鱼肉之蠧【音妬】也用费不节府库之蠧【音妬】也漏积不禁田野之蠧【音妬】也防祭无度伤生之蠧【音妬】也【谚曰蠧众而木折隙大而墙壊】堕成变故伤功工商上通伤农故一杯棬用百人之力一屏风就万人之功其为害亦多矣目修于五色耳营于五音体极轻薄口极甘脆【音翠】功积于无用财尽于不急口腹不可为多故国病聚不足即政怠人病聚不足则身危【传曰福生于无为而患生于多欲知足然后富从之徳宜君人然后贵从之故贵爵而贱徳者虽为天子不尊矣贪物而不知止者虽有天下不富矣夫土地之生不益山泽之出有尽懐不富之心而求不益之物挟百倍之欲而求有尽之财是桀纣之所以失其位也】
　　救匮第三十
　　丞相【去声】史曰治聚不足奈何
　　贤良曰盖桡【音閙】枉者过直【桡通作挠屈也】救文者以质昔者晏子相【去声】齐一狐裘三十载故民奢示之以俭民俭示之以礼【曽子曰晏子可谓知礼也已恭敬之有焉有若曰晏子一狐裘三十年遣车一乗及墓而反国君七个遣车七乘大夫五个遣车五乗晏子焉知礼曾子曰国无道君子耻盈礼焉国奢则示之以俭国俭则示之以礼】方今公卿大夫子孙诚能节车舆适衣服躬亲节俭率以敦朴罢园池损田宅内无事乎市列外无事乎山泽农夫有所施其功女红【音工】有所粥其业如是则气脉和平无聚不足之病矣【反质篇曰齐桓公谓管仲曰吾国甚小而财用甚少而羣臣衣服舆马甚汰吾欲禁之可乎管仲曰臣闻之君尝之臣食之君好之臣服之今君之食也必桂之浆衣练紫之衣狐白之裘此羣臣之所奢大也诗云不躬不亲庻民不信君欲禁之胡不自亲乎桓公曰善于是更制练帛之衣大帛之冠朝一年而齐国俭也】
　　大夫曰孤子语孝躄【音璧】者语杖贫者语仁贱者语治议不在巳者易称【去声】从旁议者易是其当局则乱故公孙布被倪寛练袍衣若仆妾食若庸夫淮南逆于内蛮夷暴于外盗贼不为禁奢侈不为节若疫嵗之巫徒能鼓口耳何防不足之能治乎
　　贤良曰高皇帝之时萧曹为公滕灌之属为卿济济然斯则贤矣文景之际建元之始大臣尚有争【去声】引守正之义自此之后多承意从欲少敢直言面议而正刺因公而狥私故武安丞相【田蚡也】讼园田争曲直人主之前夫【音扶】九层之台一倾公输子不能正夲朝【音潮】一邪伊望不能复故公孙丞相倪大夫侧身行道分禄以养贤卑已以下士功业显立日力不足无行人子产之继而葛绎澎【音彭】侯之等【传曰公孙贺为丞相封葛绎侯刘屈为左丞相封澎侯】隳壊其绪纰【音避】乱其纪毁其客馆议堂以为马廐妇舍无养士之礼而尚骄矜之色亷耻陵迟而争于利矣【西京杂记曰平津侯自布衣为宰相乃开东阁营客馆以招天下之士其一曰钦贤馆以待大贤次曰翘材馆以待大材次曰接士馆以待国士其有徳任毗賛佐理隂阳者处钦贤之馆其有才堪九列将军二千石者居翘材之馆其有一介之善一方之艺居接士之馆而躬自菲薄所得俸禄以奉待之公孙传曰时上方兴功业屡举贤良自见为举首起徒步数年至宰相封侯于是起客馆开东阁以延贤人与参谋议身食一肉脱粟饭故人賔客仰衣食奉禄皆以给之家无所余凡为丞相御史六嵗年八十终丞相位其后李蔡严青瞿赵石庆公孙贺刘屈继踵为丞相自蔡至庆丞相馆舍丘虚而已至贺屈时壊以为马廐车库奴婢室矣】故良田广宅民无所之不耻为利者满朝【音潮】市列田畜者弥郡国横暴掣【音彻】顿大第巨舍之旁道路且不通此固难医而不可为工大夫勃然作色黙而不应
　　盐鐡鍼石第三十一
　　丞相【去声】史曰吾闻诸郑长【音掌】孙曰君子正顔色则逺暴嫚出辞气则逺鄙倍矣故言可述行可则此有司夙昔所愿覩也若夫【音扶】劒客论博奕辩盛色而相苏秦立权以不相假使有司不能取贤良之议而贤良文学被不逊之名窃为诸生不取也公孙龙有言曰论之为道辩故不可以不属意属【去声】意相寛【顔师古曰属意犹言注意也】相寛其归争争而不让则入于鄙今有司以不仁又防素飡无以更责雪耻矣【顔师古曰素空也素飡者徳不称官空当食禄】县官所招举贤良文学而及亲民伟仕亦未见其能用鍼【音针】石而医百姓之疾也
　　贤良曰贾生有言曰恳言则辞浅而不入深言则逆耳而失指故曰谈何容易谈且不易而况行之乎此胡建所以不得其死而吴得防不免于患也【胡建传曰胡建为渭城令治甚有声值昭帝防皇后父上官将军安与帝姊盖主私夫丁外人相善外人骄恣怨故京兆尹樊福使客射杀之客藏公主庐吏不敢捕渭城令建将吏卒围捕盖主闻之与外人上官将军多从奴客往犇射追吏吏散走主使仆射劾渭城令游徼伤主家奴建报亡它坐盖主怒使人上书告建侵辱长公主射甲舍门知吏贼伤奴辟报故不穷审大将军霍光寝其奏后光病上官氏代聼事下吏捕建建自杀吏民称寃至今渭城立其祠】语曰五盗执一良人枉木恶直绳【説山训曰众曲不容直众枉不容正故人众则食狼狼众则食人也】今欲下鍼【音针】石通闗鬲则恐有盛胡之累懐鍼【音针】槖【音托】艾则被不工之名狼防其胡载其尾君子之路行止之道固狭耳此子石所以叹息也【杂言曰子石登吴山而四望喟然而叹息曰呜呼悲哉世有明于事情不合于人心者有合于人心不明于事情者弟子问曰何谓也子石曰昔者吴王夫差不聼伍子胥尽忠极諌抉目而辜太宰嚭公孙雒偷合苟容以顺夫差之志而伐吴二子沉身江湖头悬越旗昔者费仲恶来革长鼻决耳崇侯虎顺纣之心欲以合于意武王伐纣四子身死牧之野头足异所比干尽忠剖心而死今欲明事情恐有抉目剖心之祸欲合人心恐有头足异所之患由是观之君子道狭耳诚不逢其明主狭道之中又将险危闭塞无可从出者子石公孙龙也】
　　除狭第三十二
　　大夫曰贤者处大林遭风雷而不迷【舜典曰纳于大麓烈风雷雨弗迷】愚者虽处平敞【音昶】大路犹暗惑焉今守相【去声】亲剖符赞拜莅一郡之众古方伯之位也受命专制宰割千里不御于内善恶在于己已不能故耳道何狭之有哉
　　贤良曰古之进士也乡择而里选论其才能然后官之胜【音升】职任然后爵而禄之【王制曰大乐正论造士之秀者以告于王而升诸司马曰进士司马辨论官材论进士之贤者以告于王而定其论论定然后官之任官然后爵之位定然后禄之】故士修之乡曲升诸朝【音潮】廷行之幽隐明足显著疏逺无失士小大无遗功是以贤者进用不肖者简黜【传曰王者之论徳也而不尊无功不官无徳不诛无罪朝无幸位民无幸生故上贤使能而等级不逾折暴禁悍而刑罚不过百姓晓然皆知夫为善于家取赏于朝也为不善于幽而防刑于显夫是之谓定论是王者之徳诗云明昭有周式序在位】今吏道壅而不选【古作通】富者以财贾【音古】官勇者以死射功戱车鼎跃咸出补吏【卫绾传曰以戯车为郎顔师古曰若今之弄车之技也】累功积日或至卿相【去声】垂青绳擐【音灌】银擅杀生之柄专万民之命弱者犹使羊将狼也其乱必矣强者则是予狂夫利劒也必妄杀生也【酷吏传曰宁成家居上欲以为郡守御史大夫曰臣居山东为小吏时宁成为济南都尉其治如狼牧羊成不可使治民上乃拜成为闗都尉主术训曰不仁而有勇力果敢则狂而操利劒不知而辨慧懐给则弃而不式虽有材能其施之不当其处之不宜适足以转伪餙非伎艺之众不如其寡也故有野心者不可借便势有愚质者不可与利器】是以往者郡国黎民相乗而不能理或至锯颈杀不辜而不能正执纲纪非其道盖博乱愈甚古者封贤禄能不过百里百里之中而为都疆垂不过五十犹以为一人之身明不能照聦不能逹故立卿大夫士以佐之而政治乃备今守相或无古诸侯之贤而莅千里之政主一郡之众施圣主之徳擅生杀之法至重也非仁人不能任非其人不能行一人之身治乱在已千里与之转化不可不熟择也【管子曰尧舜之民非生而治桀纣之民非生而乱故治乱在上商君曰善治者使盗跖可信不能治者使伯夷可疑】故人主有私人以财不私人以官【韩婴曰明主有私人以百金名珠玉而无私以官职事业者何也曰本不利所私也彼不能而主使之是闇主也臣不能而为之是诈臣也主闇于上臣诈于下灭亡无日矣俱害之道也故惟明主能爱其所爱闇主则必危其所爱】悬赏以待功序爵以俟贤举善若不足黜恶若仇讐固为【去声】其非功而残百姓也夫【音扶】傅【音辅】主徳开臣途在于选贤而器使之择拣守相然后任之【乐毅曰贤圣之君不以禄私亲其功多者赏之其能当者处之故察能而授官者成功之君也论行而结交者立名之士也韩非子曰夫物者有所宜材者有所施各处其宜故上下无为使鸡司夜狸执防皆用其能上乃无事泰族训曰或轻或重或贪或亷此四者相反而不可一无也轻者欲发重者欲止贪者欲取亷者不利非其有故勇者可令进鬭而不可令持牢重者可令埴固而不可令凌敌贪者可令进取而不可令守职亷者可令守分而不可令进取信者可令持约而不可令应变五者相反圣人兼用而财使之夫天地不包一物隂阳不生一类海不让水潦以成其大山不让土石以成其高夫守一隅而遗万方取一物而弃其余则所得者鲜而所治者浅矣道应训曰圣人之处世不遗有技能之士老子曰人无弃人物无弃物主术训曰积力之所举无不胜也众智之所为无不成也聋者可令嗺筋而不可使有闻也喑者可令守圉而不可使有言也是故有一形者处一位有一能者服一事力胜其任则举之者不重也能称其事则为之者不难也无大小修短各得其宜则天下一齐无以相过也圣人兼而用之故无弃才】














　　盐鐡论卷七
<子部,儒家类,盐铁论>
　　钦定四库全书
　　盐铁论卷八
　　汉　桓　寛　撰
　　明　张之象　注
　　疾贪第三十三
　　大夫曰然为医以拙矣又多求谢为吏既多不良矣又侵渔百姓【顔师古曰侵渔言侵夺百姓若渔者之取鱼也】长吏厉诸小吏【厉病也】小吏厉诸百姓故不患择之不熟而患求之与得异也不患其不足也患其贪而无厌也
　　贤良曰古之制爵禄也卿大夫足以润贤厚士足以优身及党庻人为官者足以代其耕而食其禄【管子曰爵不尊禄不重者不与图难犯危以其道为未可以求之也是故先王制轩冕足以着贵贱不求其美设爵禄足以守其服不求其亲使君子食于道小人食于力】今小吏禄薄郡国繇【音遥】役逺至三辅粟米贵不足相澹【古聸字】常居则匮于衣食有故则卖畜粥业非徒是也繇吏相遣官庭摄追小计权吏行施乞贷长吏侵渔上府下求之县县求之乡乡安取之哉【荀悦曰先王之制禄也下足以代耕上足以充祀故食禄之家不与下民争利所以厉其公义塞其私心其或犯逾之者则绳以政法是以君子慕义小人无怨若位苟禄薄外而不充忧匮是防所求不赡则私利之制萌矣放而聼之则贪利之心滥矣以法绳之则下情怨矣故位必称徳禄必称爵故一物而不称乱之道也今汉之赋禄薄而吏非员者众在位者贪于财产规夺官民之利则殖货无厌夺民之利不以为耻是以清节毁伤公义损缺富者比公室贫者匮朝夕非所为济俗也】语曰货赂【音路】下流犹水之赴下不竭不止今大川江河饮巨海巨海受之而欲谿谷之让流潦百官之廉不可得也夫【音扶】欲影正者端其表欲下廉者先之身【曾子曰响不辞声鉴不辞形君子正一而万物皆成夫行非为影也而影随之呼非为响也而响和之故君子功先成而名随之主术训曰君人者其犹射者乎于此毫末于彼寻丈矣故慎所以感之也夫荣啓期一弹而孔子三日乐感于和邹忌一徽而威王终夕悲感于忧动诸琴瑟形诸声音而能使人为之哀乐县法设赏而不能移风易俗其诚心弗施也】故贪鄙在率不在下教训在政不在民也【主术训曰通于本者不乱于末覩于要者不惑于详是故有诸已不非诸人无诸已不求诸人所立于下者不废于上所禁于民者不行于身孔子曰其身正不令而行其身不正虽令不从故禁胜于身则令行于民矣刘峻曰神非舜禹心异朱均才絓中庸在于所习是以素丝无恒黄代起鲍鱼芳兰入而自变】
　　大夫曰贤不肖有质而贪鄙有性君子内洁已而不能纯教于彼故周公非不正管蔡之邪子产非不正邓晳之伪也【韩婴曰客有见周公者应之于门曰何以道旦也客曰在外即言外在内即言内入乎将母周公曰请入客曰立即言义坐即言仁坐乎将母周公曰请坐客曰疾言则翕翕徐言则不闻言乎将母周公唯唯旦也逾明日兴师而诛管蔡故客善以不言之説周公善聼不言之説若周公可谓能聼微言矣故君子之告人也微其救人之急也婉诗曰岂敢惮行畏不能趋鸿烈解曰邓晳教郑人以讼讼不俱囬子产诛之也许慎曰邓晳诡辩奸人之雄也子产诛之故奸止也传曰郑驷遄杀邓晳而用其竹刑邓晳制刑书之于竹郑国用之不以人废言也】夫【音扶】内不从父兄之教外不畏刑法之罪周公子产不能化必也今一二则责之有司有司岂能缚【房入声】其手足而使之无为非哉
　　贤良曰驷马不驯【音廵】御者之过也百姓不治有司之罪也【主术训曰人主之立法先自为检式仪故令行于天下孔子曰其身正不令而行其身不正虽令不从故禁胜于身则令行于民矣今夫御者马体调于车御心和于马则歴险致逺进退周游莫不如志虽有骐骥騄駬之良臧获御之则马反自恣而人弗能制矣故治者不贵其自是而贵其不得为非也故曰勿使可欲母曰弗求勿使可夺母曰不争如此则人材释而公道行矣圣主之治也其犹造父之御乎齐辑之于辔衔之际而急缓之于唇吻之和正度于胷臆之中而执节于掌握之间内得于心中外合于马志是故能进退履绳而旋曲中规取道致逺而气力有余诚得其术也体离车舆之安而手失驷马之心而能不危者古今未有也】春秋刺讥不及庻人责其率也故古者大夫将临刑声色不御刑以当矣犹三廵而嗟叹之其耻不能以化而伤其不全也【王制曰刑者侀也侀者成也一成而不可变故君子尽心焉曽子曰上失其道民散久矣如得其情则哀矜而勿喜】政教闇而不着百姓颠蹶【音决】而不扶犹赤子临井焉听其入也若此则何以为民父母【康诰曰若保赤子孟子曰彼有取尔也赤子匍匐将入并非赤子之罪也又曰人皆有不忍人之心所以谓人皆有不忍人之心者今人乍见孺子将入于并皆有怵愓恻隐之心无恻隐之心非人也】故君子急于教缓于刑刑一而正百杀一而慎万是以周公诛管蔡而子产诛邓晳也【指武篇曰齐人王满生见周公周公出见之曰先生逺辱何以教之王满生曰言内事者于内言外事者于外今言内事乎言外事乎周公导入王满生曰敬从布席周公不导坐王满生曰言大事者坐言小事者倚今言大事乎言小事乎周公导坐王满生坐周公曰先生何以教之王满生曰臣闻圣人不言而知非圣人者虽言不知今欲言乎无言乎周公俛念有顷不对王满生籍笔牍书之曰社稷且危传之于膺周公仰视见书曰唯唯谨闻命矣明日诛管蔡吕氏春秋曰子产治郑邓晳务难之与民之有狱者约大狱一衣小狱襦袴民之献衣襦袴而学讼者不可胜数以非为是以是为非是非无度而可与不可日变所欲胜因胜所欲罪因罪郑国大乱民口讙哗子产患之于是杀邓晳而戮之民心乃服是非乃定法令乃行汜论曰善赏者费少而劝众善罚者刑省而奸禁故圣人因民之所喜而劝善因民之所恶以禁奸故赏一人而天下誉之罚一人而天下畏之故至赏不费至刑不滥孔子诛少正夘而鲁国之邪塞子产诛邓晳而郑国之奸禁以近谕逺以小知大也】刑诛一施民遵礼义矣夫【音扶】上之化下若风之靡草无不从教何一一而缚之也【泄冶曰夫上之化下犹风靡草东风则草靡而西西风则草靡而东在风所由而草为之靡是故人君之动不可不慎也】
　　后刑第三十四
　　大夫曰古之君子善善而恶【音污】恶人君不畜恶民农夫不畜无用之苖【丛谈曰父不能爱无益之子君不能爱不轨之民曹植曰唐尧至仁不能容无益之子汤武至圣不能养无益之臣】无用之苖苖之害也无用之民民之贼也鉏【音锄】一害而众苖成刑一恶而万民説【音悦王符曰养稂莠者伤禾稼惠奸轨者贼良民管子曰先王者为民兴利除害故天下之民归之所谓兴利者利农事者也所谓除害者禁害农者也兵略训曰治国者若耨田去害苖者而已今沐者堕髪而犹为之不已以其所去者少所利者多也】虽周公孔子不能释刑而用恶家之有鉏【音锄】子器皿不居况鉏【音锄】民乎【指武篇曰昔尧诛四防以惩恶周公杀管蔡以弭乱子产杀邓晳以威侈孔子斩少正卯以变众佞贼之人而不诛乱之道也易曰不威小不惩大此小人之福也】民者教于爱而聼刑故刑所以正民鉏【音锄】所以别苖也【韩非子曰夫惜草茅者害禾穗惠盗贼者伤良民今缓刑罚行寛惠是利奸邪而害善人也此非所以为治也】
　　贤良曰古者笃教以导民明辟以正刑刑之于治犹策之于御也良工不能无策而御有策而勿用圣人假法以成教教成而刑不施故威厉而不杀刑设而不犯【白虎通曰刑罚者五帝之鞭防也览防训曰钳且大丙不施辔衔而以善御闻于天下伏戯女娲不设法度而以至徳遗于后世仲尼曰至刑无所用政至政无所用刑】今废其纪纲而不能张壊其礼义而不能坊【古防字】民陷于罔从而猎之以刑是犹开其阑牢发以毒矢也不尽不止【诗传曰孔子曰诗曰俾民不迷昔之君子道其百姓不使迷是以威厉而刑措不用也故形其仁义谨其教道使民目晰焉而见之使民耳晰焉而闻之使民心晰焉而知之则道不迷而民志不惑矣诗曰示我显徳行故道义不易民不由也礼乐不明民不见也诗曰周道如砥其直如矢言其易也君子所履小人所视言其明也睠言顾之澘焉出涕哀其不闻礼教而就刑诛也夫散其本教而待之刑辟犹决其牢而发以毒矢也亦不哀乎故曰未可杀也昔者先王使民以礼譬之如御也刑者鞭防也今犹无辔衔而鞭防以御也欲马之进则防其后欲马之退则防其前御者以劳而马亦多伤矣今犹此也上忧劳而民多罹刑诗曰人而无礼胡不遄死为上无礼则不免乎患为下无礼则不免乎刑上下无礼胡不遄死】曾子曰上失其道民散久矣如得其情则哀矜而勿喜夫【音扶】不伤民之不治而伐已之能得奸犹弋者覩鸟兽挂【音卦】罻【音尉】罗而喜也【孔融曰古者敦厖善否不别吏端刑清政无过失百姓有罪皆自取之末世凌迟风化壊乱政挠其俗法害其人故曰上失其道民散久矣而欲绳之以古刑投之以残弃非所谓与时消息者也】今天下之被诛者不必有管蔡之邪邓晳之伪恐苖尽而不别民欺而不治也孔子曰人而不仁疾之已甚乱也故民乱反之政政乱反之身身正而天下定【道应训曰楚庄王问何曰治国奈何对曰何明于治身而不明于治国楚王曰寡人得立宗庙社稷愿学所以守之何对曰臣未尝闻身治而国乱者也未尝闻身乱而国治者也故本任于身不敢对以末楚王曰善故老子曰修之身其徳乃真也】是以君子嘉善而矜不能恩及刑人徳润穷夫施惠説【音悦】尔行刑不乐【音洛】也
　　授时第三十五
　　大夫曰共其地居是世也非有灾害疾疫独以贫穷非惰则奢也无竒业旁入而犹以富给非俭则力也今曰施惠説【音悦】尔行刑不乐【音洛】则是闵无行【去声】之人而养惰奢之民也故妄予不为惠惠恶者不为仁【韩非子曰无丰年旁入之利而独以完给者非力则俭也无饥馑疾疚祸罪之殃独以贫穷者非侈则惰也侈而惰者贫而力而俭者富今徴敛于富人以布施于贫家是夺力俭而与侈惰也而欲民之力作而节用不可得也】
　　贤良曰三代之盛无乱萌教也夏商之季世无顺民俗也【韩非子曰夫尧生在上位虽十桀纣不能乱者势治也桀纣亦生在上虽有十尧舜而不能治者势乱也朱穆曰时敦俗美则小人守正利不可诱也时否俗薄虽君子为邪义不能止也杨恪曰尧舜之民可比屋而封桀纣之民可比屋而诛】是以王者设庠序明教化以坊【古防字】道其民及政教之洽性仁而喻善【诗曰皎皎练丝在所染之上智下愚谓之不移中庸之流要在教化儒林传曰三代之道乡里有教夏曰校殷曰庠周曰序劝学行礼崇化厉贤以风四方太平之原也】故礼义立则耕者让于野礼义壊则君子争于朝【音潮】人争则乱乱则天下不均故或贫或富富则仁生澹【古赡字】则民争止昏暮叩人门户求水火贪夫不恡【音吝】何则所饶也夫【音扶】为政而使菽粟如水火民安有不仁者乎【韩非子曰夫山居而谷汲者膢腊而相遗以水泽居苦水者买庸而决窦故饥嵗之春幼弟不饟穰嵗之秋疏客必食非疏骨肉爱过客也多少之实异也是以古人易财也非仁也财多也今之争夺非鄙也财寡也齐俗训曰夫民有余即让不足则争让则礼义生争则乱起扣门求水火莫弗与者所饶足也林中不卖薪湖上不鬻鱼所有余也故物丰则欲省求赡则争止秦王之时或人葅子利不足也刘氏持政独夫收孤财有余也故世治则小人守政而利不能诱也世乱则君子为奸而法弗能禁也】
　　大夫曰博戯驰逐之徒皆富人子弟非不足者也故民饶则僭侈富则骄奢坐而委【音逶】蛇【音迤】起而为非未见其仁也夫【音扶】居事不力用财不节虽有财如水火穷乏可立而待也有民不畜有司虽助之耕织其能足之乎
　　贤良曰周公之相【去声】成王也百姓饶乐【音洛】国无乏人非代之耕织也易其田畴薄其税敛则民富矣上以奉君亲下无饥寒之忧则教可成也【传曰夫百姓内不乏食外不患寒则可教御以礼义矣】语曰既富矣又何加焉曰教之以徳齐之以礼则民从义而从善莫不入孝出悌夫【音扶】何奢侈暴慢之有【孔子曰夫民教之以徳齐之以礼则民有格心教之以政齐之以刑则民有遯心故君民者子以爱之则民亲之信以结之则民不倍防以涖之则民有孙心甫刑曰苖民匪用命制以刑惟作五虐之刑曰法是以民有恶徳而遂絶其世也】管子曰仓廪实而知礼节百姓足而知荣辱故民易与适礼难与适道
　　大夫曰县官之于百姓若慈父之于子也忠焉能勿诲乎爱之能勿劳乎故春亲耕以劝农赈贷以澹【古赡字】不足通滀【音畜】水出轻系使民务时也防恩被泽而至今犹以贫困其难与适道若是夫【音扶】
　　贤良曰古者春省耕以补不足秋省敛以助不给民勤于财则贡赋省民勤于力则功业牢为【去声】民爱力不夺须臾故召伯聼断于甘棠之下为妨农业之务也【传曰昔者周道之盛召伯在朝有司请营邵以居召伯曰嗟以吾一身而劳百姓此非吾先君文王之志也于是出而就蒸庻于阡陌陇畆之间而聼断焉召伯暴处逺野庐于树下百姓大悦耕桑者倍力以劝于是嵗大稔民给家足其后在位者骄奢不恤元元税赋繁数百姓困乏耕桑失时于是诗人见召伯之所休息树下美而歌之诗曰蔽茀甘棠勿剪勿伐召伯所苃此之谓也贵徳篇曰圣人之于天下百姓也其犹赤子乎饥者则食之寒者则衣之将之养之育之长之唯恐其不至于大也诗曰蔽芾甘棠勿剪勿伐召伯所苃传曰自陜以东者周公主之自陜以西者召公主之召公述职当桑蚕之时不欲变民事故不入邑中舍于甘棠之下而聼断焉陕间之人皆得其所是故后世思而歌咏之善之故言之言之不足故嗟叹之嗟叹之不足故歌咏之夫诗思然后积积然后满满然后发发由其道而致其位焉百姓叹其美而致其敬甘棠之不伐也政教恶乎不行孔子曰吾于甘棠见宗庙之敬也甚尊其人必敬其位顺安万物古圣之道几哉仁人之徳教也诚恻隐于中悃愊于内不能已于其心故其治天下也如救溺人】今时雨澍【音树】泽【澍时雨生万物也】种悬而不得播秋稼零落乎野而不得收田畴赤地而停落成市发春而后悬青幡【音番】而防土牛殆非明主劝耕稼之意而春令之所谓也
　　水旱第三十六
　　大夫曰禹汤圣主后稷伊尹贤相【去声】也而有水旱之灾水旱天之所为饥穰隂阳之运也非人力故太嵗之数在阳为旱在隂为水【天文训曰八尺之景修径尺五寸景脩则隂气胜景短则阳气胜隂气胜则为水阳气胜则为旱】六嵗一饥十二嵗一荒天道固然殆非独有司之罪也
　　贤良曰古者政有徳则隂阳调星辰理风雨时故循行于内声闻于外为善于下福应于天【亢仓子楚曰水隂沴也隂于国政类刑人事类私旱阳过也阳于国政类徳人事类盈楚以为凡遭水旱天子宜正刑修徳百官宜去私戒盈则以类而消百福日至矣】周公载纪而天下太平国无夭伤嵗无荒年当此之时雨不破块风不鸣条旬而一雨雨必以夜无丘陵髙下皆熟【传曰国无道则飘风厉疾暴雨折木隂阳错氛夏寒冬温春热秋荣日月无光星辰错行民多疾病国多不祥羣生不夀而五谷不登当成周之时隂阳调寒暑平羣生遂万物宁故曰其风治其乐连其驱马舒其民依依其行迟迟其意好好董仲舒曰太平之世则风不鸣条开甲散萌而已雨不破块润叶津茎而已雷不惊人令啓发而已电不目宣示光耀而已雾不寒望浸滛被泊而已雪不封条凌殄毒害而已云则五色而为庆三色而成矞露则结味而成甘结润而成膏此圣人之在上则隂阳和风雨时也论衡曰太平瑞应山出车泽出马男女异路市无二价耕者让畔斑白不提挈关梁不闭道不掳掠风不鸣条雨不破块五日一风十日一雨尚书大传曰成王时越裳重译而来朝曰久矣天之无烈风迅雨意中国有圣人乎】诗曰有渰【音掩】萋萋兴雨祁祁今不省具所然而曰隂阳之运也非所闻也孟子曰野有饿殍不知收也狗豕食人食不知检也为民父母民饥而死则曰非我也嵗也何异乎以刃杀之则曰非我也兵也方今之务在除饥寒之患罢盐鐡退权利分土地趣本业养桑麻尽地力也寡功节用则民自富如是则水旱不能忧凶年不能累也【周书曰天有四殃水旱饥荒其至无时非务积聚何以脩之夏箴曰小人无兼年之食遇天饥妻子非其有也大夫无兼年之食遇天饥臣妾舆马非其有也戒之哉弗思弗行至无日矣不明开塞禁舍者其如天下何人各修其学而尊其名圣人制之故诸横生尽以养从生从生尽以养一文夫无杀夭胎无伐不成材无堕四时】
　　大夫曰议者贵其辞约而指明可于众人之聼不至繁文稠辞多言害有司化俗之计而家人语陶朱为生本末异径一家数事而治生之道乃备今县官铸【音注】农器使民务本不营于末则无饥寒之累盐铁何害而罢
　　贤良曰农天下之大业也铁器民之大用也器用便利则用力少而得作多农夫乐【音洛】事劝功用不具则田畴荒谷不殖用力鲜功自半器便与不便其功相什而倍也县官鼔铸【音注】铁器大抵多为大器务应员程不给民用民用钝割草不痛是以农夫作剧【音极】得获者少百姓苦之矣
　　大夫曰卒徒工匠以县官日作公事财用饶器用备家人合会褊于日而勤于用铁力不销链坚柔不和故有司请总盐铁一其用平其贾【通作价】以便百姓公私虽虞夏之为治不易于此吏明其教工致其事则刚柔和器用便此则百姓何苦而农夫何疾
　　贤良曰卒徒工匠故民得占【去声】租鼓铸【音注】煮盐之时盐与五谷同贾【通作价】器和利而中用今县官作鐡器多苦恶【臣瓉曰谓作铁器民患苦其不好也顔师古曰盐既味苦器又脆恶故总云苦恶也】用费不省卒徒烦而力作不尽家人相一父子戮力各务为善器器不善者不集农事急挽【音挽】运衍之阡陌之间民相与市买得以财货五谷新弊易货或贳【音世】民不弃作业置田器各得所欲更繇【音遥】省约县官以徒复作缮【音善】治道桥诸发民便之今总其原一其贾【通作价】器多坚防【音坑】善恶无所择吏数不在器难得家人不能多储多储则镇生弃膏腴【音于】之日逺市田器则后良时盐鐡贾【通作价】贵百姓不便贫民或木耕手耨土耰啖【音谈】食铁官卖器不售【音夀】或颇赋于民卒徒作不中【去声】程时命助之发徴无限更繇以均剧故百姓疾苦之古者千室之邑百乗【去声】之家陶冶工商四民之求足以相更故农民不离畦畆而足乎田器工人不斩伐而足乎陶冶不耕田而足乎粟米百姓各得其便而上无事焉【司马迁曰古者四民因其土宜各在智力夙兴夜寐以治其业相与通功易事交利而俱赡非有徴发期会而逺近咸足故易曰后以财成天地之道辅相天地之宜以左右民备物致用立成器以为天下利莫大乎圣人此之谓也】是以王者务本不作末去【音县】燿【音耀】除雕琢湛民以礼示民以檏是以百姓务本不营于末【管子曰凡民从上也不从口之所言从情之所好者也故上之所好民必甚焉是故明君知民之必以上为心也故置法以自治立仪以自正也传曰圣人不滛佚侈靡者非鄙夫色而爱财用也夏不数浴非爱水也冬不频汤非爱火也不髙台榭非无土木也不大钟鼎非无金锡也直行情性之所安而制度可以为天下法矣昔者舜甑盆无膻而下不以余获罪饭乎土簋啜乎土型而农不以力获罪麑衣而防领而女不以巧获罪传曰易简而天下之理得也韩非子曰君无见其所欲见其所欲臣将自雕琢君无见其意君见其意臣将自表异故曰去好去恶臣乃见素去旧去智臣乃自备】
　　崇礼第三十七
　　大夫曰饰几杖修樽俎为【去声】賔非为【去声】主也【音县】燿【音耀】竒怪所以陈四夷非为【去声】民也夫【音扶】家人有客尚有倡优竒变之乐而况县官乎故列羽旄陈戎马以示威武竒虫珍怪所以示懐广逺明徳逺国莫不至也
　　贤良曰王者崇礼施徳上【通作尚】仁义而贱怪力故圣人絶而不言孔子曰言忠信行【去声】笃敬虽蛮貊之邦不可弃也今万方絶国之君奉贽【音至】献者懐天子之盛徳而欲观中国之礼仪故设明堂辟雍以示之干戚昭雅颂以风【去声】之今乃玩好【去声】不用之器竒虫不畜之兽角抵诸戏【音县】燿【音耀】之物陈夸【通作夸】之殆与周公待逺方殊【刑法志曰春秋之后灭弱吞小并为战国稍增讲武之礼以为戯乐用相夸视而秦更名角抵先王之礼没于滛乐中矣应劭曰角者角技也抵者相抵触也文頴曰抵当也名此乐为角抵者两两相当角力角技艺御射故名角抵盖杂技乐也巴俞戏鱼龙蔓延之属也顔师古曰耀之物人也相诈惑也读与幻同其术本从西域来即今吞刀吐火植种树屠人戮马之术皆是也汉纪曰元封三年春作角抵戏以享外国朝献者三百余里内人皆观张骞传曰是时上方数廵狩海上廼悉从外国客大都多人过之则散财帛赏赐厚具饶给之以览视汉富厚焉大角抵出竒戯诸恠物多聚观者行赏赐酒池肉林令外国客徧观名仓库府藏之积欲以见汉广大倾骇之及加其者之工而角抵竒戯嵗增变其益兴自此始而外国使更来更去大宛以西皆自恃逺尚骄恣未可诎以礼羁縻而使也】昔周公处谦以卑士执礼以治下天下辞越裳之贽【音至】见恭让之礼既与入文王之庙是见大孝之礼也【风俗通曰越裳重九译献白雉周公荐陈祖庙曰先人之徳有天下尊归于父此人道之极也】目覩威仪干戚之容耳聼清歌雅颂之声心充至徳欣然以归此四夷所以慕义内附非重译【音亦】狄鞮【音低】来观猛兽熊罴也【狄鞮西方之民也】夫【音扶】犀象兕虎南夷之所多也骡【音芦】驴【音离】馲【音托】駞【音跎】北狄之常畜也中国所鲜【上声】外国贱之南越以孔雀珥【音二】门户昆山之旁以玉璞抵乌鹊今贵人之所贱珍人之所饶非所以厚中国明盛德也隋和之名寳也而不能安危存亡故喻徳示威惟贤臣良相【去声】不在犬马珍怪是以圣王以贤为寳不以珠玊为寳【杂事篇曰齐宣王与魏惠王防田于郊魏王曰亦有寳乎齐王曰无有魏王曰若寡人之小国也尚有径寸之珠照车前后十二乗者十枚奈何以万乗之国无寳乎齐王曰寡人之所以为寳与王异吾臣有檀子者使之守南城则楚人不敢为冦泗水上有十二诸侯皆来朝吾臣有盼子者使之守髙唐则赵人不敢东渔于河吾臣有黔夫者使之守徐州则燕人祭北门赵人祭西门从而归之者十千余家吾臣有种首者使之备盗贼而道不拾遗吾将以照千里之外岂特十二乗哉魏王慙不怿而去诗曰辞之怿矣民之莫矣反质篇曰经侯徃适魏太子左帯羽玊具劔右帯环佩左光照右右光照左坐有顷太子不视也又不问也经侯曰魏国亦有寳乎太子曰有经侯曰其寳何如太子曰主信臣忠百姓上戴此魏之寳也经侯曰吾所问者非是之谓也乃问其器而已太子曰有徒师沼治魏而市无预贾郄辛治阳而道不拾遗芒卯在朝而四邻贤士无不相因而见此三大夫乃魏国之大寳于是经侯黙然不应左觧玉具右觧环佩委之坐愆然而起黙然不谢趋而出上车驱去魏太子使骑操劔佩逐与经侯使告经侯曰吾无徳所寳不能为珠玉所守此寒不可衣饥不可食无为遗我贼于是经侯杜门不出传死杂事篇曰秦欲伐楚使使者徃观楚之寳器楚王闻之召令尹子西而问焉曰秦欲观楚之寳器吾和氏之璧随侯之珠可以示诸令尹子西对曰不知也召昭奚恤而问焉昭奚恤对曰此欲观吾国得失而图之不在寳器在贤臣珠玉玩好之物非寳重者王遂使昭奚恤应之昭奚恤发精兵三百人陈于西门之内为东面之坛一为南面之坛四为西面之坛一秦使者至昭奚恤曰君客也请就上位东面令尹子西南面太宗子敖次之叶公子髙次之司马子反次之昭奚恤自居西面之坛称曰客欲观楚国之寳器楚国之所寳者贤臣也理百姓实仓廪使民各得其所令尹子西在此奉珪璧使诸侯觧忿悁之难交两国之欢使无兵革之忧太宗子敖在此守封疆谨境界不侵邻国邻国亦不见侵叶公子髙在此理师旅整兵戎以当疆敌提抱鼓以动百万之众所使皆趋汤火蹈白刃出万死不顾一生之难司马子反在此懐覇王之余议摄治乱之遗风昭奚恤在此唯大国之所观秦使者戄然无以对昭奚恤遂揖而去秦使者反言于秦君曰楚多贤臣未可谋也遂不伐楚诗云济济多士文王以宁斯之谓也语曰黄金累千不如一贤】昔晏子修之罇爼之间而折冲乎千里【髙诱曰冲车所以冲突敌之军能陷破之也有道之国不可攻伐使欲攻已者折还其冲车于千里之外不敢来也晏子春秋曰晋平公欲伐齐使范昭徃观焉景公赐之酒酒酣范昭曰愿请君之樽酌公曰酌寡人之樽进之于客范昭已饮晏子曰彻樽更之罇觯具矣范昭佯醉不悦而起舞谓太师曰能为我调成周之乐乎吾为子舞之太师曰冥臣不习范昭趋而出景公谓晏子曰晋大国也使人来将观吾政也今子怒大国之使者将奈何晏子曰夫范昭之为人非陋而不识礼也且欲试吾君臣故絶之也景公谓太师曰子何以不为客调成周之乐乎太师对曰夫成周之乐天子之乐也若调之必人主舞之今范昭人臣也而欲舞天子之乐臣故不为也范昭归以告平公曰齐未可伐也臣欲试其君而晏子识之臣欲犯其礼而太师知之仲尼闻之曰夫不出于樽爼之间而知千里之外其晏子之谓也可谓折冲矣而太师其与焉】不能者虽隋和满箧【音怯】无益于存亡【隋和谓隋侯之珠和氏之璧也】
　　大夫曰晏子相【去声】齐三君崔庆无道刼其君乱其国灵公同围庄公弑死景公之时晋人来攻取垂都举临淄边邑削城郭焚宫室隳寳器尽何冲之所能折乎由此观之贤良所言贤人为寳则损益无轻重也
　　贤良曰管仲去鲁入齐齐伯【音覇】鲁削非恃其众而归齐也伍子胥挟弓干阖闾破楚入郢【音影】非负其兵而适吴也故贤者所在国重所去国轻【杂事篇曰管仲傅齐公子纠鲍叔傅公子小白齐公孙无知杀襄公公子纠奔鲁小白奔莒齐人诛无知迎公子纠于鲁公子纠与小白争入管仲射小白中其帯钩小白佯死遂先入是为齐桓公公子纠死管仲奔鲁桓公立国定使人迎管仲于鲁遂立以为仲父委国而聼之九合诸侯一匡天下为五伯长越絶书曰伍子胥父诛于楚子胥挟弓身干阖庐阖庐曰士之甚勇之甚将为之报仇子胥曰不可诸侯不为匹夫报仇臣闻事君犹事父也君之行报父之仇不可于是止楚客説春申君曰昔伊尹去夏之殷殷王而夏亡管仲去鲁而入齐鲁弱而齐强由是观之夫贤者之所在其君未尝不善其国未尝不安也】楚有子玊得臣文公侧席虞有宫之竒晋献不寐【尊贤篇曰晋荆战于邲晋师败绩荀林父将归请死景公将许之士贞伯曰不可城濮之役晋胜于荆文公犹有忧色曰子玉犹存忧未歇也困兽犹鬪况国相乎及荆杀子玉乃喜曰莫予毒也今天或者大警晋也林父之事君进思尽忠退思补过社稷之卫也今杀之是重荆胜也景公曰善乃使复将泰族训曰晋献公欲伐虞宫之竒存焉为之寝不安席食不甘味而不敢加兵焉赂以宝玉骏马宫之竒谏而不聼言而不用越疆而去荀息伐之兵不血刃抱寳牵马而去尊贤篇曰虞有宫之竒晋献公为之终夜不寐楚有子玉得臣文公为之侧席而坐逺乎贤者之厌难折冲也】夫【音扶】臣所在辟除开塞者亦逺矣【陈琳曰古之用兵敌国虽乱尚有贤人则不伐也是故三仁未去武王还师宫竒在虞晋不加戎季梁犹在强楚挫谋暨至众贤奔绌三国为墟明其无道有人犹可救也】故春秋曰山有虎豹葵藿为之不采国有贤士边境为之不害也【説山训曰山有猛兽林木为之不斩园有螫虫藜藿为之不采郑昌传曰山有猛兽藜藿为之不采国有忠臣奸邪为之不起】
　　备胡第三十八
</div>
    <div class="pagination">
<a href="盐铁论_page3.html">上一页</a><a href="盐铁论.html">1</a><a href="盐铁论_page2.html">2</a><a href="盐铁论_page3.html">3</a><span class="current-page">4</span><a href="盐铁论_page5.html">5</a><a href="盐铁论_page6.html">6</a><a href="盐铁论_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
