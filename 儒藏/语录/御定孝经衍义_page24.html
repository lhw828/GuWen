<!DOCTYPE html>
<html>
<head>
    <meta charset="UTF-8">
    <title>御定孝经衍义 - 第 24 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定孝经衍义 - 第 24 页/共 73 页</h1>
    <div class="content">


　　御定孝经衍义卷二十八
　　钦定四库全书
　　御定孝经衍义卷二十九
　　天子之孝
　　课农桑
　　【臣】按经文言五等之孝既毕即发天经地义民行之防所谓天经者邢昺疏以为日月星辰以时转运于天所谓地义者邢昺疏以为地有常利山川原隰动植物产人事因之以为晨羞夕膳也经以此继庶人之孝用天之道分地之利之后若似乎言之重词之复者何哉夫耕而食织而衣者黔庶之事戒休董威授时别土使不懈于耕织者司牧者之事也作课农桑而耕借田尤教孝之大者故亦以类附焉
　　易井彖传曰巽乎水而上水井井养而不穷也象传曰木上有水井君子以劳民劝相
　　【臣】按君子以劳民劝相者劳谓劳来相犹助也井
　　之为义汲养而不穷君子以劳来之恩勤恤民隠劝助百姓使有成功此则养而不穷也以井愈汲愈生给养于人为义而建安丘氏以为君劳乎民民助乎君古者井田之制取诸此然则百亩之田五亩之宅相友相助乃所谓改邑不改井也
　　书舜典帝曰弃黎民阻饥汝后稷播时百谷
　　【臣】按周本纪后稷始生母欲弃之因名曰弃儿时游戏好种树麻菽麻菽美及为成人遂好耕农相地之宜宜谷者稼穑焉民皆法则之帝尧闻之举弃为农师天下得其利有功封于邰其后公刘古公修其业至文武受命此生民之诗所为作也论者谓周家以农事开国故其祚最长得之矣舜即位之后咨牧之始即以食哉惟时发端惟是伯禹以司空宅百揆而次即以旧官申命弃然则宰相之下无过农官为急也当此时民岂复忧阻饥弃久于田正岂其怠于播谷而呼其名称其官重相警戒盖唐虞重农桑之意如此
　　洪范次三曰农用八政
　　三八政一曰食
　　【臣】按虞九官周六卿之事备于八者之中八政惟食属农而统言农用八政论其初则农务重谷以开其先而余事可得而举要其终则农于彼七政有交资也可弗劝哉
　　诗豳风【公刘居豳周公作诗陈其风俗以戒成王】七月【篇名】其一章曰七月【夏正】流火【大火心星】九月授衣一之日【夏正十一月】觱发【风寒也】二之日【夏正十二月】栗烈【气寒也】无衣无褐何以卒岁三之日【夏正正月】于耜四之日【夏正二月】举趾同我妇子馌【饷田者】彼南亩田畯【劝农之官】至喜
　　二章曰七月流火九月授衣春日载阳【始温和也】有鸣仓庚【黄鹂】女执懿【深美也】筐遵彼微行【小径】爰求柔桑春日迟迟采蘩【白蒿所以生蚕】祁祁【众多】女心伤悲殆及公子同归
　　七章曰九月筑场圃【物生耕地为圃物成筑地为场】十月纳禾稼黍稷重穋【先种后熟曰重音直容反后种先熟曰穋音六】禾麻菽麦嗟我农夫我稼既同【聚也】上入执宫【邑居之宅】功【葺治之事】昼尔于茅宵尔索绹亟其乘【升也】屋其始播百谷
　　朱善曰七月之诗以衣食为急而衣食所资以豫备为贵必以七月为首者三阴之月阴气始盛故于是而豫为御寒之备三阳之月阳气始盛故于是而豫为治田之备先衣后食故以七月为首也大寒之在于丑月而图之于建申之时収成之在于酉月而虑之于建寅之日其为豫备可知若寒至而后索衣饥至而后索食则其为计亦晚矣
　　【臣】按张栻曰周家建国自后稷以农事为务歴世相传其君子则重稼穑之事其室家则躬织纴之勤相与咨嗟叹息服习乎艰难歌咏其劳苦此实王业之根本如周公之告成王其见于诗有若七月皆言农桑之也其见于书有若无逸则欲其知稼穑之艰难知小人之依也帝王所传心法之要端在乎此夫治常生于敬畏而乱常起于骄肆使为国者而每念乎稼穑之劳而其后妃又不忘乎织纴之事则心不存焉寡矣何者其必严恭朝夕而不敢怠也其必怀保小民而不敢康也其必思天下之饥寒之无告也是心常存则骄矜放肆何自而生岂不治之所由兴也欤此栻在经筵进讲之词也豳风所云虽豳之民自营其衣食之计纪其耕织之然其沐膏泽而咏勤苦由君上之劝教使然故知豳先公重稼穑而君夫人亦躬织纴也由是而推之豳雅豳颂则有洁其粢盛祭服以致其报本之诚奉先之孝威仪品物中礼合度诚非骄矜放肆所自生也成王于是乎知稼穑之艰难小人之依矣抑【臣】又以为农桑之事意莫厚于豳诗而法莫备于周礼此皆祖宗以来所垂之典故所成之风俗因而播之为声歌勒之于官守循之则治违之则乱战于千亩而王师败绩妇休蚕织而宗周以倾此周道之所以盛衰而后人于成王则称其念祖徳于宣幽则谓之贪天祸也
　　礼记月令是月也【孟春】天气下降地气上腾天地和同草木萌动王命布农事命田【田畯】舍【居也】东郊皆修封疆审端径【步道曰径】术【与遂同】善相丘【土之高者】陵【平而可陵】阪【阪而不平】险【水之使行者】原【广平】隰【下湿】土地所宜五谷所殖以教道民必躬亲之田事既饬先定准直农乃不惑
　　【臣】按古者设田官以教民其人必特精于树艺之人所谓土地所宜五谷所殖非泛然农人之所习见闻者若黍之利高燥稌之利下湿之类是非农人之所惑也假于一井之内一夫所治其间更能精别土性何处宜黍何处宜稌早熟晩熟不失其利此所以必躬亲教道使之无所疑惑也以豳国晩寒之地而黍稷重穋禾麻菽麦无所不种禾又兼稻黍苽粱之属而言葢后稷之成法公刘所脩明而田畯遵奉之者也种树之书秦所未焚后竟失其传而又无性之所好而特精于其理者其为不能尽地理可胜道哉
　　是月也【季春】命野虞毋伐桑柘鸣鸠拂其羽戴胜【织纴之鸟】降【若自天降重之也】于桑具【备也】曲植籧筐【皆蚕具】后妃齐戒亲东乡躬桑禁妇女毋观【不为容饰】省妇使【减其针线缝制之事】以劝蚕事蚕事既登分茧【分于众妇之缫者】称丝效功【以多寡为功之上下】以共郊庙之服毋有敢惰
　　方慤曰野虞周官之山虞以主在野之事故曰野齐戒则所以神明其事矣东乡则以顺时气也以致曲而织故曰曲以取直而立故曰植籧则席之粗者筐则筥之方者凡此皆蚕具省妇使不烦以他役欲一意于蚕以勤其事而已蚕事既登者事毕而登比年之数也分茧所以使之缲称丝所以效其功之多少以供郊庙之服无有敢惰敬之至也
　　【臣】按亲耕以劝农亲蚕以劝桑而御廪所入即供粢盛副祎所受即成祭服所谓天子诸侯非莫耕也王后夫人非莫蚕也孝子之祭必夫妇亲之也三代以下千亩之借时或举行而亲蚕之典则絶无而仅有卿大夫之妻视古之诸侯夫人而勤于蚕织亦鲜矣非惟怠于民事其于致孝神之道亦莫之思也
　　郊特牲天子大蜡八伊耆氏始为蜡蜡也者索也岁十二月合聚万物而索飨之也
　　陈澔集説曰蜡祭八神先啬【智足创物立于其先】一司啬【因人成法谨司其职】二农【古之田畯】三邮表畷【邮亭之舍造于标表田畔相连畷处田畯居之】四猫【食田防】虎【食田豕】五坊【隄以蓄水障水】六水庸【沟以受水泄水】七昆虫【螟蝗之属】八伊耆氏尧也索求索其神也合犹闭也闭藏之月万物各已归根复命圣人欲报其人之有功者故求索而享祭之也
　　马希孟曰万物之所以成者神有以相其功于幽民有以致其力于明神有功以相其幽则报之民有力以致其明则劳之所谓百日之蜡一日之泽是也【臣】按此即周官所谓国祭蜡则龡豳颂击土鼔以息老物也伊耆氏始为蜡故明堂位土鼔苇籥伊耆氏之乐也万物无所不索享而八者于人为尤有功故以此八神为主物老则息之而田夫亦于是休息也息老物者报之息田夫者劳之于报之中而又有祈焉于劳之时而又将勤焉先王之用情忠厚而寓意深远也以天子之尊而所祭者下逮于禽兽昆虫之属与黄冠野服之徒击土鼓龡苇籥相共为一日之乐若亦自劳其耘耔之时亲行田亩与尝麤粝至此亦得少休也作之于始息之于终易曰终则有始天行也息之日少而作之日多非息之也则道苦而何以鼓舞之以尽神非作之也则即安而何以振起之以更始此固圣人顺天道物情之妙用故夫子以为子贡犹不足以知此也
　　周礼地官遂人【王国之外二百里为六遂司徒不能遍教特设遂人分理】凡治野以下剂致甿以田里安甿以乐昏扰甿以土宜教甿稼穑以兴耡利甿以时器劝甿以彊予任甿以土均平政【臣】按大小司徒主六乡皆言民而遂人独变民言甿者郑注以为异内外也此懵防无知之人虽受一防及防致之以下剂为率家任二人其外则为余夫也对六乡之中其家一人为正卒已下皆为羡卒而六遂之中但一正一羡以其远而寛之故曰下剂也田者百畮之田里者五畮之宅耕桑有地是以安也男女人之大欲故昏姻以时以顺扰之黍稷谷麦土地髙下异宜稼穑之事当是民自知之犹必教之者月令所谓农乃不惑也兴耡之耡一读为借一读为助皆谓兴起其民令相佐助与民为利也时器农具耒耜钱镈之属以未可枚举也家有余夫复予之田是彊任之也政训为征土均【司徒之属】掌平均其税也凡六遂之人但劝课其耕桑而不闻教之以德行道艺者岂先王降徳于众庶兆民而独外之乎先王之教法固升秀者于近而移愚者于远也然而其力可任其情宜恤岂非以其懵防无知也而黍稷稻麦之宜耒耜钱镈之器犹当劝教之耶然其田里之安男女之乐犹夫人也生齿众而力作敏犹夫人也苦防致之烦而畏赋税之重犹夫人也先王岂以懵防无知也而不为之经理督率哉
　　遂师【分治六遂下夫人四人二人共三遂之事】巡其稼穑而移用其民以救其时事
　　郑康成注曰移用其民使转相助救时急事也四时耕耨敛艾芟地之宜晚早不同而有天期地泽风雨之急
　　贾公彦疏曰地之宜晩早不同者其地有宜早种早收晩种晩収故云早晩不同云有天期地泽风雨之急者山出云雨大风有隧皆由天期而有故以天期为言此并须移用其民救其时事故并言之也【臣】按此即所谓兴锄利甿也但遂师止自巡其所治耳以此知通力合作虽在一井之中而转移救助则遂师别有调度也地泽或是水防至毁隄防立须修筑必借众力先王之劝农田救其急事虑之至详故于遂人既当总理而于遂师又申明职守也
　　旅师【主敛县师所征野之赋谷者也】掌聚野之耡粟屋粟间粟而用之以质剂致民平颁其兴积施其惠散其利而均其政令郑康成注曰野谓远郊之外也耡粟民相助作一井之中所出九夫之税粟也屋粟民有田不耕所罚三夫之税粟间粟间民无职事者所出一夫之征粟贾公彦疏曰郑读而为若所聚之粟民有艰阨乃用之无则贮待凶年则若为不定之辞以质剂致民者所聚之粟拟凶年赈恤所输入之人欲与之粟还按入税者之人名防计多少以贷之簿书若市劵有长短故云质剂也兴是积聚之义均其政令者皆以国服为之息亦如泉府凡民之贷者以国服为之息郑彼注云以其国服事之税而出息也
　　凡用粟春颁而秋敛之
　　贾公彦疏曰上经所云是贷而生利此经所云是直给不生利也官得旧易新民得济其乏官民俱益也【臣】按此二条之法见盛世上下相亲惟恐小民当农作之时有所空乏以致不能尽力于田亩出粟贷之或収其国服之息或但以陈易新其间虽曰平颁不得多少偏颇原非抑配郑注而读为若最有意见若者不定之辞必凶年民有艰厄乃用之如无凶年则贮以待虽凶年民之能自食者所弗强予所以按入税者之名而贷之者亦就愿贷之家而防计其人之多少非家至而户给之也其所贮贷之陈粟则但春颁秋敛无所取息故民间得与官府流通春耕夏耘得以善其田事此葢先王之世官得其人为旅师者亦公忠勤敏克胜其任法既善而行之存乎其人者也王安石为鄞县起隄堰决陂塘为水陆之利贷谷与民立息以偿俾新陈相易邑人便之及知政事则行农田水利青苖均输之法天下骚然故知法制非不善而非其人亦不可行也抑臣反覆玩味于若之一字则通变宜民之道在行法者加之意焉安石之执抝葢未之思此一字也
　　草人【除草粪种之职】掌土化之法以物地相其宜而为之种郑康成注曰土化之法化之使美若汜胜之术也以物地占其形色为之种黄白以种禾之属
　　贾公彦疏曰化之使美者谓若骍刚【色赤土刚】用牛粪种【煮取牛骨汁渍其种】化骍刚之地使美也云若汜胜之属也者汉时农书有数家汜胜为上故月令注亦引汜胜黄白以种禾也者郑依孝经纬援神契而言也
　　【臣】按骍刚之属凡有九等皆是化不美使之美如骍刚用牛赤缇【縓色】用羊之类此其术葢汉时犹有存者故郑氏得引汜胜为证后之治民者不能留心农事为之讲求术不传矣
　　稻人掌稼下地
　　郑康成注曰水泽之地种谷也谓之稼者有似嫁女相生
　　以潴畜水以防止水以沟荡水以遂均水以列舍水以浍防水以涉其芟作田
　　郑康成注曰偃潴者畜流水之陂也防潴旁隄也遂田首受水小沟也列田之畦防也浍田尾去水大沟作犹治也开遂舍水于列中因涉之去前年所芟之草而治田种稻
　　凡稼泽夏以水殄【病也絶也】草而芟夷之
　　郑康成注曰将以泽地为稼者必于夏六月之时以水病絶草之后生者至秋水涸芟之明年乃稼
　　泽草所生种之芒种
　　郑司农云泽草之所生其地可种芒种芒种稻麦也【臣】按此条专言水泽之地宜于种稻而先郑引春秋传楚蒍掩书土田法以授子木之事彼云町原防规偃猪是楚之恶地有防猪之法与此防偃同而又须殄絶水草芟之至明年乃稼则知本是水泽未尝为稼今以防猪畜泄之为新田也稻田之利于农最溥规防偃猪宜令有司经纪时脩其废坏毋令已治之田风雨防至遂成巨浸则亦劝农之要务也
　　秋官司寇薙【音替】氏【掌薙五地之草以待耕种者】掌杀草春始生而萌之夏日至而夷之秋绳【音孕】而芟之冬日至而耜之若欲其化也则以水火变之掌凡杀草之政令
　　郑康成注曰谓以火烧其所芟萌之草已而水之则其土亦和美矣
　　【臣】按疏此薙人所掌治地从春至冬亦一年之事后年乃可种也此亦是开垦荒地为新田或即所谓一易再易之地汉赵过仿其法为代田者也以上课农桑














　　御定孝经衍义卷二十九
<子部,儒家类,御定孝经衍义>
　　钦定四库全书
　　御定孝经衍义卷三十
　　天子之孝
　　课农桑
　　汉文帝二年诏曰农天下之大本也民所恃以生也而民或不务本而事末故生不遂朕今亲率羣臣农以劝之其赐天下民今年田租之半
　　【臣】按汉孝文时民近战国多背本趍末帝屡下诏言农者天下之本感贾谊之言躬耕以劝百姓晁错复言方今之务莫若使民务农欲民务农在于贵粟帝从之其后务敦农业百姓充实景元年制郡国或地硗陿无所农桑或地饶广荐草莽议民徙寛大地聴之令郡国务劝农桑益种树可得衣食物武帝末年悔征伐之事下诏务在力农以赵过为摉粟都尉行代田之法用力少而得谷多至孝昭时流民少还田野开辟孝宣地节三年诏流民还归者假公田贷种
　　食孝元初元元年以郡国公田苑振业贫民江海陂湖园池属少府者以假贫民勿租赋建昭五年诏方春农桑兴百姓戮力自尽之时也故是月劳农劝桑无使后时孝成阳朔四年诏洪范八政以食为首方东作时其令二千石勉劝农桑出入阡陌致劳来之因循致哀平之世及莽簒位纷纷置劝农之丞严受田之制人民反以失业海内日以凋略举西京诸帝劝农之诏其时之盛衰得失亦可考而自是而后葢可知矣惟其发于至诚恻怛之意其臣奉行无敢不尽力者则亦旋至立效如其不然则虽劝农使者冠盖相望结辙于道亦无益也
　　晁错言于上曰圣王在上而民不冻饥者非能耕而食之织而衣之也为开其资财之道也故尧有九年之水汤有七年之旱而国无捐瘠者以畜积多而备先具也今海内为一土地人民之众不减汤禹加以无天灾数年之水旱而畜积未及者何也地有遗利民有余力生谷之土未尽垦山泽之利未尽出游食之民未尽归农也夫寒之于衣不待轻暖饥之于食不待甘防饥寒至身不顾廉耻人情一日不再食则饥终歳不制衣则寒夫腹饥不得食肤寒不得衣虽慈父不能保其子君安能以有其民哉明主知其然也故务民于农桑薄赋敛广畜积以实仓廪备水旱故民可得而有也
　　【臣】按错言圣王所以衣食天下之民在于劝课有道盖遂末者多则地有余利民有余力至于末业之民亦有居竒而累钜万者亦有折阅而成游惰者此其人身不能耕妻不能织饥寒切身不顾廉耻而其富人亦必骄滛逾制圣主抑末崇本于农则时有蠲除而商贾之子孙不得仕宦为吏以是故也
　　武帝征和四年以赵过为摉粟都尉过能为代田其耕耘田器皆有便巧以教民用力少而得谷多民皆便之司马光曰天下信未尝无士也武帝好四裔之功而勇鋭轻死之士充满朝廷辟土广地无不如意及后息民重农而赵过之俦教民耕耘亦被其利此一君之身趣好殊别而士輙应之诚使武帝兼三王之量以兴三周之治其无三代之臣乎
　　【臣】按代田者班志一畆三甽歳代处师古曰代易也即周礼一易再易三易之义武帝末年悔征伐之事诏以方今之务在于力农而其封丞相侯曰富民则所以深陈既徃之失者既非空言矣过以能教民耕耘而为摉粟都尉则非前此桑羊为摉粟都尉之比也而千秋一言寤主乃在人父子之间帝縁此自悔所为狂悖曰髙庙神灵使公教我公当遂为吾辅佐縁此遂弃轮防下令止擅赋力本农此其哀痛恻怛之诚由其归来望思之心而念及于天下之老弱孤独无所文饰强假宜天下之士应之者之速也
　　吴徐知诰为淮安帅以宋齐丘为谋主先是吴有丁口钱又计畆输钱民甚病之齐丘以为钱非耕桑所得使民输钱是教之弃本逐末也请蠲人口钱自余税悉收谷帛防绢匹值千钱者税三十知诰从之由是旷土尽辟国以富强
　　洪迈容斋随笔曰自用兵以来民间以见钱纽纳税直既为不堪然于其中所谓和买折帛尤为名不正而敛最重偶阅大中祥符间太常博士许载着吴唐拾遗録所载多诸书未有者其劝农桑一篇正云吴顺义年中差官兴贩簿定租税厥田上上者毎一顷税钱二贯一百文中田一顷税钱一贯八百下田一顷千五百皆足陌见钱如见钱不足许依市贾折以金银并计丁口课调亦科钱宋齐丘时为员外郎上策乞虚时价而折防绢绵本色曰江淮之地唐季以来战争之所今兵革乍息黎氓始安而必率以见钱折以金银此非民耕凿可得也必兴贩以求之是为教民弃本逐末耳是时绢毎疋市价五百文防六百文绵毎两十五文齐丘请绢毎匹为一贯七百防为二贯四百绵为四十文皆足钱丁口课调亦请蠲除朝议喧然沮之谓亏损官钱万数不少齐丘致书于徐知诰曰明公总百官理大国督民见钱与金银求国富庶所谓拥篲救火挠水求清欲火灭水清可得乎徐知诰得书曰此劝农上策也即行之自是不十年间野无闲田桑无隙地自吴变唐自唐归宋民到于今受其赐齐丘之事美矣徐知诰亟听而行之可谓贤辅相而九国志齐丘略不书资治通鉴亦佚此事今故备録之
　　【臣】按经言庶人之孝惟用天道分地利谨身节用以飬父母而已疏云庶人孝行曰畜以畜飬为义言能躬耕力农以飬其亲也然而始终成就之者在于天子故天子孝曰就假使战闘不休弃穑弗务展转沟壑之中虽有飬父母之心无可奈何矣今观齐丘之为知诰画策者尚知以农事为兢兢不然则朝不及夕之道也马端临曰五季杂乱之时世主所尚者用兵争强而已其间唐明宗周世宗粗为有志于爱民重农者有如农务未开而受理词讼徴科既足而追防科敛皆官吏奸贪之情为闾里隠微之害而天成显徳之诏敕丁宁禁切之于使之有余力余财则民自趋其事自劝其功虽均田之图可弗赐度田之使可弗遣也民生于勤勤则不匮节以制度则不伤财民富由于勤且节则民贫由于惰且侈易知也大司徒之保息六贫穷者固所当赈恤而富者亦所当安如必欲抑富以益贫则是所谓磨其厚而等其薄薄者未已而厚者先穿也周世宗之欲定均田租而度田之使俱未称宋祖继之欲究其精择常叅官分诣诸州究亦无补君子劳民劝相之道当亦不在于泥古者也
　　宋太宗务兴农事直史馆陈靖言先王之欲厚生民莫先于积谷而务农盐铁酤斯为末矣按天下土田除江淮湖湘两浙陇蜀河东诸路地里夐逺虽加劝督未遽获利今京畿周环二十二州幅员数千里地之垦者十才二三税之入者又十无五六复有匿里舍而称逃亡弃耕农而事游惰赋额歳减国用不充诏书累下许民复业蠲其租调寛以歳时然鄕县扰之每一户归业则刺报所由朝耕尺寸之田暮入差徭之籍追胥责问继踵而来虽防蠲其常租实无补于捐瘠况民之流徙始由贫困或避私债或逃公税及既亡遁则鄕里检其资财至于室庐什器桑枣材木减计其值或里胥用以输税或债主取以偿逋生计荡然茫无所诣以兹浮荡絶意归耕如受以闲旷之田广募游惰诱之耕垦未计赋租许令别置版图便宜行事酌民力豊寡农畆肥硗均配督课令其不倦其逃民归业丁口受田烦碎之事并取大司农裁决耕桑之外令益树杂木蔬菓孶畜羊犬鸡豚给授桑土潜拟井田营造室居使立保伍飬生送死之具庆吊问遗之资并立条制至三五年间生计成立即计户定征量田输税若民力不足官借籴钱或以市糇粮或以营耕具凡此给授委于司农比及秋成乃令偿直依时价折纳以其成数关白户部帝览之喜诏靖条奏以闻靖又言逃民复业及浮客请佃者委农官勘騐以给授田土收附版籍州县未得议其差役乏粮种牛者令司农以官钱给借其田制为三品以膏沃而无水旱之患者为上品虽沃壌而有水旱之患埆瘠而无水旱之虑者为中品既埆瘠复患于水旱者为下品上田人受百畆中田百五十畆下田二百畆并五年后收其租亦只计百畆十收其三一家有三丁者请加受田如丁数五丁者从三丁之制七丁者给五丁十丁给七丁至二十三十丁者以十丁为限若寛鄕田多即委农官裁度以赋之其室庐蔬韭及梨枣榆柳种艺之地毎户十下者给百五十畆七丁者百畆五丁者七十畆三丁者五十畆不及三丁者三十畆除桑功五年后计其租余悉蠲其税宰相吕端谓靖所立田制多改旧法又大费资用以其状付有司诏盐铁使陈恕等共议请如靖奏乃以靖为京西劝农使按行陈许蔡頴防唐邓汝等州劝民恳田以大理寺丞皇甫选光禄寺丞何亮副之选亮上言功难成愿罢其事帝志在勉农犹诏靖经度未防三司以费官钱数多万一水旱恐致散失事遂寝薛应旂曰陈靖之言募民垦荒给以牛种亦不为无见若今之济上七十二泉所经西北凉原泾渭并流诸处予尝亲歴而感叹者屡矣使有西门豹郑国其人岂不成沃壌哉若以为地寒不生五谷则蕞尔米脂【县名】逼于沙漠何以遂有江南之稲耶奈甲可乙否世无百年之人而其势卒不可为宜乎陈靖托之空言也
　　【臣】按垦荒之法陈靖条析最详然必有强固精敏之人久于其职巡行郡县经度其宜其间均配督课仍责令有司一禀科条从事尤当不惜官钱给其耕具牛种亦不必拘新集之户复业之民就令地着富民愿雇募开垦者亦计口授田以是为率其富民即为团保耆长三五年后量田输税亦一如新集之户复业之民以此行之于陈许蔡頴襄邓唐汝之间自是旷土游民相得两利行之积歳坐致富强若使谋之计臣而但以散失官钱为忧问之守令而反以诈増户口塞责在朝廷未见后效可期而闾里先有包赔之累非但托之空言而且反以厉民也
　　真宗大中祥符间知袁州何防言本州二税请以金折纳上曰若是则尽废耕农矣不许
　　【臣】按吴唐拾遗録所载租税率以见钱如见钱不足许依市价折以金银犹未必勒令以金银为税也而宋齐丘以为是乃教民弃本逐末今何防无故忽欲以金折纳若从其请不特农桑自此而废即钱法亦自此而废长民者固不可以邀一事之小忠而贻将来无穷之实祸也
　　程颢疏曰古者四民各有常职而农者十居八九故衣食易给而民无所困苦今京师浮民数逾百万游手不可赀度观其穷蹙辛苦孤贫疾病变诈巧伪以自求而常不足以生日益歳滋久将若何事已穷极非圣人能变而通之则无以免患岂可谓无可奈何而已哉此在酌古变今均多恤寡渐为之业以救之耳此亦非有古今之异者也
　　【臣】按宋人都汴陈许蔡頴襄邓唐汝环之如陈靖募民开荒一法实能行之自可驱数十万浮民使之业作也然而所都之地不一而所聚之势恒然所谓变诈巧伪以自求而常不足以生者茍非司徒以教飬归之于比闾族党州鄕之中则亦非泛然有所为均多恤寡之术若得廉能京兆抚驭有法使变诈巧伪之风日息而浮寄无所得食穷而反本于以云救亦什得伍也
　　神宗熙宁二年颁农田水利约束自是进计者纷然数年间诸路凡得废田万七百九十三处三十六万一千一百七十八顷有竒而民给役劳扰
　　【臣】按王安石新法【臣】于周官旅师一条已论其概如谓必无可行之理则经术世务遂为两事且因循茍且劝课无闻国势必至贫弱但令官必得人人皆尽职行之一处而效推之天下可知如其但以治法则郡守春秋行县观风俗课农桑岂非美事而暴吏乘时千骑五马賔客厨重扰属邑前代亦曽以为不便民而罢之者民之难与虑始事之所以鲜终岂不以是哉
　　广州教授林勲上本政书十三篇言国朝兵农之政率因唐末之故今农贫而多失职兵骄而不可用是以饥民窜卒类为盗贼宜仿古井田之制使民一夫占田五十畆其有羡田之家毋得市田其无田与游惰末作者皆驱之使为农以耕田之羡者而杂纽钱谷以为十一之税宋二税之数视増至七倍今本政之制毎十六夫为一井提封百里为三千四百井率税米五万一千斛钱万二千缗每井赋二兵马一匹率为兵六千八百人马三千四百匹歳取五之一以为上番之额以给征役无事则又分为四番以直官卫以给守卫是民凡三十五年而役使一遍也悉上则歳食米万九千余斛钱三千六百余缗无事则减四分之三皆以一同之租税供之匹妇之贡绢三尺绵一两百里之县歳收绢四千余匹绵三千四百觔非蚕鄕则布六尺麻二两所收视绢绵率倍之行之十年则民之口筭官之酒酤与凡茶盐香矾之皆可弛以予民其説甚备书奏以勲为桂州节度掌书记其后勲又献比校书二篇大略为桂州地东西六百里南北五百里以古尺讣之为方百里之国四十当垦田二百二十五万二千八百顷有田夫二百四万八千出米二十四万八千斛禄卿大夫以下四千人禄兵三十万人今桂州垦田约万四十二顷丁二十一万六千六百一十五税钱万五千余缗苖米五万二百斛有竒州县官不满百员官兵五千一百人盖土地荒芜而游手末作之人众是以地利多遗财用不足皆本政不修之故其后朱子甚爱其书陈亮亦曰此书考古验今思虑周密世之为井田之学者无以加矣【臣】按汉世去古未逺而董仲舒限田之议竟不能用师丹又建言于孝哀之世诏书须后【俟后命也】不行新莽更名天下田曰王田禁不得卖买民以大困天下后世言井田者以是为鉴戒也荀悦汉纪以为井田之制不宜于人众之时大乱之后田广人寡方乃可为朱子极取其説故曰唐之口分世业是从魏晋积乱之极至元魏及北齐后周乘此机方做得而杜氏通典乃云虽有此制开元之季天寳以来法令弛壊兼并之有逾于汉成哀之间则势固有无如何者也宋林勲所上政本书考验周密诸儒称之诚得其人为农田之吏俾其益覃其精思酌古今之变推而行之以尽利则于务农重谷足食足兵之计岂无当哉惜乎未竟其用也
　　光宗绍熙元年臣僚言古者赋租出于民之所有不强其所无如税绢出于蚕苖米出于耕是也今一倍折而为钱再倍折而为银银愈贵钱愈艰得谷愈不可售使民贱粜而贵折则大熟之歳反为民害愿明诏州郡多取而多折者重寘于罚从之
　　【臣】按本色折色并徴此近世徴收定制也如使折色一项必欲仍徴其帛其尺幅之广狭修短精麤美恶验视不胜其烦而奸丛生矣独是本色决不可变为折色以致贱粜贵折重困农人也其折色只合尽数输钱不但钱法流通而公私赍送亦可略用见钱交防但不应竟用空楮为耳近世之正坐谷贱伤农而泉流壅滞臣故两及之
　　朱熹知漳州防臣僚请行闽中经界诏监司条其事下郡熹初为泉之同安簿知闽中经界不行之害至是访问讲求纎悉备至乃奏言经界冣为民莫大之利绍兴已推行处公私两利独泉漳汀未行臣不敢先一身之劳逸而后一州之利病切独任其必可行也然必推择官吏委任责成度量步畆筭计精确画图造帐费从官给随产均税特许过鄕通县均纽庶防百里之内轻重齐同今欲毎畆随九等髙下定计产钱而合一州租税钱米之数以产钱为母每文输米几何钱几何止于一仓一库受纳既输之后却视原额分为省计为职田为学粮为常平各拨入诸仓库版图一定则民业有经矣但此法之行贫民下户固所深喜然不能自逹其情豪家滑吏实所不乐皆善为説辞以惑羣听贤士大夫之喜安静怨纷扰者又或不深察而望风沮却此则不能无虑【臣】按朱熹奏行经界区处事宜共六条一推择官吏果得其人则事克济而民无扰一打量纽折筭计之法人所难晓乞绍兴中户部行下格式印本防照行事一里正里长书人纸札之费有以处之则可举行一乞特许产钱过鄕通县均纽一诸色之田散漫叅错难于检计欲将见在土田随九等髙下别定等则诸色税租钱米一概均敷收纳一荒废寺院田产出榜召人实封请买一时田业有归免向后官司赋税因循失防此六条中前四条乃是丁宁揆度求其至当不得其人不可行也其法式不使人人共晓不可行也书人纸札之费不出于官而以不赀之费重烦百姓不可行也随亩均产不许过乡害多利少不可行也至于后二条于行经界中指言均平赋税攘斥异议之意其虑事盖详矣
　　以上课农桑



　　御定孝经衍义卷三十
　　钦定四库全书
　　御定孝经衍义卷三十一
</div>
    <div class="pagination">
<a href="御定孝经衍义_page23.html">上一页</a><span>...</span><a href="御定孝经衍义_page19.html">19</a><a href="御定孝经衍义_page20.html">20</a><a href="御定孝经衍义_page21.html">21</a><a href="御定孝经衍义_page22.html">22</a><a href="御定孝经衍义_page23.html">23</a><span class="current-page">24</span><a href="御定孝经衍义_page25.html">25</a><a href="御定孝经衍义_page26.html">26</a><a href="御定孝经衍义_page27.html">27</a><a href="御定孝经衍义_page28.html">28</a><a href="御定孝经衍义_page29.html">29</a><span>...</span><a href="御定孝经衍义_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
