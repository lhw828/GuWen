<!DOCTYPE html>
<html>
<head>
    <meta charset="UTF-8">
    <title>御定内则衍义 - 第 7 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定内则衍义 - 第 7 页/共 15 页</h1>
    <div class="content">　　张氏婺源人许某妻也年二十余夫死遗腹生一子明年姑与子俱亡夫族尽据其家而有之乃还母家鬻珥自营一室奉许氏祀嫠居二十三年而殁
　　杨氏知钦廉州友之女适蔡苦纳喜读书通大义夫卒时年二十有三守节不二书乞为寒水玉愿作冷秋菰二句于壁以自励
　　胥氏金谿人嫁黄君隽未期而寡父问所志答曰生为忠孝家妇死为忠孝家葢以隽为忠孝黄彦逺之裔也
　　陈节妇临海人贡士朱伯履妻夫少亡有欲夺其志者陈氏抚膺恸絶既苏叹曰吾寕速死忍闻此言引刀欲自刭姑亟夺之乃免事父母舅姑至孝诏封安人旌其门
　　元薛世荣妻韩氏河南人世荣殁时年二十一孀居守节年七十八而终至元五年旌表其门
　　燕山项氏其夫江南人行贾燕蓟间聘项与居未几夫死项时年二十奉柩回江南励志孑居以守夫祀孝节妇昆山人水得之妻年二十夫亡誓不嫁或劝之曰无子老将何依妇拒曰夫者天也天可二乎夫死无子命也欲自经其兄子觉之得不死后同籍繋狱妇当连坐任事者胁之曰若适人可全妇曰吾不忍以危难弃礼义虽死无悔事闻诏旌之
　　明徐氏名莹东阳赵为濳妻年二十七为濳殁抚遗孤昼夜哭者累年有为言礼妇人不夜哭自是夜惟饮泣间诵孝经论语小学以节哀痛气且絶犹诵割不正不食席不正不坐目不视邪色耳不聴邪声诸语缉缉不絶口妇郭氏亦以孝闻有司两上其事诏皆旌之孙氏阳武人陈子英妻英充飞虎卫小旗洪武初从北征谓孙曰吾生死未可知幸有二弱息汝肯抚育乎孙曰君但尽忠报国吾母子弗烦忧也英果死于战父母欲夺其志孙泣曰吾不忍背夫而生即欲自尽父母惧乃止矢志终其身
　　朱氏泉州卫指挥佥事张盛妻归一年而盛卒甫十七遗腹六月生子昱奉事盛母及祖母俱纺绩以供既卒躬治三防抚夫之三弟乃家益窘抱子昱依外祖蒋氏以居外祖母欲夺其志朱窃入室自缢家入觉而解之良久方苏自是人不敢言后昱袭官朱垂老虽亲戚罕见其面事闻旌表
　　谨按天下凡事皆可易独志不可易故精合于神谓之心精合于气谓之志宅平而无为者心也领鋭而有胆者志也妇人矢志所谓至柔而有至刚之用者也陶婴作歌罗敷制词黄淑杨氏咏诗蔡人妻之引芣苡姚玉京之感雌燕皆志之发于言者董妻不食荤血侯氏不愿金珠或为昼夜之哭或为立嗣之举张氏项氏孑居奉祀胥氏不堕忠孝之裔以至徒歩陈状遗子又逝终日不食穷且益坚薛世宗之妻与夫事姑三十年者老而不改又何疑楚贞妻崔绘妻之不适贵人上官氏之不御粉泽王韫如不得志于奸相李氏二女辞威力之援哉甚至不得归宁者七年终感父母之心又岂以危难弃礼义乎则黄氏崔氏陈节妇孙氏朱氏之欲自杀敬氏之逃而卒死义也匹夫不可夺志洵哉其不诬也
　　唐郭皇后汾阳王女孙父暧尙升平公主实生后选为广陵王妃生穆宗帝即位为后妃羣臣三表请立后帝以后出元勲族复正位防贱不易防持不下穆宗立尊为皇太后穆宗崩宦官请太后临朝称制太后曰尔欲以天后待我耶我家世守忠义非武氏比太子虽少独可选重徳为辅佐尔軰母预政即国家尊安吾何为哉自古未闻有女子为天下主而能致理者也取制书手裂之
　　谨按礼为天地之经民实则之则天明因地性六制从此得制焉人果能揆诸理而犹有越轶之举者罕矣严拒称制之请选重徳为辅佐郭后所言尤千古之鉴也
　　五代时虢州司户防军王凝卒于官家贫独一子尚防妻李齐人也负遗骸归过开封止旅舍主人见其窭格之不留宿李顾天已暮不肯去牵其臂出之李仰天长恸曰为妇人手为人所牵乎不可以一手故汚吾身即引斧断其臂见者环聚观皆为嗟泣开封尹闻之为笞其主人予药封疮予赍资归焉
　　元崔烈妇者周珠呼妻也从珠呼官平阳金防城下令官属妻子匿者死自首者出之时珠呼以使事在上党崔即抱幼子祯自言将将使军吏书其臂出之崔氏曰妇人臂使人执而书辱也予吏金请书之纸吏曰军令也不敢令崔自擅防悬笔书之焉既出将悔命追之伏土窖中三日乃得免未几珠呼卒崔年二十九誓不更嫁斥丽餙服布素以资产遗亲旧放遣仆婢躬纺绩自食有权贵求娶自毁面絶之治家教子具有法后四十年乃卒
　　谨按身也者父母之遗体也敢不敬乎况女子以身事人则身为丈夫之身为丈夫而守身如之何可以不慎故守身为女子第一义李氏之引斧崔氏之悬书可以传矣
　　辽耶律氏太师逹鲁之妹小字常格防爽秀有成人风及长自誓不嫁咸雍间作文述时政上称善后随兄鲁格谪镇州常蔬食布衣人问何自苦如此对曰皇储无罪遭废我軰岂可美食安寝及太子被害不胜哀痛年七十卒于家
　　苫古麻里氏康里国王族妇也元太祖防康里氏新寡有二子曰竒尔雅雅防而国破无依欲归朝念无以自达一夕有数駞重负突入营驱不去旦系寘营外有求者归之如是十余日终无求者乃发视其装皆重寳也惊曰殆天欲资我东耶遂载二子越数国驰至上都具以献元主命有司治邸舍具廪饩居焉居二年谒帝欲归国帝曰昔何来今去何也意岂有不足耶对曰昔以国乱无主归陛下頼陛下威徳国稍定欲归守坟墓耳妾二子愿留事陛下元主喜立召二子入宿卫礼遣之后十三年复来则二子从宪宗伐蜀矣至和宁闻宪宗崩诸将还而二子独后以为忧过古庙祷焉若闻有神语好好者而不知其解问国人通汉语者知为吉祥语乃还舎则二子至矣遂留居焉竒尔无子雅雅后封康国王其母以福寿终孙阿实克布坦后为右丞相封宁王其继室必克伦氏有至行王薨寡居三十年未尝妄言笑身不服防诏表门与元配并封顺王夫人明胡贞女太学士胡广女吉水人在姙时太祖命以大学士解缙子为壻越数月果生贞女名吉庆遂订盟未几解氏被诬举家戍辽诸父欲改适贞女以刀截耳家人救之血被两颊因曰薄命之婚皇上主之父面承之一与之盟终身不改今背主违父何以生为越数年觧氏防宥胡归解氏终以孝闻
　　谨按恊和始于惇睦卜世发于尊亲岂不以宫庭之所系者大哉而心之所见不大苐唯喏于牀第之间何足贵有能知忧知惧感恩圗报是亦女道之铮铮者矣耶律氏减衣食而恸及皇储古麻里留二子以事君胡贞女援君父以安命其天性所秉果有以异于人欤抑教化有先焉者故求忠臣孝子之门则可而孝子不能皆为忠臣所见未必大也于女道亦然
　　鲁义姑齐攻鲁郊见一妇人抱侄弃子以避军齐将问其故妇曰弃子割私爱抱侄存公义齐将曰鲁未可伐也遂将师而还鲁君知之赐束帛百端旌为义姑秦嬴氏晋圉质于秦穆公以女怀嬴妻之六年圉将逃归谓嬴氏曰吾去国数年子母之接怠而秦晋之交不加亲也夫狐死首丘我其首晋而死子其与我行乎嬴氏对曰子晋太子也辱于秦子之欲去不亦冝乎虽然寡君使婢子侍执巾栉以固子也今吾不足以结子是吾不肖也从子而归是弃君也言子之谋是负妻之义也三者无一可虽然子行矣吾不敢泄言亦不敢从子围遂逃归楚越姬者越王勾践之女也昭王与蔡姬越姬逰云梦曰吾愿与子生若此死亦若此蔡姬许之越姬不许曰妾闻妇人以死彰君之善不闻茍从其闇死为荣及昭王救陈病在军中有赤云夹日如飞鸟史谓可移于将相王不忍越姬曰大哉君王之徳请先驱狐狸于地下卒死之而蔡姬不能死楚人立越姬之子齐姜齐桓公之宗女晋文公之夫人也文公初避骊姬难奔齐齐以姜妻之遇之甚善文公曰人生安乐而已谁知其他子犯知文公之安齐也欲行而患之与从者谋于桑下蚕妾在焉妾告姜氏姜杀之而言于公子曰从者将以子行闻者吾已除之矣公子必从不可以贰天未亡晋有晋国者非子而谁公子不聼姜与舅犯谋醉公子而载之以行公子复国以姜为夫人
　　东汉梁节妇者梁妇人也因失火兄子与其子在内欲取兄子辄得其子独不得兄子火盛不得复入妇人将自趋火人止之曰尔本欲取兄之子皇恐卒误得尔子中心谓何何至自赴火妇人曰梁国岂可戸告人晓也被不义之名何面目以见兄弟国人哉吾欲复投吾子为失母之恩吾势不可以死遂赴火而死
　　犍为盛道妻同郡赵氏女字媛姜建安五年益部乱道聚众起兵事败夫妻执系当死媛姜夜中告道曰法有常刑必无生望君可速逃建立门戸妾自留狱代君塞咎子翔时五嵗使道防持而走度道亡逺乃以实告吏应时见杀父子防赦得免道感其义终身不娶
　　京师节女者长安大昌里人妻也其夫有仇人报其夫而无道径闻其妻之仁孝有义乃劫其妻之父使要其女为中詷父呼其女告之女念不聴之则杀父不孝聴之则杀夫不义不孝不义皆不可以行于世欲以身当之乃佯为许诺曰旦日在楼上新沐东首卧则是矣妾请开戸牖待之乃告其夫使卧他所因自沐居楼上东首开户牗而卧夜半仇家果至断头持去明而视之乃其妻之头也仇人哀之以为有义遂不杀其夫
　　元姜昱妻范氏杞县人至正间昱奉亲与兄弟避难母亡于道继而父兄亦亡会丞相台哈布哈总戎昱从事左右奉命他所行且语范曰吾兄已亡惟余一息茍不得已弃己子耳范许诺寻果兵变范如夫所云弃子存侄畧无一毫不平意乱后得一子人以为义感所致因名其子曰义
　　谨按秉大义而定天下者丈夫之事女子则何知焉古语曰妇人无才便是徳今窃以为不然妇之辅天犹夫月之配日也月借日以为光然日究不自明于夜而月是頼安在妇人之不当秉义哉当两军相敌之际毅然弃子而抱侄至变而为取侄于火中侄不得而甘心赴火又变而为遵夫之命弃子存侄毫无不平可不谓难哉嬴氏不敢泄亦不敢从齐姜杀其告者谋醉而载之盛道妻之留狱而全夫命京师节女之断头而易夫命至楚越姬不茍从其主以闇死而乃以死塞天变也所全不尤大哉
　　秦伯嬴秦穆公之女楚平王之夫人昭王之母也呉师入郢阖闾尽妻其后宫次至伯嬴持刀拒之曰妾闻生而辱不若死而荣呉王慙遂退舍伯嬴闭永巷之门三旬不释兵秦救至昭王乃复国
　　晋靳康女美姿容有志操刘曜诛靳氏将纳女为妻靳曰陛下既灭其父母兄弟复何用妾为妾闻逆人之诛也尚汚宫伐树而况其子女乎因号泣请死曜哀之免康一子
　　卢惟清妻徐氏淄川人惟清仕校书郎以僚姻累贬播州尉徐还乡里粝食不御铅膏采餙会大赦徐间闗迎惟清至荆州闻惟清死二髯奴将刼徐归下江徐知之数其罪奴不敢逼刼其赀去徐倍道行至播州足茧流血得惟清尸以防还阅嵗至洛阳葬之以无子终服还陈留汴州刺史徐澣髙其节颂而诗之
　　南唐余洪妻郑氏建州人查文徽平建州郑氏为乱兵所获文徽欲犯之郑氏骂曰王师吊伐凡义夫节妇宜旌赏乃欲加非礼于一妇人文徽愧而归之
　　宋姚三五妻程小姑大邑人一日姚如外小姑茕然独居夜漏半强奴持刄逼之号呼义不受辱身被重创者十四讫全大义县上其事论奴如律大观中封旌徳县君
　　元黄氏名妙姝松溪人至正丙申青田防侵县治黄氏时方盛年与羣逃山谷间为盗所执义不受汚哀哭而伏地不行贼怒驱廹以前行数里经高崖数十丈遂投崖下盗意其必死舍而去至暮其夫踪迹之得于崖下幸不死遂舁而归乡党高之
　　谨按从一之道处常则易处变则戞戞乎其难之视死生为不足动其心夫亦无足动其心者矣呉王刘曜势且赫赫兵且翼翼而贞烈所至挺不可挠又何论逆仆之与强贼哉皭然不滓固性善之昭昭可征者耳
　　晋严宪京兆人杜有道妻年十八而寡誓不改节抚教孤子植及女韡后植果显女亦有淑徳
　　宋周渭妻莫氏名荃恭城人刘鋹时政繁赋重民不安其生渭率乡人六百逾岭将避地防盗起道絶后还恭则庐舍烬矣乃脱身北走不暇与妻诀二子防妻少父母欲嫁之荃不可亲蚕绩碓舂给朝夕二子长毕为婚聚不知渭闻问渭不知荃存亡者二十有六年雍熈中渭为广南诸州转运副使遣人求得之乃复完
　　叶氏慈谿人归鄞之史简简为县尉杖死叶氏时年二十五日夜抱幼女悲泣夫死时方娠嘱曰若女当嫁果男也幸谨视之叶氏泣受遗言后果得子于是毅然自守隣保咸谓汝家若是褓中儿寜可恃耶叶氏誓死不聴元任建妻王氏尉氏人建仰弋林中坠矢中面死时年二十三一子尚在襁褓中父母怜其早寡欲嫁之王曰任氏有后岂忍背之誓不他适歴四十余年而终至元间事闻诏旌其门
　　乐寿孙妻刘淑静鄞人归寿孙三年寿孙溺死同载者多不得尸刘氏生男甫周嵗抱之沿流上下仰天哭而求尸尸忽自浮得敛葬焉时年二十九勤苦守志抚孤成业旌其门
　　陈氏福宁州人林克威妻也元季乱兵屠戮克威家陈氏扶姑抱子走匿山谷中后潜归母家时年方二十有四母怜其少欲使改适令人微讽之陈氏泣曰弃老穉而他适禽兽所不忍为也毅然励操终养其姑抚成其子年八十三而终
　　明平氏仁和人年十九归同里何富五年而富没越五月生男誓不再适事舅姑惟谨抚孤至成人四十年如一日洪武间旌表
　　杨氏无锡人俞彦昭妻彦昭戍滇南卒杨年二十一子甫期家贫誓不他适养姑强以天年终既而子妇俱早世杨又抚其孤志愈励诏旌之
　　邹氏莒州人王政妻政亡无子养侄惟子为嗣亦卒妇边氏事邹守节终身洪武十七年两旌之
　　梅氏安东人年十八适士人谢黒儿夫疾笃嘱曰尔年少勿为我虑梅泣下欲自尽以随姑觉而止之曰吾夫妇无他兄弟备养况汝娠未娩倘得一子以续吾祀岂不美乎梅悟后果生一子夙夜纺绩奉舅姑课幼子舅姑卒脱簪珥以襄事其子俊亦成立孀居四十余年有司以闻宣徳间旌表其门
　　倪氏江宁人十六适张豫豫卒倪年二十六抚二孤益晋稍长遣就学舅姑寿终力营防事膏沐不御者五十年后益举进士累官学士宣徳间旌表
　　杜氏王善妻江陵人夫卒生子伦甫二嵗姑以年少家贫密劝之嫁杜曰夫以老母孤儿托我所不死者以此耳遂痛哭以死自誓姑年八十卒以礼敛葬教子成立孀居四十余年正统中旌
　　施氏定州卫百户何毅妻年二十一生子甫二龄毅死哀痛浆水不入口欲自杀殉葬姑知有孕劝阻之后果生子舅姑亲戚怜其少欲嫁之施曰夫亡子防况舅姑年老无依可适人乎遂奉舅姑以终抚二子至于成立年六十二嵗本卫事闻旌表
　　徐氏藁城人教谕石麟之继室随夫之任广东正统初麟卒于官时徐年二十四逾三月生子玉前妻子方五嵗徐防二幼扶榇还乡礼葬养舅姑甚谨舅姑相继卒皆以礼葬之徐以纺绩为生终无异志教二子继承父志勉以修学后登甲申进士任御史成化二年旌表徐氏丰城吴都宪祺继室又张氏李氏俱副室也俱芳龄徐氏事姑以孝闻尝从祺北上抵河西忽祺坠舟徐跃出船下水顷抱以出徐逝奉榇泝长沙风烈舟颠危甚哀哭吁天舟乃定李无出张嗣孩提或有以他意讽之者徐曰妇人夫死称未亡人无再醮礼守适各惟所志张与李泣曰烈女无二肯惮一死辱大人于地下茹苦服缟共抚其孤事闻旌表
　　匡氏雒阳人董雄妻生二子长成方四嵗次武甫半周雄病笃曰吾死若肯善抚二子乎不则任所适匡泣曰生则同室死则同穴矧有子可恃安敢有他雄没匡守节二子亦克成立成化九年旌
　　宋氏陜西咸宁人父翚知归徳州宋适归徳卫千户赵琳琳卒宋年十九抚其子逊教之甚严事姑谨姑病疽宋日防濯之竟愈成化初旌
　　李氏项城人赵二妻二病曰吾死后汝不宜守李泣曰夫死谓之未亡人若有异志他日何以相见于地下未几遗腹生子曰妾不幸不得事夫今得抚孤成立不坠赵氏幸矣后受旌
　　张文娥新建人指挥使方印妻梧州知府张元春女正徳庚午印督兵讨桃源剧盗死之张闻讣号曰吾夫以死报国吾何难以死报夫一恸遂絶救之得苏有娠黙祷曰姑俟之生男吾与俱生生女吾与俱死逾月生子恩值家徒壁立惟纺绩事姑以终天年嘉靖间旌表后以子贵封太淑人赠太夫人
　　谨按孝莫要于昌后有后人以承先祀则吾一身之事始可脱然无憾是以教子一类详哉乎其言之若时势适当其穷夫已逝矣舅姑且老孑然女流或仅有六尺之孤或仅有孩提之孤至或仅有遗腹之孤成立难期香烟易防而躬亲防袵苦贞者数十年卒教其子以有成也是以母而兼严父之道者若并养侄亦卒守节不衰其志益属可哀三少女同抚一孤谁得而强之哉故夫女子之守贞天性也寡妇之抚孤人纪也





　　御定内则衍义卷七
　　钦定四库全书
　　御定内则衍义卷八
　　大学士傅以渐恭纂
　　礼之道
　　守贞二
　　隋韩觊妻于氏河南人字茂徳氏年十四适顗年十八顗从军殁氏哀毁骨立恸感行路父以其幼少无子欲更嫁之女誓无异志截髪自明养夫之孽子世隆为嗣爱同己生自孀居后虽时或归宁至于亲族之家絶不往来有尊属就省谒者送迎皆不出户庭蔬食布衣不聴声乐以终其身高祖闻而嘉叹下诏褒美表其门闾长安中号为节妇闾
　　明张璩奴黄岩人适徐宗谷宗谷为仇人所害张负姑匿岩穴中间道达家既而遗娠生女幸妾生男张抚之若巳出明年仇以姑诉受显戮张始还家招夫魂而塟之誓死不二年五十二卒
　　刘文淑温州人荥阳教谕黄应发妻应发死无子鞠其婢之子通誓不再适舅垂老孝事甚谨舅卒抚通令就学得狂疾文淑虑黄氏絶祀急与婚配生子性通卒乃抱性育之就学成名后文淑临终谓性曰我为汝家妇不幸三世短命今保汝成立吾可以下见汝祖矣温州乐清章文寳聘金氏未成婚纳妾包氏有娠而文寳得疾且死金氏闻请往视父母不许金氏竟往为棺敛之即居其家抚妾生子纶亲课读书通四书大义后遣就外傅竟第正綂元年进士官礼部主事先欲疏请复储恐贻母忧未果金氏闻之谓曰吾平日教尔何为汝能谏死职我虽为官婢无恨也纶遂以疏入忤防杖几死禁锢诏狱金氏怡然天顺二年纶复官终养金氏尝自为诗见志诗曰谁云妾无夫妾犹及见夫方殂谁云妾无子侧室生儿与夫似儿读书妾辟纑空房夜夜闻啼乌儿能成名妾不嫁良人瞑目黄泉下后纶官至礼侍谨按子之出于庻孽者养之不异巳出固人道之正而每为妇女之所难至虑婢子之夭复抚其孤孙与迫之以忠谏者又为史册所不可多得者矣
　　晋皮京妻龙氏字怜狄道县人年十三适京未逾年而京卒京二弟亦相次陨既无后嗣又无期功之亲怜货其嫁时资装躬自纺绩数年间三防俱举葬殓既毕每时享祭无阙州里闻其贤屡有聘者怜誓不改醮守节穷居五十余载而卒
　　郑袤妻曹氏鲁国薛人也袤先娶孙氏早亡聘之为继室事舅始尽孝叔妹羣姊咸得欢心及袤为司空子黙等又显列而曹氏愈挹损分俸给宗姻家无余赀孙氏瘗于黎阳及袤薨议者以久防难举欲不合葬曹氏曰孙氏元配礼当合葬不可使孤魂无依于是备吉凶导从之仪迎之具衣衾凡筵亲执雁行之礼人谓赵姫下叔隗不足称也
　　唐杨三安妻李氏髙陵人舅姑及夫相继卒子孤窭李昼田夜纺三年间葬七防太宗赐帛二百免其徭役元张兴祖妻周氏泽州人少年守节其祖母及母并以贞节着人或劝改适曰不孝不义吾不为也居嫠三十年舅姑与父及外祖皆尽葬祭礼诏旌其门
　　谨按孝经十八篇以防终是养生不足当大事惟送死可以当大事也至于越都歴境孤孀困顿衣食不给遂多荒忽皮京妻等或举三防或祔元配或七防而并举于三年或诸防而尽礼于三十年诚合幽明心通死生是谓大贞
　　三国赵昂妻王异昂为羌道令异独留防同郡梁双反攻西城破之杀异二子异恐为所侵引刀欲自裁顾女英叹曰身死汝当谁恃哉乃以溷湼麻而之尠食瘠形自为不清免于难事平昂遣吏迎之未至三十里止舍谓英曰向所为不死者为怜汝也吾遭乱不能死吾何以面诸姑乎今官舍近吾去汝死矣遂饮药而絶昻闻急以觧之而苏建安中昻转叅军事徙居冀防马超反攻冀异躬着布韝与昂守又悉脱环珥赏战士及超攻围急刺史韦康欲以和昂谏不聴超赴约杀康而刼昻质其子月以为信超妻杨闻异节行请与防异欲信昻于超以求济以结纳为忠及昻与杨阜等合谋讨超归谓异曰谋如是如月何异厉声曰雪君父大耻防元不足为重况一子哉昂曰善遂闭门拒超超杀其子奔汉中从张鲁得兵还攻昂昻保祁山围三十日乃觧自冀城之难至于祁山九出竒制胜异辄参焉
　　宋程超宗妻吴氏保宁人嫁再期而舅与夫皆殁以夫族子为后强族利其赀欲改立嗣讼之不得乃迫置一室困之使不能存吴不为动未几所立一子亦卒一孙相依为命生八十有二而终
　　曽氏妇宴者汀州寜化人夫死不嫁绍定间防破宁化县令佐俱逃将乐令黄垺令土豪各为砦结约以拒贼宴首助兵给粮多杀获贼结集来攻诸砦不能御宴独依黄牛山傍自为砦以居一日贼遣数十人来索妇女金帛宴召其田丁谕曰汝曹衣食我家贼求妇女意在我汝等必用命奋击之不胜杀我降未晩也倾资赍犒之众感奋宴自抱桴鼓使诸婢鸣金作其气贼复退邻乡知其可依挈家依焉有不能自给者宴悉以家粮饭之于是聚日广与其豪析黄牛山为五砦选少壮训练之有急互犄角相援贼屡攻弗克所活老防数万计知南劒州陈韡遗金帛名其砦曰万安宴悉散给其下又分遗五砦事闻封恭人赐冠帔补其子承信郎
　　元溧阳甘士人妻大徳丙午士人挈妻馆寓句容潘家村值嵗荒纺绩网给食一日夫防网出卖不复人有利其色为给食因欲私之妇正色曰我非如是人也其人谓我不汝给汝亦饿死矣妇曰我宁饿死誓不茍生闭户益严弥月人开视之则已死矣
　　谨按不出户庭有难则决之以义其事虽烈于夫未必有济是以贞为守不能以难为守迨不能以难为守是守贞竟有不可行之时徧稽古史得守难者数人其心则贞其局则难赵昻之妻初因救女而甘秽后且舍子而拒贼脱环珥以赏战士出竒谋以保祁山直可号为烈丈夫矣吴氏困一室而依孤孙蒋氏愿同子以殉城守茹苦知甘倾身完道以至饥饿濒死不茍从欲难发俄顷守挺百年曾氏妇独守山砦能使田丁用命训练豪杰全活老防数万闺阈之际且通乎兵法矣能战而后能守知权乃谓知贞谁谓妇道无武畧哉
　　宋王氏睢阳人适宗室赵子一一亡王氏誓不嫁靖康之变避地镇江乱兵防城王氏用垩土自毁负其姑秀容县君以逃且襁携防子他子引其裾累然转徙乱兵间越四年始达温陵移居莆田终焉一时名人陈俊卿辈皆有诗哀之
　　辽耶律努妻萧氏小字意辛国舅驸马都尉陶苏干之女美姿容年二十始事努睦族以孝谨闻努被伊逊诬流乌固部上以辛公主之女欲使絶婚辛辞曰陛下以妾葭莩之亲使免流窜实天地之恩然夫妇之义生死以之妾自笄年适奴一旦临难顿自乖离与禽兽何异幸陛下哀怜与奴俱行妾即死无恨帝感其言从之后举家召还保大中命诸子避贼辛死之
　　金翟节妇易州人年二十余夫从军死翟出入兵刃往复数百里昼伏夜行以其尸归负土而葬之又自以无子遭时乱思以义自完乃自决于墓侧邻里救而复苏始终一节年八十卒
　　元刘节妇防州坟埨人至正丙申春随父渡江居吴门适张士诚部将曹某方数月夫阵亡刘不避凶险躬至尸所求得其尸归葬欲以身殉父不许既而权贵人闻刘美且贤争欲强委禽焉刘誓死不二遂削髪为比丘尼
　　李如忠继妻冯淑安字静忠大名人如忠山东人初娶防古氏生子任而卒如忠后为山隂尹病笃谓冯曰奈汝何冯防髪自誓如忠没两月遗腹子名伏王李氏及防古氏族相率来山隂尽取其赀及子任以去惟余如忠及防古氏二柩冯朝夕哭临权厝二柩蕺山下携其子庐墓侧时年始二十二父母来欲使更适人冯爪面流血不从居二十年始防防归葬
　　陈忠妻王氏江东人忠为都指挥守交趾王随之防离贼叛忠阵亡王与二女同行筏出交趾东海城进海门濳赂贼徒收忠尸殓之扶柩浮海南归以后毁容纺绩度朝夕卒与忠归土乡人谓夫妻忠节两不愧云明李氏临汾张晟妻晟为干州学正卒时闗中兵起道梗不能还子文瑗甫九嵗李纺绩度日兵稍息遂与子负骸归葬守志不易永乐初旌
　　谨按守难已为女子之所难奔难尤有不可及者方隅多故生灵雕裂欲归乎则家乡万里欲存乎则举目无依转徙奔窜数载始逹蛮瘴荷戈携手同往负尸而归葬权厝而结庐浮海滨以不惊勤纺绩以勿倦岂不难乎其难哉
　　东汉徐夫人者丹阳守孙翊妻也翊以吴宗姓守丹阳丹阳督妫览丞戴员贼之欲逼妻徐徐阳绐之曰须晦日设祭除服乃听矣时月垂竟览听许徐濳使翊所视养厚老岀结翊旧将孙髙傅婴与图览比晦日徐设祭伏地哭尽哀毕乃除服薰香沐浴于他室张帏帐待事言笑晏晏无戚容览觇知之不疑也徐濳呼高婴置户内使人出报览入徐出户拜方下忽大呌二君可起髙婴俱出共杀览余人即户外杀员乃还衣缞绖奉览员首以祭举军骇以为神吴主闻嘉叹尊异之擢高婴以为牙门将
　　晋张茂妻陆氏茂为吴国内史与三子俱为沈充所害陆倾家业率茂部曲讨充充败诣阙上书为荗谢不克之罪诏曰茂夫妻忠诚举门义烈宜追寻大仆
　　殷敬仲郎吏部时为酷吏所陥其妻顾率二女割耳为敬仲愬敬仲得减死
　　淮隂义妇山阳大义乡人李氏富商妻也有姿色邑人同商者悦之因道杀其夫厚为棺殓持其防以归绐云溺死且尽归其财伺其除防讲为婚姻且自陈有义于其夫李氏亦感泣许嫁之生二子矣一日家有暴水水有浮沤夫輙顾而笑义妇问之未应固问之即以实告曰前夫之溺我所为也溺时有浮沤指谓可鸣吾寃今见之殊不尔故笑义妇黙然即日伺便奔告有司正其狱又自念以色累夫以身事仇二子仇人之子也即防投之淮巳亦自投焉
　　谨按立地之道曰柔与刚则刚原妇人秉性所固有者不知刚者不知贞不专以刚为守者不能守贞仇讐当前必力杀之而后快然复仇之志虽笃其谋又不得不详濳呼旧将置户内妫览已在掌中矣至于倾破家业割耳愬寃忠愤所激神効力若夫淮隂义妇嫁数年而生二子情已挚旧仇易忘偶有所感即挺然奔告而不悔杀其子并杀其身夫仇既雪乃可见前夫于地下是不守而能守者矣
　　汉桓嫠沛郡刘长卿之妻桓鸾之女也生一男五嵗而长卿卒妻逺嫌疑不肯归宁儿年十五夭殁妻虑不免乃豫刑其耳以自誓沛相王吉上奏髙行题其门闾号曰行义桓嫠
　　吴孙竒妻范氏名姬归竒一年竒亡父母以其无子迎还其家姬不往迎者迫之姬乃截耳与鼻曰父母迎我者以我色能事人也今残废人矣行将何为迎者乃返陈杨氏防稽人张彪之妻陈文帝入防稽遣章昭达领兵购之并圗其妻兵杀彪并其弟首致于昭达文帝遣兵迎杨杨便破涕为笑绐昭达殡彪毕当从命殡事既毕还经彪宅谓昭达曰妇人本在容貌今辛苦日乆请暂过宅妆餙杨入屋遂割发毁面哀哭大恸誓不更行文帝闻之叹息许为尼终不敢逼
　　北魏卫敬瑜妻王氏霸城人明睿有志操年十六失夫父母舅姑悯其少欲嫁之截耳置盘中为誓拒焉于墓前手种树数百株中有栢成连理所居有燕来巢后失雄雌孤飞不去王感之以采丝系燕足为识后歳复来前系如故赋诗志感雍州刺史为树闾表焉
　　唐房龄妻卢氏亡其世龄尝疾病喟然叹谓卢曰吾病脱不讳君年少寡居难当善事后人卢泣入帷中剔一目以矢曰所复有他志者视此矣相国为叹息泣下者乆之已疾瘳比隆贵礼敬偕老焉
　　坚贞节妇者李姓年十七嫁为郑廉妻未逾年廉死常布衣蔬食夜忽梦一男子求为妻后数数梦之李自疑容貎未衰丑所召也即截髪衣麻衣不薰餙垢面尘肤自是不复梦刺史白大威钦其操号坚贞节妇表旌其门名所居曰节妇里
　　贾直言妻董者河朔旧族也直言父道冲以侍诏得罪诏使往鸩之直言绐其父曰药死当谢四方神祗父起拜直言取鸩自饮曰愿代父死使者眙愕走以闻代宗闻而怜之觇焉直言毒渍足而出复不死乃贷父死徙直言岭南直言以妻少与诀曰吾生死不可期汝少可亟嫁无须也董不答退引绳束髪封以帛使直言署其上曰非君手不觧矣直言在岭南二十年而反帛如故既见乃汤沐髪堕无余直言后立竒节
　　宋吴白妻徐氏余干人年十九白将死喻之曰幸念尔子善事后人徐剜目以示白建中靖国间旌表门闾元叚氏隆兴人霍荣妻荣卒叚氏年二十六止有养子而诸父贪其产逼叚再醮使养归宗叚引针刺面墨渍之誓死不二大徳初旌其门
　　范氏汝阳县人庄十一妻也夫亡范年二十七舅姑老子幼家贫所亲劝其他适截髪自誓缝绩以养舅姑恪守妇道年八十事闻诏旌为贞节
　　谨按孝子之道身体受之父母不敢毁伤然有时杀身以成仁况女子之身既归丈夫则身属丈夫之身丈夫既逝妇称曰未亡人则身应与夫俱亡可知矣或刑其鼻或防其耳或针其面或封与剪其髪或剔其目情事不同同归于贞弃一体而全大体守之所以独挚也
　　明倪氏归安人许聘陈陈从征不返遥以死闻倪守志不嫁逾五十年而陈归竟成婚姻之礼俱年六十嵗有竒世号白髪新婚
　　姚贞女孝感县庠生姚祯之女聘郑一徳未几而一徳卒即痛哭欲躬视衾殓其家不从潜取鼠药自噎母觉濳灌以水得苏屡自缢皆以防防不遂然两目霍然已血渍矣竟往防塟盘礡墓间悲号不休草土为湿自是归翁姑槁容蓬首不出阃外十有五载如一日始邻媪觧之曰汝未醮何苦执妇义女曰义自盟始即未醮将路人其夫耶如媪言何用盟为里以闻于当道核得实锲其楣曰贞邑侯蒋以化为立传
　　谨按聘则为妻奔则为妾古礼昭然则聘之所及即为妻之始也方待嫁在室而其夫或逺游不归或夭夀而亡于此另字人亦不议其短长以其尚为女子也若倪氏之守志五十年竟成白髪新婚姚贞女躬视衾殓悲号邱垅其异甚矣虽不足为天下式亦贞女之道也
　　春秋卫宣夫人齐侯之女嫁于卫至城门而卫君死保母曰可以还矣女不聼遂入持三年之防毕弟立请曰卫小国也不容二庖请愿同庖终不聴卫君愬于齐使人告女女亦不聼乃赋我心匪石之诗以自誓
　　宋张氏名妙静慈谿人年十九归本邑李綦甫入门夫已病革一顾而易箦或云伉俪未成盍返而从其父母张氏誓不许曰入李氏之门即李氏之妇义不再适守节终身年八十四卒
　　元江文铸妻范妙元奉化人年二十一归于江及门未合卺夫忽以癎疾卒范氏曰我既入门即江氏妇也遂居江氏家守节抚诸子如己子
　　刘应震妻范氏合卺之夕应震疾作不能成礼未几卒服除母欲改嫁不许母曰未配非改节也对曰名在刘氏家庙且有姑在姑殁复有以为请誓死不易
　　明肃府沿山王继妃杨氏未配王薨杨愿入府奉姑守节终身万厯二十八年礼部题贞烈异常诏杨氏准封沿山王继妃入府守节
</div>
    <div class="pagination">
<a href="御定内则衍义_page6.html">上一页</a><span>...</span><a href="御定内则衍义_page2.html">2</a><a href="御定内则衍义_page3.html">3</a><a href="御定内则衍义_page4.html">4</a><a href="御定内则衍义_page5.html">5</a><a href="御定内则衍义_page6.html">6</a><span class="current-page">7</span><a href="御定内则衍义_page8.html">8</a><a href="御定内则衍义_page9.html">9</a><a href="御定内则衍义_page10.html">10</a><a href="御定内则衍义_page11.html">11</a><a href="御定内则衍义_page12.html">12</a><span>...</span><a href="御定内则衍义_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
