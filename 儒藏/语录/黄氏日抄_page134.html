<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 134 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 134 页/共 162 页</h1>
    <div class="content">　　学书静中至乐说不寓心于物者真所谓至人也寓于有益者君子也愚按寓于有益主学书也君子则自谓也而又有羡于至人则老庄之说先入为主也夫至人者庄子创为戯言以薄圣人非果有其人也至人之次为真人其后有秦始皇魏大武尝实其名而至人则至今未闻也何羡之有
　　菊说家菊性凉味甘野菊性热味苦
　　道无常名说谓道无常名所以尊于万物此不可晓愚恐道流行于万物间非别为一物在万物之上也
　　试笔
　　琴枕说老庄之徒多万物以尽人情信有心也哉愚不知何说
　　王文康公戒子弟吾平生不以全幅纸作封皮
　　佛书数十万言可数谈而尽愚谓此名言也佛书初无可言多作提头敷衍耳
　　乐府
　　皆艶词也
　　集古録
　　多收墟墓碑间有事迹与史不同者以证史之讹缺自后汉以来公卿之门生故吏始立碑颂德以伸感慕至唐而子孙立碑
　　茍有可以用于世不必皆圣贤之作蚩尤作五兵纣作漆器不以二人之恶而废万世之利也篆字出于李斯亦然
　　梁书言武帝得王羲之所书千字命周兴嗣以韵次之今法帖有汉章帝百余字有海咸河淡之类
　　吴季子墓铭世传孔子书按孔子未尝至吴开元殷仲容摸搨以传大厯中萧定又刻于石
　　碑者石柱耳古者刻石为碑谓之碑铭后世伐石刻文既非同柱石不宜谓之碑文元稹称修桐栢宫碑甚无谓也
　　汉有银青金紫之号青紫者绶也金银乃其印章绶所以系印后世官不佩印此名虚设矣隋唐有随身鱼袋而青紫为服色所谓金紫者服紫衣而佩金鱼耳
　　李德裕立茅山三像老君孔子尹真人而自号上清都大洞三景弟子
　　今之使额皆唐宦者之职
　　社稷坛制见唐迁新礼记
　　何仙姑衡州人晩年黒瘦一衰媪
　　佛之徒曰无生者畏死也老之徒曰不死者贪生也死生天地之常理畏者不可茍免贪者不可茍得
　　附録
　　祭欧公文○荆公东坡者极可观吴充为行状韩魏公为志铭皆与实苏辙为神道碑不及也谕孔子文不在兹乎而叙及汉唐文字殊未安语亦有未安处如云秦人虽以涂炭遇之不能废也又云嘉祐之政世多以为得不明言得者何事云厯七郡守厯七郡可矣既曰厯又曰守似赘岂刋本误耶史传凡四后二传文方简明
　　事迹○公之子发等所述公平生之行事备焉凡传志皆取此其载唐书成公不肯看详列传宋公叹曰自古文人好相凌掩此事前未有也愚谓宋公文澁语苦欧公不欲分受后世之讥耳宋公感之益自知其文之不合于欧公也
　　神清洞○谢绛游嵩山见峭壁有若四字云神清之洞疑古苔藓自成文
　　公之子棐知襄州曽布执政其妇兄魏泰来居襄占公私田园棐抑之坐贬后入党籍
　　欧公年谱
　　公吉州永丰人绵州推官名观之子四嵗而孤随母郑依其舅家于随年十嵗借书李氏得昌黎文于敝簏中乞得之力学焉二十嵗自随州荐名礼部二十四嵗当天圣八年以再荐魁礼部三十嵗责司谏髙若讷不救范文正坐贬夷陵令年三十四范公起为陜西经畧辟公掌书记不就三十七知谏院三十八使河东四言麟州不可废又使河北救降卒几被杀者二千人三十九坐孤甥张氏置产事出知滁州四十二知州四十三移颍州乐西湖之胜将卜居四十四知应天州四十六丁母忧归颍州明年归葬母吉州冬复还居颍四十八为翰林学士兼史馆明年上书论宰相陈执中出使契丹五十一知贡举五十二知开封府五十三充御试详定官五十四拜枢密副使又明年参知政事五十七辅英宗即位年六十争濮议明年去国六十二知青州始令长子发筑室于颍六十四乞知寿州更号六一居士明年致仕年六十六薨
　　唐文三变至韩文公方能尽扫八代之衰追配六经之作呜呼亦难哉文公没未几俳语之习已复如旧天下事创之难而传之尤不易故治日常少而乱日常多葢往往而然矣欧阳公起十嵗孤童得文公遗文六卷于李氏敝簏酷好而疾趋之能使古文粲然复兴今垂三百年如公尚存时非有卓絶之资超絶前古畴克至此迹其文词盎温而自然畅达夫岂人力之所可强宋兴百年元气胥会钟之异人固应然尔苏文忠公继生是时公实奬掖而与之俱欧阳公之摸冩事情使人宛然如见苏公之开陈治道使人恻然动心皆前无古人矣然苏公以公继韩文公上达孔孟谓即孔子之所谓斯文此则其一门之授受所见然耳公虽亦辟异端而不免归尊老氏思慕至人辨系辞非圣人之言谓嬴秦当继三代之统视韩文公原道原性等作已恐不同况孔子之所谓斯文者又非言语文字之云乎故求义理者必于伊洛言文章者必于欧苏盛哉我朝诸儒辈出学者惟其所之焉特不必指此为彼尔


　　黄氏日抄卷六十一
<子部,儒家类,黄氏日抄>
　　钦定四库全书
　　黄氏日抄卷六十二　　　宋　黄震　撰
　　读文集
　　苏文
　　诗
　　土苴作平声押当考又噫去声本饱气作叹息用亦当考按庄子土苴以治天下指粪草也当作上声若平声则别有义矣大块噫气非叹息当作平声若去声亦别有文义
　　径山道中诗听莹本上声惑也作去声押则义训为净榜与谤同音本作榜进船也此诗跨渉四五韵不相通者前辈只取声韵相近则协而易读不可以近世之程文用韵律之也
　　清斋二字出七卷惜花篇　蓬沓于潜女大银栉之名也　罢亚二字稻之态非作稻名也登玲珑山诗翠浪舞翻红罢亚白云穿破碧玲珑又答任师中家汉公诗罢亚百顷稻雍容千年储皆用虚字对
　　次韵沈长官不独饭山嘲我瘦也应糠覈恠君肥又十卷中有次韵王巩泛舟诗沈君清瘦不胜衣边老便便带十围皆肥瘦之对
　　次韵曹辅从来佳茗似佳人此句恰与若把西湖比西子是天生之对次韵毛滂芋火对懒残懒字是作防字读俗只用防字
　　论
　　论八首东坡冩景咏物论说天下事无一不曲尽其妙如化工之赋形万物至论孔子从先进谓先进为仕进之初论正统不过虚名簒弑者与圣人同称而无害而反斥章子贬曹魏之非恐亦文人之自主其说未必圣人之本防万世之通言也念中庸之不可能固如此哉
　　策问
　　谓职官令録与郡守四者为国家弃材之委而仕不达者之所盘桓而无聊此从世轻外之弊也谓郡县皆土木之像而像安出与南轩记漓江尧山之词合谓土木之像巍然于上而笾豆簠簋俯伏以就与晦翁席地以祠夫子之说合谓汉因秦制不害为汉唐因隋制不害为唐又况积安不事于改此当坡老晩年变王氏纷更之弊而言与其所上万年书论新法者合然少年策略等说因过于革今其为说亦恐微过于因惟圣人通其变之说为无弊欤
　　杂文
　　明正谓自悲者为惑谓人之无与而不悲者为正善于晓人者也然人情亦安能无悲若顽不之恤又非人情殆类异端之说恐亦未得以为正也
　　稼说论厚积薄发自喻论道之难见盖为不务学者戒也
　　问养生曰和曰安察物之精自得之趣也
　　虎畏不惧己者其证有三似有此理
　　谓六一翁均五物为一欧阳子不免寓情于物然亦人之情苏子广之以齐物之说则庄老之学未必欧阳命名之本心也
　　汤泉七惟骊山居胜絶而坐明皇之累以为抱器适用不择所处之戒盖借以警世尔
　　字同义异可破世俗以经解经之弊
　　诗至于杜子美文至于韩退之书至于顔鲁公画至于吴道子古今之变天下之能事毕矣此东坡博学髙识知味之言然大要引三君子以重道子
　　叙说
　　谓牡丹草木之智巧便佞者也形容精矣然犹以宋广平铁心石肠赋梅花自解而身为之记巧佞之惑人虽明知者不免欤
　　张汤宜无后以达贤有后雄宜有后以盗名无后此特为晁补之发前人之幽光耳司马公无后蔽贤盗名者耶虽然公之言不害其警世
　　叙顔鳬绎诗论精实而无枝词以及世变叙王定国诗论流落而无怨诽以原古始议论闗渉论诗者可观也
　　圣散子治一切伤寒
　　叙田表圣奏议忧治世危明主之说极髙归之二宗之圣尤髙以贾太傅为比以待来者举行意味殊深长矣
　　孔北海英才孔明王佐张安道崖絶重臣也苏子引二人以叙张之文以其皆不求以文鸣非以其人若是班也引伊尹太公管乐淮隂诸葛证范文正公以事业之素定于畎亩材品虽不同文正真无愧古人者也引孔孟昌黎证欧阳子以斯文之可以扶世变然欧阳子辟异端追古作真与昌黎等推而达之孔孟之斯文尚有濓洛在且非此之谓文也其末也复断自韩愈以下杂引陆防李白为比而不复言孔孟岂苏子虽推本孔孟借以张大之而其剂量则固自有在耶
　　字杨荐以尊己俾自爱重而毋恃聪明后学所当深味与妄自尊大为尊者其説正相南北
　　表状
　　徐州贺河平一聨方其决也本吏失其防而非天意及其复也盖天助有徳而非人功此与散文无异不过言理但取其齐比易读盖表啓本如此
　　表啓
　　贺坤成节放亿万之羽毛未若消兵以全赤子饭无数之缁褐岂如散廪以活饥民此类皆説理不求工于文近世表啓文虽工而理缺矣二十七卷啓三十首皆散文之句语相似而便于读耳陆宣公奏议体也
　　书
　　上韩太尉谓西汉之衰其大臣守寻常而不务大略东汉之末士大夫多竒节而不循正道富公与太尉皆号为寛长者而不可犯以非义
　　上富丞相书谓明公勇冠天下仁及百世天下士不可进説也衞武九十有五犹日箴戒于国明公居其全天下效其偏无弃卓越狡悍者
　　上曾丞相书谓鬻千金之璧者不于肆坐五达之衢呶呶自以为希世之珍则其所鬻者可知矣愚谓此真善喻而相天下士莫此为切也何近世士大夫鑚刺其门者为上賔而靖退自将者略不过而问耶呜呼此千金之璧不可得而见珍其所珍非吾之所谓珍也
　　上两制书言任法好名之弊
　　上刘侍读书言天下之所少者非才也气也愚谓人才以气为主此论得之又言凡所以成者其气也其所以败者其才也愚谓此主论之过几于偏矣气者人之所得以生才者足以有为之名人皆可与为善是为天之降才亦以其有为故谓之气推此以为天下国家皆以才名之气养以直则所发刚大故人才以气为主其实成天下之事者才也遂吾身之才者气也才气虽异名二之亦不可今以才为败是见才于流弊而不见才于本原见才于后世而不见才于古人也
　　上韩魏公论场务书议以官权与民于扰攘急迫之中行寛大闲暇久长之政
　　上蔡省主论放欠书皆更数赦而曹吏不许
　　答安师孟书云吾子既得不骄而日知其所不足以其既第也
　　上韩丞相论灾伤云重复捡按则饥民索之沟壑间矣论均税云民安其旧无所归怨今用一切之法而民怨始有所归矣又云某在钱塘每执笔断犯盐者未尝不流涕也又云两浙之民以盐得罪者歳万七千人终不能禁
　　上文侍中论捕盗赏轻
　　上文侍中论盐谓祸莫大于作始
　　答舒焕黄鲁直以下诸书皆道情契不及国事
　　与秦太虚书説在黄州挂钱梁上日用百五十钱之法武昌山水佳絶食物多贱人情相与之乐善处困者也
　　答李琮问王天常论叛蛮乞弟事可且罢诸将兵独精选一转运使及一泸州知州经画如赵充国之于先零邓训之征羌及月支胡李固援益州刺史张乔破灭叛羌倒举祝良张乔平交趾而不遣兵皆磨以歳月万全之举也初汉永和中遣中郎将尹就讨叛羌益州谚曰敌来尚可尹来杀我遣兵之扰如此可不谨哉
　　与朱鄂州书论养子不举之事甚悉
　　记
　　凌虚台记末句云盖世有足恃者而不在乎台之存亡也其论甚髙其文尤妙终篇收拾尽在此句而意在言外讽咏不尽昔王师席所谓文之韵者此类
　　中和胜相院记言佛之难成劳苦卑辱非侥幸小民之所乐今剟其患专取其利治其荒唐之説务为不可知愚谓作院记如此斯忠于佛者矣
　　墨君堂记谓得志遂茂而不骄不得志瘁瘠而不辱论竹至此斯不玩物矣
　　墨妙亭记知命者必尽人事然后理足而无憾真理到之言可以发明孟子不立岩墙之説
　　钱塘六井唐李长源所作清湖中相国井其西为西井西而北为金牛池又北而西附城为方井为白龟池又北而东钱塘县治南为小方井而金牛之废久矣嘉祐中沈文通絶河而至美俗坊为南井其疏涌金池为上中下则熙宁五年陈述古
　　大悲阁记其中无心其口无言其身无为则饱食游嬉而已是为大以欺佛者也
　　超然台记谓物皆可乐人之所欲无穷而物之可以足吾欲者有尽无往而不乐者盖游于物之外也
　　雩泉记谓吁嗟以求雨而神应之吁嗟其所不获而吏弗应为媿于神愚谓此反己之至而求神之本也吾平时哀吾民之吁嗟神其有不一旦哀吾之吁嗟者乎
　　醉白堂记反覆将白乐天韩魏公参错相形而终之以取名也亷之説尊韩之意隐然自见于言外矣
　　盖公堂记喻人以气为主食为辅而病药之过以明萧曹牧民于百战一切与之休息而天下安善乎其扬盖公之清净也繁文之弊至今极矣其祸民殆不减百战呜呼安得如盖公之説而一洗之
　　李氏山房藏书记谓昔见书之难而今有书不读宝绘堂记论古之嗜书画有害其国防其身者君子可寓意于物而不可留意于物譬之烟云之过眼百鸟之感耳岂不欣然接之去而不复念也
　　滕县公堂记谓宫室有所从受而传之无穷今日不治后日之费必倍此论亦居官者所当深察也
　　思堂记特主无思之説愚谓心之官则思自古未闻无思之説天下何思何虑言理有自然不待思者也不思而得言德盛仁熟不必思者也如朋从尔思思而不学之类则戒人之过于思也思不可无也东坡才髙识敏事既立就而又习用道家之説以爱惜精神为心故剏言无思非孔孟教人意也自得之趣不可以训者也
　　石氏画苑记子由尝言所贵于画者为其似也似犹可贵况其真者吾行都邑田野所见人物皆吾画笥也所不见者独鬼神耳当赖画而识然人亦安用见鬼此説正合愚素心欲宣之言而莫能者敬书以破世俗嗜画之癖
　　碑
</div>
    <div class="pagination">
<a href="黄氏日抄_page133.html">上一页</a><span>...</span><a href="黄氏日抄_page129.html">129</a><a href="黄氏日抄_page130.html">130</a><a href="黄氏日抄_page131.html">131</a><a href="黄氏日抄_page132.html">132</a><a href="黄氏日抄_page133.html">133</a><span class="current-page">134</span><a href="黄氏日抄_page135.html">135</a><a href="黄氏日抄_page136.html">136</a><a href="黄氏日抄_page137.html">137</a><a href="黄氏日抄_page138.html">138</a><a href="黄氏日抄_page139.html">139</a><span>...</span><a href="黄氏日抄_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
