<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 20 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 20 页/共 109 页</h1>
    <div class="content">










　　诗经
　　百辟卿士媚于天子不解于位民之攸塈
　　监察御史【臣】丛洞
　　朱子曰人君能纲纪四方而臣下赖之以安则百辟卿士媚而爱之维欲其不解于位而为民所安息也
　　吕祖谦曰君燕其臣臣媚其君此上下交而为泰之时也泰之时所忧者怠荒而已此诗所以终于不解于位民之攸塈也方嘉之又规之者盖臯陶赓歌之意也
　　【臣】谨按圣人奉天出治思与大小臣工共奠不拔之基而使天下永享升平之福非徒欲其奔走承顺縁饰文貎而已也必各出其中心之诚曲将其爱戴之忱不自安于怠缓悦从之习而即以仰赞一人兢兢业业克艰厥后之美则治日进于熙明民日跻于康阜所以主臣道合庶绩咸理万年有道之长皆臣工忠爱之心有以防其成也如假乐之诗称愿嗣主既言其纲纪毕举燕及羣工而因推言夫百辟卿士之所以仰答其君者且畧其鞠躬尽瘁之迹而祗述其责难陈善之意谓其所为媚于天子者曰不懈于位民之攸塈盖人臣之爱君若祗侈陈功徳之隆道慈惠之盛此不过揄颂之文感激之情不可以为媚于天子也媚于天子者出于天性之不容已达于至情之不自知其所夙兴夜寐笃棐不忘者惟是我后之社稷如何而灵长我后之土宇如何而巩固我后之国祚如何而千秋万年绵引于无替计惟天下之民饮和食徳共享太平之乐则民不致有暑寒之咨而天子乃以适其泮奂优游之乐亦惟天子之心持盈保泰不开燕昵之隙则一人不忘咨警之懐而民乃以防其懐保底定之恩故必天子之精诚常周于穷檐蔀屋之内诚求保赤之真时时与之闗切念念与之维系察其饥寒恤其疾苦补其缺防均其乐利然后水旱不能灾而隂阳不能贼为之民者耕田而食凿井而饮含哺鼓腹以生以养皆圣天子怵惕维厉不自荒宁之心隠贻之利当世赖之后世传之以为有道之圣人太平之天子此百辟卿士之所为纒绵笃挚而不释于懐者也故曰媚也媚于天子者益深献纳于天子者益切成周太和之治固君徳之隆亦百辟卿士媚兹之心有以仰赞其盛与
　　奉
　　上谕尔所进经义遵照朱子之説君能纲纪四方而臣下赖之以安则百辟卿士媚而爱之维欲其不解于位而为民所安息也但以爱言媚不足以履臣道之实而补出维欲其三字以不解于位专属于君亦无以见君臣各尽之义以朕看来媚不得以爱言当作顺字看不解于位不专指君亦兼臣説葢谓君能尽道于纲纪以安其臣臣顺天子之休命以尽其职又且慎终如始君与臣各不解于其位此乃后克艰厥后臣克艰厥臣之指与为君难为臣不易之言同是君臣交警之意人君以此能全君道人臣以此能全臣道君臣道合庶绩熙明而民乃赖之以安息也朕意此经当作此解説钦此










　　史
　　正其谊不谋其利明其道不计其功
　　检讨【臣】阮学浩
　　【臣】谨按功利之中于人心也久矣先儒谓训诂词章皆足害道然未若功利之溺人为尤甚也今人发一念举一事未有不从功利起见者功利之习深而所谓正谊明道之务循名则是核实则非身世之交受其也宜哉夫心术之辨不外公私两端性分之所固有职分之所当为者谊也道也皆公也縁是而志虑纷焉歆羡形焉则憧憧扰扰悉功利之私而已其始起于自私自便之情而趋向既岐末流遂逺甚且逾闲荡检败身裂名而无所顾惜莫非一心之驰骛阶之厉也试观士子读书稽古其讲明切究于平日果能屏除声誉攀援之见否也亦有口不言声誉而取声誉者益工外若絶攀援而习攀援也愈熟此其为学公乎私乎迨身列仕籍矣家室之经营迁除之计较犹显焉者耳乃若有官守者尽其职而即借尽职以梯荣有言责者尽其言而即假尽言以希遇此其立朝公乎私乎且夫天下之弊莫大乎共为一事而隂判两途既已毫厘千里矣而犹矫托于道徳性命之説以显为名髙以致巧诈之术日滋嗜欲之机日炽久之声应成孚波靡不返安得复有学问安得复有事功哉今使为士者捐成心去故智羣以谋利计功为耻则学校之气静矣学校之气静而人材不出教化不兴者防防无之也又使服官者化其谋利计功之私各殚厥心各恭尔位不党同不立异则朝廷之气静矣朝廷之气静而政治不底于清明风俗不归于醇厚者亦防防无之也盖公私之界祗于立心之诚伪别之凡无所为而为者皆诚有所为而为者皆伪也设诚致行而勿以私伪杂乎其间明体逹用胥不外此而求之矣夫周秦之际功利之锢蔽已深而仲舒乃能首揭正谊明道之指开西京儒术之先而上契孔孟之防言逺有端绪夫岂偶然也哉
　　奉
　　上谕董仲舒谓正其谊不谋其利明其道不计其功不独指为士与服官者言即人君亦不可不深明此意何也君有君之分分之所在即谊也明王奉若天道即道之当明者也一以功利为念则虽急于图治只成驩虞杂霸气习而不足语于纯王之政矣至云有官守者尽其职而即借尽职以梯荣有言责者尽其言而即假尽言以希遇似此居心臣子中未尝不有其人但人君不可先以此心相待盖君惟患臣之尸位素餐与缄黙取容耳幸有能尽职尽言者而又预疑其梯荣希遇则逆亿为心岂不沮人奋勉报効之志乎朕待臣下从无成心而于此等情状要自不为所蔽孔子曰不逆诈不亿不信抑亦先觉者朱子训以虽不逆不亿而于人之情伪自然先觉必如圣人之言乃为无弊是知挟术任数即属功利之见亦君道之不可不察者也钦此













　　史
　　唐太宗以选人多诈冒资防敕令自首未几有诈冒事觉者帝欲杀之戴胄奏据法应流帝怒曰卿欲守法而使朕失信乎对曰敕者出于一时之喜怒法者国家所以布大信于天下也陛下忿选人之多诈故欲杀之既而知其不可复断之以法此乃忍小忿而存大信也帝曰卿能执法朕复何忧
　　给事中【臣】马宏
　　【臣】谨按一成不变为法法者上与下共守之无容意为轻重者也而不能不夺于一时之喜怒喜而僭赏则幸泽者多怒而滥罚则扺网者众书曰惟明克允又曰汝无面从退有后言大抵法有定而敕无定人主如欲以一时之敕易百年之法必有畸轻重而不自知者而其臣复畏威顺防缄黙取容以成其失则诎法以从敕而法遂不信于天下矣唐太宗忿选人之多诈欲杀之以符前敕当是时意在示信罚在必行杀一有罪之人以明天子之果无戏言于理亦未为大失而戴胄据法以争卒能挽回前防而不以沽直为嫌维太宗亦虚懐无我乐其臣之直言守法而不以拂防为忤使君臣之间而尽若此即天下亦安得有寃狱哉乃未几杀瀛州刺史卢祖尚大理丞张蕴古史称祖尚奉使不行犹有辞难之罪若蕴古则当官执法可赏而不可杀者幸即为戴胄不幸则为蕴古前后相悬迥若霄壌而其时顾寂寂无言者岂真法当其罪而无容言与抑嫌于党援朋比而不敢言与魏徴曰陛下欲善之志不及于昔时闻过必改少亏于曩日谴罚积多威怒防厉夫太宗以一人之身始则求贤纳諌舍己从人俾臣下皆得以尽职继则威刑自恣戮及无辜而臣下亦无敢据法以争讵非善始者多克终者寡一时之小忿毎足以隳百年之大法欤夫执法者臣职也听其执法而不以敕夺者君道也敕不胜法斯忍忿存信而上下各有所守法不胜敕则朝更夕改而前后两无所慿他日太宗有云法令不可数变数变则烦更敕百司诏敕未便者皆执奏其诚有所悔而善于补过者乎若夫古之圣王节喜怒平刑赏谨号令予违汝弼而一防以法则又安有既失之悔哉奉
　　上谕朕按戴胄此对与张释之论犯跸事相似但释之云方其时上使人诛之则己未免开人主妄杀之端不若戴胄所言敕者出于一时之喜怒法者国家所以布大信于天下持论甚正非释之所及若唐太宗之为人殊不可与汉文帝比文帝天性纯粹以仁心行仁政乃自然不嗜杀者太宗则假之而已观其推刃同气骨肉之间尚多遗憾何论其他即其纳言从諌亦不过勉强一时而非出于中心之诚然安能久而不变此魏徴所以有陛下欲善之志不及昔时之论也夫无始无终而自然纯一自古惟性安之圣能之一有矫强则有初者必至于鲜终矣此则不可不勉钦此













　　性理
　　明不至则疑生明无疑也谓能疑为明何啻千里
　　修撰【臣】金徳瑛
　　朱子曰此为不能先觉而欲以逆诈亿不信为明者发然明与疑正相南北何啻千里之不相及乎【臣】谨按周子此章盖承上章无欲静虚明通之説而反覆以尽其防也圣人之心不以一毫私意自蔽不以一毫私欲自累湛如止水朗如明镜而于天下之事感而遂通无所处而不当虚之至故明之至焉盖天下外物之累明者犹在后而疑心私意之发于内而自生其蔽者最为切近而难知譬如人之目其逺可以见百里其细可以察秋毫虽有外物之障未必能阻其光之全也而惟纎毫之翳生乎其间则或至于尺寸之莫辨心之疑犹目之翳也欲目明者务去其翳欲心明者务去其疑有如事未至而先存图度之心人未接而先存防范之术是之谓疑疑则虚灵之体蔽而又何以生明哉使或以此而用人既已用之旋复防之或潜寓耳目于旁观左右之伺察将所用者亦自觉其信任之不笃而观望牵制无以尽其材矣或以此而听言未遽究其中之可否利害而形似之间疑其有所为而发必至于避嫌拘忌而不敢吐其诚矣君子不能必人之不欺己而恃己之明有以胜之贤不肖可以交至于前而公言私言可以互入于耳确有所见不妨尽发其根株穷其底里使不肖懐私之徒晓然于日月之不可欺雷霆之不可犯而断不存二三之见以优游于胸中为也况夫执狐疑之心者来谗慝之口持不断之意者开羣枉之门物先腐则虫生宵小之类且有乗其疑而借以行其罔者岂非蓄疑败谋其流必至于此哉周子之言曰无欲曰静虚指其本也曰谓能疑为明何啻千里破其妄也夫人有夜气明而旦昼则昏者夜气之时虚而旦昼有百为之扰故也人有旁观明而当局则误者旁观之心公而当局有利害之切身故也人有考古明而处时事则惑者鉴于前者心无爱憎而接于今者容有好恶故也惟廓然大公怡然顺应情顺天下之情而无情欲通天下之欲而无欲乃称圣人之明焉然而疑心之起往往展转于不自知强制焉而不可欲缉熙于光明者其必由于学乎记曰清明在躬易曰君子以虚受人所以屏去本心锢蔽明之本体也书曰学于古训乃有获又曰鉴于先王成宪其永无愆记曰致知在格物果其熟悉古今之成败逺迩之情形人心之真伪亦自可以临几而立决明之大用也惟明之量克充则疑之数自减体用备具疑复何自而生此治心之法即御世之权也
　　奉
　　上谕圣人之心不以一毫私意自蔽不以一毫私欲自累本见于中庸章句朕观朱子语类中言此二句之义实有内外之分私意自内而生私欲自外而入所谓私欲者非但声色货利之利足以防溺人心即如耳目口体之在己身者不能戒谨恐惧易流入于非礼所当主敬存诚使无一毫之私也周子明不至则疑生义甚深逺与圣人不逆诈不亿不信抑亦先觉之防相为发明盖逆诈亿不信即疑也先觉即明也诚至生明自然无疑人惟不能先觉故往往以逆亿私心待人然亦有居心浑朴不存逆亿之见而于是非情伪皆不能先觉者此又何益岂可与自诚明同语乎必如此其义始备钦此




　　御览经史讲义卷首
<子部,儒家类,御览经史讲义>
　　钦定四库全书
　　御览经史讲义卷一
　　周易
　　乾元亨利贞
　　检讨【臣】陈兆仑
　　朱子曰伏羲仰观俯察见隂阳有奇耦之数故画一奇以象阳画一耦以象阴见一阴一阳有各生一阴一阳之象故自下而上再倍而三以成八卦见阳之性健而其成形之大者为天故三奇之卦名之曰干而拟之于天也三画已具八卦已成则又三倍其画以成六画而于八卦之上各加八卦以成六十四卦也此卦六画皆奇上下皆干则阳之纯而健之至也故干之名天之象皆不易焉元亨利贞文王所系之辞以断一卦之吉凶所谓彖辞者也元大也亨通也利宜也贞正而固也文王以为乾道大通而至正故于筮得此卦而六爻皆不变者言其占当得大通而必利在正固然后可以保其终也此圣人所以作易教人卜筮而可以开物成务之精意
　　【臣】谨按干天道也君道也惟天发育万物而物无不受其生成惟君统理万民而生成之功与天地参凡此皆乾道之大通而至正也故朱子谓乾道大通而至正一语浑括天人至眀切矣下乃云筮得此卦其占当得大通而必利在正固此觧本文元亨利贞四字正面只贴占者讲葢易为开物成务之书故推而极之万事万物言以天道之至神君道之至圣皆必大通而至正而凡在生成之中秉皇降而遵王路者其可不勉乎如此説来方见天人上下一贯之理而诸儒便作四徳解预夺文言地歩者皆非也文王系辞自有文王之意孔子文言自有孔子之意俗儒必混而同之以文言四徳硬作此处注脚则拘泥不可通而于所以勉占者之防亦并晦矣然谓二圣人之意或有异同则又不可文王孔子皆从乾道之大通至正处设想文王浑涵其意而后系此辞孔子分析其辞而直抉其意曰元曰亨曰利曰贞只完得大通至正四字之蕴而意岂异哉所以必分析言之者浑沦处难以言名不得不借其辞而析之使人知所以求端而用力也以元亨利贞分配春夏秋冬者以四时为人所触目而共暁也以元亨利贞分属仁义礼智者以四端为人所问心而皆具也无非欲以道之本然率百姓以共由而圣人之情见矣审乎此则一举念之间而此念之始终即元亨利贞在焉一出言之顷而此言之往复即元亨利贞在焉故又曰君子行此四徳者故曰乾元亨利贞言君子于此四徳皆本干徳为行将四字摄归一字正要人不泥作四项看然则孔子文言已该于文王四字之内而文王系辞已该于伏羲卦名之内不宁惟是干之六画已该于一画一画者其中实也至健也其两端平也至正也勿二勿三至纯粹也有始有终无始无终至精微也尧舜曰精曰一曰中其即干之一画也欤












　　周易
　　九三君子终日干干夕惕若厉无咎
　　检讨【臣】朱璂
</div>
    <div class="pagination">
<a href="御览经史讲义_page19.html">上一页</a><span>...</span><a href="御览经史讲义_page15.html">15</a><a href="御览经史讲义_page16.html">16</a><a href="御览经史讲义_page17.html">17</a><a href="御览经史讲义_page18.html">18</a><a href="御览经史讲义_page19.html">19</a><span class="current-page">20</span><a href="御览经史讲义_page21.html">21</a><a href="御览经史讲义_page22.html">22</a><a href="御览经史讲义_page23.html">23</a><a href="御览经史讲义_page24.html">24</a><a href="御览经史讲义_page25.html">25</a><span>...</span><a href="御览经史讲义_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
