<!DOCTYPE html>
<html>
<head>
    <meta charset="UTF-8">
    <title>丽泽论说集录 - 第 1 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丽泽论说集录 - 第 1 页/共 11 页</h1>
    <div class="content">　　钦定四库全书　　　　　子部一
　　丽泽论説集录　　　　　儒家类
　　提要
　　【臣】等谨案丽泽论说集録十卷宋吕祖谦门人杂录其师之説也前有祖谦从子乔年题记称先君尝所裒辑不可以不传故今仍据旧录颇附益次比之乔年爲祖谦弟祖俭之子则搜录者爲祖俭乔年又补缀次第之矣凡易説二卷诗説拾遗一卷周礼説一卷礼记説一卷论语説一卷孟子説一卷史説一卷杂説二卷皆以门人集录字明非祖谦所手着也祖谦初与朱子相得后以争论毛诗不合遂深相排斥黎靖徳所编语类以论祖谦兄弟者别爲一卷其中论祖谦者凡三十二条惟病中读论语一条稍称其善答项平甫书骂曹立之书一条称编其集者误収他文其余三十条于其著作诋系辞精义者二诋读诗记者二诋大事记者五诋少仪外传者一诋宋文鉴者五诋东莱文集者三其余十一条则皆诋其学问如云东莱博学多识则有之矣守约恐未也又云伯恭之弊尽在于巧又云伯恭説义理大都伤巧未免杜撰又云伯恭教人防文字也麤又云东莱聪明防文理却不仔细缘他先读史多所以防麤着眼又云伯恭于史分外仔细于经却不甚理防又云伯恭要无不包罗只是扑过都不精可谓抵隙攻瑕不遗余力托克托等脩宋史因置祖谦儒林传中使不得列于道学吕乔年记亦称讲说所及而门人记录之者祖谦无恙时尝以其多舛戒无传习殆亦阴解朱子之説欲归其失于门人也然当其投契之时则引之同定近思录使预闻道统之传当其抵牾以后则字字讥弹身无完肤毋亦负气相攻有激而然欤语类载李方子所记云伯恭更不教人读论语而此书第六卷爲门人集录论语説六十八条又何以称焉道学之讥儒林也曰不闻道儒林之讥道学也曰不稽古龂龂相持至今未已夫学者穷研经义始可断理之是非亦必博览史书始可知事之得失博学反约古有明训朱氏之学精矣吕氏之学亦何可尽废耶乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　丽泽论说集録卷一
　　宋　吕乔年　编
　　门人集録易説上
　　读易当观其生生不穷处
　　读易须于平时平读过处反复深体见得句句是实不可一字放过如此读易虽日读一句其益多矣若泛泛而读虽多亦奚以为
　　干
　　乾元亨利贞如尧钦明文思为尧舜濬哲文明为舜上九亢龙有悔健而无息之谓干九极于上则疑于有息矣故圣人于上九而戒之以亢使人不可轻进盖常留一位在前则有不息之意若处亢而止则息矣非干也
　　彖曰大哉乾元万物资始乃统天云行雨施品物流形大明终始六位时成时乗六龙以御天乾道变化各正性命保合太和乃利贞易有太极是生两仪非谓两仪既生之后无太极也卦卦皆有太极非特卦卦事事物物皆有太极乾元者干之太极也坤元者坤之太极也一言一动莫不有之学者须玩乾元二字方见得云行雨施品物流形气象大哉乾元万物资始乃统天此彖元之义也云行雨施品物流形此彖亨之义也西铭亦有此句气象大明终始　非谓止言一卦终始如初九上九之终始当大明乾道之终始既知乾道则六位已成于吾胸中矣故曰六位时成六位非特卦中六位凡事中皆有六位时乗六龙以御天者言体乾道以作用也各正性命保合太和盖保合天地之太和
　　象曰天行健君子以自强不息他卦象中皆言卦名如地势坤云雷屯之类独此卦不言干而言健盖非健不足以尽乾道之大君子体干正在自强不息当防自之一字
　　终日干干反复道也干干不息也乾道反复如环之无端故无息也盖谓进退皆在道也
　　利者义之和也老苏之説不合分利义为两涂盖义之和处即是利也茍有徒义徒利之辨则非矣
　　君子体仁足以长人仁者人也合而言之道也世人分为二故君子体而为一
　　君子行此四徳者故曰乾元亨利贞既行此四徳即是干也非止体干也
　　遯世而无闷者疑虑不萌于心确乎其不可防也非离于人而立于独者不足以与此若不逺复者未免于有念虑也故中庸曰遯世不见知而不悔惟圣者能之
　　乐则行之忧则违之则之一字须子细详防凡人当乐当忧或为利害牵制或为私意所夺如何便行得违得惟圣人则便行便违也则便也此见圣人所为无滞碍处
　　龙徳而正中者也庸言之信庸行之谨庸者常也惟常言常行自得正中之义
　　闲邪存其诚诚者中所固有但当于邪字上用力防之而已惩忿窒欲闲邪存诚尊徳性也必学以聚之问以辨之
　　善世而不伐凡人之功有相敌者则矜伐之心生惟其己之善超迈于世人莫已敌如此自然不伐
　　见龙在田利见大人君徳也九二臣位而言君徳古人言君不独有天下谓之君凡可以济世长人者皆曰君可也
　　干之九三九四皆有进徳之意盖九三九四皆重刚而不中处不安之地所以能进徳修业凡人之为学者若自以为安且足则终不可以求进惟君子自处于不安故终日干干夕惕若厉无咎是以徳可进业可修孔子推明其义曰忠信所以进徳也修辞立其诚所以居业也大抵为学之道当先立其根本忠信乃实徳也有此实徳则可以进徳修业根本不立则徳终不可进业终不可修譬之播种有一粒之种潜萌于地中故春可生夏可长秋可成人但患无忠信若有忠信则徳何患不进业何患不修故忠信所以立本也修辞立其诚此乃下工夫处大抵人之于辞当谨其所发辞之所发贵出乎诚敬修于外而不修于内此乃巧言令色非所谓修辞所谓修辞立其诚立之一字学者最当防人之于道须当先立其根本茍根本不立则迁转流徙必为事物所夺必不能存其诚此辞之所发所以贵立其诚而使之内外一体然后可以居业也君子居业犹百工居肆以成其事事之所以成由百工之居肆君子进徳修业安可无所居乎又曰忠信本也人能本夫忠信而端慤不欺则徳业当进修矣业至大也居之必有自惟修辞立诚则为居业之所凡人有所作为必先见乎辞故疾人者有忌辞怒人者有忿辞辞既修则其中可知矣诚所以立也此正学者下手处
　　知至至之可与几也知终终之可与存义也所见无毫发不尽然后可与几所谓义者乃当然之理须全体是义乃可以存义若以义为善而求为之亦不可与存义矣此乃圣人始终之学如自十五而志于学便见得七十不逾矩地位自可欲之谓善便见圣而不可知之谓神地位此皆致知力行之所致也学至于此可谓尽也圣人方且曰是故居上位而不骄在下位而不忧自常情观此数句以圣人处之为甚易不知圣人处之甚难如中庸所谓君子尊徳性而道问学致广大而尽精防极髙明而道中庸乃曰居上不骄为下不悖盖圣人始终之学既尽方知其为难故干干因其时而惕虽危无咎此亦自然之理论圣人终始之学虽曰甚难要之皆自不安中得之　在下位而不忧忧私忧也因其时而惕惕所宜惕也忧与惕两不相关
　　九四一章须防故无咎三字凡人规行矩歩自然无失若进退无常岂能无咎惟九四或跃或潜或进或退乃无咎者以其进徳修业之及时也盖进徳修业不可先时不可后时须识得时中之义
　　大凡声不同则不相应气不同则不相求物各从其类圣人与万物非相类然圣人一作而万物皆覩盖圣人万物皆备于我故一作而万物皆覩言万物各以同声同气相从如水不流燥火不就湿云不从虎风不从龙以其声气之异也圣人通天下之声为一声不见有异声故无一声之不应通天下之气为一气不见有异气故无一气之不相求所以一出而万物咸覩彼本乎天者亲上不亲乎下本乎地者亲下不亲乎上岂若圣人偹万物于我徧为万物之类乎圣人作而万物覩若以爻体观之则同声相应同气相求至上下皆亲固其常理然此何预学者事学者须详体此意广而推之吾胷中自有圣人境界吾能反而求之则当有应之者如克己复礼天下归仁之意是也
　　过中则亢中可过上过五故亢日中则昃月盈则食亢之理也贤者过之亦是道术之亢若清虚絶灭之学所见非不自髙然至于无位无民无辅则皆不可用易无所不载故此亦可以言亢
　　乾元用九天下治也干天也元圣人也天无时而不用九而天下有治不治者由居其下者无用九之圣人耳圣人与天同徳则天下治矣
　　或跃在渊乾道乃革四去五为近
　　象与文言论上九一爻曰亢龙有悔盈不可久也又曰动而有悔又曰穷之灾也又曰知进而不知退皆言亢之不可极至于所谓与时偕极盖诸处已説盛满之当抑故此章重申此义谓时方盛满道亦与之盛满何适而非道也
　　坤
　　干下彖元亨利贞止四字而已坤下彖自元亨利牝马之贞以下凡数十言此乾坤之所以异
　　君子有攸往人皆言坤体静不知静而有动干动而坤当顺干故体易之君子当攸往
　　大哉乾元至哉坤元物无两大之理然于此又可以见天髙地下君尊臣卑上下之分自然如此
　　物一而已矣理虽一然有干即有坤未尝无对也犹有形则有影有声则有响一而二二而一者也
　　或从王事无成有终凡人多不达此意所为之事当做十分只做五六分多懐不须做尽之心如此乃是无成无终也君子则不然虽不居其成功而其所为不以大小逺近未尝有一毫之不尽一毫不尽则失有终之义矣无成有终者虽不居其成而不敢有一毫不尽之心乃可
　　六五黄裳元吉文在中也此最难在中
　　坤之初六一阴始生之时圣人所以发明见防知著之理大抵善者阳之类恶者阴之类也凡小人女子夷狄皆是阴之类初六一阴初生初长之时在人一身论之则邪志初萌之时在天下事势论之则小人女子夷狄初生初长之时当其初生初长正如九月肃霜去坚氷之时甚逺然而履霜须便知坚氷之必至须是早为之戒象曰履霜坚氷阴始凝也驯致其道至坚氷也履霜时阴始凝聚大抵邪心恶念与小人女子夷狄之类不可使凝聚将萌将长时便斩絶消荡才凝聚便渐渐驯致直至坚氷地位欲观此爻须防履字盖才踏便觉也防得履字则非心邪念发时便觉防得凝字则非心邪念便须消散防得驯字则知履霜坚氷势所必至臣之于君子之于父本是至亲至义至于弑君弑父时虽甚恶人安能一日做成皆由渐渐养成积久贯熟然后有弑君弑父之事使辨之早何由至此所以几防之间十分当辨辨之不蚤便是弑君弑父之渐易曰履霜坚氷盖言顺也此一句尤可警非心邪念不可顺养将去顺养去时直至弑父与君如饮酒初时一两杯顺而不止必至沈湎杀身如鬬殴初时只是忿疾若顺忿疾将去必至操刀杀人今世俗所谓纵性者即顺之谓也在大有所谓遏恶善在损所谓君子以惩忿窒欲不顺之之谓也大至非心邪念若顺将去何所不至惩治遏絶正要人着力
　　屯
　　易之爻大抵随歩换形如屯初九刚正之人本自是好在六二防九则以隂柔为刚阳所逼却看得九是寇此随歩换形也至六四与初九是正应得初九刚阳之助却看得是婚姻此又随歩换形也
　　九五与六二是正应既是有应而九五之爻却云屯其膏其辞反不美何也盖易变易也初无定体五虽有二之应然二是隂柔之质岂能济屯难譬如人君得刚明之臣相助乃有益茍不得刚明之人虽有柔弱者千百辈相助何益于事此所以屯其膏也又不可拘于有应
　　防
　　初六发防利用刑人上九击防师严然后道尊
　　终皆以严
　　需
　　君子以饮食宴乐易曰饮食以养其气体宴乐以和其心志此二句极有意味盖君子于未遇之初涵养成就一旦有用则无施不可此非口体之养而已也
　　刚健者多陷溺盖躁进而不待时故也惟刚健而言所需则无陷溺之患矣
　　天下有一等自好之士不肯轻出但并与己分工夫皆废又非所谓吾斯之未能信君子虽不轻出不妨做立事业工夫故谓干刚而能需何所不利
　　初九九刚健之物不能无动需于郊则去险尚逺利用恒无咎非谓去险虽逺而常行之事亦可为但能用其常以应天下之变则无咎矣不谓之守常而谓之用常此言亦可以意防
　　九二去险渐近虽无大害亦有小言语而以九刚阳而居二之柔虽有言语之伤犹能含垢忍辱而不较盖寛裕居中善处患难者也其终吉也固宜
　　九三近坎之阴故有灾谓之在外者九三是内卦之终逼近于坎之外卦也故曰灾在外也
　　六四以内卦观之固厄于险而不得进以外卦观之又惧为三阳所逼六四居险之下而见逼于三阳其伤可知幸而六四以阴柔之质出穴以避故需于血而已耳不然则大有所伤也
　　九五需于酒食贞吉九五一爻在坎隂之中也常人之情处至险之中必惶惧逼迫无所聊赖五处至险而从容舒缓饮食宴乐是知险难之中自有安闲之地也此卦下体阻于逺而需待是见险而止犹在险之外人之所可能也九五一爻入于险中而不害其为安闲人之所不可能也
　　上六六与三相应更不须避故入于穴然应于一阳则三阳皆进不速之客谓此三阳不速之而自来也上六以阴柔之才处险之极又当三阳之进惟至诚尽敬以待之而不与之较庶几可以免悔吝曰终吉者即象之所谓未大失也
　　讼
　　凡讼之道当以诚实为先诚实则利见大人事不实则不利见大人而利见昏迷之人矣虽诚实而不利渉大川恃其实而讼则讼极而陷溺其身矣
　　比师
　　比与师当作一体看且以大体看既有众则必有比君道善羣茍无善羣之徳则强凌弱众暴寡人将不能自安以小言之比卦当与师相表里始见三代兵农井田之所起师除九二一阳而五隂即五人为五之象也比除九五一阳而五隂即五家为邻之象也此是兵农为一当天下有事出则权专在将更无牵制之患天下无事入则权便归君更无尾大不掉之患
　　比则相亲比即是吉道欢忻交通安得不吉比吉大槩言比也原筮元永贞无咎此言独立孤陋固是凶道然比而不推原卜度是有此三徳之人茍始相亲比不得其人则终不能免咎必有此三徳然后与人比古人所以不轻肯以身比人盖以此当看伊川説
　　不宁方来古人灼见天地之间无独立之理故必皇皇汲汲往来亲比如尧舜孜孜稽于众舍己从人之类盖谓天下非一人所为故必以天下之耳为耳以天下之目为目如学者亦当亲师取友然后可后夫凶易之义大抵举轻明重非不往亲比特后往尔凶犹及之况于然自足傲然独立者乎【阙】　也九五以一阳在上羣隂顺从以刚中也此指言相亲比之状刚而不中则失之暴便是偏既刚且中所以能具此三徳上下应也君能亲比上下皆相应初无彼此其道穷也人之一身能几不能亲比其道之穷也宜
　　地上有水比见得比亲切处浸润滋灌流行未尝相离先王建万国亲诸侯是人君比天下之纲目建万国所以比民亲抚诸侯所以比天下盖君之于民岂能家至户到而比之惟抚诸侯使孚吾徳意于天下即是比天下也若只是以一人比天下则天下不可得而比矣
　　初六以柔处初有顺之理比之始以诚信为本至于盈缶无一毫亏损自然终来它吉象比之初六排一比字在初六上此见圣人笔法与作春秋觧诗一同干旋一字便见意全且如孟子举孔子説诗天生蒸民只就中添一故字与一必字其理粲然甚明后世虽千百言而不足
　　六二比之自内伊川曰士之修己乃求上之道求非干禄之求也縁其质柔体顺故有贞吉自失之戒
　　六四外比之正吉四最近君遂比于君五刚明贤君故圣人以从上言之然当看伊川三叚之说相通不可偏
　　九五伊川説最要熟看邑人不诫虽切近者亦不丁宁之象曰显比之吉位正中也縁自处得正中所以能尽显比之道若使自立身偏处不可谓正中
　　上六比之无首凶圣人因上六之无终故推原其所以无终之由所谓无首却不是指初六説大凡无终者皆原无始今人言无终者以为初间本好只后来有少不好殊不知终之所以不善者只縁初不善使初间有一分未是处在当时却未见到后来不善时皆自此一分发出
　　此卦大抵以五为主二与五正应切近故正无疑四外比亦吉三惟不比故可伤若初只説比之始又况以六居初其体本顺故亦吉也
　　小畜
　　或问小畜一卦如何看曰以卦观之柔以巽顺之道畜刚以爻观之阳不受畜在人分言之卑之畜尊下之畜上固当以巽顺之道然有刚明之才者亦岂可受畜于人耶
　　履
　　物畜然后有履言物惟畜之多故好譬如水积畜多故波澜自然成文又如灯烛若一灯一烛固若见好惟多后彼此交光然后可观
　　履徳之基也履之为卦上干下兑所谓以柔履刚兑柔也干刚也兑以柔见履于刚是卑顺自处得其分所以履之为义学者践履其用最切孔子彖辞履虎尾不咥人亨天下之至危者莫如履虎尾今则履虎尾而无咎噬之患自此以往何所不可所谓履者凡履践之道皆在焉圣人系之以辞独举最危者言之何也大抵学者践履工夫须于至难至危之处自试验过得此处方始无往不利若舍至难至危其它践履不足道也先难之义也説而恶乎干唯易简始之险阻若欲履虎尾之至危以刚很不可以机械亦不可惟以柔顺和悦则虽处至危之地亦无所不安矣彖又推究其本意曰刚中正履帝位而不疚光明也孔子盖以君位言之凡孔子之彖易多是发其大者以示人天下之至危者无过于履虎尾天下之至尊者无过于履帝位举二大端以示人凡履践之事莫不在其中矣九五以刚而居中得正然而申之以不疚之辞何也盖縁天位至难虽以中正之徳若非栗栗危惧用刚之则夬履贞厉惟是履帝位而不疚然后光明学者当深玩夫子之彖辞自履帝位推之自尊及卑自履虎尾推之自危及安引而伸之触类而长之天下之时位莫不皆在其中矣
　　象曰上天下泽履君子以辨上下定民志天处上泽处下尊卑各得其分大抵尊卑贵则本皆有定位为尊者处尊为卑者处卑虽万钟之禄不自以为多抱闗击柝不自以为寡若是上下无辨宜贱者处贵宜卑者处尊民志便不定何者才能相若徳业相若而一贵一贱安得不生叛【阙】之心乎君子之辨上下本非强以私意安排上天下泽物各付物各随尊卑之分而已然而尊卑分明无如天地天尊地卑最是上下之辨之大者上天下地反为否何也取象之义又须识所议上天下泽与上天下地不同上天下泽所谓上泽通气气升于天辨位之中自有融通之理此其所以为履若上天下地天气不下降地气不上腾则虽辨而无接此其所以为否也
　　初九素履往无咎言人当件件守初心如自贫贱而之富贵不可以富贵移其所履惟素履故无咎葢不为地位所移也此最是教人出门第一歩
　　泰
　　履而泰然后安故受之以泰此宜详味履所履也履而不安则俯仰有媿安得泰
　　内阳外阴内健外顺则两得其处使阳在外则迫隂在内则暗弱矣内君子外小人则小人趋事赴功反为君子所役初不必去小人也葢内外止隔一壁在处之何如耳
　　天地交泰正极治之时也又何必裁成辅相为圣人则不然方且兢兢业业尽其裁成辅相之道葢天地交泰虽有时而不可久惟圣人自有胷中之天地胷中者交泰则有形之天地不期而自交泰是圣人未尝有所待也
　　初九伊川説虽是但有未尽意当泰之初贤人彚征人君不能偏识必首先用一大贤则天下之贤人自然牵连而进如舜之选于众举臯陶则八元八凯皆进汤选于众举伊尹则旁招俊乂如仲虺之徒皆进象曰志在外也谓上三爻是外卦初言在外者葢否之时敛志在内今时既泰所以志在外将以行其志也
　　九二包荒用冯河伊川作两句説亦好今只作一句荒则既能包容虽冯河勇力之士亦能用也不遐遗言大抵人当否之时自然忧深思逺至泰时人民安富国家闲暇所失多由虑之不逺殊不知乱毎基于治危毎基于安讵可遐遗乎若朋亡言惟乱世智者效其谋勇者效其力不暇为朋党当泰之时人臣各有朋党是以汉之朋党不起于髙帝光武创业之时而起于中叶之后唐之朋党不起于髙祖太宗之时而起于文宗之际此泰所以贵于朋亡也惟能尽二者事庶得中道惟得中道故光大也虽然此卦六五君位九二臣位治泰之道尽具于二而不言于五何也盖以六五中顺之君既能委任九二刚中正之大臣则人君之职举不必自为也
　　同人
　　同人于野亨利渉大川无异之谓同如同乎乡闾则不能同乎州巷同乎州巷则不能同乎他州之州巷如此则不谓之同野者旷逺无蔽之地唯同人于野则非昵比之同可见其大同惟同人于野然后能利渉大川大同故能济大难小同则可利渉小事而已干居五柔居二干与柔似乎异惟如此相应乃所以为同非如以水济水之同也同人于野利渉大川斯能与天合徳干行谓天之无私也
　　文明以健中正而应学者宜理防此八字其要虽在乎正之一字就此中亦大有事执夫正之一字而直情径行非所谓正也须是知得委曲精详之道理惟文明以健中正而应乃可谓君子正也
　　天与火同人天在上火炎上故谓之同易之有象与春秋同下一与字精神都在上须是详看便见得是真同若云火在天下便不见同意君子以类族辨物大抵同之中自有异不必求其异如天同一天而日月星辰自了然不可乱地同一地而山川草木自了然不可乱道同一道而君臣父子自了然不可乱此同人类族辨物之谓也谓之同矣而又谓之辨者常人以同为同如以刚遇刚以柔对柔则谓之同如以水济水以火济火则谓之同殊不知刚柔相应水火相济乃为同
　　初九所谓出门同人极有説大抵天下之理本无间惟人自以私意小智限隔如居小屋之中未出藩篱墙壁若才出得门外便是大同然若欲出门必有其道如遵陆必具车马渉川必办舟楫伊川已指出门之路与人甚分明文明则能烛理故能明大同之义刚健则能克己故能尽大同之道此四句道理当玩味体认使灼然可以出门方是
　　谦
　　易六十四卦皆有凶惟谦卦六爻无凶以能谦故也大凡学者要看谦卦当味伊川两句曰达理则乐天而不竞内充故退让而不矜此两句乃入谦道之门葢天命所在自有定分初无一毫加损君子达其理则知求胜者徒然耳要之初无増损于其间也人惟中无所有则必夸人以为有譬如贫贱者恐人轻其贫贱必外以富有自夸无文学者恐人轻其无文学必外以词采自实有者却不如此
　　圣人言天地鬼神人道无不好谦然人多不能好谦何也不能舍己故也不能舍己则好胜人之心生欲求其尊必自髙大欲求其光明必自露欲求其不可逾者必自髙抗不知求尊者当自下求髙明者当自隐求不可逾者当自卑谦尊而光卑而不可逾常人之所谓谦乃易之所谓尊而光也常人之所谓卑乃易之所谓不可逾也君子之终者君子能达谦之理至于终极也
　　初六凡事不可太甚惟谦无穷极故谦而又谦虽渉大害亦吉卑以自牧人之病莫盛于有矜心胜心必欲医此病须用谦譬如病之深者用药过多亦无害欲救矜胜之心虽谦而又谦亦无害故曰谦谦君子卑以自牧也须着意看此四字牧如牧牛马之牧牛马不牧则蹊人之田伤人之稼人不以谦自牧则矜胜之心必为害
　　六二鸣谦是谦之发于声音者也然而谦之鸣当观其所发处其发也出于眞心则吉使其不出于眞心而发于声音笑貌则又有凶
　　九三居下体之上甚髙之处大抵人自有骄矜之心又加之以功劳必益自尊安能谦惟君子虽有功劳而谦则有终此所以为吉民之所以不服者以上之求以胜之故也今君虽有功劳尚以谦自处宜万民之服也
　　六四无不利防谦圣人作易只是教人处事且如今人方在难处之地而人教之以处之之道其幸如何四当大臣之位上有谦顺之君下有劳谦之臣而已居其上须有处之之道如防谦乃可如汉之杨敞车千秋当霍光上官事惟聼光所为却不足以当之葢敞千秋乃无能而已
</div>
    <div class="pagination">
<span class="current-page">1</span><a href="丽泽论说集录_page2.html">2</a><a href="丽泽论说集录_page3.html">3</a><a href="丽泽论说集录_page4.html">4</a><a href="丽泽论说集录_page5.html">5</a><a href="丽泽论说集录_page6.html">6</a><span>...</span><a href="丽泽论说集录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
