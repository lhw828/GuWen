<!DOCTYPE html>
<html>
<head>
    <meta charset="UTF-8">
    <title>西山读书记 - 第 15 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山读书记 - 第 15 页/共 76 页</h1>
    <div class="content">　　右专言智
　　信
　　易中孚豚鱼吉利渉大川利贞
　　程子曰中孚爲卦泽上有风风行泽上而感于水中爲中孚之象感谓感而动也内外皆实而中虚爲中孚之象又二五皆阳中实亦爲孚义在二体则中实在全体则中虚中虚信之本中实信之质又曰豚躁鱼防物之难感者也孚信能感于豚鱼则无不至矣忠信可以蹈水火况渉川乎守信之道在乎坚正故利于贞也
　　彖曰中孚柔在内而刚得中
　　二柔在内中虚爲诚之象二刚得上下体之中中实爲孚之象卦所以爲中孚也
　　说而巽孚乃化邦也
　　以二体言卦之用也上巽下说爲上至诚以顺巽于下下有孚以说从其上如是其孚乃能化于邦国也若人不说从或违咈事理岂能化天下乎
　　豚鱼吉信及豚鱼也
　　信能及于豚鱼信道至矣所以吉也
　　利渉大川乗木舟虚也
　　以中孚渉险难其利如乗木济川而以虚舟也舟虚则无沉覆之患卦虚中爲舟虚之象
　　中孚以利贞乃应乎天也
　　中孚而贞则应乎天矣天之道孚贞而已
　　九五有孚挛如无咎
　　五居君位人君之道当以至诚感通天下使天下之心信之固结如拘挛然则爲无咎也
　　象曰有孚挛如位正当也
　　五居君位之尊由中正之道能使天下信之如拘挛之固乃称其位人君之道当如是○按易之言孚不止中孚一卦今取诸卦言孚处并程子传义附于此
　　需有孚光亨贞吉利渉大川
　　传曰需者须待也以卦才言之五居君位爲需之主有刚健中正之德而诚信充实于中中实有孚也有孚则光明而能亨通得贞正而吉也以此而需何所不济虽险无难矣故利渉大川
　　讼有孚窒惕中吉终凶
　　传曰讼之道必有其孚实中无其实乃是诬妄凶之道也卦之中实爲有孚之象讼者与人争辨而待决于人虽有孚亦须窒塞未通不窒则已明无讼矣事既未辨吉凶未可知也故有畏惕中吉得中则吉也终凶终极其事则凶也
　　比初六有孚比之无咎有孚盈缶终来有他吉
　　传曰初六比之始也相比之道以诚信爲本中心不信而亲人人谁与之故比之始必有孚诚乃无咎也孚信之在中也诚信充实于内若物之盈满于正中也缶质素之器言若缶之盈实其中外不加文饰则终能来有他吉也他外也诚信中实虽他外皆当感而来从孚信比之本也
　　小畜六四有孚血去惕出无咎
　　传曰四于畜时处近君之位畜君者也若内有孚诚则五志信之从其畜也卦独一阴畜众阳者也诸阳之志系于四四茍欲以力畜之则一柔敌众刚必见伤害唯尽其孚诚以应之则可以感之矣故其伤害逺其危惧免如此则无咎此以柔畜刚之道也以人君之威严而微细之臣有能畜止其欲者盖有孚信以感之也
　　九五有孚挛如富以其邻
　　传曰小畜众阳爲阴所畜之时也五以中正居尊位而有孚信则其类皆应之矣故曰挛如谓牵挛相从也五必援挽与之相济是富以其邻也
　　大有六五厥孚交如威如吉
　　传曰六五当大有之时居君位虚中爲孚信之象人君执柔守中而以孚信接于下则下亦尽其信诚以事于上上下孚信相交也以柔居尊位当大有之时人心安易若专尚柔顺则陵慢生矣故必威如则吉
　　象曰厥孚交如信以发志也
　　传曰下之志从乎上者也上以孚信接于下则下亦以诚信事乎上故厥孚交如由上有孚信以发其下孚信之志下之从上犹响之应声也
　　随九四随有获贞凶有孚在道以明何咎
　　传曰九四以阳刚之才处臣位之极若于随有获则虽正亦凶有获谓得天下之心随于己爲臣之道当使恩威一出于上众心皆随于君若人心从已危疑之道也故凶居此地者奈何唯孚诚积于中动爲合于道以明哲处之则又何咎
　　观盥而不荐有孚颙若
　　传曰君子居上爲天下之表仪必极其庄敬则下观仰而化也故爲天下之观当如宗庙之祭始盥之时不可如既荐之后则下民尽其至诚颙然瞻仰之矣
　　习坎有孚维心亨行有尚
　　传曰阳实在中爲中有孚信维心亨维其心诚一故能亨通至诚可以通金石蹈水火何险难之不可亨也行有尚谓以诚一而行则能出险有可嘉尚谓有功也不行则常在险中矣
　　彖曰习坎重险也水流而不盈行险而不失其信传曰习坎谓重险也上下皆坎两险相重也水流而不盈阳动于险中而未出于险乃水性之流行而未盈于坎既盈则出乎坎矣行险而不失其信阳刚中实居险之中行险而不失其信者也坎中实水就下皆爲信义有孚也
　　维心亨乃以刚中也
　　传曰维其心可以亨通者乃以其刚中也中实爲有孚之象至诚之道何所不通以刚中之道而行则可济险难而亨通也
　　家人上九有孚威如终吉
　　传曰治家之道非至诚不能也故必中有孚信则能常久而众人自化爲善不由至诚己且不能常守也况欲使人乎故治家以有孚爲本家之患常在礼法不足而凟慢生故必有威严则终吉保家之终在有孚威如二者而已
　　睽九四睽遇元夫交孚厉无咎
　　传曰九四当睽时居非所安无应而在二阴之间是暌离孤处者也以刚阳之德当暌离之时孤立无与必以气类相求而合是以遇元夫也夫阳称元善也初九当暌之初遂能与同德而一暌之悔处暌之至善者也故目之爲元夫犹云善士也四则过中爲暌已甚不若初之善也四与初皆以阳处一卦之下居相应之位当暌乖之时各无应援自然同德相亲故防遇也同德相遇必须至诚相与交孚各有孚诚也上下二阳以至诚相合则何时之不能行何危之不可济故虽处危厉而无咎也当暌离之时孤处二阴之间处不当位危且有咎也以遇元夫而交孚故得无咎也
　　象曰交孚无咎志行也
　　传曰初四皆阳刚君子当暌乖之时上下以至诚相交协志同力则其志可以行不止无咎而已卦辞但言无咎夫子又从而明之云可以行其志救时之暌也盖君子阳刚之才而至诚相辅何所不能济也
　　损有孚元吉无咎可利贞有攸往
　　传曰损减损也凡损抑其过以就义理皆损之道也损之道必有孚诚谓至诚顺于理也损而顺理则大善而吉所损无过差可贞固常行而利有攸往人之所损或过或不及或不常皆不合正理非有孚也非有孚则无吉而有咎非可贞之道不可行也
　　益六三益之用凶事无咎有孚中行告公用圭
　　传曰三居下体之上在民上者也居阳应刚处动之极居民上而刚决果于爲益者也果于爲益用之于凶事则无咎凶事谓患难非常之事三居下之上在下当承禀于上安得自任擅爲益乎唯于患难非常之事则可量宜应卒奋不顾身力庇其民故无咎也下专自任上必忌疾虽当凶难义在可爲然必有其孚诚而所爲合于中道则诚意通于上而上信与之矣专爲而无爲上爱民之至诚固不可也虽有诚意而所爲不合中道亦不可也圭者通信之物凡祭祀朝聘用圭玉所以通达诚信也有诚孚而得中道则能使上信之是犹告公上用圭玉也其孚能通达于上矣
　　九五有孚惠心勿问元吉有孚惠我德
　　传曰五刚阳中正居尊位又得六二之中正相应以行其益何所不利以阳实在中有孚之象也以九五之德之才之位而中心至诚在惠益于物其至善大吉不问可知故云勿问元吉有孚惠我德人君至诚益于天下天下之人无不至诚爱戴以君之德泽爲恩惠也
　　象曰有孚惠心勿问之矣惠我德大得志也
　　传曰人君有至诚惠益天下之心其元吉不假言也天下至诚怀吾德以爲惠是其道大行人君之志得矣
　　夬于王庭孚号有厉
　　传曰小人方盛之时君子之道未胜安能显然以正道决去之故含晦俟时渐图消之之道今既小人衰微君子道盛当显行之于王朝使人明知善恶故于王庭孚信之在中诚意也号者命众之词君子之道虽长盛而不敢忘戒备故至诚以命众使知尚有危道虽以此之甚盛而彼之甚衰若易而无备则有不虞之悔是尚有危理必有戒惧之心则无患也圣人设戒之意深矣
　　彖曰孚号有厉其危乃光也
　　传曰尽诚信以命其众而知有危惧则君子之道乃无咎而光大也
　　萃初六有孚不终乃乱乃萃若号一握爲笑勿恤往无咎
　　传曰初与四爲正应本有孚以相从者也然当萃时三阴聚处柔无守正之节若舍正应而从其类乃有孚而不终也乃乱惑乱其心也乃萃与其同类聚也初若守正不从号呼以求正应则一握笑之矣一握俗语一团也谓众以爲笑也若能勿恤而往从刚阳之正应则无过咎不然则入小人之羣矣
　　六二引吉无咎孚乃利用禴
　　传曰初阴柔又非中正恐不能终其孚故因其才而爲之戒二虽阴柔而得中正故虽戒而其辞微引吉无咎引者相牵也人之交相求则合相持则离二与三爲正应当萃者也而相逺又在羣阴之间必相牵引则得其萃矣五居尊位有中正之德二亦以中正之道往与之萃乃君臣和合也其所共致岂可量也是以吉而无咎无咎者善补过也二与五不相引则过矣孚乃利用禴孚信之在中诚之谓也禴祭之简薄者菲薄而祭不尚备物直以诚意交于神明也孚乃者谓有其孚则可不用文饰专以至诚交于上也以禴言者谓荐其诚而已上下相聚而尚饰焉是未诚也盖其中实者不致饰于外用禴之义也孚信者萃之本也不独君臣之义在诚而已
　　升九二孚乃利用禴无咎
　　传曰二阳刚而在下五阴柔而居上夫以刚事柔以阳从阴虽有时而然非顺道也以暗而临明以刚而事弱若黾勉于事势非诚服也上下之交不以诚其可以久乎其可以有爲乎五虽阴柔然居尊位二虽刚阳事上者也当内存至诚不假文饰于外诚积于中则自不事外饰故曰利用禴言尚诚敬也自古刚强之臣事柔弱之君未有不爲矫饰者也禴祭之简质者也云孚乃者谓既孚乃宜不用文饰专以其诚感通于上已如是则得无咎
　　象曰九二之孚有喜也
　　传曰二能以孚诚事上则不独爲臣之道无咎而已可以行刚中之道泽及天下是有喜也
　　井上六井收勿幕有孚元吉
　　传曰井以上出爲用居井之上井道大成也收汲取也幕蔽覆也取而不蔽其利无穷井之施广矣大矣有孚有常而不变也夫井之用博施而有常大善之吉也
　　革已日乃孚
　　传曰革者变其故也变其故则人未能遽信故必已日然后人心信从
　　彖曰已日乃孚革而信之
　　传曰事之变革人心岂能尽信必终日而后孚在上者于改爲之际当详告申令至于己日使人信之人心不信虽强之行不能成也
　　九三征凶贞厉革言三就有孚
　　传曰九三以刚阳爲下之上又居离之上而不得中躁动于革者也在下而躁于变革以是而行则有凶也然居下之上事茍当革岂可不爲也在乎守贞正而怀危惧顺从公论则可行之不疑革言谓当革之论就成也舍也审察当革之言至于三而皆合则可信也言慎重之至能如是则必得至当乃有孚也已可信而众所信也如此则可以革矣
　　九四悔亡有孚改命吉
　　传曰九四当革之时也事之可悔而后革之革而当其悔乃亡也革之既当唯在处之以至诚故有孚则改命吉改命改爲也既事当而弊革行之以诚上信而下顺其吉可知
　　象曰改命之吉信志也
　　传曰改命而吉以上下信其志也诚既至则上下信矣革之道以上下之信爲本不当不孚则不信当而不信犹不可行况不当乎
　　九五大人虎变未占有孚
　　传曰以大人中正之道亦又革之炳然昭著不待占决知其至当而天下必信也
　　丰六二丰其蔀日中见斗往得疑疾有孚发若吉传曰明动相资乃能成丰二爲明之主可谓明者也而五在正应之地阴柔不正非能动者也至明之才以所应不足与而不能成其丰故曰见斗斗昏见者也蔀周匝之义用障蔽之物掩晦于明者也五以阴柔而居君位日中盛明之时乃见斗犹丰大之时乃遇柔弱之主二虽至明所遇乃柔暗不正之君既不能下求于己若往求之则反得疑猜忌疾然则如之何则可夫君子之事上也不得其心则尽其至诚以感发其志意而已茍诚意既动则虽昏蒙可开也虽柔弱可辅也虽不正可正也古人之事庸君常主而克行其道者已之诚意上达而君见信之笃耳管仲之相威公孔明之辅后主是也
　　象曰有孚发若信以发志也
　　传曰有孚发若谓以己之孚信感发上之心志也
　　兑九二孚兑吉悔亡
　　传曰二承比阴柔阴柔小人也说之则当有悔二刚中之德孚信内充虽比小人自守不失君子和而不同说而不失刚中故吉而悔亡
　　象曰孚兑之吉信志也
　　传曰心之所存爲志二刚实居中孚信存于中也志存诚信岂至说小人而自失乎是以吉也
　　九五孚于剥有厉
　　传曰九五得尊位而处中正尽说道之善矣而圣人复设有厉之戒尽尧舜之盛未尝无戒也戒所当戒而已虽圣贤在上天下未尝无小人然不敢肆其恶圣人亦说其能勉而革面也彼小人者未尝不知圣贤之可说也如四凶处尧朝隠恶而顺命是也圣人非不知其终恶也取其畏罪而强仁耳五若诚心信小人之假善爲实善而不知其包藏则危道也小人者备之不至则害于善圣人爲戒之意深矣剥者消阳之名阴消阳者也盖指上六故孚于剥则危也以五在说之时密比于上六故爲之戒虽舜之圣且畏巧言令色安得不戒也说之惑人易入而可惧也如此
　　象曰孚于剥位正当也
　　传曰戒孚于剥者以五所处之位而正当戒也密比阴柔有相说之道故戒在信之也
　　中孚己见前
　　未济上九有孚于饮酒无咎濡其首有孚失是
　　传曰九以刚在上刚之极也居明之上明之极也刚极而能明则不爲躁而爲决明能烛理则能断义居未济之极非得济之位无可济之理则当乐天顺命而已至诚安于义命而自乐则可无咎饮酒自乐也不乐其处则忿躁陨获入于凶咎矣若从乐而躭肆过礼至濡其首亦非能安其处也有孚自信于中也失是失其宜也如是则于有孚爲失也人之处患难知其无可奈何而放意不反者岂安于义命者哉○按程传论孚信之义无一不切于用者其间虽论人君之事然在人臣亦无不可用者皆当熟玩而服膺焉
　　子曰人而无信不知其可也大车无輗小车无軏其何以行之哉
　　杨氏曰车无輗軏则无以引重而致逺人之于信犹是也故立则见其参于前在舆则见其倚于衡夫然后行舍是则不行于州里况天下乎
　　程子曰信不足以尽诚犹爱不足以尽仁
　　右专言信

</div>
    <div class="pagination">
<a href="西山读书记_page14.html">上一页</a><span>...</span><a href="西山读书记_page10.html">10</a><a href="西山读书记_page11.html">11</a><a href="西山读书记_page12.html">12</a><a href="西山读书记_page13.html">13</a><a href="西山读书记_page14.html">14</a><span class="current-page">15</span><a href="西山读书记_page16.html">16</a><a href="西山读书记_page17.html">17</a><a href="西山读书记_page18.html">18</a><a href="西山读书记_page19.html">19</a><a href="西山读书记_page20.html">20</a><span>...</span><a href="西山读书记_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
