<!DOCTYPE html>
<html>
<head>
    <meta charset="UTF-8">
    <title>御纂朱子全书 - 第 93 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂朱子全书 - 第 93 页/共 96 页</h1>
    <div class="content">　　晨窓林影开夜枕山泉响隠去复何求无言道心长
　　止宿寮
　　故人肯相寻共寄一茅宇山水为留行无劳具鸡黍
　　石门坞
　　朝开云气拥暮掩薜萝深自笑晨门者那知孔氏心
　　观善斋
　　负笈何方来今朝此同席日用无余功相看俱努力
　　寒栖馆
　　竹间彼何人抱瓮靡遗力遥夜更不眠焚香坐看壁
　　晚对亭
　　倚笻南山巅却立有晚对苍峭矗寒空落日明影翠铁笛亭【山前旧有夺秀亭故侍郎胡公明仲尝与山之隐者刘君兼遒游渉而赋诗焉刘少豪勇游侠使气晚更晦迹自放山水之间善吹铁笛有穿云裂石之声胡公诗有更烦横铁笛吹与众仙聼之句亭既废久一日与客及道士数人寻其故址适有笛声于林外悲状回郁岩石皆震追感旧事因复作亭以识其处仍改今名】
　　何人轰铁笛喷薄两崖开千载留余响犹疑笙鹤来
　　钓矶
　　削成苍石棱倒景寒潭碧永日静垂竿兹心竟谁识
　　茶灶
　　仙翁遗石灶宛在水中央饮罢方舟去茶烟袅细香
　　渔艇
　　出载长烟重归装片月轻千岩猿鹤友愁絶棹歌声
　　铅山立春六言二首
　　雪拥山腰洞口春回楚尾吴头欲问闽天何处明朝岭水南流
　　行尽风林雪径依然水馆山村却是春风有脚今朝先到柴门
　　读十二辰诗卷掇其余作此聊奉一笑
　　夜闻空箪齧饥鼠晓驾羸牛耕废圃时才虎圏聼豪夸旧业兎园嗟莽卤君看蛰龙卧三冬头角不与蛇争雄毁车杀马罢驰逐烹羊沽酒聊从容手种猴桃垂架緑飬得鹍鸡鸣角角客来犬吠催煮茶不用东家买猪肉
　　律诗
　　赠仰上人
　　涧谷秋云晓飘飖无定姿氛氲升逺树淩乱起寒飔雨罢成孤鹤天髙逐散丝上人归别岭心迹但如斯
　　喜晴
　　冲颷动髙柳渌水澹微波日照秋空静雨余寒草多放懐遗簿领发兴托烟萝忽念故园日东阡时一过
　　梦山中故人
　　风雨潇潇已送愁不堪懐抱更离忧故人只在千岩里桂树无端一夜秋把袖追欢劳梦寐举杯相属暂绸缪觉来却是天涯客檐响潺潺泻未休
　　次韵傅丈题吕少卫教授藏书阁
　　西楼谁与共闲居茂树婆娑清昼余大隐秪今同一壑行吟非昔似三闾揣摩心事惟黄卷料理家传亦素书更凿寒泉供潄石世纷不拟问焉如
　　去嵗防学古分恵兰花清赏既歇复以根丛归之故畹而学古预有今嵗之约近闻颇已着花辄赋小诗以寻前约幸一笑
　　秋兰递初馥芳意满冲襟想子空斋里凄凉楚客心夕风生逺思晨露洒中林颇忆孤根在幽期得重寻
　　梵天观雨
　　持身乏古节寸禄久栖迟蹔寄灵山寺空吟招隐诗读书清磬外看雨暮钟时渐喜凉秋近沧州去有期
　　登阁
　　横空敞新阁髙处絶炎氛野迥长风入天秋凉气分凭栏生逸想投迹逺人羣终忆茅檐外空山多白云
　　和刘抱一
　　几年牢落旧村墟此日翛然水竹居病起试寻春迳草客来聊煮雪畦蔬开樽细説乎生事信手同繙集古书适意何劳一千卷新诗闲出笑谈余
　　再和
　　久矣投装返旧墟不将心事赋闲居荷锄帯月朝治秽植杖临风夕挽蔬三径犹寻陶令宅万籖聊借邺侯书木更得琼琚报吟咏从今乐有余
　　送芮国器二首
　　拄节千山外勤劳饱所经一心无适莫万口自丹青拂拭先贤传光辉处士星活人功更逺试与问林坰紫陌同年旧青云得路新论心端有契下榻岂辞频话别惊如许相逢渺未因期公念经济从此工星辰梅花开尽不及吟赏感叹成诗聊贻同好二首
　　忆昔身无事寻梅只怕迟沉吟窥老树取次折横枝絶艳惊衰髩余芳入小诗今年何草草政尔负幽期棐几氷壶在梅梢雪蕊空不堪三弄咽谁与一樽同鼻观残香里心期昨梦中那知北枝北犹有未开丛
　　仁术
　　在昔贤君子存心每欲仁求端从有术及物岂无因恻隐来何自虚明觉处真扩充从此念福泽遍斯民入井仓皇际牵牛觳觫辰向来看楚越今日备吾身
　　闻善决江河
　　大舜深山日灵襟保太和一言分善利万里决江河可欲非由外惟聪不在他勇如争赴壑进岂待盈科学海功难并防川患益多何人亲祖述耳顺肯同波
　　感事书懐十六韵
　　戎马何年盛神州遂陆沉翠华栖浙右紫塞仅淮隂志士忧虞切朝家豫备深一朝颁细札三捷便闻音授钺无遗算沈机识圣心东西兵合势南北怨重寻小却竒还胜穷凶祸所临旃裘方舞雪血刃己披襟残类随煨烬遗黎脱斧碪戴商仍夙昔思汉剧讴吟共惜山河固同嗟嵗月侵泉蓍久憔悴陵栢幸萧槮正尔资羣策何妨试盍簮折冲湏旧衮出牧仗南金众志非难徇天休讵可谌故人司献纳早晚奉良箴
　　伏读二刘公瑞岩留题感事兴懐至于陨涕追次元韵偶成二篇
　　谁将徤笔写崖隂想见当年抱膝吟缓带轻裘成昨梦遗风余烈到如今西山爽气看犹在北阙精诚直自深故垒近闻新破竹起公无路秪伤心【右懐寳学公作近闻西兵进取関陜其帅即公旧部曲也】
　　投绂归来卧赤城家山无处不经行寒岩觧榻梦应好絶壁题诗语太清陈迹一朝成寂寞灵台千古自虚明传来旧业荒芜尽慙愧秋原宿草生【右懐病翁先生作翁领崇道祠官故有赤城之句】
　　夀母生朝三首
　　昨夜秋风凉气归今朝喜色动帘帏细斟防灔新春酒戏舞斑斓旧防衣愿上龟莲千嵗夀永令鳬藻一家肥也知厚徳天应报更説隂功世所稀
　　暑退秋容欲凛然北堂佳气倍澄鲜旧疴已向新凉失夀骨应随爽籁坚尘外光隂那有尽尊前风月浩无边痴児六六今如许惭愧西河不老仙
　　仙人昔住紫琳房一旦翩然下大荒久悟客尘无自性故应福禄未渠央徙居邂逅成嘉遯捧檄因循愧漫郎愿借寒潭千丈碧年年此日奉华觞
　　秀野
　　为怜蘅芷满芳洲特地临江赋逺游十亩何妨自春色万縁从此付东流静看朝市真児戏湏信田园是老谋出处知公有余裕未应辛苦谢灵邱
　　曲池轩
　　去年种竹长新篁今嵗穿渠过野塘自喜轩窓无俗韵亦知草木有真香林闲急雨生愁思水面微风度晚凉却厌端居苦无事凭阑闲理钓丝长
　　前村　【题下恐当有梅字】
　　玉立寒烟寂寞濵仙姿潇洒净无尘千林摇落今如许一树横斜独可人真与雪霜娯晚景任从桃栁殿残春緑隂青子明年事众口惊嗟鼎未新
　　次秀野韵五首
　　史君帘阁对脩筠起看名园雨后春便赋新诗留野客更倾芳酒酹花神未酬管乐平生志且作羲皇向上人秪恐功名相廹逐不容老子卧漳濵
　　满园红紫已争新百啭幽禽亦唤人蜡屐未妨泥歩稳珍丛终恨雨来频卧看暁色忻初霁起约良游醉好春却笑当年金谷燕相随仆仆望车尘
　　惆怅春余防日光从今风雨莫颠狂急呼我軰穿花去未觉诗情与道妨萝带不湏吟杜若角弓聊复赋甘棠淋浪坐客休辞醉饮罢晞身向九阳
　　知君久矣厌喧卑造物尊前唤小児一釂未应峩侧弁十分聊尔快翻巵治中寂寞凝尘日令尹忧劳退食时正好相寻孤笑莫教牢落负心期
　　当年共翦北山莱脩竹成隂手自栽书卷莫教春色老柴荆肯为俗人开公能顾我传新句我欲留公拨旧醅怅望南园芳树底明年应放小车来
　　留秀野留文二首
　　好雨当春过一犁我公逺忆故园西孤篷稳转清滩急十里行穿緑树齐路熟已欣经雾市身轻未怕蹑云梯诸孙剩欲留公住细和新诗匄指迷
　　一去屏山今防春归来三迳但荒榛翦除便觉风烟好徙倚还惊物色新楼外千林遮去路阶前一水恋行尘劝君更作留连计同社追游苦未频
　　又和秀野二首
　　愁隂一夜转和风晓看花枝露彩浓觅句休教长闭户出门聊得试扶笻物华始信如诗好春色方知似酒醲多谢隣翁笑相迓为言晴暖更过从
　　江皐晴日丽芳华翠竹疎疎映白沙路转忽逢沽酒客眼明惟见满园花望中景助诗人趣物外春归释子家向晚却寻芳草迳夕阳流水绕村斜
　　次秀野咏雪韵
　　开门惊怪雪交加乱落横飞讵有涯密竹不妨呈劲节早梅何处覔残花山隂客子湏乘兴洛下先生想卧家病废杯觞寒至骨哦诗无复更豪夸
　　次秀野暑中二首
　　剧暑悲难度清秋喜却回病随庚伏尽尊向晚凉开临水看云去钩帘待月来胜游惊昨梦曽上鬰萧台【某新自云谷还家】
　　絶境人难到唯堪乐此身泉吟青玉峡风度白纶巾独往寜无意长闲未有因云山天赐履吾道岂全贪【云谷絶顶四望云山环数百里】
　　栗熟
　　树杂椅桐继国风莫教林下长蒿蓬【种树法栗下不得有草木】共期秋实充肠饱不羡春华转眼空病起数升传药録【本草云人有脚弱往栗树下啖及数升遂能起行】晨兴三咽学仙翁【苏黄门诗云老去自添腰脚病仙翁服栗旧传方客来为説晨兴晚三咽徐収白玉浆】樱桃浪得银丝荐一笑才堪面红【银丝见杜诗本草云樱桃服之令人羙顔色】
　　山药
　　怪来朽壤耀琼英小斸顷筐可代耕豢豹于人尽无分蹲鸱从此不湏生雪镵但使身长徤石鼎何妨手自烹欲赋玉延无好语羞论蜂蜜与羊羮【陈兰斋玉延赋有蜂蜜羊羮之句】
　　假山焚香作烟云掬水为瀑布二首
　　平地俄惊紫翠堆便应题作小飞来炉熏细度岩姿出线溜遥分壁色开独往但凭南郭几逺游休翦北山菜人言造化无私力珍重仙翁挽得回
　　一篑工夫莫坐谈便教庭际涌千岩眼中水石今成趣物外烟霞旧所耽泉细寒声生夜壑香销暝霭变晴岚儿童也识幽栖地共指南山更近南
　　防榔
　　忆昔南游日初尝面发红药囊知有用茗盌讵能同蠲疾收殊效修真録异功三彭如不避糜烂七非中【本草云防榔杀三虫栁子骂尸虫云击汝酆都糜烂纵横七非见眞诰酆都者六天之一也】
　　仲缜尊兄对策南宫相顾田舍辄赋小诗攀饯行李
　　三径荒凉独掩门故人车马过相存长安此去无千里浊酒何妨尽一尊共説渊源非曩日好披肝胆奉明恩不辞妄窃仁人号执手临岐敢赠言
　　送谢周辅入广
　　夫君壮节与竒谋屈首微官世所羞揽辔未妨聊矍铄赋诗直为冩离忧苍茫岭海三年别珍重亲朋防日留满意分携一杯酒登山临水不能休
　　鵞湖寺和陆子夀
　　德义风流夙所钦别离三载更闗心偶扶藜杖出寒谷又枉篮与度逺岑旧学商量加邃宻新知培飬转深沈却愁説到无言处不信人闲有古今
　　登定王台
　　寂寞番君后光华帝子来千年余故国万事只空台日月东西见湖山表里开从知爽鸠乐莫作雍门哀
　　登祝融用择之韵
　　今年縁底事浪走太无端直以心期逺非贪眼界寛云山于此尽风袂不胜寒孤鸟知人意茫茫去不还
</div>
    <div class="pagination">
<a href="御纂朱子全书_page92.html">上一页</a><span>...</span><a href="御纂朱子全书_page88.html">88</a><a href="御纂朱子全书_page89.html">89</a><a href="御纂朱子全书_page90.html">90</a><a href="御纂朱子全书_page91.html">91</a><a href="御纂朱子全书_page92.html">92</a><span class="current-page">93</span><a href="御纂朱子全书_page94.html">94</a><a href="御纂朱子全书_page95.html">95</a><a href="御纂朱子全书_page96.html">96</a><a href="御纂朱子全书_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
