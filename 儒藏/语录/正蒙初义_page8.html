<!DOCTYPE html>
<html>
<head>
    <meta charset="UTF-8">
    <title>正蒙初义 - 第 8 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>正蒙初义 - 第 8 页/共 23 页</h1>
    <div class="content">　　不诚不庄可谓之尽性穷理乎性之德也未尝伪且慢故知不免乎伪慢者未尝知其性也
　　补训此言学必内诚外庄乃能尽其性也上二句反言中二句正言末二句申上二句之意重尽性上穷理带言故下言知性以包穷理
　　华注性者真实无妄不诚则妄矣性者有物有则不庄非则也故曰不可谓之尽性
　　集释伪慢者客感客形之流非性之德也伪则不诚慢则不庄
　　勉而后诚庄非性也不勉而诚庄所谓不言而信不怒而威者与
　　征引礼乐记天则不言而信神则不怒而威
　　补训此承上文诚庄而言安勉之分不勉而诚则不言而信不勉而庄则不怒而威
　　生直理顺则吉凶莫非正也不直其生者非幸福于回则免难于苟也
　　征引诗大雅旱麓篇求福不回集传回邪也礼曲礼上篇临难毋苟免
　　补训前言性系善反不善反命系顺受不顺受下接善反以明性此则申命无不正系于顺受不顺受之旨也○生理本直能顺其理而不枉则莫非正命不直其生则不能顺其理以回曲而幸得福以苟且而免于难是倒装句法
　　屈伸相感而利生焉感以诚也情伪相感而利害生杂之伪也至诚则顺理而利伪则不循理而害顺性命之理则所谓吉凶莫非正也逆理则凶为自取吉其险幸也
　　征引易下传之五章屈伸相感而利生焉十二章情伪相感而利害生説卦之二章圣人之作易也将以顺性命之理
　　补训此承上顺理而申言其义引易二语以诚引起诚伪见人不能皆诚中言诚则利伪则害末言利即顺受害即不顺受通作三层防○所谓直与不直者诚伪之分也易云屈与伸相感而利以生其感以实理天道然也易又云情与伪相感而利与害生杂以心之伪人事然也人能至诚以感则顺乎当然之理而利生矣若伪以感则不循当然之理而害生矣顺理者顺性命之理则所谓吉凶莫非正命无不利也不顺理而逆之则其凶为自取而应得吉为侥幸而不应得徒有害也然则欲顺理以受正命者当有诚而无伪矣○易屈伸相感以感应之理言情伪相感以卦爻之应言张子借用以屈伸句引起情伪句与本旨不同下诚伪通承情伪句顺性命之理承顺理句説吉凶莫非正所谓利也逆理承不顺理句説取凶幸吉所谓害也
　　莫非命也顺受其正顺性命之理则得性命之正灭理穷欲人为之招也
　　征引礼乐记人化物也者灭天理而穷人欲者也补训此又承上文而申顺受不顺受之意引孟子二语虚言其理下分顺受不顺受
　　集释顺性命之理而命得其正吉凶有所不较若灭絶天理穷极人欲不正而死岂曰命乎
　　李注言命而兼言性者顺性之理即所以顺命也愚按上三节大意相同生直理顺节言顺理则吉凶皆正命不顺理则吉凶皆非正屈伸相感节推出诚伪一层意言不诚者有得祸之理而无获福之道词旨加严此节人为之招直见凶祸之不可免而所谓险幸苟免者亦几难望矣盖反覆言之而意愈严也补训仍兼吉其险幸説殊不必






　　正防初义卷六
<子部,儒家类,正蒙初义>
　　钦定四库全书
　　正防初义卷七
　　邳州知州王植撰
　　大心篇第七
　　补训此篇大意尽于首节狥象丧心即见闻梏心之意知合内外于耳目之外即徳性之知人病其以耳目累心而不务尽心与圣人尽性正相反成吾身节又申人谓己知节意以上皆申不以见闻梏心句体物体身节言体道则大应大心体物意又言以天体身则能体物又从成心忘化与时中説到尽性则首节所以尽性之防益明又以君子之大大于道明大心体物意烛天理是喻大于道之意末二节辟释氏释氏不能知命尽性所以不能大心体物
　　愚按此篇凡十六节通篇一意理致绵宻虽文多不相属而前后之意实互为发明前六节大槩皆就知边言体物体身以下八节言身能体道则大心能无私则能体道而尽性不专就知言然知行相辅而进非竟分二事也末二节明释氏之不能大心而尽性○首节入近思录论学释氏妄意天性节入辨别异端
　　大其心则能体天下之物物有未体则心为有外世人之心止于闻见之狭圣人尽性不以见闻梏其心其视天下无一物非我孟子谓尽心则知性知天以此天大无外故有外之心不足以合天心见闻之知乃物交而知非徳性所知徳性所知不萌于见闻
　　朱子曰体犹仁体事而无不在言心理流行脉络贯通无有不到苟一物有未体则便有不到处包括不尽是心为有外盖私意间隔而物我对立则虽至亲且未必能无外矣○问体之义曰此是置心在物中究见其理如格物致知之意与体用之体不同○问不以见闻梏其心曰此是説圣人尽性事今人理防学先于见闻上做工夫到然后脱然贯通盖寻常见闻一事只知得一个道理若到贯通便都是一理曾子是已○尽心则只是极其大心极其大则知性知天而无有外之心矣然孟子之意只是説穷理之至则心自然极其全体而无余非是要大其心而后知性知天也○问如何是有外之心曰只是有私意便内外扞格只见得自身上事凡物皆不与已相关便是有外之心○问如何是不足以合天心曰天大无外物无不包物理所在一有所遗则吾心为有外便与天心不相似○横渠此説固好然只管如此説相将便无规矩无归着此心便瞥入虚空里去了夫子万世道徳之宗都説得语意平易从得夫子之言便是无外之实
　　补训大其心三句泛言理下以世人引起圣人见圣人能大心体物下引孟子説到天上以合上文大而无外之防见闻数句又申世人五句意○大其心将心量展拓令大照下不以见闻梏其心防便明大心体物则无外有未体则有外矣不以见闻梏其心则其心大视天下无一物非我则能体物无外矣孟子尽心知性知天引来重在天上以取大而无外之意有外之心不足以合天心尽心知性者能以无外之心合天心故知天
　　愚按此节大意见人当大心以体物而见闻之知不足以为知也○语意云性者万物之一原而具于人之一心心之量本大也人能大其心之量则视天下之物为一体而无所不包苟一物有未体则心为有外而其量不尽矣然心之大不大有故焉世人之心止于闻见之狭而不能尽所以小也圣人穷理尽性不以见闻梏桎其心故心大心大而视天下之物无一物非我分内故能体天下之物而无外孟子谓尽心则知性知天正谓心大则性无不尽而与天合徳也盖天大无外故有外之心不足以合天心若大心而尽性而有不能知天者乎所谓世人止于闻见而圣人不以梏其心者盖见闻之知乃交于物而知知囿于物惟徳性所知则不因见闻而萌故能体天下之物而无外也○补注以大心体物与不以闻见梏心分仁智对言窃谓此节大槩皆属知一边细玩朱子之说所谓心理流通物我对立者似以语仁而其谓置心在物中究见其理物理无所遗者皆以言知何得以仁智截分为二意盖大心体物犹大学补格致而云吾心之全体大用无不明者此四句虚下以世人之狭引起圣人之大正明其实狭即大之反圣人尽性二句即大其心之实视天下无一物非我即体天下之物之实也尽性内有穷理意宜照下徳性所知与中庸尽性尽人物之性者微异无一物非我已有合天意故引孟子以明之孟子本谓尽心由于知性知天此则谓尽其心之量则性无不尽而自能知天意以尽心贴大心知性贴尽性知天贴天下无物非我天大无外三句即承上无物非我而反言以明之耳○人心之量无所不统而自私自利之人所见不过耳目之前视一身之外已成秦越苟学者见理稍濶则于物我之间亦觉相关处多然所见亦各如其量而止惟圣人天性浑然全体洞彻视天下之物皆我一体近而亲逺而民物皆非身外之事故其见之于施为者自有亲亲仁民爱物之实事但张子専为人之私已而见不广者发故于亲亲仁爱之实事未之及而但即所见之大小言之谓此已该仁之意则可谓为仁智对言则不可
　　由象识心狥象丧心知象者心存象之心亦象而已谓之心可乎
　　发明此言世人以见闻梏其心者
　　补训夫物皆有象也由物之象可以识心若狥象反以丧心所以然者何也知象者超于象外乃谓之心狥象而存象之心心亦滞于象而已尚谓之心可乎○由象识心则不以见闻梏其心狥象丧心则止于闻见之狭知象承识心来存象承狥象来知象者由象而知其理也存象之心心溺于象而昧其理也亦象而已心亦为象也
　　髙注天下之物皆象也由象识心者格物致知也狥象丧心者玩物丧志也
　　人谓已有知由耳目有受也人之有受由内外之合也知合内外于耳目之外则其知也过人逺矣
　　李注申明不以见闻梏心之意
　　髙注耳目有受受于外也不知耳目所以有受虽曰交于物而亦吾心之知与之合也然交则合而知不交则不知是其知止于闻见耳必于闻见之外而有知则徳性所知乃为知之大焉
　　愚按内外以心与物言集释以心为内耳目为外补训因之以上内外为耳目与物下内外为心与物皆非是○语意云夫人莫不有知矣人谓已之有知由耳目有所受于外因物而起也不知耳目有所以受者焉人之有受盖由心之在内者与在外之物两相合也物理皆具于心故触之即动耳人知以心体物合内外于耳目之外而不専恃耳目则是不以闻见为知而以徳性为知其知岂不过人逺矣乎
　　天之明莫大于日故有目接之不知其几万里之髙也天之声莫大于雷霆故有耳属之莫知其几万里之逺也天之不御莫大于太虚故心知廓之莫究其极也人病其以耳目见闻累其心而不务尽其心故思尽其心者必知心所从来而后能
　　徴引诗小雅小弁篇耳属于垣○易上传之六章以言乎逺则不御本义不御言无尽○礼乐记使耳目鼻口心知百体皆由顺正○庄子人间世篇狥耳目内通而外于心知
　　补训此亦承上文耳目心而申言之以耳目之髙逺形心之大○夫耳目未尝不髙逺而心为尤大也天之明莫大于日故有目者接之不知其几万里之髙也天之声莫大于雷霆故有耳者属之不知其几万里之逺也耳目之能有如此若天之不可尽莫大于太虚故人心之知廓之而莫究其极与太虚同其大也人之病在逐于见闻以耳目累其心而不务尽其心之量耳故思尽其心者必知心所从来由于天与天同大而后能然也集觧人之心本于天而生天之太虚无所不包心之理本亦无所不包也是为心所从来知之则必自识心之大矣然后能加尽心之功
　　耳目虽为性累然合内外之徳知其为启之之要也华注张子恐人因上文所言遂欲遗耳目而専务识心便入于佛氏之学故言启吾知者仍在耳目以实之
　　李注为性累者其官不思而蔽于物者也为心助者多闻多见以畜其徳者也
　　成吾身者天之神也不知以性成身而自谓因身发智贪天功为已力吾不知其知也民何知哉因物同异相形万变相感耳目内外之合贪天功而自谓已知耳徴引左传僖公二十四年介之推曰窃人之财犹谓之盗况贪天之功以为已力乎
　　补训此申言已有知由耳目有受之意不知以性至知也一气说民何知以下申明上意民何知即承不知其知○成吾身者性乃天之赋予神妙不测者也性自有知乃天之功人不知以性成身而自谓因身之耳目有受以发其智是贪天之功为已力吾不知其知为何如也民果何知哉因物之同异相形万变相感耳目交物内外相合而有知乃遂贪天功而自谓已知耳亦不足为知矣
　　李注推梏于见闻之弊其迷谬必至此
　　愚按不直曰性而必曰天之神见性中原有感通之妙也不知以性成身犹言不知性具于身非用功语集觧谓以性成身为复其性之本未是因物三句是就自谓因身发智者言之但见物变相感内外相合而知出遂谓已有知而不知内外之所以合者即天之神为之也
　　体物体身道之本也身而体道其为人也大矣道能物身故大不能物身而累于身则藐乎其卑矣
　　朱子曰非以身体道盖是主乎义理只知有义理却将身只做物様防待谓如先理防身上利害是非便是以身体道如顔子非礼勿视便只知有礼不知有已耳只知有义理直把自己作无物防伊川亦云除却身只是理悬空只是个义理
　　补训此节变性言道体道即所以尽性也先言道后言人重人体道上○泛言之则无物不体切言之则体乎人身道之本来甚大也身而体乎道则其为人也大矣所以然者以道为主而视身犹物故其人以道而大若不能视身犹物而反以私累其身则其人失其大而藐乎其卑矣人可不知体道乎○道能物身能字以人言谓人能以道物身也
　　集觧体物体身言道为之体犹中庸所谓体物也体道言以道为体犹易所谓体仁也
　　张注将体身体道分作两様防未免将身与道作二见矣身乃道之躯殻也无此身则道亦无挂撘处故圣人但说修身则道立一语便了即如顔子克已亦只言克去已私耳何尝直将已身防作无物都要摆脱了至于伊川除却身只是理别是一说盖谓道理徧满世间自身以外悬空都是义理似与张子之说不相干涉耳
　　愚按张子物身字微觉太髙朱子亦就其说而解之张注所驳不可不知
　　能以天体身则能体物也不疑
　　补训此承上体道而推及于天也天者道所从出集解以天体身则吾身即天矣天之理无所不包故于物必能知之明处之当而体之也何疑之有
　　成心防然后可与进于道
　　补训此承上文体道而言人当去其成心也防之有存省工夫在
　　张注成心未便为不好之心但有意以处之未免执持于形迹之间故曰成心
　　愚按成心虽非甚不好之心然但云可与进于道则防之为功尚浅下节曰化曰时中曰圣不可知乃推其至而言之
　　化则无成心矣成心者意之谓欤
　　补训此承上防字而申言其意必化方能防化者因时制宜变化无方之谓○成心何以能防乎至于能化则无成心矣成心者其私意之谓欤化则何私意之有
　　无成心者时中而已矣
　　补训此承上文化字而推其意时中即化之实也集觧是所谓无适也无莫也义之与比意
　　心存无尽性之理故圣不可知谓神
　　补注此承上章无成心而言
　　张注存字正对不可知说
　　华注心存本是好字眼然有意在是初下手工夫非成徳地位先儒谓敬字是彻上彻下工夫然着意把持又非敬即此意也
　　愚按此圣不可知以圣人之无思无为言与孟子异防心存不必私心如程子称孔子无迹顔子微有迹是也然理欲几微之间少有未融即私心犹存顔子微有迹终是三月不违之后不无少间耳
　　以我视物则我大以道体物我则道大故君子之大也大于道大于我者容不免狂而已
　　补训此又申上身而体道为人大之意○前体物体身以道言此以道体物我以人言
　　集解鸟兽草木之类皆物也故以我视之则我大道者万物之主以道体物我则我亦物也听命于道者也故道大惟道大于物我故君子之所以为大人者惟其以身体道大于道而已矣若夫不能体道而徒自大其身则骄夸躁妄不免为狂人而已
　　愚按篇中体字有二义首节体物中庸体物之体也体物体身道体物我体物不疑皆此意身而体道易体仁之体也以天体身亦此意皆当随文体认不必强合
　　烛天理如向明万象无所隐穷人欲如専顾影间区区于一物之中尔
　　李注烛天理者知性也万象无隐则能体物矣华注天理髙明人欲则闇蔽故其所见如此
　　愚按此节虽不言心言性然亦大心尽性之义也烛明也影间犹言闇处
　　释氏不知天命而以心法起灭天地以小缘大以末缘本其不能穷而谓之幻妄真所谓疑冰者与
　　徴引庄子秋水篇夏虫不可以语于氷者笃于时也孙绰逰天台山赋哂夏虫之疑氷
　　发明张子既偹言大心足以体物恐学者不察而溺志空虚不免流入释氏故此二章専辟释氏之非吾儒谓天下之物无一非我故索大心以体之穷理以尽性也释氏则谓天下之物无一非空故遂溺志空虚而不自觉求见性而不知穷理也
　　补训释氏不知有天命之性凡物皆实理而以其心法之空起灭乎天地是以其见之小因以论大而亦为小以其见之末因以论本而亦为末于其不能穷者輙举而谓之幻妄岂非所谓夏防疑氷者欤究其实由于不知天命耳○天命即性也缘因也
　　愚按天命皆实理故天地皆实形此吾儒之道也释氏则以空寂为心法欲六根妄想皆归乌有乃即此以揣度天地亦以为宜归于空及不能然则遂举而归之幻妄以为太虚中不宜有而有之物起灭者谓其以一人之私见生之灭之犹所谓以意予夺人者也李注以起灭属心语气不合
　　释氏妄意天性而不知范围天用反以六根之微因缘天地明不能尽则诬天地日月为幻妄蔽其用于一身之小溺其志于虚空之大此所以语大语小流遁失中其过于大也尘芥六合其蔽于小也梦幻人世谓之穷理可乎不知穷理而谓尽性可乎谓之无不知可乎尘芥六合谓天地为有穷也梦幻人世明不能究所从也徴引易上传之四章范围天地之化而不过○释氏谓眼为色根耳为声根鼻为香根舌为味根身为触根意为法根心经云无眼耳鼻舌身意楞严经云六根成解脱金刚经云一切有为法如梦幻泡影补训此承上文不知天命以心法起灭天地而推言之妄意天性即不知天命不范围天用即以心法起灭天地反以六根之微因缘天地遂谓天地日月为幻妄即以小缘大以末缘本谓之幻妄下文蔽其用于小溺其志于大承六根天地言之尘芥梦幻又承小大言之是皆不能范围天用不可谓之穷理尽性无不知又挽到妄意天性上末四句又推其尘芥梦幻之意层层説下总是极言释氏之失较上节尤为详尽○易范围天地之化化即是用蔽遮蔽所见不全也
　　李注此条起数语即太和篇所谓畧知体虚空为性不知本天道为用反以人见之小因缘天地明有不尽则诬世界乾坤为幻化者既不知隂阳刚柔仁义三极大中之矩则其语大语小也皆蔽于诐而防于淫欲不流遁失中得乎盖既溺其志于虚空是过于大也所以尘芥六合既蔽其用于一身是蔽于小也所以幻妄人世六合无穷也人世无息也谓之尘芥幻妄是不穷理者也不穷理者由于不知性之所有而昧于天之所以为天也反自谓尽性而无不知可乎惟不能知性之所有而昧于天之所以为天故其尘芥六合也则以天地为有穷而性独无穷不知性无穷天亦无穷也其幻妄人世也则其明不足以究所从来故谓天地且幻妄况人世乎不知天人异形同归于道天人殊用同出于性天地非幻妄则人世亦非幻妄也盖六根之辗转流滞者乃人欲之末流而一隂一阳乃天理之本体以人欲之末流疑天理之本体岂非以小缘大以末缘本之过乎
　　愚按妄意天性谓以私意揣度天性不知范围天用正见其实不知性也吾儒以性为至实性中万理毕具故能范围天地之化其于吾身则以性节情以理制欲随处尽道以全其本然之体其于天地万物则知明处当参赞位育以尽其分所得为之事皆所谓范围天用也释氏以空为心法遂欲遗弃一切是妄意天性而实不知本天道为用以尽范围之理亦乌足与语性哉六根之微以下皆言其不知范围天用处即不知性之实也蔽于小跟六根来溺于大跟因縁天地来语大语小二句虚下言其实以六合为微尘芥子正溺于大而语大之失中也以人世为梦幻泡影正蔽于小而语小之失中也此数语层层推出总不外前节以心法起灭天地以小縁大以末縁本之意明不能尽与明不能究所从俱言释氏少穷理之功而不能明此补训谓明其不能究所从亦未合







　　正防初义卷七
　　钦定四库全书
　　正蒙初义卷八
　　邳州知州王植撰
　　中正篇第八
</div>
    <div class="pagination">
<a href="正蒙初义_page7.html">上一页</a><span>...</span><a href="正蒙初义_page3.html">3</a><a href="正蒙初义_page4.html">4</a><a href="正蒙初义_page5.html">5</a><a href="正蒙初义_page6.html">6</a><a href="正蒙初义_page7.html">7</a><span class="current-page">8</span><a href="正蒙初义_page9.html">9</a><a href="正蒙初义_page10.html">10</a><a href="正蒙初义_page11.html">11</a><a href="正蒙初义_page12.html">12</a><a href="正蒙初义_page13.html">13</a><span>...</span><a href="正蒙初义_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
