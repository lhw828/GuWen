<!DOCTYPE html>
<html>
<head>
    <meta charset="UTF-8">
    <title>阳明先生文集 - 第 100 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阳明先生文集 - 第 100 页/共 112 页</h1>
    <div class="content">
△其六十二批南宁卫关领土官陪偿银两申

据南宁卫申原收王仲金陪偿都康州银三百里今官男冯壹差头目黄淰等四人来领看得王仲金陪偿银两既该冯壹差有的当头目黄淰等赍有该州印信领状前来关领仰卫审验是实即将银两照数给与黄淰等领带回州付与冯壹收受取收数日期回报仍行该道守巡官备行冯壹王仲金今后务要洗涤旧嫌讲信修睦各保地土人民安分守己同为奉法循理之官共享太平无事之乐如其不能自为主张听信小人扇惑规图近利怀挟前仇徒使利分下人恶归一己贯满罪极灭身亡家前车可鉴后悔何及仰各遵照奉行此缴

△其六十三批平乐府计处贼情申　【五月十八日】

据平乐府申荔浦县贼首闭公定韦公护等乞调兵征剿看得前项贼情先已屡行仰司及该道各官密切计处相机行事去后今复据申前因仰该道守巡等官查照先今牌批事理上紧密切行事中间若有机宜湏禀报军门者星夜火速飞报毌得因仍坐视畏难苟安致有疏失罪终有归此缴

△其六十四牌行思明府官孙黄朝比例冠带　【六月初七日】

据左江道佥事吴天挺呈据思明府族目黄志盛等状告先蒙军门行取官男黄泽防守武缘年老有疾又蒙行取应袭官孙黄朝督兵前来南宁听调更替乞将黄朝给与冠带庶使夷民知有定主等情查得黄朝年壮循礼亦经督兵征剿古田思恩有功若非宠异无以示信合请照依向武州黄仲金父在亦给冠带事宜令替黄泽钤束目兵听调缘由呈详到院参看得黄朝比例冠带既经该道查勘相应合行给与为此牌仰官男黄朝遵照本院钦奉　勑谕内便宜事理就便冠带望　阙谢恩候该袭之时另行具奏本官男务要竭忠効命以报　国恩毋得恃强凌弱倚众暴寡苟违法制罪罚难迯戒之敬之

△其六十五札付永顺宣慰司官舍田荣有成冠带督兵　

【六月初十日】

据湖广上湖南道佥事汪溱呈据宣慰司宣慰彭明辅并指挥彭飞呈称遵依会勘得施溶州田贵身故并无儿男官舍田荣领兵随征系田贵同祖亲堂兄弟及审田家洞长官田有旺先年调征田州军前阵亡别无儿男官舍田有成领兵随征系田有旺同父亲弟别无违碍前项知州长官应该各舍承袭乞要比例赐给冠带统束目兵为照土官袭替必经该管官司委官结勘以杜诈冐今各舍虽称应袭未经结勘但见今领兵杀贼似亦相应俯从呈详到爵为照土舍田荣田有成各领兵随调剿贼勤劳　王事固朝廷之所嘉悦况经该道查勘应袭之人且近于浔州平南诸处多有斩获功劳可嘉合就遵照本爵钦奉　勑谕内便宜事理给与冠带一以便其行事二以酬其劳绩为此札仰永顺宣慰司【施溶州官舍田荣田家同长官司官舍田有成】先行冠带望　阙谢恩仍湏秉节持身正已律下申严约束而使兵行所在无犯秋毫作兴勇敢而使兵威所加有如破竹益竭忠真以图报称

△其六十六札付保靖永顺宣慰司官舍彭飞远王相冠带　【六月初十日】

据湖广上湖南道佥事汪溱呈据保靖宣慰司宣慰彭九霄及指挥张恩呈称依奉查勘得随司办事长官彭昂旧年奉调征进田州斩获贼级觧验班师因患烟瘴身故土舍彭飞远领兵随征系彭昂嫡长男及照宣慰彭明辅指挥彭飞远呈称查勘施溶洞长官汪胜霖去年奉调田州箭伤身故土舍汪相领兵随征系汪胜霖嫡长男前项长官应该本舍应袭为照土舍袭替必经该管官司委官结勘以杜诈冐今各舍虽称应袭木经结勘但见今领兵听调杀贼欲比照土舍彭宗舜事例赐给冠带似亦相应俯从呈详到爵为照土舍彭飞远汪相各领兵随同宣慰彭九霄等远来听调剿贼勤劳王事固　朝廷之所嘉与况又经该道审勘应袭儿男且近于浔州平南诸处多有斩获功劳可嘉合就遵照钦奉　勑谕内便宜事理给与冠带一以便其行事一以酬其劳绩为此札仰【保靖宣慰司随司办事官舍彭飞远永顺宣慰司施溶洞长官舍汪相】先行冠带望　阙谢恩仍湏正已律下申严约束使兵行所在无犯秋毫兵威所加有如破竹益竭忠贞以图报称

△其六十七牌行灵山县延师训士　【六月二十日】

看得理学不明人心陷溺是以士习日偷风教不振近该本院久驻南宁该府及附近各学师生前来朝夕听讲已觉渐有奋发之志但穷乡僻邑本院既未暇身至其地则诸生亦何由耳闻其说合行委官遍行训告看得原任监察御史今降合浦县丞陈逅理学素明志存及物见在军门相应差委除行本官外为此牌仰灵山县当该官吏即便具礼敦请本官于该县学安歇率领师生朝夕考德问业务去旧染卑污之习以求圣贤身心之功该县诸生应该赴试者临期起送不该赴试者如常朝夕听讲或时出与经书策论题目量作课程不得玩易怠忽虚应故事湏加时敏之功庶有日新之益该县仍要日逐供给薪米之类候该县掌印官应朝之日本官不妨训迪诸生就行兼署该县印信

△其六十八牌行委官陈逅设教灵山【六月二十日】

看得理学不明云云除行廉州府及所属　县外牌仰本官即便前去该府及所属县行各掌印官召集各该县师生遍行开导训告务行立志敦本求为身心之学一洗旧习之陋度量道理折中处所于灵山县儒学住歇令各县师生可以就近听讲其诸生该赴试者临期起送不该赴试者如常朝夕聚会考德问业毋令一暴十寒虚应文具亦或时出经书论策题目量作课程就与讲析文义以无妨其举业之功大抵学绝道丧之余人皆骇于创闻必湏包蒙俯就涵育熏陶庶可望其改化谅本官本日素能孜孜汲引则此行必能循循善诱该县掌印官应朝之日本官不妨训迪诸生就行兼署该县印信待后县官应朝回日方许交还各具依准缴报

△其六十九牌行南宁府延师设教敷文书院

看得理学不明人心陷溺是以士习益偷风教不振近该本院久住南宁与该府县学师生朝夕开导训告颇觉渐有兴起向上之志本院又以八寨进兵前往宾州等处调度则兴起诸生未免又有一暴十寒之患看得原任监察御史今降揭阳县主簿季本久抱温故知新之学素有成己成物之心即今见在军门相应委以师资之任除行本官外仰南宁府掌印官即便具礼率领府县学师生敦请本官前去新创敷文书院阐明正学讲析义理各该师生务要专心致志考德问业毌得玩易怠忽徒应虚文其应该赴省考试者扣算程期临时起送不该赴试者仍要如常朝夕质疑问难或时出与经书题目量作课程务加时敏之功以求日新之益该府县仍要日逐量送柴米供给

△其七十牌行委官季本立教敷文书院【六月二十一日】

看得理学不明人心云云除行该府掌印官率属敦请外仰本官就于新创敷文书院内安歇每日拘集该府县学诸生为之勤勤开诲务在兴起圣贤之学一洗习染之陋其诸生该赴考试者临期起送不该赴试者如常朝夕聚会考德问业之外或时出与经书论策题目量作课程就与讲析文义以无妨其举业之功大抵学绝道丧之余未易觧脱旧闻旧见必湏包蒙俯就涵育熏陶庶可望其渐次改化谅本官平素最能孜孜汲引则今日必能循循善诱诸生之中有不率教者时行槚楚以警其惰本院回军之日将该府县官员师生查访勤惰以示劝惩

△其七十一批岭东道姑留民壮呈　【六月二十六日】

据岭东道巡守官呈议将各额编民壮存留照旧守城并追工食雇募打手调用看得本院自行十家牌式若使有司果能着实举行则处处皆兵家家皆兵人人皆兵防守之备既密则追捕之兵自可以渐减省以节民财以宽民力但今有司类皆视为虚文未曾实心修举一旦遂将额设民壮三分减一则意外不测之虞果亦有如各官所呈者合且姑从所议将各民壮照旧存留备行该道所属查照施行仍仰各官务要用心举行十家牌式不得苟且因循惟事支吾目前徒倚繁难自弊之术以为上策反视易简久安之法以为迂缓噫果有爱民之诚心处官事如家事者其忍言者之谆谆而听之乃尔其藐藐耶凡我各官戒之敬之此缴

△其七十二批广东布政司裁革文移呈【六月二十八日】

据布政司呈今后但有牌案行属者则于备仰语后止令奉行官吏具遵行过缘由回报看得近来官府文移日烦如造册依准等项果系徒劳徒费虚文无补本院欲革此弊久矣因军务纷剧未及举行据呈前因可谓先得我心之同然者自今事关本院除例该奏报及仓库钱粮金帛赃罚纸价预备稻谷等项仍于每岁终开项共造手册一本送院查考外其余一应不大紧要文册及依准等项通行裁革从务简实以省劳费凡我有官皆要诚心实意一洗从前靡文粉饰之弊各竭为德为民之心共图正大光明之治通备行各该衙门查照施行缴

△其七十三批右江道土目相属呈　【十月初二日】

据副使翁素呈湖润寨目兵径赴镇安取调准议备出印信下帖给与该府该司各永永执照以杜后争湖润既已自知原属镇安自此必益供事大之职镇安既欲自求仍统湖润自此必益施字小之仁湏要诚心协和庶可永绝祸患若徒迫胁矫诬于一时终必反复变乱于日后此乃自取灭亡后悔何及仰各知悉遵照毋违此缴

△其七十四批南宁府表扬先哲申　【七月十二日】

据南宁府申称北门外高岭原有庙宇以祠宋枢密使狄武襄公青经略使余公靖枢密直学士孙公沔邕州太守忠壮苏公缄推官忠愍谭公必缘年久倾颓止存基址今思田既平所宜修复以系属人心以耸示诸夷看得表扬先哲以激励有位此正风教之首况旧基犹存相应修复准支在库无碍官银重建祠宇其牌位祭物特项照旧修举完日具由回报此缴

△其七十五批增城县改立忠孝祠申【七月十五日】

据增城县申称参得广东参议王纲字性常洪武年间因靖潮寇父子贞忠大孝合应崇祀于城南门外天妃庙改立忠孝祠看得表扬忠孝树之风声以兴起民俗此最为政之先务而该县知县朱道澜乃能因该学师生之请振举废坠若此则其平日职业之修志向之正从可知矣仰行该县悉如所议施行其神像牌位及祭物等项俱听从宜酌处完日具由回报此缴

△其七十六告谕宾州军民　【七月二十五日】

照得近因思田二府多事该前总镇等官奏调三省汉王官兵前来宾州屯住防守军民大小男不得耕女不得织而湖兵安歇之家骚扰尤甚今虽地方幸已平靖湖兵亦已放回然疮痍未起困苦未苏况自三月不雨至于五月农田龟柝布种大迟即今正值青黄不接民多缺食诚可悯念当委判官杨耀遍历城郭内外查报停歇湖兵之家大小共计一千四家合就量行赈给已经牌仰宾州官吏行委判官杨耀将大家给米一石小家给米六斗就于该州仓贮军饷等米内照数支给略见本院存恤之意其余军民不能遍及湏谕以本院心虽无穷而钱粮有限况今八寨既平地方已无盗贼之患比之丰亨豫大之日虽未足而方之兵戈扰攘之时已有余各宜安心生理勤俭立家毌纵骄奢毌习游惰务为守法良善之民共享太平无事之乐故谕

△其七十七牌行广西左江道　【八月初十日】

案照先因南宁府军民困苦骚扰二年有余况天道亢旱青黄不接已经行仰同知史立诚将停歇湖兵之家量行赈给然各色军民人等同被骚扰均合行赈恤为此牌仰本道官吏会同分巡即行南宁府备查府城内外大小人户照依后开等第就于军饷米内照数通行赈给务使各沾实惠毌容奸吏斗级人等作弊克减有名无实事完开报查考

计开

乡官举人监生之家三石　生员每家二石　大小人户每家一石　贫难小官通行查出量分差等呈来赈给

△其七十八批参政张怀秦留应朝正官呈

据左参政张怀所呈悯念兵荒欲留府县正官足见留心地方但今岁应　朝事体颇重　朝廷励精图治必有维新之政各该正官正宜一行以快观感似难通行奏留仰各照例依期起程况该道守巡既得贤能官员各肯忧劳尽心若此各府州县虽无正官其各佐贰亦必警戒修省自堪驱策其间果有阘冗不才不任委寄者该道即行别委相应官员署管仰即通行查照施行毌再疑滞缴

△其七十九批左江道议处书院成规呈【八月十一日】

据佥事吴天挺呈称将南宁城东西二壕花利通收府库支与书院师生应用剩银修理仍置教官私宅号房以为定规看得所呈事宜足见该道官留心学校兴吉士习之美意俱准照议施行但事无成规难垂久远而管理非人终归废坠该道仍湏置立文簿将区处过事宜逐件开载给付该府县学及管理书院官各收一本存照相继查考举行以防日后埋没侵渔之弊仍于各教官内推举学行端方堪为师范者呈来定委专管书院诸务训励诸生庶几法立事行人存政举而今日书院之设为不虚矣仍行提督学校官知会一体查督举行及备行该府县学官吏师生查照施行俱毌违错此缴

△其八十批宾州建立书院申　【八月十三日】

据宾州申称张指挥宅居一所厅房楼屋宜作书院看得该学诸生乞要建立书院以为藏修之地其一念进德向学之美正宜皷舞作兴合就准行但其间以师尊本院为辞则吾岂敢当哉仰分巡该道再加议处施行缴

△其八十一牌行南宁府选集生员延师讲礼

照得安上治民莫善于礼冠婚丧祭诸仪固宜家谕而户晓者今皆废而不讲欲求风俗之美其可得乎况兹边方远郡土夷错杂顽梗成风有司徒事刑驱势迫是谓以火济火何益于治若教之以礼庶几所谓小人学道则易使矣近据福建莆田儒学生员陈大章前来南宁游学进见之时每言及礼因而扣以冠婚乡射诸仪果亦颇能通晓看得近来各学诸生类多束书高阁饱食嬉游散漫度日岂若使与此生朝夕讲习于仪文节度之间亦足以收其放心固其肌肤之会筋骸之束不犹愈于博奕之为贤乎为此牌仰南宁府官吏即便馆谷陈生于学舍于各学诸生之中选取有志习礼及年少质美者相与讲觧演习自此诸生得于观感兴起砥砺切磋修之于其家而被于里巷达于乡村则边徼之地自此遂化为邹鲁之乡亦不难矣诸生讲习已有成效该府仍要从厚措置礼币以申酬谢仍备由差人送至广西提督学校官以次送发各府州县一体演习其于风教要亦不为无补

△其八十二批苍梧道增建学舍呈　【九月初六日】

据佥事李杰呈据梧州府苍梧县学生员黎黻严肃等连名呈欲于县学之侧照依南宁书院规制鼎建书院一所看得崇正学以淑人心者是固该道与有司各官作兴人才之盛心亦足以见该学师生之有志举而行之夫岂不可但谓本院能讲明是学而后人心兴起则吾岂敢当哉该学师生既称号房缺少不足以为讲论游息之地合准于旧书院之傍开拓地基增建学舍该道仍为相度经理合用银两亦准于该府库内照数动支务速成功以底实効毌徒浪费以饰虚文完日缴报

△其八十三札付同知林宽经理田宁

照得思田二府平复议将田宁府改设流官见今无官管理看得化州知州林宽才识通敏干办勤励本爵巡抚江西知其可用近因改建府治修复城垣已经委令经理即若升以该府同知而使久于其职必有可观已经具题奉有　明旨续该本院看得南宁自宣化县至于田宁逆流十日之程其间错以土夷村寨奸弊百出本爵近因躬抚南宁思龙诸图乡民拥道控告愿立县治因为经理相度得村名那久者宽平深厚江水萦回居民千余家竹树森翳且向武各州道路皆经由其傍亦为四通之地堪以设立县治属之田宁亦足以镇据要害消沮盗贼又经具题外为照新升知府张钺尚未到任合就札仰本官即便管理府事抚绥目民其修筑城垣廨宇及那久新立县治等项事宜公同各该委官用心督理务在修筑坚固工程早完以图经久条知府张钺到任仰本官专督思龙县治务要清查所割图里钱粮明白毌令奸民飞诡影射致贻纷争本官素有才识志在建功立业况奉　新命擢佐专城远近土目人等侧耳注目思有维新之政本官务要竭心殚力展布才猷以仰答　朝廷之恩俯慰下民之望中无负于军门之委托如其因循玩愒隳事废功不但身名毁辱抑且罪责难迯

△其八十四札付同知桂鏊迁立思恩府县治

照得思田二府平复已经具题将柳州府同知桂鏊经理思恩府事休劳息困当有所济续该本爵看得岑浚新移府治皆斩山绝壁如处戈矛剑戟之中况瘴雾昏塞薄午始开本爵近因督剿八寨亲往相度看得地名荒田宽衍膏腴可以建府治而上林县地名三里者乃在八寨之间其地多良田茂林村落相望堪以移设凤化县治量筑城垣廨宇招抚迯亡可以成一方之保障仍将上林一县通割以属思恩似于事势为便等因又经具　题外为照署掌府印迁筑府城新创县治及盖廨宇等项皆不可缺人督理合就札仰本官即便星驰前去思恩府署掌印信抚绥目民其迁筑府城于荒田移设县治于三里及札建廨宇等项一应事宜公同各该委官用心督理（云云）如其因循玩愒隳事废功岂徒身名毁辱兼亦罪责难迯

△其八十五牌行南昌府及保昌县【资送故官杜笱】
</div>
    <div class="pagination">
<a href="阳明先生文集_page99.html">上一页</a><span>...</span><a href="阳明先生文集_page95.html">95</a><a href="阳明先生文集_page96.html">96</a><a href="阳明先生文集_page97.html">97</a><a href="阳明先生文集_page98.html">98</a><a href="阳明先生文集_page99.html">99</a><span class="current-page">100</span><a href="阳明先生文集_page101.html">101</a><a href="阳明先生文集_page102.html">102</a><a href="阳明先生文集_page103.html">103</a><a href="阳明先生文集_page104.html">104</a><a href="阳明先生文集_page105.html">105</a><span>...</span><a href="阳明先生文集_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
