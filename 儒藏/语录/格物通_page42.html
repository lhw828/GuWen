<!DOCTYPE html>
<html>
<head>
    <meta charset="UTF-8">
    <title>格物通 - 第 42 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>格物通 - 第 42 页/共 59 页</h1>
    <div class="content">　　臣若水通曰大有爲非常之君有志于盛徳大业者所不召之臣谓其君不召之所以尊礼之也若有大疑以资其决择则顾其庐造其室而请焉盖吾以其徳可尊而尊之也以其道可乐而乐之也使其无尊徳乐道之诚如此则贤者必以徳自尊以道自乐而不屑与之共治则君之徳何由而成业何由而立哉故伊尹成汤之相也成汤之于伊尹必从之学而咸有一徳然后立之爲相故伐夏救民而室家胥庆以致徯后之归矣管仲桓公之相也桓公之于管仲必从之学一则曰仲父二则曰仲父然后以之爲相故能九合诸侯而成一匡天下之业矣夫桓公之覇不足道也犹能学焉而臣况人君志于成汤之王道者可无学焉而臣之相哉
　　左传僖公二十三年晋公子重耳之及于难也遂奔狄从者狐偃赵衰颠颉魏武子司空季子过卫及齐及曹曹共公闻其骈脇欲观其裸浴薄而观之僖负覊之妻曰吾观晋公子之从者皆足以相国若以相夫子必反其国反其国必得志于诸侯
　　臣若水通曰曹僖负覊之妻一女子耳乃能识晋从者皆足以相何其明于知人也曰不徒夫人言之也楚子玊亦尝有言晋公子文而有礼其从者肃而寛忠而能力夫寛肃忠力相之体也矧其用人又颇得古人推贤逊能之意当其艰闗入国之初得数子焉亦足以霸矣特所惜者有介子推焉盖超于功名之表者卒使隐而死绵上之田徒以志过亦何益于敬贤之道哉
　　国语晋语叔向告单靖公之老曰居俭动敬徳让事咨而能辟怨以爲卿佐其有不兴乎
　　臣若水通曰叔向晋卿单靖公王之卿士老靖公家臣之长也叔向聘于周而归其老送之故语其老称靖公之贤而卜周之再兴如此夫卿相辅天子以爕理隂阳寅亮天地者也史佚曰动莫若敬居莫若俭徳莫若让事莫若咨单子有之相道得矣如是而贰之以无私重之以不殽不亦能逺怨乎羊舌肹以是称之可谓明于任相之术者矣
　　鲁语季文子相宣成无衣帛之妾无食粟之马仲孙它谏曰子爲鲁上卿相二君矣妾不衣帛马不食粟人其以子爲爱且不华国乎文子曰吾亦愿之然吾观国人其父兄之食麤而衣恶者犹多矣吾是以不敢人之父兄食麤而衣恶而我羙妾与马无乃非相人者乎且吾闻以徳荣爲国华不闻以妾与马
　　臣若水通曰它鲁孟献子之子子服它也爱吝也夫爲相之道爲上爲徳爲下爲民所以佐承君徳以下于民者也季文子见国人之贫不忍有衣帛之妾食粟之马是足以爲国华矣为君者必求如是之人而相之可也














　　格物通卷六十九
　　钦定四库全书
　　格物通卷七十　　　　　明　湛若水　撰
　　任相中
　　周赧王五十六年初魏安厘王闻子顺贤遣使者奉黄金束帛聘以爲相子顺曰若王能信用吾道吾道固爲治世也虽食饮水吾犹爲之若徒欲制服吾身委以重禄吾犹一夫耳魏王奚少于一夫使者固请子顺乃之魏
　　臣若水通曰孔子云所谓大臣者以道事君不可则止又云鄙夫可与事君也与哉其未得之患得之旣得之患失之子顺之言宛然孔氏家法也使魏能举国以听焉则魏可以得志于天下矣惜乎迎之致敬以有礼言弗能行其言此子顺之所以终去魏也子顺去而魏之国事可知也矣
　　汉王元年阳武人陈平家贫好读书里中社平爲宰分肉食甚均父老曰善陈孺子之爲宰平曰嗟乎使平得宰天下亦如是肉矣
　　臣若水通曰人君之宰天下平而已矣相臣相君以治天下亦平而已矣故周官冢宰之任在统百官均四海其亦平之已乎陈平宰肉均而言宰天下亦当如此此言虽小可以喻大其得爲相之体矣虽然必平其心而后平乎物也后之人君取相者必求平心之人然后可
　　汉高帝十二年吕后问曰陛下百岁后萧相国旣死谁令代之上曰曹参可问其次曰王陵可然少戆陈平可以助之陈平知有余然难独任周勃重厚少文然安刘者必勃也可令爲太尉吕后复问其次上曰此后亦非乃所知也
　　臣若水通曰宰相者君之所择与公卿大夫议于公朝者也后理隂政于内不宜问及此者也吕后此问所谓牝鸡之晨非耶高帝宜以是告之以沮其临朝之渐而虑不出此虽其所对如持权衡以上下人物岂亦逆知其萌而爲獖豕之牙之计耶
　　惠帝二年七月癸巳以曹参爲相国参闻何薨告舎人趣治行吾将入相居无何使者果召参
　　臣若水通曰古之用人者人以是许之彼以是自许焉何也是非之公也高祖亦尝与吕氏言之参可继何矣及何死而参亦自知其必入相岂非公耶夫以何画一之法其爲汉谋者至矣继之者使非曹参之清静则民之初定者何自而安耶此高祖所遗命以保于后王而亦参之所自许者也世之人君立相皆得乎人心之公如此则天下岂有不服哉
　　文帝元年八月陈平曰宰相者上佐天子理隂阳顺四时下遂万物之宜外镇抚四夷诸侯内亲附百姓使卿大夫各得任其职焉
　　臣若水通曰陈平之言可谓知相体矣至于相道则恐未之知也孟轲氏曰惟大人爲能格君心之非此相道也轲能言之亦轲之所有也斯其至矣惜乎陈平不足以语此安得大人者而与之论相哉
　　光武建武七年夏五月大司农江冯上言宜令司校尉督察三公司空椽陈元上防曰臣闻师臣者帝賔臣者霸陛下宜修文武之圣典袭祖宗之遗徳屈节待贤诚不宜使有司察公辅之名帝从之
　　臣若水通曰三公相天子而论道经邦所以师表百僚者也选任不可不精耳乃复以司校尉而督察之则非尊师重傅之诚矣是岂劝大臣之道哉陈元一言其畜君之过者至矣惜乎事归台阁而置三公于散地岂古人賔师之义也哉
　　安帝永初元年秋九月庚午太尉徐防以灾异冦贼防免辛未司空尹勤以水漂流防免仲长统昌言曰光武皇帝政不任下虽置三公事归台阁自此以来三公之职备员而已今人主诚专委三公分任责成而在位病民举用失贤天地多变人物多妖然后可以分此罪矣
　　臣若水通曰宰相职在爕理人君必任之以实事然后可以责其成功也汉自光武以来事归台阁三公者徒拥虚器于百僚之上所谓有其名而无其实者也则夫隂阳失和怪异数至是可得而归罪于相耶若仲长统之言可以爲待相之法矣
　　冲帝永嘉元年太后委政宰辅李固所言太后多从之宦官爲恶者一皆斥遣天下咸望治平
　　臣若水通曰郎顗荐李固曰固王佐之臣若任以时政则可以垂景光致休祥矣及永嘉初年得太后之委遇忠以进言徳以辅政宦官之恶一切屏去天下属望焉夫然后顗之荐爲不诬而太后其亦可谓贤矣惜乎梁冀窃权竟爲所害天之不祚汉也固如是哉
　　灵帝光和元年诏问以灾异及消复之术议郎蔡邕对曰天于大汉屡出妖变以当谴责欲令人君感悟改危即安夫宰相大臣君之四体委任责成优劣已分不宜听纳小吏雕琢大臣也
　　臣若水通曰书云推贤譲能庻官乃和不和政厖夫庻官和则和气至而灾消庻官不和则戾气至而灾作灵帝不知相爲四体反以台鼎之大臣遭小吏之雕琢如自伤其四体亏爕理之道不和甚矣如是则欲妖之不生何可得哉吁邕之斯言岂非人君不知畏相者之鉴戒哉
　　汉后主建兴三年呉主权以太常顾雍爲丞相王常令中书郎诣雍有所咨访若合雍意事可施行即相与反复究而论之如不合意雍即正色改容黙然不言郎退告王王曰顾公欢恱是事合宜也其不言者即事未平也孤当重思之
　　臣若水通曰呉孙权之擅江表也孰不以爲骨体非常仁而多断之功哉殊不知委政宰辅推诚相与一可一否视其欣戚以爲从违已得人君用相之体矣则其成鼎峙之业也有由焉哉夫权割据一方不足道也而犹有斯羙况天子爲万国之主者可以反不如权乎哉
　　晋惠帝永熈元年帝以杨骏爲太傅大都督假黄钺録朝政百官总已以听傅咸谓骏曰圣上谦冲委政于公天下不以爲善惧明公未易当也窃谓山陵旣毕明公当审思进退之宜骏不平欲出咸爲郡守
　　臣若水通曰夫相者所以相人主也必选名徳之士然亦未有独任者独任则所相者于谁哉晋惠庸愚使贤者辅之犹惧不免况如骏者乎傅咸尽其忠益而骏反见疾晋氏之乱盖已兆于此矣夫岂俟八王造祸而后见哉易曰鼎折足覆公餗其刑渥防骏之谓也臣故书之以爲失于任相者之戒
　　唐太宗贞观三年二月上谓房龄杜如晦曰公爲仆射当广求贤人随才授任此宰相之职也比闻听受辞讼日不给暇安能助朕求贤乎因敕尚书细务属左右丞惟大事应奏者乃闗仆射台阁规模皆二人所定二人深相得同心徇国故唐世称贤相推房杜焉
　　臣若水通曰统百官均四海以人事君此宰相之职也听受辞讼一狱吏之事耳岂爲相之道哉唐太宗以是语房杜可谓知相体矣夫宰相之职非但用人也论道爕理固其职矣今使出则受辞讼以讥察爲心入则与人主论道爕理焉其精诚感格复防何哉惜乎房杜称贤相而不知也
　　贞观三年四月帝谓侍臣曰中书门下机要之司诏敕有不便者皆应论执比来唯睹顺从不闻违异若但行文书则谁不可爲何必择才也房龄等皆顿首谢臣若水通曰书云子违汝弼汝无面从宰相掌经纶代王言以播诸天下天下之治乱系焉不可茍面从也故天子曰可宰相曰不可天子曰然宰相曰不然而后诏令之施于天下者尽善庻几有益于生民有禆于治道矣茍君焉出令而相臣不敢矫其非则是阿谀顺从遂非长恶焉用彼相爲哉此太宗所以拳拳爲房杜戒也夫房杜贤相也而亦有此咎哉
　　贞观十四年十二月魏征上防以爲在朝羣臣当枢机之寄者任之虽重信之未笃是以人或自疑心怀苟且陛下寛于大事急于小罪临时责怒未免爱憎夫委大臣以大体责小臣以小事爲治之道也今委之以职则重大臣而轻小臣至于有事则信小臣而疑大臣信其所轻疑其所重将求致治其可得乎若任以大官求其细过刀笔之吏顺防成风舞文弄法曲成其罪自陈也则以爲心不伏辜不言也则以爲所犯皆实进退惟谷莫能自明则苟求免祸矫伪成俗矣上纳之
　　臣若水通曰任贤勿贰唐虞所以敬信大臣以致治也太宗于任之则大臣重于小臣而信之则小臣过于大臣可谓勿贰乎此魏征之言所以深着其弊也
　　贞观十九年正月太宗发京师命房龄得以便宜从事不复奏请或诣留台称有宻谋龄问宻谋所在曰公则是也龄驿送行在上问告者爲谁曰房龄上曰果然叱令腰斩玺书让龄以不能自信更有如是者可专决之
　　臣若水通曰太宗专以生杀付龄得无启臣下作福作威之心而权将下移乎曰此不可以爲常法也方太宗自将轻身于万里之外使不专任龄畱守京师吾恐腹心空虚而辇毂之下变生不测矣及其腰斩告宻之人则奸邪之萌絶龄之心安京师不复可虑矣虽然此特一时之权耳然必得忠于奉国如龄者然后可以当此任也如晋惠之于杨骏旣施于平时又付于匪人则亦奚可哉
　　高宗永徽元年六月有洛阳人李泰诬告长孙无忌谋反上命立斩之无忌与禇遂良同心辅政上亦尊礼二人恭已以听之故永徽之政百姓阜安有贞观之风显庆四年许敬宗诬奏长孙无忌谋反上以爲然下诏削无忌太尉及封邑于黔州安置敬宗又奏无忌谋逆由褚遂良搆扇而成于是诏追削遂良官爵
　　臣若水通曰记称去谗逺色贱货而贵徳所以劝贤也经曰任贤勿贰贰者小人间之也无忌遂良悉心奉国而高宗复賔礼之不可不谓知其贤矣旣而自敬宗用而谗邪进无忌遂良乃以窜削前日高宗賔礼之意安在哉此诗人之恶谗所以必欲投彼有北也人君任相可不戒之哉
　　宗开元元年十月姚崇爲相尝奏请序进郎吏帝仰视殿室崇再三言之终不应崇惧趋出高力士谏曰陛下新总万机宰相奏事当面加可否奈何一不省察帝曰朕任崇以庻政大事当奏闻共议之郎吏卑秩乃一一以烦朕邪防力士宣事至省中爲崇道帝语崇乃喜闻者皆服帝识人君之体
　　臣若水通曰书称任贤勿贰宗有焉虽然帝之所专任者以得崇之公正君子也是以致开元之治耳使如裴延龄者委任之如此则其蠧国殃民其可极耶故人君之徳莫大于择相相择则百僚羣吏以正举正而天下治矣故曰劳于求贤逸于任人必如是然后爲无弊也
　　开元二年姚崇宋璟相继爲相二人志操不同然恊心辅佐使赋役寛平刑罚清省百姓富庻唐世贤相前称房杜后称姚宋他人莫得比焉二人每进见上辄爲之起去则临轩送之
　　臣若水通曰宗身践忧患旣即位得姚宋二人蚤夜孜孜纳君于道开元之际几致太平何其盛也自天寳已还小人道长林甫进而厉阶作谋之不臧前功并弃夫以一人之身而治乱前后不同者何也相之贤否耳可不惧哉
　　开元二十一年三月韩休爲相甚允时望上曰萧嵩奏事常顺防旣退吾寝不安韩休常力争旣退吾寝乃安吾用韩休爲社稷耳非爲身也
　　臣若水通曰韩休爲相力争不阿帝亦知信用安社稷矣而竟不如姚宋之功何哉书曰允迪厥徳谟明弼谐盖谟弼在相而明谐之者在君之迪徳也故君志满则忽其所谋意骄则拒其所弼外虽许可而中未必然者至于禄山乱而身播迁岂徒归诸天哉不用相之咎也
　　开元二十四年十一月上欲以李林甫爲相问于张九龄对曰宰相系国安危陛下相林甫臣恐异日爲社稷之忧上不从时上渐肆奢欲怠于政事而九龄遇事无细大皆力争林甫巧伺上意日思所以中伤之
　　臣若水通曰此明皇治乱之机也使九龄一日而不退唐犹开元也林甫一日而进唐其天寳矣然九龄之进退系于林甫之用否也夫明皇以一人之身始以相之贤而致治终以相之奸而致乱任相之效昭然矣君天下者可不鍳哉可不慎哉
　　天寳十一载以杨国忠爲相国忠爲人彊辩而轻躁旣爲相公卿以下頥指气使莫不震慴台省官有才行时名不爲己用者皆出之
　　臣若水通曰林甫相则养天下之乱矣国忠相则促天下之乱矣书曰邦之杌陧曰由一人况二人邪乱非二人能独成也由一人二人以至引其恶类斯乱亡必矣噫以昏闇之君而委奸贼之相虽无贵妃之妖淫禄山之桀骜其国亦不可保矣况其朋类自有不期而至者矣乎
　　代宗大厯十二年元载伏诛杨绾爲相绾性清简俭素制下之日朝野相贺郭子仪方宴客闻之减座中声乐五分之四京兆尹黎干驺从甚盛即日省之止存十骑中丞崔寛第舎宏侈亟毁撤之
　　大厯十二年七月上方倚杨绾使厘革弊政防绾有疾薨上痛悼之甚谓羣臣曰天不欲致太平耶何夺杨绾之速
　　臣若水通曰杨绾之在官惟以清俭称耳白麻一下而子仪黎干崔寛皆约其情以就绳墨况名世之士得君而居相位旣专且久上下交泰其风化所被岂小也哉帝方倚以革弊及死之日痛悼之而咎天夺绾之速不以死生易矣宋儒范祖禹谓绾爲相而天下从之况人君正己以先海内其有不率者乎是以先王必正其心修其身而天下自治此又探本之论也呜呼尧舜禹汤之爲君臯夔伊周之爲臣各克其艰而黎民敏徳万世所共仰者也惟圣明图之
　　徳宗建中二年正月初帝即位崔祐甫爲相务从寛大故当时政声蔼然以爲有贞观之风又卢杞爲相知上性多忌因以疑似离间羣臣始劝上以严刻御下中外失望
　　臣若水通曰国之治乱系于相之邪正焉耳故祐甫相则引君当道而政声蔼然卢杞相则劝君严刻而中外失望此唐室所以由之不竞矣虽然杞误国之罪诚可诛徳宗误国之罪尤可憾也然则人君之于任相而可不知所以择乎
　　徳宗贞元三年李泌爲相帝谓泌曰自今凡军旅粮储事卿主之吏礼委延赏刑法委浑泌曰不可陛下不以臣不才使待罪宰相宰相之职不可分也非如给事则有吏过兵过舎人则有六押至于宰相天下之事咸共平章若各有所主是乃有司非宰相也帝笑曰朕适失辞卿言是也
　　臣若水通曰徳宗以六事属三相而不知宰相之职其致一而已矣泌之对得任相之体也故范祖禹曰古者惟任一相是以治出于一后世多疑而职分君以爲权在己臣以爲政在君治乱休戚无所任责诚哉言也然未尽人君择相之道古者伊傅周召之爲相其君择之之精所谓真知灼见其心者也故其任之专以久然后正大光明之业可与共成焉我国家六卿分理而内阁论思亦甚重矣其择之也必如虞廷四岳之问乎必如商周夣卜之求乎其任之也必有一徳之合交修之托乎如有之帝王之治将复见矣天下幸甚
　　贞元四年春二月上从容与李泌论即位以来宰相曰卢杞忠清彊介人言杞奸邪朕殊不觉其然泌曰人言杞奸邪而陛下独不觉其奸邪此乃杞之所以爲奸邪也傥陛下觉之岂有建中之乱乎杞以私隙杀杨炎挤顔真卿于死地激李懐光使叛頼陛下圣明窜逐之人心顿喜天亦悔祸不然乱何由弭
　　臣若水通曰知人之难自古爲然幽求诸夣卜明求诸人情则亦何难之有说者云人情贤于夣卜卢杞之奸谁不知之是非之在人心也徳宗则以爲不觉其奸爲是其智之不若常人哉以其心有蛊惑失其是非之本心耳彼奸人之肆欺千态万状有不可得而测者故曰大奸似忠大诈似信使非察见夫天理使吾心之本体不蔽于物欲之私几何而不被其欺乎
　　宪宗元和三年九月丙申以户部侍郎裴垍爲中书侍郎同平章事上虽以李吉甫故罢垍学士然宠信弥厚故未几复擢爲相初徳宗不任宰相天下细务皆自决之由是裴延龄辈得用事上在藩邸心固非之及即位选擢宰相推心委之尝谓垍等曰以太宗宗之明犹借辅佐以成其理况如朕不及先帝万倍者乎垍亦竭诚辅佐
　　臣若水通曰宪宗虽尝罢垍相然宠信弥厚故复相之垍亦竭诚辅佐观其对爲理之要而曰先正其心亦庻几乎知宰相之体矣然徒知正心而不知所以正心之学使宪宗止于宪宗爲可惜耳呜呼此宰相所以贵于知学欤
　　元和十年六月裴度同平章事初徳宗多猜忌朝士有相过者金吾皆伺察以闻宰相不敢私第见客及度爲相奏言今冦盗未平宰相宜招延四方贤才与参谋议始请于私第见客许之
　　臣若水通曰帝舜询于四岳辟四门明四目达四聦盖欲开天下之门以广天下之聦明也徳宗伺察宰相使不得私接賔客是欲自涂其耳目而废其聦明也使时有周公且一沭三握其髪一食三吐其哺以延天下之士惟恐其聦明之不广矣徳宗乃又反之此其所以致败也故裴度当大任而首以爲言即有周公吐哺握髪之风矣宪宗从之未几四表降心羣雄归命度之言诚可以自效焉任相之验岂可诬哉
　　元和十三年八月帝问宰相宗之政先理而后乱何也崔羣对曰宗用姚崇宋璟卢懐慎苏颋韩休张九龄则理用宇文融李林甫杨国忠则乱故用人得失所系非轻人皆以天寳十四年安禄山反爲乱之始臣独以爲开元二十四年罢张九龄相专任李林甫此理乱之所分也愿陛下以开元初爲法以天寳末爲戒乃社稷无疆之福皇甫鏄深恨之
　　臣若水通曰崔羣以相之贤否爲宗治乱之判是矣臣又以人主一心之邪正爲相之贤否世之治乱所由判也盖心得其正则正人道合而相得其人此世之所以正也心陷于邪则邪人同恶而不得其人此世之所以乱也故宗方用姚宋六公之时心未失其正耳其用宇文林甫国忠之时心先蠧矣周惇頥曰心纯则贤才辅非此之谓乎故人君欲任相以图天下之治者必自纯心始焉惟圣明畱念
　　文宗开成五年正月武宗即位九月以李徳爲门下侍郎同平章事徳裕言于帝曰致理之要在于辨羣臣之邪正夫宰相不能人人忠良或爲欺罔主心始疑于是旁询小臣以察执政如徳宗末年所聼任者唯裴延龄辈宰相署敕而已此政事所以日乱也陛下诚能慎择贤才以爲宰相有奸罔者立黜去之常令政事皆出中书推心委托坚定不移则天下何忧不理哉
　　臣若水通曰人主无职择相其职宰相无职用贤其职是故相得其贤者其用人贤是其君之贤也相不得其贤者其用人不贤是其君之不贤也故书曰任贤勿贰去邪勿疑此人君之职故人君择一相相择百官而庶政理则天下治矣徳裕之言可谓识宰相之体而引其君以当道者矣不然则贰心生于疑疑心生于惑小人进君子退则天下不乱者未之有也此古今人主之鉴也伏惟圣明畱意焉











　　格物通卷七十
<子部,儒家类,格物通>
　　钦定四库全书
　　格物通卷七十一　　　　明　湛若水　撰
　　任相下
　　周世宗显徳元年夏四月庚申太师中书令瀛文懿王冯道卒道少以孝谨知名唐庄宗世始贵显自是累朝不离将相三公三师之位爲人清俭寛宏人莫测其喜愠滑稽多智浮沉取容尝着长乐老叙自述累朝荣遇之状时人徃徃以徳量推之
</div>
    <div class="pagination">
<a href="格物通_page41.html">上一页</a><span>...</span><a href="格物通_page37.html">37</a><a href="格物通_page38.html">38</a><a href="格物通_page39.html">39</a><a href="格物通_page40.html">40</a><a href="格物通_page41.html">41</a><span class="current-page">42</span><a href="格物通_page43.html">43</a><a href="格物通_page44.html">44</a><a href="格物通_page45.html">45</a><a href="格物通_page46.html">46</a><a href="格物通_page47.html">47</a><span>...</span><a href="格物通_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
