<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 89 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 89 页/共 109 页</h1>
    <div class="content"><子部,儒家类,御览经史讲义>
　　钦定四库全书
　　御览经史讲义卷二十一
　　礼记
　　毋不敬俨若思安定辞安民哉
　　监察御史【臣】刘方蔼
　　朱子曰言君子修身其要在此三者而其要足以安民乃礼之本故以冠篇
　　眞德秀曰曲礼一篇为礼记之首而毋不敬一言为曲礼之首盖敬者礼之纲领也曰毋不敬者谓身心内外不可使有一毫之不敬也其容貌必端严而若思其言辞必安定而不遽以此临民其有不安者乎此章凡四言而修身治国之道略备其必圣贤之遗言与
　　【臣】谨按敬者一心之主万理之根修身之要为政之本圣贤之所以为学帝王之所以为治未有外乎此者毋不敬则内焉五性以敬而全外焉九容以敬而正成诸百行以敬而无所不纯措诸万事以敬而无所不当实能为天地立心为生民立命而其徴诸一身与万物相接者莫要于容貌辞气俨乎若思斯敬形于貌而出入起居罔有不钦发号施令罔有不臧由是以主敬之心思入天下之民之身家性命曲谋其安全以居敬之貌言感天下之民之血气心知同归于宁谧而在君子以敬作所之心则虽俨若思犹恐或愆于仪而德容不足以为民表则虽安定辞犹恐或愆于言而德音不足以为民训则虽斯民举安犹恐一夫不获而深予辜之惧故其求安于已安之中弥凛驭朽弥畏民碞兢兢业业于无穷而为斯民锡福锡保者总以一敬为终始再以其见于帝王之政圣贤之言者騐之尧钦明而致时雍舜温恭而臻风动禹只台而成允治汤以圣敬式九围文以敬止歌孔迩武以敬胜颂永清孔子谓修己以敬而安人安百姓子思谓笃恭而天下平程子谓上下一于恭敬而天地自位万物自育此皆以敬致安后先相同之防也至若顔子之不惰曾子之日省子思戒慎恐惧孟子之持其志求放心程子主一之谓敬无适之谓一又言整齐严肃则心自一朱子敬箴谓当事而存靡他其适惟精惟一万变是监动静弗违表里交正诸儒用力于敬各言所得实于毋不敬之一言互相发焉篇首凡四言而举内圣外王之学天德王道之全无不毕具宜朱子以为古经之言乎






　　礼记
　　曲礼曰毋不敬俨若思安定辞安民哉
　　监察御史【臣】柴潮生
　　【臣】谨按敬者德之聚也一心之主宰万事之权舆圣学之所以成始而成终也盖敬则志气肃志气肃则清明生清明生则百志熙矣发为徳容而俨若思发为徳音而安定辞于以安人安百姓不难矣故诗以思无邪一言而蔽三百之全礼以毋不敬一言而冐四十九篇之防良有以也间尝稽攷经史圣王哲后所以自持于身心之地而古大臣之孜孜赞赞所以陈善于君者千载而下如将见之尧之圣神文武而史臣颂其徳者首言钦舜之重华恊帝而史臣叙其徳者备言恭禹只徳而文命以敷汤日跻而九围以式文敬止武敬胜成王敬毖创业守成卜世久逺此以见生安异质性反殊途而徳性之渊涵学问之懋勉存心勅躬用人行政未有不本于此者建元中董仲舒对防曰尊其所闻则髙明行其所知则光大髙明光大不在于他在王心加之意而已愿陛下设诚于内而致行之唐太宗曰朕上畏皇天之鍳临下惮羣臣之瞻仰兢兢业业犹恐不合天意未副人望魏徴曰此诚致治之要愿陛下谨终如始则善矣宋孝宗时朱熹入对言一念之顷必察夫天理人欲果天理邪则敬以充之而不使少有壅阏果人欲邪则敬以克之而不使少有凝滞推而至于言语动作之间用人处事之际无不以是裁之则圣心洞彻而天下之事惟所欲为无不如志矣由此观之自古圣君贤臣一堂咨儆莫不本此以勅几康以惇治化者诚有见于敬与肆不容并立出此入彼即人心道心之争于片念而判于几防也是以人无众寡事无小大存之心者必谨毖而勿敢忽本诸身者必寅畏而无敢疎凡出入起居寝兴食息自至纎至悉以及班朝莅官理财用人体国经野之大始之终之无不载之以兢惕而处之以只惧则一心有主万善同归迈三代缵唐虞胥于是乎基之矣又何汉唐宋之足云哉












　　礼记
　　论辨然后使之任事然后爵之位定然后禄之爵人于朝与士共之
　　给事中【臣】程盛修
　　【臣】谨按人主所与共天下者贤才也贤才为天下之公物而非己之所得私亦必惬天下之公心而非己之所得与古帝王名器之重登进之审其难其慎之衷实有如不得已焉者虞廷敷奏以言明试以功车服以庸九官十二牧济济师师亮工熙绩夫以圣人为之君又得圣人为之佐何难髙下在心取舍任意犹曰知人则哲惟帝其难反覆谘询期于允当况其下此者乎故论辨而使不轻使也任事而爵不轻爵也位定而禄不轻禄也所为寛之以程期俟之以嵗月试之以盘根错节岂故为是委曲繁重也哉不如此则人才不出而九重之上奔走天下之豪杰而服其心招徕天下之俊良而鼓其气未有不于始进之时为兢兢者夫诏爵授糈而一人悦不如登明选公而千万人悦升于云霄之上而身受者逾分不如拔之俦伍之中而逖听者餍心爵人于朝与士共之此物此志也或曰破格之举可间行乎破格者所以待英才也宇宙之大英才有几与其破格而长侥幸之风不若循例而养恬静之气古来唐太宗之用马周破格之最善者而不善用之则三科武举骤升司谏其流可胜言哉是故一嵗九迁四时仕宦非史册之美谈也使贪使诈采葑采菲亦权宜之偶见也朝进一人焉而天下知其进之故暮退一人焉而天下知其退之故进而复退焉天下不以退为枉退而复进焉天下不以进为嫌慎之至公之至矣人主爵赏予夺一本于天天命有徳五服五章非一人意见所得与左右未可诸大夫未可以独断致其精谋及卿士谋及庶人以兼听收其益如是而贤才不日蒸日盛以驯致明良喜起之休者未之有也














　　礼记
　　命太师陈诗以观民风命市纳贾以观民之所好恶
　　编修【臣】丁一焘
　　汉郑康成曰陈诗谓采其诗而视之市典市者贾谓物贵贱厚薄也质则用物贵淫则侈物贵【臣】谨按圣王治天下在厚民之风俗而风俗之厚薄徴于民之好恶夫一人端居法宫洗心于宻制节谨度既有以清其源而发号施令六服承流陶淑性情使风清俗美逺近之民无有敢作好恶者民气必由是而醇矣然而天下之情伪知之不可以不周防之不可以不豫王制廵守之典所以谆谆如此也当夫制治之始期以同民风者教之大纲则君臣父子兄弟夫妇朋友賔客礼之大经则冠婚丧祭乡饮酒士相见政之大体则饮食衣服事为异别度量数制系之以九两任之以九职施之以十二教保息以养之本俗以安之荒政以聚之劝则乡三物以賔之惩则乡八刑以纠之固足以养其和平俾讴歌乐利沐膏泽咏勤苦而雍雍以成俗若乃处百工于官府藏商贾于市防而伪饰之禁在于民商工贾者各十有二其详虽不可殚闻然如圭璧金璋命车命服牺牲戎器不粥于市用器不中度布帛精粗不中幅数广狭不中量不粥于市奸色乱正锦文珠玉成器不粥于市五谷果木禽兽鱼鼈粥于市者各有其制至于命夫过市罚一葢命妇过市罚一帷以防其趋利之渐故民之期于市者不过日用之恒需无竒技淫巧以荡其心则好恶之邪何自而启哉然而民风者趋时而渐变者也好恶者悦异而思迁者也圣王廵守之期必欲有以观之而陈诗则命太师纳贾则命司市何也古之侯国皆有乐官而太师为之长其以六徳为本六律为音而教六诗者厥为専职故其国之歌诗自国君以及卿士大夫田夫野女之作均在焉爰命陈之或美或刺或志所忻或言所苦玩其发端即此可以见彼揆其含意因显可以识防而托物感时又皆本于风土观诗而民风暸如指掌则得失可因是而正也司市之职主平市贾禁物靡结信以质剂取予以书契其贾或上下之因时或低昻之有定皆稽考所必周而有簿籍之足据故物之质者侈者好恶所尚则用之多寡因之多寡所趋则贾之低昻上下因之命之纳贾而民情可见志淫者好必僻而惩禁之法于是而施即奢靡之性因是而节由斯二者以观而知圣王坊俗于未染遏淫于至豫其虑民良深逺也夫采蕳驱兽其始必有所由倡而积久寖以成国俗锦绣被墙其奢必有所自开而众情踵以相矜尚使当陈诗纳贾之日甫开而即禁岂其至此哉抑【臣】观三代而后汉治犹为近古汉史所载张堪守渔阳其童謡曰桑无附枝麦秀两岐张君为政乐不可支岑熙守东郡其民歌曰我有枳棘岑君伐之我有蟊贼岑君遏之狗吠不惊足下生牦是亦民风之形于诗者也龚遂以俭约率渤海带刀者使卖刀买牛带剑者使卖剑买犊由是侈俗渐移而郡中有蓄积是其转移交易亦好恶之可徴于市贾者也然则欲观民者虽无太师之陈诗市司之纳贾如以风俗人心为先务稗官野史必絶其书淫词艳曲必革其俗省察其登市之物竒淫有禁僭妄有刑侈靡有罚颁之典礼一其耳目定其心志其于厚风俗端好恶以成道一风同之治岂无补欤





　　礼记
　　冢宰制国用必于嵗之杪五谷皆入然后制国用用地小大视年之丰耗以三十年之通制国用量入以为出
　　给事中【臣】马宏
　　【臣】谨按财赋邦国大本生人之喉命天下治乱安危系焉周官太宰以九赋敛财贿以九式均节财用其属有职内有职嵗有职币总之以司会掌之以司书凡以惜民财经国计下以制有司俾不得擅取上以约王后世子俾不得过用也而其要不外乎量入为出之一言葢国家事绪日繁嵗出之数恒有增而无减而年谷丰耗不一嵗入之数恒有减而无增使非通乎盈虚消息而为久逺计将一嵗之入仅足供一嵗之出丰年无事虽若可以粗安而歉嵗则必至于束手矣又其下者用之不给取之益多取之益多则财殚民病而国亦随之矣所以冢宰制用而必准之以三十年之通葢其所规者逺而不求近利常使三年余一九年余三积之三十年而有十年之余虽有防旱水溢而储备有余可以补赈贷之所不足此尧汤所以九年水七年旱而野无捐瘠国无乏用也后世废井田定额赋罄天下嵗杪之所入大半以之养兵而其他经费又递增递益而未有已于是常赋之外别营私财以待用如汉有大农而复有少府水衡唐有转运度支而复有琼林大盈宋有户部三司而复有封桩内藏此皆制国用之权不一操之于冢宰加以年谷不登兵戈扰攘司计之臣四顾无措于是告缗算舟车借商税间架以及经总制钱一切罔民取利之具无所不为而悖而入者亦悖而出矣夫国家当剏造之初君若臣阅物力之艰难莫不约取缩用以期无乏承平既久府库充溢丰亨豫大之説起遂举累代累嵗之所积不数年而耗之然则三十年之通制国用可为千古积贮备荒之法而侈心一生出入无准即三十年之经营有一旦扫地耳是以量入为出者经国不易之方而戒侈靡谨节度俾冢宰得以举其职而无或旁有以挠之则仍视乎主徳之恭俭云











　　礼记
　　冢宰以三十年之通制国用量入以为出三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐
　　侍讲学士【臣】任启运
　　郑康成曰通三十年之率当有九年之蓄出谓所当给为多不过礼少有所杀也
　　孔頴逹曰郑注给谓给百官賔客及民人为谓造国家器物
　　李觏曰先王治田荡之以沟均之以遂足以御凶旱舍之以列写之以浍足以御水溢而犹恃九年之蓄待天灾之尽也
　　马端临曰预备不虞古之善政凶旱水溢天变也三年耕必有一年之食至三十年之通人力也人力备则可以应天灾
　　陈祥道曰王者乐以天下忧以天下虽水旱而民无菜色天子日举以乐岂不宜哉
　　【臣】谨按民为邦本而食为民天古有云终嵗不制衣则寒一日不再食则饥饥寒交廹于身而尚能无为非者盖寡孟子曰无恒产而有恒心者惟士为能故王者诚欲惠安元元必先天下之忧而忧后天下之乐而乐则非有以经治其所重不可夫自古人君亦何尝不以民食为重而汲汲于足民苐不深察乎民足之所自来而徒为一时之补救若汉武移江南下巴蜀之粟以救江陵唐西都不稔乃幸东都虽于目前不无少济然蠲赈不继旋见溃败则孰若三十年之通先有以预使民足之为计得哉尝考金穰木饥天行自有定数然古者虽有不为灾诚以政之为豫备者至详且悉也周礼以九职任万民三农生九谷其首重也他若百工饬八材商贾通货贿嫔妇治丝枲臣妾敛疏材闲民转移执事盖如是则生财之道廼备而又可无坐耗之虞若夫祭祀賔客羞服以及匪颁好用则又定以九式虽曰惟王不会而要统于太宰有不如式太宰得以均节之毋或有滥费也而犹恐九职之民或不勤于职故国语曰社而赋事烝而献功男女効绩愆则有辟而犹恐其或侈于用故上下异服老少异粮五十始衣帛七十始食肉诗曰采荼薪樗食我农夫言老者则食以甘防也又曰为此春酒以介眉寿书曰厥父母庆洗腆用酒故羣饮有诛当其时内外男女各修其职各安其分珠玉锦绣不粥于市衣服饮食不粥于市民生不见靡丽之可悦而左道乱政者杀无妖淫邪诞之説鼔惑其间以故太和洋溢戾疾不作自无水旱间有水旱而荒政十有二条不过散利薄征弛力舍禁去几礼杀哀蕃乐多昏索鬼神除盗贼而已初何尝有岌然不终日之虑而孜孜焉议蠲议赈为哉故余三余九诚根本之至计而足民之善道也夫后代之天下犹古之天下后代之地利犹古之地利然一遇歉嵗民或不聊生者何欤晁错云地有遗利民有余力生谷之土未尽垦山泽之利未尽出其在汉时有然抑或不仅汉时有然欤冀之北土唐虞夏殷之都也邠岐丰镐周之所兴关中乃所称天府之国而古之雍冀多富农今之山陜多富贾其名为农者耕耘收获之法大抵卤莽灭裂曾不若江南之惰农其妇女都无事事故耕桑沃壤半弃为石田矣【臣】愚尝以为西北之民宜先使尽地利古沟洫经纬之法诚不易复但劝民自为沟塘其所开地即除田赋改塘赋大约塘方一亩可济禾十亩得利多而相效者众则沟渠备而水旱无虞水旱无虞则田事日兴而逐末者将渐返而归农又其余荒弃之地聼民辟垦树艺不收其赋则民更无不踊跃而趋赴者然后简其善农者若古力田之科优其给使教耕耨有成效则畀之官若古田畯之职记曰山林薮泽民有能取蔬食者野虞教道之是可仿而行也至若江以南地利未尝不尽农事未尝不精然一防之费动逾钱十千乡里妇女必曵罗绮以为容或一婚而费百金者有之或一葬而费百余者有之十室之里嵗必梨园演剧名为酬神罄一夫力作之入而不偿也舁一土木神像周走阡陌闾巷旌旗防服绵亘数十舍谓之香会罄十夫力作之入而不偿也遇有疾病则师巫起而蛊之牲牢酒醴之费更或积数嵗之获而不偿也又安能尚有余蓄哉故凡冠昏丧祭服食器用经制宜定而邪説淫祀尤所宜禁止者也大学言生众食寡为疾用舒葢生财之道不外于开其源而节其流孟子言易田畴薄税敛又言食以时用以礼意亦与大学无异【臣】故反覆推求余三余九之所自来而知古今无异民则古今亦断无异治且即制国用之一端而王政之大全固已櫽括于其中非徒以夸诩盛世丰亨悦豫之象已也不然一出入之节一赢余之数凡彼悉心会计者绰乎能之而胡为以冢宰与持筹之事且以为天子忧乐之所系哉忧以天下乃能乐以天下而圣人之忧民有不沾沾于目前者葢如此










　　礼记
　　三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐
　　编修【臣】蔡新
　　【臣】谨按国以民为本民以食为天自古帝王未有不以民食为先者然使必解衣推食家给而人赐之虽尧舜犹病是故顺天之道因地之利导民之力三代以来未之有改也考之周礼如散利薄征振穷恤民诸政非不尽善然其取于不匮之府藏于不涸之源者则莫如余一余三之可恃也或谓三代以前民无甚贫亦无甚富终嵗勤动仅足供一家之食亦焉得人人而有余一余三之积乎【臣】谨稽之古制按之当今之则约畧计之而知其不诬也周制六尺为歩歩百为亩一夫受田百亩程子以为当宋之四十余亩若以周尺计之为今之二十余亩嵗可得谷五六十石此其入数也周礼民食月自二鬴以至四鬴今以八口之家计之日食米不过四升计嵗食米为今之十有四石四斗谷数倍之为二十八石有竒此其食数也以所食之数准所入之数仅居其半而其时民俗俭朴布帛取之树桑蔬菜取之园圃鸡豚取之孕畜冠昏丧祭宾朋燕飨各有限制嵗费不过十石计可余谷三之一积至三年适敷一年之食此臣所谓以今凖古约略计之而知其必有者也或又谓三代之世地广人稀后世田不加辟而戸口日增势必不能【臣】又窃以为不然夫天地之所产自足以供天下之食以人数之渐多而疑天地之不给未可为定论也况自尧舜以至成周千有余年圣君代作休养生息虽夏商之季亦不闻有杀戮攻战之事文武成康继之分田制产食时用礼男女以正婚姻以时不宜民数之尚少战国以后秦项三国六朝五季经数兵革不宜民数之较多也【臣】谨按王制方百里者为方十里者百为田九十亿亩山陵林麓川泽沟渎城郭宫室涂巷三分去一其余六十亿亩是大国地方百里为田万井去三之一为六千三百井实五万四百户次国半之为二万五千余户小国又半之为一万二千余户成周盛时千七百余国戸不下三四千万虽有上地中地下地之殊一易不易再易之分未必地各为井井各八家然概从减数大率亦不下三千万此其可考者也两汉极盛民数不过千六百七万余戸唐天寳十三载亦仅九百六万九千余戸即使隠匿逃亡诡寄脱漏概从增数亦不及二千万由此观之西周之世民数固不减于汉唐而自汉武拓地开疆以来土田又实浮于古也亦何人满之足患哉诚使仁圣之君念稼穑之艰难思民生之不易力图邦本深计治安游惰何以复业贫富何以相通田野辟矣而谷何以不加裕年嵗登矣而户何以少葢藏沟渠畎浍之不修沃壤亦等于石田也吉凶賔嘉之无等多藏可至于立匮也官吏知催科而忘抚字则胥役皆耕耘之扰也小民轻菽粟而重金钱则膏腴亦别种是图也其当寛以示教者则如月吉布令正嵗读法而不为迂其当严以示罚者则如宅不毛者有里布民无职事者出夫征而不为刻因地制宜随方立政而又清心节用正本澄源使旱潦无灾百谷顺成以一人而养天下斯以天下而奉一人玉食万方日举以乐岂不休哉




</div>
    <div class="pagination">
<a href="御览经史讲义_page88.html">上一页</a><span>...</span><a href="御览经史讲义_page84.html">84</a><a href="御览经史讲义_page85.html">85</a><a href="御览经史讲义_page86.html">86</a><a href="御览经史讲义_page87.html">87</a><a href="御览经史讲义_page88.html">88</a><span class="current-page">89</span><a href="御览经史讲义_page90.html">90</a><a href="御览经史讲义_page91.html">91</a><a href="御览经史讲义_page92.html">92</a><a href="御览经史讲义_page93.html">93</a><a href="御览经史讲义_page94.html">94</a><span>...</span><a href="御览经史讲义_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
