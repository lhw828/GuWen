<!DOCTYPE html>
<html>
<head>
    <meta charset="UTF-8">
    <title>阳明先生文集 - 第 43 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阳明先生文集 - 第 43 页/共 112 页</h1>
    <div class="content">上晋溪司马二首

上彭幸庵

寄杨邃庵阁老四首

荅方叔贤二首

与黄宗贤三首

与张罗峰阁老二首

答见山冢宰

与霍兀厓宫端二首

答潘直卿

寄翟石门阁老

寄何燕泉二首

与薛尚谦二首

○答佟太守求雨　【癸亥】

昨杨李一丞来备传尊教且询致雨之术不胜惭悚今早谌节推辱临复申前请尤为恳至令人益增惶惧天道幽远岂凡庸所能测识然执事忧勤为民之意真切如是仆亦何可以无一言之复孔子云丘之祷久矣盖君子之祷不在于对越祈祝之际而在于日用操存之先执事之治吾越几年于此矣凡所以为民祛患除弊兴利而致福者何莫而非先事之祷而何俟于今日然而暑旱尚存而雨泽未应者岂别有所以致此者欤古者岁旱则为之主者减膳彻乐省狱薄赋修祀典问疾苦引咎赈乏为民遍请于山川社稷故有叩天求雨之祭有省咎自责之文有归诚请改之祷盖史记所载汤以六事自责礼谓大雩帝用盛乐春秋书秋九月大雩皆此类也仆之所闻于古如是未闻有所谓书符呪水而可以得雨者也唯后世方术之士或时有之然彼皆有高洁不污之操特立坚忍之心虽其所为不必合于中道而亦有以异于寻常是以或能致此然皆出于小说而不见于经传君子犹以为附会之谈又况如今之方士之流曾不少殊于市井嚣顽而欲望之以挥斥雷电呼吸风雨之事岂不难哉仆谓执事且宜出斋于厅事罢不急之务开省过之门洗简冤滞禁抑奢繁淬诚涤虑痛自悔责以为八邑之民请于山川社稷而彼方士之祈请者听民间从便得自为之但弗之禁而不专倚以为重轻夫以执事平日之所操存苟诚无愧于神明而又临事省惕躬帅僚属致恳乞诚虽天道亢旱亦自有数使人事良修旬日之内自宜有应仆虽不肖无以自别于凡民使可以诚有致雨之术亦安忍坐视民患而恬不知顾乃劳执事之仆仆岂无人之心者耶一二日内仆亦将祷于南镇以助执事之诚执事其但为民悉心以请毋惑于邪说毋急于近名天道虽远至诚而不动者未之有也

○答毛宪副　【戊辰】

昨承遣人喻以祸福利害且令勉赴太府请谢此非道谊深情决不至此感激之至言无所容但差人至龙场陵侮此自差人挟势擅威非太府使之也龙场诸夷与之争鬪此自诸夷愤愠不平亦非使之也然则太府固未尝辱某某亦未尝傲太府何所得罪而遽请谢乎跪拜之礼亦小官常分不足以为辱然亦不当无故而行之不当行而行与当行而不行其为取辱一也废逐小臣所守以待死者忠信礼义而已又弃此而不守祸莫大焉凡祸福利害之说某亦尝讲之君子以忠信为利礼义为福苟忠信礼义之不存虽禄之万锺爵以侯王之贵君子犹谓之祸与害如其忠信礼义之所在虽剖心碎首君子利而行之自以为福也况于流离窜逐之微乎某之居此盖瘴疠蛊毒之与处魑魅魍魉之与游日有三死焉然而居之泰然未尝以动其中者诚如生死之有命不以一朝之患而忘其终身之忧也太府苟欲加害而在我诚有以取之则不可谓无憾使吾无有以取之而横罹焉则亦瘴疠而已尔蛊毒而已尔魑魅魍魉而已尔吾岂以是而动吾心哉执事之谕虽有所不敢承然因是而益知所以自励不敢苟有所隳堕则某也受教多矣敢不顿首以谢

○与安宣慰　【戊辰】

某得罪　朝廷而来惟窜伏阴厓幽谷之中以御魍魉则其所宜故虽夙闻使君之高谊经旬月而不敢见若甚简伉者然省愆内讼痛自削责不敢比数于冠裳则亦逐臣之礼也使君不以为过使廪人馈粟庖人馈肉圉人代薪水之劳亦宁不贵使君之义而谅其为情乎自惟罪人何可以辱守土之大夫惧不敢当辄以礼辞使君复不以为罪昨者又重之以金帛副之以鞍马礼益隆情益至某益用震悚是重使君之辱而甚逐臣之罪也愈有所不敢当矣使者坚不可却求其说而不得无已其周之乎周之亦可受也敬受米二石柴炭鸡鹅悉受如来数其诸金帛鞍马使君所以交于卿士大夫者施之逐臣殊骇观听敢固以辞伏惟使君处人以礼恕物以情不至再辱则可矣

二　【戊辰】

减驿事非罪人所敢与闻承使君厚爱因使者至闲问及之不谓其遂达诸左右也悚息悚息然已承见询则又不可默凡　朝廷制度定自　祖宗后世守之不敢以擅改改在　朝廷且谓之变乱况诸侯乎纵　朝廷不见罪有司者将执法以绳之使君必且无益纵遂幸免于一时或五六年或八九年虽远至二三十年矣当事者犹得持典章而议其后若是则使君何利焉使君之先自汉唐以来千几百年土地人民未之或改所以长久若此者以能世守天子礼法竭忠尽力不敢分寸有所违越故天子亦不得踰礼法无故而加诸忠良之臣不然使君之土地人民富且盛矣　朝廷悉取而郡县之其谁以为不可夫驿可减也亦可增也驿可改也宣慰司亦可革也由此言之殆甚有害使君其未之思耶所云奏功升职事意亦如此夫刬除寇盗以抚绥平良亦守上之常职今缕举以要赏则　朝廷平日之恩宠禄位顾将欲以何为使君为参政亦已非设官之旧今又干进不已是无抵极也众必不堪夫宣慰守土之官故得以世有其土地人民若参政则流官矣东西南北惟　天子所使　朝廷下方尺之檄委使君以一职或闽或蜀其敢弗行乎则方命之诛不旋踵而至捧檄从事千百年之土地人民非复使君有矣由此言之虽今日之参政使君将恐辞去之不速其又可再乎凡此以利害言揆之于义反之于心使君必自有不安者夫拂必违义而行众所不与鬼神所不嘉也承问及不敢不以正对幸亮察

三　【戊辰】

阿贾阿札等畔宋氏为地方患传者谓使君使之此虽或出于妬妇之口然阿贾等自言使君尝锡之以毡刀遗之以弓弩虽无其心不幸乃有其迹矣始三堂两司得是说即欲闻之于　朝既而以使君平日忠实之故未必有是且信且疑姑令使君讨贼苟遂出军剿擈则传闻皆妄何可以滥及忠良其或坐观逗遛徐议可否亦未为晚故且隐忍其议所以待使君者甚厚既而文移三至使君始出众论纷纷疑者将信喧腾之际适会左右来献阿麻之首偏师出解洪边之围群公又复徐徐今又三月余矣使君称疾归卧诸军以次潜回其间分屯寨堡者不闻擒斩以宣国威惟增摽掠以重民怨众情愈益不平而使君之民罔所知识方扬言于人谓宋氏之难当使宋氏自平安氏何与而反为之役我安氏连地千里拥众四十八万深坑绝坉飞鸟不能越猿猱不能攀纵遂高坐不为宋氏出一卒人亦卒如我何斯言已稍稍传播不知三堂两司已尝闻之否使君诚久卧不出安氏之祸必自斯言始矣使君与宋氏同守土而使君为之长地方变乱皆守土者之罪使君能独委之宋氏乎夫连地千里孰与中土之一大郡拥众四十八万孰与中土之一都司深坑绝坉安氏有之然如安氏者环四面而居以互数也今播州有杨爱恺黎有杨友西阳保靖有彭世麒等诸人斯言苟闻于　朝朝廷下片纸于杨爱诸人使各自为战共分安氏之所有盖朝令而夕无安氏矣深坑绝坉何所用其险使君可无寒心乎且安氏之职四十八支更迭而为今使君独传者三世而群支莫敢争以　朝廷之命也苟有可乘之衅孰不欲起而代之乎然则扬此言于外以速安氏之祸者殆渔人之计萧墙之忧未可测也使君宜速出军平定反侧破众谗之口息多端之议弭方兴之变绝难测之祸补既往之愆要将来之福某非为人作说客者使君幸熟思之

○答人问神仙　【戊辰】

询及神仙有无兼请其事三至而不答非不欲答也无可答耳昨令弟来必欲得之仆诚生八岁而即好其说今已余三十年矣齿渐摇动发已有一二茎变化成白目光仅盈尺声闻亟丈之外又能经月卧病不出药量骤进此殆其效也而相知者犹妄谓之能得其道足下又妄听之而以见询不得已姑为足下妄言之古有至人淳德凝道和于阴阳调于四时去世离俗积精全神游行天地之间视听八远之外若广成子之千五百岁而不衰李伯阳历商周之代西度函谷亦尝有之若是而谓之曰无疑于欺子矣然其呼吸动静与道为体精骨完久禀于受气之始此殆天之所成非人力可强也共后世拔宅飞升点化投夺之类谲怪奇骇是乃秘术曲技尹文子所谓幻释氏谓之外道者也若是而谓之曰有亦疑于欺子矣夫有无之间非言语可明况存久而养深而自得之未至而强喻信亦未必能及也盖吾儒亦自有神仙之道颜子三十二而卒至今未亡也足下能信之乎后世上阳子之流盖方外技术之士未可以为道若达磨慧能之徒则庶几近之矣然而未易言也足下欲闻其说须退处山林三十年全耳日一心志胷中洒洒不挂一尘而后可以言此今去仙道尚远也妄言不罪

○答储柴墟　【壬申】

盛价来适人事纷纭不及细询北来事既还却殊怏快承示剽生墓志此实友义所关文亦缜密独叙乃父侧室事颇伤忠厚未刻石删去之为佳子于父过谏而过激不可以为几称子之美而发其父之阴私不可以为训宜更详之喻及交际之难此殆缪于私意君子与人惟义所在厚薄轻重已无所私焉此所以为简易之道世人之心杂于计较毁誉得丧交于中而眩其当然之则是以处之愈周计之愈悉而行之愈难夫大贤吾师次贤吾友此天理自然之则岂以是为炎凉之嫌哉吾兄以仆于今之公卿若某之贤者则称谓以友生若某与某之贤不及于某者则称谓以侍生岂以矫时俗炎凉之弊非也夫彼可以为吾友而吾可以友之彼又吾友也吾安得而弗友之彼不可以为吾友而吾不可以友之彼又不吾友也吾安得而友之夫友也者以道也以德也天下莫大于道莫贵于德道德之所在齿与位不得而干焉仆于某之谓矣彼其无道与德而徒有其贵与齿也则亦贵齿之而已然若此者与之见亦寡矣非以事相临不往见也若此者与凡交游之随俗以侍生而来者亦随俗而侍生之所谓事之无害于义者从俗可也于乘之君求与之有而不可得非在我有所不屑乎嗟乎友未易言也今之所谓友或以艺同或以事合狥名逐势非吾所谓辅仁之友矣仁者心之德人而不仁不可以为人辅仁求以全心德也如是而后友今特以技艺文辞之工地势声翼之重而骜然欲以友乎贤者贤者弗与也吾兄技艺炎凉之说贵贱少长之论殆皆有未尽欤孟子曰友也者不可以有挟孟献子之友五人无献子之家者也曾以贵贱乎仲由少颜路三岁回由之赠处盖友也回与曾点同时参曰昔者吾友曾以少长乎将矫时俗之炎凉而自畔于礼其间不能以寸矣吾兄又以仆于后进之来其质美而才者多以先后辈相处其庸下者反待以客礼疑仆别有一道是道也奚有于别凡后进之来其才者皆有意于斯道者也吾安得不以斯道处之其庸下者不过世俗泛然一接吾亦世俗泛然待之如乡人而已昔伊川初与吕希哲为同舍友待之友也既而希哲师事伊川待之弟子也谓敬于同舍而慢于弟子可乎孔子待阳货以大夫待回赐以弟子谓待回赐不若阳货可乎师友道废久后进之中有聪明特达者颇知求道往往又为先辈待之不诚不谅其心而务假以虚礼以取悦于后进干待士之誉此正所谓病于夏畦者也以是师友之道日益沦没无由复明仆常以为世有周程诸君子则吾固得而执弟子之役乃大幸矣其次有周程之高弟焉吾犹得而私淑也不幸世又无是人有志之士伥伥其将焉求乎然则何能无忧也忧之而不以责之己责之已而不以求辅于人求辅于人而待之不以诚终亦必无所成而已耳凡仆于今之后进非敢以师道自处也将求其聪明特达者与之讲明因以自辅也彼自以后进求正于我虽不师事我固有先后辈之道焉伊川瞑目而坐游杨侍立不敢去重道也今世习于旷肆惮于捡饬不复知有此事幸而有一二后进略知求道为事是有复明之机又不诚心直道与之发明而徒奄然媚世苟且阿俗仆诚痛之惜之传曰师严然后道尊道尊然后民知敬学夫人必有所严惮然后言之而听之也审施之而承之也萧凡若此者皆求以明道皆循理而行非有容私于其间也伊尹曰天之生斯民也使先知觉后知使先觉觉后觉予天民之先觉也非予觉之而谁也是故大知觉于小知小知觉于无知大觉觉于小觉小觉觉于无觉夫已大知大觉矣而后以觉于天下不亦善乎然而未能也遂自以小知小觉而不敢以觉于人则终亦莫之觉矣仁者固如是乎夫仁者已欲立而立人已欲达而达人仆之意以为已有分寸之知即欲同此分寸之知于人已有分寸之觉即欲同此分寸之觉于人人之小知小觉者益众则其相与为知觉也益易以明如是而后大知大觉可期也仆于今之后进尚不敢以小知小觉自处譬之冻馁之人知耕桑之可以足衣食而又偶闻艺禾树桑之法将试为之而遂以告其凡冻馁者使之共为之也亦何嫌于已之未尝树艺而遂不以告之乎虽然君子有诸己而后求诸人仆盖未尝有诸己也而可以求诸人乎夫亦谓其有意于仆而来者耳承相问辄缕缕至此有未尝者不惜往复

二　【壬申】

昨者草率奉报意在求正不觉芜冗承长笺批答推许过盛殊增悚汗也来喻责仆不以师道自处恐亦未为诚心直道顾仆何人而敢以师道自处哉前书所谓以前后辈处之者亦谓仆有一日之长而彼又有求道之心者耳若其年齿相右而无意于求道者自当如常待以客礼安得例以前后辈处之是亦妄人矣又况不揆其来意之如何而抗颜以师道自居世宁有是理邪夫师云者非可以自处得也彼以是求我而我以是应之耳嗟乎今之时孰有所谓师云乎哉今之习技艺者则有师习举业求声利者则有师彼诚知技艺之可以得衣食举业之可以得声利而希美官爵也自非诚知己之性分有急于衣食官爵者孰肯从而求师哉夫技艺之不习不过乏衣食举业之不习不过无官爵已之性分有所蔽悖是不得为人矣人顾明彼而暗此也可不大哀乎往时仆与王寅之刘景素同游太学每季考寅之恒居景素前列然寅之自以为讲贯不及景素一旦执弟子礼师之仆每叹服以为如寅以者真可为豪杰之士使寅之易此心以求道亦何圣贤之不可及然而寅之能于彼不能于此也曾子病革而易箦子路临绝而结缨横渠撤虎皮而使其子弟从讲于二程惟天下之大勇无我者能之今天下波颓风靡为日已久何异于病革临绝之时然又人是已见莫肯相下求正故居今之世非有豪杰独立之士的见性分之不容已毅然以圣贤之道自任者莫知从而求师也吾兄又疑后进之来其资禀意向虽不足以承教若其齿之相远者恐亦不当槩以客礼相待仆前书所及盖与有意于斯道者相属而言亦谓其可以客可以无客者耳若其齿数邈绝则名分其存有不待吾矣孔子使阙党童子将命曰吾见其居于位也见其与先生并行也非求益者也欲速成者也亦未尝无诲焉虽然此皆以不若己者言也若其德器之夙成识见之超诣者虽生于吾后数十年其大者吾师次者吾友也得以齿序论之哉人归遽剧极潦草便间批复可否不一一

○答何子元　【壬申】

来书云礼曾子问诸侯见天子入门不得终礼废者几孔子曰四又问诸侯相见揖入门不得终礼废者几孔子曰六而日食存焉曾子曰当祭而日食太庙火其祭也如之何孔子曰接祭而已矣如牲至未杀则废孟春于此有疑焉天子崩太庙火后夫人之丧雨沾服失容此事之不可期或适相值若日食则可预推也诸侯行礼独不容以少避乎祭又何必专于是日而匆匆于接祭哉牲未杀则祭废当杀牲之时而不□日食之候者何也执事幸以见教千万千万

承喻曾子问日食接祭之说□□盖未尝有疑及此者足见为学精察深用叹服□□浅昧何足以辨此古者天子有日官诸侯有日御□官居卿以底日日御不失日以授百官之朝岂有当祭之日而尚未知有日食者夫子答曾子之问窃意春秋之时日官多失其职固有日食而弗之知者矣尧命羲和敬授人时何重也仲康之时去尧未远羲和已失其职迷于天象至日食罔闻知故有胤之征降及商周其职益轻乎王东迁政教号令不及于天下自是而后官之失职又可知矣春秋所书日食三十有六今以左传考之其以皷用牲币于社及其它变常失礼书者三之一其以官失其职书者四之二凡日食而不书朔日者杜预皆以为官失之故其必有考也经桓公十七年冬十月朔日有食之传曰不书日官失之也僖公十五年夏五月日有食之传曰不书朔与日官失之也则传固已言之矣襄公之二十七年冬十二月乙卯朔日有食之而传曰辰在申司历过也再失闰矣夫推候之缪至于再失闰则日食之不知殆其细者矣古之祭者七日戒三日斋致其诚敬以交于神明谓之当祭而日食则固已行礼矣如是而中辍之不可也接者疾速之义其仪节固已简略接祭则可两全而无害矣况此以天子尝禘郊社而言是乃国之大祀若其它小祭则或自有可废者在权其轻重而处之若祭于太庙而太庙火则亦似有不得不废者然此皆无明文窃意其然不识高明且以为何如也

○上晋溪司马【戊寅】

郴衡诸处群孽漏殄尚多盖缘进剿之时彼省土兵不甚用命而广兵防夹又复稍迟是以致此其在目今若无凶荒之灾兵革之衅料亦未敢动作但恐一二年后则有所不能保耳今大征甫息势既未可轻举而地方新遭土兵之扰复不堪重困将纾目前之患不过添立屯堡若欲稍为经久之图亦不过建立县治然此二端彼省镇廵已尝会奏举行生虽复往岂能别有区画但度其事势屯堡之设虽可以张布声威然使守瞭日久未免怠弛散归无事则虚具名数冐费粮饷有急即张皇贼势复须调兵此其势之所必至者惟建县一事颇为得策又闻所设县分乃瓜分贵省三县之地彼此各吝土地人民岂肯安然割已所有以资异省别郡必有纷争异同之论未能归一则立县之举势亦未易克就既承责委亦己遣人再往询访苟有利弊稍可禆益者当复举请但因闽事孔棘遥闻　庙堂□□□欲缪以见责故且未敢辄往郴桂然　勑书□□□□则闽中亦不敢遽往旦夕谘访其事颇悉颠末大槩闽中之变亦由积渐所致其始作于延平继发于邵武又继发于建宁发于汀漳发于沿海诸卫所其间惊閧虽小大不一然亦皆因倡于前者畧无惩创遂敢效尤而兴今省城渠魁虽已授首人心尚尔惊惶未定邵武诸处尤不可测急之必致变纵而不问将来之祸尤有不可胜言者盖福建之军纵恣骄骜已非一日既无遭运之劳又无征戍之役饱食安坐徭赋不及居则朘民之膏血以供其粮有事返藉民之子弟而为之鬪有司豢养若骄子百姓疾畏如虎狼稍不如意呼呶群聚而起焚掠居民绑笞官吏气焰所加帖然惟其所欲而后已今其势既盈如将溃之堤岌乎汹汹匪朝伊夕虽有智者难善其后固非迂劣如守仁者所能办此也又况积弱之躯百病侵剥近日复闻祖母病危日夜痛苦方寸已乱岂复堪任临期败事罪戮益重辄敢先以情诉伏望曲加矜悯改授能者使生得全首领归延残息于田野非生一人之幸实一省数百万生灵之幸也情蹙辞隘忘其突冐死罪死罪

二【己卯】

赍奏人回每辱颁教接引开慰勤惓恳恻不一而足仁人君子爱物之诚与人之厚虽在木石亦当感动激发而况于人乎无能报谢铭诸心腑而已生始恳疏乞归诚以祖母鞠育之恩思一面为诀后竟牵滞兵戈不及一见卒抱终天之痛今老父衰疾又复日亟而地方已幸无事且蒙　朝廷曾有贼平来说之旨若再拘缚使不获一申其情后虽万死无以赎其痛恨矣老先生亦何惜一举手投足之劳而不以曲全之乎今生已移疾舟次若复候　命不至断亦逃归死无所憾老先生亦何惜一举手投足之劳而必欲置之有罪之地乎情隘辞迫渎冐威严临纸涕泣不知所云死罪死罪

○上彭幸庵【壬午】

不存延祸先子自惟罪逆深重久摈绝于大贤君子之门矣然犹强息忍死未即殒灭又复有所控吁者痛惟先子平生孝友刚直言行一出其心之诚然而无所饰于其外与人不为边幅而至于当大义临大节则毅然奋卓而不可回夺忝从大夫之后逮事　先朝亦既荐被　知遇中遭逆瑾之变退伏田野忠贞之志抑而不申近幸中兴之会　圣君贤相方与振废起旧以发舒幽枉而先子则长已矣德蕴壅阏而未宣终将泯溷于俗岂不痛哉伏惟执事才德勋烈动一世忠贞之节刚大之气屹然独■〈立寺〉百撼不摇真足以廉顽而立懦　天子求旧图新复起以相海内仰望其风采凡天下之韬伏堙滞窒而求通绌而求直者莫不延颈跂足望下风而奔诉况先子素辱知与不肖孤亦尝受教于门下近者又蒙为之刷垢雪秽缪承推引之恩盖不一而足者反自疏外不一以其情为请是委先子于沟壑而重弃于大贤君子也不孝之罪不滋为甚欤先子之没有司以赠谥乞非执事之悯之也而为之一表白焉其敢觊觎于万一乎荒迷恳迫不自知其僣罔渎冐死罪死罪

○寄杨邃庵阁老　【壬午】

孤闻之昔古之君子之葬其亲也必求名世大贤君子之言以图其不朽然而大贤君子之生不数数于世固有世有其人而不获同其时者矣又有同其时而限于势分无由自通于门墙之下者矣则夫图不朽于斯人者不亦难乎痛惟先君宅心制行庶亦无媿于古人虽已忝在公卿之后而遭时未久志未大行道未大明取嫉权奸敛德而归今则复长已矣不孝孤将以是岁之冬举葬事图所以为不朽者惟墓石之志为重伏惟明公道德文章师表一世言论政烈刑仪百辟求之昔人盖欧阳文忠范文正韩魏公其人也所谓名世之大贤君子非明公其谁欤不幸而生不同时也则亦已矣幸而犹及在后进之末虽明公固所不屑挥之门墙之外犹将冐昧强颜而入焉况先君素辱知与不肖孤又尝在属吏之末受教受恩怀知己之感有道谊骨肉之爱迩者又尝辱使临吊宠之以文词恻然悯念其遗孤而不忍遽弃遗之者是以忘其不孝之罪犯僣踰之戮而辄敢以志为请伏惟明公休休容物笃厚旧故甄陶一世之上而各欲成其名收录小大之才而惟恐没其善则如先君之素受知爱者其忍靳一言之惠而使之泯然无闻于世耶不腆先人之币敢以陆司业之状先于将命者惟明公特垂哀矜生死受赐世世子孙捐躯殒命未足以为报也不胜惶悚颠越之至荒迷无次

二　【癸未】

前日尝奉启计已上达自明公进秉机密天下士夫忻忻然动颜相庆皆为太平可立致矣门下鄙生独切生忧以为犹甚难也亨屯倾否当今之时舍明公无可以望者则明公虽欲逃避乎此将亦有所不能然而万斛之舵操之非一手则缓急折旋岂能尽如己意临事不得专操舟之权而偾事乃与同覆舟之罪此鄙生之所谓难也夫不专其权而漫同其罪则莫若预逃其任然在明公亦既不能逃矣逃之不能专又不得则莫若求避其罪然在明公亦终不得避矣天下之事果遂卒无所为欤夫惟身任天下之祸然后能操天下之权操天下之权然后能济天下之患当其权之未得也其致之甚难而其归之也则操之甚易万斛之舵平时从而争操之者以利存焉一旦风涛颠沛变起不测众方皇惑震丧救死不遑而谁复与争操乎于是起而专之众将恃以无恐而事因以济苟亦从而委靡焉固沦胥以溺矣故曰其归之也则操之甚易者此也古之君子洞物情之向背而握其机察阴阳之消长以乘其运是以动心有成而吉无不利伊旦之于商周是矣其在汉唐盖亦庶几乎此者虽其学术有所不逮然亦足以定国本而安社稷则亦断非后世偷生苟免者之所能也夫权者天下之大利大害也小人窃之以成其恶君子用之以济其善因君子之不可一日去小人之不可一日有者也钦济天下之难而不操之以欢是犹倒持太阿而授人以柄希不割矣故君子之致权也有道本之至诚以立其德植之善类以多其辅示之以无不容之量以安其情扩之以无所兢之心以平其气昭之以不可夺之节以端其向神之以不可测之机以摄其奸形之以必可赖之智以收其望坦然为之下以上之退然为之后以先之是以功盖天下而莫之嫉善利万物而莫与争此皆明公之能事素所蓄而有者惟在仓卒之际身任天下之祸决起而操之耳夫身任天下之祸岂君子之得已哉既当其任知天下之祸将终不能免也则身任之而己身任之而后可以免于天下之祸小人不知祸之不可以幸免而百诡以求脱遂致酿成大祸而已亦卒不能免故任祸者惟忠诚忧国之君子能之而小人不能也某受知门下不能効一得之愚以为报献其芹曝伏惟鉴其忱悃而悯其所不逮幸甚

三　【丁亥】

某素辱爱下然久不敢奉状者非敢自外于门墙实以地位悬绝不欲以寒暄无益之谈尘渎左右盖避嫌之事贤者不为然自叹其非贤也菲才多病待罪闲散犹惧不堪乃今复蒙显擢此固明公不遣下体之盛某亦宁不知感激但量能度分自计已审贪冐苟得异时偾事将为明公知人之累此所以闻命惊惶而不敢当耳谨具奏辞免祈以原职致仕伏惟明公因材而笃于所不能特赐曲成俾得归延病喘于林下则未死余年皆明公之赐其为感激宁有穷己乎恳切至情不觉渎冐伏冀宥恕不具

四　【丁亥】

窃惟大臣报国之忠莫大于进贤去谗故前者两奉起居皆尝僣及此意亦其自信山林之志己坚而又素受知己之爱不当复避嫌疑故率意言之若此乃者忽蒙两广之命则是前日之言适以为已地也悚惧何以自容乎某以迂疏之才口耳讲说之学耳簿书案牍已非其能而况军旅之重乎往岁水西之役实亦侥幸偶成近年以来忧病积集尫羸日甚惟养疴丘园为乡里子弟考订句读使知向方庶于保身及物亦稍得效其心力不致为天地间一蠹此其自处亦既审矣　圣天子方励精求治而又有老先生主张国是于上苟有袜线之长者不于此时出而自效则亦无其所矣老先生往岁方秉铨轴时有以边警荐用彭司马者老老生不可曰彭始成功今或少此以后誓不复萌此等好高务外之念矣当时同志诸友无不叹服克刚以为不惮改过而勇于从善若此人人皆自以为莫及也盛价远来忽辱长笺巨册谆谆恳恳意求删改前策将图复上与临别丁宁意大相矛盾岂间阔之久切磋无力遂尔迷误至此耶易曰君子思不出其位若克刚斯举乃所谓思出其位矣又曰不易乎世不成乎名遁世无闷忧则违之若克刚斯举是易乎世而成乎名非遁世无闷忧则违之之谓矣克刚向处山林未尝知有　朝廷事体今日羣司之中缙绅士夫之列其间高明剀切之论经畧康济之谟何所不有如八策中所陈盖已不知几十百人几十百上矣宁复有俟于克刚耶克刚此举虽亦仁人志士之心然夜光之璧无因而投人亦且按剑而怒况此八策者特克刚之敝箒耳亦何保啬之深而必以投入为哉若此策遂上亦非独不见施行且将有指摘非訾之者其为克刚之累不小小也克刚亦何苦而汲汲于为是哉八策之中类皆老生常谈惟第五策于地方利害颇有相关然亦不过诉状之词一有司听之足矣而克刚乃以为致治垂统之一策得无以身家之故遂为利害所蔽而未暇深思之耶明者一览如见肺□但克刚不自知耳昔者颜子在陋巷箪瓢孔子贤之夫陋巷箪瓢岂遂至于人不堪忧其间盖亦必有患害屈抑常情所不能当如克刚今日之所遭际者矣若其时遂以控之于时君世主■〈言前〉■〈言前〉屑屑求白于人岂得复谓之贤乎禹稷昌言于朝过门不入以有大臣之责也今克刚居颜子陋巷之地而乃冐任禹稷之忧是宗祝而伐庖人之割希不伤手矣册末授受之说似未端的此则姑留于此俟后日再讲至于八策断断不宜复留遂会同志诸友共付丙丁为克刚焚此磨障克刚自此但宜收敛精神日以忠信进德为务默而成之不言而信不见是而无闷可也

○荅方叔贤　【丁亥】

久不奉状非敢自外实以忧疾频仍平生如旧类不敢通问在吾兄诚不当以此例视然广士之来游者相踵山中起处时时闻之简札虚文似有不必然者吾兄当能亮之也　圣主聦明不世出诸公既蒙知遇若此安可不一出图报今日所急惟在培养君德端其志向于此有立政不足间人不足谪是谓一正君而国定然此非有忠君报国之诚其心断断休休者亦只好议论粉饰于其外而已矣仆积哀之余病废日甚岂复更堪兵甲驱驰之劳况谗构未息又可复出而冐为之乎恳辞疏下望与扶持得具养疴林下稍俟痊复出而图报非晚也

二　【丁亥】

昨见抵报知西樵兀崖皆有举贤之疏此诚上君子立朝之盛节若干年无此事矣深用叹服但与名其间却有一二未晓者此恐鄙人浅陋未能知人之故然此乃天下治乱盛衰所系君子小人进退存亡之机不可以不慎也此事譬之养蚕但杂一烂蚕于其中则一筐好蚕尽为所坏矣凡荐贤于朝与自己用人又自不同自己用人权度在我故虽小人而有才者亦可以器使若以贤才荐之于朝则评品一定便如白黑其间舍短录长之意若非明言谁复知之小人之才岂无可用如砒硫芒硝皆有攻毒破壅之功但混于参苓耆朮之间而进之养生之人万一用之不精鲜有不误者矣仆非不乐二公有此盛举正恐异日或为此举之累故辄叨叨当不以为罪也思田事贵乡往来人当能道其详俗谚所谓生事事生此类是矣今其事体既已坏尽欲以无事处之要己不能只求减省一分则地方亦可减省一分劳攘耳鄙见畧具奏内深知大拂喜事者之心然欲杀数干无罪之人以求成一己之功仁者之所不忍也赍奏人去凡百望指示之舟次草草未尽鄙怀千万鉴恕

○与黄宗贤　【丁亥】

</div>
    <div class="pagination">
<a href="阳明先生文集_page42.html">上一页</a><span>...</span><a href="阳明先生文集_page38.html">38</a><a href="阳明先生文集_page39.html">39</a><a href="阳明先生文集_page40.html">40</a><a href="阳明先生文集_page41.html">41</a><a href="阳明先生文集_page42.html">42</a><span class="current-page">43</span><a href="阳明先生文集_page44.html">44</a><a href="阳明先生文集_page45.html">45</a><a href="阳明先生文集_page46.html">46</a><a href="阳明先生文集_page47.html">47</a><a href="阳明先生文集_page48.html">48</a><span>...</span><a href="阳明先生文集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
