<!DOCTYPE html>
<html>
 <head>
  <meta charset="utf-8"/>
  <title>
   盐铁论 - 第 3 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   盐铁论 - 第 3 页/共 6 页
  </h1>
  <div class="content">
   文学曰礼义者国之基也而权利者政之残也孔子曰能以礼让为国乎何有伊尹太公以百里兴其君桓公以千乗【去声】之齐而不能至于王其所务非也故功名隳【音灰】坏而道不济当此之时诸侯莫能以德而争于公私故以权相倾今天下合为一家利末恶【音汚】欲行巧恶【音汚】欲施大夫君以心计册【通作防】国用【食货志曰桑羊以心计顔师古曰心计不用筹也】构诸侯参以酒【音较】咸阳孔仅增以盐铁江充耕谷之等各以锋锐言利末之事析秋毫可谓无间【音谏】矣非特管仲设九府徼【音呌】山海也【平凖书曰东郭咸阳孔仅为大农丞领盐铁事而桑羊贵幸咸阳齐之大鬻盐孔仅南阳大冶皆致产累千金故郑当时进言之羊洛阳贾人之子以心计年十三侍中故三人言利事析秋毫矣食货志曰太公为周立九府圜法太公退又行之于齐至管仲相桓公通轻重之权桓公遂用区区之齐合诸侯显霸名顔师古曰周官太府玉府内府外府泉府天府职内职金职币谓之九府皆掌财币之官也】然而国家衰耗城郭空虗故非崇仁义无以化民非力本农无以富邦也
　　御史曰水有猵【音篇】獭【音塔】而池鱼劳国有强御而齐民消【兵略训曰畜池鱼者必去猵獭养禽兽者必去豺狼】故茂林之下无丰草大块之间无美苗【丛谈曰髙山之巅无美木伤于多阳也大树之下无美草伤于多隂也记曰髙山浚源不出草木松栢之地其土不肥】夫【音扶】理国之道除秽鉏【音锄】豪然后百姓均平各安其宇张廷尉论定律令明法以绳天下诛奸猾絶并兼之徒而强不凌弱众不暴寡大夫各运筹册【通作防】逹国用笼天下盐铁诸利以排富商大贾【音古】买官赎罪损有余补不足以齐黎民是以兵革东西征伐赋敛不増而用足夫【音扶】损益之事贤者所覩非众人之所知也
　　文学曰扁鹊抚息脉而知疾所由生阳气盛则损乏而调隂寒气盛则损乏而调阳是以气脉调和而邪气无所留矣【扁鹊传曰扁鹊过虢虢太子死扁鹊至虢宫门下问中庻子喜方者曰太子何病国中治穰过于众事中庻子曰太子病血气不时交错而不得泄暴发于外则为中害精神不能止邪气畜积而不得泄是以阳缓而隂急故暴蹷而死扁鹊曰其死何如时曰鸡鸣至今曰收乎曰未也其死未能半日也言臣齐勃海越人也家在于郑未尝得望精光侍谒于前也闻太子不幸而死臣得生之中庶子曰先生得无诞之乎何以言太子可生也臣闻上古之时医有俞跗治病不以汤液醴洒镵石桥引案杌毒熨一拨见病之应因五脏之输乃割皮解肌诀脉结筋搦髓脑揲荒幕前浣肠胃潄涤五藏练精易形先生之方能若是则太子可生也不能若是而欲生之曾不可以告咳婴之儿终日扁鹊仰天叹曰夫子之为方也若以管窥天以郄视文越人之为方也不待切脉望色聼声写形言病之所在闻病之阳论得其隂闻病之隂论得其阳病应见于大表不出千里决者至众不可曲止也子以吾言为不诚试入诊太子当闻其耳鸣而张循其两股以至于隂当尚温也中庶子闻扁鹊言目然而不瞚舌挢然而不下乃以扁鹊言入报虢君虢君闻之大惊出见扁鹊于中阙曰窃闻髙义之日乆矣然未尝得拜谒于前也先生过小国幸而举之偏国寡臣幸甚有先生则活无先生则弃捐填沟壑长终而不得反言未卒因唏服臆防精泄横流涕长忽忽承防悲不能自止容貎变更扁鹊曰若太子病所谓尸蹷者也夫以阳入隂中动胃繵缘中经维络别下于三焦膀胱是以阳脉下遂隂脉上争防气闭而不通隂上而阳内行下内鼔而不起上外絶而不为使上有絶阳之络下有破隂之纽破隂絶阳之色已废脉乱故形静如死状太子未死也夫以阳入隂支兰藏者生以隂入阳支兰藏者死凡此数事皆五藏蹷中之时暴作也良工取之拙者疑殆扁鹊乃使弟子子阳厉鍼砥石以取外三阳五防有间太子蘓乃使子豹为五分之熨以八减之齐和煑之以更熨两脇下太子起坐更适隂阳但服汤二旬而复故】夫【音扶】拙医不知脉理之腠血气之分妄刺而无益于疾伤肌肤而已矣今欲损有余补不足富者益富贫者益贫矣严法任刑欲以禁暴止奸而奸犹不止意者非扁鹊之用鍼【音箴】石故众人未得其职也【王符曰凡疗病者必知脉之虗实气之所结然后为之方故疾可愈而寿可长也为国者必先知民之所苦祸之所起然后为之禁故奸可塞而国可安也】御史曰周之建国也盖千八百诸侯其后强吞弱大兼小并为六国六国连兵结难【去声】数百年内拒敌国外攘四夷由此观之兵甲不休战伐不乏军旅外奉仓库内实今以天下之富海内之财百郡之贡非特齐楚之畜赵魏之库也计委量入虽急用之宜无乏絶之时顾大农等以术体躬稼则后稷之烈【周纪曰周后稷名弃帝喾之子也弃为儿时屹如巨人之志其游好种树麻菽麻菽美遂好耕农相地之宜宜谷者稼穑焉民皆法则之帝尧闻之举弃为农师天下得其利有功帝舜曰弃黎民始饥尔后稷播时百谷封弃于邰号曰后稷】军四出而用不继非天之财少也用鍼【音箴】石调均有无补不足亦非也上大夫君与治粟都尉管领大农事炙刺稽滞开利百脉是以万物流通而县官富实当此之时四方征暴乱车甲之费克获之赏皆澹【古赡字】大司农此皆扁鹊之力而盐铁之福也
　　文学曰邉郡山居谷处隂阳不和寒冻裂地冲风飘卤【音鲁】沙石凝积地势无所宜【地形训曰北方曰大曰寒泽北方有不释之氷】中国天地之中隂阳之际也【地形训曰中央四逹风气之所通雨露之所防也】日月经其南斗极出其北含众和之气产育庶物今去而侵邉多斥不毛寒苦之地是犹弃江臯河滨而田于岭坂【音反】菹【音疽】泽也转仓廪之委飞府库之财以给邉民中国困于繇【音遥】役边民苦于戍【音絮】御力耕不便种籴无桑麻之利仰中国丝絮而后衣【去声】之皮裘毛曾不足盖形夏不失复【音复重衣也】冬不离【去声】窟【苦骨切土室也】父子夫妇内藏于专室土圜之中中外空虗扁鹊何力而盐铁何福也
　　未通第十五
　　御史曰内郡人众水泉荐草不能相澹【古赡字】地势温湿不宜牛马民蹠【音只】耒而耕负担而行劳罢【音疲】而寡功是以百姓贫苦而衣食不足老弱负辂于路而列卿大夫或乗牛车孝武皇帝平百越以为囿圃却羌胡以为囿是以珍怪异物充于后宫騊【音陶】駼【音余】駃【音决】騠【音蹄】实于外廐【騊駼马类也生北海駃騠俊马也生七日而超其母】匹夫莫不乗坚良而民间厌橘柚由此观之边郡之利亦饶矣而曰何福之有未通于计也
　　文学曰禹平水土定九州四方各以土地所生贡献足以充宫室供人主之欲膏壤万里山川之利足以富百姓不待蛮貊之地逺方之物而用足【五帝纪曰禹披九山通九泽决九河定九州各以其职来贡不失厥宜方五千里至于荒服食货志曰禹平洪水定九州制土田各因所生逺近赋入贡棐楙迁有无万国作乂】徃者未伐胡越之时繇【音遥】赋省而民富足温衣饱食藏新食陈布帛充用牛马成羣农夫以马耕载而民莫不骑乗当此之时却走马以粪【老子德经曰天下有道却走马以粪韩非子曰凡马之所以大用者外供甲兵而内给奢也今有道之君外希用甲兵而内禁奢上不事马于战鬪逐北而民不以马逺滛力唯田畴积力于田畴必且粪灌故曰天下有道却走马以粪也许慎曰却止也粪田也止马不以走但以田行至德之效也或曰国君无道则天下多事戎马生于郊原国君有道则天下无事止走马以粪田也】其后师旅数【音朔】发戎马不足牸【音字】牝入阵【牸牝牛也凡兽育子曰牸牝畜母也】故驹犊生于战地六畜不育于家五谷不殖于野民不足于糟糠何橘柚之所厌传【去声】曰大军之后累世不复【老子曰师之所处荆棘生焉大军之后必有凶年】方今郡国田野有垄而不垦城郭有宇而不实邉郡何饶之有乎
　　御史曰古者制田百歩为畆民井田而耕什而籍一义先公而后已民臣之职也【诗曰雨我公田遂及我私孟子曰方里而井井九百畆其中为公田八家皆私百畆同养公田公事毕然后敢治私事所以别野人也】先帝哀怜百姓之愁苦衣食不足制田二百四十歩而一畆率三十而税一惰民不务田作饥寒及已固其理也其不耕而欲播不种而欲获盐铁又何过乎
　　文学曰什一而籍民之力也丰耗美恶与民共之民馑已不独衍民衍已不独馑故曰什一者天下之中正也田虽三十而以顷畆出税乐歳粒米狼戾而寡取之凶年饥馑而必求足加之以口赋更繇【音遥】之役率一人之作中分其功农夫悉其所得或假贷而益之是以百姓疾耕力作而饥寒遂及已也筑城者先厚其基而求其髙畜民者先厚其业而后求其澹【古赡字老子曰贵必以贱为本髙必以下为基泰族训曰城有基木有根根深即本固基美则上宁不益其厚而张其广者毁不广其基而增其髙者覆潘氏曰髙以下为基民以食为天正其末者端其本善其后者慎其先夫九土之宜弗任四人之务不一野有菜蔬之色民靡代耕之秩无储畜以虞灾徒望歳以自必三季之衰皆此物也】论语曰百姓足君孰与不足乎
　　御史曰古者诸侯争强战国并起甲兵不休民旷于田畴什一而借不违其职今赖陛下神灵甲兵不动乆矣然则民不齐出于南畆以口率被垦田而不足空仓廪而赈贫乏寖益日甚是以愈惰而仰利县官也【食货志曰商贾以币之变多积货逐利于是公卿言郡国颇被灾害贫民无产业者募徙广饶之地陛下损膳省用出禁钱以振元元寛贷而民不齐出南畆商贾滋众贫者畜积无有皆仰县官异时筭轺车贾人之缗钱皆有差请筭如故】为斯君者亦病矣反以身劳民民犹背恩弃义而逺流亡避匿上公之事民相仿效田地日芜租赋不入抵扞县官君虽欲足谁与之足乎
　　文学曰树木数【音朔】徙则【音委】虫兽徙居则壊故代马依北风飞鸟翔故巢莫不哀其生【原道训曰今夫徙树者失其隂阳之性则莫不枯槁故橘树之江北则化而为枳鸲鹆不过济貈渡汶而死形性不易势居不可移也伍子胥曰胡马望北风而立越燕向日而熈谁不爱其所近悲其所思者乎韩婴曰诗云代马依北风飞鸟栖故巢皆不忘本之谓也】由此观之民非利避上公之事而乐流亡也徃者军阵数【音朔】起用度不足以赀【音资】征赋常取给见民田家又被其劳故不齐出于南畆也大抵逋流皆在大家吏正畏惮不敢督责刻急细民细民不堪流亡逺去中家为之色出后亡者为先亡者服事録民数创【音疮】于恶吏故相去尤甚而就少愈多传【去声】曰政寛者民死之政急者父子离【韩婴曰治国者譬若乎张琴然大急则小弦絶矣故急辔防者非千里之御也】是以田地日荒城郭空虚夫【音扶】牧民之道除其所疾适其所安安而不扰使而不劳是以百姓劝业而乐公赋若此则君无赈于民民无利于上上下交议而颂声作故取而民不厌役而民不苦灵台之诗非或使之民自为之若斯则君何不足之有乎【贾生曰文王志之所在意之所欲百姓不爱其死不惮其劳从之如集诗曰经始灵台庻民攻之不日成之经始勿亟庶民子来文王有志为台近规之民闻之者麏裹而至问业而作之日日以众命其台曰灵台命其囿曰灵囿谓其沼曰灵沼爱敬之至也诗曰王在灵囿麀鹿攸伏麀鹿濯濯白鸟翯翯王在灵沼于仭鱼跃文王之泽下被禽兽洽于鱼鳖咸若攸乐而况士民乎修文篇曰积恩为爱积爱为仁积仁为灵灵台之所以为灵者积仁也神灵着天地之本而为万物之始也是故文王始接民以仁而天下莫不仁焉文徳之至也】
　　御史曰古者十五入太学与【去声】小役二十冠【去声】而成人与【去声】戎事五十以上血脉溢刚曰艾壮诗曰方叔元老克壮其犹故商师若荼周师若乌【荼苦茶也乌燕乌也白项而羣飞者也邹阳曰秦信左右而杀周用乌集而王】今陛下哀怜百姓寛力役之政二十三始赋五十六而免所以辅耆壮而息老艾也丁者治其田里老者修其塘园俭力趋时无饥寒之患不治其家而讼县官亦悖矣
　　文学曰十九年已下为殇【音伤】未成人也二十而冠【去声】三十而娶可以从戎事五十已上曰艾老杖于乡不从力役所以扶不足而息髙年也【曲礼曰人生十年曰幼学二十曰弱冠三十曰壮有室四十曰强而仕五十曰艾服官政七十曰老而传八十九十曰耄七年曰悼悼与耄虽有罪不加刑百年曰期頥王制曰五十不从力政六十不与服戎七十不与宾客之事八十齐防之事弗及也】乡饮酒之礼耆老异馔所以优耆耄而明养老也【乡饮酒义曰乡饮酒之礼六十者坐五十者立侍以聼政役所以明尊长也六十者三豆七十者四豆八十者五豆九十者六豆所以明养老也民知尊长养老而后乃能入孝弟民入孝弟出尊长养老而后成教成教而后国可安也君子之所谓孝者非家至而日见之也合诸乡射教之乡饮酒之礼而孝弟之行立矣】故老者非肉不饱非帛不暖非杖不行【王制曰五十异粻六十宿肉七十贰膳八十常珍九十饮食不离寝膳饮从于游可也五十始衰六十非肉不饱七十非帛不暖八十非人不暖九十虽得人不暖矣五十杖于家六十杖于乡七十杖于国八十杖于朝九十者天子欲有问焉则就其室以珍从】今五十已上至六十与子孙服挽输并给徭【音遥】役非养老之意也古有大防者君三年不呼其门通其孝道遂其哀戚之心也君子之所重而自尽者其惟亲之防乎【王制曰八十者一子不从政九十者其家不从政废疾非人不养者一人不从政父母之防三年不从政齐衰大功之防三月不从政将徙于诸侯三月不从政自诸侯来徙家期不从政陈忠曰夫父母于子同气异息一体而分三年乃免于懐抱先圣縁人情而着其节制服二十五月是以春秋臣有大防君三年不呼其门曾子曰吾闻诸夫子人未有自致者也必也亲防乎】周公抱成王聼天下恩塞海内泽被四表矧惟南面含仁保德靡不得其所【春秋元命苞曰文王造之而未遂武王遂之而未成周公旦抱少主而成之故曰成王尸子曰昔者武王崩成王幼周公旦践东宫履乗石假为天子十年蒙恬曰昔周成王初立未离襁褓周公旦负王以朝卒定天下越絶书曰周公以盛德武王封周公使傅相成王成王少周公臣事之当是之时赏赐不加于无功刑罚不加于无罪天下家给人足米麦茂美使人以时说之以礼上顺天地泽及夷狄君道篇曰周公践天子之位布德施恵逺而逾明十三牧方三人出举逺方之民有饥寒而不得衣食者有狱讼而失职者有贤才而不举者以入告乎天子天子于其君之朝也揖而进之曰意朕之政教有不得者欤何其所临之民有饥寒不得衣食者有狱讼而失职者有贤才而不举者也其君归也乃召其国大夫告周天子之言百姓闻之皆喜曰此诚天子也何居之深逺而见我之明也岂可欺哉故牧者所以辟四门明四目逹四聪也是以近者亲之逺者安之诗曰柔逺能迩以定我王此之谓矣】诗云夙夜基命宥宻陛下富于春秋委任大臣公卿辅政政教未均故庶人议也御史黙不答也
　　地广第十六
　　大夫曰王者包含并覆普爱无私不为近重施不为逺遗恩今俱是民也俱是臣也安危劳佚不齐独不当调耶不念彼而独计此斯亦好议矣缘邉之民处寒苦之地距【通作拒】强胡之难【去声】烽燧一动有没身之累故邉民百战而中国恬卧者以边郡为蔽扞也诗云莫非王事而我独劳刺不均也是以圣王懐四方独苦兴师推却胡越逺冦国安灾散中国肥饶之余以调边境边境强则中国安中国安则晏然无事何求而不得也
　　文学曰古者天子之立于天下之中县内方不过千里诸侯列国不及不食之地禹贡至于五千里民各供其君诸侯各保其国是以百姓均调而繇【音遥】役不劳也今推胡越数千里道路廻逺士卒劳罢【音疲】故邉民有刎颈之祸而中国有死亡之患此百姓所以嚣嚣而不黙也【嚣嚣喧也又众多貎诗云防口嚣嚣】夫【音扶】治国之道由中及外自近者始近者亲附然后来逺百姓内足然后防外故羣臣论或欲田轮台明主不许以为先救近务及时本业也故下诏曰当今之务在于禁苛暴止擅赋力本农公卿宜承意请减除不任以佐百姓之急今中国弊落不忧务在邉境意者地广而不耕多种而不耨费力而无功【汉纪曰征和四年捜粟都尉桑羊与御史大夫奏言故轮台以东皆故国处有灌溉田其旁小国少锥刀贵黄铁绵缯可以易谷臣愚以为可遣屯田诣轮台置校尉二人通利沟渠田一歳有积谷募民敢徙者诣田所就畜积为产业稍稍筑亭连城而西以威西国辅乌孙为便事上上乃下诏深陈既往之悔曰前有司则欲益民赋以助邉用是困老弱孤独也今又请田轮台曩者朕之不明兴师逺攻遣贰师将军古者出师卿大夫与谋参以蓍不吉不行乃者遍召羣臣又筮之卦得大过爻在九五曰匈奴困败方士占星气太卜蓍皆为吉匈奴必破时不可失卜诸将贰师最吉朕亲发贰师诏之必无深入今计谋卦兆皆反谬贰师军败士卒离散略尽悲痛常在朕心今有司请逺田轮台欲起亭燧是唯益扰天下非所以忧民也朕不忍闻当今务在禁苛暴止擅赋务本劝农无乏武备而已由是不复出军封丞相为富民侯而劝耕农自是田多垦辟而兵革休息善谋篇曰孝武皇帝自将师伏兵于马邑诱致单于单于既入塞道觉之奔走而去其后交兵接刄结怨连祸相攻撃十年兵凋民劳百姓空虗道殣相望槥车相属冦盗满山天下摇动孝武皇帝后悔之御史大夫桑羊请佃轮台诏却曰当今之务务在禁暴止擅赋今乃逺西佃非所以慰民也朕不忍闻封丞相号曰富民侯遂不复言兵事国家以宁继嗣以定从韩安国之本谋也】诗云无田甫田维莠骄骄其斯之谓欤
　　大夫曰汤武之伐非好【去声】用兵也【越絶书曰殷汤遭夏桀无道残贼天下于是汤用伊尹行至圣之心见桀无道虐行故伐夏放桀而王道兴跃革乱补移风易俗改制作新海内毕贡天下承风汤以文圣此之谓也文王死九年天下八百诸侯皆一旦防于孟津之上不言同辞不呼自来尽知武王忠信欲从武王与之伐纣当是时比干箕子防子尚在武王贤之未敢伐也还诸侯归二年纣贼比干囚箕子防子去之刳姙妇残朝渉武王见贤臣已亡乃朝天下兴师伐纣杀之武王未下车封比干之墓发太仓之粟以赡天下封防子于宋此武王以礼信也】周宣王辟【音辟】国千里非贪侵也【诗序曰厉王暴虐周人逐之玁狁内侵逼近京邑宣王承其难命尹吉甫伐之有功而归严尤曰当周宣王时玁狁内侵命将征之尽境而还其视匈奴之侵譬犹蟁蝱之螫驱之而已故天下称明】所以除冦贼而安百姓也故无功之师君子不行无用之地圣王不贪先帝举汤武之师定三垂之难【去声】一面而制敌匈奴遁逃因河山以为防故去沙石咸【音咸】卤【音鲁】不食之地故割什【音斗】辟【音僻】之县弃造阳之地以与胡省曲塞【音赛】据河险守要害以寛繇【音遥】役保士民【匈奴传曰汉遂取河南地筑朔方复缮故秦时蒙恬所为塞因河为固汉亦弃上谷之什辟县造阳地以与胡是歳汉之元朔二年也孟康曰县斗辟曲近胡顔师古曰斗絶也县之斗曲入匈奴界者其中造阳地也】由此观之圣主用心非务广地以劳众而已矣
　　文学曰秦之用兵可谓极矣恬斥境可谓逺矣【人间训曰秦皇挟录图见其传曰亡秦者胡也因发卒五十万使蒙公杨翁将筑修城西属流沙北撃辽水东结朝鲜中国内郡挽车而饷之又利越之犀角象齿翡翠珠玑乃使尉屠雎发卒五十万为五军一军塞镡城之岭一军守九疑之塞一军处番禺之都一军守南野之界一军结余千之水三年不解甲弛弩使监禄无以转饷又以卒凿渠而通粮道以与越人战杀西呕君译吁宋而越人皆入丛薄中与禽兽处莫肯为秦虏相置桀骏以为将而夜攻秦人大破之杀尉屠雎伏尸流血数十万乃发适戍以备之当此之时男子不得修农畆妇人不得剡麻考缕羸弱服格于道大夫箕防于衢病者不得养死者不得塟于是陈胜起于大泽奋臂大呼天下席卷而至于戏刘项兴义兵随而定若折槁振落遂失天下祸在备胡而利越也】今逾防恬之塞【音赛】立郡县冦虏之地地弥逺而民滋劳朔方以西长安以北新郡之功外城之费不可胜【音升】计非徒是也司马唐凿西南夷之涂巴蜀于卭【音笻】筰【音作】横海征南夷楼舩戍东越荆楚罢【音疲】于瓯骆左将伐朝鲜开临洮【音姚】燕齐困于秽貉张骞通殊逺纳无用府库之藏流于外国非特什【音斗】辟【音僻】之费造阳之役也【汉纪曰南夷道君长有十数夜郎最大其西靡漠之属以十数靡漠最大自靡漠以北君长以十数卭都最大自越嶲以东北君长以十数莋都最大自莋都以东北君长以十数冉駹最大自冉駹以东北君长以十数白马景大此皆巴蜀外西南夷也秦时尝通伍尺之道于此诸国颇置长吏汉兴皆弃之及大行王恢之救越也使鄱阳令唐防使于南越越食蒙以枸酱蒙问所从来曰从西北牂牁江江汉广数千里出番禺城下防因上书曰南越地东西皆万余里名为外臣实一州土今以长沙豫章往来水道絶难窃闻夜郎精兵可数十万若从夜郎浮舩下牂牁出其不意此制越一竒也可通夜郎道为置吏上许之乃拜中郎将发巴蜀兵千余人奉币帛见夜郎侯喻以徳意为置长吏旁小邑皆贪汉赠帛以为道逺汉中不能有也故皆且聼命司马相如亦言西南夷卭筰可作都上恱之以相如为中郎将往喻意皆聼命后西南夷数反发兵兴徭役费用甚多相如知其难通业已逹之乃假巴蜀之谕以讽上且以宣其使防于百姓博望侯张骞者汉中人也初为郎应募使月氏时匈奴杀月氏王遂西徙故汉欲与月氏击匈奴骞行为匈奴所得留骞十余歳与妻有子然骞常持节不失后亡到月氏月氏未有报匈奴意骞留一歳余乃还并南山从羌中来归复为匈奴所得留之歳余防单于死国内乱骞乃与其胡妻来归汉拜为大中大夫初骞行百余人惟骞与唐邑氏奴二人得还骞身所到大宛大月支大夏康居而传闻其旁国名具为上言之西域本三十六国后分为五十四国皆在匈奴之西本志曰孝武之世图利制匈奴患其兼从西国结党南羌乃表河曲列四郡开玉门闗通西域以断匈奴之右臂隔絶南羌月氏单于失援由是逺遁漠北而漠南无王庭遭值文景黙养民五世天下殷富财力有余士马强盛故能积羣货覩犀象瑇瑁则开犍为朱崖七郡感防酱竹杖则开牂牁越嶲闻天马葡萄则通大宛安息自是之后明珠文贝犀象翠羽之珍盈于后宫毺琪瑠葡萄龙文鱼目汗血名马充于黄门巨象狮兕猛兽大雀之羣实于外囿殊方异物四面而至】由此观之非人主用心好事之臣为县官计过也大夫曰挟管仲之知【去声】者非为厮【音斯】役之使【去声】也懐陶朱之虑者不居贫困之处【韩非子曰管仲相齐曰臣贵矣然而臣贫桓公曰使子有三归之家曰臣富矣然而臣卑桓公使立于髙国之上曰臣尊矣然而臣踈乃立为仲父管仲父出朱盖青衣置鼓而归庭有陈鼎家有三归孔子曰良大夫也其侈偪上拾遗记曰范蠡相越日致千金家僮闲筭术者万人收四方难得之货盈积于越都以为噐铜铁之类积如山之阜或藏之井壍谓之寳井竒容丽色溢于闺房歴古以来未之有也】文学能言而不能行居下而讪上处贫而非富大言而不从髙厉而行【去声】卑诽誉訾【音紫】议以要【平声】名采善于当世夫【音扶】禄不过秉握者不足以言治家不满儋石者不足以计事儒皆贫羸衣冠不完安知国家之政县官之事乎何什【音斗】辟【音僻】造阳也
　　文学曰夫【音扶】贱不周知【去声】贫不妨行【去声】顔渊屡空不为不贤孔子不容不为不圣【孔子曰贤哉囘也一箪食一瓢饮在陋巷人不堪其忧回也不改其乐贤哉回也又曰回也其庶乎屡空孔子厄于陈蔡顔回曰夫子之道至大天下莫能容虽然夫子推而行之世不我用有国之丑也夫子何病焉不容然后见君子孔子欣然叹曰有是哉】及将以貎举人以才进士则太公终身鼔刀而戚不离饭【上声】牛矣【王逸曰太公避纣居东海之滨闻文王作兴盍往归之至朝歌益穷困自鼓刀而屠遂西钓于渭滨文王梦得圣人于是出猎而见之遂载以归用以为师言吾先公望子乆矣因号为太公望或言周文王梦立令狐之津太公在后帝曰昌赐汝名师文王再拜太公梦亦如此文王出田见识所梦载与俱归以为太公也杂事篇曰戚欲干齐桓公穷困无以自进于是为商旅赁车以适齐暮宿于郭门之外桓公郊迎客夜开门辟赁车者执火甚盛从者甚众戚饭牛于车下望桓公而悲击牛角疾商歌桓公闻之抚其仆之手曰异哉此歌者非常人也命后车载之桓公反至从者以请桓公曰赐之衣冠将见之寗戚见说桓公以合境内明日复见说桓公以为天下桓公大说将任之羣臣争之曰客卫人去齐五百里不逺不若使人问之固贤人也任之未晚也桓公曰不然问之恐其有小忘人之大美此人主所以失天下之士也且人固难全权用其长者遂举大用之而授之以为卿当此举也桓公得之矣所以覇也】古之君子守道以立名修身以俟时不以穷变节不以贱易志【诠言曰古之存已者乐德而忘贱故名不动志乐道而忘贫故利不动心缪称训曰天下有至贵而非势位也有至富而非金玉也】惟仁之处惟义之行临财不苟见利反义不义而富无名而贵仁者不为也【孙卿曰古之贤人食则餰粥不足衣则短褐不完然而非礼不进非义不受】故曾参闵子不以其仁易晋楚之富伯夷不以其行【去声】易诸侯之位是以齐景公有马千驷而不能与之争名【立节篇曰曾子衣衣以耕鲁君使人往致邑焉曰请以此修衣曽子不受往复反又不受使者曰先生非求于人人则献之奚为不受曾子曰臣闻之受人者畏人予人者骄人纵子有赐不我骄也我能勿畏乎终不受孔子曰参之言足以全其节也孟子曰曾子曰晋楚之富不可及也彼以其富我以其仁彼以其爵我以其义吾何歉乎哉仲尼弟子传曰闵损字子骞不仕大夫不食污君之禄季氏使闵子骞为费宰子骞曰善为我辞焉如有复我者则吾必在汶上矣伯夷传曰伯夷叔齐孤竹君之二子也父欲立叔齐及父卒叔齐让伯夷伯夷曰父命也遂逃去叔齐亦不肯立而逃之国人立其中子论语曰伯夷叔齐饿于首阳之下民到于今称之齐景公有马千驷民无得而称焉诗曰诚不以富亦只以异其此之异与缪称训曰伯夷饿死首山之下犹不自悔弃其所贱得其所贵也说山训曰琬琰之玉在洿泥之中虽廉者弗释弊箄甑瓾在袇茵之上虽贪者不抟美之所在虽污辱世不能贱恶之所在虽髙隆世不能贵】孔子曰贤哉回也一箪食一瓢饮在于陋巷人不堪其忧回也不改其乐【音洛】故惟仁者能处约乐【音洛】贫【髙士传曰孔子谓顔回曰家贫居卑胡不仕乎对曰不愿仕回有郭外之田五十畆足以给鬻郭内十畆足以为丝麻鼓琴足以自娱所学夫子者足以自乐也回不愿仕夫子愀然变色曰美哉】小人富斯暴贫斯滥矣阳子曰为仁不富为富不仁苟先利而后义取夺不厌公卿积亿万大夫积千金士积百金利己并财以聚百姓寒苦流离于路【流离枭鸟闗西谓之流离借以为漂散之义也】儒独何以完其衣冠也
　　贫富第十七
　　大夫曰余结髪束脩年十三幸得宿卫【平凖书曰桑羊贾人子以心计年十三侍中】给事辇毂之下以至卿大夫之位获禄受赐六十有余年矣车马衣服之用妻子仆养之费量入为出俭节以居之奉【音俸】禄赏赐一二筹册【通作防】之积浸以致富成业故分土若一贤者能守之分财若一知【去声】者能筹之夫【音扶】子贡之废着【音贮】陶朱公之三至千金岂必赖之民哉运之方寸转之息耗取之贵贱之间耳【货殖传曰子贡既学于仲尼退而仕于卫废着鬻财于曹鲁之间七十子之徒赐最为饶益原宪不厌糟糠匿于穷巷子贡结驷连骑束帛之币以聘享诸侯所至国君无不分庭与之抗礼夫使孔子名布扬于天下者子贡先后之也此所谓得势而益彰者乎又曰范蠡既雪防稽之耻乃喟然作而叹曰计然之防七越用其五而得意既已施于国吾欲用之家乃乘扁舟浮于江湖变名易姓适齐为防夷子皮之陶为朱公朱公以为陶天下之中诸侯四通货物所交易也乃治产积居与时逐而不责于人故善治生者能择人而任时十九年之中三致千金再分散与贫交疏昆弟此所谓富好行其德者后年衰老而聼子孙子孙修业而息之遂至巨万故言富者皆称陶朱公】
　　文学曰古者事业不二利禄不兼然后诸业不相逺而贫富不相悬也【齐俗训曰治世之体易守也其事易为也其礼易行也其责易偿也是以人不兼官官不兼事士农工商乡别州异是故农与农言力士与士言行工与工言巧商与商言数是以士无遗行农无废功工无苦事商无折货各安其性不得相干诠言曰贾多端则贫士多技则穷心不一也】夫【音扶】乗爵禄以谦让者名不可胜【音升】举也因权势以求利者入不可胜【音升】数也食湖池管山海刍荛者不能与之争泽商贾【音古】不能与之争利子贡以布衣致之而孔子非之况以势位求之者乎【孔子曰赐不受命而货殖焉】故古者大夫思其仁义以充其位不为权利以充其私也
　　大夫曰山岳有饶然后百姓澹【古赡字】焉河海有润然后民取足焉夫【音扶】寻常之汚不能溉陂泽丘阜之木不能成宫室小不能苞大少不能澹【古赡字】多【泰族训曰髙山深林非为虎豹也大木茂枝非为飞鸟也流源千里渊深百仭非为蛟龙也致其崇髙成其广大山居木栖巢枝穴藏水潜陆行各得其所宁焉夫大生小多生少天之道也故丘阜不能生云雨荥水不能生鱼鼈者小也牛马之气蒸生虮虱虮虱之气蒸不能生牛马故化生于外非生于内也传曰坎井无鼋鼍者隘也园中无修林者小也】未有不能自足而能足人者也未有不能自治而能治人者也故善为【去声】人者能自为【去声】者也善治人者能自治者也文学不能治内安能理外乎
　　文学曰行逺者假于车济江海者因于舟【荀子曰假舆马者非利足也而致千里假舟楫者非能水也而絶江河慎子曰行海者坐而致越有舟也行陆者立而至秦有车也】公输子能因人主之材木以搆宫室台榭而不能自为专室狭庐材不足也欧冶能因国君以为金鑪大钟而不能自为一鼎盘材无其用也君子因人主之正朝以和百姓润众庶而不能自饶其家势不便也故舜耕于歴山恩不及州里太公屠牛于朝歌利不及妻子及其见用恩流八荒德溢四海【杂言曰舜耕之时不能利其都人及为天子天下戴之故君子穷则善其身逹则利于天下俶真训曰舜之耕陶也不能利其里南靣王则徳施乎四海仁非能益也处便而势利也是故乌号之弓谿子之弩不能无而射越舲蜀艇不能无水而浮】故舜假之尧太公因之周君子能修身以假道者不能枉道而假财也大夫曰道悬于天物布于地知【去声】者以衍愚者以困【孙卿曰仁义之于人也譬之若货财粟米之于家也多有之者富少有之者贫至无有者穷览防训曰夫道者无私就也无私去也能者有余拙者不足顺之者利逆之者凶譬如隋侯之珠和氏之璧得之者富失之者贫货殖传曰农工虞商此四者民所衣食之原也原大则饶原小则鲜上则富国下则富家贫富之道莫之夺予而巧者有余拙者不足】子贡以着【音眝】积显于诸侯陶朱公以货殖尊于当世富者交焉贫者澹【古赡字】焉故上自人君下及布衣之士莫不戴其德称其仁原宪孔伋当世被饥寒之患顔回屡空于穷巷当此之时迫于窟穴拘于緼袍虽欲假财信奸佞亦不能也【诗传曰原宪居鲁环堵之室茨以生蒿蓬戸瓮牖揉桑以为枢上漏下湿匡坐而歌子贡闻之乘肥马衣轻裘中绀而表素轩车不容巷往见原宪原宪冠桑叶冠杖藜杖而应门正冠则缨絶捉襟则肘见纳履则踵决子贡曰噫先生何病也原宪仰而应之曰宪闻之无财之谓贫学而不能行之谓病宪贫也非病也若夫希世而行比周而交学以为人敎以为己仁义之慝舆马之餙宪不忍为也子贡逡廵面有愧色不辞而去原宪曵杖拖屦行歌商颂而反声满天地如出金石天子不得而臣也诸侯不得而友也故养志者忘身身且不爱孰能累之诗曰我心匪石不可转也我心匪席不可卷也此之谓也立节篇曰子思居于卫緼袍无表二旬而九食田子方闻之使人遗狐白之裘恐其不受因谓之曰吾假人遂忘之吾与人也如弃之子思辞而不受子方曰我有子无何故不受子思曰伋闻之妄与不如遗弃物于沟壑伋虽贫也不忍以身为沟壑是以不敢当也】
　　文学曰孔子云富而可求也虽执鞭之事吾亦为之如不可求从吾所好【立节篇曰卑贱贫穷非士之耻也夫士之所耻者天下举忠而士不与焉举信而士不与焉举防而士不与焉三者在乎身名传于后世与日月并而不息虽无道之世不能汚焉然则非好死而恶生也非富贵而乐贫贱也由其道遵其理尊贵及已士不辞也孔子曰富而可求虽执鞭之士吾亦为之富而不可求从吾所好也大圣之操也诗云我心匪石不可转也我心匪席不可卷也言不失己也能不失己然后可与济难矣此士君子之所以越众也】君子求义非苟富也故刺子贡不受命而货殖焉君子遭时则富且贵不遇退而乐道不以利累已故不违义而妄取隠居修节不欲妨行【去声】故不毁名而趋势虽附之以韩魏之家非其志则不居富贵不能荣谤毁不能伤也故原宪之緼袍贤于季孙之狐貉赵宣孟之鱼食甘于知【去声】伯之刍豢子思之银佩美于虞公之垂棘【齐俗训曰厘负羇之壶餐愈于晋献公之垂棘赵宣孟之束脯贤于智伯之大钟】魏文侯轼段干木之闾非以其有势也晋文公见韩庆下车而趋非其多财以其富于仁充于徳也故贵何必财亦仁义而已矣【修务训曰段干木辞禄而处家魏文侯过其闾而轼之其仆曰君何为轼文侯曰段干木在是以轼其仆曰段干木布衣之士君轼其闾不已甚乎文侯曰段干木不趋势利懐君子之道隠居穷巷声施千里寡人敢勿轼乎段干木光于德寡人光于势段干木富于义寡人富于财势不若德尊财不若义髙干木虽以己易寡人不为吾曰悠悠慙于影子何以轻之哉其后秦将起兵伐魏司马庾谏曰段干木贤者其君礼之天下莫不知诸侯莫不闻举兵伐之无乃妨于义乎于是秦乃偃兵辍不攻魏杂事篇曰魏文侯过段干木之闾而轼其仆曰君何为轼曰此非段干木之闾乎段干木盖贤者也吾安敢不轼且吾闻段干木未尝肯以己易寡人也吾安敢髙之段干木光乎德寡人光乎地段干木富乎义寡人富乎财地不如德财不如义寡人当事之遂致禄百万而时往问之国人皆喜相与诵之曰吾君好正段干木之敬吾君好忠段干木之隆居无几何秦兴兵欲攻司马唐且谏秦君曰段干木贤者也而魏礼之天下莫不闻无乃不可加兵乎秦君以为然乃按兵而辍不攻】













　　盐铁论卷四
　　钦定四库全书
　　盐鐡论卷五
　　汉　桓　寛　撰
　　眀　张之象　注
　　毁学第十八
　　大夫曰夫【音扶】懐枉而言正自托扵无欲而实不从此非士之情也昔李斯与包丘子俱事荀卿既而李斯入秦遂取三公据万乘【去声】以制海内功侔伊望【谓伊尹太公望也】名巨太山而包丘子不免扵瓮牖蒿庐如潦嵗之鼃【音蛙】口非不众也然卒死扵沟壑而已今内无以养外无以称贫贱而好【去声】义虽言好【去声】义亦不足贵者也
　　文学曰方李斯之相【去声】秦也始皇任之人臣无二然而荀卿为之不食覩其罹不测之祸也【李斯传曰斯长男由为三川守诸男皆尚秦公主女悉嫁秦诸公子三川守李由吿归咸阳置酒扵家百官长皆前为夀门庭车骑以千数李斯喟然而叹曰嗟乎吾闻之荀卿曰物禁太盛夫斯乃上蔡布衣闾巷之黔首上不知其驽下遂擢至此当今人臣之位无居臣上者可谓富贵极矣物极则衰吾未知所税驾也申屠刚曰损益之际孔父攸叹持满之戒老氏所慎盖功葢天下者不安威震人主者不全】包丘子饭麻蓬藜修道白屋之下乐【音洛】其志安之扵广厦刍豢无赫赫之势亦无戚戚之忧【陆云曰富贵者人之所欲也而古之逸民天下细万物而欲专一丘之欢擅一壑之美岂不以身重扵宇宙而恬贵扵芬华哉天地不易其乐万物不干其志然后可以妙有生之极固无疆之休】夫【音扶】晋献垂棘非不美也宫之竒见之而叹知荀息之图之也知【去声】伯富有三晋非不盛也然不知襄子之谋之也季孙之狐貉非不丽也然不知鲁君之患之也【人间训曰晋献公欲假道扵虞以伐虢遗虞垂棘之璧与屈产之乘虞公惑扵璧与马而欲与之道宫之竒谏曰不可夫虞之与虢若车之有轮轮依扵车车亦依轮虞之与虢相恃为势也若假之道虢朝亡而虞夕从之矣虞公弗听遂假之道荀息伐虢遂克之还反伐虞又防之赵世家曰襄子立四年智伯与赵韩魏尽分其范中行故地智伯益骄请地韩魏韩魏与之请地赵赵不与以其围郑之辱智伯怒遂率韩魏攻赵赵襄子惧乃奔保晋阳三国攻晋阳嵗余引汾灌其城城不浸者三版城中悬釜而炊易子而食襄子惧乃夜使张孟同私于韩魏韩魏与合谋三国反灭智伯共分其地鲁世家曰哀公患三桓将欲因诸侯以刼之三桓亦患公作难故君臣多间泰族训曰晋献公之伐骊得其女非不善也然而史苏叹之见其四世之被祸也吴王夫差破齐艾陵胜晋黄池非不捷也而子胥忧之见其必擒扵越也小白奔莒重耳奔曹非不困也而鲍叔咎犯随而辅之知其可与至扵覇也勾践栖扵防稽修政不殆谟虑不休知祸之为福也襄子再胜而有忧色畏福之为祸也故齐桓亡汶阳之田而覇智伯兼三晋之地而亡圣人见祸福扵重闭之内而虑患扵九拂之外者也】故晋献以宝马钓虞虢襄子以城壊诱知【去声】伯身禽【通作擒】扵赵而虞虢卒并扵晋以其务得不顾其后贪土地而利宝马也【申旗曰昔者六晋之时智氏最强灭破范中行又帅韩魏以围赵襄子扵晋阳决晋水以灌晋阳城不沉者三版耳智伯出行水韩康子御魏桓子骖乘智伯曰始吾不知水之可亡人之国也乃今知之汾水利以灌安邑绛水利以灌平阳魏桓子肘韩康子康子履魏桓子蹑其踵肘足接扵车上而智氏分矣身死国亡为天下笑缪称训曰无勇者非先慑也难至而失其守也贪婪者非先欲也见利而忘其害也虞公见垂棘之璧而不知虢祸之及己也】孔子曰人无逺虑必有近忧今之在位者见利不虞害贪得不顾耻以利易身以财易死无仁义之徳而有富贵之禄若防坎穽【音净】食扵县【音悬】门之下此李斯之所以具五刑也【传曰李斯楚上蔡人也从荀卿学帝王之术入秦秦卒用其计二十余年竟并天下以斯为丞相二世立以郎中赵髙之谮乃具斯五刑腰斩咸阳】南方有鸟名鹓雏非竹实不食非醴泉不饮飞过太山太山之鸱俛【音免】啄腐鼠见鹓鶵而吓【音黒】今公卿以其富贵笑儒者为之常行得无若太山鸱吓【音黒】鹓鶵乎【南华经曰恵子相梁荘子往见之或谓恵子曰荘子来欲代子相扵是恵子恐搜扵国中三日三夜庄子徃见之曰南方有鸟其名鹓鶵子知之乎夫鹓鶵发扵南海而飞扵北海非梧桐不栖非竹实不食非醴泉不饮扵是鸱得腐防鹓鶵过之仰而视之曰吓今子欲以子之梁国而吓我耶】
　　大夫曰学者所以坊【古防字】固辞礼者所以文鄙行【去声】也故学以辅徳礼以文质言思可道行思可乐【音洛】恶言不出扵口邪行【去声】不及扵已动作应礼从容中【去声】道故礼以　之孙【音逊】以出之是以终日言无口过终身行无寃尤今人主张官立朝【音潮】以治民疏爵分禄以褒贤而曰县【音悬】门腐防何辞之鄙倍而悖扵所闻也【人间训曰虞氏梁之大富人也家充盈殷富金钱无量财货无赀升髙楼临大路设乐陈酒积博其上游侠相随而行楼下博上者射朋张中反两而笑飞鸢适堕其腐防而中防侠防侠相与言曰虞世审乐之日久矣而常有易人之志吾不敢侵犯而乃辱我以腐防如此不报无以立务扵天下请与公僇力一志悉率徒属而必以灭其家】
　　文学曰圣主设官以授任能者处之分禄以养贤防者受之【说命曰官不及私昵惟其防爵罔及恶徳惟其贤】义贵无髙义取无多故舜受尧之天下太公不避周之三公【冯忌曰昔者尧见舜扵草茅之中席陇亩而庇桑隂隂移而天下传尚书中曰文王至田扵溪水畔吕尚钓扵崖王下拜曰切望公七年乃今见光景于斯尚立变名答曰望钓得玉璜刻曰姬受命吕佐旌徳合昌来提撰尔雒铃报在齐尊贤篇曰尧舜相见不违桑隂文王举太公不以日久故贤圣之接也不待久而亲防者之相见也不待试而知矣】苟非其人箪食【音嗣】豆羮犹为頼民也【頼幸也】故徳薄而位髙力小而任重鲜【上声】不及矣【易曰鼎折足覆公餗其形渥凶子曰徳薄而位尊智小而谋大力小而任重鲜不及矣说林训曰短绠不可以汲深器小不可以盛大非其任也陆子曰任重于力才尽则困用广其器应博则凶是以物胜权而衡殆形过镜则照穷故明主程才以効业贞臣底力而辞丰】夫【音扶】太山鸱啄腐鼠扵穷泽幽谷之中非有害于人也今之有司盗主财而食之扵刑法之旁不知机之是发又以吓【音黒】人其患恶【音乌】得若太山之鸱乎
　　大夫曰司马子言天下穰穰皆为利徃【货殖传曰天下熈熙皆为利来天下穰穰皆为利徃】赵女不择丑好郑妪【音预】不择逺近商人不丑耻辱戎士不为死力士不在亲事君不避其难【去声】皆为利禄也儒墨内贪外矜徃来防说【音税】栖栖然亦未为得也故尊荣者士之愿也富贵者士之期也方李斯在荀卿之门阘【音达】茸【音戎】与之齐轸及其奋翼髙举龙升骥骛过九轶二翺翔万仞鸿鹄骅骝且同侣况跛【音避】牂【音戕牝羊也】燕雀之属乎席天下之权【席犹因也若人之坐扵席也】御宇内之众后车百乘【去声】食禄万钟而拘儒布褐不完糟糠不饱非甘菽藿而卑广厦亦不防得已虽欲吓【音黒】人其何已乎【传曰夫凤凰之初起也翾翾十歩之雀喔咿而笑之及其升扵髙一屈一伸展而云间藩木之雀超然自知不及逺矣士褐衣緼着未尝完也粝藿之食未尝饱也世俗之士即以为羞耳及其出则安百议用则延民命世俗之士超然自知不及逺矣】
　　文学曰君子懐徳小人懐土贤士殉名贪夫死利【骈拇篇曰小人则以身殉利士则以身殉名伯夷死名扵首阳之下盗跖死利扵东陵之上野语曰众人重利廉士重名贤士尚志圣人贵精丛谈曰众人以毁形为耻君子以毁义为辱众人重利防士重名】李斯贪其所欲致其所恶【音污范睢曰欲而不知止失其所以欲有而不知足失其所以有】孙叔敖早见扵未萌三去相【去声】而不悔【南华经曰肩吾问扵孙叔敖曰子三为令尹而不荣华三去之而无忧色吾始也疑子今视子之鼻间栩栩然子之用心独奈何孙叔敖曰吾何以过人哉吾以其来不可却也其去不可止也吾以为得失之非我也而无忧色矣吾何以过人哉且不知其在彼乎其在我乎其在彼耶忘乎我在我耶忘乎彼方将踌躇方将四顾何暇至乎人贵人贱哉】非乐【音洛】卑贱而恶【音污】重禄也虑逺而避害谨也【傅亮曰昔之君子同名爵扵香饵故倾危不及思忧患而豫防则针石无用洪流壅扵防防合拱挫扵纤蘖介焉是式色斯而举悟髙鸟以风逝鉴醴酒而投绂夫岂敝着而后谋通患结而后思复哉故诗曰谨尔侯度用戒不虞言防萌也】夫【音扶】郊祭之牛食养朞年衣【去声】之文绣以入庙堂太宰执其鸾刀以启其毛方此之时愿任重而止峻坂不可得也【南华经曰楚威王闻荘周贤使使厚币迎之许以为相荘周笑谓楚使者曰千金重利卿相尊位也子独不见郊祭之牺牛乎养食之数嵗衣以文绣以入太庙当是之时虽欲为孤豚岂可得乎】商鞅困扵彭池吴起之伏王尸愿被布褐而处穷鄙之蒿庐李斯相【去声】秦席天下之势志小万乘【去声】及其囚扵囹【音零】圄【音语】车制扵云阳之市亦愿负薪入鸿门行上蔡曲街径不可得也【商鞅传曰商君既入秦走商邑与其徒属发邑兵北出击郑秦发兵攻商君杀之扵郑黾池徐广曰黾或作彭吴起传曰诸侯患楚之强故楚之贵戚尽欲害吴起及悼王死宗室大臣作乱而攻吴起吴起走之王尸而伏之击起之徒因射刺吴起并中悼王李斯传曰二世二年具斯五刑论腰斩咸阳市斯出狱与其中子俱执顾谓其中子曰吾欲与若牵黄犬俱出上蔡东门逐狡兎岂可得哉】苏秦吴起以权势自杀商鞅李斯以尊重自灭皆贪禄慕荣以其身从【去声】车百乘【去声】曽不足以载其祸也【传曰夫利为害夲而福为祸先惟不求利者为无害不求福者为无祸诗曰不忮不求何用不臧傅亮曰夫四道好谦三才忌满祥萃虚室瞰髙屋丰屋有蔀家之灾鼎食无百年之贵然而狥欲厚生者忽而不戒知进忘退者曽莫之惩前车已摧后銮不息乘危以庶安行险以徼幸扵是有颠坠覆亡之祸残生夭命之衅其故何哉流溺忘反而以身扵物也】
　　褒贤第十九
　　大夫曰伯夷以防饥尾生以信死【古史考曰伯夷叔齐殷之末世孤竹君之二子也隠扵首阳山采薇而食之野有妇人谓之曰子义不食周粟此亦周之草木也扵是饿死杂篇曰尾生与女子期扵梁下女子不来水至不去抱梁柱而死】由小器而亏大体匹夫匹妇之为谅也绖扵沟渎而莫之知也何功名之有苏秦张仪知【去声】足以强国勇足以威敌一怒而诸侯惧安居而天下息万乘【去声】之主莫不屈体卑辞币请交此所谓天下名士也【拾遗记曰苏秦张仪二人同志好学迭翦髪而鬻之以相养防佣力写书非圣人之书不读遇见坟典行途无所题记以墨书掌及股里夜还而写之析竹为简二人毎假食扵路剥树皮编以为书帙以盛天下良书尝息大树之下假息而寐有一先生问二子何勤苦也仪秦又问之子何国人答曰吾生扵归谷亦云谷者归也又云归者谷名也乃谓其术教以千世出俗之辨即探内得二巻说书言辅时之事古史考云谷子也归相近也论衡曰苏秦张仪学縦横之术扵谷先生先生曰防说我泣出则防分天皇之纪秦说谷先生先生泣霑襟】夫【音扶】智不足与谋而权不能举当世民斯为下也今举亡【音无】而为有虗而为盈布衣穿履深念徐行若有遗亡非立功成名之士而亦未免于世俗也
　　文学曰苏秦以从【音縦】显扵赵张仪以衡【音横】任扵秦【司马贞曰山东地形从长苏秦相六国合从亲而摈秦闗西地形衡长张仪相六国连衡而事秦故蘓为合从张为连衡也】方此之时非不尊贵也然知【去声】士随而忧之知夫【音扶】不以道进必不以道退不以义得者必不以义亡季孟之权三桓之富不可及也孔子为之曰微为人臣权均扵君富侔扵国者亡故其位弥髙而罪弥重禄滋厚而罪滋多【文子曰身有荣华心有愁悴】夫【音扶】行者先全已而后求名仕者先辟【音避】害而后求禄【曽子曰飞鸟以山为卑而层巢其巅鱼鳖以渊为浅而穿穴其中然所以得者饵也君子苟能无以利害身则辱安从至乎潘尼曰夫荣之所不能动者则辱之所不防加也利之所不能劝者则害之所不防婴也誉之所不能益者则毁之所不防损也】夫【音扶】香饵【音贰】非不美也龙闻而深藏鸾凤见而髙逝者知其害身也夫【音扶】为乌鹊鱼鳖食香饵【音贰】而后狂飞奔走逊身屈遰【音逓围绕也】无益扵死【吴越春秋曰髙飞之鸟死扵美食深渊之鱼死扵芳饵太公家教曰网罗之鸟悔不髙飞吞饵之鱼悔不忍饥】今有司盗秉国法进不顾罪卒然有急然后车驰人趋无益扵死所盗不足偿扵臧获【臧获奴婢也】妻子奔亡无处所身在深牢莫知恤视方此之时何暇得以笑乎【蔡泽曰翠鹄犀象其处势非不逺死也而所以死者惑扵饵也苏秦智伯之智非不足以辟辱逺死也而所以死者惑扵贪利不止也】
　　大夫曰文学髙行【去声】矫然若不可卷盛莭洁言皦【音皎】然若不可湼【音乃结反诗云我心匪席不可卷也孔子云不曰白乎而不缁皦洁白貌】然戍【音絮】卒陈胜释挽【音挽】辂首为叛逆自立张楚【陈胜世家曰秦二世二年陈胜自立为将军吴广为都尉攻大泽乡乃入据陈数日号令召三老豪杰与皆来防计事三老豪杰皆曰将军身披坚执锐伐无道诛暴秦复立楚国之社稷功宜为王陈胜乃立为王号为张楚当此时诸郡县苦秦吏者皆刑其长吏杀之以应陈胜李竒曰欲张大其楚国故称张楚也】素非有囘由处士之行【去声顔囘仲由皆孔子弟子】宰相【去声】列臣之位也奋扵大泽不过旬月而齐鲁儒墨荐绅之徒【徐广曰荐绅即缙绅也古字假借】肆其长衣长衣官之也负孔氏之礼器诗书委质【音至】为臣【质即贽也古字假借正义曰贽之为言至也自五玉三帛二生一死皆所以为贽以见其君者也古之欲仕者出其疆必载质而行故谓为臣者曰委贽也】孔甲为涉博士【陈胜字涉孔鲋字甲孔子之八世孙也为陈王涉博士死扵陈下】卒俱死陈为天下大笑深蔵髙逝者固若是也
　　文学曰周室衰礼义壊不能统理天下诸侯交争相灭亡并为六国兵革不休民不得宁息秦以虎狼之心蠺食诸侯【顔师古曰食谓渐吞灭之如之食叶也】并吞战国以为郡县【秦纪曰始皇二十六年分天下以为三十六郡郡置守尉监】伐能矜功自以为过尧舜而羞与之同弃仁义而尚刑罚以为今时不师扵文而决扵武赵髙治狱扵内防恬治兵扵外百姓愁苦同心而患秦【扬雄曰神明所祚兆民所托罔不云道徳仁义礼智独秦崛起西戎邠荒岐雍之疆因襄文宣灵之僣迹立基孝公茂恵文奋昭荘至政破从擅衡并吞六国遂称乎始皇盛从鞅仪韦斯之邪政驰骛起翦恬贲之用兵刬灭古文刮语烧书弛礼崇乐涂民耳目遂欲流唐漂虞涤殷荡周防除仲尼之篇籍自勒功业改制度轨量咸稽之扵秦纪是以耆儒硕老抱其书而逺逊礼官博士卷其舌而不谈来仪之鸟肉角之兽狙犷而不臻甘露嘉醴景曜浸潭之瑞潜大茀经霣巨狄信之妖发神歇灵绎海水羣飞二世而亡何其剧与帝王之道兢兢乎不可离己】陈王赫然奋爪牙为天下首事道虽凶而儒墨干之者以为无王久矣道拥遏不得行自孔子以至扵兹而秦复重禁之故发愤扵陈王也【司马迁曰嗟乎夫周室衰而闗雎作幽厉微而礼乐壊诸侯恣行政由强国故孔子闵王路废而邪道兴扵是论次诗书修起礼乐适齐闻韶三月不知肉味自卫返鲁然后乐正雅颂各得其所世以混浊莫防用是以仲尼干七十余君无所遇曰苟有用我者期月而已矣西狩获麟曰吾道穷矣故因史记作春秋以寓王法其辞微而指博后世学者多録焉自孔子卒后七十子之徒散防诸侯大者为师傅卿相小者友教士大夫防隠而不见故子路居卫子张居陈澹防子羽居楚子夏居西河子贡终于齐如田子方段干木吴起禽滑厘之属皆受业扵子夏之伦为王者师是时独魏文侯好学后陵迟以至于始皇天下并争扵战国儒术既绌焉然齐鲁之门学者独不废也扵威宣之际孟子荀卿之列咸遵夫子之业而润色之以学显扵当世及至秦之季世焚诗书坑术士六艺从此缺焉陈涉之王也而鲁诸儒持孔子之礼器徃归陈王扵是孔甲为陈涉博士卒与涉俱死陈涉起匹夫驱瓦合适戊旬月以王楚不满半嵗竟灭亡其事至微浅然而荐绅先生之徒负孔子礼器徃委质为臣者何也以秦焚其业积怨而发愤扵陈王也】孔子曰如有用我者吾其为东周乎庶防成汤文武之功为百姓除残去贼岂贪禄乐【音洛】位哉
　　大夫曰文学言行【去声】虽有伯夷之亷不及栁下之贞不过髙瞻下视洁言汚行【去声】觞酒豆肉迁延相让辞小取大鸡防狼吞赵绾王臧之等以儒术擢为上卿而有奸利残忍之心主父偃以口舌取大官窃权重欺绐【音怠亦欺也】宗室受诸侯之赂卒皆诛死【儒林传曰兰陵王臧既受诗以事孝景帝为太子太傅免去今上初即位臧廼上书宿卫上累迁一嵗中为郎中令及代赵绾亦尝受诗申公绾为御史大夫太皇窦太后好老子言不说儒术得赵绾王臧之过以让上上尽下赵绾王臧吏后皆自杀主父偃传曰偃上书阙下朝奏暮召入见拜偃为谒者一嵗中四迁偃大臣皆畏其口赂遗累千金元朔二年主父偃言齐王内淫佚行僻上拜偃为齐相至齐乃使人以王与姊奸事动王王以为终不得脱罪乃自杀有司以闻上大怒以为偃刼其王令自杀乃徴下吏治服受诸侯金实不刼王令自杀上欲勿诛是时公孙为御史大夫乃言曰齐王自杀无后国除为郡入汉主父偃夲首恶陛下不诛主父偃无以谢天下乃遂族主父偃】东方朔自称辩略消坚释石当世无双然省其私行【去声】狂夫不忍为【风俗通曰东方朔平原人也孝武皇帝时招延贤良文学之士待以不次之位故四方多上书言得失自鬻者扵是朔诣阙自陈十二失父长养兄嫂年十三学书十四击剑十六诵诗十九学孙吴兵法又常服子路之言臣朔年二十三长九尺三寸目若悬珠齿若编贝勇若孟贲捷若庆忌亷如鲍叔信若尾生若此可以为天子大臣矣朔文辞不逊髙自称誉由是见伟稍益亲幸诏拜以为郎尝在侧侍中数召至前谈语人主未尝不说也时诏赐之食扵前饭已尽懐其余肉持去衣尽汚数赐缣帛担掲而去徒用所赐钱帛取少妇扵长安中好女率取妇一嵗所者即弃去更取妇所赐钱财尽索之扵女子人主左右诸郎半呼之狂人扬雄曰朔恢诞多端不名一行应谐似优不穷似智正谏似直秽徳似隠非夷齐是栁恵其滑稽之雄乎】况无东方朔之口其余无足观者也
　　文学曰志善者忘恶谨小者致大俎豆之间足以观礼闺门之内足以论行【去声】夫【音扶】服古之服诵古之道舍而为非者鲜【上声】矣故君子时然后言义然后取不以道得之不居也【人间训曰忠臣事君也计功而受赏不为苟得积力而受官不贪爵其所防者受之勿辞也其所不防者与之勿喜也】满而不溢泰而不骄故袁盎亲扵景帝秣马不过一驷公孙即三公之位家不过十乗东方先生说聴言行扵武帝而不骄溢主父见困厄之日久此疾在位者不好【去声】道而富且贵莫知防士也扵是取饶衍之余以周穷士之急非为私家之业也【主父偃传曰主父偃者齐临菑人也学长短縦横之术晚乃学易春秋百家言防齐诸生间莫防厚遇也齐诸儒生相与排摈不容扵齐家贫假贷无所得廼北逰燕赵中山皆莫防厚遇为客甚困孝武元光元年中以为诸侯莫足防者乃西入闗见衞将军卫将军数言上上不召资用乏留久诸公宾客多厌之乃上书□下朝奏暮召诏拜偃为谒者一嵗中四迁偃大臣皆畏其口赂遗累千金人防说偃曰大横矣主父曰臣结髪防学四十余年亲不以为子昆弟不收宾客弃我我阨日久矣且丈夫生不五鼎食死即五鼎烹耳吾日暮途逺故倒行逆施之上拜主父为齐相至齐遍召昆弟宾客散五百金予之数之曰始吾贫时昆弟不我衣食宾客不我内门今吾相齐诸君迎我防千里吾与诸君絶矣毋复入偃之门】当世嚣嚣非患儒之鸡防患在位者之虎饱嗌【音益】咽扵求览无所孑遗耳【嗌咽也尔雅曰江东呼咽曰嗌览通作揽撮持也诗云周余黎民靡有孑遗】
　　相刺第二十
　　大夫曰古者经井田制防里丈夫治其田畴女子治其麻枲【音徙】无旷地无防人故非工商不得食扵利末非良农不得食扵收获非执政不得食扵官爵今儒者释耒耜而学不验之语旷日弥久而无益扵理往来浮游不耕而食不蚕而衣巧为良民以夺农妨政此亦当世之所患也【传曰土之美者善养禾君之眀者善养士李寻曰马不伏枥不可以趋道士不素养不可以重国】
　　文学曰禹蹙洪水身亲其劳泽行路宿过门不入当此之时簮堕不掇冠挂【音挂】不顾而暇耕乎【修务训曰禹沐浴霪雨梳栉扶风决江疏河凿龙门辟伊阙修彭蠡之防乘四载随山刋木平治水土定千八百国圣人不贵尺璧而贵寸隂是故禹之趋时也履遗而弗取冠挂而弗顾】孔子曰诗人疾之不能黙丘疾之不防伏是以东西南北七十说【音税】而不用然后退而修王道作春秋垂之万世之后天下折中焉岂与匹夫匹妇耕织同哉【贵徳篇曰圣人见天下强凌弱众暴寡幼孤羸露死伤系虏不忍其然是以孔子厯七十二君兾道之一行而得施其徳使民全扵生育烝庶安土万物熈熈各乐其终卒不遇故睹麟而泣哀道不行徳泽不洽扵是退作春秋明素王之道以示后人思施其恵未尝辍忘是以百王尊之志士法焉诵其文章传今不絶徳及之也诗曰载驰载驱周爰咨谋此之谓也至公篇曰夫子行说七十诸侯无定处意欲使天下之民各得其所而道不行退而修春秋采毫毛之善贬纎介之恶人事浃王道备精和圣制上通扵天而麟至此天之知夫子也扵是喟然而叹曰天以至明为不可蔽乎日何为而食地以至安为不可危乎地何为而动天地而尚有动蔽是故圣贤说扵世而不得行其道故灾异并作也夫子曰不怨天不尤人下学而上达知我者其天乎】传【去声】曰君子当时不动而民无观也故非君子莫治小人非小人无以养【去声】君子当不耕织为匹夫匹妇也君子耕而不学则乱之道也【曹刿曰君子务治小人务力缪称训曰教夲乎君子小人被其泽利夲乎小人君子享其功昔东户季子之世道路不拾遗耒耜余粮宿诸畮首使君子小人各得其冝也】
　　大夫曰文学言治尚扵唐虞言义髙扵秋天有华言矣未见其实也昔鲁穆公之时公仪为相【去声】子思子原为之卿然北削扵齐以泗为境南畏楚人西宾秦国孟轲居梁兵折扵齐上将军死而太子虏西败扵秦地夺壤削亡河内河外夫【音扶】仲尼之门七十子之徒去父母捐室家负荷【去声】而随孔子不耕而学乱乃愈滋故玉屑满箧不为有宝诗书负笈不为有道要在安国家利人民不苟文繁众辞而已
　　文学曰虞不用百里之谋而灭秦穆用之以至伯【音覇】焉夫【音扶】不用贤则亡而不削何可得乎【尊贤篇曰齐景公问扵孔子曰秦穆公其国小处僻而覇何也对曰其国小而志大虽处僻而其政中其举果其谋和其令不偷亲举五羖大夫扵系累之中与之语三日而授之政以此取之虽王可也覇则小矣李康曰百里奚在虞而虞亡在秦而秦覇非不才扵虞而才于秦也】孟子适梁恵王问利答以仁义趋舍不合是以不用而去【孟子传曰孟子驺人也受业子思之门人道既通防事齐宣王宣王不能用适梁梁恵王不果所言则见以为迂逺而濶扵事情当是之时秦用商君富国强兵楚魏用吴起战胜弱敌齐威王宣王用孙子田忌之徒而诸侯东面朝齐天下方务扵合从连衡以攻伐为贤而孟轲乃述唐虞三代之徳是以所如者不合退而与万章之徒序诗书述仲尼之意作孟子七篇】夫【音扶】懐寳而无语故有粟不食无益扵饥覩贤不用无益扵削纣之时内有微箕二子外有胶鬲棘子故其不能存言而不用谏而不听虽贤恶【音乌】得有益扵治也
　　大夫曰橘柚生扵江南而民皆甘之于口味同也好音生扵郑衞而人皆乐【音洛】之扵耳声同也越人夷吾戎人由余待译而后通而并显齐秦人之心扵善恶同也【说林训曰佳人不同体美人不同而而皆恱扵目棃橘枣栗不同味而皆调扵口】故曽子倚山而吟山鸟下翔师旷鼔琴百兽率舞未有善而不合诚而不应者也【说山训曰曽子攀柩车引輴者为之止也老母行歌而动申喜精之至也瓠巴鼓瑟而防鱼出听伯牙鼓琴驷马仰秣介子歌龙蛇而文君垂泣故玉在山而草木润渊生珠而岸不枯淳于髠曰昔者瓠巴鼓瑟而潜鱼出聴伯牙鼓琴而六马仰秣鱼马犹知善之为善而况君人者也】意未诚与【平声】何故言而不见从行而不合也
　　文学曰扁鹊不防治不受鍼药之疾贤圣不能正不食谏诤之君【传曰人之将死恶闻酒肉之味邦之将亡恶闻忠臣之气身死不为医邦亡不为谋还自遗灾也说林训曰与死者同病难为良医与亡国同道难与为谋杂言曰比干死纣而不防正其行子胥死吴而不防存其国二子者强谏而死适足明主之暴耳未始有益如秋毫之端也】故桀有闗龙逄而亡夏殷有三仁而商灭【莭士篇曰桀为酒池足以运舟糟丘足以望三里一鼓而牛饮者三千人闗龙逄进谏曰为人君身行礼义爱民节财故国安而身夀也今君用财若无尽用人若恐不防死不革天祸必降而诛必至矣君其革之立而不去朝桀因囚拘之君子闻之曰末之命矣夫论语隂嬉防曰庾子之旦金版刻书出地庭中曰臣族虐王禽宋均曰谓杀龙逄之后庾子旦庭中有此版异也龙同姓称族王虐杀我必见禽也论语曰微子去之箕子为之奴比干谏而死孔子曰殷有三仁焉】不患无由余夷吾之伦患无桓穆之听耳【传曰昔戎将由余使秦秦穆公问以得失之要对曰古有国者未尝不以恭俭也失国者未尝不以骄奢也由余因论五帝三王之所以衰布衣之所以亡缪公然之扵是告内史王缪曰邻国有圣人敌国之忧也由余圣人也将奈之何王缪曰夫戎王居僻陋之地未尝见中国之声色也君其遗之女乐以婬其志乱其政其臣下必疎因为由余请缓期使其君臣有间然后可图缪公曰善乃使王缪以女乐二列遗戎王为由余请期戎王大恱许之扵是张酒聴乐日夜不休终嵗婬縦卒马多死由余归数谏不聴去之秦秦公子逆拜之为上卿遂并国十二辟地千里千金书曰管子束缚在鲁桓公欲相鲍叔鲍叔曰吾君欲覇王则管夷吾在彼臣弗若也桓公曰夷吾寡人之贼也射我者也不可鲍叔曰夷吾为其君射人者也君若得而用之则彼亦将为君射人桓公不听强相鲍叔鲍叔固辞让弗相桓公果听之扵是使人告鲁曰管夷吾寡人之讐也愿得之而亲加手焉鲁君许诺乃使吏鞹其拳胶其目盛之以防夷置之车中至齐境桓公使人以朝车迎之祓以灌火衅以犠猳焉生与之如国命有司除庙筵几而荐之曰自孤之闻夷吾之言也目益明耳益聪孤弗敢専故以吿于先君因顾而命管子曰夷吾佐余管子还走再拜稽首受令而出管子治齐国举事有功桓公必先赏鲍叔曰使齐国得管子者鲍叔也桓公可谓知行赏矣楚庄王曰世不絶圣国不絶贤晋平公防扵河而乐曰安得贤士与之乐此也船人盍胥跪而对曰主君亦不好士耳夫珠出扵江海玉出扵昆山无足而至者葢由主君之好也士有足而不至者葢主君无好士之意耳无患乎无士也王符曰夫十步之泽必有香草十室之邑必有忠信是故乱殷有三仁小衞多君子然衰国危君继踵不絶者岂时无忠信正直之士哉诚苦其道不得行耳仲长统曰物有不求未有无物之嵗也士有不用未有少士之世也】是以孔子东西无所适遇屈原放逐扵楚国【泰族训曰孔子欲行王道东西南北七十说而无所遇离骚经序曰楚襄王用防言迁屈原扵江南而屈原放在山野复作九章援天引圣以自证明终不见省】故曰直道而事人焉往而不三黜枉道而事人终非以此言而不见从行而不合者也【燕恵王曰昔者栁下恵吏扵鲁三黜而不去防谓之曰可以去栁下恵曰苟与人之异恶徃而不黜乎犹且黜乎宁扵故国尔栁下恵不以三黜自累故前业不忘不以去为心故逺近无议】
　　大夫曰歌者不期扵利声而贵在中【去声】莭论者不期扵丽辞而务在事实【修务篇曰腹剑者期扵铦利而不期扵墨阳莫邪乘马者期扵千里而不期扵骅骝绿耳鼓琴者期扵鸣亷修营而不期扵滥胁号钟诵诗书者期扵通道畧物而不期扵洪范商颂】善声而不知转未可谓能歌也善言而不知变未可谓防说也持防而非矩执凖而非绳通一孔晓一理而不知权衡以所不覩不信人若蝉之不知雪坚据古人以应当世犹辰参之错胶柱而调瑟固而难合矣【子产曰髙辛氏有二子长曰阏伯季曰实沈居旷林不相能也日操干戈以相征伐后帝不臧迁阏伯于商丘主辰迁实沈于大夏主参尚书大传曰书之论事离离若参辰之错行法言曰吾不睹参辰之相比也宋哀曰辰龙星也参虎星也我不见龙虎俱见也传曰赵王以赵括为将代防颇蔺相如曰王以名使括若胶柱而调瑟耳括徒防读父书传不知合变也】孔子所以不用扵世而孟轲见贱扵诸侯也【班固曰周道既衰壊扵幽厉礼乐征伐自诸侯出陵夷二百余年而孔子兴以圣徳遭季世知言之不用而道不行廼叹曰凤鸟不至河不出图吾已矣夫文王既没文不在兹乎扵是应聘诸侯以答礼行谊入西周南至楚畏匡戹陈奸七十余君无所遇赵岐曰孟子生有淑质夙防其父防被慈母三迁之教长师孔子之孙子思治儒术之道通五经尤长扵诗书周衰之末战国縦横用兵争强以相侵夺当世取士务上权谋以为上贤先王大道陵迟隳废异端并起杨朱墨翟放荡以干时惑众者非一孟子悯悼尧舜汤文周孔之业将遂湮微正涂壅底仁义荒怠佞伪驰骋红紫乱朱扵是则慕仲尼周流忧世遂以儒道干扵诸侯思济斯民然由不肯枉尺直寻时君咸谓之迂濶扵事终莫能听纳其说】
　　文学曰日月之光而盲者不能见雷电之声而聋人不能闻【孟子曰夫震雷之起也破竹折木震惊天下而不能使聋者卒有闻日月之明徧照天下而不能使盲者卒有见泰族训曰聋者耳形具而无能闻也盲者目形存而无能见也】夫【音扶】为不知音者言若语扵瘖【音因】聋何特蝉之不知重【平声】雪耶【泰族训曰夫言者所以通己扵人也闻者所以通人扵己也瘖者不言聋者不闻既瘖且聋人道不通故有瘖聋之病者虽破家求医不顾其费岂独形骸有瘖聋哉心志亦有之夫指之拘者莫不事申也心之塞也莫之务通也不眀扵类也齐俗训曰其见不逺者不可与语大其智不闳者不足与论至缪称训曰察一曲者不可与言化审一时者不可与言大南华经曰井蛙不可以语扵海者拘扵隘也夏虫不可以语扵寒者笃扵时也曲士不可以语扵道者束扵教也】夫【音扶】以伊尹之知【去声】太公之贤而不防开辞扵桀纣非说者非聴者过也【张子曰桀罪谏者纣焚圣人以徴为羽非之罪也以甘为苦非味之过也】是以荆和抱璞而泣血曰安得良工而剖之屈原行吟泽畔曰安得臯陶而察之【杂事篇曰荆人卞和得玉璞而献之荆厉王使玉尹相之曰石也王以和为谩而断其左足厉王薨武王即位和复奉玉璞而献之武王武王使玉尹相之曰石也又以为谩而防其右足武王薨共王即位和乃奉玉璞而哭扵荆山中三日三夜泣尽而继之以血共王闻之使人问之曰天下刑之者众矣子独何哭之悲也对曰寳玉而名之曰石贞士而戮之以谩此臣之所以悲也共王曰惜矣吾先王之聴难剖石而易斩人之足夫死者不可生防者不可属何聴之殊也乃使人理其璞而得宝焉故名之曰和氏之璧故曰珠玉者人主之所贵也和虽献宝而美未为玉尹用也进寳且若彼之难也况进贤人乎贤人与奸臣犹仇讐也扵庸君意不合夫欲使奸臣进其讐扵不合意之君其难万倍扵和氏之璧又无防两足之臣以推其难犹防山也千嵗一合若继踵然后覇王之君兴焉其贤而不用不可胜载故有道者之未戮也冝白玉之璞未献耳陈元曰至音不合众听故伯牙絶至寳不同众好故卞和泣血楚辞曰屈原既放防扵江潭行吟泽畔顔色憔悴形容枯槁渔父见而问之曰子非三闾大夫与何故至扵斯屈原曰举世皆浊而我独清众人皆醉而我独醒是以见放渔父曰圣人者不凝滞扵物而能与世推移举世皆浊何不淈其泥而扬其波众人皆醉何不餔其糟而歠其酾何故懐瑾握瑜而自令见放为屈原曰吾闻之新沐者必弹冠新浴者必振衣安能以身之察察受物之汶汶者乎宁赴湘流葬扵江鱼之腹中又安防以皎皎之白而防世俗之尘埃乎渔父莞尔而笑鼓枻而去歌曰沧浪之水清兮可以濯吾缨沧浪之水浊兮可以濯吾足遂去不复与言】夫【音扶】人君莫不欲求贤以自辅任能以治国然牵扵流说惑扵道谀是以贤圣蔽掩而防佞用事以此亡国破家而贤士饥扵岩穴也【君道篇曰武王问太公曰举贤而以危亡者何也太公曰举贤而不用是有举贤之名而不得真贤之实也武王曰其失安在太公曰其失在君好用小善而已不得真贤也武王曰好用小善者何如太公曰君好聴誉而不恶防也以非贤为贤以非善为善以非忠为忠以非信为信其君以誉为功以毁为罪有功者不赏有罪者不罚多党者进少党者退是以羣臣比周而蔽贤百吏羣党而多奸忠臣以诽死扵无罪邪臣以誉赏扵无功其国见扵危亡武王曰善吾今日闻诽誉之情矣尊贤篇曰桓公问扵管仲曰吾欲使酒腐扵爵肉腐扵俎得无害扵覇乎管仲对曰此极非其贵者耳然亦无害扵覇也桓公曰何如而害覇管仲对曰不知贤害覇知而不用害覇用而不任害覇任而不信害覇信而复使小人参之害覇桓公曰善杂事篇曰阖庐用子胥以兴夫差杀之而以亡昭王用乐毅以胜恵王逐之而败此的的然若黒白秦不用叔孙通项王不用陈平韩信而皆灭汉用之而大兴此未遂也夫失贤者其祸如彼用贤者其福如此人君莫不求贤以自辅然而国以乱亡者所谓贤者不贤也防使贤者为之与不肖者议之使智者图之与愚者谋之不肖嫉贤愚者嫉智是贤者之所以隔蔽也所以千载不合者也刘峻曰薫莸不同器枭鸾不接翼浑敦梼杌踵武扵云台之上仲容庭坚耕耘扵岩石之下】昔赵髙无过人之志而居万人之位是以倾覆秦国而祸殃其宗尽失其瑟何胶柱之调也【杂事篇曰秦赵髙者生而隠宫始皇闻其强力通扵狱法拜申车府令使教胡亥决狱胡亥幸之髙有罪始皇使防毅治之毅当髙法当死始皇以髙敏扵事赦之复其官二世即位赵髙说以严法刻刑令有罪者相坐诛灭大臣及宗室更为法律务益刻深易曰负且乘致防至贞吝大传曰负也者小人之事也乘也者君子之器也小人而乘君子之器盗思夺之矣上慢下暴盗思伐之矣泰族训曰位髙而道大者从事大而道小者凶人间训曰天下有三危少徳而多宠一危也才下而位髙二危也身无大功而有厚禄三危也】
　　大夫曰所谓文学髙第者智略能明先王之术而资质足以履行其道故居则为人师用则为世法今文学言治则称尧舜道行【去声】则称孔墨授之政则不达懐古道而不能行言直而行之枉道是而情非衣冠有以殊扵乡曲而实无以异扵凡人诸生所谓中直者遭时率备数适然耳殆非眀举所谓固未可与论治也
　　文学曰天设三光以照记天子立公卿以眀治故曰公卿者四海之表仪神化之丹青也上有辅眀主之事下有遂圣化之事和隂阳调四时安众庶育羣生使百姓辑睦无怨思之色四夷顺徳无叛逆之忧此公卿之职而贤者之所务也【泰族训曰古者法设而不犯刑措而不用非可刑而不刑也百工维时庶绩咸熈礼义修而任贤得也故举天下之髙以为三公一国之髙以为九卿一县之髙以为二十七大夫一乡之髙以为八十一元士故知过万人者谓之英千人者谓之俊百人者谓之豪十人者谓之杰英俊豪杰各以小大之材处其位得其宜由夲流末以重制轻上唱而民和上动而下随四海之内一心同归背贪鄙而向义理其扵化民也若风之揺草木无一而不靡今使愚教智使不肖临贤虽严刑罚民弗从也小不能制大弱不能使强也】若伊尹周召三公之才太颠闳夭九卿之人【伊尹殷汤之臣周公旦召公奭周武王之臣太颠闳夭周文王之臣也】文学不中【去声】圣主之眀举今之执政亦未能称盛徳也
　　大夫不说【音恱】作色不应也
　　文学曰朝【音潮】无忠臣者政闇大夫无直士者位危【主术训曰古者天子听朝公卿正諌博士诵诗瞽箴师诵庶人传语史书其过宰彻其膳犹以为未足也故尧置敢谏之鼓舜立诽谤之木汤有司直之人武王立戒慎之轺过若豪厘而既已备之也失圣人之扵善也无小而不举其扵过也无微而不改正諌篇曰晏子复扵景公曰朝居严乎公曰朝居严则曷害扵治国家哉晏子对曰朝居严则下无言下无言则上无闻矣下无言则谓之喑上无闻则谓之聋聋喑则非害治国家如何也且合菽粟之微以满仓廪合疏缕之纬以成纬幕太山之髙非一石也累卑然后髙也夫治天下者非一士之言固有受而不用恶有距而不入者防韩婴曰天子有争臣七人虽无道不失其天下昔殷王纣残贼百姓絶逆天道至斮朝涉刳孕妇脯侯醢海伯然所以不亡者以其有箕子比干之故微子去之执囚为奴比干谏而死然后周加兵而诛絶之诸侯有争臣五人虽无道不失其国吴王夫差为无道至驱一市之民以葬阖闾然所以不亡者有伍子胥之故胥以死越王勾践欲伐之范蠡谏曰子胥之计策未忘扵吴王之腹心也子胥死后三年越乃防攻之大夫有争臣三人虽无道不失其家季氏为无道僣天子舞八佾旅泰山以雍彻孔子曰是可忍也孰不可忍也然不亡者以冉有季路为宰臣也故曰有谔谔争臣者其国昌有黙黙谀臣者其国亡诗曰不明尔徳时无背无侧尔徳不明以无陪无卿言文王咨嗟痛殷商无辅弼諌诤之臣而亡天下矣晏子曰下无直辞上有隠君民多讳言君有骄行】任座正言君之过文侯改言行【去声】称为贤君【魏世家曰魏文侯与士大夫坐问曰寡人何如君也羣臣皆曰君仁君也次至任座曰君非仁君也曰子何以言之对曰君伐中山不以封君之弟而以封君之长子臣以此知君之非仁君文侯怒而逐任座座起而出次至翟璜文侯问寡人何如君也翟璜对曰君仁君也曰子何以言之对曰臣闻之其君仁者其臣直向任座之言直臣是以知君仁君文侯曰善复召任座入拜为上卿】袁盎面刺綘侯之骄矜卒得其庆【袁盎传曰袁盎楚人也字父故为羣盗徙处安陵髙后时盎尝为吕禄舍人及孝文帝即位盎兄哙任盎为中郎綘侯为丞相朝罢趋出意得甚上礼之恭尝目送之盎进曰陛下以丞相何如人上曰社稷臣盎曰绛侯所谓功臣非社稷臣社稷臣主在与在主亡与亡方吕后时诸吕用事擅相王刘氏不絶如带是时绛侯为太尉主兵柄弗能正吕后崩大臣相与共畔诸吕太尉主兵适防其成功所谓功臣非社稷臣丞相如有骄主色陛下谦让臣主失礼窃为陛下不取也后朝上益庄丞相益畏已而绛侯望袁盎曰吾与而兄善今儿廷毁我盎遂不谢及绛侯免相之国国人上书告以为反徴系请室宗室诸公莫敢为言唯袁盎明綘侯无罪綘侯得释盎颇有力綘侯乃大与盎结交】故触死亡以干主之过者忠臣也犯严顔以匡公卿之失者直士也【孙叔敖曰畏鞭棰之严而不敢諌其父非孝子也惧斧钺之诛而不敢諌其君非忠臣也南华经曰孝子不谀其亲忠臣不谄其君正谏篇曰易曰王臣蹇蹇匪躬之故人臣之所以蹇蹇为难而谏其君者非为身也将欲以匡君之过矫君之失也君有过失者危亡之萌也见君之过失而不諌是轻君之危亡也夫轻君之危亡者忠臣不忍为也】鄙人不能巷言面违方今人主谷之【谷禄也】教令张而不施食禄多非其人以妨农商工市井之利未归扵民民望不塞也且夫【音扶】帝王之道多堕壊而不修诗云济济多士意者诚任用其计非苟陈虚言而已

　　盐鐡论卷五
&lt;子部,儒家类,盐铁论&gt;
　　钦定四库全书
　　盐铁论卷六
　　汉　桓　寛　撰
　　明　张之象　注
　　殊路第二十一
　　大夫曰七十子躬受圣人之术有名列于孔子之门皆诸侯卿相【去声】之才可南面者数人【杂言曰楚昭王召孔子将使执政而封以书社七百里子西谓楚王曰王之臣用兵有如子路者乎使诸侯有如宰予者乎长官五官有如子贡者乎昔文王处酆武王处镐酆镐之间百乘之地伐上杀主立为天子世皆曰圣王今以孔子之贤而有书社七百里之地而三子佐之非楚之利也楚王遂止】可政事者冉有季路言语宰我子贡宰我秉事有宠于齐田常作难【去声】道不行身死庭中简公杀于檀台【人间训曰诸御鞅复于简公曰陈成常宰予二子二子者甚相憎也臣恐其搆难而危国也君不如去一人简公不听居无防何陈成常果攻宰予于庭中而弑简公于朝此不知敬小之所生也指武篇曰田成子常与宰我争宰我夜伏卒将以攻田成子令于卒中曰不见旌节母起防夷子皮闻之告田成子田成子因为旌莭以起宰我之卒以攻之遂残之也】子路仕卫孔悝【音恢】作乱不能救君出亡身葅于卫子贡子臯遁逃不能死其难【去声檀弓曰孔子哭子路于中庭有人吊者而夫子拜之既哭进使者而问故使者曰醢之矣遂命覆醢盗跖曰子以甘言说子路而使之使子路去其危冠解其长劔而受教于子天下皆曰孔丘能止禁非其卒之也子路欲杀衞君而事不成是子教之不至也至公萹曰子羔为衞政刖人之足衞之君臣乱子羔走郭门郭门闭刖者守门曰于彼有缺子羔曰君子不逾曰于彼有窦子羔曰君子不遂曰于此有室子羔入追者罢子羔将去谓刖者曰吾不能亏损主之法令而亲刖子之足吾在难中此乃子之报怨时也何故逃我刖者曰防足固我罪也无可奈何君之治臣也倾侧法令先后臣以法欲臣之免于法也臣知之狱决罪定临当论刑君愀然不乐见于顔色臣又知之君岂私臣哉天生仁人之心其固然也此臣之所以脱君也孔子闻之曰善为吏者树徳不善为吏者□怨公行之也其子羔之谓欤】食人之重禄不能更处人尊官不能存何其厚于己而薄于君防同门共业自以为知古今之义明君臣之礼或死或亡二三子殊路何道之悖也
　　文学曰宋襄公知孔父【音甫】之贤而不早任故身死鲁庄知季友之贤授之政晚而乱【尊贤篇曰国家之任贤而吉任不肖而凶案往世而视已事其必然也如合符此为人君者不可以不慎也国公惛乱而良臣见鲁国大乱季友之贤见僖公即位而任季子鲁国安寕外内无忧行政二十一年季子之卒后邾击其南齐伐其北鲁不胜其患将乞师于楚以取全耳故传曰患之起必自此始也公子买不可使成衞公遂不听君命而擅之晋内侵于臣下外困于兵乱弱之患也僖公之性非前二十一年常贤而后乃渐变为不肖也此季子存之所益亡之所损也夫得贤失贤其损益之騐如此而人主急于所用甚可疾痛也夫智不足以见贤无可奈何矣若智能见之而强不能决犹豫不用而大者死亡小者乱倾此甚可悲哀也以宋殇公而不知孔父之贤乎安知孔父死已必死趋而救之趋而救之者是知其贤也以鲁荘公不知季子之贤乎安知疾死召季子而授之国政授之国政者是知其贤也此二君知能见贤而皆不能用故宋殇公以杀死鲁荘公以贼嗣使宋殇蚤任孔父将靖邻国而况自存乎】衞君近佞逺【去声】贤子路居蒲孔悝【音恢】为政简公不听宰我而漏其谋是以二君身被放杀而祸及忠臣【仲由传曰子路为蒲大夫方孔悝作乱子路在外闻之而驰往遇子羔出衞城门谓子路曰出公去矣而门已闭子可还矣毋空受其祸子路曰食其食者不避其难子羔卒去有使者入城城门开子路随而入造蒉瞆蒉瞆与孔悝登台子路曰君焉用孔悝请得而杀之蒉聩弗聴扵是子路欲燔台蒉瞆惧乃下石乞壶黡攻子路撃防子路之缨子路曰君子死而冠不免遂结缨而死正谏萹曰齐简公有臣曰诸御鞅諌简公曰田常与宰予此二人者甚相憎也臣恐其相攻相攻虽叛而危之不可愿君去一人简公曰非细人之所敢议也居无防何田常果攻宰予于庭贼简公于朝简公喟焉太息曰余不用鞅之言以至此患也故忠臣之言不可不察也】二子者有事而不与【音预】其谋故可以死可以生去止其义一也【泰族训曰舜许由异行而皆圣伊尹伯夷异道而皆仁箕子比干异趋而皆贤范缜曰丘旦殊姿汤文异状圣同于心器形不必同也犹马殊色而齐逸玉异色而均美是以晋棘荆和等价连城骅骝駃骊俱致千里】晏婴不死崔庆之难【去声】不可谓不义防子去殷之乱可谓不仁乎【杂事萹曰齐侯问于晏子曰忠臣之事君也何若对曰有难不死出亡不送君曰列地而与之疏爵而贵之君有难不死出亡不送可谓忠乎对曰言而见用终身无难臣奚死焉諌而见従终身不亡臣奚送焉若言不见用有难而死是妄死也谏不见出亡而送是诈为也故忠臣也者能尽善与君而不能与防于难义勇萹曰崔杼弑庄公令士大夫盟者皆脱劒而入言不疾指不至血者死所杀十人次及晏子晏子奉桮血仰天叹曰恶乎崔子将为无道杀其君盟者皆视之崔杼谓晏子曰子与我我与子分国子不吾与吾将杀子直兵将推之曲兵将勾之唯子图之晏子曰婴闻囘以利而背其君者非仁也刼以刄而失其志者非勇也诗云恺悌君子求福不囘婴可谓不囘矣直兵推之曲兵钩之婴不之囘也崔子舍之晏子趍出授绥而垂其仆将驰晏子拊其手曰虎豹在山林其命在庖厨驰不益生缓不益死按之成节然后去之诗云彼其之子舎命不渝晏子之谓也宋世家曰纣杀王子比干刳视其心防子曰父子有骨肉而臣主以义属故父有过子三諌不听则随而号之人臣三谏不听则其义可以去矣于是太师少师乃劝防子去遂行周武王伐纣克殷防子乃持其祭器造于军门肉袒面缚左牵羊右把茅膝行而前以告于是武王乃释防子复其位如故论语比考防曰殷惑妲己玉马走宋均曰女妲己有美色也王马喻贤臣奔去也刘毅曰三仁殊途而同归四子异行而均义风俗通曰易记出处语黙书美九徳咸事同归殊途一致百虑不期相反各有云尚而已是故伯夷譲国以采薇展禽不去于所生孔丘周流以应聘长沮隐居而耦耕墨翟摩顶以放踵杨朱一毛而不为干木息偃以藩魏包胥重玺而存郢夷吾朱纮以三归平仲辞邑而濯缨惠施车以百乘于扈徒步而裸形戚商歌以干禄顔阖逾墙而遁荣髙柴趣门以避难季路求入而陨零端木结驷以货殖顔囘屡空而弗营孟献髙宇以美室原宪蓬门而株楹传曰人心不同有如其面古今行事是则然矣】
　　大夫曰至美素璞物莫能饰也至贤保眞伪文莫能增也故金玉不琢美珠不画【音与坏同反质萹曰孔子卦得贲喟然仰而叹息意不平子张进举手而问曰师闻贲者吉卦而叹之乎孔子曰贲非正色也是以叹之吾思也质素白当正白黑当正黑文质又何也吾亦闻之丹漆不文白玉不雕宝珠不饰何也质有余者不受饰也】今仲由冉求无檀柘之材隋和之璞而强文之譬若雕朽木而砺鈆【音沿】刀饰嫫【音模】母画【音坏】土人也被以五色斐然成章及遭行潦流波则沮矣【皇甫谧曰嫫母黄帝次妃许慎曰古之丑女班固曰咏云门者难为音观隋和者难为珍王褒曰毛嫱西施善毁者不能蔽其好嫫姆倭傀善誉者不防掩其丑孟尝君客曰臣之来也过于淄水上见一土偶人方与木梗人语木梗谓土偶人曰子先土也持子以为耦人遇天大雨水潦并至子必沮坏土偶人应曰我沮乃反吾眞耳今子东园之桃也刻子以为梗遇天大雨水潦并至必浮子泛泛乎不知所止】夫【音扶】重怀古道枕籍诗书危不防安乱不能治邮里逐鸡难亦无党也
　　文学曰非学无以治身非礼无以辅徳【冉有曰虽有美玉不刻镂不成器虽有美质不学则不成君子传曰玉不琢不成器人不学不成行家有千金之玉不知治犹之贫也良工宰之则富及子孙君子谋之则为国用故动则安百姓议则延民命又曰水渊深广则龙鱼生之山林茂盛则禽兽归之礼义修明则君子怀之故礼及身而行修礼及国而政明防以礼持身则贵名自扬天下顺焉令行禁止而王者之事毕矣诗曰有觉徳行四国顺之夫此之谓矣】和氏之璞天下之美宝也待鉴识之工而后明毛嫱【音墙】天下之姣【音交】人也待香泽脂粉而后容周公天下之至圣人也待贤师学问而后通【庄子曰毛嫱西施人之所美也鱼见之深入鸟见之髙飞庄小疏曰毛嫱越王嬖妾姣美也香泽者人发恒枯悴以此濡泽之也韩非子曰善毛嫱西施之美无益吾面用脂泽粉黛则倍其初子夏曰黄帝学乎大坟颛顼学乎禄图帝喾学乎赤松子尧学乎务成子附舜学乎尹夀禹学乎西王国汤学乎贷子相文王学乎锡畴子斯武王学乎太公周公学乎虢叔仲尼学乎老此十一圣人未遭此师则功业不防着乎天下名号不防传乎后世者也诗曰不愆不忘率由旧章】今齐世庸士之人不好【去声】学问专以巳之愚而负荷【音贺】巨任若无檝【音接】舳【音逐】济江海而遭大风漂没于百仞之渊东流无崖之川安得沮而止乎
　　大夫曰性有刚柔形有好恶圣人能因而不能改孔子外变二三子之服而不能革其心故子路解长剑去危冠屈节于夫子之门然摄齐【音咨】师友行行【音沆】尔鄙心犹存【行行刚健貎仲尼弟子列传曰子路性鄙好勇力志伉直冠雄鸡佩猳豚陵孔子孔子设礼稍诱子路子路后儒服委质因门人请为弟子建本萹曰孔子谓子路曰汝何好子路曰好长劔孔子曰非此之问也请以汝之所能加之以学岂可及哉子路曰学亦有益乎孔子曰夫人君无谏臣则失政士无教交则失徳狂马不释其防操弓不返于檠木受防则直人受諌则圣受学重问孰不顺成毁仁恶士且近于刑君子不可以不学子路曰南山有竹弗揉自直斩而射之通于犀革又何学为乎孔子曰括而羽之镞而砥砺之其入不益深乎子路拜曰敬受教哉贵徳萹曰子路持劎孔子问曰由安用此子路曰善古者固以善之不善古者固以自衞孔子曰君子以忠为质以仁为衞不出环堵之内而闻千里之外不善以忠化冦以仁围何必持剑乎子路曰由也请摄齐以事先生矣】宰予昼寝【论语笔解作画寝谓以五色画其寝室也】欲损三年之丧孔子曰粪土之墙不可杇也若由不得其死然故内无其质而外学其文虽有贤师良友若画【音坏】脂镂【音陋】氷费日损功故良师不能饰戚施香泽不能化嫫【音模】母也【修务训曰曼頬皓齿形夸骨佳不待脂粉芳泽而性可恱者西施阳文也啳哆噅籧蒢戚施虽粉白黛黑弗能为美者嫫母仳倠也】
　　文学曰蒙以不洁鄙夫掩鼻恶人盛饰可以宗祀上帝【孟子曰西子蒙不洁则人皆掩鼻而过之虽有恶人斋戒沐浴则可以祀上帝修务训曰毛嫱西施天下之美人也若使美人衔腐防蒙猬皮衣豹裘带死蛇则布衣韦带之人过者莫不左右睥睨而掩鼻尝试使之施芳泽正蛾眉设笄珥衣阿锡曳齐纨粉白黛黑佩玉环揄步杂芝若笼蒙目视冶由笑目流眺口曾挠竒牙出靥防揺则虽王公大人有严志颉颃之行亦无不惮悇痒心而恱其色矣今以中人之才蒙愚惑之智被污辱之行无本业所修方术所务焉得无有睥面掩鼻之容防】使二人不涉圣人之门不免为穷夫安得卿大夫之名故砥所以致于刃学所以尽其才也【子思曰学所以益才也砺所以致刃也吾尝幽处而深思不若学之速吾尝跂而望不若登髙之博见孟子曰人皆知以食愈饥莫知以学愈愚夫学者崇名立身之本也仪状齐等而饰貌者好质性同伦而学问者智是故砥砺琢磨非金也而可以利金诗书辟立非我也而可以厉心韩婴曰劒虽利不厉不防材虽美不学不髙虽有旨酒嘉殽不尝不知其旨虽有善道不学不达其功】孔子曰觚不觚觚哉觚哉故事人加则为宗庙器否则厮养之舋【音问】才【张耳传曰厮养卒厮者养马之役也韦昭曰析薪为厮炊烹为养】于越之铤【音定】不砺【舋器破而未离者也铤箭足入槀中者也】匹夫贱之工人施巧人主服而朝【音潮】也夫【音扶】丑者自以为姣【音交】故不饰愚者自以为知【去声】故不学观笑在已而不自知不好【去声】用人自是之过也
　　讼贤第二十二
　　大夫曰刚者折柔者卷故季由以强梁死宰我以柔弱杀【汜论曰圣人之道寛而栗严而温柔而直猛而和太刚则折太柔则巻圣人正在刚柔之间乃得道之本积隂则沈积阳则飞隂阳相接乃能成和故恩推则懦懦则不威严推则猛猛则不和爱推则縦縦则不令刑推则虐虐则无亲昔者齐简公释其国家之柄而专任其大臣将相摄威擅势私门成党而公道不行故使陈成田常鸱夷子皮得成其难使吕氏絶嗣而陈氏有国者此柔懦所生也郑子阳刚毅而好罚其于罚也执而无赦舍人有折弓者畏罪而恐诛则因猘狗之惊以杀子阳此刚猛之所致也今不知道者见柔懦者侵则矜于为刚毅见刚毅者亡则矜于为柔懦此本无主于中而见闻舛驰于外者也】使二子不学未必不得其死何者矜已而伐能小知而巨收欲人之従己不能以己之人莫视而自见莫贾而自贵【贾市也】此其所以身杀死而终葅醢也未见其为宗庙器覩其为世戮也当此之时东流亦安之乎
　　文学曰骐骥之挽【音晚】盐车垂头于太行【音杭】屠者持刀而睨【音义】之太公之穷困负贩于朝歌也蓬头相聚而笑之【王逸曰吕望鼓刀在列肆文王亲徃问之望曰下屠屠牛上屠屠国文王喜载与俱归】当此之时非无逺筋【音斤】骏才也非文王伯乐【音洛】莫知之贾也【伯乐姓孙名阳善相马天上有一星名伯乐在天熙星之旁人见孙阳识马因号之曰伯乐天熙一作天驷孔子曰吕望行年五十卖食棘津年七十屠于朝歌九十乃为天子师则遇文王也夫骥罢盐车此非无形容也莫知之也使骥不遇伯乐安得千里之足造父亦无千里之手矣春秋后语曰苏代欲见齐王王不见代代说淳于髠曰人有卖骏马者三旦立于市人莫与言及见伯乐还而视之去而顾之一旦价十倍足下有意为臣伯乐乎韩婴曰明主能爱其所爱闇主则必危其所爱夫文王非无使辟亲比己者超然乃举太公于舟人而用之岂私之防以为亲邪则异族之人也以为故耶则未尝相识也以为姣好耶则太公年七十二齳然而齿堕矣然而好之者文王欲立贵道欲白贵名兼制天下以惠中国而不可以独故举是人而用之贵道果立贵名果白兼制天下立国七十一姬姓独居五十二周之子孙苟不狂惑莫不为天下顕诸侯夫是之谓能爱其所爱矣故惟明主能爱其所爱闇主必危其所爱此之谓也汗明见春申君候问三月而后得见谈卒春申君大说之汗明欲复谈春申君曰仆已知先生先生太息矣汗明憱憱焉曰明愿有问君而恐固不审君之圣孰与尧也春申君曰先生过矣臣何足以当尧汗明曰然则君料臣孰与舜春申君曰先生即舜也汗明曰不然臣请为君终言之君之贤实不如尧臣之能不及舜夫以贤舜事圣尧三年而后乃相知也今君一旦而知臣是君圣于尧而臣贤于舜也春申君曰善召门吏为汗先生着客籍五日一见汗明曰君亦闻骥乎夫骥之齿至矣服盐车而上太行蹄申膝折尾湛胕溃漉汁地白汗交流外阪迁延负棘而不能上伯乐遭之下车攀而哭之解纻衣以羃之骥于是俛而喷仰而鸣声达于天若出金石声者何也彼见伯乐之知己也今仆之不肖阨于州部堀穴穷巷沉洿鄙俗之日久矣君独无意湔祓仆使得为君髙鸣屈于梁乎】子路宰我生不逢伯乐【音洛】之举而遇狂屠故君子伤之若由不得其死然天其祝予矣【季路死孔子哭之曰噫天祝予天祝予】孔父【音甫】累华督之难【去声】不可谓不义仇牧涉宋万之祸不可谓不贤也【左传曰宋华父督见孔父之妻于路目逆而送之曰美而艳宋督攻孔氏杀孔父而取其妻公怒督惧遂弑殇公君子以督为有无君之心然后动于恶故先书弑其君春秋曰春王正月戊申宋督弑其君与夷及其大夫孔父公羊传曰及者何累也弑君多矣舍此无累者乎曰有仇收荀息皆累也舍仇收荀息无累者乎曰有有则此何以书贤也何贤乎孔父孔父可谓义形于色矣其义形于色奈何督将弑殇公孔父生而存则殇公不可得而弑也故于是先攻孔父之家殇公知孔父死己必死趋而救之皆死焉孔父正色而立于朝则人莫敢过而致难于其君者孔父可谓义形于色矣义勇篇曰宋闵公臣长万以勇力闻万与鲁战师败为鲁所获囚之宫中数月归之宋宋闵公搏妇人在侧公谓万曰鲁君孰与寡人美万曰鲁君美天下诸侯唯鲁君耳宜其为君也闵公矜妇人妬因言曰尔鲁之囚虏尔何知万怒遂搏闵公颊齿落于口絶吭而死仇牧闻君死趋而至遇万于门擕剑而叱之万臂击仇牧而杀之齿着于门阖仇牧可谓不畏强御矣趋君之难顾不旋踵泰族训曰君子虽死亡其名不灭小人虽得势其罪不除】
　　大夫曰今之学者无太公之能骐骥之才有以蜂虿【音瘥】介毒而自害也【虿螫虫也介大也】东海成颙【音防】河东胡建是也二子者以术蒙举起卒伍为县令独非自是无与合同引之不来推之不徃狂狷不逊忮【音寘】害不防刻轹【音力】公主侵陵大臣知其不可而强【音襁】行之欲以干名所由不轨果没其身未覩功业所至而见两观【去声】之殃【家语曰孔子为鲁司防摄行相事七日而诛乱政大夫少正卯戮之于两观之下崔豹古今注曰古者帝居毎门树两观于前所以标表宫门登之可以徧观故谓之观悬法象处也】身得重罪不得以夀终徼【音古尧反】而以为知【去声】讦【音居谒反】而以为直不孙【音逊】以为勇其遭难【去声】固亦宜也
　　文学曰二公懐精白之心行忠正之道直已以事上竭力以狥公奉法推理不避彊御不阿所亲不贵妻子之养不顾私家之业然卒不能免于嫉妬之人为众枉所排也其所以累不测之刑而功不遂也【张仪曰积羽沉舟群折轴众口铄金积毁销骨庄生曰三人成虎十夫揉椎众口所移毋翼而飞杂言曰百人操觽不可为固结千人谤狱不可为直辞万人比非不可为士中山靖王曰夫众喣漂山聚蚊成雷朋党执虎十夫挠椎是以文王拘于羑里孔子阨于陈蔡此乃烝庶之成风増积之生害也】夫【音扶】公族不正则法令不行股肱不正则奸邪兴起赵奢行之平原【赵奢传曰赵奢者赵之田部吏也收租税而平原君家不肯出租奢以法治之杀平原君用事者九人平原君怒杀奢奢因说曰君于赵为贵公子今縦君家而不奉公则法削法削则国弱国弱则诸侯加兵诸侯加兵是无赵也君安得有此富乎以君之贵奉公如法则上下平上下平则国彊国彊则赵固而君为贵戚岂于天下邪平原君以为贤言之于王王用之治国赋国赋大平民富而府库实】范睢行之穰侯【范睢传曰范睢日益亲复说用数年矣因请间说曰臣居山东时闻齐之有田文不闻其有王也闻秦之有太后穰侯华阳髙陵泾阳不闻其有王也夫擅国之谓王能利害之谓王制杀生之威之谓王今太后多擅行不顾穰侯出使不报华阳泾阳等撃防无讳髙陵进退不请四贵备而国不危者未之有也为此四贵者下乃所谓无王也然则权安得不倾令安得従王出乎臣闻善治国者乃内固其威而外重其权穰侯使者操王之重决制于诸侯剖符于天下政适伐国莫敢不聼战胜攻取则利归于陶国弊御于诸侯战败则结怨于百姓而祸归于社稷诗曰木实繁者披其枝披其枝者伤其心大其都者危其国尊其臣者卑其主崔杼淖齿管齐射王股擢王筋县之于庙梁宿昔而死李兑管赵囚主父于沙丘百日而饿死今臣闻秦太后穰侯用事髙陵华阳泾阳佐之卒无秦王此亦淖齿李兑之类也且夫三代所以亡国者君专授政縦酒驰骋弋猎不聼政事其所授者妬贤嫉能御下蔽上以成其私不为主计而主不觉悟故失其国今自有秩以上至诸大吏下及王左右无非相国之人者是王独立于朝臣窃为王恐万世之后有秦国者非王子孙也昭王闻之大惧曰善于是废太后逐穰侯髙陵华阳泾阳君于闗外秦王乃拜范睢为相収穰侯之印使归陶因使县官给车牛以徙千乘有余到闗闗阅其宝器宝器珍怪多于王室秦封范睢以应号为应侯】二国治而两家全故君过而臣正上非而下讥大臣正县令何肯不反诸已而行【去声】非于人执政之大失也夫【音扶】屈原之沉渊遭子椒之譛也【杂事萹曰屈原者名平楚之同姓大夫有博通之知清防之行懐王用之秦欲吞灭诸侯并兼天下屈原为楚东使于齐以结强党秦国患之使张仪之楚货楚贵臣上官大夫靳尚之属上及令尹子兰司马子椒内赂夫人郑袖共譛屈原屈原逐于外乃作离骚张仪因使楚絶齐许谢地六百里懐王信左右之奸谋听张仪之邪说遂絶强齐之大辅楚既絶齐而秦欺以六里懐王大怒举兵伐秦大战者数秦兵大败楚师斩首数万级秦使人愿以汉中地谢懐王不听愿得张仪而甘心焉张仪曰以一仪而易汉中地何爱仪请行遂至楚楚囚之上官大夫之属共言之王王归之是时懐王悔不用屈原之策以至于此于是复用屈原屈原使齐还闻张仪已去大为王言张仪之罪懐王使人追之不及后秦嫁女于楚与懐王欢为蓝田之防屈原以为秦不可信愿勿防羣臣皆以为可防懐王遂防果见囚拘客死于秦为天下笑懐王子顷襄王亦知羣臣谄误懐王不察其罪反聼羣谗之口复放屈原屈原疾闇王乱俗防防嘿嘿以是为非以清为浊不忍见于世将自投于渊渔父止之屈原曰世皆酔我独醒世皆浊吾独清吾独闻之新浴者必振衣新沐者必弹冠又恶能以其冷冷更事之嘿嘿者哉吾寕投渊而死遂自投湘水汨罗之中而死】管子得行其道鲍叔之力也【韩非子曰管仲鲍叔相谓曰君乱甚矣必失国齐国之诸公子其可辅者非公子纠则小白也与子人事一人焉先达者相收管仲乃従公子纠鲍叔従小白国人果弑君小白先入为君鲁人拘管仲而效之鲍叔言而相之故谚曰巫咸虽善祝不能自祓也秦医虽善除不能自弹也以管仲之圣而待鲍叔之助此鄙谚所谓虏自卖裘而不售士自誉便而不信者也诗传曰鲍叔荐管仲曰臣所不如管夷吾者五寛惠柔爱臣弗如也忠信可结于百姓臣弗如也制礼约法于四方臣弗如也决狱折中臣弗如也执枹鼓立于军门使士卒勇臣弗如也齐桓公使管仲治国管仲对曰贱不能临贵桓公以为上卿而国不治桓公曰何故管仲对曰贫不能使富桓公赐之齐国市租一年而国不治桓公曰何故对曰疏不能制亲桓公立以为仲父齐国大安而遂覇天下孔子曰管仲之贤不得此三权者亦不能使其君南面而覇矣尊贤萹曰管仲桓公之贼也鲍叔以为贤于巳而进之为相七十言而说乃聼遂使桓公除报讐之心而委国政焉桓公垂拱无事而朝诸侯鲍叔之力也】今不覩鲍叔之力而见汩罗之祸虽欲以夀终恶【音乌】其能得乎
　　遵道第二十三
　　大夫曰御史御史未应谓丞相【去声】史曰文学结髪学语服膺不舍辞若循环转若陶钧【结髪犹言总角少时也循环言其旋绕徃来无穷也陶家名转者为钧盖取周囘均调之义也】文繁于春华无効于抱风饰虚言以乱实道古以害今従之则县官用废虚言不可实而行之不従文学以为非也众口嚣嚣不可胜【音升】听诸卿都大府曰久矣通先古明当世今将何従而可矣丞相史进曰晋文公谲而不正齐桓公正而不谲所由不同俱归于伯【音覇】而必随古不革袭【音集】故不改是文质不变而椎车尚在也【齐俗训曰昔齐桓公合诸侯以乗车退诛于国以斧钺晋文公合诸侯以革车退行于国以礼义桓公前柔而后刚文公前刚而后柔然而令行乎天下权制诸侯钧者审于势之变也韩非子曰古者寡事而备简朴陋而不尽故有珧铫而椎车者古者人寡而相亲物多而利易让故有揖让而传天下者然则行揖让髙慈惠而道推仁厚皆椎政也处多事之时用寡事之器非智者之备也当大争之世而循揖让之轨非圣人之治也故智者不乗椎车圣人不行椎政也】故或作之或述之然后法令调于民而器械便于用也孔对三君殊意晏子相【去声】三君异道非苟相反所务之时异也【韩非子曰叶公子髙问政于仲尼仲尼曰政在恱近而来逺鲁哀公问政于仲尼仲尼曰政在选贤齐景公问政于仲尼仲尼曰政在节财三公出子贡问曰三公问夫子政一也夫子对之不同何也仲尼曰叶都大而国小民有背心故曰政在恱近而来逺鲁哀公有大臣三人外障距诸侯四邻之士内比周而以愚其君使宗庙不扫除社稷不血食者必是三臣也故曰政在选贤齐景公筑雍门为路寝一朝而以三百乗之家赐者三故曰政在节财汉武帝曰五帝不相复礼三代不同法所繇殊路而建徳一也葢孔子对定公以来逺哀公以论臣景公以节用非期不同所急异务也臣瓉曰论语及韩子皆言叶公问政于孔子孔子答以恱近来逺今云定公与二书异晏婴传曰晏平仲婴者莱之夷维人也事齐灵公庄公景公以节俭力行重于齐既相齐食不重肉妾不衣帛其在朝君语及之即危言语不及之即危行国有道即顺命无道即衡命以此三世顕名于诸侯晏子春秋曰梁丘据问晏子曰子事三君君不同心子俱従焉仁人固多心乎对曰一心可以事百君百心不可以事一君王恢曰五帝不相同乐三王不相袭礼者非故相反也各因世之宜也教与时变备与敌化守一而不易不足以子民】公卿既定大业之路建不竭之本愿无顾细故之语牵儒墨论也
　　文学曰师旷之调五音不失宫商圣王之治世不离【去声】仁义故有改制之名无变道之实【修务训曰昔晋平公令官为钟钟成而示师旷师旷曰钟音不调平公曰寡人以示工工皆以为调而以为不调何也师旷曰使后世无知音者则巳若有知音者必知钟之不调故师旷之欲调钟也以为后之有知音者也陈元曰夫明者独见不惑于朱紫聪者独闻不谬于清浊故离朱不为巧移目师旷不为新声易耳董仲舒曰三王之道所祖不同非其相反将以捄溢扶衰所衰之变然也故孔子曰无为而治者其舜乎改正朔易服色以顺天命而已其余尽循尧道何更为哉故王者有改制之名亡变道之实】上自黄帝下及三王莫不明徳教谨庠序崇仁义立教化此百世不易之道也殷周因修而昌秦王变法而亡【主术训曰今夫权衡防矩一定而不易不为秦楚变莭不为呉越改容常一而不邪方行而不流一日刑之万世传之而以无为为之故国有亡主而世无废道人有困穷而理无不通语曰家有常业虽饥不饿国有常法虽危不亡】诗云虽无老成人尚有典刑言法教故没而存之举而贯之贯而行之何更为哉【牛賛曰国有固籍兵有常经变籍则乱失经则弱故利不百者不变俗功不什者不易器杜挚曰法古无过修礼无邪甘龙曰圣人不易民而教智者不变法而动因民而教者不劳而成功缘法而治者吏习而民安之】丞相【去声】史曰说西施之美无益于容道尧舜之徳无益于治【寰宇纪曰西施施其姓也防稽诸暨县有东施家西施家越王于苎萝山得采薪之女西施饰以罗縠教以行步习于土城临于都巷三年学服而献吴王吴得西施为筑姑蘓台说山训曰画西施之面美而不可说规孟贲之目大而不可畏】今文学不言所为治而言以治之无功犹不言耕田之方美富人之囷【音悃】仓也夫【音扶】欲粟者务时欲治者因世【赵武灵王曰古今不同俗何古之法帝王不相袭何礼之循伏羲神农教而不诛黄帝尧舜诛而不怒及至三王观时而制法因事而制礼法度制令各顺其宜衣服器械各便其用故理世不一其道便国不必法古圣人之兴也不相袭而王夏殷之衰也不易礼而灭然则反古未可非而循礼未足多也故圣与俗流贤与变俱谚曰以书为御者不尽马之情以古制今者不逹事之变故循法之功不足以髙世法古之学不足以制今】故商君昭然独见存亡不可与世俗同者为其沮功而多近也庸人安其故而愚者果所闻【卫鞅曰圣人苟可以强国不法其故苟可以利民不循其礼常人安于故俗学者溺于所闻以此两言居官守法可也非所以论于法之外也三代不同礼而王五伯不同法而霸智者作法愚者制焉贤者更礼不肖者拘焉】故舟车之始使民三年而后安之商君之法立然后民信之【吕氏春秋曰舟车之始见也三世而后安之夫闻善岂易哉故聼无事治衞鞅传曰孝公既用衞鞅以衞鞅为左庶长卒定变法之令令既具未布恐民之不信也乃立三丈之木于国都市南门募民有能徙置北门者予十金民怪之莫敢徙复曰能徙者予五十金有一人徙之辄予五十金以明不欺卒下令令行于民期年秦民之国都言初令之不便者以千数于是太子犯法衞鞅曰法之不行自上犯之将法太子太子君嗣也不可施刑刑其傅公子防黥其师公孙贾明日秦人皆趋令行之十年秦民大说道不拾遗山无盗贼家给人足民勇于公战怯于私闘乡邑大治秦民初言令不便者有来言令便者衞鞅曰此皆乱化之民也尽迁之于邉城其后民莫敢议令】孔子曰可与共学未可与权文学可令扶防循刻非所与论道术之外也
　　文学曰君子多闻阙疑述而不作圣达而谋大叡【音锐】知【去声】而事寡是以功成而不隳名立而不小人知【去声】浅而谋大羸【音缧】弱而任重故中道而废蘓秦商鞅是也【汜论曰蘓秦匹夫徒步之人也靻蹻羸葢経营万乘之主服诺诸侯然不自免于车裂之患蔡泽曰商君为孝公平权衡正度量调轻重决裂阡陌教民耕战是以兵动而地广兵休而国富故秦无敌于天下立威诸侯功已成矣遂以车裂】无先王之法非圣人之道而因于已故亡易曰小人处盛位虽髙必崩不盈其道不恒其徳而能以善终身未之有也是以初登于天后入于地禹之治水也民知其利莫不劝其功商鞅之立法民知其害莫不畏其刑【河间献王曰禹称民无食则我不能使也功成而不利于人则我不能劝也故疏河以导之凿江通于九派五湖而定东海民亦劳矣然而不怨苦者利归于民也衞鞅传曰商君相秦十年宗室贵戚多怨望者赵良见商君谓曰君之见秦王也因嬖人景监以为主非所以为名也相秦不以百姓为事而大筑冀阙非所以为功也刑黥太子之师傅残伤民以骏刑是积怨蓄祸也教之化民也深于命民之效上也防于令今君又左建外易非所以为教也君又南面而称寡人日防秦之贵公子诗曰相鼠有体人而无礼人而无礼胡不遄死以诗观之非所以为夀也公子防杜门不出已八年矣君又杀祝懽而黥公孙贾诗曰得人者兴失人者崩此数事者非所以得人也君之危若朝露尚将欲延年益夀乎则何不归十五都灌园于鄙劝秦王顕岩穴之士养老存孤敬父兄序有功尊有徳可以稍安君尚贪商于之富宠秦国之教畜百姓之怨秦王一旦捐賔客而不立朝秦国之所以收君者岂其防哉】故夏后功立而王【去声】商鞅法行而亡商鞅有独智之虑世不独见之证文学不足与权当世亦无负累之殃也
　　论诽第二十四
　　丞相【去声】史曰晏子有言儒者华于言而寡于实繁于乐【音洛】而舒于民久防以害生厚葬以伤业礼烦而难行道迂而难遵称徃古而言訾【音紫】当世贱所见而贵所闻比人本狂以已为拭此顔异所以诛黜而狄山死于匈奴也【平凖书曰初异为济南亭长以防直稍迁至九卿上与张汤既造白鹿皮币问异异曰今王侯朝贺以苍璧直数千而其皮荐反四十万本末不相称天子不说张汤乂与异有郤及人有告异以他议事下张汤治异异与客语客语初令下有不便者异不应防反唇汤奏当九卿见令不便不入言而腹诽论死自是之后有腹诽之法以此而公卿大夫多谄防取容矣张汤传曰匈奴来请和亲羣臣议上前博士狄山曰和亲便上问其便山曰兵者防器未易数动髙帝欲伐匈奴大困平城乃遂结和亲孝恵髙后时天下安乐及孝文帝欲事匈奴北邉萧然苦兵矣孝景时吴楚七国反景帝往来东宫间寒心者数月吴楚已破竟景帝不言兵天下富实今自陛下举兵击匈奴中国以空虗邉民大困贫由此观之不如和亲上问汤汤曰此愚儒无知狄山曰臣固愚忠若御史大夫汤乃诈忠若汤之治淮南江都以深文痛诋诸侯别防肉使蕃臣不自安臣固知汤之为诈忠于是上作色曰吾使生居一郡能无使虏入盗乎曰不能曰居一县对曰不能复曰居一障间山自度辩穷且下吏曰防于是上遣山乗鄣至月余匈奴斩山头而去自是以后羣臣震慴】防其位而非其朝【音潮】生乎世而讪其上终以被戮而防其躯此独谁为负其累而蒙其殃乎
　　文学曰礼所以坊【古防字】滛乐所以移风礼兴乐正则刑罚中故堤【古隄字】坊【古防字】成而民无水菑礼义立民无乱患故礼义坏堤【古隄字】坊【古防字】决所以治者未之有也【防古本作坊坊以畜水亦以障水者也坊记曰子言之君子之道譬则坊与坊民之所不足者也大为之坊民犹逾之故君子礼以坊徳刑以坊滛命以坊欲传曰在天者莫明乎日月在地者莫明乎水火在人者莫明乎礼义故日月不髙则所照不逺水火不积则光炎不博礼义不加乎国家则功名不白诗曰人而无礼胡不遄死】孔子曰礼与其奢也宁俭防与其易也宁戚故礼之所为作非以害生伤业也威仪节文非以乱化伤俗也治国谨其礼危国谨其法【贾生曰凡人之智能见已然不能见将然夫礼者禁于将然之前而法者禁于已然之后是故法之所用易见而礼之所为至难知也若夫庆赏以劝善刑罚以惩恶先王执此之政坚如金石行此之令信如四时据此之公无私如天地耳岂顾不用哉然而曰礼云礼云者贵絶恶扵未萌而起教扵防使民日迁善逺辠而不自知也孔子曰聼讼吾犹人也必也使毋讼乎为人主计者莫如先审取舍取舍之极定于内而安危之萌应于外矣安者非一日而安也危者非一日而危也皆积渐然不可不察也人主之所积在其取舍以礼义治之者积礼义以刑罚治之者积刑罚刑罚积而民怨背礼义积而民和亲故世主欲民之善同而所以使民善者或异或道之以徳教或敺之以法令道之以徳教者徳教洽而民气乐敺之以法令者法令极而民风哀哀乐之感祸福之应也】昔秦以武力吞天下而斯髙以妖孽累其祸废古术隳【音灰】旧礼专任刑法而儒墨既防焉塞士之涂壅人之口道防日进而上不闻其过此秦所以失天下而殒【音允】社稷也【贾山曰秦皇帝计其功徳度其后嗣世世无穷然身死才数月耳天下四面而攻之宗庙灭絶矣秦皇帝居灭絶之中而不自知者何也天下莫敢告也其所以莫敢告者何也亡养老之义亡辅弼之臣亡进谏之士縦恣行诛退诽谤之人杀直谏之士是以道防媮合苟容比其徳则贤于尧舜课其功则贤于汤武天下已溃而莫之吿也诗云匪言不能胡此畏忌聼言则对谮言则退此之谓也路温舒曰昔秦之时灭文学好武勇贱仁义之士贵治狱之吏正言谓之诽谤谒过谓之妖言故盛服先生不用于世忠良切言皆鬱于胷誉防之声日满于耳虗羙薫心实祻蔽塞此乃秦之所以亡天下也】故圣人为政必先诛之为巧言以辅非而倾覆国家也今子安取亡国之语而来乎夫【音扶】公卿处其位不正其道而以意阿色顺风疾小人諓諓【音浅】面従以成人之过也【諓諓善言也又乃巧也】故知言之死不忍従苟合之徒是以不免于缧【力追反】絏【息列反】悲夫【音扶缧黒索也絏挛也古者狱中以黑索拘挛罪人也】
　　丞相【去声】史曰檀柘而有乡萑【音丸】苇【音委】而有藂【通作丛】言物类之相従也【说林训曰橘柚有乡萑苇有丛兽同足者相従防鸟同翼者相従翔齐防曰淳于髠一日而见七人于宣王王曰子来寡人闻之千里而一士是比肩而立百世而一圣若随踵而至也今子一朝而见七士则士不亦众乎淳于髠曰不然夫鸟同翼者而聚居兽同足者而俱行今求柴胡桔梗于沮泽则累世不得一焉及之睾黍梁父之隂则郄车而载耳夫物各有畴今髠贤者之俦也王求士于髠若挹水于河而取火于燧也髠将复见之岂特七士也】孔子曰徳不孤必有邻故汤兴而伊尹至不仁者逺矣未有明君在上而乱臣在下也【鹖冠子曰伊尹酒保立为世师尊贤篇曰声闻则处异而相应徳合则未见而相亲李康曰运之所隆必生圣明之君圣明之君必有忠贤之臣其所以相遇也不求而自合其所以相亲也不介而自亲唱之而必和谋之而必従道徳同曲折合符得失不能疑其志防搆不能离其交然后得成功也】今先帝躬行仁圣之道以临海内招举俊才贤良之士唯仁是用诛逐乱臣不避所亲务以求贤而简退不肖犹尧之举舜禹之族殛鲧放驩兠也而曰苟合之徒是则主非而臣阿是也【班固曰汉承百王之弊髙祖拨乱反正文景务在养民至于稽古礼文之事犹多阙焉孝武之初立卓然罢黜百家表章六艺遂畴咨海内举其俊乂与之立功兴大学修郊祀改正朔定厯数协音律作礼乐建封禅礼百神绍国典号令文章焕焉可述尊贤篇曰人君之欲平治天下而垂荣名者必尊贤而下士易曰自上下下其道大光又曰以贵下贱大得民也夫明王之施徳而下下也将懐逺而致近也夫朝无贤人犹鸿鹄之无羽翼也虽有千里之望犹不能致其意之所欲至矣是故防江海者托于船致逺道者托于乗欲覇王者托于贤子路问于孔子曰治国何如孔子曰在于尊贤而贱不肖子路曰范中行氏尊贤而贱不肖其亡何也曰范中行氏尊贤而不能用也贱不肖而不能去也贤者知其不已用而怨之不肖者知其贱已而讐之贤者怨之不肖者讐之怨讐并前中行氏虽欲无亡得乎】
　　文学曰臯陶对舜在知人惟帝其难之洪水之灾尧独愁悴而不能治得舜禹而九州宁故虽有尧之明君而无舜禹之佐则纯徳不流【班固曰公输爱其斧故能妙其巧明主贵其士故能成其治良匠度其材而成大厦明主器其士而建功业王粲曰振鹭虽材非六翮无以翔四海帝王虽贤非良臣无以济天下】春秋刺有君而无臣先帝之时良臣未备故邪臣得间【音谏】尧得舜禹而鲧殛驩兠诛赵简子得叔向而盛青肩诎语曰未见君子不知伪臣诗云未见君子忧心忡忡既见君子我心则降【胡公切】此之谓也
　　丞相【去声】史曰尧任鲧驩兠得舜禹而放殛之以其罪而天下咸服诛不仁也人君用之齐民而顔异济南亭长也先帝举而加之髙位官至上卿狄山起布衣为汉议臣处舜禹之位执天下之中不能以治而反坐讪上故驩兠之诛加而刑戮至焉贤者受赏而不肖者被刑固其然也文学何怪焉
　　文学曰论者相扶以义相喻以道从善不求胜服义不耻穷若相迷以伪相乱以辞相矜于后息期于苟胜非其贵者也【传曰孔子过康子子张子夏从孔子入坐二子相与论终日不决子夏辞气甚隘顔色甚变子张曰子亦闻夫子之议论邪徐言訚訚威仪翼翼后言先黙得之推让巍巍乎荡荡乎道有归矣小人之论也专意自是言人之非瞑目搤腕疾言喷喷口沸目赤一幸得胜疾笑嗌嗌威仪固陋辞气鄙俗是以君子贱之也】夫【音扶】苏秦张仪荧惑诸侯倾覆万乘【去声】使人主失其所持非不辩然乱之道也【泰族训曰百川并流不注海者不为川谷趣行踳驰不归善者不为君子故善言归乎可行善行归乎仁义田子方段干木轻爵禄而重其身不以欲伤生不以利累形李克竭股肱之力领理百官辑穆万民使其君生无废事死无遗忧此异行而归于善者张仪苏秦家无常居身无定君约衡之事为倾覆之谋浊乱天下挠诸侯使百姓不遑啓居或或横或合众弱或辅富强此异行而归于丑者也故君子之过也犹日月之蚀何害于明小人之行也犹狗之昼吠鸱之夜见何益于善夫知者不妄发择善而为之计义而行之故事成而功足赖也身死而名足称也虽有知能必以仁义为之本然后可立也】子疾鄙夫之不可与事君患其聼而无所不至也今子不聼正义以辅卿相【去声】又从而顺之好【去声】须之说不计其后君子之为人吏宜受上戮子姑黙矣
  </div>
  <div class="pagination">
   <a href="盐铁论_page2.html">
    上一页
   </a>
   <a href="盐铁论.html">
    1
   </a>
   <a href="盐铁论_page2.html">
    2
   </a>
   <span class="current-page">
    3
   </span>
   <a href="盐铁论_page4.html">
    4
   </a>
   <a href="盐铁论_page5.html">
    5
   </a>
   <a href="盐铁论_page6.html">
    6
   </a>
   <a href="盐铁论_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
