<!DOCTYPE html>
<html>
<head>
    <meta charset="UTF-8">
    <title>龙溪王先生全集 - 第 35 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龙溪王先生全集 - 第 35 页/共 44 页</h1>
    <div class="content">　　绪山兄回，传致吾兄道谊惓切之情。且询知任道之笃、作人之殷，优游化导，以身作法，注措经纶，精神命脉，惟此一事，不但以文学饰吏治而已，士民何幸！吾道何幸！

　　传闻吾兄主教，时及因果报应之说，固知引诱下根之权法，但恐痴人前说梦，若不喜听，又增梦语，亦不可以不慎也。何如，何如？

　　不肖数时行持只寻常，此学只从一念入微处自信自达，与百姓同作同止，不作一毫奇特伎俩，循此以报知己而已！


与罗近溪


　　宛陵浃旬相聚，极承款教厚情，不敢以言为谢！

　　闻楚侗学院开讲，亹亹之意，异于各郡，此即吾兄道念纯固有以致之，多士何幸！小试后诸友向学之兴能不变否？

　　昔贤以有所为、无所为方便义利，兄真心普度，固只无所拣择，然亦有安身立命用力之处。水渐木升，循循向上，方为有得力处。若只大众混混，旅进旅退，终恐无补于身心化理也。

　　梅纯甫、沈思畏诸友倡率诸友能不倦否？贡玄略、周顺之虽远处乡邑，亦能时来协赞否？无论聚散闲忙，只有此一件须各各真实行持，不徒托诸空言，庶图有终也。亮之，亮之！


与邵缨泉


　　顷辱示教，足感道谊至情。

　　所谓直心之说，非欲公简抗率易，以不顾人情、不量势力为直也。“人之生也直”，直是心之本体，人情世事皆此心之应迹，才有毁誉利害夹带其间，始不能直，始有许多委曲计较。若能忘得毁誉陪奉利害体态，直心以动，自有天则。日与人情世事周旋而不为周罗，万缘扰扰，独往独来，盎然出之而不为率易。

　　公素留心于性分，似柔而实刚，所谓天则也，此犹以应感之迹而言。若大本大原，含蓄宝藏，尚期一叩精义，以求尽合并之怀，不负数年神交之初心也。


答宗鲁侄


　　辱翰惠远及，良感不遗。展读，云“晨起授衣，昏暮乃入，无有余力及于学”，此意流传殆千百年，似是而非，不可不早辨。

　　所谓问学，乃见在日履，不论闲忙，无非用力之地。若外见在别有问学，所问所学又何事耶？大禹八年在外，三过门而不入，勤劳如此，却只行所无事，不凿于智便是禹之问学。颜子陋巷屡空，不改其乐便是颜之问学。若外此别有所学，忙时是着境，便生厌心；闲时是着空，便生怠心。又何得为同道耶？

　　昔者有司闻先师之教，甚以为好，但为簿书期会所绊，不得专业体领，先师云：“千圣学脉不离见在，故曰致知在格物。致知者，致吾心之良知，非推极执事之谓也。格物者，体究应感之实事，非穷至物理之谓也。自圣学不明，儒者溺于所见，不能反身，陷于支离而不自觉，正是古今学术同异所在。”老侄试取阳明先师传习等录、论学诸书反复潜玩，自当沛然无所疑矣！

　　区区耄年，不敢废学，非徒接引后生，实取人为善以求自益也。


与田竹山


　　内弟张子叔学志于古道，博习遐览，兴意超然，阳和深所敬爱，闻于左右，以志事属之，可谓得人矣。仆窃有请焉。

　　夫志者，史之流也。史贵实不贵华，贵公不贵私，贵能传信于千百世，不贵粉饰铺张以眩曜一时之耳目。史固如是，惟志亦然。至于赋役，尤宜详且慎焉。昔英宗时，开馆择才，将成大明一统志，一人欲详田赋，一人欲详科目，两相忿争不已。其欲详田赋者则曰“此非天下试录也”，其欲详科目者则曰“此非天下黄册也”。当时传议，以为科目之不详，犹之可也，田赋之不详，其能无关于国家之命脉哉？今执事修志，必能权轻重之宜，酌华实之中，决不致混淆无伦。

　　顾一得之见，不敢不申于执事也。且石子重、黄宣献诸名贤均有著述之功，固当表章以开后学。而先师文字散逸在故家旧俗者，望采集收录以为新邑文献之光，尤不可不加意也。


答刘抑亭


　　岁终领手教，具悉惓惓悯时忧道之心。一失人身，任所漂泊，累劫而不能偿，迷人见种种情欲，以为实有，依恋营为，终身而不知返，所谓言道者多，知道者少。此非吾丈生死心切，谁肯兴言及此？岂胜警惕！

　　不肖夏秋以来，卧病半载，耳加重听，一切交际亦省息。岂上天怜予揽听多言，以此示戒，不敢不深省。衰龄残质，后来光景已无多，生死一念，较旧颇切。古云：平时明定，临期自无散乱。有生死，无生死，皆不在计度中，一念惺惺，冷然自照，纵未能超，亦任之而已。

　　吾丈自谓已入壮年，沉沉半生，竟无一念可自撑持，尤见虚受之咸。谓不肖殚力穷年，主持道脉，此岂可以意气承领而得耶？各各自反，所谓默成而信，实非言说可了了也。

　　陆与中一生担荷，赍志以没，惜哉！


与吴安节


　　执事诚心爱民，通邑老稚无不信戴。善政方孚，不意以忧去，日切去后之思，非谀言也。

　　读礼之暇，知专志此学。古人毁不灭性，哀亦是和。若于此勘得分晓，便是入圣之基。盖此学不离见在，集义与义袭，所辨只毫厘。哭死而哀是集义，为生者即是义袭。推之一切感应，无不皆然。此学脉也，幸时时密察之！

　　同志每月之会能不废否？执事虽忧居，不妨默与赞成，一体同善之心，自不容已。

　　区区八十余年老叟，世界有何放不下？惟求友一念，老而弥切，亦不知何心也。


与郜仰蘧


　　首夏获奉教义，去往匆匆，未尽所请。

　　即如执事自叙初年真纯之志，不同流俗，超脱之兴，已是入圣血脉路径。后被世习混染，乃是镜体之明偶被尘翳，及其刮拭既净，固无伤于镜体也。伯玉欲寡过未能，执事以仰蘧为号，其所存可知矣。且执事平好恶以宜民，以政为学，不事空谈口说，乃圣门致知格物之宗旨。尽天下是非不出好恶，良知者，好恶之机，是非之则也，随事随物致此良知即是格物，实落致此良知而无所期必即是诚意正心。所谓一贯之精义，与后世分知行为两事，以穷至事物之理为格物者，不但毫厘千里。此古今学术同异之辨也。宛陵诸拙稿、与楚侗公问答稿，无非发明此意，会中士友能传之，谅已入阅。

　　人生惟有此事。学贵有根，如吾执事初年之志，即是入道之根，一切行持保护应感酬酢，不过培壅灌溉此根，使之充长而已，他无所事也。千万自爱！


与顾海隅


　　吾执事于此学即已笃信，迩来应感酬酢、喜怒顺逆境界，能时时不忘此意否？

　　居官行政，不出赏罚。赏罚所以饰喜怒之应迹，而本原在于未发之中。有未发之中方有中节之和，而吃紧用力，其机在乎一念之良。立此谓之立本，达此谓之达道，天地此位，万物此育，千古圣学，舍此更无别路可入。惟执事默成而信，以直心行之，不以一毫世情习见知解伎俩搀次其间，使机常在我，中和从此而出，乃圣修之极也。


与董弦斋


　　绪山先生回，道诸贤向学不懈，良慰！

　　此学不在人情陪奉，格套周旋，乃是身心自讨受用。盖吾人喜怒哀乐之情，无时不发。人伦庶物，无时不应，必见得未发之中，始能中节。一点灵明，不至境上抹过，始为日著日察。今日既为诸贤信手拈出，亦是千古一快。若复悠悠，自甘怠弃，不如不闻之为愈也，会须力行以承之。若论此件事，得失好丑莫非吾师，原不以外境为加减也。

</div>
    <div class="pagination">
<a href="龙溪王先生全集_page34.html">上一页</a><span>...</span><a href="龙溪王先生全集_page30.html">30</a><a href="龙溪王先生全集_page31.html">31</a><a href="龙溪王先生全集_page32.html">32</a><a href="龙溪王先生全集_page33.html">33</a><a href="龙溪王先生全集_page34.html">34</a><span class="current-page">35</span><a href="龙溪王先生全集_page36.html">36</a><a href="龙溪王先生全集_page37.html">37</a><a href="龙溪王先生全集_page38.html">38</a><a href="龙溪王先生全集_page39.html">39</a><a href="龙溪王先生全集_page40.html">40</a><span>...</span><a href="龙溪王先生全集_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
