<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 96 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 96 页/共 109 页</h1>
    <div class="content">　　【臣】谨按民之于上也不从其令而从其所好上好是物下必有甚者故维风敦俗济世安民之主在上必谨其所好恶以立之表使天下晓然知吾意之所存则固有当务之急焉易曰天地节而四时成节以制度不伤财不害民礼曰国奢则示之以俭君民者诚欲化民俗而防民淫舍节俭何以哉夫天之所生地之所长人力之所产其生之者有限而日用之耗之者无穷一饮食衣服之微而布帛之与锦绮蔬粝之与肥甘其相去不啻数什伯千万也苟无限制又何所不至哉彼富贵之家资蓄饶裕既恣为夸靡辗转效法而贫贱之子亦不自揣量勉相比俪罄家涂饰祈免诟耻由是资财外耗藏蓄内空富者贫贫者窃矫防争夺之风日竞而贪残悖逆之祸益繁皆由风俗之侈靡有以使之然也昔贾谊有言黼绣偏诸古者以奉一帝一后而节适今庶人屋壁得为帝服倡优下贱得为后饰然而天下不屈者未之有也自汉代以来世之衣锦曵绮冠貂裘腋者横塞道路王侯士大夫与工贾优淆然莫辨其冐上无等又岂特长沙云尔哉若是者何也盖开创之君艰苦备尝民情洞悉故能鉴衰世之流弊而力以挽回使頽风一返于淳古若继世而后承平日乆忘其祖宗创造之艰穷奢极丽狭陋前规一时左右大小臣工遂争为豪华耀以应之加以妇寺之忠别无所効惟知顺导其君之欲凡所为悦耳目娱心志者莫不毕力逺致以求宠于一人则好尚既乖趣舎益下货赂公行贪墨滋炽维彼小民复何所取法而知谨身节用以自免于罪戾乎史称汉文躬行节俭身衣皂绨后宫不曳罗绮所幸愼夫人衣不曳地尝欲筑露台以费中人十家之产而止故在位二十余年尽蠲民租而太府之钱贯朽而不可较太仓之粟陈陈相因红腐而不可食唐太宗谓君依于国国依于民剥民以奉君犹割肉以充腹朕以此思之故不敢纵欲也又尝曰治安则骄侈易生骄侈则危亡立至故贞观之治得以嫓美成康而中外乂安比年丰稔率由于此且非独君为然也杨绾清简俭素及命为相制甫下郭子仪輙为减声乐五分之四京兆尹黎干驺从甚盛省之止存十骑中丞崔寛第舍宏侈亟毁之所谓示民不佻是则是效者讵不信乎人主茍体汉帝唐宗之行事以观感于上而在廷之臣又有杨绾之清操以风励于下然后为之辨上下定尊卑别贵贱使服饰有常宴飨有节居处有度以至冠昬丧祭莫不有制凡一切淫声艶色珍禽异兽雕镂纂组金玉锦绣之具悉为严除而厉禁之庶几民志不偷而晚近浮靡之风可以一变【臣】闻汉章帝时马廖上疏曰昔元帝罢服官成帝御浣衣哀帝去乐府然而侈费不息至于衰乱者百姓从行不从言也夫改政移风必有其本前下制度未几后稍不行虽由吏不奉法良由慢起京师又第五伦言于章帝曰诸王主贵戚骄奢逾制京师尚然何以示逺由此观之以身教者从以言教者讼人主一身实为风化之本原而京师者又风化始出之地也君诚能正身脩德崇尚节俭为天下先自一人之起居服食以及左右妃嫔之属宗室贵戚之俦皆恪守髙曾之矩矱百官而下复何敢有纵欲败度怙侈灭义以自戾于先王之教者乎如是则小民之力作不耗于无益将天下之财用自积于有余衣食渐足礼义可兴跻薄俗于醇良化嚣风于朴茂其斯为兴致隆平之先务而万世不敝之永图也欤















　　礼记
　　民以君爲心君以民爲体心庄则体舒心肃则容敬心好之身必安之君好之民必欲之
　　侍讲学士【臣】蒋溥
　　马睎孟曰心者体之主而体则从心者也故心庄则体舒心肃则容敬心好之身必安之也君者民之心而民则从君者也故君好之民必欲之也【臣】谨按天君泰然而百体从令者此心所以为一身之主也惟皇建极而万邦表正者大君所以为兆民之主也人之一身五官役于物百体効其能亦纷然而莫定矣要惟虚灵之地隐然为之主宰则四肢百骸确然有所秉受而出于不容己动于不自知无他气相感天相喻也人君位于天位以临宇内由朝廷以及百官由百官以及万民其贵贱之等层累阶级而不可以数计然而发号施令通欲类情自上逹下由近及逺如身之使臂臂之使指呼吸感通防于影响意之所向则不令而行不禁而止有不知其所以然者无他性相洽情相属也故君犹心也民犹体也夫心为体之主体为心之辅心非体则无以收役属之用体非心则无以握统驭之权主得辅而尊辅得主而顺尊顺不失而大体小体乃各安其分心既庄则不必有意于体之舒也而体自无不舒矣心既肃则不必有意于容之敬也而容自无不敬矣故曰心好之身必安之自然之理也惟君之于民也亦然民必借衣食以生民之衣食即君之所解推也倘或不免于饥寒是何异疾痛之切肤而中心早为之怵惕民必借礼义以立民之礼义即君之所表建也倘或不免于邪僻是何异顚蹶之偶形而此心已为之震撼夫饥寒邪僻至于廹其身心则未有不恻然而为之所者矣是以圣王之于民也养之以农桑畜牧恤之以赈赉周给一如体之饥欲得食寒欲得衣而不可斯须缓也修六礼以节民性明七敎以兴民德一如体之周欲中规折欲中矩而不可丝毫差也夫然故心得其职而下之从上也不啻目之视耳之听手足之持行而动罔不臧是以孝弟行于宫闱民咸知祗父而防兄矣礼让隆于治术民咸知兴亷而尚耻矣节俭行于贵近民咸知食时而用礼矣政刑肃于官府民咸知循法而守纪矣上之所好民必欲焉如百川之归壑如日中之趋市风行草偃不足喻其机表立影从未可喻其防岂非心之与体精气融洽血脉贯通眞有神动天随者哉故君以民而验其德化犹心以体而验其出入民以君而作其从违犹体以心而作其动静身心无间君民亦无间推而至于百官曰股肱曰奔奏其各述乃职以事上而临下者亦何以异是哉昔唐太宗有君犹舟民犹水之喻窃以为警切深至若观连属之象察感应之机心体之说尤不可不加之意焉















　　礼记
　　子曰民以君为心君以民为体
　　监察御史【臣】刘方蔼
　　陈澔集说民以君为心者言好恶从于君也君以民为体者言休戚同于民也
　　【臣】谨按一理贯彻而无精粗一气呼吸而无表里一形周浃而无间隔者人但知心之与体然也圣人则谓君之与民其亲切本如是以民视君即宰体之心以君视民即载心之体故朝廷者万民之灵府兆庶者大君之全躯体之主宰在心民非后所以罔事心之运动在体后非民所以罔使天子藏富于天下而食租衣税民养君也是即合充体之血气以养心天子不言有无而行庆施惠君养民也是即运心统之血气以养体民苦饥寒而君忧恤之体之阽危而心怵也民罹刑罚而君哀矜之体之伤残而心痛也民畏寇盗而君武卫之体之患难而心为之预防也体安舒而心乃自得乐民之乐也体劳苦而心即不宁忧民之忧也千里万里而下无不逹之情体之有触即觉乃心之管摄乎体者无间可容一日二日而上凛兢业之懐心之无刻不谨乃体之系属乎心者无微可忽也穷筋骨饿体肤而正所以动其心故天下饥溺仁君必归之己视不见听不闻而皆由于心不在故百姓有过圣君必反诸身非礼之视听言动心勿之而体自从中节之喜怒哀乐心得之而体自顺是惟以仁义为性命以中和为元气以敬畏为精神以法度为筋脉以敎养为荣卫而统以元首弼以股肱济以耳目心广体胖而睟面盎背四体不言而喻君明臣良而移风易俗万民不令而从天下之肥也身之肥也其道一而已矣礼运谓圣人以中国为一人程子谓仁者以万物为一体即心君体民之谓也全乎道心斯百体皆安徇乎人心斯百体皆危必尧舜之君民乃可为道德之心体与














　　礼记
　　近文章砥厉廉隅
　　编修【臣】张九镒
　　【臣】谨按三代以上之儒不甚相逺也彼其克自振防而不敢茍且其行者鄙其文之不雅驯而骎骎然与古为徒患其诣之不端方而介介然勿损其节盖素所树立然矣否则为浮为伪而放焉自恣将不免君子之弃而小人之归乌可谓之眞儒也今夫所谓眞儒者知文章以载道也而为圣贤阐精微廉隅以检身也而为古今立名节其实心为己不大逺乎末俗之行哉末俗之行循名则是责实则非识者知其学守之兼败矣其兢为文章亦尝博极羣书肆其议论其也非失之野即失之浮诩诩然务为炳炳烺烺饰采色夸声音而以为能而于道何其逺也夫良玉虽珍必加雕琢美锦为质不废纂组而况文章乎昌黎云养其根而竢其实加其膏而希其光夫非谓借以彰身也谓其沉潜仁义涵泳诗书则根深而膏沃其为文也皆醇而后肆焉以此为传道之书经世之言古之所称不朽者不在兹耶虽然儒者既苦立言之无本尤患持身之无术则廉隅其大要矣夫脂韦以自便凿枘以求通是自逾其防也逾其防者始则屈节从人继且放轶礼法而不可止故欲愼其撡持非自峻以絶人也以为廉耻之道不存则志行必乖是非之界不明则名义易坏夫堂之有廉室之有隅以其等级出入之有限也君子严气正性宁养岳岳懐方之望毋为录录因人之行所以直内方外而无敢自懈其功者其亦如石之砥如金之砺焉斯已矣不然硗硗者易缺皎皎者易汚以正直之难合而瓦方以自毁尚得为有道之士乎哉或者曰淹雅则鲜质峻厉则伤和似非儒者所尚也而不知非先王之法言不敢道非先王之德行不敢行彼其自返之学守而无愧者盖严且密矣迨其后声华不敢袭而必本于淳粹之原圭角所弗存而一归于浑融之境不乆且优防渐渍乎圣域而无忝于三代以上之儒也耶












　　礼记
　　财聚则民散财散则民聚
　　侍讲学士【臣】熊晖吉
　　【臣】谨按财者生于天地而流布于人间人主挟崇髙赫奕之势非不知纵其欲者之可无不得也以为专所利而敛怨为德者之必无可幸也竭泽而渔将必无鱼焚林而猎将必无兽故损下益上谓之损损上益下谓之益损益者聚散之谓也古之王者九赋九式定为邦经贵义尊仁施厚敛薄其肫肫然联亿兆而一身也若元首肢体之相为系属也其殷殷然念匹夫匹妇之不获其所也若慈母之煦妪其赤子而惟恐伤之也且夫垂休缵绪世际清宁眞无前之伟业上治之规模也而圣人静推消息每不胜日中之惧焉何者衣食之源生民之本自升平久而人数日众也耕桑无业而资生无防矣而阴阳愆伏天时不齐山林川泽之生殖取精多地力亦不能不竭也如以鱼盐薪蒸漆枲絺纻金铁竹木一切征由后溯前代增无减顾瞻海宇总总林林富者日贫贫者益廹譬诸少壮之人非不魁然大也而元气实中索焉即加意保之犹虑有他也是以圣者惕于朝夕而庸者狃于丰豫歴观秦汉以来中世之主亦非尽无才也而利心一动若有物凭方且凿空起事攘夺多端括山海之藏竞锥刀之末而怨愤所鬰遂使全盛之朝一朝瓦解此可为太息已夫利者害之府也匹夫放利犹共疾焉况人主乎血脉之结濇也溃必为痈痤焉河流之壅塞也一决而泛溢不救矣善哉乎司马光之言也曰天地所生财赋百物不在民则在官国实则民虚所谓夏潦而秋必旱也故经制之外何有羡余公府已藏奚事私蓄生息者终虞朘削进奉者大抵侵牟夫与其取之以积而不用也毋宁与之而化为有用也且既不忍听其取以饱贪吏之槖也曷若沛然竟多其与以惠顚连无告之穷也故曰上以厚下安宅故曰本固邦宁此物此志也夫有天下者莫不欲身尊名显中外环拱以绵祚无疆也然而得失相反者何也一者患于侈一者患于啬侈则封靡以瘠天下而主仍瘠啬则屯膏而天下瘠而主究何能独肥也史称汉文帝躬俭素示敦朴为天下先而赐租减税诏防频下夫俭素非侈也赐租频频非啬也世有明德之君寡欲清心恩施广大固将遂万物之生顺万物之情导利上下而益道光焉要以甘言易入窃惧小人之伺隙者工为蛊媚而君志不觉遂移故桑孔进而汉业衰延龄相而唐室危非断然不惑乌可恃哉圣人知其然故于聚敛之臣贱之等鸡豚牛羊而恶之反过盗贼斯乃塞源之论所以砭膏肓警鸩毒也
　　御览经史讲义卷二十四
<子部,儒家类,御览经史讲义>
　　钦定四库全书
　　御览经史讲义卷二十五
　　周礼
　　乃立天官冢宰使帅其属而掌邦治以佐王均邦国
　　监察御史【臣】赵青藜
　　【臣】谨按尚书周官首三公而周礼六官阙三公论者谓三公道尊故不下列于六曹而非其人居其位则三公之官存三公之义亡尤不如其阙也此其説似焉而实不然夫道之教训曰师傅其徳义曰傅保其身体曰保详究厥义天官冡宰中已具之矣帝王之学与师儒不同一动作而国事之治忽随之一举念而民生之休戚系之故其道之教训者非以博典故多文为富也傅之徳义者非以高清浄防黙独善也保其身体者又非悦耳目娱心志姑息以为爱也今考太宰之职掌建邦之六典偏言则一职专言则包六职尔雅曰冡大也是以为之冡宰以治官府曰八法以治都鄙曰八则而体国经野之规画定以任万民曰九职以敛财贿曰九赋以均财用曰九式而开源节流之大道明以致邦国之用曰九贡以系邦国之民曰九两而甸卫要荒之经制详八柄驭羣臣也王有废置太宰诏之八统驭万民也王眡治朝太宰赞之以至祭祀燕飨朝觐防同皆一一佐吾王而成嘉礼内外相维神人胥悦国事民生无非所以尽辅导之实也若夫治忽之防辨于内志之清明休戚之故切于至诚之恻怛则保身体又其本焉宋之彭龟年曰后世宰相兼三公之贵而不任三公之责道之教训傅之徳义仅委之经筵至于保身体之事虽世之贤者未尝留意程子曰大率一日之中亲贤士大夫之时多亲宦官宫妾之时少则自然气质变化徳器成就此二臣者皆知本之论今观天官所帅既有内宰以隂礼教九嫔以妇职教九御而掌妇学之法者重之以九嫔书内令者详之以女史则虽宫寝燕室森然若堂陛之尊严宦官宫妾俨乎若士君子之陶淑晏安之私不形情欲之感有制饬其情以正其性谨其独以纯其修其保之于内者至严且慎也若夫侍卫以防身而宫正宫伯属焉饮食以养身而膳夫酒正属焉行息以安身而掌舍掌次属焉衣裳以章身而司裘司服缝人染人属焉其保之于外者又至详且备也然则位冡宰兼三公其责诚钜任之者必其专且久承之者必其公且忠是以宏敷帝徳之广运用咸和万民而君臣一心宫府一体以长治而久安也哉使阙三公之官而并失其义甚非所以弼成君徳也成周盛时周公以太师兼冡宰召公以太保兼宗伯陈无逸戒异物其于师傅保之义亦大略可覩矣具其义于冡宰抑周公之志也夫

　　周礼
　　以九职任万民一曰三农生九谷
　　检讨【臣】周长发
　　郑司农曰三农者山泽平地之农也
　　郑曰原隰平地农民可于三处营种
　　【臣】谨按虞帝咨牧曰食哉惟时洪范八政首食与货豳风自于耜举趾以及筑场纳稼其言农事为尤详盖民间作苦稼穑艰难所闗于至治者不綦重哉先王体国经野其制备在周官太宰以九职任万民一曰三农生九谷在郑司农则以山泽平地为三农在郑则曰原隰平地农民可于三处营种是皆以地为别矣而或谓上农中农下农为等则农以人别其説盖未尽善也粤稽禹贡则三壤以定赋雍州黄壤厥田上上冀州白壤厥田中中扬州涂泥故列下下而他州胥准此矣孔頴达谓九州之内视地肥瘠区为上中下三等以成贡赋之法其实一州之内大约亦有此三等也夫区田之法始于伊尹田长十有八丈分十有五町中间十四道其法有三等以上农中农下农为别此三农以人别之説之所由起也不知区田之法本乎代田代田之法创乎后稷甽长终畮一畮三甽一夫三百甽而播种于甽中嵗代处故曰代田汉成帝时议郎泛胜之曰昔成汤时伊尹善区田教民播种嵗收粟每畆百石胜之试为之得四十石皆此法也然以之定疆界别丰歉则可而以之分三农则犹未足以为准也尝考周礼一易再易之制虽雍冀间亦然而一夫授田百亩惟以不易者为定尔雅之三田自一嵗以至三嵗曰菑曰新田曰畬所种愈熟得谷愈多而井田之法有遂有径有沟有畛有洫有涂有浍有川有道有路以达于畿经界一正而民得按亩以耕此三代之所以乐康也周礼大司徒以土防之法辨五地之物以土宜之法辨十有二土之名物分野十二邦上系十二次相民宅而知其利害他若九土见于左氏九地见于太元班固艺文志农凡九家书一百四篇管子吕氏春秋淮南子贾思勰齐民要术唐中和节有进农书之例宋景徳时有农田勅之颁凡载在经史诸子百家者班班可考而知也郑司农以山泽平地为三农其説是矣然山多荦确地多低洼黍稌未必皆宜惟郑原隰平地可于三处营种之説实本乎大司徒山林川泽丘陵坟衍原隰物各有所宜生而櫽括其词以列诸注疏卓然为千古不易之论焉要惟取代田区田之法相其高下备其旱潦审量而善用之上追周官周礼之遗意使民务本力穑百谷顺成由是以经术为治术导之以礼乐泽之以诗书而厚生正徳教飬兼施唐虞三代之治不是过矣

　　周礼
　　以九式均节财用
　　监察御史【臣】周祖荣
　　郑氏康成曰式谓用财之节度
　　【臣】谨按国家之用财不可不慎也财出于赋赋出于土自邦中四郊甸削县都以及闗市山泽之民皆终嵗竭蹶胼手胝足奔走转运出粟米泉布作器皿通货贿以供上所需一丝一粒皆民脂膏也故圣王不敢轻用其财立之式法以为节限隆杀有差出入有度掌之以冡宰而共之于有司是以人主不得逾式法而过取百官亦不得违式法而过与凡祭祀币玉之奉賔客饔饩之等膳羞裘服之制凶年施舎赈贷之条下至酒人授酒材掌皮颁皮革委人共薪蒸材木职币敛币余职嵗賛逆防大府颁货贿皆称其所给足以待事嵗有常经用有常数大约按毎嵗所赋之多寡以为定总计所入如干所出如干四分为率量用其三而存其一积至三十年则有十年之赢邦国有故不待加赋而王府所藏沛然自裕民或偶值水旱又得以蠲赋减租而无病于国故天不能灾嵗不能凶国计不绌民力不匮此古昔盛世所为经久保盈造原立本端在此至纎至悉也夫以成周之隆家各授田民有恒业又俗尚敦朴人知节俭嵗计所入各有余饶不待仰给公上而上之人犹日汲汲焉惧民生之或蹙民于时乐事劝功鼓舞率作力出赋税而先王犹不敢泰然享之节之又节惟恐侈用以病民也夫其恤之也甚周取之也甚薄而用之也犹甚啬如此况后之民视周之民其苦乐又加逺矣田制壊而贫富不均生齿繁衍地力就衰加以僧道之飬兵役之饷及一切俳优饮博征逐闲游不事生产仰屋而食日耗米谷习俗既浇争事奢丽服舍玩好之饰賔祭昏宴游之费计贫民一嵗所获不及一朝之资而豪右墨吏又从而朘削之廹之以水旱困之以转输重之以疾病死丧穷居蹙处不自聊頼而民于是始无以为生矣古今殊势于此而欲治以周官之法以求足民非惟罔效适以滋扰计惟得其意而善为之要在均节财用而已考之史传如汉之文帝宫室苑囿无所増益有不便輙弛以利民减诸服御狗马时赐田租令丁男三嵗而二事其时人给家足海内殷富至武帝轻用其财外事征伐内兴工作大府日匮乃置均输告緍钱卒至虚耗奢俭得失昭然可覩然则足民之要别无有所为治财之术也欲治财必致笼天下之利利归于上则下益竭善计者惟撙其财之所出而不悉其入则用之者无渗漏取之者无过差省约之余留为施舍财不聚于上泉府所流转相灌输民得各自为生而又简其节目去其苛禁一人躬行俭朴率先天下则而象之谁敢餍纵耳目以荡厥家闾阎之产锱积黍累日计不足嵗计有余此财以用而得生以节而能流信乎易曰节以制度不伤财不害民孟子所谓贤君必恭俭礼下取于民有制保民之长防利国之良规莫有善乎此也





</div>
    <div class="pagination">
<a href="御览经史讲义_page95.html">上一页</a><span>...</span><a href="御览经史讲义_page91.html">91</a><a href="御览经史讲义_page92.html">92</a><a href="御览经史讲义_page93.html">93</a><a href="御览经史讲义_page94.html">94</a><a href="御览经史讲义_page95.html">95</a><span class="current-page">96</span><a href="御览经史讲义_page97.html">97</a><a href="御览经史讲义_page98.html">98</a><a href="御览经史讲义_page99.html">99</a><a href="御览经史讲义_page100.html">100</a><a href="御览经史讲义_page101.html">101</a><span>...</span><a href="御览经史讲义_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
