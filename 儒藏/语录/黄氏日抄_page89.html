<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 89 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 89 页/共 162 页</h1>
    <div class="content">　　横渠理窟
　　周礼盟诅之属必非周公之意【周礼篇】
　　愚按周礼岂独盟非周公之意哉盟诅出于后世则周礼恐未必尽作于周公横渠好古之切故为委曲囬防如此而又以诗书次周礼焉
　　宗子之法废则朝廷无世臣今日大臣之家且可行宗子法朝廷有制曾任两府则宅舍不许分【宗法篇】愚按此意厚矣然古者诸侯卿大夫以世袭故其法易行且以防僣夺故其法最当严耳
　　学者先须去客气先湏温柔此皆变化气质之道宜矫轻警惰常防心义理之间【气质篇】
　　愚按理窟一书惟气质篇最于学者有益
　　心茍不求益虽与仲尼处何益【气质篇】
　　心不在焉虽学无成学须深沉非浅易轻浮之可得【义理篇】
　　读书则此心常在【义理篇】
　　今世学不讲男女从防便骄惰壊了长益防很只生来未尝为子弟之事
　　某书多使气后来殊减更期一年庻几无之如太和中容万物任其自然【学大原】
　　愚按以上皆示学者切处
　　心清时常少清时即视明聼聪四体不待覊束而自然恭谨
　　心不可劳当存其大者
　　心洪放如天地易简然后能应物皆平正【学大原】愚按此皆先生养心用工处无静坐把捉之苦最可法舍此而言心则易入禅学
　　众人皆合安得不合
　　天下大患只畏人非笑不养车马食粗衣恶居贫贱皆恐人非笑不知当生则生当死则死今日万钟明日弃之今日富贵明日饥饿亦不防惟义所在【自道】愚按安得不合和也不畏人非笑自立乃如此横渠语録
　　为天地立心为生民立极为徃圣继絶学为万世开太平
　　学礼则除去世俗一副当习熟纒绕便自然脱洒横渠先生精思力践毅然以圣人之事为己任凡所议论率多超卓至于变化气质谓形而后有气质之性善反之则天地之性存焉故气质之性君子有弗性焉此尤自昔圣贤之所未发警教后学最为切至者也学者宜何如其遵体哉若夫笃信周官谓可举行于今日则未知先生见用果何如似恐世变推移自昔圣人亦不过随时立制而治要亦不在制度之细尔至若测隂阳造化谈清虚一大初学未当过而问不敢尽抄类云














　　黄氏日抄卷三十三
<子部,儒家类,黄氏日抄>
　　钦定四库全书
　　黄氏日抄卷三十四　　　宋　黄震　撰
　　读本朝诸儒理学书【二】
　　晦庵先生文集【一】
　　诗赋
　　桂林虞帝庙乐歌迎之章三一章思其所安在而后迎送之章三一章极其所徃而犹思文法髙妙语意无穷其曰冀州兮何有而应之曰畅威灵兮无外慨然斯世之意所寄焉者也
　　白鹿洞赋一章言唐李渤读书旧地而南唐因创书院二章言自太宗真宗増辟而废于熈宁三章言今日之再造四章言讲学之要领而乱之以徳业无穷之思
　　感春赋空洞赋皆用骚体而无其愁思寄兴悠逺矣招隠操葢谓淮南小山初作本招隠者而使之仕后世皆失此意故再为申其防又为反招隠言道谊自得之乐时止时行无入而不自得也
　　逺防篇指要在愿子驰坚车之句
　　诵佛经诗云聊披释氏书结之曰了此无为法身心同晏如又读道书诗终朝观道书继之曰于道虽未庶已超名迹拘先生之博览旁通盖如此然有先生之识则可无先生之识则惑也且此皆初卷诗多少年时所作晚嵗论语集序自悔昔者吾防防焉岂谓此时此类与不然先生他日谓昌黎自说与大颠交此是昌黎平生死案何严也近世流浸滛凡言吾儒者多隂用异端之说甚者昌言异端之不可废而自贬吾儒之不及恐又误指先生初年之诗为证故书
　　至日诗自叙顷以多言害道絶不作诗而诗末句云行迷亦已逺及此旋吾辀此悔心也然以先生晚年之学谓漫辞为虚费工夫则可若言以明道虽多何害耶
　　仁术与文善决江河诗全用进士省诗軆
　　西林再题谓向来妙处今遗恨万古长空一片心此亦非先生晚年之学
　　汲泉渍竒石诗末句云慨然思古人尺璧寸隂重观诗至此唤醒多处
　　梨名快果注云出本草
　　黄雀鲊诗坐以食稻果之罪盖戯为口腹觧嘲耳岂亦有所指而言之耶
　　感兴诗二十首转陈子昂自托仙佛之髙调而为切于日用之实一章言伏羲肇人文皆造化自然之理二章言隂阳无始谓凿死混沌者为妄三章言人心与造化通惟至人能軆之四章言不能軆造化者为形役五章言周衰已乆孔子作春秋而司马公乃责后世封大夫为诸侯非先见六章言汉衰独孔明伸大义而帝魏之失当革七章言唐啓土不以正而致贼后之簒赖范太史声其罪八章言隂阳常倚伏当軆阳复之端九章言北辰居其所当軆为人心之要十章言圣人删诗定书皆以敬为传心之本十一章言伏羲仰观俯察以立象十二章言六经无传而程氏作十三章言顔曽子思孟子传有要领十四章言元亨利贞之动静以诚为主十五章言学仙者逆天偷生十六章言佛论缘业而继之者谈空虚十七章言育材失其道十八章言作圣当自早十九章言仁义之心当守二十章言文辞之弊当除
　　卜居喜云谷之成
　　六经说命篇始有学字见奉答景仁诗注
　　拜张魏公墓下自此皆访南轩登南岳之诗凡五十三首既别而归沿途凡九十四首既归懐南轩者复数诗
　　观洪遵双陆谱诗云近从新谱识枭庐拟唤安阳旧慱徒只恐分隂闲里过更教人诮牧猪奴盖用陶侃樗蒲者牧猪奴戯之语讥之深矣顷余防京口有蜀人袁象滪举林和靖语云平生所不能檐矢与围棊余因谓之与弈其废时乱日一也吾夫子云为之犹贤乎已者正借无益之事以甚言无所用心之为害非真谓愽弈之犹可为也陶威公与林和靖之説殆天生自然之对因合之为四句曰双陆牧猪比围棊担矢同二公皆妙语千载仰髙风继又反之为四句曰牧猪滋畜飬担矢溉禾蔬博弈何为者犹疑反不如
　　公济勉以教外之乐先生答诗云如云教外传真的却是瞿昙有两心就渠所嗜处唤醒此纳约自牖之义也愚平生谓禅学为异端之异端凿空无据自号教外正其自纳败缺处然未有可余之说者今见先生诗庶以自信
　　云谷诸诗先生写幽居自得之乐其云天道固如此吾生安得宁自言不息之功如此幽居云乎哉
　　闻雷诗谁将神斧破顽隂地裂山开鬼失林我愿君王法天造早施雄断答羣心读之令人感动岂为龙大渊軰耶
　　南康徃囬诗其出防南康之阳白鹿洞折桂院【李逄吉读书处】李氏山房【李公择读书处】栖贤院西涧卧龙庵【武侯祠】万杉寺【天圣防禁剪伐】开先寺简寂观归宗寺陶公醉石温汤康王谷水帘落星寺其归防山之北圎通寺石门寺天池院佛手岩【天池院有清灯处先生亲见光景明灭随刻异状】东林西林【白莲池在东林】太平兴国宫【慧逺取孔老言着沙门不敬王者论明皇谓见九天使者降因立此宫】访濓溪宅讲太极圗而别同游者
　　防白鹿洞诗云不及扬李覇谓南唐兴书院事
　　武夷精舍诗武夷溪九曲多湍激独第五曲平广而最深大隐屏临其上屏下两麓相抱先生淳熈癸卯卜筑其间堂曰仁智堂左曰隐求右曰止宿左麓之外复引而右抱为坞曰石门别爲屋其中曰观善斋以居学者石门之西少南曰寒栖馆以延道流观善前山之颠为亭囬望大隐屏曰晚对东出临溪为亭曰鐡笛而緫扁麓之口曰武夷精舍钓矶茶灶皆在大隐屏西溪左右皆石壁无侧足之径又为渔艇以济出入各赋一诗凡十二篇又别为櫂歌十章咏九曲云
　　古之蕙即今所谓零陵香出秋华诗注
　　第十卷诗多致仕后作乐府附焉
　　封事奏劄讲议
　　壬午应诏封事　孝宗初即位诏云朕躬有过失朝政有阙遗斯民有戚休四海有利病并许直言先生谓圣躬虽未有过失而帝王之学不可以不熟讲盖言御简策不过讽诵文辞求大道不过留意老释也谓朝政虽未有阙遗而修攘之计不可以不早定盖言金人乃不共戴天之雠而讲和则无一可成之事也谓四海之利病系于民生之戚休民生之戚休系于守令之贤否而本原之地在乎朝廷言不自朝廷择监司以察州县虽今日降一诏明日行一事欲以恵民而适増扰欲以兴利而适重害也末复献说以为此正所以仰承太上皇付托之意愿緫纷更之疑
　　庚子应诏封事　谓国之大务在恤民恤民在省赋省赋在治军其本又在人主正心术以立纪纲而归极于一二近习得以卖债帅之弊其言哀痛切至贴黄乞至御前开拆
　　戊申封事　退朝后屡诏不起而以书对也谓大本在陛下之心急务在辅太子选大臣振纪纲变风俗爱民力脩军政六者而六者之未理皆原于此心一念之私随事注释以期于必感悟且辟老管商之说终之曰嵗月逾迈如川不返不惟臣之苍顔白髪已廹迟莫而窃仰天顔亦觉非昔矣读之令人挥涕按先生上续孔孟讲明帝王之学遭值夀皇英明不世出之主而三上封事皆堕空言其言婉切明尽盖自汉至今能言治道之士莫之能尚而当时曽不闻有赏异之者扵是异端浸滛之患为可畏而先入之说为主有非可旦夕觧防者潜藩辅徳之旧必有任其责者矣
　　己酉拟上封事此光宗受禅之初也讲学以正心修身以齐家逺便嬖以近忠直抑私恩以抗公道明义理以絶神奸择师傅以辅皇储精选任以明体统振纲纪以厉风俗莭财用以固邦本修政事以攘夷狄凡十事各尽一陈而緫序其意
　　甲寅拟上封事此光宗违和之后専指乆不过宫之事明以父子天性之说
　　癸未奏劄其一劝讲大学其二劝絶和议其三劝以修徳业正朝廷立纲纪
　　辛丑奏劄其一劝以灾异求言其二劝以正心任贤其三劝以浙东救荒乞拨钱米住催官物等数事其四乞五斗以下小户免捡放塲着为令及行建宁社仓之法其五乞寛绍兴府和买其六乞减星子县税钱其七乞给白鹿洞额
　　戊申奏劄其一论刑以弼教乞狱讼先论尊卑其二论清庶狱任选官乞州狱専注关陞人其三论经緫制钱乞先将灾伤年分尽依分数豁除其四论江西科罚乞令帅臣措画其五论二十七年未有寸效以天理有未纯人欲有未尽
　　甲寅行宫奏君臣父子经权之谊以劝宁宗委曲感悟光宗其二论读书穷理其三论湖南重赋其四论邵州寨栅其五论潭州城壁
　　乞进徳劄劝以汤武反之之功
　　乞进讲劄劝不间寒暑假故日分
　　乞防详封事乞瑞庆莭不受贺
　　经筵留身四事其一勿葺东宫其二尽礼过宫其三不聼左右其四山陵改卜
　　论灾异劄因都城黒烟乞修徳
　　论丧服劄因太上违豫乞承徳
　　乞修三礼劄欲关借秘省礼乐诸书
　　经筵进讲大学止诚意章大略与章句或问同惟关系人主身上处更覆恳切至如恶恶臭如好好色直以为好善恶恶之真恐只是于必然之实意无自欺耳如乍见赤子将入井皆是举一以槩真心之发见当以后来者为正
　　祧庙议　异于礼官之议者三礼官欲以太祖居第一室今议以僖祖拟周后稷居第一室用顺太祖尊祖之心礼官欲以僖祖以下者居夹室今议以宣祖以下者居夹室谓以子孙祔于僖祖则爲顺不可转以僖祖反祔于子孙礼官欲一世为一室兄弟代立者同一世今议以一帝为一室以太祖太宗仁宗髙宗为世世不祧在七庙数外而祧真宗英宗又谓以僖祖为始祖之庙议虽出于王安石为司马公所非而程頥实主安石之说
　　山陵议　谓纳音坐丙向壬之说非礼经北方北首之义而绍兴地浅气泄当寻富阳临安等县
　　南康诸状乞减星子县税及因旱乞截留纲解倚阁官物奏补赈济人户告身及乞赐白鹿洞书院勑额及颁降九经
　　浙东诸状乞拨防子度牒救荒给降赈济告身减丁钱住催官物　捕蝗大者每斗百文小者每升五十文廵歴诸州每州复奏事宜次年洊饥乞悔过谢天责躬求言尽出内库助费诏户部催理旧欠乞住催云输纳而后赈恤犹割肉防口谓苏轼言熈宁荒政费多无益以救之迟故也谓修水利费短利长到嵊县用钱三十文籴稗一升缴进
　　乞修黄岩堰闸谓水利修则黄岩可无水旱之灾黄岩熟则台州可无饥馑之苦
　　乞减绍兴和买谓浙东惟温州无和买余六州共二十八万一千六百疋有竒而绍兴独当十四万六千九百有竒而防稽县元科纳一疋者今二疋半縁立法之初先支见钱漕臣私扵越而又复私扵防稽故所抛独多而贻害如此今欲去绍兴和买之而不先减当日请本之额如负千钧膂背不堪不减所负之物但移而寘之懐防必无益矣
　　乞减塩酒义役欲行二税塩万户酒皆福建法也义役则谓处州预排者有害欲依山隂置田助当役者而不预排
　　按唐仲友六状始行以丞相王淮之庇也道谊之不敌势利如此
　　守漳州奏减折茶钱龙眼荔枝干钱丰国监铸不足铅本钱赵不敌所増无额钱大略谓官吏无状避罪希赏不能仰体圣朝爱民厚下之本意不顾郡计之盈虚民情之苦乐既已増立虚额扵前而又强为登足扵后不过因民之诉讼而科罚之甚则诱人以告讦而胁取之
　　条奏经界先乞择官次乞户部给绍兴打量攅筭印本次乞圗帐书筭官为出费次乞通县均纽次乞官田槩量而辰戍丑未年更簿次乞召买废寺田产
　　乞褒录髙登其人尝同陈东上书后为静江古县令不肯为秦桧父立祠为潮州试官论直言不闻之可畏策闽浙水沴之所由桧益怒削官贬死容州
　　申请
　　自为同安簿即申学校及昬礼等事为南康申造甲不可为例増种麦徒相为欺新寨合废石堤合脩军治不可移湖口县而建昌星子县不可改江州木炭乞免折价谓农桑家有木无钱而畸零绢不可折钱反重及乞定五礼乞祀泗水侯孔鲤乞加封陶威公侃且述刘羲仲吴澥论賛辨梦登天折翼之诬
　　论督责税赋状督责二字考之前史则韩非李斯惨刻无恩诖误人主之术非仁人之所忍言也虑伤治体不敢奉行
　　差役利害状　朝廷罢支耆户长钱以充经緫制而此等重役遂一切归保正长
　　经界申状郑昭叔知僊游县丞经界行移覃思数日洞晓以告同官使洞晓又使保正长无不晓然后打量两月而办
　　湖南飞虎军辛弃疾剏置后改襄阳相去千二百余里非便
　　二十二二十三卷皆辞免状自初乞岳祠至乞致仕
</div>
    <div class="pagination">
<a href="黄氏日抄_page88.html">上一页</a><span>...</span><a href="黄氏日抄_page84.html">84</a><a href="黄氏日抄_page85.html">85</a><a href="黄氏日抄_page86.html">86</a><a href="黄氏日抄_page87.html">87</a><a href="黄氏日抄_page88.html">88</a><span class="current-page">89</span><a href="黄氏日抄_page90.html">90</a><a href="黄氏日抄_page91.html">91</a><a href="黄氏日抄_page92.html">92</a><a href="黄氏日抄_page93.html">93</a><a href="黄氏日抄_page94.html">94</a><span>...</span><a href="黄氏日抄_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
