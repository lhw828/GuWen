<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 146 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 146 页/共 162 页</h1>
    <div class="content">　　谓春秋三国之世号为多才非世道之幸也尚忍言之愚谓人才用而后见世方多事而后人才出其势则然汉唐之兴何尝无人才有英雄之君以主之天下赖以定于一不见其纷纷之迹耳以罪人才可耶
　　五代史
　　谓唐非天亡而自亡盗贼不肖皆足得国人主所当惕然自惧愚谓五代朝荣暮瘁亦自取灭亡耳然扫除乱畧以开圣世太平之基亦周世宗
　　总述
　　谓唐虞三代上之治为皇极下之教为大学行之天下为中庸汉以来无能明之者今世之学始于心而三者始明然唐虞三代由外无不合故心不劳而道自存今之为道者务出内以治外常患不合故具列其义天下得详焉其论甚异意其真有可得而详者及详皇极大学中庸三论则与今世所读洪范大学中庸三书本防不见其有一语类者玩索再三如适异国见蛮夷君臣问答议论曲折次第非无可闻之声终无可晓之说呜呼噫嘻何为而至是耶夫水心一水心也其论兵财民俗明白贯彻笔端有口一何竒也其论皇极大学中庸但见其班班有字而玩索莫晓一何甚也岂世自有能详之者耶抑姑俟千百歳后又出一水心而后能详水心之説耶不然水心所论皇极大学中庸恐别自有其书非世所通读之三书也耶
　　傅说
　　谓髙宗注想倾信为以其心而通物愚谓傅説事本无可论而论三代事本不必若是其文深山之舜莘野之伊傅岩之説皆当世伟人特未加之位耳傅説固非泛然胥靡也一念之切精诚交通梦亦其理之常而非异也水心之为此者特望人君之深信其臣欤
　　崔寔
　　谓寔劝其君以严刑为无术此长者之言也
　　诸葛亮
　　谓亮借兴汉之名以见于世今世有昭然不可掩之名义而非必借于外愚谓借亮以警当世可也谓亮为外借不可也
　　苏绰
　　谓商鞅以后皆谓古治为不可复行绰佐宇文泰方高氏扼关而攻西人凛不自保乃犹用古人治国之常道卒并齐灭梁益无敌于天下愚谓唐太宗之治多宇文之遗而水心之论即魏征所以斥封德彛者也
　　王通
　　谓圣人未尝絶后世而王通续经独得孔子之意以道观世则世无适而非道愚恐汉晋元魏未必真得唐虞三代之道王通续经亦未必真得孔子之意水心若旷然大观混精粗诚伪而不问固无不可者若以道观世则道固未尝无剂量其间也
　　廷对
　　主説谓以庸君行善政天下未乱以圣君行弊政天下不可治矣答前代道仁礼乐皆雅淡不事华藻答当时事多明勿谓宰相失职专限资格助吏部行有司之事谓諌官不谏诤反侵御史之事两制侍从不讲大政而弊精神于微文责儒臣太备而独当前世养兵之患不能寛横敛而裕民力及复雠在坚决信任其人大抵纯净非近世排仗语为多者比也
　　始议
　　其一谓国朝不务平西北小人因间复燕而国之守以离其论伟矣愚意窃谓尚有当讲求者耳唐虞三代所自有惟千里若侯服以至要荒则听其人之自守不过怀以德接以礼故事少而国易治秦汉尽并天下制于一人甚至反为夷狄于夷狄杀无辜之民以贪非其有之地鞭长不及马腹而国无宁日矣我太祖内收藩镇兵使无诸侯彊大如封建末流之弊外因边酋各为守无直邻彊敌如秦汉守塞转粟戍兵之扰处混一之势而能周尽天下之虑孰有加于我太祖者哉大计未集而后之谋国者轻挑强敌岂惟非太祖之心亦异于古人所以御天下之道矣必欲勤逺畧定西北为尽天下之虑谈何容易耶其谓建炎嗣统独失河东二年始失河南北绍兴元年始失京东西三年又失五路粘罕死尝举数千里地以还我兀术背盟分画才淮以南顔亮屠殒归义之民处处屯聚京东西秦鳯熈河州县相次而服宰辅继旧盟反割四要郡畀之其言备尽南渡曲折愚尝谓中原不失于南渡之前因南渡而后中原失意正谓此然念靖康而后中原尚有可复之机者三宗忠简肃清宫禁结山东河北义勇以请圣驾还京此一机也中原可不烦兵而复岳鄂王収复两京所向无前此一机也中原可乘胜而复逆亮速祸京东西等处响应思归此一机也中原可乗机而复迨我孝宗已非南渡初愤痛方新机防鼎来之比况汤思退史浩诸人遇中原思归者则还之金使甘心焉儒生尚何以空谈为哉虽然中原遗黎已厯祖孙三数世惓惓吾宋者犹新○其二谓国朝皆人主自为之遂废人而用法废官而用吏故人才衰乏外削中弱以天下之大而畏人又自熈丰以来世变纷更绍兴以来小人挟制隆兴以来取民已困犹以为仁俗衰时迫谁与谋长此所以不能尽天下之虑
　　取燕三篇
　　中原在望百年未复而首谋取燕已几于不切事情矣又以髙祖灭项为比岂类也哉高祖能灭项羽而不能不困于白登故夫事定之后不可以比方争之初而与夷狄争区区不可以比抚定中夏之事今必曰得燕蓟关隘而后吾国可以立秦筑长城矣果帝万世乎然则读水心取燕三篇不若诵吴起在德不在险一语
　　息虚论二篇
　　其一论亲征斥莱公为无识之甚嘻甚矣其二论待时谓越二十年之内日夜所为皆报吴然后可言待则正论也
　　实谋一篇
　　谓四总领为户部之害经緫制折帛钱为诸州之害版帐月桩为诸县之害此财以多为累也四屯驻大军耗总领之财厢禁土兵耗州县之财是兵以多为累也法度以密为累而治道不举纪纲以专为患而国威不立皆熟于治体之言也
　　财总论二篇
　　谓边一有警赋敛辄増既增后不可复减祖宗盛时所入比汉唐一再倍熈宁元丰以后随处之封桩役钱之寛剩青苗之结息比治平以前数倍蔡京变钞法以后比熈宁又再倍渡江以至于今视宣和又再倍此精于财用本末之言也
　　经总制钱
　　李宪经始熈河始有所谓经制财用童贯继之亦曰经制葢措画以足一方之用方腊残破东南陈亨伯以大漕兼经制使减役钱除头子卖糟酵以相补靖康召募翁彦国以知江宁兼总制强括民财数百万维扬驻跸吕熈浩叶梦得总财事议用陈亨伯所收经制钱者酒税头子所取犹止一二百万其后户部转运使动添窠名黄子游柳约之徒或以造船或以供军递添酒税随刻头子孟庾以执政为总制耆户长壮丁雇始行起二制并出色额数十酒有栁运副王祠部都督府二分本柄亏折官本茶有秤头篰息油单靥面商税有増添七分免役有一分寛剰得产有勘合典卖有牙契僧道有免丁截拨有縻费所收之多至千七百万截取以畀总领所之外户部经用十八出于经制于是州县之诛求者江湖为月桩两浙福建为版帐向之士大夫犹有知其不善今新进者矜奋视两税为何物而况逺及贡赋之法乎葢王安石之法桑羊刘晏所不道蔡京之法又王安石所不道而经总制之为钱也虽吴居厚蔡京亦羞为之故经总制钱不除则县以版帐月桩无失乎郡之经常为无罪郡以经总制钱无失乎户部之经费为有能而人才日衰昔之号为壮县富州者今所在皆不可举手齐民中产仅足者今转徙为盗贼冻饿而生民日困左右望而罗其细碎而国用日乏愚按水心之言恳切哀痛经总制钱诚所当除也而钱之未易除者兵之未省也水心此言为兵张本也
　　和买折帛二篇
　　谓和买惟军衣未可裁损其他宫禁官吏时节支赐一切不行可也谓既有夏税折帛又有和买折帛且本以有所不足于夏税而和买以足之今二者均折于义何取必钩攷其凡目而后可有所是正也
　　茶盐
　　谓茶盐之太甚利之太深刑之太重
　　兵总论二
　　谓边兵当因其地练其民不待内地之兵食宿衞兵当因都邑近民敎成畨上与募士杂用廪其半而不全养大将屯兵悉募教精鋭全养之州郡守兵以州郡之人守之不以州郡之力养之今四者皆募而竭国力以供其衣食力则已困用则不可太祖收藩镇权汰兵使极少治兵使极严正非恃兵以为固数不满二十万自恃兵为国之説炽庆厯至有百万兵尽用衰世刻剥之术取于民以防之及不可用则又俛首事仇使之自安营伍中王安石知兵之不胜食而犹悟籍兵之不必多教保甲至四五十万阴欲代正兵正兵不可代而天下之势愈弱绍圣以后保甲复治正兵自若大观政和中保甲至六七十万平民相挺化为盗贼斡离不挟兵才万余莫有敌者仓卒召勤王而冦掠遍天下矣
　　四屯驻大兵
　　谓秦桧约诸军支遣之数分天下之财命朝臣緫领之疲尽南方之财力以养此四大兵惴惴常不足昔祖宗竭天下财以养天下兵固前世所无而今日竭南方以养四屯又祖宗所无地则北为重财则南为多运吾多财取地于北则可奈何尽耗于三十万之瘁卒袭五六十年之积弊以为庸将腐阉卖鬻富贵之地乎
　　厢禁军弓手土兵
　　谓厢军供杂役禁军教战守弓手为县之巡徼土兵为乡之控扼今州郡二税及酒税窠名尽以上供者朝廷既以养大兵而州郡以其自当用度者尽以养厢禁土兵故不减宿衞屯驻兵国力不寛不减厢禁弓手土兵州郡力不寛
　　法度总论
　　谓唐虞三代国自行其政家自专其业秦汉晋隋唐一郡行其一郡一县行其一县本朝惩创五季细者愈细密者愈密揺手举足輙有法禁故君子不可用而用小人官不可任而任吏人情事理不可信而信法用人以资格为利而资格为用人之害铨选以考任为利而考任为铨选之害荐举以关陞改官为利而关陞改官为荐举之害至于任子则有数害员郎即得荫补为一害太中大夫待制以上荫京官为一害一人入仕世爵无穷为一害科举亦有数害取以艺既薄于古今并艺失之为一害古者化天下为士使知义今化以入官为一害解额一定为一害一预乡贡老不成名锡以官为一害以利诱天下为学校之害责以记诵为制科之害进人于应用之文为宏词之害保正长通天下患之而役法为害定为新书以一条贯而新书为害禁切监司反甚州县而监司之法为害府史胥徒植根固本而胥吏为害行经界则经界为害行保甲则保甲为害行方田则方田为害行青苗市易则青苗市易为害举事立法无非所以求利而事立法行则无非为害贤者以为是必不可去之害愚者则恃其有是害小人则或求甚于所害愿揭其条目而治之去害而就利使天下旷然一日得行于昭昭之涂
　　资格
　　资格者生于世之不治贤否混并而无所别故以此限之非善法明矣而李沆十数人以守资格得名而其时亦以致治盖能先别其流品其人有自小官其望已足以为卿相特欲其敭厯以实之而已若此者可谓得资格之利今也无有流品资深者叙进格到者次迁侍从不荐士执政不举贤执资格以进曰此足以任此矣此所谓受资格之害也
　　铨选
　　吏部者朝廷喉舌之处尚书侍郎者天子贵近之臣与之以天下士大夫甄别黜陟之柄乃曰一切有法葢大臣不知职任止以堂除为大权无怪铨选奉行文书若堂除尽归铨部然后大臣知职任而铨选亦能少助朝廷用人尚书侍郎不虚设矣
　　荐举
　　谓使天下之大吏得举天下之卑官冝若为善法矣今乃为大害盍多其考累其任使其积日计月无过者循至京官则士之稍自重者知有常途不汲汲焉卑身卑体以求举而举人者亦不困于求者之多真能举贤以报上愚谓此今世第一当务之急也夫人主所与共治天下者人才耳今顾困于三荐关陞五荐改官之弊例中朝士大夫弊于为人求监司太守弊于无以应中朝之求下之小官弊于宛转中朝以代已之求甚至交易成市以求充所谓三者五者弊例之数而人才沦胥以败矣所与共治天下者将谁属邪水心积日计月循至京官之说虽犹不免于贤愚同滞然犹愈于今之贤者以不求而困不肖者反以肆求而达也呜呼悲夫奈何亦未之能行耶
　　任子
　　谓员郎非甚重之官常调至此者可勿复与若从官宰执子弟则以今所与员郎者与之可也愚谓水心之议是矣然行之一家必自出于贤士大夫之意行之天下必自出于人主之意必建议者行之则韩范尝朝奏而夕斥矣乌乎行
　　科举
　　谓一预乡贡锡之官盖艺祖闵天下士有更五代困屋者因为之赐愚按邵氏闻见録载富郑公以私故交段希元等耳今谓艺祖当考
　　学校
　　谓大学以利诱天下献颂拜表希望恩泽一有不及谤议喧然谓州县学徒以聚食而俊秀者不愿今冝稍重大学择大儒相与讲习而州县学冝考察以上闻愚谓士风之坏极矣王者必世而后仁非一旦法度之所能为也因今之俗而欲变今之法欲讲习之彼且溃而四出欲考察之是太学之利诱又徧诱天下州县学矣
　　制科
　　谓制举之法反宻于科举徒立法以困天下泛然能记诵者豪杰不屑也故哲宗以为今进士防有过此者而制科再废其幸而取者往往不迨科举之俊且其为急官爵计耳
　　宏词
　　谓朝廷诏告典册之文当使简直宏大敷畅义理以风晓天下典谟训诰诸书是也四六对偶铭檄賛颂循防汉末以及宋齐此真两汉刀笔吏能之而不作者而今世谓之竒文絶技以此取天下士而用之于朝廷何哉且又有甚悖戾者熈宁既禁士之求仕者为词赋而反以美官诱巳仕者使为宏词既以为宏词则其人已自絶于道德性命且昔因罢词赋而置词科今词赋经义并行则宏词直当罢之而已
　　役法
　　昔者保伍其民有保正副户长则催科耆长则追胥皆有雇直其后以起发上供而耆户长之役尽归保正副
　　新书
　　谓本朝以之为经而勑令格式随时修立自嘉祐熈宁元丰元祐绍圣大观政和绍兴皆自为书乾道淳熈已再成书不任人而任法姑任人以行法可矣
　　吏胥
　　谓今世号公人世界官无封建而吏有封建天下事立成书而付之吏得知而官不得知胡不使新进士及任子之应仕者更迭为之受财鬻狱必大减且因以习士大夫使有材一利也无根固窟穴二利也稍去冗官争夺伺之风渐息三利也愚谓水心此义固善更合考汉世辟掾事其长之礼何若必拜立左右恐今世习骄成俗为新进士任子者不屑尔
　　监司
　　谓操制监司非时不得巡厯或巡厯不得过三日吏卒批劵所受礼馈皆有禁一失也运司刬刷州郡财赋提举司督责茶盐提刑司催趣经总制钱印给僧道免丁由子下法不义反甚州郡二失也
　　纪纲一
　　谓纪纲法度一事也法度其细纪纲其大本朝细大俱失愚闻先儒谓本朝大纲亡万目亦不甚举盖指三纲关天理人心者也水心有取于秦汉之强而不满于本朝之弱盖他有所谓纪纲矣岂有激之言乎
　　纪纲二
　　谓唐失其道捐内地为藩镇内外皆坚而人主不能自安本朝反其弊内外皆柔有大不可安者
　　纪纲三
　　谓富弼韩琦不能以歳月成天下事王安石欲反之而不知其纪纲内外之间
　　纪纲四
　　谓李纲议分京东河北用唐藩镇法措置已陋括马敛财搔动天下张浚赵鼎泛然于事机之会
　　终论一二
　　请分两淮江南荆湖为四镇以今驻劄兵各委之财赋皆得自用朝廷无复与则经緫制镇可罢而朝廷寛愚谓水心欲寛朝廷者欲寛民也然四镇何以养兵将不各竭其民乎且不特此也本朝以仁立国柔弱之弊大略似周而夷狄之祸亦略似周周东迁不复振我南渡能复振者封建之势分诸人州县之权握于我耳既南渡矣可更尽举州县弃之四镇乎且水心独不闻唐之藩镇乎太祖正惩其弊而尽收诸道兵财之权今若复弃之四镇四镇将各竭民力以自固我亦将何所取以制四镇若四镇之説行天下事去乆矣岂特不能寛朝廷而已哉水心既欲分四镇以寛朝廷又欲籍三等以上户为兵罢厢禁军弓手以寛州县州县纵寛民不愈扰乎且两淮江南荆湖傥属四镇朝廷所自有不过两浙两浙将何以制四镇州县又乌乎寛
　　终论三四
　　谓阿骨打初豪其部中不堪契丹主延禧之烦扰囚执而叛延禧政乱不交锋而得国阿骨打死吴乞买不能主令而斡离不黏罕分之其后兀术来江南空千里无当之者未尝与之战败则黏罕兀木何能独过古之夷狄而遂取中原哉且彼所欲得河北河东且山东河南之地先以与张邦昌后以与刘豫后又以归我我不能守彼方据之彼其生长极北一朝起于不顾死命之中杨朴者因敎以称帝郭药师又导以犯阙黏罕兀木本无其志也自绍兴十一年之后不惟我之所欲在和其女真亦以和为利其事在一大战而胜之耳愚观水心议论边情甚悉然欲一大战必有勾践苦心实政乃可非可以议论为也
　　终论五
　　谓赵鼎泛然于事机之间张浚任疎尤为无统纪又无倚仗而秦桧之论入且谓中原响应张浚而来皆为不义之人志念不靖何哉立论之太无忌惮
　　终论六
　　谓不当进而置兵者四襄阳出宛洛兴元出秦鳯必入势也合淝出亳宋防海取齐不必进者也当守置兵者二建康鄂州也不二十万足以满之
　　终论七
　　虽以取秦荆襄取韩魏淮取梁汴防海虽不当齐可取齐不知水心此言果能如韩信于髙祖孔明昭烈言之必能行耶亦姑言之者耶然韩信孔明次第而举未尝分兵四出且荆襄于韩魏防海于齐皆非所取恐亦自败之道果善用兵自淮鼓行四逹矣
　　上殿劄子
　　论乗机待时四难五不可已见正集【淳熈十四年孝宗之二十六年也】
　　应诏条奏六事
　　光宗初即位时所上也六事谓国势也士也民也兵也财也纪纲法度也六事未善以防弱分裂雠耻弊壊之时而处以中国全盛夷狄賔服之势不能先明所以治其国之意也大槩欲寛赋省兵振弱为强此水心平生忧国爱君之志其谓国家有休兵之实过于文景而天下被用兵之害甚于武帝此言颇切事情【亦已见正集】
　　后緫
　　水心别集水心论治之书也别集后緫又其救世之防也极论本朝兵以多而弱财以多而乏任法而不任人一事以上尽出专制而天下之势至挛缩而不可为为之激烈愤痛开阖数万言盖能言之士莫之能尚也然论治犹医然论已坏之证易而求必效之方难水心始论厯诋本朝先正大臣无一知治体而要其究极乃谓不能如秦之强始论必欲取幽燕守关塞然后可以立国而要其究极乃欲于东南一隅更裂两淮江南荆湖而授之人始论欲尽省养兵之费以寛民而要其究极乃欲买官田召民租佃如私家以赡兵食夫其欲取幽燕者欲强其国如秦也欲省养兵以寛民者欲厚其力取幽燕也欲买官田者欲省以民养兵之扰也千条万绪宛转铺张而卒归宿于买官田买官田果必效之方否耶世降俗漓法宻文弊民之不可一日与官接犹羊之不可与虎羣也且岂独官于民为然衣食稍裕之家以其田使邻之人佃之所经由不过一二顔情稔熟之奴而邻之人已不胜其田主之苛取奴之奸欺矣又稍稍积而至于富贵之家以其田使乡之人佃之其苛取其奸欺甚至虐不可支有举室而逃或捐性命以相向者矣顾欲官买田而民佃之耶今观水心先以水心温州一郡为准欲绕城三十里内买其田一半计谷九万八千一百二十五扛以养兵二千七百二十二人官吏卒掌之者七十六人乡官及保甲头催之者七十人作米者百二十人出纳期会下至□箕苕菷之费无不会计曲尽水心自谓可以永免扰民矣然必为监官为乡官为吏卒甲头者人人水心也世世水心其人也则量租可无斛面纳租可无费钱催租可无椎剥其或我水心而人不水心也此一时之人水心而后之人不水心也则今世官取斛面往往倍正斛是温州尽三十里所出不足以供租入之半也其柰何今世纳官租之费石不下三数贯是既尽三十里所出又须别营钱以资纳也其柰何今世吏卒催租鸡犬为尽徒亏官额以饱私囊是三十里倍钱纳租之外又将不胜其横扰且亏官也其柰何且其立法之细亦多难乆者如监官防子月支钱二贯二贯果足以赡其养者乎催租甲头歳支谷一扛一扛果足以偿其劳者乎脚子三十名无请给无请给而有家食官作者乎大抵人情之于剥民如蚊蟁吮血茍有其隙不约胥会所谓监官一员必且増监门必且増斛面必且以机察提督江湖乞丐之靡必且干势要挟阔书求为司门求为敖口求为催租官况于吏卒何可预防数之一者必且増而十数之十者必且増而百况其私取何可预限官租之赢既倍而吏卒之扰又烦正恐佃户逃而追业主业主逃而追亲丁不特绕城三十里地荒民散四境亦萧然矣水心乃曰所行止傅城而数百千里不预闻焉岂但思其利而不暇思其害者乎且水心徧举本朝法度凡其为利无一非害祖宗之思虑亦深于水心矣久且不能无害岂水心之官田独能保其无害者乎呜呼必水心之言用也天下之扰乆矣景定三年甲子春后学黄震谨书







　　黄氏日抄卷六十八
<子部,儒家类,黄氏日抄>
　　钦定四库全书
　　黄氏日抄卷六十九　　　　宋　黄震　撰奏劄
</div>
    <div class="pagination">
<a href="黄氏日抄_page145.html">上一页</a><span>...</span><a href="黄氏日抄_page141.html">141</a><a href="黄氏日抄_page142.html">142</a><a href="黄氏日抄_page143.html">143</a><a href="黄氏日抄_page144.html">144</a><a href="黄氏日抄_page145.html">145</a><span class="current-page">146</span><a href="黄氏日抄_page147.html">147</a><a href="黄氏日抄_page148.html">148</a><a href="黄氏日抄_page149.html">149</a><a href="黄氏日抄_page150.html">150</a><a href="黄氏日抄_page151.html">151</a><span>...</span><a href="黄氏日抄_page147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
