<!DOCTYPE html>
<html>
<head>
    <meta charset="UTF-8">
    <title>御定孝经衍义 - 第 69 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定孝经衍义 - 第 69 页/共 73 页</h1>
    <div class="content">　　刘恕赐第调钜鹿主簿和川令发强擿伏一时能吏自以为不及恕为人重意气急然诺郡守罪被劾属吏皆连坐下狱恕独恤其妻子如己骨肉又面数转运使深文峻诋司马光编资治通鉴召为局僚王安石与之有旧欲引寘三司条例恕以不习金谷为辞因言天子方属公大政宜恢张尧舜之道以佐明主不应以利为先又条陈所更法令不合众心者劝使复旧至面刺其过安石怒变色如铁恕不屈或稠人广坐抗言其失无所避遂与之絶方安石用事呼吸成祸福髙论之士始异而终附之面誉而背毁之口顺而心非之者皆是也恕奋厉不顾直指其得失无所隠
　　【臣】按自古谓周之士贵秦之士贱【臣】以汉唐宋三代之士观之盖东都之士贵于西都赵宋之士贵于李唐矣夫以礼义亷耻谓之四维此士风之所以盛衰而国势之所以废兴存亡也西京如谷子云楼君卿之属徘徊于五侯之门而以得其一饮一食之赐为荣也亦可羞矣又况莽大夫乎东都汝颍之间髙处士之节与党人之祸者比比相属而不轨之臣惮于名义犹逡巡没世以是相比贵贱可知李唐中叶以后朝士朋比相倾而游于方镇者往往艳其金帛之赠因其厚簿往来去就携其表荐以取科第甚者赋诗献谀托肺腑愿出死力则有感恩知有地不上望京楼之句于是乎四维扫地沿及五代五十余年之间改玉更步如弈棋然士之放利茍合者遂恬不知夫事数姓之为辱也然则赵宋之士其最优乎【臣】观富韩范欧之诸钜公濂洛关闽之诸夫子与夫后先并起之诸君子其道徳勋业文章既卓卓乎其诸千百世而不朽矣【臣】读文苑又可慨焉其士之能自守者固往往而载于是编也至于之二子者其确乎不拔之操又其特哉宋祚之所以弱而后亡者亦士大夫之礼义廉耻有以维之及其既亡而冐白刃蹈海濵死者亦伙矣此非前哲之流风余泽使之然乎【臣】故于二子之事着其本末于事长之科以见经之所谓顺者在此不在彼也
　　元李昶以春秋中第释褐徴事郎孟州温县丞国兵下河南奉亲还乡里行台严实辟授都事改行军万户府知事实卒子忠济嗣陞昶为经歴居数岁忠济怠于政事贪佞抵隙而进昶言于忠济曰比年内外相尚饮宴无度库藏空虚百姓匮乏若犹循习故常恐或生变惟阁下接纳正士黜逺小人去浮华敦朴素损骑从省宴游虽不能救已然之失尚可以弭未然之祸时朝廷裁抑诸侯法制寖密忠济纵侈自若昶以亲老求解不许俄以父忧去官杜门教授一时名士若李谦马绍辈皆出其门
　　【臣】按昶后见世祖论治国用兵之要因被宠遇有所访问知无不言世祖尝燕处望见李秀才至辄敛容敬礼防严忠济罢其弟忠范代之忠范表请昶师事之特授翰林侍讲学士行东平路总管军民同议官昶条十二事刬除宿弊盖昶虽忠于朝廷而始终周旋于严氏父子兄弟之间敦顺长之义者也
　　吕思诚为国史院检讨官文宗在奎章阁有防取国史阅之左右舁匮以往院长贰无敢言思诚在末僚独跪阁下争曰国史纪当代人君善恶自古天子无观阅之者事遂寝
　　【臣】按人主不得观国史记注此歴代相传之故事院长之所当力争者长不能争而末僚争之使争而不得又将获戾而争之而得其美一归于长官此思诚之不争之于其长而争之于君固将以身任之而不以累其长也思诚之为景州蓨县尹其异政不可殚述官至中书左丞三为祭酒一法许衡之旧素以劲抜闻不为世所屈惟然故其顺足称也
　　于文传登延祐二年乙科授同知昌国州事长于治剧所至俱有善政自其始至昌国即能柔之以恩信于是海岛之民虽顽犷不易治至有剽掠海中若化外然者亦为之变俗初长官强愎自恣文传推诚以待之乆乃自屈服盐官方倚转运司虐使州民家业破荡文语同列曰吾属受天子命以牧此民可坐视而弗救之乎乃亟为陈理上官莫能夺民赖以免
　　【臣】按文传长于政事其治行往往为州县最涖官昌国新发于硎能使长官屈服其所陈理莫之能夺此推诚待人之验也君子亦诚而已矣
　　盖苗登进士第授济宁路单州判官州多系囚苗请疏决之知州以为囚数已上部使者未报不可决苗曰设使者有问请身任其责知州乃勉从之使者果阅牍而去岁饥白郡府未有以应防他邑亦以告郡府遣苗至户部以请户部难之苗伏中书堂下出糠饼以示曰济寜民率食此况不得此者尤多岂可坐视不救乎因泣下时宰大悟凡被灾咸获赈焉有官粟五百石陈腐以借诸民期秋熟还官及秋郡责偿甚急部使者将责知州苗曰官粟实苗所贳今民饥不能偿苗请代还使者
　　乃已其责
　　【臣】按史称苗学术淳正性孝友喜施广置义田以赡宗族平居恂恂谦谨及至遇事张目敢言虽经挫折无所回挠有古遗直之风盖其在单州事有难处皆身任其责以一判官而能得之于州得之于部使者得之于时宰其唯古之遗直乃能为天下之至顺哉
　　以上事长顺







　　御定孝经衍义卷九十五
<子部,儒家类,御定孝经衍义>
　　钦定四库全书
　　御定孝经衍义卷九十六
　　庶人之孝
　　爱亲
　　左传赵宣子【盾】田于首山舍于翳桑【桑之多隂翳者】见灵辄饿问其病曰不食三日矣食之舍其半问之曰宦三年矣未知母之存否今近焉请以遣之使尽之而为之箪食与肉寘之槖以与之既而与为公介【晋灵公伏甲攻盾】倒防以御公徒而免之问何故对曰翳桑之饿人也问其名居不告而退遂自亡【宣公二年】
　　【臣】按辄本晋人三年于外至是而归矣已近其家而病不能行也食之舍半其念母岂不勤哉寘槖之赐母子俱感是以有倒防之报也
　　史记刺客列传聂政者轵深井里人也杀人避仇与母姊如齐以屠为事严仲子与韩相侠累有隙求人可以
　　报侠累者或言聂政勇敢士也避仇隠于屠者之间严
　　仲子至门请数反然后具酒自畅【当作觞】聂政母前酒酣严仲子奉黄金百镒前为聂政母寿聂政惊恠其厚固谢严仲子严仲子固进而聂政谢曰臣幸有老母家贫客游以为屠狗可以旦夕得甘毳以养亲亲供养备不敢当仲子之赐严仲子辟人因为聂政言曰臣有仇而行游诸侯众矣窃闻足下义甚髙故进百金者将用为夫人粗粝之费得以交足下之驩岂敢以有求望耶聂政曰臣所以降志辱身居市井屠者徒幸以养老母老母在政未敢以身许人也乆之聂政母死既以葬除服聂政曰嗟乎老母今以天年终政将为知己用乃遂西至濮阳见严仲子仗劒至韩刺杀侠累
　　【臣】按刺客至抗暴也尚知爱其母合于礼之所谓父母存不许友以死者也
　　钟离意迁堂邑令县人防广为父报雠系狱其母病死广哭泣不食意怜伤之乃听广归家使得殡殓丞掾皆争意曰罪自我归义不累下遂遣之广敛母讫果还入狱意密以状闻广竟得以减死论
　　【臣】按防广之孝赖意以全在意则为锡类在广则至爱结心矣
　　晋王谈父为邻人窦度所杀谈隂有复雠志而惧为度所疑寸刃不畜日夜伺度未得至年十八乃密市利锸阳若耕鉏者度常乘船出入经一桥下谈伺度行还伏草中度既过谈于桥上以锸斸之应手而死太守孔岩义其孝勇列上宥之
　　吴逵吴兴人也经荒饥疾疫合门死者十有三人逵时亦病笃其丧皆邻里以蓆裹而埋之逵夫妇既存家极贫穷冬无衣被昼则佣赁夜烧砖甓昼夜在山未尝休止遇毒蛇猛兽辄为之下道期年成七墓十三棺时有赠一无所受太守张崇义之以羔雁之礼礼焉卒于家
　　夏统幼孤贫养亲以孝闻睦于兄弟毎采梠求食星行夜归或至海边拘螊以资养
　　吴猛少有孝行夏日常手不驱蚊惧其去已而噬亲也南史刘瑜七岁丧父事母至孝年五十二丧母三年不进盐酪号泣昼夜不絶声勤身力以营葬事服除二十余年布衣蔬食言辄流涕常居墓侧未尝暂违
　　陈遗少为郡吏母好食锅底饭遗在役恒帯一囊每煮食辄录其焦以遗母后孙恩乱聚得数升恒帯自随以此得活母昼夜泣涕目为失明耳无所闻遗还入户再拜号咽母豁然即明
　　张楚母病命在属纩祈祷苦至烧指自誓精诚感悟疾时得愈
　　丘杰十四遭丧以熟菜有味不尝于口岁余忽梦见母曰死止是分别耳何事乃尔荼苦汝噉生菜遇虾蟇毒灵牀前有药三丸可取服之杰惊起果得瓯瓯中有药服之下科斗子数升丘氏世宝此瓯
　　王彭家贫力弱无以营葬兄弟二人昼则佣力夜则号感乡里并哀之乃各出夫力助作塼塼须水而天旱穿井数十丈泉不出墓处去淮五里荷担逺汲困而不周彭号天自诉如此积日一旦大雾雾歇塼灶前忽生泉水乡邻助之者并嗟神异葬毕水便自竭
　　许昭先父母皆老病家无僮役竭力致养甘防必从宗党嘉其孝行
　　余齐人少有孝行为邑书吏父殖在家病亡信未至齐人谓人曰比肉痛心烦有如割截居常惶骇必有异故信寻至以父病报之四百余里一日而至至门方知父死号踊恸絶良乆乃苏问父所遗言母曰汝父临终恨不见汝齐人即曰相见何难于是号呌殡所须臾遂絶有司奏改其里为孝义里赐其母谷百斛
　　崔怀顺父邪利为魏所获怀顺与妻房氏笃爱闻父见获即日遣妻布衣蔬食如居丧礼岁时北向流涕邪利后仕魏书戒怀顺不许如此怀顺得书更号泣淮北入魏怀顺因归北至代都而邪利己卒怀顺絶而复苏载丧还青州徒跣氷雪土气寒酷而手足不伤时人以为孝感
　　王虚之十三丧母三十三丧父二十五年盐酢不入口病疾着牀忽有一人来问疾谓之曰君病寻差俄而不见病果寻差庭中杨梅树隆冬三实又每夜所居有光如烛墓上橘树一冬再实时人以为孝感所致时又有顾昌衍江柔之江轲并以笃孝知名
　　萧叡明母病风积年沉卧叡明昼夜祈祷时寒下泪为之氷如筯额上叩头血亦氷不流忽有人以小石函授之此疗夫人病叡明跪受之忽不见以函奉母函中惟有三寸绢丹书为日月字母服之即平复时又有鲜于文宗年七岁丧父父以种芋时亡至明年芋时对芋呜咽如此终身
　　公孙僧逺居父丧至孝事母及伯父甚谨年饥僧逺省飱减食以养母
　　韩系伯事父母孝谨
　　孙淡事母至孝母疾不眠食以差为期母哀之后有疾不使知也
　　华宝【晋陵无锡人】父豪戍长安宝年八岁临别谓宝曰须我还当为汝上头长安陷宝年至七十不婚冠或问之宝号恸弥日不忍答也同郡薛天生母遭艰菜食天生亦菜食母未免丧而死天生终身不食鱼肉又同郡刘怀义与弟怀则年十岁遭父丧不衣絮帛不食盐菜并表门闾
　　解叔谦母有疾叔谦夜于庭中稽颡祈福闻空中语曰此病得丁公藤为酒便差即访医及本草注皆无识者乃求访至宜都郡遥见山中一老公伐木问其所用答曰此丁公藤疗风尤验叔谦便拜伏流涕具言来意此公怆然以四段与之并示以渍酒法叔谦受之顾视此人不复知处依法为酒母病即瘥时又有宗元卿庾震朱文济匡昕鲁康祚谢昌防皆有素履而叔谦尤髙元卿有至行蚤孤为祖母所养祖母病元卿在逺辄心痛大病则大痛小病则小痛以此为常乡里号曰宗曾子滕昙恭年五岁母杨氏患热思食寒土俗所不产昙恭歴访不能得衔悲哀切俄遇一桑门问其故昙恭具以告桑门曰我有两分一相遗还以与母举室惊异寻访桑门莫知所在及父母卒昙恭并水浆不入口者旬日感恸呕血絶而复苏隆冬不着茧絮蔬食终身每至忌日思慕不自堪昼夜哀恸人号为滕曾子时有徐普济者居丧未葬而邻家火起延及其舍普济号恸伏棺上以身蔽火邻人往救之焚炙已闷絶累日方苏韩灵敏早孤与兄灵珍并有孝性母寻又亡家贫无以营葬兄弟共种朝采子暮生已复遂办凶事张景仁父为同县韦法所杀景仁时年八岁及长志在复仇遇法于公田渚手斩其首以祭父墓事竟诣县自乞依刑法时简文在镇乃下教褒美原其罪下属长蠲其一户租调以旌孝行
　　贾恩少有志行母亡居丧过礼未葬为邻火所逼恩及妻柏氏号哭奔救邻近赴助棺榇得免恩及柏俱烧死有司奏改其里为孝义里
　　张昭字徳明幼有至性父患消渴嗜鲜鱼昭乃身自结网捕鱼以供朝夕弟干亦有至性及父卒兄弟并不衣绵帛不食盐酢日惟食一升麦屑粥每一感恸必致欧血邻里闻之皆为涕泣父服未终母陆氏又卒兄弟遂六年哀毁形容骨立家贫未得大葬遂布衣蔬食十有余年杜门不出屏絶人事
　　王知元居家以孝闻及丁忧哀毁而卒诏改所居青苦里为孝家里
　　剡县小儿年八岁与母俱得赤斑病母死家人以小儿犹恶不令其知小儿疑之问云母尝数问我病昨来觉声羸今不复问何也因下牀扶匐至母尸侧顿絶而死乡邻告之县令宗善才求表庐事竟不行
　　北史樊逊祖琰父衡竝无官宦而衡性至孝丧父负土成坟植柏方数十亩朝夕号慕
　　杨引三岁丧父为叔所养母年九十二终引年七十五哀毁过礼三年服毕恨不识父追服斩衰食粥粗服誓终身命经十三年哀慕不改郡县州闾三百余人上状称美有司奏宜旌赏复其一门
　　长孙虑母因饮酒其父真呵叱之误以杖击便即致死真为县囚执处以重坐虑列辞上书云父母忿争本无余恶直以谬误一朝横祸今母丧未殡父命旦夕虑兄弟五人并冲幼虑身居长今年十五有一女弟向始四岁更相鞠养不能保全父若就刑交坠沟壑乞以身代老父命使婴弱众孤得防存立尚书奏云虑于父为孝子于弟为仁兄寻情究状特可矜感孝文帝诏特恕其父死罪以从逺流
　　孙益徳其母为人所害益徳童幼为母复仇还家哭于殡以待县官孝文文明太后以其幼而孝决又不逃罪特免之
　　董洛生居父丧过礼诏遣秘书中散温绍伯奉玺书慰之令自抑割以全孝道又诏其宗亲使相喻奬勿令有灭性之讥
　　吴悉达兄弟三人年并幼小父母为仇所杀四时号慕悲感乡邻及长报仇避地永安昆弟同居四十余载闺门和睦让逸竞劳乡里五百余人诣州称颂焉刺史以悉达兄弟行着乡里版赠悉达父渤海太守悉达后欲改葬亡失坟墓推寻弗获号哭之声昼夜不止呌诉神祗忽于悉达足下地陷得父铭记因迁葬曾祖以下三世九丧倾尽资业不假于人哀感毁瘁有过初丧有司奏闻标闾复役以彰孝义时有齐州人崔承宗其父于宋世仕汉中母丧因殡彼后青徐归魏遂为隔絶承宗性至孝万里投险偷路负丧还京师黄门侍郎孙惠蔚闻之曰吾于斯人见廉范之情矣于是吊赠尽礼如旧相识
　　王续生遭继母忧居丧杖而后起及终礼制鬓髪堕落形体枯瘁有司奏闻宣武诏标旌门闾甄其徭役李显达父丧水浆不入口七日鬓髪堕落形体枯瘁仓跋丧母水浆不入口五日吐血数升居忧毁瘠见称州里有司奏闻孝武诏标门闾
　　张升丧父饮水絶盐哀毁过度形骸枯瘁骨立而已髪落殆尽声闻乡里盗贼不侵其闾州表以闻标其门闾荆可性质朴容止有异于人能苦身勤力供养其母随时甘防终无匮乏母丧水浆不入口三日悲号擗踊絶而复苏者数四葬母之后遂庐于墓侧昼夜悲哭负土成坟蓬髪不栉莱食饮水而已然可家旧墓茔域极大榛芜至深去家十余里而可独宿其中与禽兽杂处哀感逺近邑里称之可乡人以可孝行足以励风俗乃上言焉周文令州县表异之及服终之后犹若居丧大冢宰晋公防闻可孝特引见焉防亦至孝其母阎氏没于敌境不测存亡毎见可自伤乆乖膝下而重可至性可卒后防犹思其纯孝收可妻子于京城恒给其衣食秦族祖白父雚竝有至性闻于闾里族性至孝事亲竭力及父丧哀毁过礼每一恸哭酸感行路既以母在恒抑割哀情以慰其母意四时珍羞未尝匮乏与弟荣先复相友爱寻而其母又没哭泣无时唯饮水食菜而已终丧之后犹蔬食不入房室二十许年邑人王元达等七十余人上其状有诏表其门闾荣先亦至孝遭父丧遂以毁卒邑里记其孝行周文嘉之乃下诏褒美皇甫遐性纯至少丧父事母以孝闻后遭母丧乃庐于墓侧负土为坟晓夕勤力未尝暂停积以岁年坟髙数丈周迥五十余步食粥枕土栉风沐雨形容枯悴家人不识当其营墓之初乃有鸱鸟各一徘徊悲鸣不离墓侧若助遐者经月余日乃去逺近闻其至孝竞以米麪遗之遐皆不受郡表上其状有诏旌异之
　　张元性谦谨有孝行祖卧疾再周元恒随祖所食多少衣冠不解旦夕扶持及祖没号跳絶而复苏随其父水浆不入口三日县博士杨轨等二百余人上其状有诏表其门闾
　　田翼养母以孝闻其后母卧疾岁余翼亲易燥湿母食则食母不食则不食母患暴痢翼谓中毒遂亲尝秽恶母终翼一恸而絶妻亦不胜哀而死乡人共厚葬之钮因性至孝子士雄少质直孝友丧父庐于墓侧负土成坟其庭前有槐树先甚郁茂及士雄居丧树遂枯死服阕还宅死槐复荣隋文帝闻之叹其父子至孝下诏褒扬号其里为累徳里
　　刘仕儁性至孝丁母丧絶而复苏者数矣勺饮不入口者七日庐于墓侧负土成坟列植松柏虎狼驯扰为之取食隋文帝表其门闾
　　华秋幼丧父事母以孝闻家贫佣赁为养其母患疾秋容貌毁瘁鬓须尽改母终遂絶栉沐发尽秃落庐于墓侧负土成坟有人欲助之者秋辄拜而止之郡县大猎有一兔逐之奔入秋庐中匿秋膝下猎人至庐所异而免之自尔此兔常宿庐中驯其左右郡县嘉其孝感具以状闻降使劳问而表其门闾后羣盗起常往来庐之左右咸相诫曰勿犯孝子乡赖秋全者甚众
　　唐张士岩父病药须鲤鱼冬月氷合有獭衔鱼至前得以供父父遂愈母病痈士岩吮血父亡庐墓有虎狼依之
　　焦怀肃母病毎尝其唾若味异辄悲号几絶母终水浆不入口五日负土成坟庐守日一食杖然后起继母没亦如之
　　张进昭母患狐刺左手堕而终及殡进昭截左腕庐于墓
　　张志寛居父丧而毁州里称之王君廓兵略地不暴其闾倚全者百许姓后为里正忽诣县称母疾求急令问状对曰母有疾志寛辄病是以知之令谓其妄系于狱驰验如言乃慰遣之母终负土成坟手莳松柏髙祖遣使者就吊拜员外散骑常侍赐物四十段表其闾王少元父隋末死乱兵遗腹生少元甫十岁问父所在即哀泣求尸时野中白骨覆压或曰以子血渍而渗者父胔也少元镵肤阅旬而获遂以葬创甚弥年乃兴贞观中州言状拜徐王府参军
　　程袁师母病十旬不褫带药不尝不进代弟戍洛州母终闻讣日走二百里因负土筑坟号癯人不复识改葬曾祖以来阅二十年乃毕常有白猴黄蛇驯墓左每哭羣鸟鸣翔
　　梁文贞少从军守边逮还亲已亡自伤不得养即穿圹为门晨夕泛扫庐墓左喑黙三十年家人有所问画文以对防官改新道出文贞庐前行旅见之皆为流涕有甘露降茔木白兔驯扰县令刋石纪之刺史表文贞孝絶伦诏付史官
　　张琇父审素为隽州都督有陈纂仁者诬其冒战级私庸兵明皇诏监察御史杨汪即按纂仁复告审素与总管董堂礼谋反汪遂当审素实反斩之没其家琇与兄瑝尚幼徙岭南乆之逃还汪更名万顷瑝时年十三琇少二岁夜狙万顷于魏王池瑝斫其马万顷惊不及鬭为琇所杀条所以杀万顷状系于斧奔江南将杀构父罪者然后诣有司吏捕以闻张九龄等称其孝烈宜贷死裴耀卿等陈不可帝亦谓孝子者义不顾命杀之可成其志赦之则亏律凡为子孰不愿孝转相仇杀遂无已时卒用耀卿议临刑赐食瑝不能进琇色自若曰下见先人复何恨人莫不闵之太宗时有王君操父隋末为乡人李君则所杀亡命去时君操尚幼至贞观时朝代更易而君操窭孤仇家无所惮诣州自言君操密挟刃杀之剔其心肝噉立尽趋告刺史曰父死凶手歴二十年不克报乃今刷愤愿归死有司州上状帝为贷死髙宗时赵师举父为人杀师举幼母改嫁仇家不疑师举长为人佣夜读书久之手杀仇人诣官自陈帝原之永徽初同蹄智寿父为族人所害智寿与弟智爽诸涂击杀之相率归有司争为首有司不能决者三年或言弟始谋乃论死临刑曰雠已报死不恨智寿自投地委顿身无完肤防智爽血尽乃己见者伤之武后时下邽人徐元庆父爽为县尉赵师韫所杀元庆变姓名为驿家保久之师韫以御史舍亭下元庆手杀之自囚诣官后欲赦死从左拾遗陈子昻议正国典寘之以刑然后旌闾墓后栁宗元驳之宪宗时余安常父叔皆为里人谢全所杀安常八岁已能谋复仇十有七年卒杀全抵死又梁恱父为秦果所杀恱杀仇诣县请罪诏曰在礼父雠不同天而法杀人必死二说异焉下尚书省议韩愈以为复雠之名虽同而其事各异杀之与赦不可一宜定其制有复父雠者事发具其事下尚书省集议酌处有诏以恱申寃请罪诣公门流循州穆宗世康买得年十四父宪责钱于张莅莅醉拉宪危死买得以莅趫悍度救不足解则举锸击其首三日莅死刑部侍郎孙革建言买得救父难不为暴度不解而击不为凶先王制刑必先父子之亲春秋原心定罪周书诸罚有权买得孝性天至宜赐矜宥有诏减死
　　许法慎甫三岁时母病不饮乳惨惨有忧色或以珍饵诡恱之辄不食还以进母后亲丧常庐于茔有甘露降嘉禾灵芝木连理白兎之祥天寳中表异其闾
　　陈饶奴年十二亲并亡窭弱居丧又岁饥或教其分弟妹可全性命饶奴流涕身丐诉相全养刺史李复异之给资储署其门曰孝友童子
　　王博武防昌中侍母至广州及沙涌口暴风溺死博武自投于水节度使卢贞俾吏沈罟获二尸焉乃葬之表其墓曰孝子墓
　　章全益少孤为兄全启所鞠母病全启刲股膳母而愈及全启亡全益服斩衰断手一指以报不畜妻僮仆处一室卖药自业居成都四十年号章孝子卒年九十八潘师正少丧母庐墓以孝闻事王逺知为道士
　　宋李璘晋开运末有陈友者乘乱杀璘父及家属三人干徳初璘殿前散祗候友为军小校相遇于京师璘手刃杀友不遁去自言复父雠太祖壮而释之
　　甄婆儿母刘与同里人董知政忿竞知政击杀刘氏婆儿始十岁后数年稍长大悲泣曰大雠不报何用生为袖斧往见知政斫其脑杀之太宗嘉其能复母雠特贷焉
　　刘孝忠母病经三年孝忠割股肉断左乳以食母母病心痛剧孝忠然火掌中代母受痛母寻愈后数岁母死孝忠佣为富家奴得钱以葬
　　罗居通母死庐墓三年有甘露降坟树芝草生其旁黄徳舆大中祥符初葬父母负土成坟甘泉涌其侧邢神留父超逋官租里胥督租与超鬭超殴里胥死神留年十六诣吏求代父死县以闻特诏减死
　　沈正父端拱初为屯田院衙官凶暴无赖使酒殴平人死正中涂见父恐慴述其故正即号呼就殴其尸巡警者捕送官狱具怡然就死闻者悲之
　　陈偘五世同居事母至孝
　　郭琮幼丧父事母极恭顺娶妻有子移居母室凡母之所欲必亲奉之居常不过中食絶饮酒茹荤者三十年以祈母寿母年百岁耳目不衰饮食不减乡里异之母无疾而终琮哀号几灭性
　　李琼以鬻缯为业事母孝夜常十余起省母母喜食时新琼百方求市得必十倍酬其直
　　朱泰湖州武康人家贫鬻薪养母常适数十里外易甘防以奉母泰服食麤粝戒妻子常候母色一日鸡初鸣入山及明憩于山足遇虎搏攫负之而去泰尚瞑行百余步忽稍醒厉声曰虎为暴食我所恨母无托尔虎忽弃泰于地走不顾如人疾驱状泰匍匐而归母扶持以泣泰亦彊举动不逾月如故乡里闻其孝感率金帛遗之里人目为朱虎残
　　陈思道江隂人丧父事母兄以孝悌闻鬻醯市侧以给晨夕母病思道衣不解带者数月双目疮烂饮食随母多少母丧水浆不入口七日既葬裒鬻醯之利得钱十万奉其兄结庐墓侧日夜悲恸其妻时携儿女诣之拒不与见
　　刘斌定州人父加友端拱中为从弟志元所杀斌兄弟尚幼从母改适人母尝戒之曰尔等长必复父仇景徳中斌兄弟挟刃伺志元于道刺之不得即诣吏自陈州具狱上请诏志元黥而配汝州释斌等罪
　　厐天祐江陵人父疾割股肉食之疾愈又复病目丧明天祐号泣祈天防之父年八十余大中祥符四年卒天祐负土成坟结庐其侧昼夜号不絶声
　　李玭大名宗城人性笃孝力耕以事母母卒让田与其弟坚遂庐于葬所昼夜号泣负土筑坟髙丈余又以二代及诸族父母藳葬者尽礼筑之凡三年成六坟皆丈余不食肉衣帛不预人事皇皇然唯恐筑之不及坟成复留守坟三年常令兄之子卖药以自给年六十余足未尝入县门乡人目为李孝子
　　侯义应天府楚丘人贫无产佣田以事母里人有葬其亲而遽返者义母过其冢泣谓义曰我死其若是乎义乃感激自誓而不欲言但慰其母曰勿悲义必不尔咸平中母卒义力自办葬不掩坟圹昼则负土筑坟夜则恸哭柩侧妻子困匮不给田主曹氏哀怜之资以糇粮支渐资阳人年七十持母丧既葬庐墓侧负土成坟蓬首垢面三时号泣哀毁瘠甚白蛇貍兎扰其旁白雀白乌日集于垅木五色雀至万余回翔悲鸣若助哀者乡人句文鼎自娶妇即与父母离居覩渐至行深自按责号恸而归孝养尽至乡闾观感而化者甚众
　　邓宗古简州阳安人父死自培土为坟庐其侧晨夕号恸甘露降于墓木里中号为邓孝子
　　沈宣汝州梁人母亡既葬不塞墓门三十有六月昼负土夜拊棺而卧为坟广百尺
　　赵伯深父子佪宣和问为棣州兵官属防兵动燕云子佪被檄往塞上伯深时尚幼与其母张留居棣州既而金人渡河伯深母子相失子佪亦隔絶建炎二年始得南归子佪卒伯深访寻其母二十余年一旦闻在泸南伯深徒步入蜀间关累年绍兴二十一年乃得其母相持号泣哀感行路曾慥在防州时诗以美其孝
　　李筹吉水人与弟衡生同乳二岁丧母十岁丧父兄弟毎以不逮事亲为恨政和中改葬其母于杨山负土成坟庐于墓侧未几庐所产木一本两榦髙丈许复合于一至其末乃分两榦五枝乡人以为瑞有扬芾者亦同县人性至孝归必市酒肉以奉二亲未甞及妻子绍兴五年大饥为亲负米百里外遇盗夺之不与盗欲兵之芾恸曰吾为亲负米不食三日矣幸哀我盗义而释之申世宁信州铅山人绍兴六年潘达兵袭铅山父愈年七十未及出户遇贼贼意其有藏金欲杀之世宁年未冠亟引头愿代父死贼感其孝两全之
　　王珠吉州龙泉人以孝谨闻建炎间居父忧芝数本生墓侧倒植竹以为杙复生枝叶绍兴间再罹母丧复有双竹灵芝之祥
　　金世宗时有伊喇余里也者契丹人也有一妻一妾妻之子六妾之子四妻死其六子庐墓下更宿守之妾之子皆曰是嫡母也我辈独不当守坟墓乎于是亦更宿焉三岁如一上因猎过而问之赐钱五百万仍令县官积钱于市以示县民然后给之以为孝子之劝
　　陈顔衞州汲县人世业农父光宋季擢武举第调寿阳尉未赴值金兵取汴光病围城中顔间关渡河往省其母因扶疾北归光家奴谋良不可诬告光与贼杀人光系狱榜掠不胜因自诬服顔诣郡请代父死太守哀之不敢决适帅臣至郡以其状白帅曰此真孝子也遂并释之天防七年诏旌表其门闾
　　刘政治州人性笃孝母老丧明政每以舌防母目逾旬母能视物母疾昼夜侍侧衣不解带刲股肉啖之者再三母死负土起坟乡邻欲佐其劳政谢之葬之日飞鸟哀鸣翔集丘木间庐于墓侧者三年
</div>
    <div class="pagination">
<a href="御定孝经衍义_page68.html">上一页</a><span>...</span><a href="御定孝经衍义_page64.html">64</a><a href="御定孝经衍义_page65.html">65</a><a href="御定孝经衍义_page66.html">66</a><a href="御定孝经衍义_page67.html">67</a><a href="御定孝经衍义_page68.html">68</a><span class="current-page">69</span><a href="御定孝经衍义_page70.html">70</a><a href="御定孝经衍义_page71.html">71</a><a href="御定孝经衍义_page72.html">72</a><a href="御定孝经衍义_page73.html">73</a><a href="御定孝经衍义_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
