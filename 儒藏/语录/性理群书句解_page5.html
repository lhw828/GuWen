<!DOCTYPE html>
<html>
<head>
    <meta charset="UTF-8">
    <title>性理群书句解 - 第 5 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>性理群书句解 - 第 5 页/共 11 页</h1>
    <div class="content">　　性情之德【存诸中谓性发见于外谓情其德至善】无所不备【无不备具】而一言足以尽其妙【而一语足以该尽其妙】曰仁而已【亦惟有此仁也】所以求仁者盖亦多术【但所以求仁之方亦多端】而一言足以举其要【而一语足以挈其要领】曰克己复礼而已【亦惟克去己私复还天理也】盖仁也者【盖仁之为道】天地所以生物之心【其为理生生不息在天地则为生物之心】而人物之所得以为心者也【人物之生得天地之心以为心则为吾心之仁】惟其得夫天地生物之心以为心【惟其得天地之心以为吾之心】是以未发之前【故天理未发见之先浑然成性】四德具焉【四者之德咸具其中】曰仁义礼智【爱曰仁宜曰义理曰礼知曰智】而仁无不统【仁包四德无所不统】已发之际【故天理已发见之时为情之善】四端着焉【四者之端发见于外】曰恻隠羞恶辞逊是非【恻隠为仁发见之端羞恶为义发见之端辞逊为礼发见之端是非为智发见之端】而恻隠之心【而恻隠贯乎四端无所不通】此仁之体用【仁其体也恻隠其用】所以涵育浑全【仁包四德恻隠亦包四端包涵全备】周流贯彻【流行通贯】专一心之妙【专一心之妙理】而为众善之长也【而为万善之宗】然人有是身【但人有是形】则有耳目鼻口四肢之欲【则耳欲声目欲色鼻之欲香臭口之欲味四肢之欲安佚】而或不能无害夫仁【荡于所欲则适为吾仁之害】人既不仁【人既不能全此仁】则其所以灭天理而穷人欲者【则其戕灭天理穷极人欲】将益无所不至【又将愈无所不至】此君子之学【此所以君子之为学】所以汲汲于求仁【在于切于求仁】而求仁之要【而求仁之大要】亦曰去其所以害仁者而已【亦在夫去其害吾仁者而已】盖非礼而视【视者目之所睹非礼不正】人欲之害仁也【是人欲之私为吾仁害】非礼而听【听者耳之所闻非礼不正】人欲之害仁也【是人欲之私为吾仁害】非礼而言且动焉【言者口之所称动者手足之持履非礼不正】人欲之害仁也【是人欲之私为吾仁害】知人欲之所以害仁者在是【知其害吾仁者皆是数者人欲之私】于是乎有以拔其本塞其源【譬之去木必拔其根譬之治水必塞其原】克之克之而又克之【克而又克至于无人欲之累】以至于一旦豁然欲尽而理纯【以至一日此心了然人欲净尽天理着明】则其胷中之所存者【则凡吾性内之所全者】岂不粹然天地生物之心【岂非天地生物之心以为心纯粹至善】而蔼然其若阳春之温哉【温温乎其如阳春之育物耶】黙而防之【方寂然不动而防此理于心】固无一理之不具【其体该万善而何一理之不全】而无一物之不该也【何一物之不备】感而通焉【及感而遂通而达此理于事】则无事之不得于理【其用散百为而何一事之不当于理】而无物之不被其爱矣【何一物之不爱】呜呼【叹语】此仁之为德【此仁之德】所以一言而可以尽性情之妙【是以一语足以该性情之理】而其所以求之之要【但其求之之方】则夫子所以告顔渊者【知夫子告顔子四非之目】亦可谓一言而举也与【可谓一语足以举其要矣】然自圣贤既逺【但自去圣贤之世既逺】此学不传【此学寥寥而不传】及程氏两先生出【及明道伊川二程先生出】而后学者始得复闻其説【而后之为学者方得闻求仁之説】顾有志焉者或寡矣【而有志于是者亦少】若吾友防稽石君子重【如我之友防稽郡石姓字子重者】则闻其説而有志焉者也【尝与闻是语且复有志于此】故尝以克名斋【尝自以克之一字名其斋】而属予记之【而求我为之记】予惟克复之云【吾思克复之言】虽若各为一事【虽若判然为二】其实天理人欲【实则理之与欲】相为消长【一消则一长】故克己者【故克去己私】乃所以复礼【而天理于此即复】而非克己之外【非曰克去己私之外】别有复礼之功也【而他求复还天理之工夫】今子重择于斯言【今石子重审择斯言】而独以克名其室【而以克之一字名其室】则其于所以求仁之要【则其于求仁之方】又可谓知其要者矣【亦是知其要领者】是尚奚以予言为哉【又何待更求我之言为记耶】自今以往【自今而后】必将因夫所知之要而尽其力【必当因尔所知之要力求以致其内】至于造次颠沛之顷而无或怠焉【虽至顷刻颠倒之时亦不怠于用力】则夫所谓仁者【则仁之在己】其必盎然有所不能自已于心者矣【只见其生意盎然于心胷间其机不容遏也】又奚以予言为哉【到此何假乎吾言哉】顾其所以见属之勤【观其属吾为记之勤】有不可以终无言者【又不容终无一语以发其要】因备论其本末【因详述其首末】而书以遗之【书冩以与之遗去声】幸其朝夕见诸屋壁之间【幸兾其掲诸斋壁之中朝瞻夕览】而不忘其所有事焉者【而无所忘于此】则亦庶乎求仁之一助云尔【庶防亦可以为子重求仁之助也】
　　复斋记【还复之义乃是此心不放荡于人欲则本心之善即存非曰録夫已弃之善而属之而后谓复】
　　昔者圣人作易【古先圣人作为易经】以拟隂阳之变【盖以参二气之变易】于阳之消于上而息于下也【于六阳消尽于上一隂复生于下】其卦曰复【其卦名之曰复】复【复之为复】反也【反之义也】言阳之既往而来反也【言阳既去而复回也】夫大徳敦化【天地之大徳厚化】而川流不穷【如水之流无穷】岂假夫既消之气【何待假夫阳气之既消】以为方息之资【以为阳气方生之本】亦见其絶于彼而生于此【只因其隂絶于彼则阳生于此】而因以着其往来之象尔【不过因此以明其隂阳往来之象】惟人亦然【其在于人亦如此】太和保合【天之生人乾道变化各正性命保合太和】善端无穷【万善充足无有穷尽】所谓复者【在人之所谓复者】非曰追夫已放之心而还之【非是言追求放出之心而使之复还】録夫已弃之善而属之也【收其已失之善使之复聨属】亦曰不肆焉以骋于外【亦惟不放肆此心以驰骛于外】则本心全体【则此心本然浑全之体】即此而存【清明常在】固然之善【固有之理】自有所不能已耳【其昭著自不可遏矣】呜呼【叹语】圣人于复之卦【圣人推复卦之义】所以赞其可见天地之心【以见天地之心赞之】而又以为德之本者【又言其为德之根本者盖有天地之复有在人之复天地之复隂极阳生万物于此萌动故为天地之心在人之复恶极善根善端于此流动故为徳之本】其不以此欤【其意不谓是欤】
　　袁州州学三先生祠堂记【此篇推原斯道濂溪发其蕴明道伊川得其传所宜并祠之由】
　　宜春太守【袁州守臣】广汉张侯【广汉郡张杓】既新其郡之学【既新建袁郡之学舎】因立濂溪河南三先生之祠【遂立濂溪周子河南二程子之祠】于讲堂之序【于讲书堂之两廊】而以书来【因遣书至】属熹记之【属我记其事】盖自邹孟氏没【自邹国孟轲氏死】而圣人之道不传【而往圣之道不传于世】世俗所谓儒者之学【世之所言吾儒之学】内则局于章句文辞之习【内所习者拘于篇章句读文藻词华之学】外则杂于老子释氏之言【外所好者夹以老氏释氏之语】其所以修己治人者【所谓修身以治百姓者】遂一出于私智人为之凿【皆出于私智之陋人为之凿】浅陋乖离【浅近卑陋乖踈支离】莫适正统【莫知是道正统之所在】使其君之德【俾上而人君之德】不得比于三代之隆【不能比迹夏殷周之隆】民之俗【下而斯民之俗】不得跻于三代之盛【不能接踵夏殷周之盛】若此者【如是者】盖有千有余年于今矣【殆将千余载以至今】濂溪周公先生【濂溪周子】奋乎百世之下【起于百代之下】乃始深探圣贤之奥【首能探索往圣昔贤之奥学】疏观造化之原【疏通洞达天地造化之根原】而独心得之【而独防之于心】立象著书【图象太极作为通书】阐发幽秘【发幽启秘】词义虽约【言语虽简】而天人性命之微【而天所赋为命人所受为性之妙】脩己治人之要【脩身治民之方】莫不毕举【无不尽备】河南两程先生【明道伊川】既亲见之而得其传【既亲见濂溪而得其所传】于是其学遂行于世【而濂溪之学得二程阐明遂行于天下】士之讲于其説者【士子之讲其学】始得以脱于俗学之陋【方得脱去世俗弊陋之学】异端之惑【与夫老佛之惑】其所以修己治人之意【所以修己治人之道】亦往往有能卓然世俗利害之私【亦多有能自立不为世俗利害所惑】而慨然有志尧舜其君民者【慷慨立志欲使君为尧舜之君民为尧舜之民】盖三先生者【是三贤者】其有功于当世【其有功于当时】于是为不小矣【盖莫此为大也】然论者既未尝考于其学【但议者不曽推究其学】又拘于今昔显晦之不同【又泥是道晦于昔显于今之异】是以莫知其本末源流之若此【故不复知濂溪植其本二程举其末濂溪清其源二程防其流相与如此】而或轻议之【或敢轻议及之】其有略闻之者【间有略闻其因】则又舍近求逺【又失之忽近取逺】处下窥髙【居下望髙】而不知即事穷理【不知于事上穷其理】以求其切于修己治人之实【以求其切于修己之实学治人之实功】呜呼【叹语】张侯所以作为此祠【张守所以创立祠宇】而属其笔于熹者【而属我执笔记其事】其意岂不有在于斯与【其意岂不有在于我知三贤之相授受者乎与欤同】抑尝闻之【吾尝有闻】绍兴之初【髙宗绍兴年间】故侍讲南阳胡文定公【旧侍讲胡公】尝欲有请于朝【曽欲请之于朝】加程氏以爵列【加二程子列祀之爵】使得从食于先圣先师之庙【俾得从孔孟之食于庙庭从去声】其后熹之亡友【继以我之已逝之友】建安魏君掞之【建安郡也掞之名也】为太学官【以白衣召为国録】又以其事白宰相【复以此事言之相君】且请废王荆公安石父子勿祠【荆公封国安石其名子名雱又请废其父子】当时皆不果行【从祀当时朝廷不行】识者恨之【其言有识之士以此】至于近嵗【为恨以至】天子乃特下诏【迩年圣主特颁】罢临川伯雱者【诏防罢荆公子临川伯爵名雱】略如掞之之言【者雱音傍则已略行】然则【魏国】公卿议臣【録言转语公卿】有能条奏前二议者【献议之臣茍能条具敷奏如前废荆】悉施行之【公父子祠二】且复推而上之【説尽施而行焉】以及于濂溪【且又等而上之推尊】其亦无患于不从矣【濂溪列之从祀又何】张侯名杓【虑上之人不从】丞相魏忠献公之子【也张其姓杓其名父】文学吏治【丞相忠献】皆有家法【魏国公子也文学】观于此祠【政事绰有忠献】又可见其志之所存者【之家法观于创立此祠足见其】异时从容献纳【心之所存者在乎义理他日】自发其端【从容殿陛】使三先生之祠徧天下【献纳直言从平声语及】而圣朝尊儒重道之意【其事俾周程三子祠宇徧满天】垂于无穷【下而朝廷】则其美绩之可书【尊显儒宗崇重儒道之】又不止于此祠而已也【盛心流传不已则其】故熹既为之论著其事【扶植道学美功之可纪】而又附此説焉以俟【又不啻立此祠而止故我】淳熈五年冬十月辛夘记
　　江州重建濓溪先生祠堂记【既为之铺叙行已之道而复着此言以待之质而濂溪乃出以续千载之道统】
　　道之在天下者未尝亡【吾道在天下未尝一日冺没】惟其托于人者【惟寄诸人者】或絶或续【或断絶或联续】故其行于世者【故道之行于世】有明有晦【续则明絶则晦】是皆天命之所为【莫之为而为者天也莫之致而至者命也】非人智力之所能及也【非人智力所能至于是也】夫天髙地下【天之髙逺地之卑下】而二气五行【隂阳金木水火土之用】纷纶错揉【纷纭错扰】升降往来于其间【上腾下降往往来来于其中】其造化发育【大造即此化生万物】品物散殊【品物赋受各殊其形】莫不各有固然之理【无不皆有本然所赋之理】而其最大者【而其尤大者】则仁义礼智之性【则有五常之理】君臣父子昆弟夫妇朋友之伦是已【与此五等之叙】是其周流充塞【此其周徧流行弥满】无所亏间【更无亏欠间隔】夫岂以古今治乱为存亡者哉【又何尝以古往今来之或治或乱而此理亦为之或有或无哉】然气之运也【但是气之运行】则有醇漓判合之不齐【有真淳漓薄开合之不同】人之禀也【故人之禀受】则有清浊昏明之或异【得是气之合而真醇则为清明之资禀遇是气之判而漓薄则为昏浊之气质】是以道之所以托于人而行于世者【此其道寄诸人以行诸世】惟天所畀【皆天与之】乃得与焉【乃可与此】决非巧智果敢之私【防非智巧果决勇敢之私心】所能臆度而强探也【所能忖度其理探索其义也】河图出而八卦画【图出于河八卦以画】洛书呈而九畴叙【书呈于洛九畴以叙】而孔子于斯文之兴防【子言是道之作兴防失文道也】亦未尝不推之于天【亦未有不归之天】圣人于此【圣人于是】其不我欺也审矣【不我诬明矣】若濂溪先生者【如周茂叔先生】其天之所畀【其上天所畀付】而得乎斯道之传者欤【而膺是道之传者乎】不然【如不然】何其絶之久而续之易【何道统断絶之久而周子联续之易】晦之甚而明之亟也【前日晦塞之甚今日推明之速也音急】盖自周衰【自周室末】孟轲氏没【孟子已死】而此道之传不属【而是道之传不相联属】更秦及汉【自秦迨汉】歴晋隋唐【更歴晋室及隋与唐】以至于我有宋【至于我宋】圣祖受命【太祖既受天命】五星聚奎【五星防聚于奎】实开文明之运【实开啓文明之休运】然后气之漓者醇【而后气之漓薄者醇厚】判者合【剖判者混合】清明之禀【至清至明之气】得以全付乎人【得以全与夫人】而先生出焉【而濓溪生】不由师传【虽非师模传授】黙契道体【暗合是道之体】建图属书【建极图着通书】根极领要【防本根之极挈裘领之要】当时见而知之【当时见其书知其道】有程氏者【有二程子】遂扩大而推明之【乃充广而发明焉】使夫天理之微【俾天理之防妙】人伦之着【人文之昭著】事物之众【万事万物之多】鬼神之幽【鬼神幽晦之迹】莫不洞然【无不晓然】毕贯于一【悉贯防于一理】而周公孔子孟氏之传【而二三圣贤之所传】焕然复明于当世【昭然复着于世】有志之士【有志于此者】得以探讨服行而不失其正【借以探索其精微服行其实理而不失于正道】如出于三代之前者【如生于夏商周之前】呜呼盛哉【叹嗟而盛称之】非天所畀【苟非上天以斯道付之】其孰能与于此【又谁能悟于是理】先生姓周氏【周其姓】名惇颐【惇颐其名】字茂叔【茂叔其字】世家舂陵【道州】而老于庐山之下【归老于庐山之下】因取故里之号【取旧邦山川之名】以名其川曰濂溪【以表其川为濓溪】而筑书堂于其上【创立书院于川之上】今其遗墟【今遗址】在九江郡治之南十里【在江州去州治十里南方】而其荒茀弗治【而荒芜不整顿】则有年矣【凡防年矣】淳熈丙申【淳熈年间丙申嵗】今太守潘侯慈明【守臣潘侯慈明其名】与其通守吕侯胜已【与通判吕侯名胜已者】作堂其处【重创书堂于其旧址】掲以旧名【扁以元名】以奉先生之祀【所以安奉其祀】而吕侯又以书来【而吕侯以书遗我】属熹记之【属某为记】熹愚不肖【我庸愚无所肖似】不足以及此【不足以当是】独幸尝窃有闻程氏之学者【独幸曽学二程之学】因得伏读先生之书【因此得诵先生之书】而想见其为人【而想象先生之为人】比年以来【近嵗以来】屏居无事【退居别无他事】常欲一泛九江【每思泛舟入江】入庐阜【往庐山之下】濯缨此水之上【防巾带于江水之间】以致其髙山景行之思【瞻仰髙山懐思大行】而病不得往【患不能进】诚不自意【实不自料】幸甚获因文字【幸得因此记文】以托姓名于其间也【以寄吾姓与吾名于其中】于是窃原先生之道【于是并推原先生之道】所以得于天而传诸人者【得之上天之付与传诸二程之伯仲】以传其事如此【吾又因二程之纪载而传先生之事传去声】使后之君子【俾后来学者】有以观考而作兴焉【观先生之言考先生之行而作兴其慕学之志】是则庶防乎两侯之志尔【是乃近乎潘吕二侯之盛心也】四年丁酉春二月丙子记
　　徽州婺源县学藏书阁记【此篇言其实则原天命之性其用则见于日用之间其文则出于圣人之手同一理也】
　　道之在天下【吾道之大散在天下】其实原于天命之性【其实理则本于天所命之性】而行于君臣父子兄弟夫妇朋友之间【其实用则行于人伦五者之中】其文则出于圣人之手【其书则出于圣人亲手而笔之】而存于易书诗礼乐春秋孔孟之籍【着在六经论语孟子之书】本末相须【由本及末彼此相资】人言相发【由注而疏言语相发】皆不可一日而废焉者也【并不可无此】盖天理民彛【天所赋之理即民所秉之常】自然之物则【物各有当然之则而亦皆自然之理也】其大伦大法之所在【在人曰大伦见于君臣父子兄弟夫妇朋友之间行已曰大法是为有义有亲有序有别有信之道】固不依文字而立者【固不借文字而存】然古之圣人【但古者圣人】欲明是道于天下【欲使是道昭布于世】而垂之万世【传之万代】则其精防曲折之际【则于天理精微人事次序之际】非托于文学【非假言语】亦不能以自传也【又弗能自传于世】故自伏羲以降【自羲皇而下】列圣继作【众圣人相继而出】至于孔子【及至夫子】然后所以垂世立教之具【则传世立训之道】粲然大备【昭然无所不备】天下后世之人【天下之人及后世人】自非生知之圣【非是上圣生而知者】则必由是以穷其理【须必借圣经以硏穷其理】然后知有所至【而后知有所极】而力行以终之【而又笃行以终其事】固未有饱食安坐【未有饱其食安其坐】无所猷为【无所谋无所为】而忽然知之【而能卒然自知此理】兀然得之者也【安然而自得此理也】故傅説之告髙宗曰【昔説言于髙宗】学于古训乃有获【学于古圣人之训诲乃有所得】而孔子之教人【夫子之诲人】亦曰好古敏以求之【亦言好古敏速以求好去声】是则君子所以为学致道之方【则君子勉力于学推致其道之所在】其亦可知也已【其可得而知矣】然自秦汉以来【自秦歴汉以降】士之所求乎书者【士之讲求乎书】类以记诵剽掠为功【多以记诵其文剽切其绪余为能剽飘去声】而不及乎穷理修身之要【而不悟圣经教人穷究义理以修其身之要道】其过之者【过于髙者】则遂絶学捐书【则又废学弃书捐音员】而相与驰骛乎荒虚浮诞之域【相同驰逐于荒惚虚无浮夸妄诞之所骛音务】盖二者之蔽不同【此二者之昏蔽虽若有异】而于古人之意【而于古圣人之心】则胥失之矣【则皆失之】呜呼【叹语】道之所以不明不行【是道之不复明不复行】其不以此与【岂不由此之故耶】婺源学宫【婺源县学之宫】讲堂之上【讲书堂上】有重屋焉【古者楼阁皆谓之重屋重平声】牓曰藏书【扁以藏书】而未有以藏【未有书籍可藏】莆田林侯虙【兴化林君名虙者虙音伏】知县事【为是县之长官】始出其所宝大帝石经【初出其所宝大帝石经之书】今上神笔填之【今皇上御笔以实之】而又益广市书【又益増广买书】凡千四百余卷【凡一千四百有零卷】列庋其上【以板为阁也列之于上庋音椅】俾肄业者得以讲教而诵习焉【使习学业之人可以讲明训诱诵读传习焉】熹故邑人也【我本旧邑之人】而客于闽【而客寓于闽中】兹以事归【今以他事而归】而拜于学【来拜故学】则林侯已去【林已秩满而去】而仕于朝矣【而官于阙廷】学者犹指其书以相语【学者手指林侯之书相告】感叹久之【懐感叹息稍久】一旦遂相率而踵门【一日学子相拉接踵于门】谓熹盍记其事【言我当为之记】且曰【且言】比年以来【近嵗以来】乡人子弟【乡里人之为子弟者】愿学者众【愿来学者甚多】而病未知所以学也【病于未知所以为学之要】子诚未忘先人之国【君尚未忘父母之国】独不能因是而一言以晓之哉【独不可因此出一言以喻晓之】熹起对曰【我作而答之曰】必欲记贤大夫之绩【必欲记林侯储书之助】以诏后学【以告后人】垂方来【传之方来】则有邑之先生君子在【则是邑亦有先生于我而为贤徳之君子】熹无所辱命【我何可辱是命】顾父兄子弟之言【乂观其乃父乃兄乃子乃弟之説】又熹之所不忍违者【又我之所不忍违拒】其敢不敬而诺诸【安敢不敬以允其请乎】窃记所闻如此【因纪所闻者若是】以告乡人之愿学者【以语同邑愿学之人】使知读书求道之不可已【俾知诵书求道之心不可暂辍】而尽心焉【而尽其心】以善其身【以美其身】齐其家【以治其家】而及于乡【近则及于乡人】达之天下【广则达乎天下】传之后世【逺则垂之万世】且以信林侯之德于无穷也【然则信林侯之德及后人盖无有穷极】是为记云【于是为之记其事】
　　衢州江山县学记【此篇言学宫一新学者当留意为己之学不可务为为人之学】
　　建安熊君可量【建安郡熊君名可量】为衢之江山尉【为衢州江山县之尉】始至【初到】以故事见于先圣先师之庙【以旧典谒于孔子先贤之庙】视其屋【仰观学宫】皆壊陋弗支【悉弊壊不可支吾】而礼殿为尤甚【而夫子之宫愈甚】因问其学校之政【因问及学舍之政事】则废堕不修【则废失而不修举】又已数十年矣【又是数十年于此】于是俯仰叹息【由是俯视仰观而为之咨嗟叹息】退而以告其长汤君恱【退则以语其长官汤君名悦长上声】请得任其事而一新焉【欲身其事而新之】汤君以为然【长官以其言为是】予钱五万【与之钱五万予与同】曰【言】以是经其始【即此以营其初】熊君则徧以语于邑人之宦学者【尉又歴告邑中之贵而好学者】久之乃得钱五十万【既久又得钱五十万】遂以今年正月癸丑始事【以是年月正癸丑日始兴役】首作大成之殿【初创夫子之宫】逾月讫工【越月而毕工】栋宇崇丽【梁栋屋宇髙侈】貌象显严【庙貌容象之显严】位序丹青【神位廊序饰以丹青】应图合礼【图绘有所按制度合于礼】熊君既以复于其长【尉既以是告成于长】合羣吏【合众官】率诸生【纠生员】而释菜焉【始行菜祀之礼】则又振其余财以究厥事【则又发其所余之财以终其事】列置门棘【门环列棘】扁以奎文【扁以御书如奎星之文】师生之舎【师弟子之室】亦葺其旧【则葺理其旧屋】于是熊君【自是尉官】乃复揖诸生而进之【乃再引生员而进之】使程其业【学宫俾课】
　　【其所居】以相次第【之业以分】官居廪食【髙下居官食于】弦诵以时【廪庾春诵夏各以】邑人有识者【其时邑中有见识】皆嗟叹之【之人皆为尉官】以为尉本以捕盗贼为官【叹美尉者所以警捕盗贼】苟食焉而不旷其事【者也茍食于官不废】则亦足矣【其治亦有】庙学兴废【余矣夫子之宫或修】岂其课之所急哉【或否岂是其功课之】而熊君乃能及是【所急者而尉官乃】是其知与材为如何耶【克及此是其心知与其材】熹时适以事过邑【品为何如人我于是时偶】闻其言【以他事】则以语熊君曰【适县闻其説即】吾子之为是役则善矣【以告于尉曰子之兴】而子之所以为教【是役则嘉矣而子】则吾所不得而闻也【之教乎人者则我】抑先圣之言有之【尚未获闻也】古之学者为已【吾夫子尝曰古之学务内故】今之学者为人【求尽吾已为去声今之学】二者之分【务外故求知于人】实人材风俗盛衰厚薄之所系【此为己为人之判乃】而为教者【人品流俗机括】不可以不审焉者也【之所系而为之】顾予不足以议此【立教者岂可不察】子之邑【于此顾我】故有儒先【不足以言此子】曰徐公诚叟者【之治邑旧有先没】受业程氏之门人【之儒谓徐诚叟名显】学奥行髙【者受业河南程氏之门】讲道于家【推明是道于家塾】弟子自逺而至者【徒弟不逺而来】常以百数【常百余人】其及今未逺也【及今尚未逺】吾意大山长谷之中【吾想深山大野之中】隘巷穷阎之下【僻巷败屋之下隘音阨阎音炎】必有独得其传【防有亲受其传】而深藏不市者【敛藏秘宻不鬻于人者】为我访而问焉【与我询而求之】则必有以审乎此【必有能察乎此者】而知所以为教之方矣【则知其为设教之道矣】熊君曰【尉言】走则敬闻命矣【仆已敬谨公之命走仆也】然此意也【但此等意思】不可使是邑之人无传焉【不可令此县之人无所传】愿卒请文以识兹役而并刻之【愿终请记文以纪斯事并锓刻之识音志】熹不得而辞也【我不敢辞】因悉记其事【因尽述其曲折】且书其説如此【又写其言若是】俾刻焉【而使镌之】既以励熊君【既以勉尉】且以示其徒【又以示其学徒】又以告凡后之为师弟子而食于此者【且又告后之为师为弟子食于此者】使知所以自择云尔【俾之知此以自择于此焉】淳熈三年七月丙辰新安朱熹记
　　江陵府曲江楼记【此篇冩张曲江既去相位登临赋咏于此翛然有尘外之想】
　　广汉张侯敬夫【广汉郡张侯名栻字敬夫即南轩也】守荆州之明年【为荆州守逾年】嵗丰人和【嵗事丰熟人民和洽】幕府无事【府治僚幕并无他事】顾常病其学门之外【常恶州学门之外】即阻髙墉【以髙墙阻塞】无以宣畅郁湮【不能疏通湮郁之气】导迎清旷【引挹爽垲】乃直其南【于是直向南方】凿门通道【开其门以通其路】以临白河【前近白河】而取旁近废门旧额【而即边旁已废门之旧额以扁其土】且为楼观以表其上【又为楼屋以表饰门上观去声】一日敬夫与客【一旦张侯与宾客】往而登焉【同往而登斯楼】则大江重湖【大江跨前重湖在侧重平声】萦纡渺弥【萦迥渺茫】一目千里【一望可尽千里】而西陵诸山【西陵众峯西陵地名】空蒙晻霭【防雨暗霭晻音奄】又皆隠见出没于云空烟水之外【或隠或见或出或没于云天烟水之外】敬夫于是顾而叹曰【张侯视此有感嗟叹而言】此亦曲江公所谓江陵郡城南楼者耶【此亦张九龄所言江陵郡城之南有楼者乎】昔公去相而守于此【昔九龄去相位而守此土相去声】其平居暇日【其平常闲暇之日】登临赋咏【登楼临江赋诗咏情】盖皆翛然有出尘之想【自翩然有尘外之兴】至其伤时感事【至于伤其时感其事】寤叹隠忧【梦觉兴叹心切懐忧】则其心未尝一日不在于朝廷【此心无一日不在国家】而汲汲然惟恐其道之终不行也【切切然惟恐其道之不能终行也】于戏【叹语于音乌戏音希】悲夫【哀也已】门书其扁曰【乃写其扁额】曲江之楼【名其楼以曲江】而以书来【而遣书至】嘱予记之【令我为之记】予方守南康【我方作守南康】疾病侵陵【为疾所苦】求去不获【乞免不许】读敬夫之书【阅张公书】而知兹楼之胜【乃知此楼之壮】思得一与敬夫相从游于其上【思欲与张侯相同登其上】瞻眺江水【眺望其地之江山】览观胜制【览防此楼之胜制】按楚汉以来成败兴亡之效【穷楚汉以降一成一败一兴一亡之迹】而考其所以然者【而推其所以成败兴亡之由】然后举酒相属【而后把酒相与】以咏张公之诗【以歌咏张曲江之诗】而想见其人于千载之上【想像其人音容于千载之上】庶有以慰夙心者【庶防可以慰惬其素心】顾乃千里相望【而又相去各一千里】邈不可得【逺不能相及邈鸟入声】则又未尝不矫首西悲【则又未尝不昻顾西望伤悲】而喟然发叹也【太息而又兴叹也】抑尝思之【盖尝思之】张公逺矣【张曲江逺矣】其一时之事【事之见于一时者】虽唐之治乱所以分者【虽是于唐室一治一乱之判】顾亦何预于后之人【初无预于后代之人】而读其书者【而读张曲冮之书】未尝不为之掩卷太息也【不能不为之掩其画而叹息】是则是非邪正之实【是则是是非非或邪或正之迹】乃天理之固然【乃天理之本然】而人心之不可已者【人心之天不容己者】是以虽旷百世而相感【故虽百代之逺犹能感发】使人忧悲愉怢【俾人且忧伤且愉怢】勃然于胸中【心中勃然为之作兴】恍若亲见其人【恍兮如亲目之怳恍】而真闻其语者【而亲炙其诲也】是岂有古今彼此之间【何尝有古与今彼与此之间隔】而亦孰使之然哉【又果谁使之如此】诗曰【毛诗云】天生烝民【天生众民】有物有则【有此形体便有此理】民之秉彛【斯民秉持上天所赋之常理】好是懿德【惟乐此至善之德好去声】登此楼者【升是楼者】于此亦可以反诸身而自得之矣【于此能反鍳诸已知曲江之善可慕则自得者多矣】予于此楼【我于是楼】既未得往寓目焉【既未得一登属眼盛观】无以写其山川风景【无以述其溪山风气景象】朝暮四时之变【早晚及春夏秋冬之变态】如范公之书岳阳也【犹范文正公之形岳阳楼也】独次第敬夫本语【惟上下张侯所寄之言】而附以予之所感者如此【又附入予感懐之情若是】后有君子【俾后来英哲】得以览观焉【因文字而自得其大槩云】淳熈己亥十有一月己巳日南至新安朱熹记
　　濓溪先生画像记【此篇歴冩濓溪平生文学政事之善道学相传之妙】
　　先生世家道州营道县濓溪之上【先生其家世居道州营道县名濓溪之上流】姓周氏【周其姓也】名惇实【惇实其名】字茂叔【茂叔其字】后避英宗旧名【后来避夲朝英宗旧讳】改惇頥【遂改名惇颐】用舅氏龙图阁学士郑公向奏【以外祖郑姓向名官为龙图阁学士之奏】授洪州分宁县主簿【铨授簿阙】县有狱【分寜县有狱囚】久不决【经久不断】先生至【先生至官】一讯立辨【一讯问立可辨明】众口交称之【众人之口交诵其政】部使者荐以为南安军司理参军【监司荐之朝辟为南安司理官】移彬及桂阳令【随又移官于彬州及为桂阳县令】用荐者改大理寺丞【又用人之荐任为狱官大理丞】知洪州南昌县事【又为洪州南昌邑宰】签书合州判官事【又为合州签判】通判处州事【又为处州通判】改永州【继改永州通判】权发遣邵州事【又权知邵州】熈宁初【熈宁年号也其初年】用赵清献公【赵姓清献公其谥也】吕正献公荐【吕氏正献公其谥也以此二人荐】为广南东路转运判官【遂除为广南路漕使】改提防刑狱公事【继改除提刑】未防而病【未及防时先生以疾】遂得南康军以归【遂得南康而归】赵公再尹成都【赵清献再为成都府尹】复奏起先生【用奏乞起先生】朝命及门【朝廷之命及先生门】而先生卒矣【而先生已下世矣】熈宁六年【时熈宁之六年】六月七日也【六月初七日】年五十有七【寿止五十七嵗】葬江州徳化县清泉社【塟于江州徳化县地名清泉社】先生博学力行【先生学问之多践履之笃】闻道甚蚤【年事最少即闻大道】遇事刚果【遇事则刚而不屈果而有断】有古人风【绰有古者之余风】为政精宻【施之政事精确详宻】务尽道理【各务合于其理】尝作太极图【曽着太极一图】易説【周易説】易通数十篇【通书谓之易通凡四十篇】在南安时【为南安司理时】年少不为守所知【年事尚少而太守不知已】洛人程公珦【居洛之人程姓珦名即伊川父也】摄通守事【通守通判也权其官】视其气貌非常人【视貌察色知非常人】与语【与之言】知其为学知道也【知其笃于为学知道者也】因与为友【因是与之为友】且使二子【且遣其二子程颢程颐】往受学焉【往其公廨就学】及为郎【及为郎官】故事当举代【旧例当举代者】毎一迁授【毎一任职授官】辄以先生名闻【即以先生之名闻之于朝】在彬时【官彬州时】郡守李公初平【太守李姓名初平者】知其贤【知先生之贤德】与之语而叹曰【与之言而嗟叹云】吾欲读书何如【我尚欲读书如何】先生曰【先生荅云】公老无及矣【公年已老为学无及】某也请得为公言之【请与之歴言其所以】于是初平日听先生语【自是李初平日亲先生之言】二年果有得【及二年果有所益】而程公二子【程珦之二子】即所谓河南二先生者也【即所言河南二程夫子也】南安狱有囚【南安军狱有罪囚之人】法不当死【其法不当抵死】转运使王逵【时运使姓王名逵者】欲深治之【甚欲寘之以法】吏无敢与相可否者【官吏无敢与逵议其法之可与不可】先生独力争之【先生独争之甚力】不听【守不从】则置手板归【则弃其笏而归】取告身委之而去【取诰敕委弃而往】曰【云】如此【若是】尚可仕乎【犹可为官矣乎】杀人以媚人【杀一人命以求媚太守一人】吾不为也【我不为此】逵亦感悟【王逵因此有感而悟其过】囚得不死【罪囚因是得以免死】在彬桂阳【在彬州及桂阳县】皆有治绩【并着治功】来南昌县【及至南昌作宰】人迎喜曰【人争迎之喜形于言】是能辨分寜之狱者【得非能辨白分寜县狱事者乎】吾属得所诉矣【吾曹得所诉直之官矣】于是更相教谕【自是自相告谕】莫违教命【莫敢一违于其政教命令】盖不惟以抵罪为忧【不特以犯罪为虑】实以汚善政为耻也【实是以污辱其善政为耻】在合州【在合州为判官时】事不经先生手【公事不经先生之手】吏不敢决【吏人不敢自决】民不肯从【州民亦不肯服从】蜀之贤人君子【蜀邦之称为贤称为君子者】皆喜称之【悉喜谈而乐道之】赵公时为使者【赵清献时为监司】人或谗先生【人或以事谤先生】赵公临之甚威【赵清献责先生极严】而先生处之超然【先生自度在己无过所处愈髙迈】然赵公疑终不释【但清献公之疑终是未解】及守防【及赵公为防州太守】先生适佐州事【先生又佐治其州】赵公熟视其所为【赵公熟视先生之动作】乃寤【前日之疑顿然消释】执其手曰【执先生之手云】防失君矣【防乎失贤者矣】今日乃知周茂叔也【吾今日方知周茂叔其人】于邵州【守邵州】新学校以教其人【又修整学宫以教生徒】及使岭表【及为广西运使提刑】不惮出入之勤【不畏出入之劳苦】瘴毒之侵【烟瘴毒气之侵害】虽荒崖絶岛【虽于崖岛荒逺孤絶之所】人迹所不至【人之行迹所不到处】亦必缓视徐按【亦徐徐按辔细问民疾苦】务以洗寃泽物为己任【务在洗涤寃抑惠利及物为己之事】设施措置【设施仁政措置便宜】未及尽其所为【未能尽展胷中之谋为】而病以归矣【而以疾病告归】自少信古好义【自少年时笃信古学喜为义事】以名节自砥砺【以善名清节常自磨砺】奉己甚约【自奉于己甚薄】俸禄尽以周宗族【所得俸资悉以赒防宗族之贫者】奉賔友【以奉賔客朋友之来访者】家或无百钱之储【家至或无百金之蓄】李初平卒【李守初平已死】子幼【其子尚幼小】防其丧归葬之【先生与之爱防其丧以归终其塟事】又往来经纪于其家【又于往来之间皆所以维持于其家】始终不懈【初终无有懈怠】及分司而归【及为分司而归】妻子粥或不给【先生愈贫妻子或为粥以食犹至不足音旃】而亦旷然不以为意也【而此心放旷不复以此为意】襟懐飘洒【胷懐飘逸洒落】雅有髙趣【甚有清髙之志】尤乐佳山水【尤喜所在竒山竒水】遇适意处【或逢可人意处】或倘佯终日【则游尽终日】庐山之麓有溪焉【庐山地名深林之下有溪】发源于莲华峰下【其源则发于莲华峰之下】洁淸绀寒【莹而清深而寒绀甘去声】下合于湓江【沿流而下合于湓江湓音盆】先生濯缨而乐之【先生防其冠之带于是水之上以自洁】因寓以濂溪之号【因是而以濓溪自号】而筑书堂于其上【而复筑读书之堂于是溪之上】豫章黄太史庭坚【豫章郡名也黄姓太史官名庭坚其名也】诗而序之曰【为诗以序其事言曰】茂叔人品甚髙【茂叔先生字也其人品级夐出众人】胷中洒落【胷懐之间潇洒脱落】如光风霁月【犹光风之清淑霁月之澄皎】知徳者【深于是德者】亦深有取于其言云【亦莫不有取于此言】淳熈六年六月乙巳后学朱熹谨记
　　山杨先生画像记【此篇推原王安石倡曲学以祸天下山首排其非
　　其功与孟子辟杨墨同】　　　　　　南轩先生
　　宋兴百有余年【大宋之兴百余年间】四方无虞【天下治平无恐】风俗敦厚【遗风流俗笃厚相尚】民不识干戈【民生斯时不见兵革】有儒生出于江南【时有儒者生于江南之地指王安石也】髙谈诗书【以议论诗书自髙】自拟伊傅【自比于伊尹傅説】而实窃佛老之似【其实则窃佛氏老子之近似】济非鞅之术【济之以韩非商鞅刑名之学】举世风动【举一世之人从之犹风之能动百物】虽巨徳故老【虽是世称大徳元老之人】有莫能烛其奸【皆不能察其奸邪】其説一行【自是言之一行】而天下始纷纷多事【而普天之下纷纷扰扰悉尊信之日益多事矣】反理之评【背理之言】诡道之论【枉道之説】日以益炽【日益以盛】邪慝相乗【邪恶并作】卒召裔夷之祸【终启金虏之患中国】攷其所致【稽其所以致此】有自来矣【其来亦有所自】靖康初【靖康钦宗年号当其初年】山杨公【杨姓时名山其号也】任諌议大夫【为諌官】国子祭酒【兼学官之长】始推本论奏其学术之谬【初原其失且奏于上言其学术之不正】请追夺王爵【请追回王封之爵】罢去配享【撤去配食庙廷之祀】虽当时余党犹伙【虽当其时小人之残党尚多】公之説未得尽施【杨公之言未得悉付施行】然大统中兴【但髙宗一统天下再造乾坤】论议一正【士夫议论一出于正】到于今学者【以至于今天下学士】知荆舒祸本【荆舒夷狄之国王安石殁始封荆公后封舒王以其变乱国家法度故以贬之皆知其为国家兆祸之原】而有不屑焉【而不肯屑为其学】则今之息邪説【则杨公之止邪慝之言】距诐行【距絶不正之行诐音陂行去声】放淫辞【放逺播乱之言辞】以承孟氏者【以上继孟轲之学】其功顾不大哉【其功岂不大耶】是宜列之学宫【宜置之学舍之宫处之从祀之列】使韦布之士【使佩韦布衣之士】知所尊仰【知尊其祀而仰其德】而况公旧所临【又况是邦乃杨公旧政之地】流风善俗之及【流习之美遗俗之善皆德化所及】祀事其可缺乎【祀典可阙而不举乎】浏阳【邑名也】实潭之属邑【乃潭州所属之县】绍圣初【绍圣年号也其初年】公尝辱为之宰【杨公曽屈为是邑之宰】嵗饥发廪以赈民【值年之荒尽发公廪以贷贫民】而部使者以催科不给罪公【时安抚张舜民待公甚厚而胡师文恶公与张善劾公不善催科】公之德及邑民也深矣【公虽不能终是任而徳之及于是邑之民则不浅矣】后六十有六年【自后又经六十六年】建安章才邵【建州章姓名才邵者】来为政【来为政于此邑】慨然念风烈【慷慨追念余风遗烈】咨故老【咨问旧老】葺公旧所【葺治公旧政之所】为飞鸿阁【创为一阁扁以飞鸿】绘像于其上【绘画杨公遗像于阁之上】以示后学【以此昭示后学之士】以慰邑人之思【以此慰安邑民思德之心】去而不忘也【虽公已去而未始忘也】又六年【阁成又凢六载】贻书俾栻记之【以书来嘱我为之记】栻生晚识陋【我生之后见之卑】何足以窥公之蕴【安足以窥见杨公之底蕴】惟公师事河南二程先生【惟公从河南伊川明道二先生游而以师礼事之】得中庸鸢飞鱼跃之传于言意之表【得中庸一卷之传而领防于鸢飞戾天鱼跃于渊一章之防于言意之外】践履纯固【履行纯实坚固】卓然为一世儒宗【卓然岀乎众人之上而为一世儒者之祖】故见于行事【故见之行事之间】深切着明如此【亲切显著若是】敢表而出之【吾因敢表暴其善而出之】庶防慕用之万一云尔【庶或可仰慕其万分之一云尔】

　　性理羣书句解卷七
<子部,儒家类,性理群书句解>
　　钦定四库全书
　　性理羣书句解卷八
　　宋　熊　节　撰
　　熊刚大　注
　　说【说者解说其义】
　　养心亭説【此篇言养心在于寡欲寡而又寡以至于无则圣人地位】濓溪先生
　　孟子曰【孟轲氏云】养心莫善于寡欲【欲者人所不能无但保养此心莫尽善于鲜有其欲心】其为人寡欲【为人茍自能鲜有欲心则不为外物转移】虽有不存焉者寡矣【此心虽或有不存处亦少】其为人多欲【为人苟至多其欲心必为外物转移】虽有存焉者寡矣【此心虽或有存时亦少】予谓养心【我言保养此心】不止于寡而存耳【不止是使欲少而后心自存】盖寡焉以至于无【自始焉之少欲以至终焉之无欲】无则诚立明通【无欲则真实无妄而此心之诚以立诚立则本体清明无不透彻】诚立贤也【无欲是由寡以至于无无则真实无妄是用功于此者故方是贤者之事】明通圣也【至于诚立则本体清明无不透彻是又圣人地位矣】是贤圣非性生【如此则曰贤曰圣非由性分生出】必养心而至之【皆必保养此心而后能至】养心之善有大焉【保养此心之尽善而其大者】如此存乎其人而已【若是者亦惟在乎人用功于此而已】张子宗范【张姓宗范其字】有行有文【既有徳行又有文章】其居背山面水【所居之后则背山前则面水】山之麓构亭【于山之林木幽暗中创亭】甚清净【甚清而洁】予偶至而爱之【我偶来此山而甚爱此亭】因题曰养心【因题其扁以养心二字】既谢【张宗范既来相谢】且求说【且索予所谓养心之义】故书以勉【故写此説以勉其进也】
　　爱莲说【此篇形容莲花出于淤泥而不染其汚真可为花中之君子矣】
　　水陆草木之花【生于水生于地若草若木之花】可爱者甚蕃【所可好者甚多】晋陶渊明独爱菊【晋朝陶潜字渊明独好菊花】自李唐来【自唐以来君姓李故曰李唐】世人甚爱牡丹【世之人皆好牡丹】予独爱莲之出于淤泥而不染【我独好莲花生于淤泥之中而色不缁染淤音于】濯清涟而不妖【浣于清水之中而花不妖冶】中通外直【其茎中虚而通外劲而直】不蔓不枝【不如草之延蔓不如木之有枝】香逺益清【香愈逺而愈清】亭亭净植【亭亭立貌洁净而植】可逺观而不可亵翫焉【可以逺看不可近翫防音薛】予谓菊【我言菊】花之隠逸者也【花之清幽如隠逸者】牡丹【我言牡丹】花之富贵者也【花之艶丽如富贵者】莲【是莲花】花之君子者也【花之贞洁如君子也】噫【嗟叹语】菊之爱【菊之好】陶之后鲜有闻【陶渊明之后少有闻爱也者】莲之爱【莲之好】同予者何人【与我同者谁】牡丹之爱【牡丹之好】宜乎众矣【宜其皆如是也】
　　保身说【此篇论明哲保身之道深责汉末诸贤危言取实祸之非】司马先生
　　天下有道【有道之世】君子于王庭【君子之人奋于朝廷之上】以正小人之罪【则能纠正小人邪恶之罪】而莫敢不服【即无不服】天下无道【浊乱之世】君子嚢括不言【君子之人以有言为戒犹谨结囊口而不出也】以避小人之祸【所以然者恐中小人簧口之害】而犹或不免【如此尚不能自免】党人【朋党之人指汉末李膺范滂辈言也】生昏乱之世【生于昏闇浊乱之世】不在其位【不安厥位】四海横流【天下汚浊之波泛滥洋溢】而欲以口舌救之【而膺辈不察其祸乃欲以言语而挽其末流之弊】臧否人物【自相褒贬议人品之善恶否音鄙】激浊清【汚浊者激而去之清洁者而起之】撩虺蛇之头【譬之蛇虺虫之伤人者也而拨其首】践虎狼之尾【虎狼兽之伤人者也而履其尾】以至身被淫刑【至于身罹淫滥之刑】祸及朋友【其流祸贻及同志之人】士类殱灭【善类皆为之陷害殱渐平声】而国随以亡【而国不旋踵而灭亡】不亦悲乎【可哀也哉】夫惟郭泰【郭姓泰名诸贤中如泰者独逺党害】既明且哲【是时所谓明知之人】以保其身【能保全其终身者也】申屠蟠【申屠姓蟠名诸贤中如蟠者独逺党害】见防而作【是易所谓于事之未着翻然而悟】不俟终日【而不待终日者也】卓乎其不可及已【若二人者卓卓乎出于众人之右是岂易及也哉】
　　用法说【此篇言为政当使寛猛相济则其政和】
　　汉家之法已严矣【汉室之用法可谓极严】而崔寔犹病其寛【姓崔名寔政论一篇且病其法失于寛纵】何哉【何耶】盖衰世之君【世衰主弱】率多柔懦【大率皆柔而无断懦而不立】凡愚之佐【凡下愚昧之人为之辅佐】唯知姑息【但务姑且安息】是以权幸之徒【所以权贵宠幸之徒】有罪不坐【有罪而不能加之以罪】豪猾之民【豪侠奸猾之百姓】犯法不诛【丽于刑而不能诛之以刑】仁恩所施【其仁爱恩泽之所加】止于目前【终于眼前近幸之人】奸宄得志【故奸贼之徒得逞其欲】纪纲不立【小曰纪大曰纲国之纪纲不能振立】故崔寔之论【寔之为政论】以矫一时之枉【以矫正一时用法之枉】非百世之通义也【非是百世通行之义也】孔子曰【夫子云】政寛则民慢【为政失之寛纵则民敢慢侮】慢则纠之以猛【慢侮则必绳纠以威猛】猛则民残【太威猛则将残暴于民】残则施之以寛【残暴则又施放之以寛柔】寛以济猛【寛柔而复济之以威猛】猛以济寛【威猛而复济以寛柔】政是以和【刚柔相济皆适乎中政用此得其和平】斯不易之常道矣【此可为百世不变常行之道矣】
　　元亨利贞説【此篇言元亨利贞四者有心性情三者之分】文公先生
　　元亨利贞性也【元者生物之始亨者生物之通利者生物之遂贞者生物之成天之性也】生长收藏情也【元主春生亨主夏长利主秋收贞主冬藏天之情也长上声】以元生以亨长以利收以贞藏者心也【即此元以生物即此亨以长物即此利以遂物即此贞以成物天之心也】仁义礼智性也【得天德之元为性之仁得天德之亨为性之义得天德之利为性之礼得天德之贞为性之智人之性也】恻隠羞恶辞逊是非情也【仁发见为恻隠义发见知羞恶礼发见能辞逊智发见别是非人之情也】以仁爱以义恶以礼让以智知者心也【即仁而爱即义而恶即礼而让即智而知人之心也恶乌去声】性者心之理也【性乃此心之理】情者心之用也【情乃此心之用】心者性情之主也【心统性情而为之主也】程子曰【伊川云】其体则谓之易【其体则名之曰易】其理则谓之道【其理则名之曰道】其用则谓之神【其妙用不测则谓之神】正谓此也【正言是也】又曰【又言】言天之自然者【出于天自然之理】谓之天道【名曰天道】言天之付与万物者【论上天之赋予万物者】谓之天命【名曰天命】又曰天地以生物为心【天地之德主生故以生物为心】亦谓此也【亦言是也】
　　尽心说【此篇言性乃理之全体而其于心人惟有所蔽则不能尽必当防通贯彻而无所遗】
　　尽其心者【能全尽此心之理】知其性也【是能知所受之性】知其性则知天矣【能知所受之性是知所赋之天矣】言能尽其心【云尽此心】是知此性【乃知此性】知此性则知天也【知此性便知此天】盖天者理之自然【天乃自然而然之理】人之所由以生者也【人自此则有此生】性者理之全体【性乃是理所全之体】而人之所得以生者也【人因具是理而得生也】心则人之所以主于身而具是理者也【心乃具众理而统乎一身者也】天大无外【故理大而无所对】而性禀其全【而此性独禀其全】故人之本心【故在人此心】其体廓然【其本体廓然其大廓颗入声】亦无限量【无所不包宁有穷尽】惟其梏于形气之私【人惟局于形体气质之偏】滞于闻见之小【拘于所闻所见之浅】是以有所蔽而不尽【是以此心为物欲蔽塞不能全尽其理】人能即事即物【茍能随一事一物】穷究其理【各有以穷极其理】至于一日【则一日】防通贯彻【混防融贯明通透彻】而无所遗焉【而一无所遗焉】则有以全其本心廓然之体【则斯能全此心至大之体】而五行之所以为性【得五行之秀而为性】与天之所以为天者【与天理之自然者】皆不外乎此【并不越于是】而一以贯之矣【曰心曰性曰天自可贯而一矣】
　　孝悌说【此篇言性则以仁为孝悌之本言行则以孝悌为行仁之本】
　　或曰【或谓】程子以孝悌为行仁之本【程伊川以孝于父母悌于长上为行仁之根本】又曰论性则以仁为孝悌之夲【言仁则复以仁为孝弟之根本】何也【是如何】曰仁之为性【言仁为性之根】爱之理也【爱之道理】其见于用【其发于用】则事亲从兄【始于孝于亲弟于兄】仁民爱物【终于仁乎民爱乎物】皆其为之之事也【皆其行仁之事也】此论性以仁为孝悌之本者然也【仁是本根孝弟皆由是次第而推故曰论性以仁为孝弟之本如此】但亲者我之所自出【但父母吾身之所由生】兄者同出而先我【兄者与我同出于父母而先生于我】故事亲而孝【事亲而能尽其孝】从兄而弟【从兄而能尽其弟】乃爱之先见而尤切者【又爱之所当先而愈切于己者】若君子以此为务【如君子能即是为先务】而力行之【而笃于行】至于行成而徳立【孝弟之行既尽而仁之德由是而立行去声】则自亲亲而仁民【则由事亲从兄而仁民】仁民而爱物【又自仁民而推其爱于物】其爱有差等【厚于亲而薄于民厚于民而薄乎物固有差等之殊】其施有渐次【先于亲而后乎民先于民而后乎物又有渐次之序】而为仁之道【而行仁之道】生生而不穷矣【生生不息】此学孝弟所以为仁之本也【学孝与弟又所以为行仁之本盖由仁而论孝弟自是仁发出故言仁为孝弟之本由事亲从兄仁民爱物而论则孝亲弟兄仁民爱物自此而发故言孝弟乃行仁之本学者能沉潜涵泳则得之矣】
　　仁说【此篇言仁包义礼智三者无所不实曰爱曰公此特仁中之一事未足名仁之全体】
　　人之性【人有此生便有此性】仁义礼智【曰仁曰义曰礼曰智】四德具焉【四者之徳咸具于中】其爱之理则仁也【仁主于爱爱之理则为仁】宜之理则义也【义主于宜宜之理则为义】让之理则礼也【礼主于让让之理则为礼】知之理则知也【智主于知知之理则为知上知音智】是四者虽未形【曰爱曰宜曰让曰知虽未发见】而其理固根于此【而其理己萌于内】则体实具于此矣【则其本体亦在乎内】性之中只有是四者【一性之中只有仁义礼智】万善皆管乎是焉【万善于此而管摄焉】而所谓爱之理者【所言爱之理】是乃天地生物之心【是即天地生育万物之心】而其所由生者也【人生得天地生物之心具于心而为性则爱之理也】故仁为四德之长【四德之序仁为其首】而又所以兼包焉【而其体包义礼智】惟性之中【惟其一性之内】有是四者【有此四徳】故其发见于外【则其形着于外】于情则为恻隠羞恶辞逊是非之端【是则谓之情形着之初则谓之端有恻然其隠则是仁发见之初知愧知恶则是义发见之初或辞或逊则是礼发见之初辨是辨非则是智发见之初】而所谓恻隠者【但所言恻隠一端】亦未尝不贯通焉【又何曽弗通贯羞恶辞逊是非之三端】此性情之所以为体用【以性而言仁为体而义礼智其用以情而言恻隠为体而羞恶辞逊是非其用】而心之道【此心之道】则主乎性情者也【具此理则为性发此理则为情而又为性情之主】人惟己私蔽之【人为私欲蔽固】以失其性之理而为不仁【失其本性之道理故发于外者不能推此仁】甚至于为忮为忍【极而为狠暴为残忍忮音至】是岂人之情也哉【此岂是人本然之情由仁而发者】是以为仁【所以求仁】莫要乎克己【无先乎克去己私】己私既克【已之私既克去】则廓然大公【则洞然至公廓颗入声】而其爱之理【而爱之道理】素具于性者【常具于性之中者】无所蔽矣【无所蔽塞】则与天地万物【则大而天地次而万物】血脉贯通【生生一脉常相流通】而其用亦无不周矣【是仁之用无不周徧】故指爱以名仁【直指爱为仁】则迷其体【以情为性则失其体】而爱之理则仁也【爱之道理者则是本体之仁】指公以为仁【直指公为仁】则失其真【公未便是仁则失其仁之本】而公者人之所以能仁也【盖公则此理流通而能仁】夫静而仁义礼智之体具【静而见诸心是四者皆性之徳】动而恻隠羞恶辞逊是非之端达【动而达诸用此四者皆情之初】其名义位置【其得名之义如爱曰仁宜曰义之类与位序布置如先仁次义次礼次智之类】固不容相夺伦【其次序伦理固不可夺】然而【转语】唯仁者为能推之而得其宜【惟有此仁推之而至于得其所宜】是义之所存者也【即是仁中之义之所在】唯仁者为能恭俭而有节【惟仁人至于恭俭而有限节】是礼之所存者也【是即仁中之礼之所在】唯仁者为能知觉而不昧【惟仁人至于知觉而罔所昧】是智之所存者也【是即仁中之智之所在】此可见其兼包而贯通者【此可知其仁包义礼智恻隠贯通夫羞恶辞逊是非】是以孟子于仁【所以孟轲于仁】统言之曰【统而谓之】仁人心也【以仁为人之心盖仁该四德心具众理】亦犹在易【又如易经】乾坤四德【乾坤元亨利贞之四德】而统言乾元坤元也【只总言乾元坤元元即仁也亦包亨利贞三德】然则【转语】在学者其可不以求仁为要【在后学可不推本而以求仁为先】而为仁其可不以克己为道乎【求仁之方可不以克去己私为务哉】
　　録【録者纪録其事】
　　雍行録【此篇言人之见识各有差等】　　　　伊川先生
　　元丰庚申嵗【元丰年号也庚申之嵗】予行雍华间【我行雍华之中】闗西学者【闗西路为学之人】相从者六七人【从予之游者凡七人】予以千钱挂马鞍【吾以钱一千悬于马鞍之上】比就舍则亡矣【近归家则此钱已无】仆夫曰【仆辈且言】非晨装而亡之【非是早间装束行李而失之】则涉水而坠之【则是渡水之时坠于溪矣】予不觉叹曰【吾不觉形诸嗟叹而言曰】千钱可惜【失钱一千诚为可惜】坐中二人应声曰【同席之中有二客应声而言曰】千钱亡去【一千之钱忽至亡失】甚可惜也【诚是可惜】次一人曰【又有一客言曰】千钱防物【一千之钱其利微细】何足为意【何必累吾心哉】后一人曰【后至一客言曰】水中囊中【不在水之中则在囊之中】可以一视【皆可一观】人亡人得【一人失之一人得之】又何叹乎【又何必形于叹耶】予曰【我云】使人得之【吾既失之人或得之】则非亡也【则不可以亡言矣】而叹夫有用之物【私窃自叹钱者物之有用者也】若沉水中【若落之于水】则不复为用矣【则不可再用矣】至雍以语吕与叔曰【至于雍以此与吕与叔言】人之器识固不同【谓器足以用世识足以察事人之器识固有不同】自上圣至于下愚【上自圣人下至愚人】不知有防等【圣与愚髙下不知有防等】同行者数人耳【与吾同游凡六七人】其不同者如此也【一人一见其不相同有如是矣】与叔曰【吕与叔答云】夫数子之言何如【六七人之言何者为是】予曰【我谓】最后者善【其后至一人之语为至善】与叔曰【吕与叔云】诚善矣【其言诚是矣】然观先生之言【但以先生有用之说防之后至一人之言】则见其有体而无用也【则见其为知大体之所在而不知其用之不可亡也】予因书而志之【吾因是书而记之】后十五年【自是而后又十五年】因阅故编【因观旧书】偶见之【偶见此志】思与叔语【时吕与叔已死】不幸早死【不幸先已下世】为之泣下【因为之陨其泪】
　　书近思録【此篇言集周程张四先生之遗言以其闗于是道之大体切于日用之间
　　所为后学入道之方】　　　　　　　文公先生
　　淳熈乙未之夏【淳熈年号乙未嵗之夏】东莱吕伯恭【吕姓伯恭字东莱其号也】来自东阳【东阳婺州自婺州来】过予寒泉精舎【过于文公寒泉之书院】留止旬日【留之居十余日】相与读周子程子张子之书【相与共读濓溪明道伊川横渠四君子之书】叹其广大闳博【叹其具载是道广大而不可究浩博而不可求】若无津涯【茫无涯防】而惧夫初学不知所入也【虑初学之人不知入道之方】因共掇取其闗于大体【因与共采辑其有闗是道之大体】而切于日用者【而实切于平日之受用者】以为此编【集为是编】緫六百一十二条【緫六百余条】分四十卷【分为四十卷】盖凡学者所以求端用力【凡志学之士求其端绪而笃于用功】处己治人之要【即之处己推以治人之道】与夫辨异端观圣贤之大略【与辨异端似是之非究圣贤操修之实】皆粗见其梗防【皆可略见其大槩】以为穷乡晚进【私窃自谓乡闾后学】有志于学【有志于吾儒之学】而无明师良友以先后之者【虽无贤师良友相为先后而训迪之】诚得此而玩心焉【苟得是一编而玩味于心焉】亦足以得其门而入矣【亦可以窥见道学之门户而深造之矣】如此【初意若是】然后求诸四君子之全书【而后求之周张二程先生之遗书】沉潜反复【深潜思索反复推究】优柔厌饫以取其愽而反诸约焉【徐读饱味取之浩博撮其简要】则其宗庙之美【譬之宗庙之美好】百官之富【百官之富盛人之不得其门而入者】庶乎其有以尽得之【观此书后庶几可以尽得之矣】若惮烦劳【若夫所谓畏探索之烦劳】安简便【惟相安于简便】以为取足于此而可【以言具足于是而不复更加穷理工夫】则非今日所纂集此书之意也【又岂吾今日采辑是书之本意哉】五月五日朱熹谨识辩【辩者辩论其非】
　　无极辩【此篇力排陆象山言无极之非盖无极而太极也者是无形而有理也】文公先生
　　来书反复【象山所寄之书反复其语】其于无极太极之辩详矣【于无极而太极之辩论已详备矣】然以某观之【但以我观此】伏羲作易【伏羲始着易之画】自一画以下【从一画而下至于六画】文王演易【至周文王推而演之为易之辞】自乾元以下【从乾卦大哉乾元而下至于六十四卦】皆未尝言太极也【皆未尝指言太极】而孔子言之【至孔子作辞系易始言易有太极】孔子赞易【孔子赞述易道】自太极以下【从所谓易有太极一句而下】未尝言无极也【未尝指言无极】而周子言之【至周濓溪太极图始言无极而太极】夫先圣后圣【先圣人后圣人】岂不同条而共贯哉【岂不同其条共其贯】既蒙不鄙而教之【既不相鄙薄而垂教】某敢不尽其愚也【可不尽摅愚见】且夫大传太极者何也【且易大传所言太极谓何】即两仪四象八卦之理【即两仪四象八卦所以然之理】具于三者之先【而太极则在两仪四象八卦之先】而蕴于三者之内也【复蕴藏于两仪四象八卦之中】圣人之意【夫子之意】正以究竟至极【正是穷究是理之至极】无名可名【无得而名】故特谓之太极【故以太极一字名之】犹曰【如谓】举天下之至极【举天下之言至极者】无以加此云尔【无可加于是】初不以其中而命之也【初不即中字而名之也】至如北极之极【至若在天北辰之极】皇极之极【洪范皇极之极】民极之极【周礼民极之极】诸儒虽有解为中者【诸儒注书固有训为中者】盖以此物之极【盖谓此物之极至】常在此物之中【常在物之中四面到此取正】非指极字【不是指出此极】而训之以中也【名之以中】极者至极而已【极者至极之理】以有形者言之【即有形象者言之】则其四方八面【四方者东西南北方八面者四方合四隅而数之】合凑将来【方方面面皆来】都无向背【无向无背】一切停匀【一一均平以此取正】故谓之极耳【至极更无去处故谓之极】后人以其居中【后之儒者即其居于中】而能应四外【而能应乎四方之外】故指其处以中言之【故指其所在以中言之】非以其义【不是以其字义】为可训中也【可以训为中】至于太极【至于太极二字】则又初无形象方所之可言【欲见而无形象欲寻而无方所不可得而名言也】但以此理至极【但即是理之极至】而谓之极耳【故名之曰极是即所谓无极而太极】今乃以中名之【今乃遽即中之一字以训之】则是所谓理有未明【其于言太极之理有未能明】而不能尽乎人言之意者一也【而弗克悟乎人言之意者一】通书理性命章【周子通书理性命一章】其首二句言理【初两句专説理】次三句言性【下三句专説性】次八句言命【下八句专言命】故其章内【一章之内】无此三字【无理性命三字】而特以三字【而特即理性命三字】名其章以表之【名此一章表而出之】则章内之言【其一章之言】固已各有所属矣【各各皆有所主】盖其所谓灵【所言匪灵弗莹】所谓一者【所言二本则一】乃为太极【灵乃此心太极之至灵一乃是理之极所谓理化】而所谓中者【所谓中之一字】乃气禀之得中【是形生后禀天地之气而得乎刚柔之中】与刚善刚恶【所禀刚之好者为义刚之恶者为暴狠之属】柔善柔恶者为五性【柔善者为慈祥柔之恶者为懦弱之类中与刚善刚恶柔善柔恶是谓五性】而属乎五行【已上五者之性不同莫非五行之参差为之】初未尝以是为太极也【何尝即此中为太极】且曰【今象山且谓】中焉止矣【中焉止矣一句】而又下属于二气五行【又下系乎隂阳之二气金木水火土之五行】化生万物之云【化化生生万物】是亦复成何等文字义理乎【象山此言不知何等文字义理如此】今来喻乃指其中者为太极【今来喻乃指此中字便为太极】而属之下文【而谓之连属下文二气五行化生万物】则又理有未明【则又太极之理有未能明】而不能尽乎人言之意者二也【而弗克悟乎人言之意者二】若论无极二字【如论周子无极二字】乃是周子灼见道体【乃是濓溪洞见是道之本体】説出人不敢説者【言人所不能言者】令后之学者【使后世学者】晓然见得太极之妙【了然见太极之妙】不属有无【有非真有无非果无】不拘方体【无方可求无体可见】若于此看得破【如就此窥见得透】方见得此老【方知此濂溪翁】真得千圣以来不传之秘【真是心防上圣以来不曽传授之秘诀】非但架屋上之屋【非特如象山所言无极而太极是屋上架屋】叠牀上之牀而已也【牀上又叠牀也】今必以为不然【今必为不如此】则是理有未明【则太极之理有未能明】而不能尽乎人言之意者三也【而弗克悟乎人言之意者三】至于大传【易之系辞】既曰【既言】形而上者谓之道矣【着而在上名之曰道】而又曰【复言】一隂一阳之谓道【一隂一阳循环不已名之曰道】此岂真以隂阳为形而上者哉【岂是果以隂阳为形上之道】正所以见一隂一阳【于此见得隂之与阳】虽属形器【虽不过属形下之器】然其所以一隂一阳者【谓一隂一阳所以互根者】是乃道体之所为也【是乃太极之使然也】故语道体之至极【故言是道本体之至极者】则谓之太极【则名之为太极】语太极之流行【言太极之流行于一隂一阳间】则谓之道【则名之曰道】虽有两名【太极与道虽有二名】初无两体【非有二体】周子所以谓之无极【濂溪所以言无极而太极】正以其无方所形状【无方所之可求无形状之可见】以为在无物之前【谓其在于未有万物之前】而未尝不立于有物之后【则有万物之后此理未尝不在】以为在隂阳之外【谓其在于隂阳之外】而未尝不行于隂阳之中【则隂阳之运行此理未尝不在】以为通贯全体【谓其通前后贯外内而为全体】无乎不在【无所往而不在】又初无声臭影响之可言也【又无声臭之可寻无影响之可见盖前两节是言无非真无后一节是言有非果有】今乃深诋无极之非【今象山顾乃深排无极之非】则是以太极【则以太极】为有形状方所矣【为有形有状有方有所】直以隂阳为形而上者【便指一隂一阳为形而上之道】则又昧于道器之分矣【所谓道形而上器形而下者又分别不分晓矣】又于形而上者之上【又且于形而上之上】复有况太极乎之语【又有所谓太极者】则是又以道上别有一物为太极矣【又是道之上复有一物名为太极盖太极即形上之道而隂阳即形下之器不可指隂阳为形上也】此又理有未明【此亦太极之理有未能明】而不能尽乎人言之意者四也【而弗克悟乎人言之意者四】至某前书【至如我前日书】所谓不言无极【所谓不説无极】则太极同于一物【则太极不过只如一物】而不足为万化根本【不足为天地万化之根本】不言太极【不説太极】则无极沦于空寂【则无极沦入空寂之乡】而不能为万化之根本【而不能为天地万化之根本】乃是推本周子之意【此上六句乃是推明周子之微意】以为当时若不如此两下説破【以为一时若不是将无极太极二者分别説出】则读者错认语意【则读者误认发言之意】必有偏见之病【则所见必徇于一偏】闻人説有【见人言有极】即谓之实有【便以为实有此】见人説无【见人言无极】即谓之真无耳【便以为真无此】自谓如此【我自谓如此数语】説得周子之意【道得濓溪之意】已是大故分明【已极分晓】老兄犹以为未穏【象山尚言未安】是又理有未明【是太极之理有未能明】而不能尽乎人言之意者五也【而弗克悟乎人言之意者五】来书又谓大传明言易有太极【象山来书既説大传分晓谓易有太极矣】今乃言无何耶【今乃説无极如何】此尤非所望于髙明者【此愈非所望于天资髙明之君子】老兄且谓大之所谓有【象山且説易系之言有极】是果如两仪四象八卦之有定位【果犹两仪生四象四象生八卦各有定位】天地五行万物之有常形耶【天地金木水火土与夫万物各有常形耶此言有非果有本出于无也】周子之所谓无【濓溪之所谓无极】是果空虚防灭【是果虚无寂灭】都无生物之理耶【尽无隂阳化生万物之理耶此言无非真无实肇其有也】此又理有未明【此亦太极之理有未能明】而不能尽乎人言之意者六也【而弗悟乎人言之意者六】老子复归于无极【老子言此身再归于无极】无极乃无穷之义【无极是乃无穷尽之意】如庄生入无穷之门【犹庄子言入无穷极之门】以游无极之野云耳【以游无穷极之野老庄俱是虚无之学故其言相合如此】非若周子所言之意也【非如濂溪所言无极之意】今乃引之【今象山引老庄而言】而谓周子之言【且云濓溪之説】实出于彼【实自老子出】此又理有未明【此亦太极之理有未能明】而不能尽乎人言之意者七也【而弗悟人言之意者七也】髙明以为如何【髙明之见将谓若何】
　　皇极辩【此篇力排孔安国以皇训大以极训中之失盖皇极也者君道是也】
　　洛书九数而五居中【洛书有九数而五位其中】洪范九畴而皇极居五【洪范有九畴而皇极居次五】故自孔氏注【自汉孔安国注洪范去声】训皇极为大中【以大训皇以中训极】而后之诸儒【而后来诸儒】一皆祖其説【并皆述其言】尝以经之文义求之【曽即洪范之文字意义求之】有以知其必不然也【盖知其防不如此】盖皇者君之称也【皇乃人君之称】极者至极之义【极乃至极无以复加之义】标凖之名【凖则可以示人之谓】常在物之中央【常常在物之中央】而四外望之以取正焉者也【四方之外皆观望此取正者也】故以极为在中之至则可【以此极为在中之至极则可】而直谓极为中则不可【而便以极为中则不可】若北辰之为天极【如北斗谓天之极】屋栋之为屋极【屋栋谓屋之极】其义皆然【其理皆如此】而周礼所谓民极【周礼六官言民极】诗所谓四方之极者【毛诗商颂言四方之极】于皇极之义为尤近【于皇极意义更是切近】顾今之説者【顾今之为书者】既误于此而失之于彼【既误于以皇极训大中而于民极四方之极又失其防义】是以其説展转迷谬【所以其言反覆昏迷】而终不能以自明也【至末不能通晓】即如旧説【便如旧説】姑亦无问其他【更不复问其他处】但于洪范之文【只于洪范之正文】易皇以大【改皇字为大字】易极为中而读之【改极字为中字而诵读之】则所谓大作中【所言皇作极则是大作中】大则受之之属【皇则受之则是大则受之】为何等语乎【此成何等説话】故予窃独以为皇者君也【故我独言皇者为君】极者至极之标凖也【极为至极标凖之义】人君以一身【人主即一身】立乎天下之中【居于四方之中央】而能终其身【而能终此身】以为天下至极之标准【以作天下至极之凖则】则天下之事【则天下万事】固莫不协于此【自无不合于此】而得其本然之正【而得本然天理之正】天下之人【凡天下万民】亦莫不归于此【亦无不归于是】而得其固有之善焉【而全其固有之理】所谓皇极者也【是所言皇极者如此】是其见于经者【是其着见之于洪范者】盖皆本于洛书之文【悉出于洛书之文】其得名【得皇极之名】则与夫天极屋极民极【则与所谓北辰之极屋栋之极生民之极】皆取居中而取极之意【皆是取其居在于中四方取此为至极更无去处】初非指中为极也【即不是以中为极】则又安得而训之哉【则又奚可以中训极哉】曰皇建其有极者【经言皇建有极云者】言人君以其一身【是言人主即此身】而立至极之标凖于天下也【而立天下至极之凖则】曰敛时五福【经言合是五福敛去声】用敷锡厥庶民者【用而散与百姓者】言人君能建其极【谓人君出而以身建至极之理】而于五行焉得其性【于金木水火土则得其金木水火土之性】于五事焉得其理【于视听言貎思则得其视听言貌思之理】皆因五福之所聚【极建而五行得性五事得理是为五福之聚】而又推以化民【而复施之以化于民】则是布此福而与民也【是即推是福以与百姓也】曰惟时厥庶民【经言惟是其众民】于汝极【于君之极】锡汝保极者【与君保极】言民视君以为至极之标凖而从其化【谓民视君为至极之凖则而顺其化】则是以此还锡其君【则又以是复归于其君】而使之长为天下之标凖也【俾之常常作天下至极之凖则也】曰凢厥庶民【经言凡尔众民】无有淫朋【无有淫过之朋党】人无有比徳【人无有阿比之徳比去声】惟皇作极者【惟君立极】言民之所以能若此者【谓百姓所以能如此无朋无比者】皆君之徳【无非人君有徳】有以为至极之标凖也【足以为天下至极标凖】曰凡厥庶民【经言凡尔众百姓】有猷有为有守【有谋有为有操守】汝则念之【君则当念之】不恊于极【不合于是极】不罹于咎【亦不至遭于咎恶罹音离】皇则受之者【君亦无不受之】言君既立极于上【谓人君既建此极于上】而民之従化【而庶民従顺其教化】或有迟速深浅之不同【或迟或速或深或浅自有不同】则其有谋为操守者【其谋者求尽是极之道为者修是极之道守者固执是极之道】固当念之而不忘【固当念念及之而不替】其不尽从【其有弗克尽従吾化】而不底于大戾者【而不至于大违戾此道】亦当受之而不拒也【君亦当容受而无所拒】曰而康而色【经言庶民安其顔色】曰予攸好德【谓我所好者德好去声】汝则锡之福【君则与之以福】时人斯其惟皇之极【则是人皆趋人君之极】言人有能革面【谓此人有能改其为恶之面言小人化为君子也易曰小人革面】而以好德自名【自以好德为言】虽未必出中心之实【縦非其中心之实然】亦当教以修身求福之道【君亦当诲以修已获福之理】则是人者亦得以君为极而勉其实也【则是人亦得以君为至极之凖则而勉焉以求尽其实也】曰无虐防独【经言无侵虐防而无兄弟者独而无子者防音羣】而畏髙明【而惮势位尊贵之人】人之有能有为【人之有才能有谋为】使羞其行【俾进其徳行行去声】而邦其昌者【而邦国赖以兴隆者】言君之于民【谓君之于百姓】不审问其贵贱强弱【不必问其贵者贱者强者弱者】而皆欲其有以进德【欲其皆进于德】故其有才能者【故其人有才而能者】必皆使之勉进其行【必尽俾之勉之以进其德行】而后国可赖以兴也【然后邦国可借此而兴隆】曰凡厥正人【经言凡其正直之人】既富方糓【既富矣而纳之于善】汝弗能使好于而家【汝弗能俾之有所借而顾于其家好去声】时人斯其辜【是人必将取罪而去】于其无好徳【不复有好德心】汝虽锡之福【汝虽与之以福】其作汝用咎者【其起而报汝惟用恶道而无善矣】言须正人者【谓须是正直人】必先有以富之【当先使之富足】而后纳之于善【继此则可导其禸善】若不能使之有所顾于其家【若非有以俾之有所借而顾其家】则此人必将陷于不义【则是人必流于不义】不复更有好德之心矣【又安有所谓好德之心哉】至此而后始欲告之以修身求福之説【至于是而始思喻以修己获福之道】则已缓不及事【已失之缓慢不及于为矣】而其起而报汝【而是人起而施报于汝】惟有恶而无善矣【惟知有恶而不知有善】盖人之气禀不同【人之禀气有清浊昏明之不同】有不可以一律齐者【是又难以一等齐之】是以圣人【所以圣君】所以立极于上者【立至极之凖则于上】至严至正【端严正直】而所以接引于下者【所以引诱在下之人】至寛而广【寛洪广大不沮其为善之心】虽彼之所以趋于此者【虽是百姓之趋于此极】迟速真伪【无朋比而化之速者不协极不罹咎者则化之迟者而康而色曰好德则未知其真伪】才德髙下【化之速者则才德之髙化之迟者则才德之下】有万不同【有万等不齐】而吾之所以应于彼者【我所以接于彼】矜怜抚养【矜恤抚摩】恳恻周尽【恻怛详尽】未尝不一也【未始不一以持之】曰无偏无陂【经言无不中无不正陂音贲】遵王之义【皆循人君所行之宜】无有作好【无自私自作好好去声】遵王之道【一皆率由人君所由之道】无有作恶【无有私自作恶恶去声】遵王之路【一循人君所由之路】无偏无党【无偏私无党与】王道荡荡【一循人君恢广之道】无党无偏【无党与无偏私】王道平平【一循人君平　易之道平音便】无反无侧【无反复无倚侧】王道正直【一循人君正直之道】防其有极【合其一身之极】归其有极者【以归于人君之极】言民皆不溺于己之私【谓百姓皆不为己私所累】以従夫上之化【以顺从人君之教化】而防归于至极之标凖也【防之归之皆以人君为至极之凖则】析而言之【分而言】则偏陂好恶【则前面所言偏陂好恶】以其生于心者言也【此四者是生于心者】偏党反侧【上面所谓偏党及侧】以其见于事者言也【此四者是见于事者】遵义遵道遵路【解见前】方防于极也【方才防于此极】荡荡平平正直【解见前】则已归于极矣【则是已归极了】曰皇极之敷言【经言以君之道布其命于下】是彛是训【不外此有常之理以为此教】于帝其训者【然此有常之理亦上天之所赋于人者则此教乃天之教】言人君以身为表【谓人君以一身为至极之标凖】而布命于下【而布其教语于下】则其所以为常为教者【则君之是彛是训】一皆循天之理【皆是循夫天之正理】而不异乎上帝之降衷也【而无异上天降此理于下民者】曰凢厥庶民【经言凡其庶民】极之敷言【是极之布为教语者】是训是行【因此教而服行之】以近天子之光者【得以亲近人君光明之德】言民于君之所命【谓庶民即君之训命】能视以为教【能覩此以为教语】而谨行之【恭以行之】则是能不自絶【则能不自弃絶】而有以亲被其道德之光华也【而此身得被人君光明之道德也】曰天子作民父母【经言人君作民之父母】以为天下王者【而为天下所归往之王】言能建其有极【谓能建立是极】所以作民父母【是以为百姓父母】而为天下之王也【而天下尊之曰君】不然【不如是】则有其位【则有君之位】无其德【无君之德】不足以建立标凖【无以建立天下至极之凖则】子育元元【爱养众民】而履天下之极尊矣【而处天下至尊之位矣】天之所以锡禹【天以洪范九畴与禹】箕子之所以告武王者【箕子以洪范九畴言之武王】其大指盖如此【其大意只如是】虽其雅奥深防【虽是雅言奥义深妙精防】或非浅闻所能究【有非浅陋者所能推究】然尝试以是读之【但曽试即此诵之】则亦坦然明白【盖亦平易分晓】而无一字之可疑者【而一字无可疑】但先儒昧于训义之寔【然孔安国不明训义之真寔音实】且未尝讲于人君修身立道之本【又不曽讲明人主修己立道之根本】既误以皇极为大中【既错认皇为大极为中】又见其辞【又观其言辞】而含洪寛大之意【皆是含糊鹘突】因复误认以为所谓中者【又复错指所言中者】不过如此【不越乎是】殊不知居中之中【初不知居中之义】既与无过不及不同【自不可与无过无不及并言】而无过不及之中【不失之过不失之不及此所谓中】乃义理精防之极【乃是义理之至精至防处】有不可以毫厘差者【固不容差之毫毛】又非含糊苟且不分善恶之名也【又不是含容糊涂善恶二者俱无分别之谓】今以误认之中【今即错指之中】为误认之极【为错认之极】不谨乎至严至宻之体【不于本体严宻处而务究其防】而务为至寛至广之量【泛然欲为寛广之度量而不察其实】则汉元帝之优游【如汉元优游不防】唐代宗之姑息【唐宗之姑息败事】皆是物也【并是以此而失之】彼其是非杂揉【彼二君是是非非错杂无别揉音蹂】贤不肖混殽【贤者与不肖者殽乱不分】方且昏乱陵夷之不暇【方自昏晦缪乱陵迟夷灭之不遑】尚何敛福锡民之可望哉【况望其敛极之福与民乎】吾意如此【吾之意若是】而或者疑之【而或犹有疑于此者】以为经言无偏无陂【谓经之无偏而不平陂而不正】无有好恶【无有私作好恶】则所谓极者【是其言极】岂不实有取乎得中之义【其义亦若取得中之言】而所谓中者【而谓之中者】岂不真为无所去就憎爱之意乎【岂不真是泛然包容无所去就无所憎爱乎】吾应之曰【吾答之云】无偏无陂者【无所偏无所陂】不以私意而有去就尔【不以吾之私意去就而已】然曰遵王之义【但其言循人君之义】则其去恶而従善【则是舍恶而就善当去当就】未尝不力也【何尝不笃于行】无作好恶者【无作好无作恶】不以私意而自为憎爱尔【不以吾之私意憎爱而已】然曰遵王之道【循人君所由之道】遵王之路【循人君所由之路】则其好善恶恶【则是其知善为可好知恶可恶】固未尝不明也【何尝不明知】是岂但有包容【是岂只务含容】漫无分别之谓【都无别判之言如汉唐优游姑息也】又况经文【矧是经言】所谓王义王道王路者【曰义曰道曰路三者】乃为皇建有极之体【乃为人君建立是极之本】而所谓无所偏陂反侧者【曰无偏陂曰无反侧】自为民归有极之事【乃为庶民防归是极之事】其文义亦自不同也耶【其文理意义亦自不一】必若子言【必如或者之言】吾恐天之所以锡禹【吾虑天之锡于禹者】箕子之所以告武王者【箕子之言于武王者】上则流于老庄依阿无心之説【上则失于老聃庄周依阿无所裁决之言】下则溺于乡原同流合污之见【下则同于乡原谨愿人同流合汚之见】虽欲深体而力行之【虽欲深体此理而力行于身】是乃所以幸小人而循君子【无所别白以为小人之幸方欲以是而循君子之道】又何以立大本【又安能立是极之本领】而序彛伦哉【而俾常理之得其序哉】作皇极辨【故着为皇极辨一篇】或曰【或人又谓】皇极之为至极何也【皇极而有至极之名如何】予应之曰【吾又荅之】人君中天下而立【人君以一身中立于天下】四方面内【四方之人皆面其内】而观仰之者【观而仰之】至此辐凑【于此防合犹车马之相骈凑】于此而皆极焉【于是而极至更无去处】自东而望者【由东而望乎此】不能过此而西也【不能过此而之西】自西而望者【由西而望乎此】不能逾此而东也【不能过此而之东】以孝言之【且举孝之事言】则天下之孝【天下之孝于亲者】至此而无以加【到此则无以加矣】以弟言之【又举弟之事言】则天下之弟【天下之弟于长者】至此而无以过【至此无以过矣】此人君之位之德【此人君之位与人君之德】所以为天下之至极【以此为天下至极之标凖】而皇极所以得名之本意也【此正得以皇为君以极为至之】故惟曰【本意故】聪明睿智【但言有聪明圣智】首出庶物【之德出于众人】如所谓天下一人而已者【之上犹言天下但有】然后有以履之而不疚【一人而止而后可以履天】岂曰含容寛裕一徳之偏【位而无所病岂谓寛】而足以当此哉【容一偏之徳而可】客曰唯唯【以当是位哉或】因复记于此【人唯唯受命因】以发前之未尽【又记之于是以发挥】
　　论【吾言未尽者论者】
　　顔子所好何学论【讲论其义理此篇言顔子所学学以至圣人之道惜其天
　　年不永几于】　　　　　　　　　伊川先生
　　圣人之门【化而未至】其徒三千【于化也夫子】独称顔子为好学【之门徒弟三千人独许】夫诗书六艺【顔渊以好学两字】三千子非不习而通也【夫诗书六艺之文三】然则【千之】顔子所独好者何学也【徒非不习熟贯通转语顔子独称好】学以至圣人之道也【学不知其所好何所学学】圣人可学而至欤【之为学将以求至圣人之道】曰然【所谓圣人可由】学之之道如何【学而至其地位耶固可】曰【由】天地储精【学而至所以学为】得五行之秀者为人【圣人之道又何如云天地蕴精英之】其本也真而静【气人禀得金木实而凝静】其未发也【无所感触发见于外】五性具焉【五常之性全具于中】曰仁义礼智信【爱之理为仁宜之理为义让之理为礼知之理为智信则实有此理】形既生矣【人之生有此形质】外物触其形而动于中矣【则耳目口鼻之形外触于物则其心不能不动】其中动而七情出焉【此心既动七情乃起】曰喜怒哀乐爱恶欲【曰喜曰怒曰哀曰乐曰爱曰恶曰欲】情既炽而益荡【七情胜而愈荡其中】其性凿矣【五性凿而非浑成之体矣】是故【转语】觉者约其情【有知觉者则约其情之流】使合于中【使之不失之过】正其心【而后可以正吾之心】养其性【正其心而后可存养其性】故曰性其情【故言性其情盖所发皆理也】愚者则不知制【下愚之人不知制其情】纵其情而至于邪僻【恣其所欲以至流于淫邪匪僻】梏其性而亡之【害其夲性至于亡灭】故曰情其性【故云情其性盖所存皆欲也】凡学之道【凡人为学之道】正其心【必先正其心使不偏】养其性而已【以存养此性而已】中正而诚则圣矣【此心不偏不倚以至天理充足此圣人事也】君子之学【君子之为学】必先明诸心【必先明了此心勿为物欲昏蔽】知所往【审其所适】然后力行以求至【而后勉力而行以求至于道】所谓自明而诚也【盖曰知觉以全此实理也】故学必尽其心【故为学当先至尽此心知识】尽其心【至得此心知识】则知其性【则明本心之理】知其性【明得本心之理】反而诚之【自反而无一理之不实】圣人也【此乃圣人地位】故洪范曰【书洪范篇云】思曰睿【思而至于无所不通】睿作圣【无所不通则为圣人】诚之之道【诚之者人之道学圣人者也】在乎信道笃【在于笃于信道】信道笃【信之笃】则行之果【则行之也必果确】行之果【行之果确】则守之固【则守之也必坚固】仁义忠信【四者之理】不离乎心【全具于中】造次必于是【顷刻之间亦必在此】颠沛必于是【颠倒之时亦必于此】出处语黙必于是【或出或处或语或黙亦必于此】久而弗失【至于久焉犹且弗失】则居之安【顺适而安】动容周旋中礼【举动容貌周旋之间无不合礼】而邪辟之心【淫邪非僻之念】无自生矣【无自而起矣】故顔子所事【故顔回平日所从事者】则曰非礼勿视【则曰非礼不正之色目不之视】非礼勿听【非礼不正之声耳不之听】非礼勿言【非礼不正之言口不之道】非礼勿动【非礼不正之动亦不妄动】仲尼称之【夫子予之】则曰【乃云】得一善则拳拳服膺而弗失之矣【得一善则切切然服守于心胷之间而不敢失也】又曰【又言】不迁怒【怒于甲者不移于乙】不贰过【过于前者不萌于再】有不善【或有不善】未尝不知【未有不知】知之未尝复行也【既知之不复行之】此其好之笃【此其好之之深】学之之道也【学为圣人之道也】视听言动皆礼矣【四者无不中礼】所异于圣人者【所以与圣人微有间者】盖圣人则不思而得【圣人无所思而自得】不勉而中【无所勉而自中】从容中道【雍容不迫自然造道】顔子则必思而后得【顔囘则必待有所思而后造道】必勉而后中【必待有所勉而后中道】故曰【故云】顔子之与圣人【顔子之视孔子】相去一息【相去一间】孟子曰【孟子言】充实而有光辉之谓大【至理充实于内而光辉发见于外谓之大】大而化之之谓圣【大而化则无迹可指谓之圣】圣而不可知之谓神【圣矣又极而至于妙不可知则谓之神】顔子之德【顔氏子之德】可谓充实而有光辉矣【可谓至理充实而光辉发见矣】所未至者【所以未至于圣人者】守之也【固执之者也】非化之也【未至于圣人无迹之妙】以其好学之心【但即其好学不倦之心】假之以年【若更与之夀考】则不日而化矣【不待嵗月之久浑然无迹矣】故仲尼曰【所以夫子云】不幸短命死矣【惜其天年不永为不幸也】盖伤其不得至圣人也【盖惜其不得至于圣人之地位】所谓化之者【所谓化之云者】入于神而自然【造于神妙之地皆自然而然】不思而得【不待思而自得】不勉而中之谓也【不待勉而自中】孔子曰【夫子云】七十而从心所欲【七十嵗从吾心之所欲】不逾矩是也【自不过于规矩法度之外】或曰【或人有云】圣人生而知之者也【圣人生而知此理者也】今谓可学而至【今言可由学而至】其有稽乎【其有所攷究乎】曰然【云如此】孟子曰【孟子有云】尧舜性之也【尧舜乃天性之自然】汤武反之也【汤武以修为而得】性之者【天性之自然】生而知之者也【生而知此理者也】反之者【修为而得】学而知之者也【由学而知此理者也】又曰【又云】孔子则生而知者也【夫子乃生而知此理者也】孟子则学而知者也【孟子则学而知此理者也】后人不达【后来之人不悟】以谓圣本生知【圣人本生而知之】非学可至【非由学而可至其地位】而为学之道遂失【而为学之道遂废失】不求诸已【不反而求于身】而求诸外【然而求诸外】以博文强记巧文丽辞为工【以博学于文强记其语巧为文章饰以葩藻为能】荣华其言【夸耀于言语间】鲜有至于道者【言辞虽好神鉴已昏少有求至于圣人之道者】则今之学【则今之世有敏于好学者】与顔子所好异矣【其比顔子之学不同而所好亦异矣嗟哉】







　　性理羣书句解卷八
　　钦定四库全书
　　性理羣书句解卷九
　　宋　熊　节　撰
　　熊刚大　注
　　图【图者图写其像】



















　　天一地二【天数一地数二】天三地四【天数三地数四】天五地六【天数五地数六】天七地八【天数七地数八】天九地十【天数九地数十】天数五【谓一三五七九也】地数五【谓二四六八十也】五位相得【天地之数各有五位皆自相得】而各有合【又各有相合处】天数二十有五【以一三五七九合而算之则二十五数也】地数三十【以二四六八十合而筭之则三十数也】凡天地之数【合天数地数】五十有五【以二十五合三十则五十有五】此所以成变化而行鬼神也【是能成天地之变化而行其妙用也此以上系夫子系易之辞文公引之自此以下乃文公解説】此一节【此一段】夫子所以发明河图之数也【孔子发河图之秘而言之】天地之间【天髙地下之中】一气而已【只是一流行之气】分而为二【散而二】则为隂阳【则为一隂一阳】而五行造化【金木水火土之造作变化】万物终始【万物之有终有始】无不管于是焉【莫不皆管摄于是】故河图之位【河图数法之位序】一与六共宗而居乎北【一数与六数共类位乎北】二与七同朋而居乎南【二数与七数同侣位乎南】三与八同道而居乎东【三数与八数同其道位乎东】四与九为友而居乎西【四数与九数为俦位乎西】五与十相守而居乎中【五数与十数虚而不用相守位乎中】盖其所以为数者【盖合计其所谓数者】不过一隂一阳【不越乎各一隂阳】一竒一耦【一竒数一耦数】以两其五行而已【有在天五行之象有在地五行之形则是两其五行也】所谓天者【所言天者】阳之轻清而居乎上者也【以阳气轻清而位乎上】所谓地者【所言地者】阴之重浊而位乎下者也【以阴气重浊而居乎下】阳数竒【凡阳之数皆单竒】一三五七九【天一天三天五天七天九】皆属乎天【莫不属乎天之阳】所谓天数五也【是谓天数五也】阴数耦【凡阴之数皆双耦】故二四六八十【地二地四地六地八地十】皆属乎地【莫不属乎地之阴】所谓地数五也【是谓地数五也】天数地数【天之数地之数】各以其类而相求【各各以类相求】所谓五位之相得者然也【是言天数五地数五各自相得者如此】天以一生水【天之数以一生水】而地以六成之【地以六数与天一之数合而成之】地以二生火【地之数以二生火】而天以七成之【天以七数与地二之数合而成之】天以三生木【天之数以三生木】而地以八成之【地之数八与三并居于左以成之】地以四生金【地之数以四生金】而天以九成之【天之数九与四并居于右以成之】天以五生土【天之数以五生土】而地以十成之【地之数十与五并居于中以成之】此又所谓各有合焉者也【此又是天地之数各自相合者如此】积五竒之数【积一三五十九之数】而为二十五【合之则二十五】积五耦而为三十【积二四六八十之数合之则三十】合是二者【又合二十五及三十数】而为五十有五【共成五十五数】此河图之全数【此河图所谓全数如此】皆夫子之意【莫非孔子之意】而诸儒之説也【亦诸儒之议论也以上系専説河图自此以下互説图书】至于洛书【及至洛书之文】则虽夫子所未言【虽是孔子未説】刘歆所谓相经纬表里者可知矣【汉刘歆云河图洛书相经纬相表里以此説观之亦可知矣】或曰【或人谓】河图洛书之位与数不同何也【河图之位与数与洛书之位与数不同如何】曰【朱子曰】河图以五生数【河图以一生水二生火三生木四生金五生土五者皆生数也】统五成数【统六七八九十之成数】而同处一方【生数成数共在一方】盖掲其全以示人【掲是数之大全以示乎人】而道其常数之体也【而言常数之本体】洛书以五竒数【以中央四方之五竒数】统四耦数【统四隅之四耦数】而各居其所【各居一位】盖主于阳以统阴【盖主于竒数之阳以统夫耦数之阴】而肇其变数之用也【而开其变数之大用】曰【或人谓】其皆以五居中者何也【问图书并以五居中如何】曰【朱子言】凡数之始【凡数之初】一隂一阳而已矣【皆本于一阴一阳】阳之象圆【阳主于动则其象圆】圆者径一而围三【圆物径量一度环而围之则有三度】阴之象方【阴主于静则其象方】方者径一而围四【方物径量一度围而量之则有四度】围三者以一为一【围三者阳也以一画为一】故参其一阳而为三【三其一画而为三】围四者以二为一【围四者阴也以二画为一】故两其一阴而为二【两其一画而为二】是所谓参天两地者也【三其阳之一画故曰参天两其阴之一画故曰两地】三二之合【三天数与地二数相合】则为五矣【则共成五数】此河图洛书之数【此图书之数】所以皆以五居中也【并以五位乎中】然河图以生数为主【河图以一生水二生火三生木四生金五生土五者皆生数也河图以此为主】故其中之所以为五者【中央虚五之数不用者】亦具五生数之象【不特合中央四方而论见其生数只论中央亦自有五生数】其下一防【下面一防】天一之象也【即天一生水之象】其上一防【上面一防】地二之象也【即地二生火之象】其左一防【左边一防】天三之象也【即天三生木之象】其右一防【右边一防】地四之象也【即地四生金之象】其中一防【中央一防】天五之象也【即天五生土之象】洛书以竒数为主【洛书中央四方之五竒数为主】故其中之所以五者【故其中虚五之数不用者亦自具五竒数详味下面亦字可见】其下一防【下面一防】亦天一之象也【即天一之象盖洛书之一数居下】其左一防【左边一防】亦天三之象【即天三之象盖书之三数居左】其中一防【中央一防】亦天五之象也【即天五之象盖书之五数居中】其右一防【右边一防】则天七之象也【即天七之象盖书之七数居右】其上一防【上面一防】则天九之象也【即天九之象盖书之九数在上】其数与位【河图洛书之数与其位序】皆三同而二异【天一天三天五三位与数皆同只有上一防图为地二书则天九右一防图为地四书则天七此二位与数俱异】盖阳不可易【一三五乃阳数也图书俱不易其序位】而阴可易【二四乃阴也河图位序如此而洛书易之】成数虽阳【生数本为阳成数本为阴以成数对生数而论成数虽有属阳者】固亦生之阴也【亦不过为生数中之阴而已】曰【或人谓】中央之五【中央五数】既为五数之象矣【既自有五数之象】然则【转语辞】其为数也奈何【其所以为数是如何】曰【朱子言】以数言之【即其数言】则通乎一图【则通一图之内外】由内及外【自内而外】固各有积实可纪之数矣【各各有所积之实数可计算也】然河图之一二三四【河图一数二数三数四数】各居其五象本方之外【五居于中一二三四环列各居一方在五数之外】而六七八九十者【而六数七数八数九数十数者】又各因五以得数【无非因此五而得数故一得五则为六而居于下二得五则为七而居于上三得五则为八居于左四得五则为九居于右十得五则为十五居于中】以附于其生数之外【处于一生水二生火三生木四生金五生土生数之外而为六七八九十之成数】洛书之一三七九【洛书之一数三数七数九数】亦各居其五象本方之外【五居中一三七九环列各居一方在五数之外】而二四六八者【而二数四数六数八数】又各因其类【各各因其类】以附于竒数之侧【以处于一三七九竒数之侧】盖中者为主【虚中五数为主】而外者为客【外列五数之旁则为客】正者为君【居中得正有君之象】而侧者为臣【侧处四旁有臣之象】亦各有条而不紊也【各有条理不容紊乱】曰【或人言】其多寡之不同何也【河图五十五数洛书四十五数多少不一何如】曰【朱子云】河图主全【河图之数主于全】故极于十【十为数之全故河图之数极于十而止】而竒耦之位均【自中而及四旁毎位各各一竒一耦而均一矣】论其积实【论其所积之实】则耦赢而竒乏也【偶数满而竒数不足盖阳数二十五隂数三十也赢音盈】洛书主变【洛书之数主乎变】故极于九【九为阳究阳究者必变故洛书之数终于九】而其位与实【而其位序与其积实】皆竒赢而耦乏也【竒数满而耦数不足盖阳数二十五隂数三十也】必皆虚其中也【必各各虚其中河图虚五洛书虚五】然后隂阳之数【而后隂与阳数】均于二十而无偏尔【则隂数二十阳数亦二十均平而无所偏】曰【或人曰】其序之不同何也【其位序之不同是如何】曰【朱子云】河图以生出之次言之【河图即生出次第而言】则始下【初则生下】次上【第二则生上】次左【第三生左】次右【第四生右】以复于中【再归于中】而又始于下也【又自下始】以运行之次言之【即运行次第而言】则始东【初自东属木】次南【第二则至南木生火也】次中【第三则至中火生土也】次西【第四则至西土生金也】次北【第五则至北金生水也】左旋一周【左运一转】而又始于东也【又自东始是水生木也】其生数之在内者【其相生之数在中者】则阳居下左【一居下三居左皆阳数也】而隂居上右也【一居上四居右皆隂数也】其成数之在外者【其相成之数在外者】则隂居下左【六居下八居左皆隂数也】而阳居上右也【七居上九居右皆阳数也】洛书之次【洛书之次第】其阳数则首北【一阳数之始居北】次东【三阳次居东】次中【五阳数居中】次西【七阳数居西】次南【九阳数居南】其隂数则首西南【二隂数之始居西南】次东南【四隂数居东南】次西北【六隂数居西北】次东北也【八隂数居东北】合而言之【又合而言】则首北【一居北故始北】次西南【二居西南故次西南】次东【三居东故次东】次东南【四居东南故次东南】次中【五居中故次中】次西北【六居西北故次西北】次东北【七居东北故次东北】而究于南【九居南故终于南】其运行【其运行之序】则水克火【由北而南北属水南属火是水克火】火克金【由南而西西属金是火克金】金克木【由西而东东属木是金克木】木克土【由东而中中属土是木克土】右旋一周【右运一转】而土复克水也【则由中而北又是土克水】是亦各有説矣【各各皆有意义】曰【或人言】其七八九六之数不同何也【河图洛书七八九六之数不同如何】曰【朱子云】河图六七八九【河图六七八九之数】既附于生数之外矣【既处于在内一二三四五生数之外】此隂阳老少进退饶乏之正也【八少隂六老隂七少阳九老阳自一而五为进自六而八为退阳数五为饶隂数四为乏】其九者【九数河图生数】一三五之积也【合生数一三五积而计之其数居九】故自北而东【自北之一数至东之】自东而西【五数又得中之五而位于西而】以成于四之外【为九在右　边四数之外】其六者【而为成数】生数二四之积也【河图六数合生数二四积而】故自南而西【计之其数凡六自南】自西而北【之二数至西之四数】以成于一之外【合为六数而位乎北处于】而七则九之自西而南者也【下方一数之外而为成数七为少阳位于南】八则六之自北而东者也【自西而南乃老阳之变而少者八为少隂位】此又隂阳老少【于东自北而东乃老】互藏其宅之变也【隂之变而少者此又】洛书之纵横十五【老隂少隂老阳少阳】而七八九六【交互藏其所居】迭为消长【之变洛书】虚五分十【直数横数各十有五七八九六】一含九【之数互消】二含八【互长虚中间五】三含七【数下用纵】四含六【横各分为十数】参伍错综【下一上九西南一东】无适而不遇其合焉【北八左三右七东】此变化无穷之所以为妙也【南四西北六纵相参】曰【伍横相】圣人之则之也奈何【错综无所往不合十数此变化无穷尽】曰【所以至】则河图者虚其中【妙或人言伏羲则河图】则洛书者揔其实也【画易禹则洛书以着】河图之虚五与十者【范是如何朱子言法】太极也【河图则当】竒数二十【明其虚数法洛书则皆揔其实用河图虚其】耦数二十者【中五与十之数是为太极除虚五之外合一】两仪也【竒为阳耦为隂是即太极生两仪也】以一二三四【以在内一二三四之生数】为六七八九者【合在外六七八九之成数】四象也【即两仪生四象】析四方之合【分四方之相合】以为乾坤离坎【干居南坤居北离居东坎居西】补四隅之空【补四方之角隅空处】以为兊震巽艮者【兊居东南震居东北巽居西南艮居西北】八卦也【即四象生八卦】洛书之实【洛书实用】其一为五行【一数则为次一五行】其二为五事【二数则为次二五事】其三为八政【三数则为次三八政】其四为五纪【四数则为次四五纪】其五为皇极【五数则为次五皇极】其六为三徳【六数则为次六三德】其七为稽疑【七数则为次七稽疑】其八为庶徴【八数则为念用庶徴】其九为福极【九数则为五福六极】其位与数【其位次与数】尤晓然也【愈见分晓】曰【或人言】洛书而虚其中五【洛书虚其中与五数】则亦太极也【亦是太极】竒耦各居二十【竒数凡四耦数凡四除虚中数外竒则一三七九其数二十耦则二四六八其数二十】则亦两仪也【亦是两仪】一二三四【一二三四之数】含九八七六【含九八七六之数】纵横十五【直数横数皆十五数】而互为七八九六【七则少阳八则少隂九则老阳六则老隂】亦四象也【亦是两仪生四象】四方之正【四方相对之正】以为乾坤坎离【干南坤北离东坎西】四隅之偏【四方之角空处】以为兊震巽艮【兊东南震东北巽西南艮西北】则亦八卦也【亦是四象生八卦】河图之一六为水【天一生水地六成之也故曰一六为水】二七为火【地二生火天七成之故言二七为火】三八为木【天三生木地八成之故言三八为木】四九为金【地四生金天九成之故言四九为金】五十为土【天五生土地十成之故言五十为土】则因洪范之五行【河图水火木金土生成之数是即洪范之五行】而五十五者【河图五十五之数】又九畴之子目也【即九畴初一次二次三次四次五次六次七次八次九之目】是则洛书固可以为易【则洛书亦可为易】而河图亦可以为范矣【而河图亦可为范】又安知图之不为书【又何以知图不为书】书之不为图也耶【书不为图耶】曰【朱子言】是其时虽有后先【河图出于羲洛书出于禹其时有后先不同】数虽有多寡【河图五十五数洛书四十五数虽若多少不一】然其为理【但于道理】则一而已【亦只一般】但易乃伏羲之所先得乎图【然易之书是伏羲先得此图而成】而初无待乎书【初不必待夫洛书】范则大禹之所独得乎书【洪范之篇是大禹独得洛书而着此畴】而未必追考乎图耳【又未必追攷河图】且以河图而虚十【若即河图五十五数而虚其十】则洛书四十五之数也【便是洛书四十五数】虚五【若只就河图五十五数而虚其五】则大衍五十之数也【则又是大衍五十之数】积五与十【积五数与十数】则洛书纵横十五之数也【又是洛书直数横数十五之数】以五乘十【以五数乘十数】以十乗五【以十数乗五数】则又皆大衍之数也【又是大衍五十之数】洛书之五【洛书五数】又自含五【又自含得天一地二天三地四天五之数】则得十【合之为十】而通为大衍之数矣【又可通作大衍五十之数】积五与十【即五与十】则得十五【合为十五数】而通为河图之数矣【又可通作河图五十有五之数】苟明乎此【苟能察是】则横斜曲直【或横或斜或曲或直】无所不通【彼此无所不通】河图洛书【图之与书】又岂有先后彼此之间哉【何尝有先后之殊彼此之异哉】









　　性理羣书句解卷九
</div>
    <div class="pagination">
<a href="性理群书句解_page4.html">上一页</a><a href="性理群书句解.html">1</a><a href="性理群书句解_page2.html">2</a><a href="性理群书句解_page3.html">3</a><a href="性理群书句解_page4.html">4</a><span class="current-page">5</span><a href="性理群书句解_page6.html">6</a><a href="性理群书句解_page7.html">7</a><a href="性理群书句解_page8.html">8</a><a href="性理群书句解_page9.html">9</a><a href="性理群书句解_page10.html">10</a><span>...</span><a href="性理群书句解_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
