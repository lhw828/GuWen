<!DOCTYPE html>
<html>
<head>
    <meta charset="UTF-8">
    <title>述学 - 第 3 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>述学 - 第 3 页/共 4 页</h1>
    <div class="content">　　十九年十八年二年十六年李斯列传斯辞荀卿西入秦会庄襄王卒乃求为秦相吕不韦舍人
　　二十年十九年三年十七年
　　二十一年二十年四年十八年
　　悼襄王元年二十一年五年十九年
　　二年二十二年六年二十年
　　三年二十三年七年二十一年
　　四年二十四年八年二十二年：王东徙寿春
　　五年二十五年九年二十三年
　　六年二十六年十年二十四年
　　七年二十七年十一年二十五年：李园杀春申君列传春申君死而荀卿废因家兰陵列着数万言卒葬兰陵
　　谨据本书及史记刘向叙考定其文曰荀子赵人名况年五十始游学来齐则当愍王之季故传云田骈之属皆已死也又云及襄王时而荀卿最为老师盖复国之后康庄旧人惟卿在也襄王之十八年当秦昭王四十一年秦封范雎为应侯儒效强国篇有昭王应侯荅问则自齐襄王十八年以后荀卿去齐游秦也其明年赵孝成王元年本书荀卿与临武君议兵赵孝成王前则荀子入秦不遇复归赵也后十一年当齐王建十年为楚考烈王八年楚相黄歇以荀卿为兰陵令本传云齐人或谗荀卿荀卿乃适楚而春申君以为兰陵令则当王建初年荀卿复自赵来齐故曰三为祭酒是时春申君封于淮北兰陵乃其属邑故以卿为令后八年春申君徙封于吴而荀卿为令如故又十二年考烈王卒李园杀春申君尽灭其族本传云春申君死而荀卿废因家兰陵列着数万言而卒因葬兰陵荀卿之卒不知何年尧问篇云孙卿迫于乱世鳅于严刑上无贤主下遇暴秦盐铁论毁学篇方李斯之相秦也始皇任之人臣无二然而荀卿为之不食覩其罹不测之祸也据李斯传斯之相在秦并天下之后距春申君之死十八年距齐愍王之死六十四年是时荀卿盖百余岁矣荀卿生于赵游于齐尝一入秦而仕于楚卒葬于楚故以四国为经托始于赵惠文王楚顷襄王之元终于春申君之死凡六十年庶论世之君子得其梗槪云尔
　　刘向叙录卿以齐宣王时来游稷下后仕楚春申君死而卿废史记六国年表载春申君之死上距宣王之末凡八十七年史记称卿年五十始游齐则春申君死之年卿年当一百三十七矣晁公武郡斋读书志谓史记所云年五十为年十五之讹然颜之推家训勉学篇荀卿五十始来游学之推所见史记古本巳如此未可遽以为讹字也且汉之张苍唐之曹宪皆百有余岁何独于卿而疑之
　　荀子归赵疑当孝成王九年十年时故臣道篇亟称平原信陵之功是时信陵故在赵也以信陵君之好士得之于毛公薛公而失之于荀卿惜夫
　　韩非子难四篇燕王哙贤子之而非荀卿故身死为僇荀子游燕在游齐之前事仅见此
　　本书强国篇荀子说齐相国曰今巨楚县吾前大燕鳅吾后劲魏钩吾右西壤之不絶若绳楚人则乃有襄贲开阳以临吾左是一国作谋三国必起而乗我如是则齐必断而为四三国若假城耳其言正当愍王之世愍王再攻破燕魏留楚太子横以割下东国故荀卿为是言其后五国伐齐燕入临菑楚魏共取淮北卒如荀卿言荀子之为齐与乐毅之为燕谋伐齐所见正同岂可谓儒者无益于人国乎此齐相为薛公田文故曰相国上则得专主下则得专国王伯篇云权谋日行而国不免危削綦之而亡齐愍薛公是也荀卿之为是言者疾田文之不能用士也
　　大学平义
　　大学其文平正无疵与坊记表记缁衣伯仲为七十子后学者所记于孔氏为支流余裔师师相传不言岀自曾子视曾子问曾子立事诸篇非其伦也宋世禅学盛行士君子入之旣深遂以被诸孔子是故求之经典惟大学之格物致知可与傅合而未能畅其旨也一以为误一以为缺举平日之所心得者着之于书以为本义固然然后欲俯则俯欲仰则仰而莫之违矣习非胜是一国皆狂即有特识之士发寤于心止于更定其文以与之争则亦不思之过也诚知其为儒家之绪言记礼者之通论孔门设教初未尝以为至德要道而使人必岀于其途则无能置其口矣
　　周秦古书凡一篇述数事则必先详其目而后备言之其在逸周书管子韩非子至多本书祭统之十伦孔子闲居之五至三无皆是也今定为经传以为二人之辞而首末相应实出一口殆非所以解经也意者不托之孔子则其道不尊而中引曾子则又不便于事必如是而后安尔
　　门人记孔子之言必称子曰子言之孔子曰夫子之言曰以显之今大学不着何人之言以为孔子义无所据
　　孔子曰中人以上可以语上也中人以下不可以语上也眀乎教非一术必因乎其人也其见论语者问仁问政所荅无一同者闻斯行诸判然相反此其所以为孔门也标大学以为纲而驱天下从之此宋以后门戸之争孔氏不然也宋儒旣藉大学以行其说虑其孤立无辅则牵引中庸以配之然曾子受业于孔门而子思则其孙也今以次于论语之前无乃傎乎盖欲其说先入乎人心使之合同而化然后变易孔氏之义而莫之非所以善用其术而名分不能顾也
　　大淸故国子监生赠句容县儒学教谕孙君墓铭（并序）
　　君讳枝生字一凤先世定远人明乐安郡公兴祖弟子濠梁卫指挥使继达赐宅常州遂籍武进武进孙氏凡二侯三指挥使传十余世与明终始登庶司者又百余人而尚书愼行以淸节硕德著名四朝故世为望宗君曾祖艅封翰林院检讨祖自仪桂阳州同知封翰林院编修父谋礼部主客司郎中君生十余岁兄凤飞官恩承州吏目君从之官所义宁县知县许建者宜兴人无子有一女以君为赘壻生子勲君念门戸中衰二亲弃养一身远依外家非学无以自立由是下帷诵习靡有晨夜体素淸羸遂遘疾以卒是为雍正九年四月壬子春秋二十有六踰年义寜君亦没君妻许孺人携子奉二柩以归各祔于其先垄为父立后而身归武进以奉孙氏其教勲严而有法勋举顺天乡试官句容教谕赠君以其官勲事母孝谨喜交友强直有气尤达于政事三子皆材曰星衍星衡星衢星衍通小学最善为文亦举于乡君童年远客以诸生早终故行迹不传于世而苦节可贞克昌厥后卒以成君之志则君之内刑于妻下施于孙子者可知也君葬武进某原后五十四年星衍使其友汪中为之铭其词曰乐安桓桓官有世功门祚中夷畴亢其宗猗彼文孙心长命促鼓箧方诵帷堂巳哭有噭其孤衰衣在抱越岭浮湘翩翩丹旐令妻孔瘁二世其昌苦体有牉君为不亡封土延陵实坚实好立石旌事崇公之表
　　修禊叙跋尾
　　晋右军将军会稽内史琅琊王羲之修禊叙定武石刻五字不损本乾隆五十年八月江都汪中审定题字
　　今体隶书以右军为第一右军书以修禊序为第一修禊叙以定武本为第一世所存定武本以此为第一在于四累之上故天下古今无二
　　修禊叙别本至多理宗所集游氏所藏不可得见无以定其甲乙今之行世者颍上笔致翩翩矫若云中之鹤故为别调亦具本色若东阳国学二本俱定武适嗣而各有其一体东阳淸劲过是则其失也峻开皇伪体是也国学秀朗过是则其失也媚吴兴临本是也孔子曰质胜文则野文胜质则史文质彬彬然后君子持是以论书吾于定武石刻见之
　　叙中涂改诸字此刻若因寄所托因字向之二字良可二字悲夫夫字斯文文字皆先书他字而后改之笔迹宛然其翻刻定武本及别本所刻皆不尔故知定武是从右军眞迹上石也然中虽能鉴古使不见定武眞刻亦何从知之此非人力所能为也
　　定武石刻岀自欧阳率更若以为率更所书者中尝疑焉太宗之于此叙爱之如此其笃也得之如此其难也旣欲寿诸贞石嘉彼士林乃舍右军之眞迹用率更之临本譬之叔敖当国优孟受封中郎在朝虎贲接席殆不然矣后见何延之兰亭始末记云帝得帖命冯承素韩通政等各搨数本赐太子诸王一时能书如欧虞褚诸公皆临搨相尚刘餗嘉话录云兰亭叙武德四年入秦府贞观十年始搨以分赐近臣何子楚跋云唐太宗诏供奉临兰亭叙惟率更令欧阳询自搨之本夺眞勒石留之禁中然后知定武本乃率更响搨而非其手书于是前疑始释古称石刻之佳者曰下眞迹一等此则以右军之眞迹太宗之元鉴率更之絶艺盛事参会千载一时虽山阴畅叙兴到再书昭陵絸纸人闲复岀何以过之自宋以来士大夫万金巧购性命可轻良有以也
　　往见宋番阳姜氏禊帖偏旁考心焉笑之即如此本正犹靑天白日奴隶皆见何事取验偏旁然后知为定武眞本设有作伪者依姜氏之言而为之又何以待之然则牵合于姜氏者所谓贵耳贱目者也姜氏固季咸所见善者机也
　　古碑镌刻之工以昭陵为最此刻亦然转折锋棱丝豪俱备自贞观至庆厯凡四百年如前三行及一死生一字之类固日就刓敝然其存者一点一画精神焕发如新脱手与太学石鼓正同非徒碑师之良即其石亦美材也昔班孟坚论孝宣之治至于器械工巧元成以来鲜能及之吾于此刻亦以知贞观文物之盛巳
　　右军书不名一体十七帖中吾服食久旦夕都邑二帖絶似率更书正率更书所自岀也唐书文苑传称率更本学王羲之书可谓高识此必柳芳吴兢之旧文宋子京承用之尔世人不识右军书见定武修禊叙结体似率更遂以为率更所书则误矣
　　褚河南书学故与率更抗行今颍上本之行世者尚是覆刻王澍给事有元拓一本给事细书跋尾凡十有六考证鉴定均极精审今归巴慰祖舍人中曾见之诚絶世之宝也然比于定武本正如婢见夫人以此知定武非率更书也董尚书书法轻纎于定武风力未能学歩乃谓颍上本在定武之上曹邺诗云难将一人手掩尽天下目请为尚书诵之
　　吾友赵文学魏江编修德量皆深于金石之学文学语编修云南北朝至初唐碑刻之存于世者往往有隶书遗意至开元以后始纯乎今体右军虽变隶书不应古法尽亡今行世诸刻若非唐人临本则传摹失眞也编修以谂中中叹文学精鉴为不可及也然中往见吴门缪氏所藏淳化帖弟六弟七弟八三卷点画波磔皆带隶法与别刻迥殊此本亦然如固知固字向之二字古人云云字悲夫夫字斯文文字政与魏始平公造像记梁吴平侯神道石柱絶相似因叹前贤遗翰多为俗刻所汨没而不见定武眞本终不可与论右军之书也
　　中年十四五即喜蓄金石文字数十年来所积遂多属有天幸每得善本惟修禊叙未尝留意以为不得定武本则他刻不足称也而祖刻毕世难遇无望之想固无益尔今年夏有人持书画数种求市是刻在焉装潢潦草无题跋印识而纸墨神采如新遂买得之念此纸之留于天壤闲者将八百年中闲凡更几人曾无豪发之损固云神物护持然使其有一二好古识眞之士为之表章重以锦褾玉轴之饰则当价重连城为大力者所据余又安能有之物之显晦遇合诚有数欤
　　赵承旨得独孤长老本为至大三年承旨年五十有七其本乃五字巳损者中生承旨后五百年声名物力百不及承旨今年四十有二而所得乃五字未损者中于文章学问碑版三者之福所享巳多天道忌盈人贵知足故于科名仕宦泊然无营诚自知禀受有分尔
　　江都县学增广生员先考灵表
　　唐忠武将军华之裔繁于歙当宋嘉佑中有承淸者居县西之古唐至君凡二十五世君讳一元字兆初髙祖曰文耀余姚县知县有惠政没而配食于社曾祖曰应徤壻于郑重得其画法祖曰镐京工诗喜篆籀名人通士多所交接始迁江都父曰良泽善刻印人尤长者自君以上数世咸负异材擅文艺而不显君母乔孺人怀君七月痁作而免无乳以酒哺之故旣长而弱孺人弥爱怜焉十岁犹傅面置膝上家宿贫孺人躬井爨恒使世叔父佐其劳不以任君然君事二亲尤顺于其志亲没四时之食苟未祭不敢尝隶学宫二十年矜名负气舍鬻文教学不以食渊静好书星厯卜筮声乐皆究其微尝使中握粟一溢君以箸画几算之即得其数用时宪法所逆推凡十余年与台官皆密合君卒吾母视其藁讫于乾隆十四年四月君实以是月卒盖以数知之也中生凡七岁寝息嬉游未尝不在君侧会文吊丧咸置于抱一食不甘辄罔罔不自得乡党僚友莫不异之迨君即世然后知君于中父子之恩至深而为日至浅故汲汲用之惟恐其不尽即君亦莫能解于心也君遗书三簏朱墨遍其上所手书又一箧年饥家室流散并亡佚遂无以知君所学君立身行道无愧幽眀天旣啬之以位与年并其言论文采不传于后世盖依古以来士之怀道而不遇者以君为穷焉君之卒年四十有二葬县北大仪乡叶家桥祔祖父母之右子二中选拔贡生二庚殇女二适黄塾毕合孙喜孙后三十有八年吾母将葬于是摭君之遗事流涕而书之石曰
　　粤有君子晢而上偻雅步嶷然君子之守寡笑与言希接世务学殖行修名遇不副栖迟下里冥没中寿百世之藏尚其无朽
　　先母邹孺人灵表
　　母讳维贞先世无锡人明末迁江都凡七支其六皆絶故亡其谱系父处士君鼐母张孺人处士授学于家母暇日于屏后听之由是塾中诸书皆成诵张孺人蚤没处士衰耗母尽心奉养抚二弟有恩家事以治及归于汪汪故贫先君子始为赘壻世父将鬻其宅先主无所置母曰焉有为人妇不事舅姑者请于处士君割别室奉焉已而世叔父数人皆来同爨先君子羸病不治生母生子女各二室无童婢饮食衣屦咸取具一身月中不寝者恒过半先君子下世世叔父益贫久之散去母教女弟子数人且缉屦以为食犹思与子女相保直岁大饥乃荡然无所托命矣再徙北城所居止三席地其左无壁覆之以苫日常使姊守舍携中及妹傫然匄于亲故率日不得一食归则藉藁于地每冬夜号寒母子相拥不自意全济比见晨光则欣然有生望焉迨中入学宫游艺四方稍致甘旨之养母百病交攻绵歴岁年竟致不起呜呼痛哉母忠质慈祥生平无妄言接下以恩多所顾念方中幼时三族无见恤者母九死流离抚其遗孤至于成立母禀气素强不近医药计母生七十有六年少苦操劳中苦饥乏老苦疾疢重以天属之乖人事之湮郁盖终其身尠一日之欢焉论其摧剥金石可销况于血气故吾母虽以中寿告终不得谓其天年之止于是也呜呼生我之恩送死之戚人所同也家获再造而积苦以陨身行路伤之况在人子呜呼痛哉以乾隆五十二年七月辛丑朔卒眀年三月戊寅合葬于先君子之墓其哀子中泣血为之表曰
　　呜呼汪氏节母此焉其墓更百苦以保其后后之人尚保其封树
　　毕尚书母张太夫人神祠之铭（并序）
　　惟乾隆四十五年天子省方南土鎭洋毕尚书时居母张太夫人忧在里门蒙召见于行在具陈单门早孤母故名家女有文学诸经多其口授且养且教至于成人凡今之得以受恩陈力者皆母氏之赐上动容称善嘉太夫人之懿节能勤鬻其子为国之桢用是手书旌之以成尚书称善扬名之志其文凡四曰经训克家史臣具书于策求忠锡类以为美谈而国人皆称愿焉曰幸哉有子如此可谓孝巳初尚书以太夫人命居吴县西之灵岩闭门诵习岁且十稔及兹拜命乃推本成学策名之所由爰辟旧馆筑楼以奉御书其西为祠共太夫人祀事旣成命中铭其丽牲之石中惟古者爵有德而禄有功其策命之词必称其祖父以明世选尔劳之美所命北面再拜稽首受书以归而舍奠于其庙作彝器以论譔其先祖之德善功烈勲劳庆赏声名列于天下及其车服戈带之赐并着于铭祀其先祖以对扬天子丕扬休命而俾子孙万年永宝用享尚书本自休宁旣循其宗法以祀先世祖考又缘鲁颂閟宫别祀姜嫄春秋仲子考宫之义为是祠以荣君之命而昭太夫人之德祭之以礼是谓之孝于法宜铭太夫人世居吴县邱江县知县诰赠中宪大夫分巡云南迤西道讳某之女诰赠荣禄大夫兵部侍郎兼都察院右都御史巡抚河南兼提督军门讳镛之室尚书始巡抚陜西之三年太夫人卒于官所春秋七十有八子三长即尚书次员外泷次知县某凡官阀言行皆载于墓碑故不备书铭曰
　　缅彼江河其出有源族姓将兴必开其先毕氏之东时维弱宗有藐诸孤时抚于翁猗嗟女师蚤明诗礼言恤其家言训其子若古有教瞽宗上庠嗟我师氏横经北堂维春维夏是诵是弦有子而材居用勿迁地道无成内言不岀是以克家其占大吉仲氏高蹈金玉尔音季兴贤能中陨鸣琴显允尚书扬于王庭庇我羣生四国是正天子曰咨女维淑愼予有股肱实女之训训行于子功被于世国资其宝民食其利奕奕灵山有松有柏寝成孔安维神其宅太湖沦澜大波如舞感彼寒泉兴言劳苦嘉荐维时笾豆静修来食来游永我春秋君则有恩母则有教施于孙子维以兴孝秩秩鱼轩有来周道循彼南陔载言载笑家室旣宁福禄旣成百年有期以哀以荣
　　吕氏春秋序（代毕尚书作）
　　吕氏春秋世无善本余向所藏皆明时刻循览既久辄有所是正于时嘉善谢侍郎仁和卢学士并好是书及同学诸君各有校本爰辑为一编而属学士刻之旣成为之序曰周官失其职而诸子之学以兴各择一术以明其学莫不持之有故言之成理及比而同之则仁之与义敬之与和犹水火之相反也最后吕氏春秋出则诸子之说兼有之故劝学尊师诬徒（一作诋役）善学（一作用众）四篇皆教学之方与学记表里大乐侈乐适音（一作和乐）古乐音律音初制乐皆论乐艺文志言刘向校书别得乐记二十三篇今乐记有其一篇而其它篇名载在别录者惟见于正义所引按本书适音篇乐记载之疑刘向所得亦有采及诸子同于河闲献王者凡此诸篇则六艺之遗文也十二纪发明眀堂礼则眀堂阴阳之学也贵生情欲尽数审分君守五篇尚淸净养生之术则道家流也荡兵（一作用兵）振乱禁塞怀宠论威简选决胜爱士七篇皆论兵则兵权谋形势二家也上农任地辨土三篇皆农桑树艺之事则农家者流也其有抵牾者振乱禁塞大乐三篇以墨子非攻救守及非乐为过而当染篇全取墨子应言篇司马喜事则深重墨氏之学甚者吴起之去西河长见观表二篇一事两见惟有始览所谓解见某书者于本书能观其会通尔司马迁谓不韦使其客人人着所闻以为备天地万物古今之事然则是书之成不出于一人之手故不名一家之学而为后世修文御览华林徧略之所托始艺文志列之杂家良有以也然其所采摭今见于周汉诸书者十不及三四其余则本书巳亾而先哲之话言前古之佚事赖此以传于后世其善者可以劝其不善者可以惩焉亦有闾里小智一意采竒词奥旨可喜可观庶几乎立言不朽者矣其文字异同巳注于篇中兹不复及故序其著书之意以质之诸君子幸正教之
　　江陵万城堤铁牛铭（并序代）
　　乾隆五十三年六月江陵水溢皇帝命大学士诚谋英勇公阿桂湖广总督毕沅大筑万城堤以为之防且铸铁牛九以鎭之旣成铭曰
　　巨防盘盘旣筑旣楗有牛冯焉嶷然大件西峡委波云奔山动帝制五材以神其用相尔欣騢实秉金精奉天明威以肃百灵罔象阳侯盱睢却顾雷渊九回安流东注夏后道江云梦旣陂铸鼎知奸百物是宜穆穆我皇明德同美纉禹成功南国之纪
　　亳州涡水堤铭（并序代亳州知州今任凤阳府知府仪征江恂作）
　　乾隆四十三年河决仪封考城由涡以注于淮亳州首受其水田庐城郭荡焉踰年水宿不去于时仪征江恂待罪是土乃集其僚佐士庶谋曰州之域西至于鹿邑东至于蒙城涡贯其中若带然自城以外为保八十有一而在涡南者五十有二是其地于三垂为大且州治在焉涡之北方殚为河恃涡以泄之是不可防也今立堤于涡阴水循堤而东西南之田可得而食水涸而土沃其收自倍水北之人得资以养十万之众安坐而仰食将不可继任之以事无攘夺之忧无离散之苦水不坏城北关之外商旅百货之所凑河复故道留堤以为郛设险重闭市里不恐是有五利焉则皆曰善二月之吉天地和调日中而永上坟而刚时以兴事可以经远版干畚筑艾猎虑其事大下小上敬仲作其功地阞理孙匠人因其势游波寛缓待诏陈其策监于成宪则罔有愆役不踰时是曰如志其广四丈外閷半之以其閷为之崇东自支家林至季家湾西自草寺至河礓溜随水委宛长千五百八十丈越月水复大至浸及堤之半邑以安堵南境大获举州食之不能尽于是亳人旷然知堤之利也年谷顺成众饱而嬉坊与水庸是祝是飨营室昏正乃图后功自河礓溜为堤西抵杨家桥接于鹿邑长五千三百九十丈尽亳之竟与涡为缘广与崇皆视前堤富卫其居贫利其食是故任力而不劳施财而不费后虽有水患亳勿与知焉惟天子惠保庶民恤然若将不及自河始灾出入二载所振贷以大万计封疆之吏奉宣德意无敢不共而恂展布其四体大惧陨越以速官刑当水之始至辄假便宜发粟与帑以急民命大府矜容日有赏誉东堤旣成据以入告勤民能事之褒章于王言明年省方南国蒙恩召见曾不浃月连擢右职遂忝方面无望之福愧于非据旣将去是州遂为文纪其功日财用远迩基址以吿亳之民与后之守是土者而系之以铭其辞曰
　　河水洋洋溢于南土哀我殚人逃死何所集于中泽离彼旷野闵兹鸿鴈厥匪兕虎爰为大防以固吾圉百堵旣兴式歌且舞父诫兄勉应我鼛鼓抱若弓轮磬折参伍明神相之于涡之浦是涸是淤长我禾黍官不失职厥为民母岁埤增之柏杨是树民得其饶以生以聚用刻此词俾绍厥后
　　释印
　　黄山民治地获铜印二外员内方围某寸径某寸文曰管军万戸府印其背曰中书礼部监造二印同一治平三年月一太平三年月江都汪中释之曰汉之军以言乎一营也唐之军以言乎一道也宋之军以言乎一州也元明之军以言乎一人也管军者元诸路号也万戸府元官有上万戸府管军七千之上达鲁花赤一员万戸一员俱正三品副万户一员从三品中万户府管军五千之上达鲁花赤一员万戸一员俱从三品副万戸一员正四品下万戸府营军三千之上达鲁花赤一员万戸一员俱从三品副万戸一员从四品其官皆世袭有功则升之明之诸卫实仿其法其蒙古诸路及屯田炮手万戸府名号至多则隶枢密院御史台领中书礼部者元制也礼部尚书省属官元世尚书省凡三置三罢而中书省终元世如故故礼部属于中书也曰治平三年者罗田人徐寿辉据蕲水为都国号天完僭称皇帝改元治平其三年当至正之十三年岁在丙戌也元诸帝及僭为诸国无以太平纪年者印旣同制同文则寿辉固尝以是改年与寿辉所置官若邹胜为太师陈友谅为平章事皆沿元制其置万戸无足异耳寿辉以至正十一年十月僭号十三年十二月为江浙行省平章事伯颜帖木儿等所败弃蕲水遁走十五年正月其将倪文俊败寛彻普化军复据汉川明年正月倪文俊建伪都于汉阳迎寿辉据之其改元必在是时史无文以知之矣寿辉自起兵至死凡十年至正十九年陈友谅以江州为都迎寿辉居之越五月而为友谅所弑若改元于江州不得有三年矣其形制之异盖亦别于官印与
　　自序
　　昔刘孝标自序平生以为比迹敬通三同四异后世诵其言而悲之尝综平原之遗轨喻我生之靡乐异同之故犹可言焉夫亮节慷慨率性而行博极羣书文藻秀出斯惟天至非由人力虽情符曩哲未足多矜余元发未艾野性难驯麋鹿同游不嫌摈斥商瞿生子一经可遗凡此四科无劳举例孝标婴年失怙藐是流离托足桑门栖寻刘宝余幼罹穷罚多能鄙事赁舂牧豕一饱无时此一同也孝标悍妻在室家道轗轲余受诈兴公勃溪累岁里烦言于乞火家构衅于蒸棃蹀躞东西终成沟水此二同也孝标自少至长戚戚无欢余久厯艰屯生人道尽春朝秋夕登山临水极目伤心非悲则恨此三同也孝标夙婴羸疾虑损天年余药裹关心负薪永旷鳏鱼嗟其不瞑桐枝惟余半生鬼伯在门四序非我此四同也考标生自将家期功以上参朝列者十有余人兄典方州余光在壁余衰宗零替顾景无俦白屋藜羮馈而不祭此一异也孝标倦游梁楚两事英王作赋章华之宫置酒睢阳之苑白璧黄金尊为上客虽车耳未生而长裾屡曳余簪笔佣书倡优同畜百里之长再命之士苞苴礼絶问讯不通此二异也孝标高蹈东阳端居遗世鸿冥蝉蜕物外天全余卑栖尘俗降志辱身乞食饿鸱之余寄命东陵之上生重义轻望实交陨此三异也孝标身沦道显籍甚当时高斋学士之选安成类苑之编国门可县都人争写余著书五车数穷覆瓿长卿恨不同时子云见知后世昔闻其语今无其事此四异也孝标履道贞吉不干世议余天谗司命赤口烧城笑齿啼颜尽成辠状跬步才蹈荆棘巳生此五异也嗟乎敬通穷矣孝标比之则加酷焉余于孝标抑又不逮是知九渊之下尚有天衢秋荼之甘或云如荠我辰安在实命不同劳者自歌非求倾听目瞑意倦聊复书之
　　哀盐船文（附序）
　　哀盐船文者江都汪中之所作也中早学六义又好深湛之思故指事类情申其雅志采遗制于大招激哀音于变征可谓惊心动魄一字千金者矣或疑中方学古之道其言必期于有用若此文将何用邪荅曰中目击异灾迫于其所不忍而饰之以文藻当人心肃然震动之时为之发其哀矜痛苦而不忘天之降罚且闵死者之无辜而吁嗟噫歆散其冤抑之气使人无逢其灾害是小雅之旨也君子故有取焉若夫污为故楮识李华之精思传之都下写左思之赋本文章遇合之事又末而无足数也仁和杭世骏序
　　乾隆三十五年十二月乙卯仪征盐船火坏船百有三十焚及溺死者千有四百是时盐纲皆直达东自泰州西极于汉阳转运半天下焉惟仪征绾其口列樯蔽空束江而立望之隐若城郭一夕并命郁为枯腊烈烈厄运可不悲邪于时元冥告成万物休息穷阴涸凝寒威凛栗黒眚拔来阳光西匿羣饱方嬉歌咢宴食死气交缠视面惟墨夜漏始下惊飙勃发万窍怒呺地脉荡决大声发于空廓而水波山立于斯时也有火作焉摩木自生星星如血炎光一灼百舫尽赤靑烟睒睒熛苦沃雪蒸云气以为霞炙阴崖而焦爇始连檝以下碇乃焚如以俱没跳踯火中明见毛发痛謈田田狂呼气竭转侧张皇生涂未绝倏阳焰之腾高鼓腥风而一吷洎埃雾之重开遂声销而形灭齐千命于一瞬指人世以长诀发冤气之焄蒿合游氛而障日行当午而迷方扬沙砾之嫖疾衣缯败絮墨查炭屑浮江而下至于海不絶亦有没者善游操舟若神死丧之威从井有仁旋入雷渊并为波臣又或择音无门投身急濑知蹈水之必濡犹入险而思济挟惊浪以雷奔势若隮而终坠逃灼烂之须臾乃同归乎死地积哀怨于灵台乗精爽而为厉出寒流以浃辰目睊睊而犹视知天属之来抚慭流血以盈眦诉强死之悲心口不言而以意若其焚剥支离漫漶莫别圜者如圈破者如玦积埃塡窍攦指失节嗟狸首之残形聚谁何而同穴收然灰之一抔辨焚余之白骨呜呼哀哉且夫众生乗化是云天常妻孥环之絶气寝床以死卫上用登明堂离而不惩祀为国殇兹也无名又非其命天乎何辜罹此冤横游魂不归居人心絶麦饭壶浆临江呜咽日堕天昬凄凄鬼语守哭迍邅心期冥遇惟血嗣之相依尚腾哀而属路或举族之沈波终狐祥而无主悲夫丛冢有坎泰厉有祀强饮强食冯其气类尚羣游之乐而无为妖祟人逢其凶也邪夭降其酷也邪夫何为而至于此极哉
　　大淸故国子监生洪君妻蒋氏墓志铭（并序）
　　乾隆四十二年十月友人洪礼吉丧其母旣月将葬以书来请志其墓志曰母蒋氏世为武进人云南嶍峨县知县讳斆淳之女国子监生洪君讳翘之室人也始洪氏以行义毁其家母归十余岁而监生卒家益窘母忍死抚其子女恒遇年饥或自屑糠核食之而以食食其子子泣不食则母亦泣母知书明大义教礼吉严而有法凡为子作衣必如其大父及父时制度礼吉客外久衣或更其式见之辄怒曰一衣尚随俗迁转他事何能自立礼吉所与友必请于母里人某者数过其家母曰是非端士缓急且有变及母卒某竟不赴吊娣妇余早寡母以子迪吉为之后返诸家而与之寝处督礼吉葬其三世七棺初监生与通州盛聪善监生在殡比戸失火聪冒火翼其棺聪没一子年四十不能娶母斥礼吉装举其事闻者义之先是母尝曰吾三女皆有壻二子妇事我谨我即死愿此十人者皆得侍我乃不恨及卒九人者皆在侧惟礼吉逐食于处州故其奔丧也有过礼焉悲夫母之卒年六十有三其葬在某山某原铭曰
　　懿维硕人蚤罹百辜往悼我仪居伤藐孤嫠室惸惸百忧孔煎坚冰苦蘖销我盛年孝子媞媞有妇有孺白日幽泉迫我前路当家之毁在生犹死及子之才宜乐反哀殄我一身延我一宗于家为吉于身为凶日月有时依其同室凡百女师视此贞石
　　瞽瞍说
　　舜之父见于尧典者曰瞽而巳左氏传孟子吕氏春秋韩非子则皆曰瞽瞍此非其名乃官也春官瞽蒙有上瞽中瞽下瞽周颂谓之蒙瞍周语曰瞽吿有协风至左氏传师旷曰吾骤歌北风又歌南风郑语曰虞幕能听协风以成乐物生者也左氏传曰自幕至于瞽瞍无违命然则瞽之掌乐固世官而宿其业若虞夏之后夔矣不必其父子祖孙皆有废疾也吕氏春秋古乐篇曰帝尧立乃命质为乐质乃效山林溪谷之音以歌（注质当为夔）乃以{革各}置缶而鼔之乃拊石击石以象上帝玉磬之音以致舞百兽瞽瞍乃拌五弦之瑟作为十五弦之瑟命之曰大章以祭上帝舜立仰延乃拌瞽瞍之所为瑟益之八弦以为二十三弦之瑟是其据也唐虞之际官而不名者三四岳也共工也瞽也司马子长易其文曰盲者子失之矣
　　嫔于虞解
　　嫔妇也虞国名其君瞽瞍也舜为出子居于妫汭尧以二女女之所谓不告而取也旣嫁而就虞以见于舅姑然后妇道成焉故曰嫔诗曰来嫁于周曰嫔于京先言嫁后言嫔义与此同诸侯以国为氏公子体君亦得称之史伯曰虞幕若晋重鲁申矣四岳曰虞舜若郑子华吴季札矣然则瞽瞍之君虞明矣
　　王基碑跋尾
　　魏东武景侯王基碑残文乾隆初纪出于洛阳土中凡十九行前三行行二十二字第九行九格止十二字第十四行十字余皆二十一字碑字裁刻下方其上方尚未开凿出土之日朱书粲然合阳秦习谦所亲见而工人止知椎拓无有录其全文者遂致灭没深可惜也碑所书厯官事迹悉与传合惟卒年七十二为史所略按基之卒在景元二年上距建安五年康成之卒凡六十二年其时基财十岁其于郑君非亲炙也后汉书特以基据持郑义常与王肃抗衡遂列基于门人不若魏志但言入琅琊界游学为得实碑述王氏出自王子成父钱少詹事以为必有所本按碑云孙湫违难为莱大夫仲孙湫见于闵元年传是时莱犹未灭无缘以齐臣为之大夫冯商言张汤与留侯同祖汉世叙述世系巳多傅会殆未可信也
　　老子考异
　　史记孔子世家云南宫敬叔与孔子俱适周问礼盖见老子云老庄申韩列传云孔子适周将问礼于老子按老子言行今见于曾子问者凡四是孔子之所从学者可信也夫助葬而遇日食然且以见星为嫌止柩以听变其谨于礼也如是至其书则曰礼者忠信之薄而乱之首也下殇之葬称引周召史佚其尊信前哲也如是而其书则曰圣人不死大盗不止彼此乖违甚矣故郑注谓古寿考者之称黄东发日钞亦疑之而皆无以辅其说其疑一也本传云老子楚苦县厉乡曲仁里人也又云周守藏室之史也按周室旣东辛有入晋（左传昭二十年）司马适秦（太史公自序）史角在鲁（吕氏春秋当染篇）王官之族或流播于四方列国之产惟晋悼尝仕于周其它固无闻焉况楚之于周声教中阻又非鲁郑之比且古之典籍旧闻惟在瞽史其人并世官宿业羁旅无所置其身其疑二也本传又云老子隐君子也身为王官不可谓隐其疑三也今按列子黄帝说符二篇凡三载列子与关尹子荅问之语（庄子达生篇与列子黄帝篇文同吕氏春秋审已篇与列子说符篇文同）而列子与郑子阳同时见于本书六国表郑杀其相驷子阳在韩列侯二年上距孔子之没凡八十二年关尹子之年世旣可考而知则为关尹著书之老子其年世亦从可知矣文子精诚篇引老子曰秦楚燕魏之歌异传而皆乐按燕终春秋之世不通盟会精诚篇称燕自文侯之后始与冠带之国（燕世家有两文公武公子文公索隐引世本作闵公其事迹不见于左氏春秋不得谓始与冠带之国桓公子亦称文公司马迁称其予车马金帛以至赵约六国为从与文子所称时势正合）文公元年上距孔子之殁凡百二十六年老子以燕与秦楚魏并称则老子已及见文公之始强矣又魏之建国上距孔子之殁凡七十五年而老子以之与三国齿则老子巳及见其侯矣列子黄帝篇载老子教杨朱事（庄子寓言篇文同惟以朵作子居今江东读朱如居张湛注列子云朱字子居非也）杨朱篇禽子曰以子之言问老聃关尹则子言当矣以吾言问大禹墨翟则吾言当矣然则朱固老子之弟子也又云端木叔者子贡之世也又云其死也无瘗埋之资又云禽滑厘曰端木叔狂人也辱其祖矣段干生曰端木叔达人也德过其祖矣朱为老子之弟子而及见子贡之孙之死则朱所师之老子不得与孔子同时也说苑政理篇杨朱见梁王言治天下如运诸掌梁之称王自惠王始惠王元年上距孔子之殁凡百十八年杨朱巳及见其王则朱所师事之老子其年世可知矣本传云见周之衰乃遂去至关抱朴子以为散关又以为函谷关按散关远在岐州秦函谷关在灵宝县正当周适秦之道关尹又与郑之列子相接则以函谷为是函谷之置书无明文当孔子之世二崤犹为晋地桃林之塞詹瑕实守之惟贾谊新书过秦篇云秦孝公据崤函之固则是旧有其地矣秦自躁怀以后数世中衰至献公而始大故本纪献公二十一年与晋战于石门斩首六万二十三年与魏晋战少梁虏其将公孙痤然则是关之置实在献公之世矣由是言之孔子所问礼者聃也其人为周守藏之史言与行则曾子问所载者是也周太史儋见秦献公本纪在献公十一年去魏文侯之殁十三年而老子之子宗为魏将封于段干（魏世家安厘王四年魏将段干子请予秦南阳以和国策华军之战魏不胜秦明年将使段干崇割地而讲六国表秦昭王三十四年白起击魏华阳军按是时上距孔子之卒凡二百一十年）则为儋之子无疑而言道德之意五千余言者儋也其入秦见献公即去周至关之事本传云或曰儋即老子其言韪矣至孔子称老莱子今见于太傅礼卫将军文子篇史记仲尼弟子列传亦载其说而所云贫而乐者与隐君子之文正合老莱子之为楚人又见汉书艺文志葢即苦县厉郷曲仁里也而老聃之为楚人则又因老莱子而误故本传老子语孔子去子之骄色与多欲态心与淫志而庄子外物篇则曰老莱子谓孔子去汝躬矜与汝容知国策载老莱子教孔子语孔丛子抗志篇以为老莱子语子思而说苑敬愼篇则以为常枞教老子（吕氏春秋愼大篇表商容之闾高诱注商容殷之贤人老子师也商常容枞音近而误淮南主术训表商容之闾注同缪称训老子学商容见舌而知守柔矣吕氏春秋离谓篇箕子商容以此穷注商容纣时贤人老子所从学也）然则老莱子之称老子也旧矣实则三人不相蒙也若庄子载老聃之言率原于道德之意而天道篇载孔子西藏书于周室尤误后人寓言十九固巳自掲之矣
　　宋世系表序
　　沈约宋书表不传今采宋氏宗室之见纪传者辑为此篇且序之曰宋武帝受终晋室自永初改元至于升平之末凡五世六十年本支百二十九人其被杀者百二十有一而骨肉自相屠害者八十当齐初纪彭城之族盖有存者而帝之血属并长沙临川二系斩焉夫一兴一废国家代有凡在公族休戚同之是以商孙不亿侯服于周汉世王公争言符命当易姓之际忍耻事雠并为臣仆以全生保姓者有矣未有君临天下传序九君一朝革命覆宗絶祀殄无遗育如宋氏之甚者也方其完如景平治如元嘉威如大明国祚未倾羣生咸遂而父子兄弟日翦月屠如恐不及甚至举宗就戮祸及婴儿使幼者不得长壮者不得育遂致宗姓寡弱王室陵迟奸雄睥睨其旁拱手以成断流之祸岂不哀哉或者谓武帝起自布衣经营天下十有余年竟成王业于时晋室宗亲诛锄略尽而同力举义之人罕有存者创业垂统取济一时非有积德累仁之旧娄敬干宝之陈言稍巳迂阔而远于事情矣昔汉魏末世虽见偪夺而厯年传嗣终保元吉下至昌邑海西犹得尽其天年未至公然操刃也自平固解玺人望未絶武帝因之以倾桓氏殷鉴在夏零陵遂以不免自是以降禅代之君异世同辙而君亲杀戮之祸相沿而莫之革实自帝始象人以殉犹或无后况乎身为戎首祸流异代而欲子孙令闻长世岂可得哉当帝践阼之初威德在人中外帖服所长虑却顾莫克遑息者惟故主耳及其揜被告殂子孙盘石之计虽至今存可也曾不再稔而前事之师继体之元子先尝其害岂所谓天道好还为法自敝者乎后嗣之陵夷又其所矣呜呼无一民尺土之藉战必胜攻必取总揽英才振厉风俗遗令诏继嗣之意信乎人杰矣谓祸患之来不可逆知务增修于德而毋或多杀不辜以为之备斯三古哲王所以祈天永命也
　　泰伯庙铭（并序）
　　吴之有君自泰伯始民之初生负其血气咸有争心有圣人作制为君臣长幼之节教之以礼让然后民志以定羣居而不乱则黄帝尧舜其人也当此之时大江之南五湖之闲水草所锺蛇龙居之声教所不暨及泰伯舎其冢嗣而自窜于荆蛮实治周礼其民化之戴以为君而吴由是成国于后周公相成王制礼作乐为周道之极盛而句吴之兴乃在其三世百年之前山川之气与王化会而此焉开其先于中国有黄帝尧舜焉于吴有泰伯焉开物成务其功一也洎夫周室旣东王者迹熄而季札审乐言游习礼论交于上国受学于孔氏文武之道具在于兹大哉泰伯让以造周礼以化吴王业旣成民俗遂变迹行论功惟至德不足尽其美法施于民列在祀典汉吴郡太守麋豹实始建祠虞潭以下有举莫废自阳人成聚甬东不达王季仲雍迄用不祀而泰伯血食兹土百世不迁礼所谓诸侯祭因国之在其地而无主后者斯其义与岁在强圉道出祠下仰瞻榱桷有怀德音而雅颂不歌其事金石刻画掌故蔑闻用作是词以代周乐铭曰
　　惟江外方作裔于扬自伯徂东吴业以光绵绵吴土惟伯之宇简其卉服资以章甫有笋有蒲有鲂有鱮胡耉既康爰实宾俎青质之羽爰教野舞伐管会稽和以土鼔三江环之灵气所喣万物嘉生莫克自举天启之心譬彼时雨显允周道海滨是肈二南未兴当殷末造文公多艺实章诗乐上溯姜嫄曁于烈考嗟嗟伯氏自他有耀西虞其宅不登淸庙闲于弦歌太师靡教惟此吴人永世丕冒为而不有孰得而称刻此乐石文献其征
　　
　　述学别录
　　讲学释义
　　讲习也习肄也肄讲也国语三时务农而一时讲武春秋传大雩讲于梁氏又孟僖子病不能相礼乃讲学之月令孟冬之月天子乃命将帅讲武肄射御角力是也古之为教也以四术书则读之诗乐同物诵之歌之弦之舞之揖让周旋是以行礼故其习之也恒与人共之学而时习之有朋自远方来所谓君子以朋友讲习也传曰宵雅肄三又曰臣以为肄业及之皆谓此也学人习之其师则从而告之记曰小学正学干大胥赞之钥师学戈钥师丞赞之春诵夏弦大师诏之瞽宗秋学礼执礼者诏之冬读书典书者诏之曰学曰赞曰诏必皆有言故于文讲从言其行礼也或谓之相或谓之傅一也孔子适宋与弟子习礼大树下鲁诸儒讲礼乡饮大射于孔子冢皆讲学也礼乐不可斯须去身故孔子忧学之不讲后世羣居终日高谈性命而谓之讲学吾未之前闻也
　　释夫子
　　古者孤卿大夫皆称子子者五等之爵也周官典命公之孤四命以皮帛视小国之君大行人大国之孤其礼视小国之君春秋传列国之卿当小国之君小国之君则子男也子男同等不可以并称故着子去男从其尊者王朝则刘子单子是也列国则高子国子是也王朝生称子没配谥称公列国生称子没配谥亦称子此其别也称子而不成词则曰夫子夫者人所指名也其见春秋传者曰夫固谓君曰夫岂不知服云夫谓斗伯比曰夫石犹生我服云夫谓孟孙曰夫不恶女乎服杜并云夫谓太子曰夫独无姻族乎杜云夫谓晋曰夫亦愈知治矣杜云夫谓尹何曰女夫也必亡杜云夫谓华亥是也以夫配子所谓取足以成词尔凡为大夫自适以下皆称之曰夫子孟献子穆伯之孙穆伯之二子亲为其诸父而曰夫子崔成崔强称其父亦曰夫子故知为大夫者例称夫子不以亲别也孔子为鲁司宼其门人称之曰子曰夫子后人沿袭以为师长之通称而莫有原其始者（左氏春秋昭七年孟僖子召其大夫曰我若获没必属说与何忌于夫子使事之疏云身为大夫乃称夫子此时仲尼未仕不得称为夫子以未仕之时为仕后之语是邱明意尊之而失事实益知唯卿大夫得称夫子也）
　　释厉字义
　　戴君云卫风深则厉说文作砅云履石渡水也尔雅则曰以衣涉水由带以上为厉此尔雅之失当从说文中按说文砅或作濿厉乃濿之省文（下亦云徒行厉水也）二文正通非尔雅之失履石渡水为厉以衣涉水由带以上亦为厉一文二义未可偏废诗有狐在彼淇厉楚词石濑兮浅浅濑与砅同此履石渡水之厉列子说符篇孔子自卫反鲁息驾乎河梁而观焉有县水三十仞圜流九十里鱼鳖弗能游鼋鼍弗能居有一丈夫方将厉之此以衣涉水之厉诗都人士垂带而厉传厉带之垂者方言带之垂者谓之厉礼大带垂三尺涉水则垂者先濡此又因由带以上之厉转相训而生是名也深则厉之义以尔雅为长
　　释郢
　　孟子文王卒于毕郢赵氏注止云毕郢地名伪疏则云郢楚都在南郡此固邈不相涉按周书史记解毕程氏以亾吕氏春秋具备篇云武王常穷于毕裎矣高诱注毕裎毕丰裎之为丰亦无其据周书云王季宅程又曰文王在程作程寤程典召南谱正义云程亦在岐南是周地之小别皇甫谧云文王徙宅于程丰在京兆鄠县东丰水之西文王自程徙此皇矣诗云度其鲜原居岐之阳在渭之将正义以为即程邑然则郢裎程止一地形声小异耳
　　六国独燕无后争义
　　顾处士以秦灭六国独燕无后谓燕弃其宗枝中谓六国燕弱且僻至易王始见于史所载国事多略公侯卿大夫亦罕今其见者曰市被曰骑劫曰栗腹曰卿秦曰将渠曰鞠武皆将相大臣无以定其非同姓也秦灭六国世家于韩曰虏王安于赵曰颜聚亡去以王迁降又破嘉遂灭赵于魏曰虏王假遂灭魏于楚曰虏楚王负刍于燕曰虏燕王喜卒灭燕于齐曰秦兵入临淄王建遂降迁于共而淮南子言迁流于房陵列女传言秦杀假诛羣公子灭其族货殖传言虏卓氏信陵君传言屠大梁货殖传言迁宛孔氏秦之威虐所及世家不具也以秦之切齿于燕旣并天下逐太子丹荆轲之客皆亡渐离变名姓为人庸旣以善击筑得赦则王喜太子丹岂有种乎高帝纪云高祖曰秦始皇帝楚隐王陈涉魏安厘齐愍王赵悼襄皆絶张耳陈余传云秦为无道破人国家灭人社稷絶人后世据此则六国值暴秦之世并国灭无后未可咎燕宗之不振也且六国之立特豪杰假其名号以收人心非必为本枝计也韩广将兵徇燕地燕故人贵人豪杰谓韩广曰楚巳立王赵又立王燕虽小亦万乗之国也愿将军立为燕王是时楚立陈胜赵立武臣燕之立韩广亦何异哉处士博学详说中所服膺而斯言则不核故为争之
　　五诸侯释名
　　史记项羽本纪汉王部五诸侯兵东伐楚（汉书同）五诸侯塞王欣翟王翳河南王申阳魏王豹韩王信也汉二年汉王东略地塞王欣翟王翳河南王申阳皆降韩王昌不从使韩信击破之更立韩太尉信为韩王三月汉王从临晋渡魏王豹将兵从此其国土其位号其兵皆具故数之也章邯方受围于废丘司马卭巳为汉所虏则应邵有雍与殷如淳徐广无韩有殷韦昭无河南有殷者皆非也张耳跳身归命何士卒之足言留侯多方误楚岂可为据师古之说荒矣
　　荅钱少詹事问
　　问陈书本纪太建五年左卫将军樊毅克广陵楚子城六年广陵金城降十二年周广陵义主曹药率众入附以上三条所云广陵今之江都乎抑后魏侨置之广陵乎
　　承问陈书宣帝太建五年六年十二年所云广陵皆在今扬州府治之北四里汉之广陵国随之江阳县也陈承梁乱淮南州郡或陷或存广陵则为南兖州如故也太建五年则樊毅乃从吴眀彻北伐当时兵路由江入淮由淮入泗六年则新克寿阳江北兵力正盛楚子城金城盖军戍之别垒为齐人所据者故樊毅传云攻广陵楚子城拔之击走齐军是也若曹药之附乃当太建十一年淮南尽亡之后其时亦得其一队之人而未尝得其地本纪云南北兖晋三州及盱台山阳阳平马头秦厯阳沛北谯南梁等九郡民并自拔向建邺亦此类也是时周于广陵置吴州总管为重鎭矣义主南史作义军主于辞义为完陈齐周交兵南极建康北极吕梁西极寿阳而止若魏侨置之广陵乃分东豫州置据随志东豫州在汝南新息县陈之兵力所不至且魏兴和中所置至此或并或废不可知且又人戸不满二千无縁别有城戍也
　　荅人问
　　问郊用牲而易传曰圣人亨以享上帝岂亦有体荐折俎欤
　　荅周语禘郊之事则有全烝郑注内饔实鼎曰脀烝脀古今字耳礼器郊特牲郊血大飨腥三献爓一献孰注血腥爓孰远近备古今也尊者先远差降而下至小祀孰而已中谓天子祭宗庙及郊并血腥爓孰具羣小祀及大夫士祭其先荐孰而已上得兼下下不得僭上韦昭训烝为升是也云禘郊皆血腥则未尽也旣云全烝则牲体不解可知记称函牛之鼎葢为是用与（郊有燔燎正祭止有特牲熊氏皇氏以为分牲体而用之）
　　唐元宗鹡鸰颂跋尾
　　唐元宗行书今存于世者惟金仙公主碑及石台孝经后之批荅手书并丰劲气象伟如望之心慑所谓五十年太平天子者犹令人想见其盛此书笔致翩翩可云具体行闲时有米法或疑为元章所摹然元章善于仿古往往乱眞果出其手亦可谓买王得羊矣据集古录称王沂公旧有刻本今不可见此卷较戏鸿堂所刻豪髪无异故知是其底本思翁精鉴自当先得我心也
　　徐季海书朱巨川告身跋尾
　　宣和书谱收唐人告身凡三十有六今其存者惟此本耳自洪武中尚书开济刊定文书颁行新格唐宋以来旧式后人遂无由得知此本戏鸿堂快雪堂二刻均删去官阶但存署名意在从简不若停云馆所刻颜书朱巨川告身之为得体也其勅由中书而门下而尚书当日三省职掌如是（侍中中书令罕正授者中兴后勲臣方鎭率多为加官虽不判省事犹列其官崔佑甫传载朱泚郭子仪事亦其例也）尚书省诸官自署其名而中书门下二省皆令史所书者告身为尚书吏部之事故于中书门下二省但录其文若今之钞白也尚书但有左丞者以左丞总吏戸礼三部也署名不署姓者六人曰鸿渐绾庆涣亚者杜鸿渐杨绾裴遵庆蒋涣杜亚也鸿渐绾遵庆亚及元载皆有传蒋涣见崔元暐传于时遵庆年且九十可谓衣冠盛事曰察延昌者宰相世系表有王察李延昌皆值是时未知即其人否郗昻有乐府古今题解三卷见艺文志此告旧传为徐季海书季海是时自庐州召入复为中书舍人中书舍人职地尊严书告本非其职或本人自以情求之则有之矣其笔势沈雄具有怒猊抉石渴骥奔泉之状固知非季海不能也此跋为毕尚书作
　　云麾将军碑跋尾
</div>
    <div class="pagination">
<a href="述学_page2.html">上一页</a><a href="述学.html">1</a><a href="述学_page2.html">2</a><span class="current-page">3</span><a href="述学_page4.html">4</a><a href="述学_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
