<!DOCTYPE html>
<html>
 <head>
  <meta charset="utf-8"/>
  <title>
   性理群书句解 - 第 4 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   性理群书句解 - 第 4 页/共 11 页
  </h1>
  <div class="content">
   首尾吟【此篇言天理生生于中虽贫亦乐屈己下人虽贵何用】
　　尧夫非是爱吟诗【尧夫不是好吟咏诗句】诗是尧夫先见时【诗是尧夫自述其先见之明耳】直在胸中贫亦乐【直道在胸中虽处贫亦乐】屈于人下贵奚为【若屈于人下则虽贵亦何用为】谁何药可医无病【谁人有药可医无疾盖言有先见之明则不待病而后求医药也】多少金能买不疑【有多少金钱不买不疑言有先见之明则物来能名事至能应自无所惑】迟老更逢春未老【今衰迟晩暮又逢春事未老则新功犹未已】尧夫非是爱吟诗【重言尧夫不是好吟咏诗句只是欲咏其先见之明耳】首尾吟【此篇言一心寛平皆好田地可以自适不必贪慕世间官爵】
　　尧夫非是爱吟诗【尧夫不是好吟咏诗句】诗是尧夫恣纵时【诗是尧夫自述其放旷乐天之意】在世上官虽不做【世上好官虽是不做】出人间事却能知【出人间事却能先知】待天春暖秋凉日【直待天时春暖秋凉之日】正我东游西泛时【正我东边游翫西边泛舟时节东游以东方属春也西泛以西方属秋也】多少寛平好田地【无限寛濶平坦好田地可以自乐世间人自扰扰不能识得】尧夫非是爱吟诗【重言尧夫不是爱吟咏诗句只是欲咏其乐天之意耳】
　　首尾吟【此篇言世人用诈则天下尽生疑心尧舜传祚汤武革命皆非用诈天下信之而不疑】
　　尧夫非是爱吟诗【尧夫不是爱吟咏诗句】诗是尧夫爱物时【诗是尧夫自述其与物无竞之意】只被人间多用诈【只为世人多用诈谲】遂令天下尽生疑【遂使天下之人莫不生疑心】唐虞揖逊三杯酒【胡不观唐尧虞舜逊譲天下犹饮三杯酒】汤武交争一局棊【商汤周武争取天下如看一局棊是二者初无事乎诈而天下亦无疑之者】小大不同而已矣【虽世人处事与此有小大不同而其不当用诈以召疑则一也】尧夫非是爱吟诗【重言诗句是嗟叹之深也】
　　首尾吟【此篇言凡事不可强为当知所止况吾身自有寛平田地天下亦有平坦路岐正不消如此】
　　尧夫非是爱吟诗【尧夫不是爱吟咏诗句】诗是尧夫不强时【诗自尧夫自述其不牵强作为之意】事到强为须涉迹【事到勉强作为终涉形迹】人能知止是先机【人能知所止是为识照于防先】面前自有好田地【眼面前自有寛平好田地心下无事是也】天下岂无平路岐【天下亦岂无平坦道路乐循理是也】省力事多人不做【不费力之事极多人却不为是可惜也】尧夫非是爱吟诗【重言尧夫不是爱吟咏诗句只是咏其不牵强之意耳】
　　首尾吟【此篇言其平生修身穷理所见髙所处泰不为物欲昏挠】
　　尧夫非是爱吟诗【尧夫非是爱吟咏诗句】诗是尧夫喜老时【诗是尧夫自述其喜处老景之明】明着衣冠为士子【分明着衣冠而为士子谓之明者服无竒衰无峣﨑也着与着同】髙谈仁义作男儿【纵谈论仁义而谓之男儿大丈夫谓之髙者口无绎言无卑论也】敢于世上眀开眼【敢在世上洞开两目辨是与非此言所见之髙也】肯向人间浪皱眉【肯向人间妄皱双眉戚忧颦蹙乎此言所处之泰也】六十七年无事客【六十七年之内此身客处天地间了无一事尧夫夀止于此】尧夫非是爱吟诗【重言尧夫不是好吟咏诗句所以咏其平生心体昭明不为物欲昏挠读此数诗使人讽诵不已又有见康节是甚麽様人后学当知之】
　　西斋【此篇状其隠居安贫不为利名所挠】　　　西山蔡先生
　　数间茒屋环流水【茅屋数间流水环绕茒与茅同】布被藜羮饱暖余【布素之被以暖体藜藿之羮以饱腹】不向利中生计较【不向财利中妄生计较】肯于名上着工夫【又不于名声上过妄用工夫】牕前野马闲来往【野马尘埃也牕前任其闲来闲往】天际浮云自卷舒【天际浮云聴其自卷自舒借此以喻本心既定事物不能为之累】穷达始知皆有命【或穷或达我知皆有一定之命】不妨随分老樵渔【不妨随吾之分樵于山渔于水以终我老】












　　性理羣书句解卷四
　　钦定四库全书
　　性理羣书句解卷五
　　宋　熊　节　撰
　　熊刚大　注
　　赋【赋者所以讽咏情性也】
　　拙赋【此篇言人之巧于用智不如拙于守己者之有徳也】　濓溪先生
　　或谓予曰【或人语我云】人谓子拙【人皆言汝拙】予曰【我云】巧窃所耻也【巧者乃私窃自愧也】且患世多巧也【又且患一世人多为巧累】喜而赋之【喜我之拙而形诸赋咏】
　　巧者言【巧者求工于言语故言】拙者默【拙者其言不出诸口故默】巧者劳【巧者役于智虑故劳】拙者逸【拙者澹然无为故逸】巧者贼【巧者汨于人欲图以害人故贼】拙者徳【拙者安于天理惟知守已故徳】巧者凶【巧者计穷智屈终乃取凶之道】拙者吉【拙者去智任真终乃获福之道】呜呼【叹语】天下拙【使天下之人皆拙】刑政彻【则各安其理不丽于法刑以纠其为非政以正其不及皆可彻去】上安下顺【君安其治民顺其化】风清弊絶【风俗肃清百弊尽絶】
　　白鹿洞赋【此篇歴冩书院废兴之由本朝尊显表章之盛也】文公先生
　　白鹿洞赋者【白鹿洞中之赋咏】洞主晦翁之所作也【洞之主朱氏字晦翁者所制也】翁既复作书院洞中【翁既复创立书院于洞中】又赋其事以示学者【又咏兴废之迹以晓学者】其词曰【其言曰】
　　承后皇之嘉惠【防皇帝之恩泽】宅庐阜之南疆【庐阜南康军也守南康之疆土】闵原田之告病【适天时亢旱髙仰之田告病予甚闵焉】惕农扈之非良【伤无良农以垦治之扈亦农也扈音户】粤冬孟之既望【于十月十五已后】夙余驾乎山之塘【早驾我车行视陂塘】径北原以东骛【直由北原而东横往观之骛音务】陟李氏之崇冈【升陟李渤隠居之髙冈阜】揆厥号之所繇【揆度其名之所自】得頽址于榛荒【得頽败基地于草莽中清江记云晦庵寻访之初得樵者指言其处】曰昔山人之隠处【谓往日山人李渤隠居于此】至今永久而流芳【今经隔已久犹流传芳名】自升元之有土【自南唐李主升元间立洞于此土】始变塾而为庠【方始改家塾而为党庠盖旧为一家私淑之地今为乡闾共学之所矣】俨衣冠而诵【俨然士子之衣冠琅然士子之诵】纷济济而洋洋【纷杂其中济济其仪洋洋其声济济整肃貌言衣冠洋洋声响貌言弦诵】在叔季之且然【于南唐叔末之世且如此】矧休明之景运【况天开国家光明之运】皇穆穆以当天【太宗皇帝尊临大位穆然深逺】一轨文而来混【天下车轨文书方混合于一】念敦笃于化原【他务未遑首以敦厚教化之原为念】乃搜剔乎遗遯【遂搜罗剔刮前代遗逸之遯迹剔音惕】朌黄卷以置邮【因江州守臣周述之请赐九经于鹿洞就逓邮发下朌与颁同】广青衿之疑问【使学士诵读以质疑问难】乐菁莪之长育【乐得英才而教有如在沚之莪菁菁其盛】拔隽髦而登进【拔擢其俊秀者登而用之】逮继照于咸平【及真宗继离之明咸平年间】又増修而罔倦【又増葺之崇化之意罔有所遗】旋锡冕以华其归【未防赐孙冕以荣其归】琛以肯堂而诒孙【其子琛亦能继父志肯堂宇于前诒孙谋于后皇祐五年冕子郎中即学之故址为庠榜曰书堂俾子弟居而学四方来者亦给其食琛丑林反孙去声】怅茂草于熈宁【伤悼神宗时又荒废不治庐山记云熈宁中已鞠为茂草矣】尚兹今其奚论【及今尚何言哉】天既啓予以堂坛【然因行视陂塘樵者指教若天开示我以旧日书堂之坛】友又订予以册书【朋友又订证我以故迹清江记云公建立鹿洞之初刘子澄亦裒集故实来寄订丁定反】谓此前修之逸迹【言此乃前哲隠逸之遗迹也】复闗我圣之宏橅【亦闗系前朝所创之规橅橅亦作模】亦既震于余衷【亦既震动于吾之心】乃谋度而咨诹【于是更与寮属商度度入声诹子须反】尹悉心以纲纪【令尹尽心以经画白鹿洞书院记初建之日属星子县令王仲杰董其事】吏竭蹙而奔趋【公吏竭力奔走效役】士释经而敦事【士子暂辍经籍来相工役】工殚巧而献图【匠人尽智以献其所创屋图】曾日月之防何【曾歴日月之未久】屹夏屋之渠渠【屹然大屋之落成】山葱茏而绕舍【山青环而绕屋】水汨防而循除【水流缓慢循庭除间防方伯反】谅昔人之乐此【想李渤之所喜者亦此】羌异世而同符【吾虽与之异世同此心若合符节也羌音匡】伟章甫之峩峩【一时儒冠闻者作兴章甫冠也】抱遗经而来集【争抱遗书云集此洞】岂颛眺听之为娱【岂在乎眺望观听为乐哉】实觊宫墙之可入【实望道学之门径可自此入耳觊音冀】愧余修之不敏【自愧吾脩学之不能敏】何子望之能给【何以使汝之望于我者能足乎】矧道体之亡穷【况是道之体散在天地无有穷极亡音无】又岂一言之可缉【岂是一言之间而便可缉续】请姑诵其昔闻【请目诵其旧闻】庶有开于时习【庶防有以开悟初学时习者】曰明诚其两进【明无不知诚无不实　者并进则物欲不能惑而实理无不全矣】抑敬义其偕立【敬是收敛一心义是裁制万事内外夹持二者偕立】允莘挚之所怀【允信莘郊伊挚之所怀尧舜君民是所怀也当志伊尹之志】谨巷顔之攸执【谨守陋巷顔回之所执克己复礼是所执也当学顔子之所学】彼青紫之势荣【彼被青紫之人其势固荣】亦何心于俛拾【但志于道义则功名不足重又何意俛首而取之哉】乱曰【举其辞以终之】涧水触石【言鹿洞之涧水激触其石】锵鸣璆兮【璆玉磬也锵锵其声如玉磬然璆音求】山木苯防【山木丛生苯音本防音樽】枝相樛兮【枝垂而曲樛居蚪反】彼蔵以脩【彼李氏子隠迹于此脩学于此】息且游兮【既亦休息又且游泳】徳崇业茂【道徳之隆学业之盛】圣泽流兮【圣朝崇奬之仁泽流衍无尽】往者弗及【往时偶废置而不及为】余心忧兮【我心忧之】来者有继兮【今方来者能继其志】我将焉求兮【吾又将何所求兴言及此盖亦隂喜继之有人】
　　遂初堂赋【此篇言上天赋予万善充足人当去欲存理以遂其初心】南轩先生
　　皇降衷于下民兮【惟皇上帝降其善于下土之民】粤惟其常【于惟五常之理】猗欤穆而难名兮【嗟深逺而难名状】维生之良【是为有生仁义之良心】翕众美而具存兮【合万善而俱存于中】不显其光【其光明莫此为显也】彼孩提而知爱亲兮【提孩之童皆知爱其父母】岂外铄繄中蔵【此理非是由外耀我本具此良心于中】年而寖长兮【年华盛而渐长大】纷事物之相交【纷纷事物交接吾前】非元圣之生知兮【茍非是大圣生知之资】惧日逺而日忘【将恐习日相逺而性日益亡】縁气禀之所偏兮【盖自气禀偏而不全】横流始夫滥觞【如横流之不可遏始于一杯水之泛溢】感以动兮不止【外感物欲揺动不息】乃厥初之或戕【本然初心戕贼无余】既志帅之莫御【志犹将帅既是把握之不力】气决骤以翺翔【气乃卒徒故决裂驰骤肆为吾扰】六情放而曷御【喜怒哀乐好恶六情放而不收出荀子】百骸弛而莫强【百骸放弛不能自立】自青阳而逆旅【自少年以一身客于天地间】暨黄发以茫茫【及年发黄茫茫莫知归宿之乡】倘矍然于中道【或能急于半涂以求诣其极】盍反求于厥初【盍亦反而求之于初心】厥初伊何【其功如何】夫岂逺欤【近而非逺】彼匍匐以向井【见赤子匍匐而入井匍音蒲匐音白】我恻隠之拳如【我心恻然为之轸忧】验端倪之所发【究此端绪之所发见】识大体之权舆【便知人道之大体根萌于是】如寐而聪【犹梦而得人唤醒】如迷而涂【如迷路而得人指示】知睨视之匪遐【乃知睥睨而视其道不逺】乃本心之不渝【不越乎本心而已】呜呼【叹辞】予既知其然兮【吾既审其如此】子惟以遂之【汝惟有以遂其初心】若火始然而泉始达兮【是理发见之初犹火之初然泉之始达】惟不息以终之【惟在运行不息以勉于终焉】予视兮毋流【又必予之所视毋流其目】予聴兮毋从【予之所听毋顺其耳】予言兮毋易【予之所言毋失之轻】予动兮以躬【予之所动必反之身】惟日反兮于理【惟日日以天理自反】兹日新兮不穷【此徳与之俱新其进不已】逮充实而辉光【及到是徳充实于中辉光发见于外】信天资而本同【则知天性本一】极神存而过化【极而所存者神无非至妙之理所过者化而无私欲之累】亘万世以常通【此理虽至万世常可通行】呜呼【叹辞】此羲文之所谓复【此伏羲画易文王彖易以复名卦盖取其不善之动去仁不逺即复其初】而顔氏之所以为万世道学之宗欤【顔氏三月不违仁三月之后虽少离去即复其初所以为百世道学之师】
　　序【序者叙述其事也】
　　春秋传序【此篇专言春秋一书实天道人道之所自出】伊川先生
　　天之生民【上天之生斯民】必有出类之才【必有超出伦类之才能】起而君长之【兴起为君而居天下之上】治之而争夺息【治之以政而相争相夺之风以息】道之而生养遂【道之以徳而相生相养之道以遂】教之而伦理明【教之以义礼而人伦天理之分以明】然后人道立【三者既全而后人之道頼此以立】天道成【人道既有所立推之纲维天地之道天之道由此以成】地道平【地之道咸得其平】二帝而上【尧舜而上】圣贤世出【圣贤之君世有其人】随时有作【因时而兴】顺乎风气之宜【各遂风土气类之所冝】不先天以开人【道本于天未尝先天以示乎人】不因时而立政【治出于一未尝因时之所尚而为政】暨乎三王迭兴【及禹汤文武相继而作】子丑寅之建正【夏用寅月商用丑月周用子月以为正月】忠质文之更尚【夏之治尚忠殷之治尚质周之治尚文】人道备矣【人之道至此而全尽】天道周矣【天之道至此而周备】圣人既不复作【圣人既不再出】有天下者【君天下者】虽欲仿古之迹【纵欲效古人之遗迹】亦私意妄为而已【不过以己私意妄有作为安能逮古人耶】事之缪【亊缪乱而不合乎古】秦至以建亥为正【嬴秦至以建亥为正月非复建子丑寅之道】道之悖【道乖悖而有戾于古】汉专以智力持世【炎汉之智力胁持一世非复尚忠质文之治】岂复知先王之道也【又安能知三代之道耶】夫子当周之末【夫子生于周之末世】以圣人之不复作也【悼古先圣王之不作兴也】顺天应时之治【顺天道以建正因时尚而立治】不复有也【不再见也】于是作春秋【是以作为春秋一书】为百王不易之大法【为后世人君不可变之定法】所谓考诸三王而不谬【是谓证诸三代之王而不谬乱】建诸天地而不悖【建立于天地而不违悖】质诸鬼神而无疑【质正于鬼神而无所疑惑】百世以俟圣人而不惑者矣【虽百世之下复有圣人亦不疑惑于是矣】先儒之论曰【儒先有言】游夏不能赞一辞【夫子作春秋子游子夏二弟子不能助一语】辞不待赘也【非不赞也盖有所不敢也】言不能与于斯耳【实非游夏所能与于此】斯道也【是道之大】惟顔子尝闻之矣【惟有顔子尝闻夫子之语矣】行夏之时【谓行夏之时以寅月为嵗首】乗殷之辂【辂大车也乗殷之木辂得质之中】服周之冕【服周之冠冕得文之中也】乐则韶舞【作乐则用舜之韶舞】此其凖的也【此其凖则之所在】故学春秋者【学者之学春秋】必优游涵泳【必当从容玩味】默识心通【黙防于心通达此理】然后能造其微【而后能造其精防之极】后王知春秋之义【后有王者作能知春秋之大义】则虽非禹汤【纵其君非禹汤之君】尚可以法三代之治【犹可以仰法三王之治】自秦而下【由秦以降】其学不传【春秋之学无传】予悼夫圣人之志【我哀夫夫子之心】不明于后世也【不能暴白于后世也】故作传以明之【故作此传以明夫子之心】俾后之人【使后来者】通其文而求其义【通春秋之文以求春秋之义】得其意而法其用【得春秋之防而究春秋之用】则三代可复也【则三代之治可复还矣】河南程頥正叔序
　　易传序【易卦辞周文王所作爻辞周公所作此谓之经犹春秋之正经也彖传大象小象夫子所作演绎卦辞爻辞之义此谓之传犹春秋左氏公谷之传也此篇乃伊川先生注易而自为之序推原先儒失易之意故于传犹未精后人诵易之言而昩其防之所在
　　此传之所以不可不作也】　　　　　　　伊川先生
　　易【易之为义】变易也【因隂阳变易而得名】随时变易以从道也【随其时而变易以合乎道】其为书也【故其为此书也】广大悉备【至广至大无不该备】将以顺性命之理【在天为命在人为性此顺其理】通幽明之故【幽则鬼神明则人为此达其事】尽事物之情【事事物物皆尽其蕴】而示开物成务之道也【无非示人先物而啓其防而成其事之理也】圣人之忧患后世【古先圣人之虑后世】可谓至矣【用心可谓详且尽矣】去古虽逺【去往古之世虽辽逺】遗经尚存【而圣人之易犹在】然而【转语】前儒失意以传言【已前诸儒失易之意而妄形诸言】后学诵言而忘味【后来学者虽诵读易之言而不知玩味】自秦以下【自亡秦而后】盖无传矣【此学遂无所传矣】予生千余载之后【我生去周之世已千余年】悼斯文之湮晦【伤易之文久矣泯没】将俾后人【欲使后我而生者】沿流而求源【譬之水然自流以究其源】此传之所以作也【此吾传易之书不可不作】易有圣人之道四焉【易之书具圣人之道者有四】以言者尚其辞【形之于言一本乎易书之辞】以动者尚其变【形之于动一本于易爻之变】以制器者尚其象【用之于制作器具一取象于是易也】以卜筮者尚其占【用之于灼龟以卜揲蓍以筮一占验于是易也占平声】吉凶消长之理【一吉一凶一消一长之理】进退存亡之道【一进一退一存一亡之道】备于辞【皆具于卦爻彖象之辞】推辞考卦【推究其辞稽考其卦】可以知变【可因其理之常知其事之变】象与占在其中矣【象以像告占以知来皆在其中矣】君子居则观其象而玩其辞【君子之人静而察易之象味易之言】动则观其变而玩其占【动则察易之变而玩其所占之事】得于辞【得之于言】不达其意者有矣【而不通其意者有之矣】未有不得于辞【安有未知其言】而通其意者也【而能达其防意者乎】至微者理也【易之理则至微而难见】至著者象也【易之象则至显而易知】体用一源【防者其体著者其用同出一源】显微无间【故体隠而防用着而显本相融贯间去声】观防通以行其典礼【观其防聚变通之际以推行其典章礼文】则辞无所不备【易书言辞之间无有不备者】故善学者【故能学易之人】求言必自近【探其言辞之奥当求之平易从容中】易于近者【有忽于此易去声】非知言者也【非知易之言者】予所传者辞也【我所作为易传者盖将达其言也传去声】由辞以得意【因其辞而达其防】则在乎人焉【则存乎其人】河南程颐正叔谨序易序【此篇论易道至广至大所以定天下之吉凶成天下之大业玩易者不可以浅近求之】
　　文公先生
　　易之为书【易经之书】卦爻彖象之义备【曰卦曰爻曰彖曰象其义着明】而天地万物之情见【大而天地小而万物其情无不具见于此】圣人之忧天下来世其至矣【古先圣人之为天下后世虑何其至也】先天下而开其物【先乎天下而啓乎物之机】后天下而成其务【后乎天下而成其民之用】是故【转语】极其数以定天下之象【穷其数则可以定天下之象】着其象以定天下之吉凶【明其象则足以定天下之吉凶】六十四卦【其为卦凡六十有四】三百八十四爻【其为爻凡三百八十有四】皆所以顺性命之理【无非顺人性命之理】尽变化之道也【达隂阳变化之道】散之在理【散之性命之理】则有万殊【人物禀受则有万不同】统之在道【统之变化之道】则无二致【同出一原初无二致】所以易有太极【是以隂阳变易之中有至定极之理】是生两仪【则生一竒一耦而为两仪】太极者【太极云者】道也【即道之谓也】两仪者【两仪云者】隂阳也【竒为阳耦为隂即隂阳之谓也】隂阳一道也【隂阳虽是气但所以使隂阳之运转有理为之主道也】太极无极也【至极之理本无形】万物之生【物之生于天地间虽不一】负隂而抱阳【皆负是隂而抱是阳】莫不冇太极【太极理也无不具此理】莫不有两仪【两仪气也无不禀此气】絪緼交感【理与气融合交相为感】变化不穷【生人若物变化无尽】形一受其生【形体之具一有此生】神一发其知【精神之发而为此知】情伪出焉【人情之伪由此而出】万绪起焉【万事之端自此而起】易所以定吉凶而生大业【圣人忧之故作为此书以定天下之吉凶成天下之大事也】故易者隂阳之道也【故易之为言乃隂阳变易之道】卦者隂阳之物也【卦之为画有竒有耦乃隂阳之物也】爻者隂阳之动也【爻之为义有贞有悔乃隂阳之变也】卦虽不同【其为卦虽不同】所同者竒耦【竒阳耦隂不能不同】爻虽不同【其为爻虽不同】所同者九六【九为阳六为隂不能不同】是以六十四卦为其体【所以卦六十四乃其体也】三百八十四爻【爻三百八十有四】互为其用【交互分布皆其用也】逺在六合之外【其至逺在天地四方之外】近在一身之中【其至近只在一身之内】暂于瞬息【其暂见于一瞬一息之间】防于动静【其防寓于一动一静之际】莫不有卦之象焉【无不有六十四卦之象】莫不有爻之义焉【无不有三百八十四爻之义】至哉易乎【易之书可谓至矣】其道至大而无不包【其道极其大而无所不包】其用至神而无不存【其用至妙而无不着】时固未始有一【时虽未始有一定之时】而卦未始有定象【于卦亦未尝有一定之象】事固未始有穷【事固未始有穷尽之时】而爻亦未始有定位【于爻亦未尝有一定之位】以一时而索卦【以一时而求卦】则拘于无变【是拘于不能变】非易也【不足以知易之理】以一事而明爻【指一事而求爻】则窒而不通【则窒塞而不通】非易也【不足以知易之理】知所谓卦爻彖象之理【知有卦爻彖象四者之义】而不知有卦爻彖象之用【而不知有卦爻彖象四者之用】亦非易也【亦不足以知易之理】故得之于精神之运【故必得于精神之运用】心术之动【心术之流动】与天地合其徳【至于与天地合徳】与日月合其明【与日月合明】与四时合其序【与四时合序】与鬼神合其吉凶【与鬼神合吉凶】然后可以谓之知易也【而后方可谓之知易盖易之道至广至大不可以浅近求也】虽然【转语辞】易之有卦【易之有六十四卦】易之己形者也【乃易己形之理】卦之有爻【卦之有三百八十四爻】卦之己见者也【乃卦己见之象】己形而见者【己形之理己见之象】可以言知【可因卦辞爻辞而知】未形未见者【未形之理未见之象】不可以名求【不可以名义求】则所谓易者【否则易之为书】果何如哉【果何为而作】此学者所当知也【此皆为学者所当审察也】
　　礼序【此篇论礼者人伦风教之自始有礼则家国天下与之俱存无礼则家国天下与之俱亡其闗系不重哉】
　　礼经三百【礼经之有三百】威仪三千【威仪之有三千三百三千言其经礼曲礼之多也】皆出于性【皆本于天性固存之理】非伪貌饰情也【非伪为之貌而文饰其情也】鄙夫野人【鄙俗之夫村野之人】卒然加敬【忽然致敬于彼】逡巡逊却而不敢受【雍容谦退而不敢受礼】三尺童子【三尺言其小也三尺之童】拱而趋市【拱手而行于市】暴夫悍卒【强暴之人悍戾之卒】莫敢狎焉【无敢近之也】彼非素有于教【若此之人皆非素闲习于礼教】与邀誉于人而然也【及求名声于人也】盖其所有于性【皆其所得于天性者有此礼】物感而出者如此【触物感动发见如是】故天尊地卑【故天道尊地道卑尊卑之位一定】礼固立矣【礼固借此有立】类聚羣分【以类聚以羣分大小之分各正】礼固行矣【礼固由此而行】人者位乎天地之间【人生而处天地之中】立乎万物之上【超乎庶物之上】天地与吾同体【天地虽大吾与之同体】万物与吾同气【万物虽异吾与之同气】尊卑分类【尊卑之别分类之殊】不设而彰【不待设施而以彰明】圣人循此【圣人由之】制为冠昏丧祭朝聘射飨之礼【制为冠礼昏礼丧礼祭礼朝礼聘礼射礼飨礼之八者】以行君臣父子兄弟夫妇朋友之义【以行于人伦五者之间】其形而下者【形于下则谓之器】具于饮食器服之用【见于一饮一食器物服饰之间此理也】其形而上者【形而上则谓之道】极于无声无臭之微【至于无声可闻无臭可接之妙此理也】众人勉之【凡人则勉而知之】贤人行之【贤者则力而行之】圣人由之【圣人则安而行之】故所以行其身【故行于其身】与其家【及其家】与其国【及其国】与其天下【以至于天下】礼治则治【以礼而治则家国天下无不治】礼乱则乱【此礼既乱则家国天下无不乱】礼存则存【礼存则家国天下与之俱存】礼亡则亡【礼亡则家国天下与之俱亡】上自古始【上自太古】下逮五季【下及五代之末】质文不同【治之尚质尚文虽若不同】防不由是【无不由此礼也】然而【转语】世有损益【世代相承或损或益】惟周为备【惟有周室礼极其备】是以夫子有曰【所以夫子有云】郁郁乎文哉【郁郁言其文之盛也】吾从周【我惟从周之制】逮夫弊也【及其流弊之末】忠义之薄【忠义日薄】情文之繁【情文益繁】林放有礼本之问【故林放问礼之本于孔子】而孔子欲先进之从【孔子有从先进礼乐之言盖亦厌周末之弊】盖所以矫正反弊也【所以反其弊而归诸正也】然岂礼之过哉【是岂礼之弊耶】为礼者之过也【亦为礼者之失于过也】秦氏焚灭经典【秦始皇燔书】三代礼文大坏【夏商周之礼文具于经者已磨灭无有】汉兴求书【炎汉兴购求秦之亡书】礼记四十九篇【礼经凡四十有九篇】杂出诸儒之手【所传所记杂出于诸儒之手】不能悉得圣人之防【不能皆合圣人之遗意】考其文义【攷其文理意义】时有抵捂【时有不合捂音五】然而【转语】其文繁【其文字之多】其义博【其义理之博】学者观之【使为学者视之】如适大通之衢【如往四通五达之衢】珠珍器帛【珠玉珍宝器用币帛】随其所取【惟吾所欲】如游阿房之宫【阿房秦宫名如游秦室阿房之宫】千门万户【千万言其多也】随其所入【惟吾所入】博而约之【自博而约】亦可以弗畔【亦可以弗违于此】盖其説也【盖其为言】粗在应对进退之间【其粗者在于应对进退之顷】而精在道徳性命之要【其精者在于道徳性命之妙】始于童幼之习【初则自童幼之所习】而终于圣人之归【而终则可以造于圣人之阃奥】惟达于道者【惟通达于此理者】然后能知其言【而后能达其辞】能知其言【能达其辞】然后能得于礼【而后能得于礼】然则【转语】礼之所以为礼【礼之谓礼】其则不逺矣【其凖则不外于是】昔者顔子之所从事【古昔顔子之从事于此礼】不出乎视听言动之间【不外乎非礼勿视听言动四者之内】而乡党之记【而论语乡党之所记】孔子多在于动容周旋之际【孔子类多谨于举动容貌进退周旋之间】此学者所当致疑以思【此为学者当因疑以致思】致思以达也【因思以致其通也】诗集传序【此篇论诗者人心感物而形诸言古者人心所感正发言亦正列国之诗
　　则异于是矣】　　　　　　　　文公先生
　　或有问于余曰【或人问于我云】诗何为而作也【诗之作何为而然也】余应之曰【答云】人生而静【人生之初本真凝寂】天之性也【乃天所赋之性也】感于物而动【外感于物不能无动】性之欲也【是为此性之欲】夫既有欲矣【既有所欲】则不能无思【则不能无所思】既有思矣【既有所思】则不能无言【则不能不形诸言】既有言矣【既形诸言】则言之所不能尽【则有非言语之所能尽者】而发于咨嗟咏叹之余者【而形于咨嗟叹息歌咏之余】必有自然之音响节奏而不能已焉【其声音节奏自然而然乃天机之不容自己者】此诗之所以作也【此诗之所以不能无也】曰然则【转语】其所以教者何也【其所以为教者何如】曰诗者人心之感物【诗之作乃原于人心之感物而动】而形于言之余也【形之于发言之际】心之所感有邪正【人心之感于物有邪有正】故言之所形有是非【故言语之发有是有非】惟圣人在上【惟上有圣哲之君】则其所感者无不正【则其心之所感无不一出于正】而其言皆足以为教【形之于言皆可以正风俗而为教】其或感之之杂【其或感于物不能出于正而流于杂】而所发不能无可择者【其发于言不能皆善】则上之人【则在上之人】必思所以自反【必思自反诸已】而因有以劝惩之【因有以劝其是惩其非】是亦所以为教也【即此亦为教之道】昔周盛时【昔有周隆盛之时】上自郊庙朝廷【上自郊神庙飨朝廷之间】而下达于乡党闾巷【下至于乡里闾阎巷陌之人】其言粹然【其言语纯粹】无不出于正者【莫不出于正】圣人固已协之声律【圣人即此合于声律之间】而用之乡人【行诸乡闾】用之邦国【施诸邦国】以化天下【以风化天下】至于列国之诗【至于侯国之诗】则天子巡狩【则天子每嵗巡行封守之时】亦必陈而观之【亦必陈其声诗而观其国风】以行其黜陟之典【以行其升降之法】降自昭穆而后【下至文昭武穆之后】寖以陵夷【此典渐至废失】至于东迁【及平王迁于东周】而遂废不讲矣【此诗遂废弃而不复讲矣】孔子生于其时【夫子生于此时】既不得位【既无君师之位】无以行帝王劝惩黜陟之政【不可以行人君赏罚升陟之典】于是特举其籍而讨论之【故特求此诗之篇帙而讨论其文义】去其重复【删去重复之言】正其纷乱【翦截烦乱之语】而其善之不足以为法【名为善而不足为法于后世】恶之不足为戒者【言其恶不足以示戒于方来】则亦刊而去之【则皆删去】以从简约【务从其简】示久逺【以传之逺】使夫学者【俾为学之人】即是而有以考其得失【即此可以考究其得失】善者师之【有善则从而师法之】而恶者改焉【其不善者从而改之】是以其政虽不足行于一时【虽不得时以行其政】而其教可及于万世【而其为教自可及于万世】是则诗之所以为教也【此诗之为教者也】曰然则【转语】国风雅颂之体【列国之诗大小二雅殷周二颂之体】其不同若是何也【其不同如此何耶】曰吾闻之【我闻此】凡诗之所谓风者【凡诗之所言国风云者】多出于里巷歌謡之作【大率出于闾里歌咏之所播】所谓男女相与咏歌【曰男曰女皆有咏歌】各言其情者也【各各叙其情意如此】惟周南召南【惟周公召公所主南方之国】亲被文王之化以成徳【亲沐文王之化以成其徳】而人皆有以得其情性之正【发于性见乎情人人各得其正】故其发于言者【故凡形诸言】乐而不过于淫【虽乐而不流于淫】哀而不极于伤【虽哀而不至于伤】是以二篇【是以周南召南二诗】独为风诗之正经【独为国风诸诗之正经】自邶而下【自邶国变风而降邶音背】则其国之治乱不同【诸侯之国其或治或乱不同】人之贤否亦异【人之或贤或否亦不一】其所感而发者【其有所感发于言者】有邪正是非之不齐【有邪者正者是者非者之不齐一】而所谓先王之风者【求其如先王之正风】于此焉变矣【自此而变】若夫雅颂之篇【若夫二雅二颂之篇】则皆成周之世【无非成王之时】朝廷郊庙乐歌之词【朝防郊祀庙享乐歌之语】其语和而庄【其言辞若和平而实庄肃】其义寛而密【其义若寛易而实详密】其作者往往圣人之徒【其作为此诗皆圣人之徒】固所以为万世法程而不可易者也【可为法于万世而不容变易也】至于雅之变者【至于二雅之变】亦皆一时贤人君子【亦无非一时称为贤人称为君子者】闵时病俗之所为【伤时世之乱忧风俗之弊而为此也】而圣人取之【而夫子取之】其忠厚恻怛之心【其拳拳忠爱之心】陈善闭邪之意【与开陈其善闭塞其邪之意】犹非后世能言之士【亦非后来能言之士】所能及之【可以及此】此诗之为经【此诗之一经】所以人事浃于下【下而人事无不该贯】天道备于上【上而天道无不全备】而无一理之不具【初无一理之未尽】曰然则【转语】其学之也当奈何【学此诗者当何先】曰本之二南以求其端【本之周南召南以啓其端】防之列国以尽其变【防攷列国之诗以穷其变】正之于雅以大其规【正之于二雅以广其规模】和之于颂以要其止【和之于雅颂以求其所止】此学诗之大防也【此乃学诗者之大防要也】于是乎章句以纲之【于此分其章句以为之纲】训诂以纪之【训释以明其义】讽咏以昌之【歌颂以飏诸言】涵濡以体之【涵泳以体于心】察之情性隠微之间【察于情性之微】审之言行枢机之始【审于言行之发】则修身及家【则修此身以至于家】平均天下之道【平治天下之道】其亦不待他求而得之于此矣【不必求之于他求之此足矣】问者唯唯而退【发问者唯诺而退】余时方辑诗传【我方采辑诗集】因悉次是语【因尽次序其语】以冠其篇云【以寘之篇首】













　　性理羣书句解卷五
　　钦定四库全书
　　性理羣书句解卷六
　　宋　熊　节　撰
　　熊刚大　注
　　序
　　论孟集义序【此篇专言论语之书无非示人以操存涵养之要孟子之书无非训
　　人以体验充扩之端】　　　　　　　文公先生
　　论孟之书【论语孟子二书】学者所以求道之至要【乃学者探讨是道之要领】古今为之説者【自古及今为之训解】盖已百有余家【不止百家】然自秦汉以来【由秦而汉】儒者类皆不足以与闻斯道之【以儒名者皆不足与语是道之授与音预】其溺于卑近者【陷溺于卑污浅近之人】既得其言而不得其意【所知论孟纪载之言不得论孟纪载之意】其骛于高逺者【驰逐虚高旷逺之人】则又支离踳驳【又失之离散驳杂踳春上声】或乃并其言而失之【或并论孟之言有所不知】学者益以病焉【学者愈以此为病】宋兴百年【迨我宋兴已及百年】河洛之间【河南伊洛之中】有二程先生者出【有明道伊川二程先生出】然后斯道之有继【濂溪续孔孟不传之绪二程能继濂溪是道之】其于孔子孟氏之心【其于孔孟之心】盖异世而同符也【世之相去虽异心之同若合符节】故其所以发明二书之説【故其推阐论孟之言】言虽近而索之无穷【言虽切近探索无尽】指虽逺而操之有要【指虽旷逺操亦有要】使夫读者【俾诵读是书者】非徒可以得其言【不徒然可知其言之近】而又可得其意【而又可穷其指之逺】非徒可以得其意【不徒然可穷其指之逺】而又可以并其所以进于此者而得之【又可因此而穷圣贤之所以由此而进于道者亦得之矣】其所以兴起斯文【其兴起是道】开悟后学【开明后进为学之方】可谓至矣【其言至矣极矣】间尝搜辑条流【间或搜求采辑讲论是书之条派】以附于本章之次【以附入逐章之下】既又取夫学之有同于先生者【又复取学于二程而説同于二程者】与其有得于先生者【与夫有得二程之説者】若横渠张公【姓张名载字子厚横渠其号也】若范氏【姓范名祖禹字淳夫】二吕氏【帝哲字原明大临字与叔】谢氏【良佐字显道】游氏【酢字定夫】杨氏【时字中立】侯氏【仲良字师圣】尹氏【焞字彦明】凡九家之説【凡其门人九家之言】以附益之【以此附入増而多焉】名曰论孟精义【名为论孟精义取其义理最精】以备观省【以拟披阅】而同志之士【与我同志之人】有欲从事于此者【凡欲有事此书】亦不隠焉【亦罔所隠】抑尝论之【抑尝言此】论语之书【论语一书】无所不包【无不包贯】而其所以示人者【而所以昭示乎人者】莫非操存涵养之要【无非操存此念涵养其心之要道】七篇之指【孟子七篇之指意】无所不究【无不究极】而其所以示人者【而所以昭示乎人者】类多体验充扩之端【率皆体验于心充广善端之道扩音廓】夫圣贤之分【夫孔子之圣孟子之贤其为分量】其不同固如此【其不等盖若是】然而【转语辞】体用一源也【体为用之蔵用乃体之着同出一源】显防无间也【显乃防之达防乃显之自本无间断间去声】是则非夫先生之学之至【苟非二程先生问学之极】其孰能知之【谁能知此】呜呼【嗟哉】兹其所以奋乎百世絶学之后【此其所以出乎百代学絶之后】而独得夫千载不传之传也欤【而得孔孟千年不传之统而继其传也】若张公之于先生【如横渠之于二程】论其所至【言其学力之至】窃意其犹伯夷伊尹之于孔子【吾意其如伯夷伊尹之于孔子其浅深虽有异均有得圣之名】而一时及门之士【一时及二程之门者】考其言行【论其言语徳行】则又未知其孰可以为孔氏之顔曽【则又未敢决其谁可为孔子之弟子顔回曽参】今録其言【今采録其言语】非敢以为无少异于先生【不敢言不能不小异于二程】而悉合乎圣贤之意【而尽合乎孔孟之遗意】亦曰大者既同【亦推言大者既能同】则其浅深疎密【则浅之与深疎之与密】毫厘之间【小而一毫一厘之中】正学者所宜尽心耳【正为学之士当尽心推究】至于近歳以来【至于迩年以来】学于先生之门人者【学于二程之徒弟者】又或出其书焉【又或出示此书】则意其源逺【窃料其源派既逺】未分醇醨异味而不敢载矣【不分醇醲醨薄之异其味不复敢纪録】或曰【或人言】然则【转语】凡説之行于世而不列于此者【凡讲説之行于一世不复纪于是者】皆无取已乎【尽无所取而止乎】曰不然也【言不如此】汉魏诸儒【由汉至魏以儒名者】正音读【正字音及句读读音豆】通训诂【通训绎语诂音户】考制度【考文物之制度】辨名物【及辨名数与方物】其功博矣【其功大矣】学者苟不先涉其流【为学者不能先涉歴其流】则亦何以用力于此【则又何以用功于是】而近世一二名家【近世一二大儒以学名其家】与夫所谓学于先生之门人者【及学于二程之徒弟者】其考证推説【其考验证据推究师説】亦或时有补于文义之间【亦间有补于是书之文理意义】学者有得于此而后观焉【为学者有得于是书而后览其説】则亦何适而无得哉【又何往而无所得】特所以求夫圣贤之意者【但所以探求孔孟之意】则在此而不在彼尔【则在乎是不在乎考证推説也】若夫外自托于程氏【如外则自附于程氏】而窃其近似之言【而窃其相近相似之语】以文其异端之説者【以此文饰其异端之言】则诚不可以入于学者之心【则不可使为学者之入于心】然以其荒幻浮夸【但以其荒惑幻妄浮虚夸诞】足以欺世也【可以欺谩世人】而流俗颇已归乡之矣【而风俗浮靡略归　心乡从之矣乡音向】其为害岂浅浅哉【其流害岂不大耶】顾其语言气象之间【防其言语气象之中】则实有不难辨者【盖有不难知者】学者诚用力于此书而有得焉【为学者能用功于是书至于有得】则于其言【则于异端之论】虽欲读之【虽是欲诵读之】亦且有所不暇矣【自有所不及矣】然则【转语】是书之作【此论孟精义之作】其率尔之诮【其强率之讥】虽不敢辞【固不容避】至于明圣传之统【至明圣人相传之统绪】采众説之长【采众人讲论之长】折流俗之谬【折倒流俗之谬説】则窃亦妄意其庶防焉【窃谓妄谬之意其庶近得之矣】乾道壬辰新安朱熹序
　　程氏遗书后序【言程氏遗书杂出门弟之手散乱无统多失其真此集二十五篇并録其实者】
　　右程氏遗书二十五篇【明道伊川遗书凡二十有五篇】二先生门人【乃二程门弟子】记其所见闻答问之书也【记其亲见亲闻二先生师弟子相啓问之辞】始诸公各自为书【初门弟诸人各自为书以记其师之语】先生没而其传寖广【迨二先生死而愈传愈广】然散出并行【但散乱而出并行于世】无所统壹【竟无有统而一之者】传者颇以己意私窃窜易【传之者又以一己之私意改而易之】歴时既久【开歴日久】殆无全编【竟无全书】熹家有先人旧蔵数篇【熹文公名文公父讳松官至吏部家有其旧所蔵程子书数卷】皆述当时记録主名【皆述一时记录者之姓名】语意相承【言意相袭】首尾通贯【本末相贯】盖未更后人之手【盖未更歴后人之手】故其书最为精善【故其为书义精而辞善】后益以类访求【后愈以其类搜求】凡二十五篇【得二十五篇】因稍以所闻歳月先后【因以其得于所闻年月先后】第为此书【次第而为此书】篇目皆因其旧【篇章纲目悉仍其旧】而又别为之録如此【又复别为之録】以见分别次序之所以然者【以见分别篇章前后次序之所以如此者】然尝窃闻之【又尝窃有闻于此】伊川先生无恙时【伊川先生当其无疾病时】门人尹焞【其门弟尹姓焞名】得朱光庭所抄先生语録【得先生门人朱姓字光庭者所録先生言语】奉而质诸先生【奉侍而质正于先生】先生曰【伊川云】某在【我尚在】何必读此书【何须读此】若不得某之心【如不得我之心】所记者徒意耳【所记者只是大意】尹公自是不敢复读【尹焞自此不复敢读】夫以二先生【夫以明道伊川二程先生】唱明道学于孔孟既没千载不传之后【倡道学于孔子孟子既死道统无所传继之后】可谓盛矣【亦云盛矣】而当时从游之士【一时从二先生之游者】亦莫非天下之英材【乂无非天下所称英俊之才】其于先生之嘉言善行【其于二先生言论之美履行之善】又皆耳闻目见而手记之【又莫不得于亲闻亲见之顷而以手抄记其语】冝其亲切不差【是冝体认亲切于理不差】可以行逺【可以行诸逺】而先生之戒【而程先生之戒其门弟】犹且丁宁若是【尚且谆复如此】岂不以学者未知心传之要【岂非以为学之人未知传心之妙】而滞于言语之间【而泥于言辞之中】或者失之毫厘【或者失之虽特毫毛】则其谬将有不可胜言者乎【而其谬妄不止丈寻殆有不可尽言】又况后此且数十年【况乂后于此又是十数年】区区掇拾于残编断简之余【我乃收拾遗言于编残简断之际】传诵道説【传诵其门人所载有道者之言】玉石不分【而不加订正使玉与石有所分别】而谓真足以尽得其精防严密之防【谓即此可尽得二先生至精至防至严至密之意】其亦误矣【其误可知也已】虽然【转语】先生之学【二程先生之为学】其大要亦可知己【大要所在亦有可知】读是书者【读此书之人】诚能主敬以立其本【茍能存主此敬以为之根本】穷理以进其知【穷究道理以广其知识】使本立而知益明【使敬存而所知益精】知精而本益固【所知愈精其本愈立】则日用之间【见于日用常行之际】且将有以得乎先生之心【自有以得二程夫子之心】而于疑信之传【而于传闻疑信之间】可坐判矣【可以坐而辨别矣】此外诸家【外此又有数家】所抄尚众【抄录尚多】率皆割裂补缀【类皆分裂补葺】非复本篇【非是此书之本篇】异时得其所自来【他日若识其所自传处】当复出之【当重出焉】以附今録【以附今日之所録】无则亦将去其重复【否则又就其中去其文之重出者】别为外书【别作一集以为程氏外书】以待后之君子云尔【以俟后来之君子参攷之耳】
　　戊午谠议序【此篇专指秦桧和虏误国之罪】
　　君臣父子之大伦【君君臣臣父父子子之伦理】天之经【在天为经常而不可废】地之义【在地为分义而不可逾】而所谓民彞也【是即降衷秉之初所谓仁于父子义于君臣是也】故臣之于君【臣之事君】子之于父【即子之事于父】生则敬养之【存则尽其敬以致其养】没则哀送之【死则尽其哀以送其终】所以致其忠孝之诚者【孝于亲忠可移于君其理则一当曲致其诚】无所不用其极【无所不致其极】而非虚加之也【非是虚加其礼】以为不如是【以为不若是】则无以尽乎吾心云尔【则不能尽我忠孝之心】然则【如此】其有君父不幸【君犹父也脱有不幸】而罹于横逆之故【而遭悖逆不以理之事罹音离】则夫为臣子者【则夫身为臣子】所以痛愤怨疾【所以痛哭愤发怨恨疾恶】而求为之必报其讐者【求为君父必报讐敌者】其志岂有穷哉【其心安有穷已】故记礼曰【礼记有言】君父之讐【君之雠】不与共戴天【誓不与之共戴乎天】寝苫枕干【卧草枕盾如居丧之时示不忘也苫音觇枕去声】不与共天下也【不与之同处于天下】而为之説者曰【而言者乃谓】复讐者可尽五世【报君之雠当期五代】则又以明夫虽不当其臣子之身【吾之世未及报生于吾世后者其身虽不为臣子】而茍未及五世之外【茍未出五世之外】则犹在必报之域也【尚在必报之地】虽然此特庶民之事耳【此不过众百姓之事】若夫有天下者【如人君奄有天下之大】承万世无疆之统【继万代无穷之统绪】则亦有万世必报之雠【则亦有万代必报之雠】非若庶民五世【不如众百姓止于五代】自髙祖至孙【髙曽祖父已身】亲尽服穷而遂已也【亲絶服无而止】国家靖康之祸【国朝靖康年间之变】二帝北狩而不还【二君北出而不返】臣子之痛愤怨疾【臣子痛哭愤发怨詈疾恶仇敌】虽万世而必报其雠者【虽是万代必当报之】盖有在矣【盖有所在】太上皇帝【髙宗】受命中兴【受天命为中兴之主】誓雪父兄之辱【誓洗二帝之耻】虽其间亦或为奸谋之所前却【虽其中亦有为奸佞之谋怨沮而或进或退】而圣志益坚【而君志愈坚决】至于绍兴之初【至于绍兴初年】贤才并用【贤人尽拔】纲纪复张【纪纲重振】诸将之兵【诸将所训之兵】屡以捷告【常以克敌闻】恢复之势【恢复疆宇之势】盖已十八九成矣【十分已有八九分成矣】虏人于是始露和亲之议以沮吾计【虏人见其势不可乃为和亲之説以沮吾谋】而宰相秦桧【秦丞相】归自虏庭【自虏还朝】力主其事【坚主和亲之事】当此之时【于是之时】人伦尚明【君臣之伦犹明】人心尚正【人心之天犹在】天下之人【天下之众】无贤愚【无贤者与愚者】无贵贱【无贵者与贱者】交口合辞【并口合言】以为不可【以为和议断不可行】独士大夫之顽钝嗜利无耻者【独有士夫顽愚鲁钝贪利无耻辱之人】数辈起而和之【数人起而主和亲之説如孙近之徒】清议不容【清议不许】诟駡唾斥【骂詈斥辱诟音姤】欲食其肉【欲食附和议者之肉】而寝处其皮【而寝附和议者之皮】则其于桧可知矣【则其于主和议之贼桧可知】而桧乃独以梓宫长乐借口【梓宫君之丧长乐后宫以此二事借口】攘却众谋【排斥众人非和议之谋】荧惑主听【变乱人主之听】然后所谓和议者【于是和亲之议】翕然以定而不可破【翕合一言牢不可破】自是以来【自此以来】二十余年【又二十年】国家忘仇敌之虏【国家已忘仇虏之当报】而怀宴安之乐【而日享安平之乐】桧亦因是借外权以专宠利【贼桧因此恃在外之权以专其宠禄】窃主柄以遂其奸谋【盗窃人主之柄以成其奸邪之计】而向者冐犯清议【向来不顾清议】希意迎合之人【承顺桧意迎其机而与之投合者】无不夤縁【无不旁縁】骤至通显【遽进显官】或乃踵桧用事【或又蹑桧之踪行事】而君臣父子之大伦【君君臣臣父父子子之伦】天之经【天之经常】地之义【地之分义】所谓民者【所谓斯民常之理】不复闻于搢绅之间矣【不复能存于士夫之中搢笏绅带】士大夫狃于积衰之后【士夫安于国势积弱之后狃音纽】徒见当时国家无事【徒然见邦国无虞】而桧与其徒【而贼桧与附桧者】皆享成功无后之思【皆谓功已成而不为逺虑】顾以忘雠忍辱【遂以忘仇虏忍耻辱】为事理之当然【以为事理所当如此】主议者慕为桧【主和议者望为贼桧】游谈者慕其徒【游士夫间聚议者望为贼桧之徒党】一雄唱之【譬之禽兽一雄鸣之于先雄阳物也】百雌和之【羣雌和而起雌隂物也】癸未之议【癸未年间之论】发言盈庭【言者满天子庭】其曰虏世雠不可和者【其谓虏人与国家世结雠隙不可与之和】尚书张公阐【张尚书谓四州不可割】左史胡公铨而止耳【胡左史谓和好不可成仅有此二人而已】自余盖亦有谓不可和者【外此亦有言不可与和者】而其所以为説【而其为言】不出乎利害之间【不能出乎和议利害之中】又其余【又外此】则虽平时号贤士大夫【虽是平日众称为好士夫】慨然有六千里为雠人役之叹者【慷慨发叹欲直造虏庭六千里为邦家报雠】一旦进而立乎庙堂之上【一日显擢朝廷之上此指周葵防政而言】顾乃惘然【而乃失志惘忙去声】如醉如幻【犹昏醉梦幻幻音缓】而忘其畴昔之言【不复记前日之言语】厥或告之【其或有人言者】则曰【则云】此处士之大言耳【此闲处之士大言无当者也】呜呼【叹语】秦桧之罪【贼桧之罪】所以上通于天【至于上达乎天】万死不足以赎者【虽死万遍不足以赎】正以其始则唱邪谋以误国【正以其初则唱为不正之谋以误二帝】中则挟虏势以要君【中则通虏妄挟其势以要人主之和要音邀】使人伦不明【俾君臣之伦理不明】人心不正【人心之正理泯灭】而末流之弊【而流弊之末】遗君后亲【弃其君后其父】至于如此之极也【未有至是之极】夫惟三纲不立【惟其君臣父子夫妇之三纲不存】是以众志无所统系【是以众心无以管摄】而上之人【上而人主】亦无所慿借以为安【亦何所恃而能安此身】斯乃有识之士【此乃有识之人】所为长虑却顾【为之深思退省】而凛然以寒心者【凛凛然于心者】而説者犹曰【而言者犹谓】姑以众论之从违【且以众説之从与违】而卜事理之可否【而占事理之可与不可】则今日士大夫是和者之多【则今之士夫足和议者多】盖不下前日非和者之众也【盖不减前时非和议者众矣】独安得以前日之不可【又安能以向者之不可和】而害今日之可哉【而坏今日可和之説哉】呜呼【叹语】是未知前日人伦之明【是不知前日非和议者众是前日君臣之伦明也】而今日之不明【今日附和议者众是今日君臣之伦不明也】前日人心之正【前日非和议者众是前日人心之正也】而今日之不正也【今日附和议者众是今日人心之不正也】且若必以人之众寡为胜负【且又欲以人之多少较输嬴】则夫所谓士大夫是和之多者【则彼士夫是和议之众】又孰若六军万姓之为多耶【又宁如六军之众万姓之多】今六军万姓之言【今之六军万姓之言】则是二公之言而已【则以张尚书胡左史之言为是】盖君臣父子之大伦【盖君君臣臣父父子子之伦理】天之经【天之经常】地之义【地之分义】而所谓民者【所谓斯民秉之理】其于世也有明晦【世道虽有明有晦】其在人也无存亡【此理在人无存无亡】是以虽当頽坏废弛之余【虽是三纲陵夷国事废弛之日】邪议四起【邪説四方而起】无复忌惮【不复有所顾忌畏惮】而亦不能斩伐销铄使之无也【然此理亦不为之戕贼晦蚀而无马铄音绰】奈何不听于此【如何谋国者不此之从】顾反决得失于前日所谓顽钝嗜利无耻者之余谋【而乃问得失于顽愚迟钝贪利无耻辱者之余防】此已坠之三纲【此君臣已失之纲】所以未能复振【固不能复张】已隳之万事【国家已废之事】所以未能复理【又未能复治】而上之人【上而人主】亦未能有所慿借【未能有所恃】以成安彊之势也【以成治安强大之势也】今南北再懽【今南朝与北地再懽洽】中外无事【内外无虞】迂愚左见【迂疎愚昩之僻见】所谓万世必报之讐者【所言万世当报之仇虏】固已无所复发于口矣【固不复出于口】窃伏田间【跧伏田里】不胜愤叹【不胜发愤叹息】因读魏元履所叙次戊午谠议【因诵魏国録叙次谠议】为之慨然流涕【为之慨惜堕泪】盖伤其祸殃【盖伤其罹祸】自此始也【自此而发】怀不能已【所怀无尽】姑论其始终梗槩如此【且言其首末节防如是梗更上声】以发明元履所为叙次之意【以发挥魏国録所以叙述之防】并以致草野孤臣毕义献忠之诚【又以致草野之臣尽义献忠之实】谋国者傥有取焉【谋国人臣有取于是】则犹足以禆庙谋之万一【尚可以补人主深算万分之一】而非区区所敢望也【又非我所敢觊望也】
　　通书序【此篇叙濓溪传道著书之由】　　　五峯胡先生
　　通书四十章【通书凡四十篇】周子之所述也【乃周氏子之所著作】周子名惇頥【周姓子者男子之通称惇颐其名】字茂叔【茂叔其字】舂陵人【舂陵道州先生乃其郡之人也】推其道学所自【推究其传道为学之所自】或曰【或人云】传太极图于穆脩也【穆姓脩名周子太极一图得之穆脩】脩传先天图于种放【种姓放名先天一图穆脩又传授于种放】放传于陈抟【陈姓抟名种放又传授于陈抟】此殆其学之一师也欤【学法无穷此特周子得于人者一事之师】非其至者也【非其极至之妙】希夷先生【即陈抟也】有天下之愿【其始志在天下】而卒与鳯歌荷蓧【鳯歌即论语楚狂接舆歌鳯兮之歌荷蓧即子路遇丈人荷蓧之事蓧竹器二人皆古之隠者也借此喻陈抟终与歌鳯荷蓧之徒】长往不来者伍【求遯不出者并】于圣人无可无不可之道【其于圣人无所可无所不可之道】亦似有未至者【亦若有所未到处】程明道先生【程明道名颢字伯淳】尝谓门弟子曰【尝谓其徒曰】昔受学于周子【昔年从学于周濓溪】令寻仲尼顔子所乐者何事【使求孔子顔回平日所乐在何事】而明道先生【程先生】自再见周子【由再见周濓溪】吟风弄月以归【见其胸襟洒落怡然自得吟咏光风饱揖霁月而归】道学之士【学道之人】皆谓程颢氏【尽言程先生】续孟子不传之学【继孟轲氏不传之絶学】则周子岂特为种穆之学而止者哉【则濓溪乃程先生之师又岂特传种放穆脩二人之学而已】粤若稽古【尝顺考之古】孔子述三五之道【夫子继三皇五帝之大道】立百王经世之法【植百代经国之定法】孟轲氏辟杨墨【孟子辟去杨氏无君墨氏无父之教】推明孔子之泽【推演夫子垂世之泽】以为万世不斩【以此为万斯世相传不可斩絶者】人谓孟氏功不在禹下【于是人推尊之以谓孟子辟杨墨之功不减于神禹治水之功】今周子啓程氏兄弟以不传之妙【今濓溪开二程以太极不传之蕴】一回万古之光明【回光明于万古既蚀之余】如日丽天【有如皎日之在天】将为百世之利泽【漙利泽为百世无穷之儒宗】如水行地【有如水行之在地中】其功盖在孔门之间矣【濓溪之功盖居于孔门之间】人见其书之约也【人观通书四十章之简】而不知其道之大也【而不知是道之大无不寓此】见其文之质也【人见通书四十章文之古】而不知其义之精也【而不知义理之精粹无不在此】见其言之淡也【人见通书四十章言语之淡】而不知其味之长也【而不知意味之深长无不具此】顾愚何足以知之【如我之愚昩何足以知此】然服膺有年矣【但佩服于胸次有年于兹】试举其一二语【试举书中之一二言】为同志者啓予之益乎【为同有志于学者开我所得之益可乎】患人以发策决科【虑世之人以对策决收科第】荣身肥家【掇取髙官以荣其己以润其屋】希世取宠为事也【希望于权势取宠禄以为第一事也】则曰【则云】志伊尹之所志【伊姓尹名伊尹之心不在宠禄在于尧舜其君民】患人以知识闻见为得而自画也【恐人以知识之明闻见之卓以谓道止于此而自止】不待价而自沽也【如美玉不待善价而沽卖】则曰【则云】学顔回之所学【顔姓囘名学顔之学不以贫窭动其心而不改其乐】人有真能立伊尹之志【人茍能真是卓立伊尹之所志】修顔囘之学者【脩顔子之所学】然后知通书之言【而后知通书四十章之语】包括至大【包罗众理实为至大】而圣门之事业无穷矣【而孔门事业施之无尽】故此一卷书【故此一卷四十章书】皆发端以示人者【尽发其端倪以昭示后人】冝度越诸子【冝超迈其他诸子】直与易书诗春秋语孟同流行乎天下【其功用实与周易尚书毛诗春秋论语孟子六经之书同行于万世而不泯】是以叙而蔵之【用叙其篇首珍而蔵焉】遇天下之善士【常待天下之称为善士者】又尚论前修【又能考论前哲】而欲读其书者则传焉【而思得其书而读者则以是传之】无名公传序【此篇康节自序其乐天知命不为虚名所挠】康节先生
　　夫无名者【夫所谓无名者】不可得而名也【虽欲以名名之不可得也】凡物有形则可器【大凡天下之物有一形必具一用】可器斯可名【既具一用斯得一名】然则【如此】斯人无体乎【此人独无形体乎有形体则亦可名矣】曰有体【云亦有形体】有体而无迹也【但虽有形体而无迹可指何名之为】斯人无用乎【此人其无所用乎】曰有用【云亦有所用】有用而无心者也【但虽有用而无心于用何名之为】夫有迹有心者【夫有迹可指有心可窥】斯可得而知也【人皆得而知之此即可名】无心无迹者【无心可窥无迹可指】虽鬼神亦不可得而知【幽而鬼神亦不知之】不可得而名【既不可知则亦不可名】况于人乎【何况于人】故其诗曰【康节自言也故其诗云】思虑未发【此心之念虑未发即上文无心也】鬼神莫知【虽鬼神莫得而知】不由乎我【不在于己】更由乎谁【更属于何人】能造万物者天地也【造化万物者天地天地有形可得而名也】能造天地者太极也【造化天地者是道之为也是道无形不得而名故统言之曰太极太极即至极之义也】太极者【太极之为太极】其可得而名乎【虽冇至极之义而无形可见何自而名】可得而知乎【名且不可得而知】故强名之曰太极【不得已强名之谓太极】太极者【太极云者】其无名之谓乎【其殆不可名而名者虽谓之无名可也】故尝自为之赞曰【康节言自为己之赞云】借尔面貌【借尔以面貌之形】假尔形骸【假尔以肢体之身】弄丸余暇【丸指先天圆图也循环一图无非隂阳消长之数康节一身防隂阳消长之理故云玩弄是图雍容无事】闲往闲来【以心防隂阳之理而闲来往于是图之中】人告之以脩福【或人语之以脩福之道】对曰【答曰】未尝为不善【我不曽为不善之事何必脩】人告之以禳灾【或人语之以禳谢之道】对曰【答云】未尝妄祭【未甞非鬼而祭何必禳】故其诗曰【故我又有诗云】祸如许免人须谄【人之祸可以觊免则皆谄媚于神尔】福若待求天可量【福若可得而求则天道亦可量度】又曰【又有诗云】中孚起信宁须祷【中孚易卦名也中心诚信自足以感孚何事乎祷】无妄生灾未易禳【无妄亦易卦名也无自妄动天生灾祸则未易禳】性喜饮酒【自言其性最好嗜酒】尝命之曰太和汤【自名之谓太和汤以能使人满怀春也】所饮不多【饮之亦不至多】防醺而罢【防防之醉即止醺音熏】不喜过醉【不喜过饮则失之醉】故其诗曰【故又为诗云】性喜饮酒【天性喜酒】饮酒喜防酡【饮酒之时只喜防醉酡音沱】饮未防酡【饮酒未至于防醉】口先吟哦【口先吟哦诗篇】吟哦不足遂浩歌【吟咏之不足遂至浩然长歌】浩歌不足可柰何【浩然长歌之不足其柰此情何】所寝之室【睡卧之房】谓之安乐窝【窝蔵也以其宿蔵于安乐之地窝音涡】不求过美【不求过于华饰】惟求冬燠夏凉【惟欲于冬则暖于夏则凉】遇有睡思则就枕【遇睡兴来则就枕而睡】故其诗曰【故自为诗云】墙髙于肩【筑墙其髙过于肩】室大于斗【一室之大差胜于斗】布被暖余【以布为被暖体之余】藜羮饱后【以藜为羮一饱之后】气吐胸中【吐出胸中之气】充塞宇宙【浩然充满天地间】其与人交【其与人交接】虽贱必洽【虽至贱之人亦与之懽洽】终身无甘防【终一身无美味之奉】未尝作皱眉事【然亦未尝浪皱双眉】故人皆得其欢心【故人人皆有欢爱之心】见贵人【见贵而有禄位者】未尝兴奉【未尝起敬奉之心】见不善人【见不有善行之人】未尝急去【未尝便趋而避之】见善人【见有善行之人】未之知也【已未知之】未尝急合【未尝急与之合】故其诗曰【又为诗云】风月情怀【情怀轩豁犹风月然浩无边岸】江湖性气【性气超逸如江湖然不可涯涘】色斯其举【人不知己见其色则举而逺之】翔而后至【人之即已则回飞审视而后集】无贱无贫【无贱者无贫者】无富无贵【无富者无贵者】无将无迎【不将顺不逢迎】无拘无忌【不拘执不忌克】闻人之谤未尝怒【闻他人之毁我未尝加怒】闻人之誉未尝喜【间他人之誉已未尝加喜】闻人言人之恶未尝和【闻人言他人之恶处未尝和其言】闻人言人之善【闻人言他人之有善】则就而和之【则从而和其言】又从而喜之【又从而乐谈之】故其诗曰【故为诗云】乐见善人【喜见为善之人】乐闻善事【喜听为善之事】乐道善言【喜言为善之言】乐行善意【喜行为善之意】闻人之恶【闻他人之有恶】如负芒刺【如背负芒刃刺棘】闻人之善【闻他人之有善】如佩兰蕙【如佩带兰蕙之二香草】家贫未尝馈于人【家素贫未尝有馈献于人】人馈之【或他人有馈于己】虽寡必受【虽是不多亦必受之】故其诗曰【故为诗云】窘未尝忧【虽窘乏未尝致忧窘音谨】饮不至醉【虽饮酒不使至醉】收天下春【收天下春和之气】归之肝肺【尽归吾肝肺之中】朝廷授之官【朝廷与之以官】亦不强免【不强求免】亦不强起【不强求起】晩有二子【晚年方有二子】教之以仁义【训之以仁义之道】授之以六经【传之以六经之学】举世尚虚谈【举一世之间皆尚清议】未尝挂一言【而吾独无一清虚之语】举世尚竒事【举一世之间皆尚怪事】未尝立异行【而吾独无非僻之行】故其诗曰【故为诗云】不佞禅伯【不为美言以称禅师】不防方士【不为美言以颂方术之士】不出户庭【虽身常不出于户庭之间】直游天地【而此心直游于天地之外】家素业儒【家素来以儒为业】口未尝不道儒言【口未尝不称道儒者之言】身未尝不行儒者之行【身未尝不行儒者之】故其诗曰【行故为诗】心无妄思【云此心无妄所】足无妄走【思此足无轻所】人无妄交【动于人不妄其】物无妄受【交于物不妄其】炎炎论之【受以一世炎炎之势】甘处其陋【而论而我独甘处于卑陋】绰绰言之【似若可愧以胸襟义理绰绰】无出其右【然有余裕言之无】羲轩之书【人出于我之右伏羲黄帝】未尝去手【之书轩辕氏黄】尧舜之谈【帝也未尝停披于手】未尝虚口【尧舜相授危防】当中和天【精一之语未尝絶】同乐易友【吟于口当天气中】吟自在诗【和之时同乐道平易】饮欢喜酒【之友诗吟自在无所】百年升平【作为酒饮欢喜陶陶自乐自歴四朝】不为不偶【不见兵革百年】七十康彊【之内晏然太平不为】不为不夀【不遇其时将及】此其无名公之行乎【七十而筋力康壮不为】故自号曰无名公【不得其夀】习乡饮酒仪序【此皆无名公之行如此故以自号此】勉斋黄先生
　　请宾介【篇论乡饮酒之礼教民相】陈器馔【亲相睦之道介】献宾介【宾之辅也主人请宾及其】献僎【介陈其器皿食馔主人酌酒以】旅酬燕【献宾及其介僎主之辅】六者礼之大节也【也又酌酒献其僎僎】登降辞受【音遵旅序也以次序】礼之文也【相酬酢而燕此为】鼎俎笾豆【礼之大节目者有六】礼之器也【一升一降取以为器也】脯醢脊胁【脯腊也醢肉酱也脊脇肉之有】礼之用也【骨者乃燕礼所资以为】此观礼者所共知也【用也观此礼者见而】其数易知【知也其节自为】其义难知也【易知其义则深而】乡饮【难知乡饮酒】教亲睦也【之礼教人相亲而】乡闾亲睦【和睦乡里之人相亲】陵犯争讼之风息矣【而和睦则争陵卑下犯上争竞之习】夫礼主于敬【自然消弭礼】敬胜则乖【以敬为本过于】乖则离【敬则乖异乖异则】圣人制礼【离而不合古先圣人】必济之以和【制为典礼以和而济其】和胜则渎【敬之太过过于和则】渎则慢【必至防渎防渎则】圣人制礼【慢而不恭古先圣人】必济之以敬【制为典礼以敬而济】始之以礼教敬也【其和之太过首示之以礼典】终之以乐教和也【是教民以此敬也终示之以】拜至【乐歌是教民以】拜洗【此和也宾至而主】拜既【拜之主洗爵而宾】敬之至也【拜之饮尽而宾】请安【又拜之】请坐【此为至】爵乐无算【敬之极请安燕请升】和之至也【坐修爵与举乐】敬而和【无算数此为】礼之大义也【和乐之极教敬】此所以亲睦乡闾【而和乐此为礼之大者】而息陵犯争讼之风也【所以能使乡闾相亲而和睦】降洗降盥【而相陵犯　相争讼之习】洁也【由是止息】辞盥辞洗【降而浣器降而浣手】逊也【盥音管取】父坐子立【其洁也辞其浣器浣】孝也【手之礼致其谦也】老者坐上【父坐于上子则】少者立于下【侍立于旁此教人以】弟也【此教人以弟之事】饮食必祭【一饮一食必祭乎祖】不忘本也【不敢忘其先也】酬赏不举【酬赏之礼唯宾主为备至于介僎则省】不尽人之忠也【不尽人劝酬之忠也】序宾以贤【次序于宾必推其贤】贵徳也【重其有徳者也】序坐以齿【次序其坐必尊其年】贵长也【重其长上者也】序僎以爵【次序于僎必尊其爵】贵贵也【重其贵者也】工歌必献【下而乐工笙歌之人亦酌酒而献】不忘功也【不忘其劳也】美及沃洗【乂降而涤濯之人亦酌酒以宴之】不忘贱也【不遗其贱者也】歌闗雎葛覃卷耳【三诗皆颂后妃之徳乐歌此诗】齐家之义着矣【则齐家之道于此昭著】一饮一食【饮食之顷】一拜一坐【拜坐之间】一揖一降【揖降之际】无非教也【莫非礼之教】通于义者【若因此而通晓其义】又非但可以亲睦乡闾而已也【不止使乡闾之人相亲相睦而已】天理得【礼者天理之节文通此礼即全此天理也】人心正【天理有诸身则人心自无不正】无所施而不可也【殆将无所施设而不可】圣人着为礼以教人【古先圣人着为礼典以教后世之人】凡为乡人者【凡为乡里之人】皆知此义焉【无不知此义】此成周之世【此周成王之时】所以人人皆有士君子之行也【无人不有贤人君子之徳也】礼废乐坠【礼既废缺乐又坠失】乡人之羣饮者未尝废【乡之羣聚而饮者则未尝亡】丰饮食【厚其食馈】侈供帐【华其帐饰】悦声伎【喜淫哇之声事俳优之伎】恣嚾嗷【縦其讙哗】教侈也【是教之以奢侈也】诲淫也【是训之以淫乱也】恣欲也【是恣骋其欲心也】无非所以败人心者也【皆是败坏人之心术】此后世之士大夫【此后世之为士大夫者】曽古之服勤于畎畆之不若也【曽不如古之农民服力田畆者虽不讲明是礼遇亲孝遇长弟而反不失于是礼也】然则【如此】是礼也【此乡饮酒之礼】虽不行于今之世【虽未能即行于今之时】学士大夫之存志于古者【茍有为学之士大夫有志于古之礼】其可不思所以讲明而肄习之欤【独可不讲明此礼而学习此礼耶】
　　送许太博入幕序【此篇论宇宙中间只一隂阳老少分而为四象天地之造化人之情性无不由此也】
　　天地之间【天地中间】一隂一阳【静隂动阳】两仪立焉【是生两仪】隂阳有老少【太阳太隂少阳少隂】四象生焉【是生四象】形而上者谓之道【形而上者乃隂阳之理故谓之道】形而下者谓之器【形而下者乃隂阳之用故谓之器】语大【言其广大之体】天下莫能载【举天下之大莫之能载】语小【言其精防之妙】天下莫能破【虽天下至微之物莫之能破】皆不出是四者而已【皆不外乎隂阳之理】人之一身【人之有此一身】仁礼为阳【仁配元礼配亨皆冇发达之象故为阳】义智为隂【义配利智配贞皆有凝肃之象故为隂】两仪也【是即两仪也】仁为木【仁主春故为木】礼为火【礼主夏故为火】义为金【金主秋故为金】智为水【水主冬故为水】四象也【是即四象也】形而上者也【则皆形而上之理也】肝心为阳【心与肝属阳】肾肺为隂【肾与肺属隂】两仪也【亦两仪也】肝为木【肝属于木】心为火【心属于火】肺为金【肺属于金】肾为水【肾属于水】四象也【亦四象也】形而下者也【皆形于下之用也】耳目口鼻之分【一身耳目口鼻四者之分】少长老死之变【曰少曰长曰老曰死之变】喜怒哀乐之感【喜怒哀乐四者之相感】恻隠羞恶辞逊是非之情【四端发见之情】与夫五常百行【五常之理百行之懿】未有出四者之外也【皆不能出是四者之外】语大【言其大】则天地日月四时鬼神【则天地之大日月之明四时之运行鬼神之吉凶】不能违也【不能外乎此理】语小【言其小】则一草一木【则一草之细一木之防】无不具也【莫不毕备】四者之妙【此四者之妙】其渊深广大如此【幽而深浩而博若此】人之所以与天地并立而无间者【人之一身中天地并立而为三才无所间者】于此器之中【于此身之中】具此道也【全得此理】格物致知【穷物理之极以极吾心之知】穷此道也【所以穷究此道】存诚居敬【存此实理守之以敬】守此道也【所以固守此道】无以穷之【茍不能穷此道】则防然无所见【则昩昩而无所觉】无以守之【苟不能守此道】则茫然无所得【则茫茫而无所有】虽具人之形【形虽人之形无以自别】其与草木禽兽不逺矣【其与顽防不灵之草木有生无知之禽兽不相逺矣】世教不明【世之教学不明】学者知之而未必求【学者虽知此而不能求此】求而未必熟【虽知求之亦未至于熟】不至于熟【茍其不熟】犹无见无得也【亦犹防然无所见茫然无所得者也】至于熟【茍至于熟】则动容周旋【举动容貌周旋之顷】无适而非四者之用也【无往而非此四者之妙用】古之君子【古之人】所以自彊不息【所以奋然自强无有止息】亦将求以熟之也【亦将以精熟乎此】许君一日【许姓也君称之也其一日】相与语康节先生之学【相同讲论尧夫数学】有感于数之起于四者【因论其数之起于四而有感】予因极言之【予于是乎极论其理】以谂许君【以告许君谂音审】且以自警云【因以此自警省焉】






　　性理羣书句解卷六
　　钦定四库全书
　　性理羣书句解卷七
　　宋　熊　节　撰
　　熊刚大　注
　　记【记者记述其事也】
　　养鱼记【此篇想见伊川爱物之仁心不特于鱼为然殆欲周徧天下】伊川先生
　　书斋之前【书院之前】有石盆池【以石为池其大如盆】家人买鱼子食猫【家中人买小鱼为养猫用食音似】见其喣沫也不忍【吾观其吹气吐沫不忍其死喣虚去声沫音末】因择可生者得百余【遂取其可活者得百余】其中大者如指【其内最壮者犹指头】细者如箸【最小者如箸尾】支颐而观之者竟日【以手托口间视之终日】始舍之洋洋然【初放于池则洋然自得舍音舍】鱼之得其所也【此鱼之乐得其地也】终观之戚戚焉【静观于终戚焉不足】吾之感于中也【此吾之有感于心也】吾读古圣人书【吾诵上古圣人之书】观古圣人之政【歴观上古圣人之治】禁数罟不入洿池【禁宻网不入洿浊之池数音促】鱼尾不盈尺【鱼自首至尾不满一尺】不中杀【不可杀者中去声】市不得鬻【市井不许鬻卖鬻音育】人不得食【人亦不许食此】圣人之仁【圣人爱物之仁】养物而不伤也【是生养万物而不伤其生】物获如是【物得其生若此】则吾人之乐其生【反而观我之自乐其生】遂其性【自适其性】宜如何哉【又当若何】思是鱼之于是时【想鱼之于此时】寜有是困耶【既得其生安有是困】惟是鱼【但此鱼】孰不可见耶【谁弗能见】鱼乎鱼乎【是鱼是鱼】细钩宻网【微小之钩细宻之网】吾不得禁之于彼【我不能禁彼渔捕之人】炮燔咀嚼【炮炙食啗炮音庖燔音烦】吾得免尔于此【我可以免汝生于此】吾知江海之大【我知长江沧海之大】足使尔遂其性【可俾尔鱼自适其性】思置汝于彼【欲置尔于其中】而未得其路【未有其道】徒能以斗斛之水【徒将升斗桶斛之水】生汝之命【活尔性命】生汝诚吾心【俾汝咸生是我之心】汝得生已多【尔之获生不为不多】万类天地中【万物之众在天地间】吾心将奈何【我之心又如何使之皆然】鱼乎鱼乎【是鱼是鱼】感吾心之戚戚者【感得我心之戚然不足】岂止鱼而已乎【又何啻此鱼而已】因作养鱼记【于是乎为养鱼之记】
　　独乐园记【此篇言己之乐非众人之所谓乐故名其园以独乐】
　　司马温公
　　迂叟【迂者迂疎之谓叟者老人之称温公自号也】平日读书【平时所读之书】上师圣人【上则师法于圣人】下友羣贤【下则尚友于众贤】窥仁义之原【爱曰仁宜曰义吾必究观仁义之本原】探礼乐之绪【理曰礼和曰乐吾必探求礼乐之端绪】自未始有形之前【自浑沌未有形之先】曁四达无穷之外【及天下四达无有穷极之外】事物之理【一事一物各具一理】举集吾前【纷至我前】可者学之【择其善者吾必学焉】未至于可【苟未至于善】何求于人【何所求于人】何待于外哉【何所取于外哉惟求诸己而已矣】志倦体疲【其或心志之怠肢体之劳】则投竿取鱼【则怡然自适以求真乐或垂竿而钓鱼】执衽采药【或提衣而拾药衽音忍】决渠灌花【或疏沟泉而沃花】操斧剖竹【或执斧以刳竹】濯热盥水【执热而濯则盥之以水盥音管】临髙纵目【登髙而望则纵目而视】逍遥相羊【优防顺适相羊与倘佯同】惟意所适【惟吾意之所之】明月时至【皓月无时而不有】清风自来【清风竟日以长来】行无所牵【时行则行而无所拘挛】止无所柅【时止则止而无所系柅柅女几反】耳目肺肠【凡曰耳曰目曰肺曰肠】卷为己有【皆收蔵为吾己之用不为物欲之所使也卷上声】踽踽焉【徒有威仪而无所施踽其禹反】洋洋焉【悠然自得】不知天壤之间【不知上天下地之中】复有何乐【外此更有何可乐之事】可以代此也【足以代此乐耶】因合而名之曰独乐【因合是数乐之事而总名吾园曰独乐独之为言得非此乐乃己之所独而非人之所同也耶】
　　克斋记【此篇专言克去己欲之私以尽吾仁则仁之道春融于吾性中矣】
　　文公先生
  </div>
  <div class="pagination">
   <a href="性理群书句解_page3.html">
    上一页
   </a>
   <a href="性理群书句解.html">
    1
   </a>
   <a href="性理群书句解_page2.html">
    2
   </a>
   <a href="性理群书句解_page3.html">
    3
   </a>
   <span class="current-page">
    4
   </span>
   <a href="性理群书句解_page5.html">
    5
   </a>
   <a href="性理群书句解_page6.html">
    6
   </a>
   <a href="性理群书句解_page7.html">
    7
   </a>
   <a href="性理群书句解_page8.html">
    8
   </a>
   <a href="性理群书句解_page9.html">
    9
   </a>
   <span>
    ...
   </span>
   <a href="性理群书句解_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
