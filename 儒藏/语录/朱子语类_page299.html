<!DOCTYPE html>
<html>
<head>
    <meta charset="UTF-8">
    <title>朱子语类 - 第 299 页/共 338 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>朱子语类 - 第 299 页/共 338 页</h1>
    <div class="content">　　张以道请诲。曰：「但长长照管得那心便了。人若能提掇得此心在时，煞争事。」

　　刘炳韬仲以书问格物未尽，处义未精。曰：「此学者之通患。然受病不在此，这前面别有受病处。」余正叔曰：「岂其自然乎？」曰：「都不干别事，本不立耳。」

　　郑昭先景绍请教。曰：「今人却是倒置。古人学而后仕，今人却反仕而后学。其未仕也，非不读书，但心有所溺，圣贤意思都不能见。科举也是夺志。今既免此，亦须汲汲于学。为学之道，圣经贤传所以告人者，已竭尽而无余，不过欲人存此一心，使自家身有主宰。今人驰骛纷扰，一个心都不在躯壳里。孟子曰：『学问之道无他，求其放心而已。』又曰：『存其心，养其性，所以事天也。』学者须要识此。」

　　丘玉甫作别，请益。曰：「此道理尽说只如此。工夫全在人，人却听得顽去声。了，不曾真个做。须知此理在己，不在人；得之于心而行之于身，方有得力，不可只做册子工夫。如某文字说话，朋友想都曾见之。想只是看过，所以既看过，依旧只如旧时。只是将身挂在理义边头，不曾真个与之为一。须是决然见得未尝离，不可相舍处，便自然着做不能已也。」又曰：「学者肯做工夫，想是自有时。然所谓时者，不可等候，只自肯做时便是也。今学者自不以为饥，如何强他使食！自不以为渴，如何强他使饮！」

　　江元益问入德。曰：「德者己之所自有。入德，只是进得底。且如仁义礼智，自家不得，便不是自家底。」

　　江元益问门人勇者为谁。曰：「未见勇者。」

　　林叔和别去，请教。曰：「根本上欠工夫，无归宿处。如读书应事接物，固当用功；不读书，不应事接物时如何？」林好主叶正则之说。曰：「病在先立论，圣贤言语，却只将来证他说。凡读书须虚心，且似未识字底。将本文熟读平看，今日看不出，明日又看。看来看去，道理自出。」

　　周元卿问：「读书，有时半板前心在书上，半板后忽然思虑他事，口虽读，心自在别处，如何得心只在书上？」曰：「此最不可。『不诚无物』，虽读，犹不读也。『诚者物之终始』。如半板已前心在书上，则只在半板有始有终；半板以后心不在焉，则无物矣。」

　　谓诸友曰：「郑仲履之学，只管从小小处看，不知经旨初不如此，观书当从大节目处看。程子有言：『平其心，易其气，阙其疑，则圣人之意可见矣。』」

　　方叔弟问：「平居时习，而习中每觉有愧，何也？」曰：「如此，只是工夫不接续。要习，须常令工夫接续则得。」又问寻求古人意思。曰：「某常谓，学者须是信，又须不信，久之，却自寻得个可信底道理，则是真信也。」

　　先生以林一之问卷示诸生，曰：「一之恁地沉沦，不能得超脱。他说生物之心，我与那物同，便会相感。这生物之心，只是我底，触物便自然感；非是因那物有此心，我方有此心。且赤子不入井，牛不觳觫时，此心何之？须常妆个赤子入井，牛觳觫在面前，方有此恻隐之心；无那物时，便无此心乎？又说义利作甚？此心才有不存，便错了。未说到那义利处。」

　　林一之问：「先生说动静义，只是动中有静，静中有动底道理？」曰：「固是如此。然何须将来引证？某僻性最不喜人引证。动中静，静中动，古人已说了。今更引来，要如何引证得是？但与此文义不差耳，有甚深长？今自家理会这处，便要将来得使。恁地泛泛引证，作何用！明道言介甫说塔，不是上塔，今人正是说塔。须是要直上那顶上去，始得，说得济甚事？如要去取咸阳，一直去取，便好，何必要问咸阳是如何广狭？城池在那处？宫殿在那处？亦何必说是雍州之地？但取得其地便是。今恁地引证，恰似要说咸阳，元不曾要取他地。」

　　郭叔云问：「为学之初，在乎格物。物物有理，从何处下手？」曰：「人个个有知，不成都无知，但不能推而致之耳。格物，是格物理至彻底处。」又云：「致知、格物，只是一事；非是今日格物，明日又致知。格物以理言，致知以心言。」

　　先生教郭曰：「为学切须收敛端严，就自家身心上做工夫，自然有所得。」

　　与冯德贞说为己、为人。曰：「若不为己，看做甚事都只是为别人。虽做得好，亦不关己。自家去从师，也不是要理会身己；自家去取友，也不是要理会身己。只是漫恁地，只是要人说道也曾如此，要人说道好。自家又识得甚么人，自家又有几个朋友，这都是徒然。说道，看道理，不曾着自家身己，如何会晓得？世上如此为学者多。只看为己底是如何，他直是苦切。事事都是自家合做底事，如此方可，不如此定是不可。今有人苦学者，他因甚恁地苦？只为见这物事是自家合做底事。如人吃饭，是自家肚饥，定是要吃。又如人做家主，要钱使，在外面百方做计，壹钱也要将归。这是为甚如此？只为自家身上事。若如此为学，如何会无所得！」

　　余国秀问治心、修身之要。以为虽知事理之当为，而念虑之间多与日间所讲论相违。曰：「且旋恁地做去，只是如今且说个『熟』字。这『熟』字如何便得到这地位？到得熟地位，自有忽然不可知处。不是被你硬要得，直是不知不觉得如此。」

　　国秀问：「向曾问身心性情之德，蒙批诲云云。宋杰窃于自己省验，见得此心未发时，其仁义礼智之体浑然未有区别。于此敬而无失，则发而为恻隐、羞恶、辞逊、是非之情，自有条理而不乱。如此体认，不知是否？」曰：「未须说那『敬而无失』，与未有区别，及自有条理而不乱在，且要识认得这身心性情之德是甚底模样。说未有区别，亦如何得？虽是未发时无所分别，然亦不可不有所分别。盖仁自有一个仁底模样物事在内，义自有个义底模样物事在内，礼智皆然。今要就发处认得在里面物事是甚模样。故发而为恻隐，必要认得恻隐之根在里面是甚底物事；发而为羞恶，必要认得羞恶之根在里面是甚底物事。礼智亦如之。譬如木有四枝，虽只一个大根，然必有四根，一枝必有一根也。」又问：「宋杰寻常觉得资质昏愚，但持敬则此心虚静，觉得好。若敬心稍不存，则里面固是昏杂，而发于外亦鹘突，所以专于『敬而无失』上用功。」曰：「这里未消说敬与不敬在。盖敬是第二节事，而今便把来夹杂说，则鹘突了，愈难理会。且只要识得那一是一，二是二。便是虚静，也要识得这物事；不虚静，也要识得这物事。如未识得这物事时，则所谓虚静，亦是个黑底虚静，不是个白底虚静。而今须是要打破那黑底虚静，换做个白底虚静，则八窗玲珑，无不融通。不然，则守定那里底虚静，终身黑淬淬地，莫之通晓也。」

　　问：「先生答余国秀云：『须理会得其性情之德。』」曰：「须知那个是仁义礼智之性，那个是恻隐、羞恶、恭敬、是非之情，始得。」问：「且如与人相揖，便要知得礼数合当如此。不然，则『行矣而不着，习矣而不察』。」曰：「常常恁地觉得，则所行也不会大段差舛。」

　　用之举似：「先生向日曾答蔡丈书，承喻『以礼为先』之说。又：『「似识造化」之云，不免倚于一物，未知亲切工夫耳。大抵濂溪说得的当，通书中数数拈出「几」字。要当如此瞥地，即自然有个省力处，无规矩中却有规矩，未造化时已有造化。』此意如何？」曰：「几固要得。且于日用处省察，善便存放这里，恶便去而不为，便是自家切己处。古人礼仪，都是自少理会了，只如今人低躬唱喏，自然习惯。今既不可考，而今人去理会，合下便别将做一个大头项。又不道且理会切身处，直是要理会古人因革一副当，将许多精神都枉耗了，元未切自家身己在。」又曰：「只有大学教人致知、格物底，便是就这处理会；到意诚、心正处展开去，自然大。若便要去理会甚造化，先将这心弄得大了，少间都没物事说得满。」

　　林仲参问下学之要受用处。曰：「泼底椅桌在屋下坐，便是受用。若贪慕外面高山曲水，便不是受用底。」举诗云：「贫家净埽地，贫女好梳头。下士晚闻道，聊以拙自修。」「前人只恁地说了。」

　　刘淮求教。曰：「某无别法，只是将圣贤之书虚心下气以读之。且看这个是，那个不是。待得一回推出一回新，便是进处。不然，只是外面事，只管做出去，不见里滋味，如何责得他！」

　　赵恭父再见。问：「别后读书如何？」曰：「近觉得意思却不甚迫切。」曰：「若只恁地据见定做工夫，却又有苟且之病去。」曰：「安敢苟且？」曰：「既不迫切，便相将向这边来，又不可不察。」又问：「切己工夫，如何愈见得己私难胜？」曰：「这个也不须苦苦与他为敌。但纔觉得此心随这物事去，便与他唤回来，便都没事。」

　　谓南城熊曰：「圣贤语言，只似常俗人说话。如今须是把得圣贤言语，凑得成常俗言语，方是，不要引东引西。若说这句未通，又引那句，终久两下都理会不得。若这句已通，次第到那句自解通。」

　　看文字，不可过于疏，亦不可过于密。如陈德本有过于疏之病，杨志仁有过于密之病。盖太谨密，则少间看道理从那穷处去，更插不入。不若且放下，放开阔看。

　　器之看文字见得快。叔蒙亦看得好，与前不同。

　　许敬之侍教，屡与言，不合。曰：「学未晓理，亦无害；说经未得其意，亦无害。且须静听说话，寻其语脉是如何。一向强辨，全不听所说，胸中殊无主宰，少间只成个狂妄人去。」

　　淳叟问：「方读书时，觉得无静底工夫。须有读书之时，有虚静之时。」曰：「某旧见李先生，尝教令静坐。后来看得不然，只是一个『敬』字好。方无事时，敬于自持；凡心不可放入无何有之乡，须收敛在此。及应事时，敬于应事；读书时，敬于读书；便自然该贯动静，心无时不存。」

　　先生见刘淳叟闭目坐，曰：「淳叟待要遗物，物本不可遗。」

　　坐间有及刘淳叟事。曰：「不意其变常至此！某向往奏事时来相见，极口说陆子静之学大谬。某因诘之云：『若子静学术自当付之公论，公如何得如此说他？』此亦见他质薄处。然其初间深信之，毕竟自家唤做不知人。」

　　辨奸论谓「事之不近人情者，鲜不为大奸慝」。每常嫌此句过当，今见得亦有此样人。某向年过江西与子寿对语，而刘淳叟尧夫独去后面角头坐，都不管，学道家打坐。被某骂云：「便是某与陆丈言不足听，亦有数年之长，何故恁地作怪！」

　　因论刘淳叟事，云：「添差倅亦可以为。」论治三吏事，云：「漕自来为之亦好。不然，委别了事人。淳叟自为太掀揭，故生事。」因论今赵帅可语，盐弊何不一言？云：「某如何敢与？大率以沉审为是，出位为戒。」

　　陈寅仲问刘淳叟。曰：「刘淳叟，方其做工夫时，也过于陈正己；及其狼狈，也甚于陈正己。陈正己轻薄，向到那里，觉得他意思大段轻薄，每事只说道他底是。他资质本自捞攘，后来又去合那陈同父。兼是伯恭教他时，只是教他权数了。伯恭教人，不知是怎生地至此。」笑云：「向前见他们人有个祭文云，其有能底，则教他立功名作文章；其无能底，便语他『正心、诚意』！」

　　先生说：「陈正己，薛象先喜之者何事？」贺孙云：「想是喜其有才。」汪长孺谓：「并无其才，全做事不成。」曰：「叔权谓长孺：『他日观气质之变，以验进退之浅深。』此说最好。大凡人须是子细沉静，大学谓『知止而后有定，定而后能静，静而后能安，安而后能虑，虑而后能得。』如一件物事，自家知得未曾到这里，所见未曾定；以无定之见，遂要决断此事，如何断得尽！一件物事，有长有短。自家须实见得他那处是长，那处是短。如今便一定把着他短处，便一齐没他长处。若只如此，少间一齐不通。礼记云：『疑事毋质，直而勿有。』看古人都是恁地不敢草草。周先生所以有『主静』之说，如蒙艮二卦，皆有静止之体。洪范五事『听曰聪；聪作谋』。谋属金，金有静密意思；人之为谋，亦欲静密。『貌曰恭；恭作肃。』肃属水，水有细润意思；人之举动，亦欲细润。圣人所以为圣人，只是『动静不失其时，时止则止，时行则行』。圣人这般所在，直是则得好。自家先恁地浮躁，如何要发得中节！做事便事事做不成，说人则不曾说得着实。」又曰：「老子之术，自有退后一着。事也不搀前去做，说也不曾说将出，但任你做得狼狈了，自家徐出以应之。如人当纷争之际，自去僻静处坐，任其如何。彼之利害长短，一一都冷看破了，从旁下一着，定是的当。此固是不好底术数，然较之今者浮躁胡说乱道底人，彼又较胜。」因举老子语：「『豫兮若冬涉川，犹兮若畏四邻，俨若客，涣若冰将释。』子房深于老子之学。曹参学之，有体而无用。」

　　问：「姜叔权自言终日无思虑，有『寂然不动』之意。德辅疑其已」曰：「且问他还能『感而遂通天下之故』否？须是穷理。若只如此，则不须说格物、致知。」问：「如此，则叔权之静未是至？」曰：「固是。」德辅。

　　戴明伯请教。曰：「且将一件书读。圣人之言，即圣人之心；圣人之心，即天下之理。且逐段看令分晓，一段分晓，又看一段。如此至一二十段，亦未解便见个道理，但如此心平气定，不东驰西骛，则道理自逐旋分明。去得自家心上一病，便是一个道理明也。道理固是自家本有，但如今隔一隔了，须逐旋揩磨呼唤得归。然无一唤便见之理。如金溪只要自得，若自得底是，固善；若自得底非，却如何？不若且虚心读书。读书，切不可自谓理会得了。便理会得，且只做理会不得。某见说不会底，便有长进；不长进者，多是自谓已理会得了底。如此，则非特终身不长进；便假如释氏三生十六劫，也终理会不得！」又云：「此心先错用向东去，及至唤回西边，又也只是那向东底心；但只列转些顿放，元不曾改换。有一学者先佞佛，日逐念金刚大悲咒不停口。后来虽不念佛，来诵大学论孟，却依旧赶遍数，荒荒忙忙诵过，此亦只是将念大悲咒时意思移来念儒书尔。」

　　括苍徐元明名琳。郑子上同见。先生说：「『博学而详说之，将以反说约也。』今江西诸人之学，只是要约，更不务博；本来虽有些好处，临事尽是凿空杜撰。至于吕子约，又一向务博，而不能反约。读得书多，左牵右撰，横说直说，皆是此理；只是不洁净，不切要，有牵合无谓处。沈叔晦不读书，不教人，只是所守者浅狭；只有些子道理，便守定了，亦不博之弊。」

　　陆深甫问为学次序。曰：「公家庭尊长平日所以教公者如何？」陆云：「删定叔祖所以见教者，谓此心本无亏欠，人须见得此心，方可为学。」曰：「此心固是无亏欠，然须是事事做得是，方无亏欠。若只说道本无亏欠，只见得这个便了，岂有是理！」因说：「江西学者自以为得陆删定之学，便高谈大论，略无忌惮。忽一日自以为悟道，明日与人饮酒，如法骂人。某谓贾谊云，秦二世今日即位而明日射人！今江西学者乃今日悟道而明日骂人，不知所修者果何道哉！」

　　包详道书来言「自壬子九月一省之后」云云。先生谓显道曰：「人心存亡之决，只在出入息之间。岂有截自今日今时便鬼乱，已后便悄悄之理？圣贤之学，是掯掯定定做，不知不觉，自然做得彻。若如所言，则是圣贤修为讲学都不须得，只等得一旦恍然悟去，如此者起人侥幸之心。」

　　「看孙吉甫书，见得是要做文字底气习。且如两汉晋宋隋唐风俗，何尝有个人要如此变来？只是其风俗之变，滚来滚去，自然如此。汉末名节之极，便变作清虚底道理。到得陈隋以后，都不理会名节，也不理会清虚，只是相与做一般纤艳底文字。君臣之间，把这文字做一件大事理会。如进士举是隋炀帝做出来，至唐三百年以至国初，皆是崇尚文辞。」郑子上问：「风俗滚来滚去，如何到本朝程先生出来，便理会发明得圣贤道理？」曰：「周子二程说得道理如此，亦是上面诸公挪趱将来。当杨刘时，只是理会文字。到范文正孙明复石守道李太伯常夷甫诸人，渐渐刊落枝叶，务去理会政事，思学问见于用处。及胡安定出，又教人作『治道斋』，理会政事，渐渐挪得近里，所以周程发明道理出来，非一人之力也。」

　　先生谓杜叔高曰：「学贵适用。」

　　先生谓鲁可几曰：「事不要察取尽。」

　　或问徐子颜。曰：「其人有守，但未知所见如何。」

　　今学者有两样，意思钝底，又不能得他理会得；到得意思快捷底，虽能当下晓得，然又恐其不牢固。如龚郯伯理会也快，但恐其不牢固。

　　先生问郭廷硕：「今如何？」曰：「也只如旧为学。」曰：「贤江西人，乐善者多，知学者少。」又说：「杨诚斋廉介清洁，直是少。谢尚书和易宽厚，也煞朴直。昔过湘中时，曾到谢公之家，颓然在败屋之下，全无一点富贵气，也难得。」又曰：「闻彭子寿造居甚大，何必如此？」又及一二人，曰：「以此观谢尚书，直是朴实。」

　　先生问：「湘乡旧有从南轩游者，为谁？」佐对以周奭允升、佐外舅舒谊周臣。外舅没已数岁，南轩答其论知言疑义一书，载文集中。允升藏修之所正枕江上，南轩题曰『涟溪书室』。乡曲后学讲习其间，但允升今病不能出矣。」先生曰：「南轩向在静江曾得书，甚称说允升，所见必别，安得其一来！次第送少药物与之。」

　　直卿告先生以赵友裕复有相招之意。先生曰：「看今世务已自没可柰何。只得随处与人说，得识道理人多，亦是幸事。」

　　吕德远辞，云将娶，拟某日归。及期，其兄云：「与舍弟商量了，且更承教一月，却归。」曰：「公将娶了，如何又恁地说？此大事，不可恁地。宅中想都安排了，须在等待，不可如此了。」即日归。

　　季绎劝蔡季通酒，止其泉南之行。蔡决于先生，先生笑而不答。良久，云：「身劳而心安者为之，利少而义多者为之。」广录云：「或有所欲为，谋于先生。曰：『心佚而身劳，为之；利少而义多，为之。』」

　　先生看糊窗，云：「有些子不齐整，便不是他道理。」朱季绎云：「要好看，却从外糊。」直卿云：「此自欺之端也！」

　　

</div>
    <div class="pagination">
<a href="朱子语类_page298.html">上一页</a><span>...</span><a href="朱子语类_page294.html">294</a><a href="朱子语类_page295.html">295</a><a href="朱子语类_page296.html">296</a><a href="朱子语类_page297.html">297</a><a href="朱子语类_page298.html">298</a><span class="current-page">299</span><a href="朱子语类_page300.html">300</a><a href="朱子语类_page301.html">301</a><a href="朱子语类_page302.html">302</a><a href="朱子语类_page303.html">303</a><a href="朱子语类_page304.html">304</a><span>...</span><a href="朱子语类_page300.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
