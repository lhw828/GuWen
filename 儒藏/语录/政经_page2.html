<!DOCTYPE html>
<html>
<head>
    <meta charset="UTF-8">
    <title>政经 - 第 2 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>政经 - 第 2 页/共 2 页</h1>
    <div class="content">　　听讼不审
　　讼有实有虚听之不审则实者反虚虚者反实矣其可茍哉
　　淹延囚系
　　一夫在囚举室废业囹圄之苦度日如岁可淹久乎
　　惨酷用刑
　　刑者不获已而用人之体肤即己之体肤也何忍以惨酷加之乎今为吏者好以喜怒用刑甚者或以闗节用刑殊不思刑者国之典所以代天紏罪岂官吏逞忿行私者乎不可以不戒
　　泛滥追呼
　　一夫被追举室惶扰有持引之需有出官之费贫者不免举债甚者至于破家其可泛滥乎
　　招引告讦
　　告讦乃败俗乱化之原有犯者自当痛治何可勾引今官司有受人实封状与出牓召人告首隂私罪犯皆系非法不可为也
　　重叠催税
　　税出于田一岁一收可使一岁至再税乎有税而不输此民户之罪也输已而复责以输是谁之罪乎今之州县葢有已纳而钞不给或钞虽给而籍不销再追至官呈钞乃免不胜其弊矣甚者有钞不理必重纳而后已破家荡产鬻妻卖子徃徃由之有人心者岂忍为此
　　科罚取财
　　民间自二税合输之外一毫不当妄取今县道有科罚之政与夫非法科敛者皆民之深害也不可不革
　　纵吏下乡
　　乡村小民畏吏如虎纵吏下乡犹虎出柙也弓手土兵尤当禁戢自非捕盗皆不可差出
　　低价买物是也
　　物同则价同岂有公私之异今州县有所谓市令司者又有所谓行户者毎官司敷买视市令直率减十之二三或不即还甚至白着民户何以堪此
　　某之区区其于四事敢不加勉同僚之贤固有不俟丁宁而素知自勉者矣然亦岂无当勉而未能者乎传曰过而不改是谓过矣又曰谁谓德难厉其庶几贤不肖之分在乎勉与不勉而已异时举刺之行当以是为凖至若十害有无所未详知万一有之当如拯溺救焚不俟终日毋狃于因循之习毋牵于利害之私或事闗州郡当见告而商确焉必期于去民之瘼而后已此又某之所望于同僚者抑又有欲言者夫州之与县本同一家长吏僚属亦均一体若长吏偃然自尊不以情通于下僚属退然自黙不以情逹于上则上下痞塞是非莫闻政疵民隠何从而理乎昔诸葛武侯开府作牧首以集众思广忠益为先某之视侯无能为役然虚心无我乐于闻善葢平日之素志自今一道之利病某之所当知者愿以告焉某之所为有不合于理不便于俗者亦愿以告焉告而适当敢不敬从如其未然不厌反复则湖湘九郡之民庶乎其防赐而某也庶乎其寡过矣敢以诚告尚其亮之幸甚某咨目上府判职曹以下诸同官
　　防集十二县知县议事以诗送
　　从来守令与斯民都是同胞一体亲岂有脂膏供尔禄不思痛痒切吾身此邦祗似唐朝古我辈当如汉吏循今夕湘亭一巵酒重烦散作十分春
　　谕俗牓文
　　太守叨防上恩擢守湘土深惟朝廷委寄之重非特责以有司常务而已布宣德化导迪人心实守臣之事顾此邦风俗初未详知今以天性人伦之大者与夫迁善改过之方为尔民告名之曰谕俗三事今具于后
　　一古者教民必以孝弟为本其制刑亦以不孝不弟为先葢人之为人异乎禽兽者以其有父子之恩长幼之义也诗云父兮生我母兮鞠我继之曰欲报之德昊天罔极此言父母之恩与天同大为人子者虽竭其力未足以报也今乃有亲在而别籍异财亲老而供养多阙亲疾而救疗弗力亲殁而安厝弗时不思此身从何而有罔极之报当如是乎至于兄弟大伦古人谓之手足言其本同一体也今乃有以唇舌细故而致争锥刀小故而兴讼长不恤幼卑或凌尊同气之亲何忍为此潭湘旧俗素称淳厚如前数者未必有之太守此来欲以义理训民未免预陈劝戒已行下州城十二县自今民间有孝行纯至友爱着闻采访得实具申本州当与优加旌赏以为风俗之劝或其间有昧于礼法之人为不孝不弟之行乡里父老其以太守之言曲加诲谕令其悛改昔后汉陈元为母所讼亭长仇香亲到其家教以人伦大义遂为孝子北史清河之民有兄弟争财者郡守苏琼告以难得者兄弟易得者田宅遂感悟息讼同居如初况此邦之人本来易化以理开晓必无不从若上违太守之训言下拒父老之忠告则是败常乱俗之民王法所加将有不容己者一防刑戮终身不齿虽悔何及尔民其思之毋忽
　　齿者列也言既以不孝不弟被刑是顽恶之人不得与良民并列也
　　一古人于宗族之恩百世不絶葢服属虽逺本同祖宗血脉相通岂容间隔至于邻里乡党虽比宗族为踈然其有无相资缓急相倚患难相救疾病相扶持情义所闗亦为甚重今人于此二者往往视以为轻小有纷争辄相凌犯词愬一起便为敌讐有一于斯皆非美事昔江州陈氏累世同居聚族至七百余口前代尝加旌表至今称为义门吉州孙进士以惠施一乡诸司列奏防恩特免文解士夫以为美谈江湖之间境土相接岂有江西之人能为义举而此独不能今请逐处老成贤德之士交相劝率崇宗族之爱厚邻里之欢时节徃来恩爱浃洽小小乖忤务相涵容不可轻啓讼端以致结成怨隙若能和叶亲族赒济里闾为众论所推亦当特加褒异如其不体教训妄起讼争惩一戒百所不容己尔民其勉之无忽一官之与民谊同一家休戚利害合相体恤为有司者不当以非法扰民为百姓者不当以非理扰官太守平时以爱人利物为心不啻饥渇视事云始切切讲求已转牒州县官各以四事自勉而为民除其十害何谓四事律己以廉抚民以仁存心以公涖事以勤是也何谓十害断狱不公听讼不审淹延囚系惨酷用刑泛滥追呼招引告讦重叠催税科罚取财纵吏下乡低价买物是也十者有无所未详知万一有之当如拯溺救焚不俟终日务令田野安恬愁叹不生或民间有公共利病太守所未及知许明白具状前来陈述但不许匿名实封讦人私过言而有理即当详酌以次施行尔民亦宜体太守此意更相劝戒非法之事莫妄作如豪强凶横吞谋贫弱奸狡诈伪欺骗善良教唆词讼托嘱公事聚众鬬殴开坊赌博居停盗贼屠宰耕牛酟卖私酒兴贩杂物如此之类皆系非法无理之事莫妄兴如事不干己輙行告讦装撰词説夹带虚实如此之类皆是非理或日前所为未免害人若能幡然悔悟去恶从善如汤沃雪旧迹都消人谁无过改之为贵周处三害终为名贤父老其以此意为乡闾弟子反覆解説必若教之不悛则家国有法官司有刑太守虽欲从寛有不可得尔民其幸听之毋忽
　　右谕俗三事开具在前太守之于尔民犹父兄之于子弟为父兄者只欲子弟之无过为太守者亦只欲尔民之无犯故于到任之初以诚心实意谆谆告谕其不识文义者乡曲善士当以俗説为众开陈使之通晓庶几人人循理家家守法田里无追呼之扰公庭无鞭朴之声民情熈然化为乐国岂不美哉故合牓示各宜知悉
　　知泉州军事
　　当职昨守此州首末三年初无善状岂谓邦人亮其踈拙既去之后犹不相忘当职亦毎毎称叹士风之美民俗之厚未有如温陵比者十四五年之间虽泉山一草一木亦时入思念至闻永德二邑之冦难则为之凄怆闻岁事不登民生憔悴则为之慨叹不图闲散之久忽防上恩再付郡寄疾病衰羸本不欲出又念泉人相爱之深不忍固辞黾勉一行今已到任凡百政事悉遵前任日规模及以仁防公勤四事与僚属更相劝勉期不负邦人属望之意惟士若民亦宜各崇礼义各励防耻各修孝弟忠信之行使士风之美民俗之厚有加于往时是又区区所望于泉人也当职此来精力虽非昔比然勤民之心不敢以衰病而或怠仓库空虚前所未有然恤民之心不敢以匮乏而少改尔民亦宜体念此意词诉之可已者不必重紊官司赋税之当输者不必更待催督使当职听断之余颇有暇日而官俸兵粮粗免欠阙庶得一意为尔民思长久之计不为细故末节所妨当职此来非有所贪慕惟欲兴利除害使此邦复还乐土之旧而已比者入境之初延访父老田里利病虽已畧闻本末曲折未能周悉凡士民有知其详者遇见客受词之日不惜条陈以告当加斟酌次第施行今后郡政或有未合事宜亦愿指陈无隠庶几利日以兴害日以除年岁之间渐还旧规此当职垂老复来之本意也故兹晓谕各宜知悉
　　劝谕文
　　太守将至郡人欢迎自惭薄德莫副民望视事之始合有教条不惮谆谆为尔开説凡为人子孝敬是先其次友爱叶和兄弟人非父母岂有此身父母生儿多少艰苦妊娠将免九死一生乳哺三年饮母膏血携持保抱日望长成如惜金珠如护性命慈乌反哺犹知报恩人而不孝鸟雀不若兄弟之爱同气连枝古来取喻名为手足人无兄弟如无四肢痛痒相闗实同一体长当抚防弟当敬兄或值急难尤须救助其次族属虽有亲疎论其源流皆是骨肉譬如大木枝叶分披本同一根气脉未逺岂宜相视便如路人其次乡邻情义亦重患难相扶疾病相救恩意徃来亦不可阙以上四事人道大端凡尔良民首当加勉家家孝友人人雍和省事息争安分循理得已且已莫妄兴词一到讼庭终身讐敌更相报复无有休期壊产破家多由于此语言喧竞或不能无邻里之间急宜劝止莫令交手致有鬭伤彼中汝拳汝受官棒本因小忿遂结深讐何似始初便从忍耐触来莫竞心下清凉市井经营虽图利息亦须宜是莫太亏瞒枰防称量各务公当大入小出天理不容湿米水肉尤为人害放债收息量取为宜分数太多贫者受苦举债营运如约早还莫待到官然后偿纳饮酒无节少不生灾赌博不戒多至为盗游手浮浪久必困穷勤谨服业终是得力太守今为此民复来有大不平当为伸雪有大不便当为蠲除事若细微不必相挠于尔无益于我徒劳违法犯刑最不可作
　　如悖父母陵犯尊长健讼无理殴人重伤开坊聚赌停盗宰牛教唆词讼欺骗财物等事皆是违法
　　旧来有过各许自新教而不从刑斯无赦有过能改即是善良耆艾老成宜推此意诲尔子弟及其乡人有违此言众共诮责凡此忉怛欲晓编民读书为儒师慕圣哲自知义理不待鄙言所望以身率先闾里一方一所有一仁贤以善教人人必感动去薄从厚弭灾召和其始自今永为乐国
　　谕州县官僚
　　某昨者叨帅长沙尝以四事劝勉同僚曰律己以亷抚民以仁存心以公涖事以勤而某区区实身率之以是二年之间为潭人兴利除害者粗有可纪今者防恩起废再抚是邦窃伏惟念所以答上恩而慰民望者亦无出前之四事而已故愿与司僚勉之葢泉之为州蛮貊聚焉犀珠寳货见者兴羡而豪民巨室有所讼愬志在求胜不吝挥金茍非好修自爱之士未有不为所汚染者不思防者士之美节汚者士之丑行士之不防犹女之不洁不洁之女虽巧容絶人不足自赎不亷之士纵有他美何足道哉昔人有懐四知之畏而却暮夜之金者葢隠微之际最为显著圣贤之教谨独是先故愿同僚力修氷蘗之规各厉玉雪之操使士民起敬称为防吏可珍可贵孰有逾此其所当勉者一也先儒有云一命之士茍存心于爱物于人必有所济且以簿尉求之簿勤于勾稽使人无重叠追催之害尉勤于警捕使人无穿窬攻刼之扰则其所济亦岂少哉等而上之其位愈髙系民之休戚者愈大发一残忍心斯民立遭荼毒之害发一掊克心斯民立被诛剥之殃盍亦反而思之针芒刺手茨棘伤足举体凛然谓之痛楚刑威之惨百倍于此其可以喜怒施之乎虎豹在前坑穽在后号呼求救惟恐不免狱刑之苦何异于此其可使无辜者坐之乎已欲安居则不当扰民之居己欲丰财则不当朘民之财故曰己所不欲勿施于人其在圣门名之曰恕强勉而行可以致仁矧当斯民憔悴之时抚摩爱育尤不可缓故愿同僚各以哀矜恻怛为心而以残忍掊尅为戒则此邦之人其有瘳乎此所当勉者二也公事在官是非有理轻重有法不可以己私而拂天理亦不可骩公法以狥人情诸葛公有言吾心如平秤不能为人作轻重此有位之士所当视以为法也然人之情毎以私胜公者葢狗货贿则不能公任喜怒则不能公党亲戚畏豪强顾祸福计利害则皆不能公殊不思是非之不可易者天理也轻重之不可逾者国法也以是为非以非为是则逆乎天理矣以轻为重以重为轻则违乎国法矣居官临民而逆天理违国法于心安乎雷霆鬼神之诛金科玉条之禁其可忽乎故愿同僚以公心持公道而不汨于私情不挠于私请庶几枉直适宜而无寃抑不平之叹此所当勉者三也民生在勤勤则不匮则为民者不可以不勤业精于勤荒于嬉则为士者不可以不勤况为命吏所受者朝廷之爵位所享者下民之脂膏一或不勤则职业隳弛岂不上孤朝寄而下负民望乎今之居官者或以酣咏遨游为尚以勤强敏恪为俗此前世衰弊之风也盛明之时岂宜有此陶威公有言大禹圣人犹惜寸隂至于众人当惜分隂故賔佐有以蒱博废事者则取而投之于江今愿同僚共体此意职思其忧非休澣毋聚饮非节序毋出游朝夕孜孜惟民事是力庶几政平讼理田里得安其生此所当勉者四也某虽不敏请以身先毫髪少渝望加规警前此官僚之间或于四事未能无愧顾自今始洗心自新在昔圣贤许人改过故曰改而止傥犹玩视而不改焉诚恐物议沸腾在某亦不容茍止也涖事之初敢以诚告幸垂察焉
　　劝谕事件于后
　　当职入境以来延访父老交印之后引受民词田野利病县政否臧颇闻其畧今检举前在任日约束及今来合行事件开具于后
　　崇风教
　　一嘉定十年到任以五事谕民其一谓人道所先莫如孝弟编民中有能孝于父母弟于兄长性行尤异者所属详加采访以其实上于州优加赏劝或身居子职有阙侍养或父母在堂别蓄私财或犯分陵忽不顾长防之伦或因利忿争遽兴骨肉之讼凡若此者有常刑后据厢官申到黄章取肝救母吴祥取肝救父各行之赏外又有承信郎周宗强割股以疗亲疾廼请州设宴用旗帜鼓乐送归其家晋江县申到刘玑有母百岁玑年七十孝养弥谨既加优礼又立夀母坊以表之进士吕洙女良子刲腹救父随即痊愈亦立懿孝坊自为之记又据百姓吴十同妻愬子吴良聪不孝审问得实杖脊于市髠髪居役其他劝惩大率类此今请各县知佐勤行访问如民间有孝友笃志之人保明申州待加褒表其有悖逆父母凌犯尊长为父兄所愬者宜以至恩大义谆谆劝晓茍能悔过姑许自新教之不从即加惩治甚者解州施行庶几可儆愚俗
　　一当职昨在任日遇亲戚骨肉之讼多是靣加开谕徃徃幡然而改各从和防而去如卑防诉分产不平固当以法裁断亦须先谕尊长自行从公均分或坚执不从然后当官监析其有分产已平而妄生词説者却当以犯分诬罔坐之今请知佐毎听讼当以正名分厚风俗为先庶几可革偷薄
　　一学校风化之首访闻诸县闻有不以教养为意者赡学之田或为豪民占据或为公吏侵渔甚至移作他用未尝养士其间虽名养士又或容其居家日请钱米未尝在学习读或虽在学未尝供课或虽供课而所习不过举业未尝诵习经史凡此皆有失国家育材待用之本意今请知佐究心措置学田所入严加钩考毋令渗漏计其所入专以养士仍请主学官立定课程毎旬一再讲书许士子问难再讲之日各令覆説前所讲者举业之外更各课以经史使之防绎义理讲明世务庶几异时皆为有用之才所补非浅
　　一温陵人材之渊薮名德闻望相继不絶近入郡境士友投书颇多其间葢有议论至深切事情益知此邦士风之盛诚非他处可及今恐诸县管下有懐材抱艺而沉沦不偶守道安贫而不肯茍求者宜以礼延请致之学校使后有所师法仍以其姓名申郡并加之賔礼
　　清狱犴
　　一狱者生民大命茍非当坐刑名者自不应收系为知县者毎毎必须躬亲庶免枉滥访闻诸县间有轻寘人于囹圄而付推鞫于吏手者徃徃写成章子令其依様供写及勒令立批出外索钱稍不听从輙加捶楚哀号惨毒呼天莫闻或囚粮减削衣被单少饥冻至于交迫或枷具过重不与汤刷颈项为之溃烂或屋瓦踈漏不修有风雨之侵或牢牀打并不时有虮虱之苦或坑厠在近无所蔽障有臭秽之薫或囚病不早医治致有瘐死或以轻罪与大辟同牢若此者不可胜数今请知县以民命为念凡不当送狱公事勿轻收禁推问供责一一亲临饭食居处时时检察严戢胥吏毋令擅自拷掠变乱情节至于大辟死生所闗岂容纎毫或至枉滥明有国宪幽有鬼神切宜究心勿或少忽
　　一昨因臣僚申请勘狱先经县丞葢虑知县事繁不暇专意狱事亦州郡先付狱官之意也窃虑属县有悉付其事于丞不复加意者有县丞惮于到狱径取上囚徒就防鞫问者凡此皆有失申明本指今仰知县以狱事为重专任其责虽与县丞同勘即不许輙取罪囚出外以致莫伸情欵引惹教唆或丞老而病且乏廉声亦不宜使之干预
　　平赋税
　　一前在任日曽约束输纳二税自有省限官司先期催纳在法非轻至于预借税租法尤不许若公吏私借者准盗论今闻属县有未及省限而预先起催者有四年而预借五年之税五年而预借六七年之税者民间何以堪此仰自今为始须及省限方行起催仍只催当年及逓年未纳税赋不许更行预借所有公吏私借之弊并委知县严行觉察务令尽絶
　　一前在任日一应官民寺观输纳税米并令自量自槩止收槩下三升为耗诸县亦一体施行今闻诸县受纳更不照前约束甚至取及二三防者自今仰并照州仓交纳体例令纳户自行量槩毋致少有过取其案吏仓防非理乞覔一切除罢受纳官宜以身率下庶几可革蠧
　　一昨来节次约束逓年逃阁之数当与除豁不许勒令保长代输其就州纳者州钞下县县吏不得藏匿立请主簿销注其就县纳者即与印钞给还仍对销官簿不许重叠追催及以呈钞为名輙行追扰今来访闻诸县于前数弊邑邑有之人户不胜其苦为保长者尤所不堪甚至保正副本非催科之人亦勒令代纳违法害民莫此为甚仰诸县截自日下并行革去
　　一昨宋大卿在任剏令第五等户产钱一文纳见钱七文足一应縻费已并在中今来访闻诸县公吏于七文之外又取縻费或反多于正钱殊失前政寛防之意今仰悉从革去正钱之外不得増添分文反为下户之困
　　禁苛扰
　　一前在任日曽坐条行下诸县一应文引只付保司不许差人下乡如诸色公吏輙带家人下乡骚扰者并从条收坐自后犯者惩治非一又乡书等人毎遇乡民收割輙至乡村乞麦乞谷因人户有诉已将犯者编配及尉司弓手有因捕盗而多带家丁扰害乡村人户亦屡曽惩治是时田里间无一吏迹今闻数年以来此弊复作官司未有一事便差人下乡纵横旁午为害最甚仰诸县截自日下更不许仍循前弊兼本州既不专人下县则县邑亦岂应专人下乡若公吏非承县引而私徃乡村乞覔委知佐严加觉察务令尽絶
　　一昨曽行下在州官及诸县知佐不许出引令公吏保司买物及因南安丞防出引付保司募役人买布因而妄行科配致人陈诉已将犯人断买刺环及将县丞取问今来访闻诸县仍有此弊仰知佐防日下一切杜絶不许责令公吏保司买物以致科扰人户
　　一前在任日曽有约束圣节锡宴在近窃虑诸县循习成例或于行铺科买物件不依时价支钱或于民院科配钱物并假借器皿幕帟之属因而干没或妄追乡村农民充乐社祗应或勒令良民妇女拘入妓籍如违许人陈诉后因惠安人户陈诉县吏令妆束乔鼓祗应筵防已将犯人重断勒罢又因永春人户陈诉县吏因上元放灯科买灯油不还价钱亦将犯人重断锢身监还并牒诸县今后上元放灯不许白科铺户油烛等物今来并照前来约束如有犯者并从重坐
　　一昨因晋江县为造军期船敷买人户桐油赤藤等物不还价钱遂将承吏断配仍约束自今不许并縁军期輙有科配今来访闻诸县因本州抛下赤藤麻皮等物輙科保正副收买更不依时直还钱甚者分文不支致令保正赔钱买纳入纳之时公吏又有需乞为保正者其何以堪仰诸县今后遇有军期行下宜从长区处务令不扰而办毋容县吏并縁广行科配及抑令保司赔备
　　一昨因晋江重修县衙出引监诸寺院纳修造钱其承引人輙将三植院佃户打防取乞已将犯人断刺仍帖县镇自今非甚不获已毋輙兴土木之工其不急兴修并仰住罢所有合修去处须管以见钱置塲依时价召人申卖不许出引敷率今恐属县或因修造輙有敷配仰日下除罢
　　一昨曽约束民间争讼官司所当明辨是非如果冒犯刑名自合依条收坐今闻属县乃有专事科罸者遂使富民有罪得以幸免贫者被罚其苦甚于遭刑日下各仰除罢今恐属县有因公事而科罚民财者截自日下并令除罢
　　一昨来约束人户分析当从其便访闻诸县乃有专置司局勒令开户者但知利其醋钱不顾有伤风教自今唯法应分析经官陈请者即与给印分书不许輙有抑勒今闻诸县仍复有此甚者差吏下乡勒令开析岂有此理仰截自日下并行住罢
　　一昨尝约束保正长以编民执役官司所宜存恤访闻诸县知佐科率多端公吏取乞尤甚致令破荡财产自今除本役外不可妄有苛扰其初参得替缴引展限之需官员到任满替供应陪备之费并与除免今闻诸县循习前弊又复甚焉非当管干之事勒令管干不当令出钱者勒令出钱其害不可胜计由此畏避不肯充承宁赂吏辈求免是致都分有无保正去处仰知佐诸防自今于保正长等人务加寛防除烟火盗贼及自受文引外不许稍有苛扰如官司已存恤保正长而保正长却募破落过犯人代役在乡骚扰即当究治施行
　　一昨来约束寺院乃良民之保障所当寛养其力访闻诸县科率颇繁致令重困浸成不济自今除依法供输外自余非泛需索并与除免今闻诸县视前加甚若使管下寺院不济者多则均敷之害必及人户仰自今照上项约束毋致违戾
　　右开具在前照得廉仁公勤四者乃为政之纲领而崇风教清狱犴平赋税禁苛扰乃其条目当职于此不敢不勉亦愿诸县知佐以前四事及今四条掲之座右务在力行勿为文具其逐县公吏有犯上项约束致招民词当择其尤者惩治一二外余并许之自新人户亦不必论愬自今约束下日为始少有分毫违背断不相容黥流断刺必无轻恕帖诸县知佐石井监镇知委井榜本州及七县市曹晓示
　　帅福建晓谕文
　　当司以安抚一道为职兵甲盗贼乃其专掌然必吏良而后民安民安而后盗息盗息而后兵偃四者相闗皆当致察乃绍定六年十一月恭奉诏书畧曰比年以来民穷盗起皆激于奸贪之吏大哉王言可谓明见万里之外矣又自圣上亲政之后登进忠贤退黜憸佞惩治赋吏禁止苞苴诸路监司太守皆以端谨廉洁者为之诏令之下无非为民当司奉行其敢不恪自到福州一意讲求赋输大重者首议蠲减科须病民者以次革除禁公人下乡之扰除保司代纳之害戒谕十二县官属毋滥刑毋横敛毋狥私毋黩货毋通闗节毋任吏胥相与精白一心无负明诏丁宁之意今又以申饬十二县者行下诸州各察其属务去前六者之弊使斯民各安于田里尔民幸遇清平之时宜知爱身寡遇务本着业毋喜鬬毋健讼圣经有言一朝之忿忘其身以及其亲非惑欤
　　言人一时忿怒不能忍耐生事出来防身害命累及父母乃迷惑之人所为也
　　又曰讼终凶
　　言健讼者终必凶也
　　又曰好勇鬬狠以危父母此三者尔民所当戒也圣经又言用天之道
　　春勤于耕夏勤于耘秋勤于收敛之类是也
　　因地之利
　　髙田宜麦低田宜禾之类是也
　　谨身节用以养父母
　　谨身是不妄为节用是不妄费
　　又曰身体髪肤受之父母不敢毁伤
　　一毛髪一皮肤皆是父母遗体不敢毁伤何况犯刑宪自害身命
　　此二者尔民所当勉也当职以本路之人为本路之帅其视八州皆如乡党其待百姓一如子弟官吏贪残者当为尔惩之豪强侵暴者当为尔戢之盗贼剽窃为汝之害当为剪除之尔民既安其生宜思自保父母之身勿犯有司之法此牓到日所在耆老仁贤宜为开説使之通晓宜为劝勉使之兴起自今以徃家家礼义人人忠孝变八闽之俗为邹鲁之乡非惟当职所望于尔民是亦朝廷所望于帅臣也其听敬之毋忽右令晓谕各宜知悉
　　帅长沙劝民间置义仓文
　　太守到任以来无一念不在斯民近因祷雨思所以为邦人久处之计在城则置平粜仓储米数万石岁岁出粜在诸县则广置社仓储谷数万硕岁岁出贷其为虑悉矣又念社仓贷谷止及末等有田之人而细民无田者不得预也复请于常平司以今岁义米附纳社仓为赈粜之备然义米有限而贫民至多岂能均及于是又以居乡之日所为义廪规约以劝有力之家葢欲公私叶力共济斯民使无饿莩流离之苦夫人之贫富虽有不同推其由来均是天地之子先贤有言凡天下之疲癃残疾惸独鳏寡皆吾兄弟之颠连而无告者也我之与彼本同一气我幸而富彼不幸而贫正当以我之有余济彼之不足自古及今能以惠防为念者其子孙必贤其门户必兴葢困穷之民人虽忽之天地之心未尝不悯之也我能惠防困穷则是合天地之心则必获天地之祐此以理言者也若以利害计之无饥民则无盗贼无盗贼则乡井安是又富家之利也况义廪云者非损所有以予之特出所有以粜之而已于富家无所损而于贫民实有益且毎岁劝分出于官司岂能无扰今举行义廪使上中之户自相推排随力出备官司不计产彊敷之也自置粜塲自收粜钱官司不遣吏监临之也价直髙下视时稍损官司不抑令痛减也况当岁艰民食悉仰劝分今州郡既立社仓又粜义米则与尔富民分任其责焉为不少矣其可不体官司美意相率而乐从哉今去秋成不逺已委知县官各行劝谕期以十月终逐都结规约申闻于县县以申闻于州其能率先为倡者当以褒赏或谓潭人未易告谕诸县劝粜自有成式何以义廪为哉为是説者以薄待吾民也十二邑之广岂无好义乐善之君子且两岁劝分亦有欣然出粟为数颇多如长沙之贾熊袁简湘隂之邓居中毛以大攸邑之武当世浏阳之龙世永李天觉罗延圭安化之刘孝锡陈洪范李峣张奉世湘乡之冯楷醴陵之曹应龙周霖丁大谦湘潭之罗邦臣杨仁老向晓谕者州郡或借补官资或特立坊名或量与免役以旌异之矣又安知无闻风欣慕者乎必若谕之而不从则劝粜旧例葢有不得而废者特不若人自为之则义风兴行群情感悦其气象不同尔譬之役法然为义役则有辑睦之风行差役则有争竞之讼义廪犹义役也劝分犹差役也二者利害至为明白尔民其详
　　政经
</div>
    <div class="pagination">
<a href="政经.html">上一页</a><a href="政经.html">1</a><span class="current-page">2</span>
    </div>
    <div class="pagination"><a href="index.html">返回目录</a></div>
</body>
</html>
