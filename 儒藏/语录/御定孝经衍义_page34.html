<!DOCTYPE html>
<html>
<head>
    <meta charset="UTF-8">
    <title>御定孝经衍义 - 第 34 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定孝经衍义 - 第 34 页/共 73 页</h1>
    <div class="content">　　钦定四库全书
　　御定孝经衍义卷四十七
　　天子之孝
　　法祖宗
　　唐宣宗大中二年以知制诰令狐绹为翰林学士上尝以太宗所撰金镜录授绹使读之至乱未尝不任不肖治未尝不任忠贤上止之曰凡求致太平当以此言为首又书贞观政要于屏风毎正色拱手而读之【臣】按贞观之政虽未足以语于三代之盛然使唐之子孙能世守太宗之法则亦可以永保贞观之治也若金镜录所云乱未尝不任不肖治未尝不任忠贤诚致太平之要矣然所谓不肖忠贤者辨之为难茍非知人之明安知忠贤不以为不肖而去之不肖不以为忠贤而进之也如宣宗之于令狐绹也得毋以为魏郑公之流亚欤其于二书者则亦能读之而未能行也
　　宋神宗熙寜二年剏制置三司条例司议行新法常御迩英阁聴讲司马光讲曹参代萧何帝曰汉常守萧何之法不变可乎光对曰寜独汉也使三代之君守禹汤文武之法虽至今存可也汉武取髙帝约束纷更之盗贼半天下元帝改孝宣之政汉业遂衰由此言之祖宗之法不可变也吕惠卿言先王之法有一年一变者正月始和布法象魏是也有五年一变者廵守考制度是也有三十年一变者刑罚世轻世重是也光言非是帝问光光对曰布法象魏布旧法也诸侯变礼易乐者王廵守则诛之不自变也刑新国用轻典乱国用重典是为世轻世重也非变也且治天下譬如居室敝则修之非大坏不更造也
　　神宗谕王安石曰闻三不足之说否安石曰不闻帝曰陈荐言外人云卿以为天变不足畏人言不足恤祖宗之法不足守安石黙然
　　哲宗即位以司马光为门下侍郎是时天下之民引领拭目以观新政而议者犹谓三年无改于父之道光曰先帝之法其善者虽百世不可变也若王安石吕惠卿所建为天下害者改之当如救焚拯溺况太皇太后以母改子非子改父也于是众议乃止
　　罗从彦曰孔子曰三年无改于父之道此孝子居防志存父在之道不必主事而言也况当转危为安易乱为治之时速则济缓则不及改之乃所以为孝也天子之孝在于保天下光不即理言之乃曰以母改子非子改父以此遏众议则失之矣其后至绍圣时排陷忠良以害于治岂亦光之失言有以肇之邪
　　绍圣元年防进士于集英殿李清臣发防曰今复词赋之选而士不知劝罢常平之官而农不加富可差可募之说杂而役法病或东或北之论异而河患滋赐土以柔逺也而羗戎之患未弭弛利以便民也而商贾之路不通夫可则因否则革惟当之为贵圣人亦何有必焉其意盖绌元祐之政也苏辙諌曰伏见防题歴诋近嵗行事有绍复熙寜元丰之意臣谓先帝设施盖有百世不可改者元祐以来上下奉行未尝失坠至于事或失当何世无之父作于前子救于后前后相济此则圣人之孝也汉武帝外事四裔内兴宫室财用匮竭于是修盐铁酤均输之政民不堪命几至大乱昭帝委任霍光罢去烦苛汉室乃定光武显宗以察为明以防决事上下恐惧人怀不安章帝深鉴其失代之寛厚恺悌之政后世称焉本朝眞宗天书章献临御揽大臣之议藏之梓宫及仁宗聴政絶口不言英宗濮议朝廷汹汹者数年先帝寝之遂以安静夫以汉昭章之贤与吾仁宗神宗之圣岂其薄于孝敬而轻事变易也哉陛下若轻变九年已行之事擢任累嵗不用之人怀私忿而以先帝为辞大事去矣
　　徽宗时杨时入对奏曰尧舜曰允执厥中孟子曰汤执中洪范曰皇建其有极歴世圣人由斯道也熙寜之初大臣文六艺之言以行其私祖宗之法纷更殆尽元祐继之尽复祖宗之旧熙寜之法一切废革至绍圣崇寜抑又甚焉凡元祐之政事着在令甲皆焚之以灭其迹自是分为二党缙绅之祸至今未殄臣愿明诏有司条具祖宗之法着为纲目有宜于今者举而行之当损益者损益之元祐熙丰姑置勿问一趋于中而已
　　【臣】按自熙丰行新法而元祐初政悉反之及绍述之论起而朋党之祸兴盖至于建中靖国之际而士大夫之纷争犹未巳也夫法以新为名则其为变祖宗之旧可知矣当司马光之将改安石惠卿之弊也固有以三年无改之说谓光徐之者也光曰太皇太后以母改子非子改父光固欲借以塞众议而于从子之义独未之思也且夫新法者安石惠卿之法而旧法者太祖太宗眞宗仁宗英宗五圣相传之家法也与其曰以母改子何不曰以孙从祖乎且三年无改于父之道固有是言也独不曰干父之蛊意承考也乎安石之为此初非私已而不在于国家也以为茍利国家而不恤于人言也然而三不足畏之说固出于安石也其为得罪圣贤多矣古人于变法之际丁寜反覆慎重不茍如盘庚三篇于臣庻之情且有所不敢拂而曲为之开谕以为是祖宗之所欲然尔易蛊言先甲后甲巽言先庚后庚皆将必有以求其至当然后改之也今安石之行新法太果而光之去新法也亦太果果则必有未暇于丁寜慎重而务决去求必得彼此之形成矣且安石之为此与奸人得志而嫚其君虐其民者似尚有间至如免役之法苏轼固已与光力争而朱熹社仓亦大有类于青苖者设使元祐初政诚推本于法祖宗以折改父道之嫌而与众君子上下议论以求其事可因则因可革则革执中建极之训早已发之于此时则必无有借绍述为翻案者也安石之私心用壮固无以逭其责而光之去弊如拯溺救焚其意虽是而所以虑患者则疎矣
　　孝宗时直焕章阁王师愈上奏请守仁宗三十五事略曰仁宗嗣始膺圗严恭寅畏庆歴间尝出御书十三轴凡三十五事以示讲读官丁度等首曰遵祖宗训二曰奉眞考业三曰祖宗艰难不敢有坠四曰眞考爱民五曰守信义六曰不巧诈七曰好硕学八曰精六艺九曰谨语言十曰待耆老继之以进静退求忠直惧贵极保勇将尚儒籍议释老重良臣广视聴功无迹戒喜怒又继之以明巧媚分希防从民欲谨满盈伤暴露兵哀鳏寡民访屠钓民讲逺圗术辨朋比谄佞与夫察小忠鍳迎合罪已为民损躬抚军一善可求小瑕不废抑又其次也愿陛下恪守之笃行之将见庆歴之制复见于今日
　　【臣】按王师愈上奏仁宗三十五事凡致治之大纲固已略尽于此然其首曰遵祖宗训次曰奉眞考业又重申之以祖宗艰难不敢失坠又重申之以眞考爱民此可见仁宗之仁本于至孝而前世之贤主于祖考之盛徳显烈以敬承之而勿之有改也诗人之义颂武王必称其所以法文王颂文王必称其所以法太王王季而又推而上之则曰能修后稷公刘之业然则师愈之所以称仁宗者固称其亟亟于遵祖宗奉眞考者欤师愈又尝有疏请观眞宗勤政论俗吏辩盖屡以法祖宗为告也
　　光宗时军器少监兼权左侍郎刘光祖上两朝圣范其略曰朝廷法度无出祖宗太祖创业垂统太宗混一守成规模深逺成宪具在臣尝掇其故事类次十节名曰两朝圣范首治兵之法谓兵者国之大事死生存亡之地不可不思也国家二百余年而将才絶少故次之以任将之道宰相者无所不统任社稷之忧者也于是以祖宗选任大臣次之选任大臣莫先于精择侍从于是以祖宗除用侍从次之自古贤者在位能者在职各有其宜祖宗之时两尽其用故又次之以取人之方若夫爱惜名器甄别流品祖宗所以垂法度者如此赏不轻用罚不茍贷祖宗所以示惩劝者如此过则使諌事必先议祖宗所以达下情者如此是三者各为一条至于防防杜渐鉴前代之失塞祸乱之原凡祖宗之为万世虑者臣则以是而终其说
　　【臣】按光祖所次圣范十节皆所以针砭南渡之姑息而起其柔弱也始治兵则曰纪律最严曽不少贷命将则曰知人善驾驭任相则于范质曰沉厚精审于赵普曰沉毅果防于吕蒙正曰质厚寛简于吕端曰持重识大体于选用从臣则曰以操履器识为先而文词为后任才能则曰祖宗之用人皆精强干治忠实不欺非憸巧之徒行险而侥幸是以事立而民安也取人之方则曰当时罗网天下之士取之若易而试之则精垂法度则曰名器不可以妄假流品不可以私徇塞侥幸之门开公正之路示惩劝则曰赏功罚罪为政令之纪纲赏行而人知劝罚行而人知惧达下情则曰乐受忠谏舍己从人防防杜渐则曰强臣擅兵外戚预政中常侍用事三者皆前古祸乱之萌此十节皆有扶衰起坠励精圗治之意要观其任择宰相侍从不居治兵命将之前则其防固有所属又因以知宋室之不振盖非祖宗法制使然而子孙之不能脩复祖宗法制故也
　　元英宗御大安阁见太祖世祖遗衣皆缣素木绵重加补缀嗟叹良乆谓侍臣曰祖宗创业艰难服用节俭乃如此朕焉敢顷刻忘之
　　【臣】按此一节正与宋武帝侮其先人为田舍翁相反亦天性之严诚然而发者也如其顷刻不敢忘也斯亦法祖宗之令主矣
　　以上法祖宗

　　御定孝经衍义卷四十七
　　钦定四库全书
　　御定孝经衍义卷四十八
　　天子之孝
　　隆郊配
　　【臣】按经言周公郊祀后稷以配天宗祀文王于明堂以配上帝说经者谓有虞尚徳不郊其祖夏殷始尊祖于郊无父配天之礼周公大圣而首行之此诸儒未达夫王父已上统得言父之义也要以君行严配之礼则徳敎刑于四海海内诸侯各脩其职以来助祭得万国之驩心以事其先王是为隆盛耳夫其考究也则诸儒有纷纭异同之说其举行也则歴代有分合疏数之疑要之冬至夏至圜丘方丘毎嵗一祭配以始祖斯不易焉为天为帝名殊实一创业之君功崇徳大别配明堂亦义所宜也故广敬之道在隆郊祀
　　书舜典肆类于上帝禋于六宗望于山川徧于羣神【臣】按陈祥道礼书曰礼记曰天子将出类于上帝造于庙则类者类其神而造之也造者即而祭之也类之所施或于上帝或于日月星辰或于社稷或于宗庙类之所因或以廵狩或以大师或以大烖造则或于上帝或于祖庙类造之礼其详不可得而知要之劣于正祭与旅祭也然则旅祭杀于当祭类祭又杀于旅祭皆非无故而祭者矣上帝孔传以为天及五帝王肃云天也郑氏笃信谶纬以为天皇大帝北辰之星五帝谓灵威仰等大微宫中五帝座星是也唐孔氏亦不从郑氏引家语孔子之言曰天有五行金木水火土分时化育以成万物其神谓之五帝王肃曰五行之神助天理物者也据周礼祀昊天上帝祀五帝并言凡冠昊天于上帝之上者乃天之专称而但言上帝自兼五帝矣四时寒暑日月星辰水旱山川百神皆祭而不言祭地及社稷唐孔氏以为史略文臣以为统于所尊也中庸言郊社之礼所以事上帝也六宗之说谓时寒暑日月星水旱至若张髦所云祀祖考所尊者六三昭三穆以训六宗朱子辟之曰古者昭穆不尽称宗惟祖有功宗有徳惟唐以后尽称宗此不可为据盖张髦本亦训宗为尊而以三昭三穆当六之数则何以觧于宗祀文王于明堂以配上帝之义乎故苏氏曰祭法所叙舜典之章句义疏也
　　岁二月东廵狩至于岱宗柴望秩于山川
　　【臣】按燔柴以祀天特以告至非有受命告代之说也境内山川以秩望祭其于泰山又不过上公之礼耳安得有所谓登封者哉自余山川皆祭又安得独举所谓梁父社首云云亭亭者哉此一经已足以证封禅之非古矣而郑氏礼器因名山升中于天注引孝经纬曰封乎泰山考绩燔燎禅乎梁父刻石纪号陈澔云后世封禅之说遂根着于此牢不可破皆郑氏祖纬说啓之也
　　诗大雅生民【篇名】其卒章曰卬【我也】盛于豆于豆【木曰豆以荐葅醢】于登【瓦曰豋以荐大】其香始升上帝居歆胡臭【香也】亶【诚也】时【得其时】后稷肇祀庻无罪悔以迄于今
　　朱熹曰夫莫髙于天莫尊于帝若不可得而感格也而香之始升上帝已安而飨之岂为其芳臭之荐得其时而已哉盖自后稷之肇祀也载谋【卜日择士】载惟【斋戒具脩】之致其诚取萧【蒿也合脂爇之】取羝【牡羊也祭不用牝】之致其谨载燔【傅之火也】载烈【贯之而加于火】之致其戒固未尝有一毫之罪悔由后稷而公刘公刘之心无以异于后稷也由公刘而大王大王之心无以异于公刘也由大王而文武文王武王之心又无以异于大王也今至于后王之时而此之敬畏犹前日也则上帝之飨之也岂徒以其物哉正以周人之用心同一敬畏之相传也【臣】按经言严父配天而以郊祀后稷宗祀文王并言是尊祖亦所以严父也由周公而言则文王为父由成王而言则文王为祖矣更由后王而视文王亦犹周公之于后稷矣孔頴达曰周公成王致太平制礼以王功起于后稷故推举之以配天谓配夏正郊天焉祭天而以祖配祭者天无形象推人道以事之当得人为之主礼记称万物本于天人本于祖俱为其本可以相配是故王者皆以祖配天是同祖于天故为尊也祖之定名父之父耳但祖者始也已所从始也自父之父已上皆得称焉此后稷之于成王乃十七世祖也窃意尔雅释亲自父之父曰王父已上皆有王父之称是皆得称祖即皆称父也然则所谓严父者自严其父以至于王父已上几十世之祖皆严父矣夫子曰周公其人明其孝思深逺非学士大夫所得与乃后儒之说有以天子之父即当配天者胡以成康之贤而不闻胪于明堂之位必欲伸其说将幽厉之暴不妨配帝也是未达乎严父之义者也
　　周颂我将【篇名】
　　序我将祀文王于明堂也
　　孔頴达疏曰即孝经所谓宗祀文王于明堂以配上帝也
　　陈氏曰古者祭天于圜丘扫地而行事器用陶匏牲用犊其礼极简圣人之意以为未足以尽其意之委曲故于季秋之月有大享之礼焉天即帝也郊而曰天所以尊之也故以后稷配焉后稷逺矣配稷于郊亦所以尊稷也明堂而曰帝所以亲之也以文王配焉文王亲也配文王于明堂亦以亲文王也尊尊而亲亲周道备矣然则郊者古礼而明堂者周制也周公以义起之也
　　问帝即是天天即是帝却分祭何也朱子曰为坛而祭故谓之天祭以屋下而以神祗祭之故谓之帝又曰后稷生于姜嫄以上更推不去故配天须以稷然上帝即天也聚天之神而言之则曰上帝此武王祀文王推父以配上帝者配帝须以父也
　　【臣】按明堂之祭古礼所无周公所创为之者极诚致敬仁人事天孝子事亲之心于是乎无以复加者也其为在武王之时成王之时盖未可知要之礼乐出于周公之制作以作礼乐者言故曰孝莫大于严父严父莫大于配天则周公其人也濮氏曰文王之祀既不敢同后稷于郊又无屈天神于宗庙之理故特尊其祀于明堂也斯其为曲尽矣明堂之祀于郊为文于庙为质郊扫地藁秸而已明堂则有堂有筵郊特牲而已明堂则惟羊惟牛然郊有燔燎而明堂固有升禋汉武帝明堂祀毕燎于堂下古之遗制也或问于朱子曰不知周公以后将以文王配耶以时王之父配耶朱子曰诸儒正持此二义至今不决且周公制礼不知在武王之时成王之时若在成王之时则文王乃其祖也又问继周者当何如曰只以有功者配之明堂之制诸家之论纷然要以考工记明堂有五室者近是以上帝为统而五帝在其中朱子言聚天之神亦犹是也配帝之说得朱子而折矣必以时王之父配者是不知自王父曽祖王父髙祖王父统得云严父也父之父以上皆为祖祖者始也太祖即父之父之始也或说祖有功而宗有徳是以有文武并配之说也降武王于庭中以配人五帝不可云严父矣后世乃或以二帝三帝或以羣祖并配之误之甚也故曰得朱子而折矣
　　思文【篇名】思文后稷克配彼天
　　孔頴达疏曰孝经曰昔者周公郊祀后稷以配天是后稷配天周公为之
　　【臣】按笺云周公思先祖有文徳者后稷之功能配天是后稷肇祀实以其功徳隆盛然万物本乎天人本乎祖报本反始之义百王所同夏后则郊鲧矣殷人则郊防矣无论鲧绩弗成而防勤其官其功徳亦岂能及契哉而不可以三代之推崇为非礼也后世崛起受命其先世实无徳善功烈议礼者疑于克配之义或虚太祖之位或始则以始祖配天而后易以太祖于本始之义似有未安也夫仁孝诚敬之至且推及于始祖之所自出而可以无始祖哉礼也者可以义起也协诸义而协斯可矣一代之兴发祥钟灵必有所自不知厥初生民之义至索诸茫不可知之间而有太微五帝感生之祀斯何以异于空桑之说哉
　　礼记礼运故祭帝于郊所以定天位也祀社于国所以列地利也祖庙所以本仁也
　　【臣】按此即易观卦象传所谓圣人以神道设教而天下服也然而郊社宗庙之礼非徒行之而已必有盥而不荐有孚颙若之敬着存不防形之于外然后天神地祗人可得而格矣经曰天明地察神明彰矣宗庙致敬神着矣此之谓也
　　郊特牲社祭土而主隂气也君南乡于北牗下答隂之义也日用甲用日之始也天子大社必受霜露风雨以达天地之气也是故丧国之社屋之不受天阳也薄【书作亳】社北牗使隂明也社所以神地之道也地载万物天垂象取财于地取法于天是以尊天而亲地也
　　方慤曰取财则有所养养者母道也故亲而不尊取法则有所敎敎者父道也故尊而不亲
　　【臣】按孔頴达正义此一节总论社神之义兼明祭社之礼但社稷先儒所觧不同郑康成之说以社为山林川泽丘陵坟衍原隰五土之总神稷为原隰之神句龙以平水土之功配社稷有播种之功配稷社即地神稷是社之细别谓稷为原隰之神者以稷为原隰所生也王肃之说直以为社祭句龙稷祭后稷人非地神郑又以社稷是地之别体有功于人报其载养之功庻人蒙其社功故亦祭之非是方泽神州之地也今考朱子尝云社是土神或问社如何有神曰能生物便是神也中庸章句云社祭地是朱子主郑说也但郑谓地之别体非方泽神州之地而朱子特取五胡氏之言以为无北郊只祭社便是要之地祗之为社稷为后土为土神亦犹天神之为天为帝为皇天昊天上帝五帝而已社有二并胜国诫社为三也为羣姓立者大社自为立者王社社之祭一嵗有三仲春命民社一也诗云以社以方谓秋祭二也孟冬云大割祠【割牲以祭】于公社三也然则并夏至方泽而为四以春夏祈而秋冬报之义推之当不诬矣
　　郊之祭也迎长日之至也
　　程颐曰万物本乎天人本乎祖故冬至祭天而以祖配之以冬至气之始也万物成形于帝而受形于父故季秋享帝而以父配之以季秋成物之府也朱熹曰以始祖配天须在冬至一阳始生万物之始宗祀九月万物之成父者我所自生帝者生物之祖故推以为配而祀于明堂
　　万物本乎天人本乎祖此所以配上帝也郊之祭也大报本反始也
　　周谞曰孝经曰郊祀后稷以配天宗祀文王于明堂以配上帝是祖之所配于圜丘者昊天而考之所配于明堂者上帝此言万物本乎天人本乎祖而反言配上帝何也天言其体帝言其用故对而言则天与帝离而言则帝即天也天即帝也易之象曰先王以作乐崇徳殷荐之上帝以配祖考其言上帝与此同意
　　【臣】按郊祀之说王郑纷然异觧今一以程朱之说为正则子月寅月之异鲁礼周礼之分固可以不复详辩但冬至之圜丘与啓蛰之祈谷其为二祭则徴之载籍盖未可混而为一也郊者是国外之名圜丘乃其所也郊丘固无二处而不得无二祭特啓蛰之礼杀于冬至耳后世议礼之臣以礼文崇重经费浩烦一嵗之中必不能以再举故谓先王之世亦如是也若宋之三嵗一郊而乂天地合祭安得谓之礼乎
　　祭法燔柴于泰坛【即圜丘】祭天也瘗埋于泰折【即方丘】祭地也用骍犊
　　埋少牢于泰昭【坛名】祭时【四时】也相【读作祖】近【读作迎】于坎【以祭寒】坛【以祭暑】祭寒暑也王宫【祭日之坛】祭日也夜明【祭月之坛】祭月也幽宗【坛名】祭星也雩宗【坛名】祭水旱也四坎坛祭四方也山林川谷丘陵能出云为风雨见怪物皆曰神有天下者祭百神
　　【臣】按先儒以为此即书肆类于上帝禋于六宗望于山川遍于羣神之义疏是也
　　祭义惟圣人为能飨帝孝子为能飨亲飨者乡也乡之然后能飨焉是故孝子临尸而不怍
　　叶梦得曰圣人具天道其徳同乎帝故飨帝帝必有天也孝子具人道其仁笃于亲故飨亲亲必有祖也推其祖以配天推其祖以配上帝亦孝子之事离而言之则异故曰圣人之徳无加于孝乎志之所向然后能飨故圣人推其尊尊之义以向乎天孝子推其亲亲之仁以向乎亲
　　【臣】按先儒以为仁人之心与天地为一体孝子之心与父母为一人王者父事天母事地是以向乎亲者向乎天地也祖配天考配帝是以向乎天者向乎亲也祭义之云以各极其盛者为至其实以干天称父坤地称母之理观之则仁人孝子之所自为者见其合而未见其分也
　　夏后氏祭其闇殷人祭其阳周人祭日以朝及闇【臣】按此三代祭时也陈祥道礼书曰祭义曰夏后祭其闇殷人祭其阳周人祭日以朝及闇檀弓曰夏后氏大事用昏商人大事用日中周人大事用日出然则春秋之书大事于太庙传称国之大事在祀与戎则祭亦大事也夏尚黑用昏故祭其闇商尚白用日中故祭其阳周尚赤用日出故祭以朝及闇盖三代正朔之所尚正则夏以建寅商以建丑周以建子朔则夏以平旦商以鸡鸣周以夜半是皆夏据其末商周探其本则祭之早晏亦若此也少牢大夫之祭宗人请期曰旦明行事子路祭于季氏质明而始行事晏朝而退孔子取之此周礼也然礼与其失于晏也寜失于早则周虽未明之时祭之可也故曰以朝及闇
　　周礼春官宗伯大宗伯之职掌建邦之天神人地示【音只】之礼以佐王建保邦国以吉礼事邦国之神示以禋祀祀昊天上帝以实柴祀日月星辰以槱燎祀司中司命飌【风通】师雨师以血祭祭社稷五祀五岳以貍【芒皆反祭山林曰貍】沈【祭川泽曰沈】祭山林川泽以疈【音劈披牲胸中分曰疈】辜【磔曰辜】祭四方百物
　　【臣】按宗伯之职唐虞所谓秩宗舜咨四岳有能典朕三礼是也贾公彦云典礼以事神为上亦所以使天下报本反始不言司者神祗人之所尊不敢主之故也国语曰使名姓之后能知四时之生牺牲之物玉帛之类采服之宜彛器之量次主之度屏摄之位坛塲之所上下之神祗氏姓之所出而率旧典者为之宗然则能是任者之难也五礼之别三十有六吉礼之别居十有二祀祭天地各有三享人有六所以尊神者然也礼官之属既有所率而祀大神享大祭大祗五十九官皆执事之人也大宗伯总掌其礼而小宗伯肆师别职同官转相副贰并佐大宗伯陈列祭祀及牲器粢盛故小宗伯于国中则建社稷宗庙之位辨庙祧之昭穆于郊外则兆五帝于四郊四望四类亦如之兆山川丘陵坟衍各因其方而牲齍彛尊之名物涤濯饔防之时备皆其职也肆师毎事皆佐大宗伯故于神祗辨大次小【为三等】而用玉帛牲牷大祭祀展牺牲系于牢颁于职人而徽识【旌书其名】其齍盛展陈其器皿筑【捣之也】鬻【音煑】其郁鬯而兆中庙中掌其禁令使人不犯皆其职也郁人之掌祼器也鬯人之掌共秬鬯而餙之也鸡人之掌共鸡牲而辨其物也夜嘑旦以【古吊反音呌】百官也尊彜几筵有专司之者也天府所掌玉镇【玉瑞】大寳器藏之始祖之庙大祭则陈之以华国也若祭天之司民司禄【二星名】而献民数谷数则受而藏之也典瑞之四圭有邸【圭本也】以祀天旅上帝两圭有邸以祀地旅四望祼圭有瓉【于圭头为器可以挹鬯谓之瓉】以肆【肆觧牲体以祭因名肆】先王圭璧以祀日月星辰璋邸射【矢头鋭穿物曰射】以祀山川也司服之掌王之吉服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希【读为絺】冕祭羣小祀则元冕也典祀之掌外祀之茔域修除【芟扫也】禁跸【遮列禁人不令入】是其政令也守祧掌守先王先公之庙祧而修除黝【读为幽黑也】垩【音恶白也】之也所藏遗衣服祭祀则授之尸也以至于世妇掌女宫之宿戒而庀具所濯溉及粢盛之防也内宗掌加爵之豆笾而佐传其彻也外宗之掌赞佐王后荐彻羞献也而祭享祀之乐则大司乐详之矣而太卜龟人菙【时髓反荆木也灼龟用之故名】氏占人【筮通】人之属亦卜日卜牲所有事也而又有专其职者大祝之所掌六祝六祈六辞六号九祭九【音拜】而小祝凡事佐之也司巫祭祀则共匰主【音丹噐名以共木主】及道布【功布】及蒩【读鉏籍也】馆【筐也所以承蒩】而守瘗牲玉也而又有男巫女巫也大史大祭祀与执事卜日也戒及宿之日与羣执事读礼书而协事祭之日执书以次位常【敎其所当居之处】也小史以书叙昭穆之爼簋也典路掌王及后之五路若有大祭祀则出路赞驾说【赞仆与趣马】也司常建其旗也而又有男巫之俊有学问才智者谓之神仕掌三辰之法以犹【圗也】神祗之居也如此乎官有六而秩宗一官之掌莫重于祭先王之致严于天地宗庙也莫具于周礼一书矣
　　春秋夏四月四卜郊不从乃免牲犹三望【僖公三十有一年臣】按陈祥道礼书曰古者正祭有常数非正祭者无常时故嵗祭天者四诗序曰春夏祈谷于上帝又曰豊年秋冬报则春祈谷左氏所谓啓蛰而郊是也夏祈谷所谓龙见而雩是也秋报月令所谓季秋大飨帝冬报周礼所谓冬日至于地上之圜丘是也凡此正祭也旅类造祷祠之属非正祭也非正者于正祭礼有杀矣周公郊祀后稷以配天宗祀文王于明堂以配上帝故啓蛰龙见之二祭礼亦异数不得比隆焉鲁无冬至大郊之事降杀于天子是以不同则是鲁所行之郊乃祈谷之礼耳上中下辛皆不吉则无可卜矣而有四卜五卜不知其可也经书犹三望者三郊后必望祭若不郊则不当望书犹非礼也天子四望鲁阙其一亦犹不敢用冬至圜丘大郊也四望则四方羣神日月星辰风伯雨师五岳四渎及余山川尽八极之内天之所覆地之所载无所不至矣三望之异同说左氏者以为分野及封内山川说公羊者以为泰山河海说谷梁者以为海岱淮三传皆不以三望为非礼止讥不郊而望之失盖言如此而犹如此甚之之词也若苏氏之说三望也反以为不如此而犹如此幸之之词也误矣







　　御定孝经衍义卷四十八
　　钦定四库全书
　　御定孝经衍义卷四十九
　　天子之孝
　　隆郊配
　　汉孝文皇帝十五年夏四月上始幸雍郊见五帝【秦昭襄王时郊见上帝于雍】
　　赵人辛垣平以望气见上言长安东北有神气成五采于是作渭阳五帝庙十六年夏四月上郊祀五帝于渭阳五帝庙
　　【臣】按汉孝文三代以下之贤君其于郊祀大典不与儒学之臣议行事顾独信辛垣平之诈雍畤既仍秦旧不能有更革反作五帝庙庙则非兆也夏四月则非长日之至也啓蛰也其制复庙重屋上同下异帝一殿面各五门各如其帝则有似乎明堂而又不在季秋之月不闻祖考之配于古何居乎宜武宣之世甘泉泰畤碧鸡金马诸非正之
　　祠继踵而作也
　　成帝建始元年冬作南北郊罢甘泉汾隂祠二年春正月罢雍五畤【秦时名其祭处曰畤】及陈寳祠始亲祠南郊三月始祠后土于北郊【陈仓县寳鸡神祠秦文公时立】帝初即位丞相匡衡言甘泉泰畤紫坛八觚【觚角也】宣通象八方五帝坛周环其下又有羣神之坛以尚书禋六宗望山川徧羣神之义紫坛有文章采镂黼黻之餙及玉女乐石坛仙人祠瘗鸾路骍驹寓【寄也寄生龙形于木也】龙马不能得其象于古臣闻郊柴坛飨帝之义扫地而祭尚质也歌大吕舞云门以竢天神歌大簇舞咸池以竢地祗其牲用犊其席稾稭其器陶匏皆因天地自然之性贵诚尚质不敢脩其文也以为神祗功徳至大虽修精防而备庻物犹不足以报功唯至诚为可故上质不餙以章天徳紫坛伪餙女乐鸾路骍驹龙马石坛之属宜皆勿修衡又言王者各以其礼制事天地非因异世所立而继之今雍鄜宻上下畤本秦侯各以其意所立非礼之所载术也汉兴之初仪制未及定即且因秦故祠复立北畤今既稽古建天地之大礼郊见上帝青赤白黄黑五方之帝皆陈各有位馔祭礼备具诸侯所妄造王者不当长遵及北畤未定时所立不宜复修天子皆从焉及陈寳祠由此皆罢
　　永始三年冬十月复泰畤汾隂五畤陈寳祠初帝用匡衡议罢甘泉泰畤其日大风坏甘泉宫折抜畤中树木十围以上百余帝异之以问刘向对曰家人尚不欲絶种祠况于国之神寳旧畤且其始立皆有神祗感应诚未易动上意恨之又以乆无继嗣白太后令诏有司复甘泉泰畤汾隂后土如故及雍五畤陈寳祠长安及郡国著名者皆复之
　　【臣】按成帝用匡衡言废诸不经之祠正汉兴以来百年之谬是也以刘向之骨鲠忠直而不免于神祸福之见盖亦淮南鸿寳之术有以惑之也罢由衡而复由向君子为向也惜之自绥和以后逓相罢复三十余年间天地之祠凡五徙皆向之初辞有以致之也朱子于平帝元始四年书春正月郊祀髙祖以配天宗祀文帝于明堂以配上帝于五年书南郊岂以百王所同之典礼不以政由新莽而加贬絶之辞欤
　　宋武帝永初二年春二月祀南郊大赦
　　【臣】按裴子野曰郊祀天地修嵗事也赦彼有罪夫何为哉后世如赵宋乃以大礼告成必有思赦礼钜费繁不克时举三年之中旷祀二焉其失甚矣
　　魏孝文帝太和十五年八月正祀典先是魏常以正月吉日于朝廷设幕中置柏树设五帝座而祠之又有探防之祭【探防以卜世数】魏主皆以为非礼罢之移道坛于桑干之隂改曰崇虚寺诏曰国家飨祀诸神凡一千二百余处今欲减省务从简约朝日夕月皆欲以二分之日于东西郊行礼然月有余闰行无常凖若一依分日或値月于东而行礼于西序情即理不可施行昔秘书少监薛谓等谓朝日以朔夕月以朏卿等以为何如游明根等请如谓说从之魏旧制四时之祭皆用仲节至是诏用孟月择日而祭旧制毎嵗祀天于西郊魏主与公卿从二千余骑戎服绕坛谓之蹋坛明日戎服登坛祀毕又绕坛谓之绕天至是亦罢之
　　【臣】按祀典自王郑以后诸儒各言尔志无所取裁歴世纷更皆自以为应经义遵古礼可以施之于一时传之于后世要之倚于一偏而互有得失也观孝文之正祀典既未尝拘牵于众多之议而又能以先王之遗文变易其旧制纲目书此盖有深嘉而急予之之意前此书冬十月魏主始亲祀七庙书秋九月魏作明堂辟雍书春正月魏主祀南郊始备大驾书作明堂大庙后此书九月魏主祥祭于庙十一月魏主禫祭遂祀圜丘明堂飨羣臣迁神主于新庙书魏主始祀明堂书魏主初朝日于东郊魏脩尧舜禹周公孔子之祀书魏主养老于明堂书魏主始耕籍田书魏主南廵祭比干墓书夏四月魏罢西郊祭天书魏主如鲁城祠孔子封其后为崇圣侯书十一月魏主祀圜丘书夏五月魏主祭方泽凡太和一十三年大书特书不一书而足者岂非诚贤君也哉
　　魏孝明帝不亲视朝过崇佛法郊庙之事多委有司諌议大夫张普惠上疏曰臣闻明徳防祀成汤六百之祚严父配天孔子称周公其人也故能馨香上闻福传遐世伏惟陛下天地属心百神伫望故宜敦崇祀礼咸秩无文而告朔朝庙不亲于明堂尝禘郊社多委于有司殖不思之防业损巨费于生民减禄削力近供无事之僧崇餙云殿逺邀未然之报昧爽之臣稽首于外元寂之众遨游于内愆礼忤时人灵未穆愚谓修朝夕之因求祗刼之果未若収万国之懽心以事其亲使天下和平灾害不生者也伏愿淑慎威仪万邦作式躬致郊庙之防亲行朔望之礼释奠成均竭心千畆明发不寐絜诚禋祼孝弟可以通神明徳敎可以光四海则一人有喜兆民頼之
　　【臣】按魏明之所为其去梁武不逺矣万乘之主上承祖考垂则子孙不致严于宗庙祭祀之礼弗肯躬亲而以修除黝垩之物力穷极土木于浮圗眞不敬其亲而敬他人非圣无法大悖于周公孔子者也
　　梁武帝时有请封防稽禅国山【山在防稽郡阳羡县】者上命诸儒草封禅仪欲行之许懋建议以为舜柴岱宗是为廵狩而郑引孝经钩命诀云封于泰山考绩柴燎禅乎梁甫刻石记号此纬书之曲说非正经之通义也舜五载一廵狩春夏秋冬周徧四岳若为封禅何其数也又如管夷吾所说七十二君燧人之前世质民淳安得泥金检玉结绳而治安得镌文告成夷吾又云唯受命之君然后得封禅周成王非受命之君云何得封大山禅社首神农即炎帝也而夷吾分为二人妄亦甚矣若圣主不须封禅若凡主不应封禅盖齐桓公欲行此事夷吾知其不可故举怪物以屈之秦始皇尝封泰山孙皓尝遣兼司空董朝至阳羡封禅国山皆非盛徳之事不足为法古者祀天祭地礼有常数诚敬之道尽此而备至于封禅非所敢闻上嘉纳之因推演懋议称制防以答请者由是遂止
　　【臣】按司马迁史记特立封禅一书班书改为郊祀志学者皆以班为得体要之迁史深逺矣封禅之事前无所据行之者惟秦始皇耳至如管子之书亦不类一人之笔所言封禅事盖亦燕齐之士托为之耳迁之意本谓前此书诗所载惟柴望郊社为正祀自秦防公始作西畤祠白帝至始皇始封禅固已意在言表矣自郑氏笃信纬书引所谓钩命诀云云以证柴望之义而舜典之文遂为方士借口矣若史迁则固未尝以柴望为封禅也梁武帝推演许懋此议称制防以答请者则非必有眞见于经义之不其然与夫管子之或出于伪特以深嗜佛乘其于神仙道流之说殆如氷炭之不相入而屏去宗庙牺牲自絶祖宗血味亦可谓明于此而闇于彼也臣又因以知唐之明皇宋之眞宗皆以东封为润色太平之事耳岂以是为典礼之必不可已哉唐太宗之拒羣臣封禅之请也其始可谓善矣曰卿軰皆以封禅为帝王盛事朕意不然若天下乂安家给人足虽不封禅庸何伤乎昔秦始皇封禅而汉文帝不封禅后世岂以文帝之贤不及始皇耶且事天扫地而祭何必登泰山之巓封数尺之土然后可以展其诚敬乎盖亦辞严而义正矣及羣臣请之不已诏秘书监顔师古等议其礼虽魏徴力持不可而亦止以赏赉不赀给复连年为说纲目于贞观十一年书曰诏议封禅礼其后以星孛太微从褚遂良之言而罢盖由太宗之明故终不为世俗之说所动也













</div>
    <div class="pagination">
<a href="御定孝经衍义_page33.html">上一页</a><span>...</span><a href="御定孝经衍义_page29.html">29</a><a href="御定孝经衍义_page30.html">30</a><a href="御定孝经衍义_page31.html">31</a><a href="御定孝经衍义_page32.html">32</a><a href="御定孝经衍义_page33.html">33</a><span class="current-page">34</span><a href="御定孝经衍义_page35.html">35</a><a href="御定孝经衍义_page36.html">36</a><a href="御定孝经衍义_page37.html">37</a><a href="御定孝经衍义_page38.html">38</a><a href="御定孝经衍义_page39.html">39</a><span>...</span><a href="御定孝经衍义_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
