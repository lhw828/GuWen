<!DOCTYPE html>
<html>
<head>
    <meta charset="UTF-8">
    <title>大学衍义 - 第 13 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大学衍义 - 第 13 页/共 22 页</h1>
    <div class="content">　　生灵向背之由
　　泰誓【周武王伐纣作此以誓众士】古人有言曰抚我则后【后君也】虐我则雠独夫受洪惟作威乃汝世雠
　　臣按武王举古人之言以明民之常情如此也若君民之分岂以虐我而遂雠之哉然君民之分不可恃而民之常情不可不察
　　康诰【武王封康叔于卫作此书告戒之】曰天畏棐忱【棐辅也忱诚也】民情大可见小人难保往尽乃心无康好逸豫乃其乂民我闻曰怨不在大亦不在小惠不惠懋不懋【懋勉也】
　　臣按此成王勉康叔之辞康叔就封有君人之责故告之曰天命不常虽甚可畏然诚则辅之民情好恶大畧可见而小民至为难保然则小民曷为难保耶曰万事之得或以一事之失而召怨万人之恱或以一夫之怨而生乱此其所以难保也然康叔往治其国岂有他哉尽汝之心无自安而好逸豫乃其所以乂民也昔之人或以小失而致怨者故不在大亦或以大过而致怨者故不在小怨之来也非一端其弭怨也无他术惟顺所不必顺勉所不必勉于人情所忽者一不敢忽焉庶几其无怨乎始以天与民并言而终独归之民者民心即天心也能保小民则能保天命矣
　　春秋传谷梁氏曰财尽则怨力尽则怼
　　臣按此亦言民之常情故圣贤之君轻赋敛而不尽其财省徭役而不尽其力
　　齐宣王见孟子于雪宫王曰贤者亦有此乐乎孟子对曰有人不得则非其上矣不得而非其上者非也为民上而不与民同乐者亦非也乐民之乐者民亦乐其乐忧民之忧者民亦忧其忧乐以天下忧以天下然而不王者未之有也
　　臣按为民上者知有宫室之乐为民者亦欲有居处之安因己之乐而图民之忧是之谓与民同乐因民之忧而不敢恣己之乐是之谓与民同忧君之忧乐与民同而民不与君同其忧乐者鲜矣故为人君者不以己之乐为乐而以天下之乐为乐不以己之忧为忧而以天下之忧为忧如此而天下不归者未之有也
　　齐宣王问曰人皆谓我毁明堂毁诸已乎孟子对曰夫明堂者王者之堂也王欲行王政则勿毁之矣王曰王政可得闻与对曰昔者文王之治岐也耕者九一仕者世禄关市讥而不征泽梁无禁罪人不拏老而无妻曰鳏老而无夫曰寡老而无子曰独幼而无父曰孤此四者天下之穷民而无告者文王发政施仁必先斯四者诗云哿矣富人哀此防独王曰善哉言乎曰王如善之则何为不行王曰寡人有疾寡人好货对曰昔者公刘好货诗云乃积乃仓乃裹糇粮于橐于囊思戢用光弓矢斯张干戈戚扬爰方启行故居者有积仓行者有裹粮也然后可以爰方启行王如好货与百姓同之于王何有王曰寡人有疾寡人好色对曰昔者太王好色爱厥妃诗云古公亶父来朝走马率西水浒至于岐下爰及姜女【太王妃】聿来胥宇【胥皆也宇居也】当是时也内无怨女外无旷夫王如好色与百姓同之于王何有
　　臣按此亦前章之意文王发政施仁必先于鳏寡孤独孟子以为此四者天下之穷民而无告者故文王先焉以臣考之不虐无告不废困穷自尧舜已然矣文王治岐之心即尧舜治天下之心也宣王知善孟子之言而自谓不能行者以有好货好色之累而孟子则以公刘太王之事为言以为人君岂能不事储峙之富惟能推此心使民亦有糇粮之积可也人君岂能无妃匹之奉惟能推此心使民亦有配偶之安可也夫公刘非好货也不过居则有积仓行则有裹粮尔而当时之民居者行者亦皆有以自养而无饥馁之虞可见其与民同欲也太王非好色也不过同姜女以来胥宇尔而当时宫中无怨女民间无旷夫可见其与民同欲也公刘太王与民同欲如此王业安得而不兴后世人主私四海之富钜桥洛口储粟山积而民无宿昔之粮侈六宫之奉燕姬赵女充盈馆籞而民多鳏孤之叹其专欲病民如此祸变安得而不作惟仁圣之君享玉食而忧民之不饱于藜藿对嫔御而念民之不足于室家推此之心行此之政其庶矣乎
　　汉文帝时晁错以贤良对策曰三王臣主俱贤故合谋相辅计安天下莫不本于人情人情莫不欲夀三王生而不伤也人情莫不欲富三王厚而不困也人情莫不欲安三王扶而不危也人情莫不欲逸三王节其力而不尽也其为法令也合于人情而后行之其动众使民也本于人事然后为之取人以已内恕及人情之所恶不以彊人情之所欲不以禁人是以天下乐其政归其德望之若父母従之若流水
　　臣按汉初去古未远先秦旧闻犹有存者斯言者非错之言先民之遗言也夫人情之所欲顺之则安扰之则危故虞廷君臣相戒必曰罔咈百姓以従己之欲错之论大抵本此而其敷陈尤详且尽焉然总其要归不过数端曰不穷兵不黩武所以全其生也不急征不横敛所以厚其财也不为苛扰之政所以安其居也不兴长久之役所以养其力也本之以仁行之以恕三王之所谓本人情者如是而已考观汉文之治虽未尽合古而寛仁安静盖庶几焉岂错之对有以发之耶武帝一切反之几至危乱臣故于错有取云
　　唐德宗在奉天【朱泚反上幸奉天】陆贽上疏谓当今急务在于审察羣情羣情之所甚欲者陛下先行之羣情之所深恶者陛下先去之欲恶与天下同而天下不归者未之有也又曰当违欲以行已所难布诚以除人所病窃闻舆议颇究羣情四方则患于中外意乖百辟又患于君臣道隔郡国之志不达于朝廷朝廷之诚不升于轩陛上泽阙于下布下情壅于上闻实事不必知知事不必实上下否隔真伪杂糅聚怨嚣嚣腾谤借借欲无疑阻其可得乎臣谓宜因文武羣臣入参之日陛下特加延接亲与叙言备论祸乱之由明示咎悔之意各使极言得失仍令一一面陈军务之余到即引对匹夫片言采录不遗乃是总天下之智以助聪明顺天下之心以施教令则君臣同志何有不従远迩归心孰与为乱疏奏上无施行贽又言曰立国之要在乎得众得众之要在乎见情故仲尼谓人情圣王之田言理道所由生也时之否泰事之损益万化所系必因人情上下交而泰不交而否自损者人益自益者人损情之得失岂容易哉故喻君为舟喻人为水水能载舟亦能覆舟舟即君道水即人情舟顺水之道乃浮违则没君得人之情乃固失则危是以圣人之居人上也必以其心従天下之心而不敢以天下人従其欲德宗不能従
　　臣按德宗专已欲而咈天下之情是以致建中之乱陆贽恳恳言之犹弗见听唐治自是日衰不明之君可与言哉
　　以上论生灵向背之由
　　察民情
　　田里戚休之实
　　诗采薇遣戍役也文王之时西有昆夷之患北有猃狁之难以天子之命命将帅【天子纣也】遣戍役以守衞中国故歌采薇以遣之其首章曰采薇采薇薇亦作止【作生也】曰归曰归岁亦莫止【莫音暮】靡室靡家【靡无也】玁狁之故不遑启居玁狁之故其次章曰采薇采薇薇亦柔止【薇始生而柔】曰归曰归心亦忧止忧心烈烈载饥载渴我戍未定靡使归聘三章曰采薇采薇薇亦刚止曰归曰归岁亦阳止【十月】王事靡盬不遑启处忧心孔疚我行不来其末章曰昔我往矣杨栁依依今我来思雨雪霏霏行道迟迟载渴载饥我心伤悲莫知我哀
　　臣按此商之末造纣为无道夷狄交侵文王时为西伯以天子之命遣戍役以衞中国非可已而弗已也而遣行之诗丁宁恻怛曰采薇采薇以薇为遣戍之期也薇之生戍者始行薇之柔戍者在行薇之刚戍者将归厯时久而归期缓也曰靡室靡家念戍者之离其配偶也曰不遑启居念戍者之不得安其起居也曰忧心烈烈载饥载渴念戍者以归期尚远为忧而又重之以饥渴也曰我戍未定靡使归聘念戍者之行役未定无与归问其家之安否也曰王事靡盬不遑启处念戍者之勤劳王事不得安其居处也曰忧心孔疚我行不来念戍者之决于死敌忧心虽甚病而此行无归期也末章又言昔我之往杨栁依依春之中也今我之来雨雪霏霏冬之末也征行之久饥渴之害心伤悲而人莫我知凡此皆戍者之情郁结于中不能以自愬者文王乃先其未发歌咏以劳苦之如其身之疾疚焉故范祖禹谓于采薇见先王以人道使人至于后世则牛羊而已矣岂不然哉出车劳还枤杜勤归大抵放此不悉录云
　　东山周公东征也【征三监也】周公东征三年而归劳归士大夫美之故作是诗也一章言其完也二章言其思也三章言其室家之望女【音汝】也四章乐男女之得及时也君子之于人序其情而闵其劳所以说也说以使民民忘其死其惟东山乎我徂东山【徂往也】慆慆不归【慆慆言久也】我来自东零雨其蒙【蒙雨貌】我东曰归我心西悲制彼裳衣勿士行枚【士事也行陈也枚如箸战时所衔】蜎蜎者蠋【桑虫】烝在桑野【烝发语声】敦彼独宿【敦独处也】亦在车下我徂东山慆慆不归我来自东零雨其蒙果臝之实【果臝枯栖也】亦施于宇【施延也】伊威在室【伊威小虫】蟏蛸在户【蟏蛸小蜘蛛也】町畽鹿场【町畽畦陇也为麋鹿之场】熠燿宵行【熠燿萤火也】不可畏也伊可怀也我徂东山慆慆不归我来自东零雨其蒙鹳鸣于垤【鹳水鸟将雨则鸣垤蚁也】妇叹于室洒埽穹窒【穹窒防穴也】我征聿至有敦苦【敦徒端切冏成之状苦苦也】烝在栗薪【谓延于栗木之上】自我不见于今三年我徂东山慆慆不归我来自东零雨其蒙仓庚于飞熠燿其羽【熠燿鲜明也】之子于归【归嫁也】皇驳其马【马之黄曰皇骝白曰驳】亲结其缡【缡恱也】九十其仪【言多仪】其新孔嘉【新新婚】其旧如之何臣按此诗凡四章章首必曰我徂东山慆慆不归我来自东零雨其蒙者序其久戍思归之情闵其归涂阴雨之苦也我之在东未尝不曰归而未可以归故其心念西而悲今既归矣裳衣之敝制而新之愿今以往勿复従事于行陈之间可也彼蜎蜎者蠋则在桑野而敦然独宿者亦在车下此因道涂所见而兴士之独处也次章言果臝之施于宇伊威在室蟏蛸在户町畽鹿场熠燿宵行盖未归之时遐想其室空无人荒凉岑寂而蔓生之实延焉小虫缀焉野鹿游焉固非可畏之物不能不动其怀归之情也三章言天之欲雨也鹳则鸣于垤妇则叹于室盖以夫之在行遇雨念之而叹爱之至也洒埽熏鼠以我之征人行且遂至洁除以待望之切也顾见苦系于薪上因感其夫匏系于外我之不见今三年矣触物兴怀无一念之不在也四章言仓庚于飞鲜明其羽此嫁娶之时也之子于归其马皇驳有文彩也母为结褵送其行也九十其仪仪之多也新婚之喜固可嘉矣旧有家室者相见而喜又何如耶盖男女居室人之至情故一章言其独宿三章叙其久别而四章又以婚之新旧终焉序诗者曰君子之于人叙其情而闵其劳所以说也可谓得诗之本指矣诗之言我皆周公述归士之辞士之蕴于其心而不能言者周公尽发之于言遐想其时上下交孚欢欣感激有不能自已者后世征戍频繁民病于役则有为诗以刺者曰父曰嗟予子行役夙夜无已母曰嗟予季行役夙夜无寐曰王事靡盬不能艺稷黍父母何怙曰哀哀父母生我劬劳此以父子不相保而怨也曰角枕粲兮锦衾烂兮予美亡此谁与独旦曰终朝采蓝不盈一防五日为期六日不詹此以夫妇不相保而怨也曰渐渐之石维其髙矣山川悠远维其劳矣曰匪兕匪虎率彼旷野哀我征夫朝夕不暇此将率戍役以劳苦而怨也与采薇东山之辞大抵畧同然采薇东山上序戍者之情也陟岵诸诗戍者或其家人自序其情也得失之相去顾不远哉今之世兵农虽分而并边之民往往或従征役或任转输饥渴疲劳之殃戚嗟愁苦之态往往有甚于古者自将帅守牧未闻有过而问之者况得上彻于九重之邃乎臣今列之是编者欲仁圣之君轸文王周公之念处宫庭之奥如亲临边鄙之间恤民之忧如己之忧则民亦将以上之忧为忧矣说以使民民忘其死其庶几乎
　　七月陈王业也周公遭变故陈后稷先公风化之所由致王业之艰难也七月流火【流下也火大火心星六月之昏入于地之南方至七月之昏则下而西流】九月授衣【当流火之时为授衣之备也】一之日觱发【一之日十一月也觱发者风寒】二之日栗烈【二之日十二月也栗烈者气寒】无衣无褐【褐毛布也】何以卒岁【终也】三之日于耜【三之日正月也于往也耜田器】四之日举趾【四之日二月也趾足也谓举足而耕】同我妇子馌彼南亩【馌馈也】田畯至喜【田畯田大夫】七月流火九月授衣春日载阳【载始也阳温也】有鸣仓庚【黄鹂也】女执懿筐【懿筐深筐也】遵彼微行【遵循也微行墙下小径】爰求柔桑【爰于也柔桑群桑】春日迟迟【迟缓也】采蘩祁祁【蘩□蒿也所以生蚕祁祁众多也】女心伤悲殆及公子同归【女常悲春欲如贵公子之早妹也】七月流火八月萑苇【预蓄以为曲薄】蚕月条桑【条桑枝落之以取叶也】取彼斧斨以伐远扬【斧斨所以伐远枝之扬起者于此亦预备之】猗彼女桑【小而长条曰女桑】七月鸣鵙【伯劳也】八月载绩【缉麻之名】载载黄【以为祭服衣黄裳】我朱孔阳【朱色光明】为公子裳【以供公上】四月秀葽【草也】五月鸣蜩【蝉也】八月其获【禾之早获者】十月陨萚【谓木叶损落】一之日于貉【谓取狐狸皮也】取彼狐狸为公子裘【同上】二之日其同【同防聚也】载纉武功【纉继也功事也】言私其豵献豜于公【田猎所取也小豕曰豵大豕曰豜大兽公之小兽私焉】五月斯螽动股【斯螽蝗属】六月莎鸡振羽【莎鸡如蝗】七月在野八月在宇【屋霤也】九月在户十月蟋蟀入我牀下【自七月以下皆言蟋蟀自野渐入以避寒】穹室熏鼠【穹隙也室塞也熏去其防】塞向墐户【向北出牖墐涂也所以备寒】嗟我妇子曰为改岁入此室处【改岁大寒将此以处】六月食郁及薁【郁棣属薁樱薁】七月亨葵及菽【亨煑也葵今之葵菽豆也】八月剥枣【剥普卜反击也】十月获稻【稻谓晚収者】为此春酒以介眉夀【自食郁以下皆言养老也】七月食八月断壶【瓠也】九月叔苴【叔拾也苴麻子】采荼薪樗【荼苦菜樗恶木】食我农夫【以上皆农者之食】九月筑圃【筑圃为在今犹然】十月纳禾稼黍稷重穋【后熟曰重先熟曰穋】禾麻菽麦嗟我农夫我稼既同【既同言已聚也】上入执宫功【宫功公室之役】昼尔于茅宵尔索绹【昼取茅夜作索】亟其乘屋【亟急也乘升也】其始播百谷【以布谷在近早修室庐】二之日【十二月】凿冰冲冲【冲冲凿冰之意】三之日【正月】纳于凌阴【冰室也】四之日其蚤献羔祭韭【仲春献羔开冰献于寝庙也韭新出故荐之】九月肃霜十月涤场【涤扫也】朋酒斯飨【两樽曰朋】曰杀羔羊跻彼公堂【公堂人君之堂】称彼兕觥【兕角之觥】万夀无疆
　　臣按周家以农事开国成王幼冲嗣位周公惧其未知稼穑之艰难也故作此诗使瞽蒙歌之宫中【此朱熹说】庶几成王知小民之依不敢荒宁盖与无逸之作同一意也夫农者衣食之本一日无农则天地之所以养人者几乎熄矣惟其闗生人之大命是以服天下之至劳今以此诗考之日月星辰之运行昆虫草木之变化凡感乎耳目者皆有以触其兴作之思是其心无一念不在乎农也自于耜而举趾自播谷而涤场所治非一器所业非一端私事方毕而公宫之役毋敢稽岁功方成而嗣岁之圗不敢后是一岁之间无一日不专乎农也维夫与妇维妇与子各共乃事各任乃役是一家之内无一人不力乎农也织薄于秋求桑于春躬蚕绩之劳以为衣服之计者无所不至犹恐其未足也于貉为裘又有以相之食郁及薁烹葵及菽备果蔬之美以充耆老之养者无所不至犹恐其未足也获稻为酒又有以介之当是时农之所耕者自有之田也而上之人又従而崇奬劝励之故斯人亦以为生之乐而勤敏和恱之气浃于上下不见其有劳苦愁叹之状朋酒羔羊升堂称夀君民相与献酬忘其为尊卑贵贱之殊后世之农则异乎此矣已无田可耕而所耕者他人之田为有司者得无殃害之足矣岂复有崇奬劝励之意故数米而炊并日而食者乃其常也田事既起丁夫之粮饷与牛之刍槀无所従给豫指収敛之入以为称贷之资粝饭藜羮犹不克饱敢望有盐酪之味乎晓霜未释忍饥扶犁冻皴不可忍则燎草火以自温此始耕之苦也燠气将炎晨兴以出伛偻如啄至夕乃休泥涂被体热烁湿蒸百亩告青而形容变化不可复识矣此立苗之苦也暑日流金田水若沸耘耔是力稂莠是除爬沙而指为之戾伛偻而腰为之折此耘苗之苦也迨埀颖而坚栗惧人畜之伤残缚草田中以为守舍数尺容膝仅足蔽雨寒夜无眠风霜砭骨此守禾之苦也刈获而归妇子咸喜舂揄簸蹂竞敏其事若可乐矣而一饱之懽曾无旬月谷入主家之廪利归质贷之人则室又埀罄矣自此之外惟采薪于茅贩鬻易粟以茍活而已若夫桑麻种艺蚕绩织絍劳苦称是而敝衣故絮曾不得以卒岁岂不重可哀怜也哉夫农夫红女之艰勤富室知之者寡矣况士大夫乎士大夫知之者寡矣况贵戚近属乎贵戚近属知之者寡矣况六宫嫔御乎近世张栻入侍经筵因讲葛覃之诗言于孝祖以为周公之告成王见于诗有若七月见于书有若无逸欲其知稼穑之难与小人之依帝王所传心法之要端在于此夫治常生于敬畏而乱常起于骄肆使为国者毎念乎农亩之劳则心不存焉者寡矣何者其必严恭朝夕而不敢怠也其必怀保小民而不敢康也其必思天下之饥寒若己饥寒之也是心常存则骄肆何自而生岂非治之所由兴也与栻之论最为恳至臣愚不佞愿诏儒臣以今农夫红女耕蚕劳勚之状作为歌诗退朝之暇使人日诵于前且绘画成图揭之宫掖布之戚里庶几圣心惕然不忘小民之依而六宫嫔御外家近属亦知衣食所自来勉为勤俭之趋而不狃汰侈之习戒谕守宰勤行劝相毋妄兴徭役以夺其时毋横加赋敛以困其力老农之不能自养者籍之有司大夏隆冬赋常平义廪之粟稍振赡之岁凶赈防先良农而后游手以示圣朝重本之意则民将争趋南亩衣食足而孝悌兴矣惟仁圣埀意焉
　　君牙【周书篇名穆王命君牙为大司徒作此以诰】夏暑雨小民惟曰怨咨冬祁寒小民亦惟曰怨咨厥惟艰哉思其艰以图其易民乃宁
　　臣按夏而雨冬而寒时令之常也而小民惟曰怨咨者非怨天之雨且寒也小民生生之计无时弗艰而于斯时为尤艰此其所以怨咨也厥惟艰哉非深知民间真切利疚者不能言也为有司者当思其艰而为图其易者民乃安矣穆王为周六叶天子生深宫之中而能恫念细民疾苦此孔子所以取于书也然方是时井地之法未坏有庐可居有田可食民之艰已若是而况今乎穷檐败屋穷山旷野暑雨淋淫茅茨不足以自覆风雪凝沍褚絮不足以自温平居终岁勤动曾不得谷其腹隆寒皲瘃罔所营求则坐须穷饿而已岁虽大穰犹不免此一遭艰险则老弱转乎沟壑彊者起为攻剽势所必然民生之艰莫甚今日惟圣明其深轸之
　　汉文帝十二年三月诏曰道民之路在于务本朕亲率天下农十年于今而野不加辟【辟读曰辟】岁一不登民有饥色是従事焉尚寡而吏不加务也吾诏书数下岁劝民种殖而功未兴是吏奉吾诏不勤而劝民不明也且吾农民甚苦而吏莫之省将何以劝焉其赐民今年租税之半
　　臣按三代而后知农民之苦未有汉文若者诏令之下勤勤恳恳然使无实惠以将之则诏令为空文矣惟其方春而豫赐今年之租寛细民之力此其所以为诚于悯农也
　　唐德宗贞元二年上畋于新店入民赵光奇家问百姓乐乎对曰不乐上曰今岁颇稔何为不乐对曰诏令不信前云两岁之外悉无他徭而诛求者殆过于税又云和籴而实强取之曾不识一钱始曰所籴栗麦纳于道次今则遣致京西行营动数百里车摧牛毙破产不能支愁苦如此何乐之有毎有诏令优恤徒空文耳恐圣主深宫九重皆未知之也上命复其家
　　司马光曰甚矣唐德宗之难寤也自古所患者人君之泽壅而不下达小人之情郁而不上通故勤恤于上而民不怀愁怨于下而君不知至于离畔危亡凡以此也德宗幸以游猎得至民家值光奇敢言而知民疾苦固当按有司废格诏书横増赋敛盗匿公财之罪然后洗心易虑一新其政屏浮饰废虚文谨号令笃诚信矜困穷伸寃滞则太平之业可致矣释此不为乃复光奇之家夫以四海之广兆民之众安得人人自言于天子而户户复其徭赋乎
　　臣按赵光奇之言虽唐世之弊政求之今日殆有甚焉常赋之诛求粟则展转增入有输一石而其费至三石者帛则阻却换易有输一缣而其费逾三缣者和籴之强取有仅偿其半直者有不给一钱者其他横敛苛征色目如猬又不与焉是以民虽遭值丰穰曾无伸眉之乐况艰险乎贪官黠胥交为蒙蔽监司牧守不获尽闻况朝廷乎民日以瘠吏日以肥而国家元气日以朘剥长此不已将有瓦解土倾之忧惟仁圣深念焉
　　后唐明宗问宰相冯道今岁虽丰百姓赡足否道曰农家岁凶则死于流殍岁丰则伤于谷贱丰凶皆病者惟农家为然臣记进士聂夷中诗云二月卖新丝五月粜新谷医得眼下疮剜却心头肉语虽鄙俚曲尽田家之情状农于四民之中最为勤苦人主不可以不知也上恱命左右录其诗常讽诵焉
　　臣按聂夷中之诗即臣前所谓预指収敛之入以为称贷之资是也新丝之出以五月而贷以二月新谷之登以八月而贷以五月此犹当时之俗也若今则往往贷于半岁之前矣千钱之物仅得数百或不及其半焉富家钜室乘时射利田夫蚕妇低首仰给否则亡以为耕桑之本迨茧浴于汤禾登于场而责逋者狎至解丝量谷亟以授之回顾其家索无所有矣偿或未足则又转息为本因本生息昔之千钱俄而兼倍昔之数百俄而千钱于是一岁所贷至累载不能偿己之所贷子孙不能偿牒讼一投追吏奄至伐桑撤屋卖妻鬻子有不容惜者矣且人情所望者一稔而岁稔则督逋尤峻竭其庐之入不容锱铢龠合留故昔人谓丰年不如凶年其言似于过激然实农家之真利病也呜呼民生之艰一至于此上之人奈何眂为当然而弗之恤哉唐明宗五季之君而俭约爱民所谓彼善于此者因冯道之对诵夷中之诗恻然若有所感然未闻当时有所施行则亦徒言而已尔故孟子曰虽有仁心仁闻而民不被其泽者不行先王之道也仁圣之君可不念哉
　　周世宗留意农事常刻木为农夫蚕妇寘于殿庭臣按世宗于五季为贤君故能念耕蚕之苦刻木为人朝夕睹之以毋忘细民之艰其视沈溺于富贵之欲一念未尝及田里者相去远矣臣是以有取焉
　　以上论田里戚休之实















　　大学衍义卷二十七
　　钦定四库全书
　　大学衍义卷二十八
　　宋　真德秀　撰
　　诚意正心之要一
　　崇敬畏
　　修巳之敬
　　尧典曰钦明文思【钦敬也】又曰允恭克让【允信也恭敬也克能也让逊也】舜典曰温恭允塞【温恭者和粹而恭敬也塞实也】
　　禹贡曰祗台德先【祗敬也台我也言敬德为天下先】不距朕行【距违也】诗商颂曰汤降不迟【谓应期而生不后也】圣敬日跻【跻进也升也】大雅曰穆穆文王【穆穆深远之意】于缉熙敬止【于美也缉续也熙广也止助辞】臣按尧舜禹汤文武皆天縦之圣而诗书之叙其德必以敬为首称盖敬者一心之主宰万善之本原学者之所以学圣人之所以圣未有外乎此者圣人之敬纯亦不已即天也君子之敬自强不息由人而天也圣人之敬安而行之然成汤之日跻文王之缉熙虽非用力亦若未尝不用其力者盖日跻者进进不已之意缉熙者续续无穷之功此汤文之所以圣益圣也人主而欲师帝王其可不用力于此乎
　　曲礼【礼记首篇名】毋不敬【毋者禁止之辞】俨若思【俨端庄貌人之坐思貌必俨然】安定辞【辞言也】安民哉
　　吕大临曰毋不敬者正其心也俨若思者正其貌也安定辞者正其言也三者正则无所往而不正天下虽大取之修身而无不足故曰安民哉
　　臣按曲礼一篇为礼记之首而毋不敬一言为曲礼之首盖敬者礼之纲领也曰毋不敬者谓身心内外不可使有一毫之不敬也其容貌必端严而若思其言辞必安定而不遽以此临民民其有不安者乎此章凡四言而修身治国之道畧备其必圣贤之遗言与
　　表记【礼记篇名】君子庄敬日彊安肆日偷
　　臣按程颐之说以为常人之情才简束则日就规矩才放肆则日就旷荡学者犹尔况于人君处宫阃之极富贵之奉傥非以庄敬自持凛然肃然如对神明如临师保其不流于放荡者几希彊与偷主心志而言庄敬则志立而日彊安肆则志惰而日偷彊则毅然以进德修业自任视天下之善无不可为者虽天行之健亦思企及一或偷焉则视荫茍安惟知燕嬉娯乐而已赵武晋卿尔一有偷心事功遂以不竞况人君乎臣因推衍其说以为溺心安肆者之戒
　　子路问君子子曰修己以敬曰如斯而已乎曰修己以安人曰如斯而已乎曰修己以安百姓修己以安百姓尧舜其犹病诸
　　臣按孔子答子路之问其言虽甚约其理则极至而无余盖自尧舜以来世相传授惟此一敬臣既列之于前矣至若禹之征苗曰昏迷不恭侮慢自贤启之伐有扈曰威侮五行怠弃三正武王之数纣曰狎侮五常荒怠弗敬谓已有天命谓敬不足行夫尧舜禹汤文武天下之大圣也苗扈商辛天下之大恶也而其所以为大圣大恶之分者敬与弗敬而已君子之为君子其能外是乎子路未知而复问故孔子再以安人安百姓者言之盖修己非求于安百姓而百姓自安理之必然无可疑者然此修身极至之验也故虽尧舜犹病其难曾谓子路而易之乎异时子思作中庸亦曰君子笃恭而天下平程颐推明之曰上下一于恭敬则天地自位万物自育气无不和而四灵毕至聪明睿知皆由此出惟圣明之主深体而力行之则天下幸甚以上论修己之敬臣按自汉以来世之诸儒未有深知敬之为义者惟程颐有曰主一之谓敬无适之谓一又曰整齐严肃则心自一而朱熹又为之箴曰正其衣冠尊其瞻视潜心以居对越上帝足容必重手容必恭择地而蹈折旋蚁封出门如宾承事如祭战战兢兢罔敢或易守口如瓶防意如城洞洞属属罔敢或轻不东以西不南以北当事而存靡他其适【此四言释无适之意】不贰以二不参以三惟心惟一万变是监【此释主一之义】従事于斯是曰持敬动静弗违表里交正【此二言乃箴之纲领】须臾有间私欲万端不火而热不冰而寒毫厘有差天壤易处三纲既沦九法亦斁【九法谓洪范九畴也斁败也】乌乎小子念哉敬哉墨卿司戒敢告灵台敬之为义至是无复余蕴有志于圣学者宜熟复之
　　崇敬畏
　　事天之敬
　　舜典在璿玑玉衡以齐七政【在察也璿珠也七政日月五星也】
　　臣按玑衡正天文之器今浑天仪是也舜方厯试之时纳于大麓【纳入也大麓大山林麓也】而烈风雷雨弗迷矣【不迷错也】使之主祭而百神享之矣逮兹即位犹惧已之未当天心焉察璿玑以揆日月五星之运其循轨耶是天之与我也其失度耶是天之警我也正如人子之事亲候伺顔色惟恐一毫少咈于亲心此大舜事天之敬也
　　臯陶谟天叙有典勑我五典五惇哉【叙次也勑正也惇厚也】天秩有礼自我五礼有庸哉【秩品秩也庸常也】同寅协恭和衷哉【寅敬也协合也衷心也】天命有德五服五章哉天讨有罪五刑五用哉政事懋哉懋哉【懋勉也】天聪明自我民聪明天明畏自我民明威达于上下【上谓天下谓民】敬哉有土
　　臣按帝王居天之位其所职无非天之事者君臣父子夫妇长幼朋友之典其别有五天之所叙也待我而厚君臣父子夫妇长幼朋友之礼其别亦有五天之所秩也自我而不失其常其可不敬乎寅与恭皆敬也君臣一心恪奉天职是谓之和衷有德者天之所命也五服之章则在我有罪者天之所讨也五刑之用则在我其可不敬乎大而命讨之政小而命讨之事勉之又勉是亦敬也天之聪明在民天之明威在民民心所在即天心也天人一理通达无间有民社者其可不敬乎此臯陶之告舜者如此隆古君臣之间讲论政治无一事不本于天无一事不主于敬真后王所当法与
　　伊尹作太甲曰先王顾諟天之明命【先王谓汤也顾谓常目在之諟是也】以承上下神只社稷宗庙罔不只肃【只敬也肃亦敬也】天监厥德用集大命抚绥万方
　　臣按此太甲不惠于阿衡之时也【惠顺也阿衡伊尹之号】故尹作书以汤之所以敬天者告之夫天之明命至可畏也常人视之邈乎幽显之隔圣人视之了然心目之间故常瞻顾而不敢斯须间防惟恐己之所为少咈天意则明命去之推此一心于天神地示社稷宗庙无不祗肃天视成汤之德如此故大命集焉俾任抚安万民之责汤惟敬天天亦睠汤曰顾曰监可见天人之交至近而非远也呜呼为人主者奈何弗敬
　　伊尹申诰于王曰呜呼惟天无亲克敬惟亲民罔常怀怀于有仁鬼神无常享享于克诚天位艰哉德惟治否德乱与治同道罔不兴与乱同事罔不亡终始慎厥与惟明明后先王惟时懋敬厥德克配上帝【配合也】今王嗣有令绪尚监兹哉【监视也】
　　臣按此太甲悔过思庸之后也伊尹犹恐其持守之未笃则儆之以三言使知天道之无私亲惟敬则亲民心之无常怀惟仁则怀鬼神之无常享惟诚则享而终之以敬德之一言盖敬则仁不敬则私欲贼之而不仁矣敬则诚不敬则私欲杂之而不诚矣曰诚曰仁何所用力惟敬而已夫有德则必治与治同道则必兴成汤之敬德至与天合太甲其可不与之同道耶能与汤合则亦与天合矣斯言也岂独为太甲谋万世人主皆当取法
　　伊尹作咸有一德曰呜呼天难谌【谌信也】命靡常常厥德保厥位厥德靡常九有以亡又曰惟吉凶不僭在人【僭差也】惟天降灾祥在德
　　臣按此伊尹将告归之时也太甲处仁迁义伊尹之责塞矣犹虑其德之未一故以斯言儆之曰天难谌者谓今日而善则福之明日而淫则祸之难必信也曰命靡常者有德则归于我无德则去而之人无定在也吉与祥为类德之吉则祥应之凶与灾为类德之凶则灾従之天虽难信然常厥德者必保厥位乃所以为可信也命虽靡常然有吉德者必降祥乃所以为有常也
　　召诰【成王命召公相宅因作诰】呜呼皇天上帝改厥元子兹大国殷之命【纣殷王长子元长也】惟王受命无疆惟休【休美也】亦无疆惟恤【恤忧也】呜呼曷其奈何弗敬又曰天亦哀于四方民其眷命用懋王其疾敬德【疾速也】又曰王敬作所不可不敬德【所居处也】我不可不监于有夏【监视也】亦不可不监于有殷我不敢知曰有夏服天命惟有厯年我不敢知曰不其延惟不敬厥德乃早坠厥命我不敢知曰有殷受天命惟有厯年我不敢知曰不其延惟不敬厥德乃早坠厥命又曰呜呼若生子罔不在厥初生自贻哲命【哲智也】今天其命哲命吉凶命厯年知今我初服宅新邑肆惟王其疾敬德王其德之用祈天永命【祈求也永长也】又曰上下勤恤其曰我受天命丕若有夏厯年式勿替有殷厯年【替废也】欲王以小民受天永命
　　臣按召公一诰丁宁反覆老臣事少主惓惓之心也始则谓皇天上帝改厥元子大邦殷之命盖纣元子也殷大邦也其命若未易改而天遽改之岂不可畏也哉次言今王受命虽有无穷之美亦有无穷之忧盖以天命之靡常而去留之难必此其为可忧也既又举夏商言之谓其既服受天命矣其厯年之永不永我皆不敢知所可知者惟不敬厥德乃早坠厥命此则灼然不诬者也既又以生子喻之凡人之生子其明智其夀考皆定于初讲学则明爱身则夀今王受命之始亦犹子之初生况肇卜新大邑而居之是又一初也天之命以哲命以吉凶命以厯年皆自今日始其可不谨乎既又曰王惟德之用祈天永命夫天命至公不可以求而得也今曰祈天永命何哉盖一于用德乃不祈之祈也然天命至重必君臣同德然后可保故曰上下勤恤恤即所谓无疆之恤也上下一心勤而忧之则夏商之厯年庶乎其可冀矣末则欲王以小民受天永命命在天于小民乎何与盖天无心以民为心者也一篇之中言敬者凡七八曰呜呼曷其奈何不敬曰王敬作所曰不可不敬德曰王其疾敬德言之谆望之切臣故曰此老臣惓惓之心也异时成王享百年之夀而周家卜世过于夏商然后知召公之言真有补于周室
　　文王【大雅篇名】文王受命作周也其一章曰文王在上于昭于天周虽旧邦其命维新有周不显【不显显也】帝命不时【不时时也】文王陟降【陟升也降下也】在帝左右又曰穆穆文王于缉熙敬止假哉天命【假大也】有商孙子商之孙子其丽不亿【丽数也十万为亿】上帝既命侯于周服侯服于周天命靡常又曰无念尔祖【无念念也】聿修厥德【聿述也】永言配命【配合也】自求多福又曰殷之未丧师【师众也】克配上帝宜鉴于殷骏命不易【骏大也】又曰命之不易无遏尔躬【遏止也】宣昭义问有虞殷自天【虞度也】上天之载【载事也】无声无臭仪刑文王【仪法也刑亦法也】万邦作孚【孚信也】
　　臣按此诗周公所作举文王之事以戒成王也首章言文王在上其德之昭明上彻于天与之为一周之有邦自后稷公刘以来绵厯千载可谓旧矣惟文王与天同德故天锡以维新之命焉有周不显盖言其甚显也帝命不时盖言其甚时也诗人之辞类如此德既显矣命既时矣然文王一陟一降常若在上帝之左右而未尝少间此所谓文德之纯也四章言穆穆哉文王缉熙其敬纯亦不已故大命集焉夫以商之孙子其数不止于亿然天命既归于周商之孙子亦皆侯服于周周固尝臣商矣今乃反臣于周可见天命之靡常也故五章之首申言之又呼王之荩臣而告之曰得无念尔祖文王之德乎荩臣者忠诚笃至之臣周公言之欲其申戒于王也六章又言欲念文王惟在述修其德而已能修德则可以长配天命而福禄自来矣孟子曰祸福无不自己求之者商自求祸周自求福天何容心其间哉方有商未失众之时盖尝克配上帝矣今其子孙乃至于是宜以为鉴而自省焉则知天命之难保矣末章又谓命之难保毋使仅及尔躬而止周至成王再世尔周公已忧其命之不延而欲成王布昭善问而度商之所以失天命者盖博询众言然后知商之所以亡知商之所以亡则知周之所以兴矣读毋遏尔躬之一语至今犹使人凛然震惧况周公亲言之而成王亲听之乎亦犹尧之告舜曰天禄永终也以后世言之必且谓此不祥之语而古者君臣更相告戒不讳危亡如此斯其所以不危亡也篇将终乃防之曰凡欲配命者当法天然天无声臭可求惟法文王则合乎天而万邦所以信服也文王之诗七章盖周公亲笔后之王者欲保天命所宜列之屏幛书之简牍昼读而夜思之则将若上帝之实临其上虽欲斯须之自放有不可得惟圣明其深念之
　　大明文王有明德故天复【去声】命武王也明明在下赫赫在上天难忱斯【忱信也】不易惟王天位殷适【纣殷之正适】使不挟四方【挟谓挟而有之】其三章曰维此文王小心翼翼【翼翼恭顺貌】昭事上帝聿怀多福【怀来也】厥德不回【回违也】以受方国其七章曰上帝临女无贰尔心
　　臣按明明在下指君德而言赫赫在上指天命而言君有明明之德则天有赫赫之命矣观赫赫在上之言则其威明可畏曾不违咫尺之间此天之所以为难忱而为君之所以不易也以商纣言之所居之尊则天位所传之正则殷适一旦失道虽欲挟四方而有之有所不能此与召诰皇天改厥元子之命同意皆所以深警成王也既言商纣之失又言文王之得谓其小心恭顺以昭事上帝遂能怀来百福由其德不违于天故天使膺受四方之国此又所以深勉成王也上帝临女无贰尔心此言武王以诸侯伐纣众寡不侔所恃者上帝之临而已汝者武王自谓也商纣无道天命讨之其可以强弱贰其心乎此二言也虽为伐商而发然玩其辞则若上帝实临其上人主而能时时诵味则非心邪念自当潜弭于防防之中矣岂小补哉
　　敬之【周颂篇名】羣臣进戒嗣王也【嗣王成王】敬之敬之天维显思【显明也思语辞】命不易哉无曰高高在上陟降厥士【士与事同】日鉴在兹
　　臣按成王即政之初羣臣进戒首以敬天为言盖帝王所当尊者莫如天所当従事者莫如敬故重言以求其听夫天道甚明不可欺也天命惟难不易保也昧者徒曰髙髙在上不与人接而不知人君一升一降于事为之间天之鉴视未尝一日不在此也岂可忽哉当时羣臣之学以格心为主故其言纯粹如此人主宜深味之
　　我将祀文王于明堂也伊嘏文王既右享之我其夙夜畏天之威于时保之
　　臣按此即孝经所谓宗祀文王于明堂以配上帝者也此颂作于成康之时古人谓受福曰嘏夫既受福于文王而享吾之祭矣然岂敢自满哉必也夙兴夜寐亹亹怵惕畏天之威于是以保其天命尔后世人主一行郊祀明堂之礼类哆然有矜大之心如汉武诸诏是也其视我将之颂可愧多矣
　　板【变大雅篇名】凡伯刺厉王也【厉王周无道之君凡伯其臣也】其卒章曰敬天之怒无敢戏豫敬天之渝无敢驰驱【渝变也】昊天曰明及尔出王【尔指王而言出王出入往来也】昊天曰旦【旦亦明也】及尔游衍【衍犹逸也】
　　臣按迅雷烈风之属天之怒也日食星变之类天之渝也人君为天所子其事天如事亲然亲之容色少有不怿人子当痛自咎责敢有轻忽傲慢之意耶天之变异有少失常人君当深自戒惧敢为戏渝驰驱之失耶易之洊雷震曰君子以恐惧修省孔子于迅雷风烈必变而记礼者亦曰若有疾雷迅风甚雨必变虽夜必兴衣服冠而坐古之人主于日食星变之类必减膳彻乐或责已求言凡皆所以示敬也然天道昭明凡人君出入往来之顷优游暇逸之时天之监临无乎不在又不待变异失常然后当知警也吁此文王在帝左右之事而凡伯乃以刺厉王古之忠臣不敢谓君不能类如此惜厉王之终不悟也
　　以上论事天之敬










</div>
    <div class="pagination">
<a href="大学衍义_page12.html">上一页</a><span>...</span><a href="大学衍义_page8.html">8</a><a href="大学衍义_page9.html">9</a><a href="大学衍义_page10.html">10</a><a href="大学衍义_page11.html">11</a><a href="大学衍义_page12.html">12</a><span class="current-page">13</span><a href="大学衍义_page14.html">14</a><a href="大学衍义_page15.html">15</a><a href="大学衍义_page16.html">16</a><a href="大学衍义_page17.html">17</a><a href="大学衍义_page18.html">18</a><span>...</span><a href="大学衍义_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
