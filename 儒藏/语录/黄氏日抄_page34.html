<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 34 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 34 页/共 162 页</h1>
    <div class="content">　　传谓疑其贰于吴也然此楚之无防也时吴方张
　　公如晋
　　传载其自郊劳至赠贿无失礼女叔齐言是仪也不可谓礼
　　夏莒牟夷以牟娄及防兹来奔
　　鲁三岁之间取莒之郓取莒之鄫今又纳其叛臣之二邑莒日削而季氏日强矣
　　秋七月公至自晋
　　传载晋侯以莒之愬欲止公范献子不可乃归之是几为季孙所累也
　　戊辰叔弓帅师败莒师于蚡泉【蚡扶粉反】
　　传载莒人来讨而败之蚡泉蚡泉鲁地也
　　秦伯卒
　　秦景公立四十年卒高氏集注曰史失其名
　　冬楚子蔡侯陈侯许男顿子沈子徐人越人伐吴髙氏曰楚再合诸侯伐吴也越始见于经赵氏曰吴自襄十四年至是凡四受楚兵吴养锋戢锐栢举之役一战及郢愚按自合晋楚之成诸侯虽不为晋伐楚而常为楚伐吴未见兵之可弭徒为夷狄役耳
　　六年春王正月杞伯益姑卒
　　此杞文公盖晋平公母之兄弟也
　　葬秦景公
　　秦入春秋至此始书葬盖往防葬也
　　夏季孙宿如晋
　　传谓拜莒田也高氏集注谓谢前年取莒牟夷叛邑也然则宿之营私无礼甚矣左氏以其辞加笾为知礼何哉
　　葬杞文公
　　往会葬也
　　宋华合比出奔卫
　　传载太子佐恶寺人柳华合比曰我杀之柳乃坎用牲埋书诬合比将纳亡人之族既盟矣公使视之有焉乃逐华合比按宋平信寺人伊戾之谮杀太子而亨伊戾矣今不知戒复信寺人柳之防
　　秋九月大雩
　　旱祭而僭
　　楚防罢帅师伐吴
　　楚于是伐吴者凡五传载其败于房钟
　　冬叔弓如楚
　　木讷曰诸侯两事晋楚季孙宿如晋则不得不以叔弓如楚愚按弓即宿私人两事晋楚皆季孙专之此时公已无预乎鲁政矣
　　齐侯伐北燕
　　将纳北燕伯然取赂而还
　　七年春王正月暨齐平
　　左氏谓燕与齐平承上文也自谷梁以后诸家皆谓鲁与齐平岷隐以定十年及齐平为比木讷以下文叔孙婼如齐涖盟为证高邮孙氏谓襄二十四年我侵齐二十五年齐伐我齐鲁之好遂絶至是和平之后叔孙婼如齐涖盟足明齐鲁为此平也武夷胡氏谓是时昭公结婚强吴外附荆楚其与齐平葢齐求之而许之平也说皆有理惟陈止斋说同左氏姑两存之
　　三月公如楚
　　传载楚子欲诸侯落成章华台防啓疆召公而往
　　叔孙婼如齐涖盟
　　集注谓以暨齐平故往涖盟
　　夏四月甲辰朔日有食之
　　阴干阳也记灾
　　秋八月戊辰卫侯恶卒
　　卫襄公立九年卒卫孙林父以戚叛归晋晋尝为林父执襄公今襄公卒晋恐失诸侯乃还其田
　　九月公至自楚
　　三月而往九月方归此行也传载孟僖子不能相礼
　　冬十有一月癸未季孙宿卒
　　宿者季友之孙季孙行父之子友以贤称行父以俭称至宿横矣自友受费而始封及行父城莒之诸郓二邑而费始大至宿四分公室取其二传其子意如逐昭公废国储而鲁几皆为季孙之有矣
　　十有二月癸亥葬卫襄公
　　五月而葬
　　八年春陈侯之弟招杀陈世子偃师夏四月辛丑陈侯溺卒
　　左氏载陈哀公元妃生偃师二妃生公子留下妃生公子胜哀公疾二妃属司徒招与公子过杀偃师而立留公忧恚而缢
　　叔弓如晋
　　左氏称贺晋成虒祈之宫也史赵曰可吊也而又贺之岷隐云时楚师灭陈晋不复问乃成虒祈之宫而鲁复遣贺甚矣中国之不竞也
　　楚人执陈行人干征师杀之陈公子留出奔郑
　　干氏也徴师名也陈使以哀公之死赴于楚陈公子胜愬于楚楚诘哀公死之故而杀之然于行人无预楚杀之将求衅以灭陈尔公子留越次而立惧讨故奔
　　秋搜于红
　　左氏载秋大搜于红自牟根至于商卫革车千乘诸儒多言春搜也而秋兴之非时也木讷曰此三家既分公室故借搜田之礼以数军实也春搜者猎之浅秋狝者猎之深姑浅猎而寡获以示不贪于弋猎其实则数军而已
　　陈人杀其大夫公子过
　　招与过同杀太子偃师今归罪于过而杀之招自洗也
　　大雩
　　旱祭之僭者
　　冬十月壬午楚师灭陈执陈公子招放之于越杀陈孔奂葬陈哀公
　　楚乘陈之乱而灭之公子招杀偃师致乱者也反放之陈孔奂不闻其罪也反杀之既灭其国而又葬其君是其君无罪也楚之不道甚矣皆始于向戍谋弭兵中国不得复问而恣夷狄之为也
　　九年春叔弓会楚子于陈
　　左氏载叔弓宋华亥郑游吉卫赵黡会楚子于陈许氏曰楚既灭陈威震诸夏故无所号召而诸国之大夫自往会之
　　许迁于夷
　　传称楚迁之也葢避郑也自叶又迁
　　夏四月陈灾
　　陈既亡矣火作其国陈虽灭而名存故曰陈灾左氏载郑禆灶谓此陈复兴之祥也
　　秋仲孙貜如齐【俱缚反】
　　木讷曰貜蔑之子速之弟速无适子以弟貜后貜幼速庶子羯摄之襄三十一年羯卒貜乃嗣爵今始见经齐既平鲁故貜修聘杜氏注自叔老聘齐至今二十年始修聘
　　冬筑郎囿
　　桓四年狩于郎庄三十一年筑台于郎今又筑为囿许氏谓危辱已兆而筑囿非时见公之志荒张氏谓季孙意如逢君以耳目之娱而日窃其权也郎在鲁南门
　　十年春王正月夏齐栾施来奔
　　传称栾高陈鲍皆齐大族至是栾高二氏以嗜酒信内取败为陈鲍所逐栾施高彊来奔陈鲍二氏分其室陈氏始大注云高彊不书非卿也
　　秋七月季孙意如叔弓仲孙貜帅师伐莒
　　此季孙欲自封殖也诸家以三卿并出多谓鲁舍中军止存三军惟陈止斋曰此四分公室叔弓为意如贰也木讷亦谓叔弓别族乃叔老之子叔肹之孙不在三家之数伐莒之师季孙将上军叔弓佐之貜为戎右尔鲁乘莒乱取郓田纳牟夷而得牟娄及防兹无怪莒有蚡泉之师也叔弓且乘其不备而败之矣今又三大夫并出此固皆意如之为也
　　戊子晋侯彪卒九月叔孙婼如晋葬晋平公
　　晋平公立二十六年卒
　　十有二月甲子宋公成卒
　　宋平公立四十四年卒
　　十有一年春王二月叔弓如宋葬宋平公
　　集注谓卿会诸侯之葬为过礼礼惟使大夫
　　夏四月丁巳楚子防诱蔡侯般杀之于申楚公子弃疾帅师围蔡
　　按传蔡般虽弑立而楚防在申诱至般醉而杀之刑其士七十人卒围之灭其国夷狄行无道已甚先儒谓春秋所以各斥其名此理晓然不待言凡例也
　　五月甲申夫人归氏薨
　　注昭公母胡女归姓
　　大搜于此蒲【比音毗】
　　诸家皆以大搜为越礼木讷曰非也天子六军鲁安得六军以僭天子哉大阅大搜皆田猎教兵之名天子诸侯所同特论其所以搜之故葢三家数军实以倾民心非为田猎以共宗庙宾客充君之庖也愚按説者讥昭公居母丧而搜亦非也兵已不属昭公矣
　　仲孙貜会邾子盟于祲祥【祲子鸩反】
　　初邾悼公屡困于鲁不得已而襄二十八年来朝昭元年悼公卒庄公立未通于鲁故貜与之修好
　　秋季孙意如会晋韩起齐国弱宋华亥卫北宫佗郑罕虎曹人杞人于厥憗【鱼靳反】
　　传谓谋救蔡也晋使狐父请蔡于楚弗许许氏曰遣使请命示之不能使楚益骄此韩起之罪也赵氏曰于时楚实暴横晋久不振圣人不责其不能救讥其无实而取名也愚谓晋一切逊楚楚屡灭国而晋不问此平公之为也今昭公初立犹知蔡之当救而力未能其志可念未必以此取救之名其弊葢自盟宋弭兵来矣惜哉
　　九月己亥葬我小君齐归
　　齐諡也
　　冬十有一月丁酉楚师灭蔡执蔡世子有以归用之传载楚子灭蔡用隐太子于冈山师氏曰春秋书灭国多矣未有如此其暴者愚谓灭人之国执其人以代牲岂有人道而可责也哉
　　十有二年春齐高偃帅师纳北燕伯于阳
　　高偃高傒之孙也阳燕邑也齐桓公昔尝为燕辟地燕伯今失国谓齐为大国故来奔也石氏曰以三年奔齐六年纳之弗克受燕赂也至此又六年矣再纳之不曰于燕未能得燕也然则燕伯十年于外不知其所终也
　　三月壬申郑伯嘉卒
　　郑简公背楚归晋子产相之弭兵之后两事晋楚在位三十六年民不被兵春秋之贤诸侯也
　　夏宋公使华定来聘
　　通嗣君也亦报叔弓之会葬也
　　公如晋至河乃复
</div>
    <div class="pagination">
<a href="黄氏日抄_page33.html">上一页</a><span>...</span><a href="黄氏日抄_page29.html">29</a><a href="黄氏日抄_page30.html">30</a><a href="黄氏日抄_page31.html">31</a><a href="黄氏日抄_page32.html">32</a><a href="黄氏日抄_page33.html">33</a><span class="current-page">34</span><a href="黄氏日抄_page35.html">35</a><a href="黄氏日抄_page36.html">36</a><a href="黄氏日抄_page37.html">37</a><a href="黄氏日抄_page38.html">38</a><a href="黄氏日抄_page39.html">39</a><span>...</span><a href="黄氏日抄_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
