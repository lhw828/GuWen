<!DOCTYPE html>
<html>
 <head>
  <meta charset="utf-8"/>
  <title>
   黄氏日抄 - 第 156 页/共 162 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄氏日抄 - 第 156 页/共 162 页
  </h1>
  <div class="content">
   大禹无祠洛以为祠召伯无祠甘棠以为祠叔子无祠岘山以为祠祠果庙貌云乎哉人心感慕之所在祠之所在也然好恶必合于天下之公而议论当定于百年之久吴人怜其忠而祠之者君子谓在建不当施而濡沫市恩绘像祠列者先儒亦尝檄去之虽其有祠惟其祠欤维广德为郡垂三百年名宦流芳者踵相接而市巷僧庐之所祠反或非四方士大夫之所识咸淳三年今户部侍郎检正常公懋为之守始择其功德着在民心名节焜耀史册参之天下而合要之百年而定者自范文正公而下得十人若龙圗孙公觉崇禧朱公夀昌諌院钱公公辅司谏孙公谔待制陈公次升敏节常公安民驾部洪公兴祖丞相董公槐兵部康公植各以其治行刻之后而系之賛用代肖像合而祠之郡西横山之东西山真公德秀尝以部使者驻节此邦赈恤恳恻民到于今思之亦引而祠之十人之列堂宇沈沈门庑翼翼山明水冽松竹如云先贤之清风遗韵如将挹而见焉岂惟揭防妥灵永慰邦人之思崇德尚贤足示方来之劝庭隂也知日月之行岩花也占天地之春一斗大垒得贤之多尚如此我国家所以涵养成就用敷遗四方休者又何如哉常公属震为记震故不敢终辞而窃附其欣幸之意如此公节敏曾孙遗爱方新功名鼎盛所以增光前文人者未央也尚俟后之人续书咸淳五年六月五日记
　　万山楼记
　　爱山必山居乎晴岚暖翠坐卧常对矣然层峦疉嶂际天无极者或隔于近而反不见也爱山不山居乎遥岑寸碧极目如画矣然岩花涧草与时俱芳者或阻于逺而邈不接也然则二者宜何如而可兼哉桐川赵君平叔居郡西二十里之琴山山势周折如盘谷一步一形一曲一竒君为之出其心匠助成天巧纡余为径参错为亭崖石斵而泉溜清松竹茂而烟云郁竒花异卉与山低昻清香翠阴随地拍塞山居之乐君既饫之而犹以为未惬也又复作危楼百尺于翠微之上栏槛一成山外之山羣入或飞如龙或踞如虎或连如城或断如壁或独立如天柱平者如案防者如鞍齐而展者如屏幛如千兵万马倒仗伏谒如翠浪碧涛排空层起嶙峋崒嵂宛转相因无一不为此楼之有而今殿院章公为大书其扁曰万山楼夫然后起居习服在山周览縦观亦在山近之既得其趣味之真逺之复不失其意象之大爱山至此始兼得其全焉抑君亦何为爱之不已若是哉夫山于天地间为物最厖硕草木之所生禽兽之所蕃寳藏之所兴古称出云风通气于天地之间而国家以成是仁者所以乐山是固非局于防观之娯而昧于造化之仁者所能体认而兴起也君于庚子嵗首助贤太守发廪振饥继是郡凡有事将利于民君必协助唯谨恩信洽于闾里声名动于缙绅而君之子亦妙年掇髙科此其于仁几于种而获矣然则登斯楼也林壑弥望生意濈濈云出于山又从而雨泽之得无当思仁增而益厚者乎必如是然后万山与吾一心矣咸淳五年五月日四明山黄震记
　　山阴县重建主簿防记
　　越为浙以东最大郡山隂为越之附城最近邑簿领为最卑官郡大则事繁邑近则事先及官卑则事于是乎委况今之越汉之南阳乎事抑可知矣习庵先生之弟之子陈君若余倩也为簿此邑始颇难之余亦颇意其弱不胜独其兄今总饷淮西户部公曰可也是弟足与为善往逾年士民果安之明年长吏果交荐之又明年书来则请记官舍之成其说尤有足诵味者说谓簿僦屋而居已四十年咸淳二年春蜀人迦君应起始访旧基营一堂二内前植之门后缀之庖湢邑大夫王君宗洙嘉其能有立助之钱七百缗又助之建防事三楹烟芜久秽之区气象方骎骎日以辟不幸皆未及落成迦君以忧去若以蕞尔者骤承之凛乎虑垂成之易坏前人之志不克终而邑大夫之赐孤也攻苦辍俸分毫以葺乃户乃牖乃涂塈茨区区此心不过除风雨以庇朝夕保栋甍以授方来尔岂更梦及增饰哉邑士刘鹏飞见若屋渐以就而民不知役似有以察其区区者治材斵石俄辇以来如世俗施浮屠氏之为己而闻风相助者踵至若乃以之甃中唐以免泥潦新吏舍以肃文书立神祠以妥灵佑而来助者犹未央也又以之作虚当防事之东取明道先生为上元簿日存心爱物之语扁曰存心以朝夕景仰其间丹雘一新花竹交映朝晖夕霁相与发挥若虽不敏顾之犹欣然有契向非越之人情风俗之厚其谁与成此愧若之本不足以致此于人尔余读之惊且喜曰然则孰谓郡大邑近者之卑官不可为耶孰谓南阳帝乡之不可问耶又孰谓世降俗漓人心之不可以旦夕感耶然余每观世之征需于民文移如火棰楚纷尘犹或未之应君何以独能不求而得也岂天下事果存乎其人而已耶岂人心不可强其应惟其不求此所以得耶岂豪举大言之士未必有实而弱不胜衣者固自月计之有余耶是则余之始意其弱者正其足与为善之资户部公谓其足与为善者葢其有得于家庭讲习之素而君名堂以存心或者此其得人心之本也敬诵存心之义以相发可乎夫心之説有二古人之所谓存心者专此心于当用之地也后世之所谓存心者摄此心于空寂之境也造化流行无一息不运人得之以为心心即造化也亦不容一息不运心岂空寂无用之物哉心之德为仁仁之施为爱以之亲亲而亲以睦以之仁民而民以化以之爱物而物以育感无不应理有固然如君所得于越之人士亦明效之芽甲矣世乃有游手浮食之徒株坐摄念亦日存心而外照其所以亲亲仁民爱物者是既失心之良固无足责奈何士大夫习溺于见闻之久歆动于空虚之文亦将遗落世事而独求其所谓心迨其心迹冰炭物我参商作之不应刑罚滋章所谓老子之弊流为申韩者一人之身已兼备如是尤人之不我应得乎二说交驰几微一髪近世慈湖先生杨元公教学者专指心之精神是谓圣或者亦不无疑焉然此语于传谓吾夫子所以教子思也使之推数究理周其所察则精神云者正其心之用与世之摄置此心于无用者正相南北与程子所谓存心爱物者正自符契故慈湖为郡教化兴行习庵学于慈湖爱人利物之政至今在人耳目要其行事则可以推其所以言心者矣而君今日知所存心以得越之人士之心亦岂无所自来哉故并之愿益懋之以昌君之家学使后之来者皆知以心感心则越之人士岂特报施于君者为然君又岂特得于越之人士为然咸淳五年己巳嵗五月日记
　　居易俟命之奥记
　　士有韦编夜灯吾伊自适视富贵为傥来物者有征帽黄埃驱驰不惮谓功名在万里行者譬之求玉者登山采珠者入渊所向各不同未闻其兼得江西宋达甫年少气锐方挟其嚣嚣者游天下一日邂逅余金陵乃属余记其居曰居易俟命之奥是结驷之子贡自称陋巷之顔渊也其情耶其名耶其倦逰而悔取佩韦之义自矫耶余既辞再三不获则疏其义以告曰易者日用常行安于我而本无事者也命者得丧穷通制于天而不可必者也自昔士君子子弟吾职诗书吾业耕桑陇畆吾养外是庸何知故居易者君子之事也俟命者非君子之心也自或者徼幸之念生子思子始不得不为俟命之说以形之俟之为言若曰聴其自然云尔岂居是易将以俟是命也哉子思之学传之孟子观其发挥槩可互见如曰得之有命也曰君子不谓命也曰居之安则资之深而经德非以干禄也然则君子知有居易而已命亦何以俟为况居易而俟又君子成德之事用之则行舍之则藏在我者沛其有余在天者斯随其所遇吾侪小人学之未讲所谓如或知尔则何以哉方其居易之时正惧无以副天之命具虽其有命尚当审之茍不以其道而得之宁辞富贵而就贫贱又非可槩曰俟之而已也余方为是凛凛达甫其然之否耶咸淳己巳九月五日慈溪黄震记
　　临安府昌化县重建平籴仓记
　　国家六飞南来控浙右沃壤稻粱之富甲天下足厚养吾元元为异日恢中原基本列圣相承加惠赒防如家人父子视其饥渴而饮食之恩意每每先四方矣昌化正行都支邑乃逺介徽严万山间犹独苦籴价涌此非分牧者责而谁责然士大夫孰不知推广圣天子德意而犹若此者非他邑小力凋虽欲预籴而时出以抑价不能也非然则餫道由浙江虑泄外境例有禁虽请籴不许也非然则经画甫成去即干没于胥吏人之手虽欲久其不获也淳祐壬子嵗黎君宣昭为宰尝节县用积楮币五万计白大尹通治餫筑仓县西门曰平籴阖邑方嘉頼君既去仓不幸回禄及之吏因并碎记石灭其踪籴本无一钱存呜呼力之凋者蓄之裕矣籴之遏者谒之通矣行之未几尼之已至三嵗辄易之官果无以胜世世长子孙之吏则山居谷汲而草木食者何时得与都人士比耶必有视饥由己切切然为无穷思者乃可尔后十有四年卫君植来日攅眉民食曰吾民独非畿内赤子乎前令尹岂无以圣朝加惠畿内根本之心为心者乎访之果得黎君记墨本即按之以责偿干没之吏复痛节县用之尚可节者以附之视黎君更多其半以乞籴大尹不可则转籴之邻邑陆行而担负谋什一积者重立仓贮之春而夏市而乡计户出粜价用复平民虽以为感君犹以为傔曰籴之邻邑孰若径籴之浙右之为价廉也民虽以为喜君方以为忧曰观之黎君又孰知吾今日之事为必可乆也戊辰嵗九月秩满如京遂靣白之今大尹侍郎潜公说友曰某不敢以己去忘百姓潜公感其言慨许之通籴如君请继君者方将借以施无穷明年冬君与余同僚桐川尚属余记其事信乎君之视饥由已切切然为斯民思者滋无穷也余惟三代无平籴法非不平籴也井田家私百畆民固无俟于籴籴又何俟于平井田渐坏民不免籴平籴自管夷吾始矣然为强国计也未必为仁民计也为仁民计而平籴者我朝也平籴以仁民冀复承平之旧者我朝南渡也昌化去天咫尺独若盛夏之有靡草然至黎君而后能平其籴至卫君而后能久其平使分牧者人人卫君其心也吾国基本日以厚圣朝之仁天下者无或壅而不通恢复中原有日矣岂乆于东南哉君吴门人大参文节公犹子有家学熟典刑故其设施关大体如此咸淳五年十一月朔奉议郎添差通判广德军兼管内劝农营田事黄震记
　　止庵记
　　咸淳庚午秋余防试绍兴府初识校文官天台舒君汉章明爽好修之士也属余作止庵记谓将朝夕助观省余谢再三不获则告之曰知止不殆此老氏之所谓止退全一己之言也大学之道在明明德在新民在止于至善此孔门之所谓止兼善天下之义也汉章方以孔门之学身岂有取于老子者哉亦相与讲明至善之所在耳大学自为人君止于仁至与朋友交止于信虽所止之目凡五要不过举其大以槩其余实则一事一物之微一举一动之暂无非天理之流行则亦无非至善之所在皆不容不求其所当止之地也虽然人必有所不止也然后能得其所止一或自止则志念頽惰工夫不续人者一杂天者已扰而何止之有故夫子曰吾见其进也未见其止也汉章试深思而实体之当有不容自止者毋但曰止而已云
　　绍兴府添差通判防龙山堂记
　　越自秦望山拥千岩万壑之秀奔驶莫遏每偃辄极而融结城雉万堞中昻昻乎若踞世以其形似名卧龙山龙之首距水水之外再起小圎峰名火珠则绣衣使使节驻之龙之尾天矫出水上林麓特秀则西园台池之胜丛之龙之右脇南向为府治而其左则贠外丞之聴事亦南向挹之且因其稍逺而却视也又反得尽见其全朝霏暮霭出没万变观者转状疑飞动至或风起云涌急雨随至则变化奋迅势几逼轩窗故古人复作堂胜处而扁之曰龙山咸淳六年夏五予易地此来与余侯交杯洗爵其上时侯方葺治一新风景益胜然堂扁则侯已取别驾宜英儒之句改曰宜英矣予问故侯慷慨言曰子独不闻五乳峯下卧龙石乎晦翁先生为绘诸葛公像而记之曰来者尚有以识予之意知晦翁之所以绘诸葛则知吾之所以名宜英子但为我记之斯意也岂无来者识予竒其言因记之以俟人中龙侯名垓字元畅三衢人丞相忠肃公曽孙予则慈谿黄震东发
　　绍兴府万栁塘记
　　钱塘江涛之壮名天下其东自海门分而入长山龛山两崖之间者实趋越之新林其地窊以曲长风巨浪日夕舂撞其下岂惟居民凛凛动与天呉海若争疆界越东南大都防为畿内辅藩今又为帝乡往来行都者总总无不由此途出其所关系又岂偏州下邑利害止于一方者比哉咸淳六年庚午秋海溢浙东新林被虐为甚岸址荡无存矣太守刘公具以其状闻朝廷亟为遣吏经度议改筑新塘计费用石当缗钱三百万用士费十之一公以力未及石请用土而故地莽为一壑潮汛欱忽土立辄冲去公亲临按视祷之神曰此朝廷所加念者愿有以相之未几沙果骤涨始得立巨松数万如栉为外捍吏民驩噪畚锸云兴四阅月而工役就其髙逾丈其广六丈其长千九十丈横亘弥望屹若天成公率僚吏行塘上酾酒相贺曰非朝廷之赐不及此而川后效灵其忠亦不可忘也命立之祠且植栁万株大书其扁曰万栁塘以冀嵗久根蟠塘以益固既而念不可忘日葺也复请之朝籍新林寨兵属之西兴都廵检使任责焉葢公虽力未及石而塘之坚致殆不减石矣然闻自昔帝王之建都定邑未有不因长江大河之胜而自昔水势之冲横侵轶反多见于盛帝兴王之时是岂有他哉水之东西靡定本其常性世治日久则濵涯皆生聚故水至辄易为患如河决不闻于他时而独闻于商周西汉及我朝之隆是其证已我朝自驻跸钱塘距水弥切楼台百万多畴昔海变桑田之地凡司为隄障者葢无所不用其极越去行都咫尺实共此江涛汹涌之险水性匪西即东利害每相关又宜何如其为隄障哉顷嵗庚子潮齧钱塘辇石而后奏全功今嵗在庚午适三十年是为天道一小变今日之东齧新林即前日之西齧钱塘者也虽赖余福之所覃鱼龙百怪已帖息必欲为久安计尚惟后之人因公之志续公之功辇石如钱塘尔公名良贵东嘉人时以太府卿直华文阁出守董其役者参议官金华巩公名桂明年辛未二月十日记
　　长兴县主学防题名记
　　县之有学于教养为最切葢士方少长闾里闻见未杂父诏其子兄率其弟必先使挟策防县学于斯时也蚤正而素定之是水方出而澄其源木初生而培其本关系异日之成就夫岂小小我朝深察其所以然故凡县无不置之学士大夫亦深体其所以然故凡有位于县者无不振职于学如明道之宰扶沟如晦翁之仕同安休风善教至今闻者兴起曽谓今人而遽不之若乎夫何风俗事势之日变簿书期防之日繁乃或视学校为具文否亦因俗尘而靡暇我先皇帝善通其变始诏天下县学各置官主之与州郡置教授等圣虑深逺所以为人才计者可谓悉矣然方草创官多僦屋而居市巷猥防师道不严或犹病为县者奉诏之未防长兴号畿内最大邑亦一再更官无所乎寓咸淳六年嘉兴陈君壧来始即丛桂堂增饬为防廨规模宏敞观听一新考徳问业之士至者无不为之竦动洒淅此正于师道有关而非徒为一已便安计也乃砻石壁间昉为至是官者刋列姓氏因三山叶君龙从求余记其说使来者皆无愧于其职焉余闻司马公记諌院题名谓某也忠某也邪读者为之凛然今县学官题名忠邪固未易见惟曰某善教养某不善教养亦惧观者之指摘尔然谏官虽尊风采止于一时县学官虽卑教养垂乎长久是尤不可不深究其心者也夫教非课试之谓而导迪之使一于善尔养非饮食之谓而涵养之使汔于成尔不教之义而教之利不养其大而养其小其弊之来非一日而士习间有难言者今幸圣朝深究源本创官设教使弦歌盈耳在在皆武城之邑况长兴去行都咫尺山水秀拔士多颖特擢髙科登显仕者项背相望非学校之力而谁力是可不益于其教养之实而求之乎陈君忠肃公五世孙斥奸诬以尊尧黜新经而崇理刚正笃实必有得于家传之素者师道立则善人多惟君勉之后来者将于此乎取法咸淳七年二月望日奉议郎新差知抚州军州事黄震谨记
　　绍兴府重修圆通寺记
　　古者有功于民则祀之而后世佛氏之祠徧天下古者水旱祷于山川后世则舍而祷于佛氏之祠夫云出于山龙翔于渊敛散翕忽生意勃焉此百谷以之生万民以之育造化之最显见而人人之所共目故曰鬼神者造化之迹也其祷之也则宜若佛氏自谓出造化外其于造化果何关且曰雨曰霁果其职乎否耶余为此疑久矣及来绍兴府见圆通寺祠观音称祷雨应辄如响因尝思而得其说葢闻四明大海中有山曰补陁世称为观音之居凡焚香而往航海而求者率见紫竹旃檀见浄瓶岩石见真珠璎珞往往与世之祠其像者巧相合是大海为百川之宗观音为大海神异之宗宜雨欤翻溟渤雨下土冝旸欤卷浮云归太虚灵变应祷理势则然谁谓雨非山川之事而鬼神非造化之迹乎谁谓佛氏之有观音为出造化外又谁谓观音非有功于民而祠者乎太师判宗福王嘉其然为民请于朝得度僧牒一十道再修圆通寺属有德之僧曰如闻师者主之于是寺之讲堂若斋庐若廊庑若库厨以至莲之亭栁之堤一一増新光耀夺目恍若补陁山神现之境移置人间世继自今越之民水旱必祷者其心愈有系属是皆圣天子加惠帝郷之赐而太师判宗福王申请之力也讵容不书若夫寺之创于呉越王钱氏増大于郡太守清献赵公诸公贵人次苐脩葺则各有古记石在咸淳七年二月吉日奉议郎添差通判绍兴军府事新差知抚州军州事黄震记
　　抚州崇仁县黄洲桥记
　　水包络天地间流行运转无一息停财而成之则存乎人茫然而际天也或航之浩然而赴壑也或梁之随其宜而各制其用资其利而不撄其害兹人之所能与天地并立而称三才者哉抚州之西南万山崒嵂水如天落衮衮东流余百里穿度崇仁南北两市间每风雨晦防洪流骤涨辄咫尺如千里隔徃徃济以舟而舟所以驾渺茫非所以凌湍急也维楫一失舟人已葬鱼腹中淳祐八年邑之寓公若人士共议创石梁越十五年至四明史君百之为宰始汔于成居无何燬于火邑人嗟痛不自胜咸淳庚午嵗建安赵君若濐以丞摄邑事属好谊之士陈君纯中合众力更新之为费一万一千缗有竒为层级以升崇四十尺为屋其上四十楹南北为之门而中为之祠气势突兀凌轹空碧金朱璀璨浮动溪山不惟贯彻南北市讴歌杂遝昼夜声相闻湖广数十郡道此以趋赴京者亦皆绳绳乎载驩声以东无复需于沙矣邑人复矜喜不自胜以防有黄州髙丈崇仁出相之语请大魁文公大书其扁曰黄洲桥而属余为之记余谓桥为济人设也桥成而宰相出所济又岂惟此桥之功而已哉惟邑之人士益自勉咸淳七年九月十三日承议郎权发遣抚州军州兼管内劝农营田事节制军马黄震记
　　临川图画记
　　衡岳之秀疏而入湖南江西数十郡凡融结而停峙者徃徃为州其再发麻源勃郁百里或起或伏然后徐而盘据于临川之上者是为抚州独立物表俯瞰阛阓见林阜层突烟霏晻霭日横陈于几席之下者是为抚州之州宅栏槛倚空一目无际见浓绿成堆愈逺愈竒虽图画有不如者是为州宅登览之亭亭不知始何时亦不知其初何名嘉定三年林公岊再建自谓从秘省出守因名瀛洲气势恢宏视昔尤胜然秘省之佳称施之偏州疑未安而瀛洲又列子寓言耳乌有所谓瀛洲者哉咸淳七年秋余既葺之新客请易名临川图画庶于景物为称余惟自衡岳疏演而为抚自抚州环拥而为宅自州宅卜最胜而为此亭葢东南扶舆清淑之气至此独积之厚而发之宏造化融液生意浮溢此正宅生千里者所当体认而兴起名瀛洲固非所安名图画又何足以尽姑惟易之以状髣髴云是嵗辛未十月朔承议郎权发遣抚州军州兼管内劝农营田事节制军马黄震记
　　抚州重建鼓角楼记
　　鼔声壮角声悲悲则感慨壮则激烈所以肃邦侯之号令而作三军之忠勇故凡郡治必崇鼓角于丽谯抚州独不于丽谯而别为楼于其左之髙阜或曰昔危侯治州宅防谓水侵鼔角故徙此或曰阜之下有竒石昔或穴之噫气如涌名羊角山羊阳也鼓角声亦阳也故置此以予观之他州惟丽谯为髙此州则惟此阜为髙乘髙申儆声发天半诚莫此地为宜岂必如或者之言哉然惟其左虽郡将莫之登台舆污践楼且就圯咸淳七年冬余始新其陈陋疏以櫺槛山川城市尽在一目登览者欣然讙谓此一州之胜昔湮今显宜于威崇乎有助余则念根本尚有在尔夫肃号令作忠勇鼓角也寓之鼓角者政也政平赋理军民兼足士饱马腾欢声浮蔼则鼔角欢亮皆政之发否而徒恃鼓角为雄有是乎幸今朝廷清明根本所在士大夫正宜汲汲若夫万籁俱寂之顷夜气方清之初耳灵鼍之逢逢聆梅引之呜呜清吾政本所自出又在此心也哉承议郎权遣抚州军州事节制军马黄震记
　　抚州金谿县李氏社仓记
　　咸淳七年余承乏抚州适嵗大饥赖抚之贤士大夫相与讲求赈贷因多有以社仓事来谂临川县李君德杰首以书来曰乡有李令君捐粟六百石为倡将成社仓幸因以风厉其余余报曰甚矣社仓之法之良之可慕也亦甚矣社仓之弊之苦之可虑也余前嵗负丞广德见社仓元息二分而仓官至取倍称之息州县展转侵渔而社仓或无甔石之储其法以十户为甲一户逃亡九户赔补逃者愈众赔者愈苦久则防其逃也或坐仓展息而竟不贷本或临秋贷钱而白取其息民不堪命或至自经佥谓此文公法也无敢议变余谓非变其法也救其弊耳乃为之请于朝曰法出于黄帝尧舜尚当变通法立于三代盛王尚须损益安有法本先儒而不可为之救弊使法本于儒先坐视其弊而不救岂儒先所望于后之人哉朝廷可之既又念临以官司之烦不若听从民间之便也又为之请于朝曰朱文公社仓法主于减息以济民王荆公青苗法亦主于减息以济民而利害相反者青苗行之以官司社仓主之以乡曲耳故我孝宗皇帝颁文公法于天下令民间愿从者听官司不得与广德社仓剏于官故其弊不一请照本法一切归之民朝廷又可之余遂得穷年余之力经理更革以其收息买田六百畆永代人户纳息且使常年不贷惟荒年则贷之而不复收息凡费皆取办于六百畆官田之租事甫集而余去官未知近何如至今犹念念不能忘此余亲厯于广德者如此若凡他州各县之有社仓者闻其备往徃而然殆不胜述及来抚州社仓幸皆乡曲之自置有如文公初立之本法然亦间有名虽文公而人不文公其初虽文公而其后不文公倚美名以侔厚利者亦已不少余方为之悚然以惧何敢更以官司预社仓之事哉大抵小民假贷皆起于贫贷时则易还时则难贷时虽以为恩索时或以为怨倘稍从而变通之鸠钱买田丰年聚租荒年赈散不惟不取其息并亦不取其本庶乎有利而无害凡皆余荅李君之説如此而未敢以为信也未几金谿李君沂复以社仓法来俾余为记及阅实其始末葢一家自为之计而依法惟取二分之息不借势于官不鸠粟于众故能至今无弊利民为博今嵗之歉一邑頼之置仓如此信能以文公之济人者济人矣然有治人无治法良法易泯流弊难防君能如文公更望君之子孙世世如君也因録所报李君之说以遗之先是郡之新丰饶君景渊亦尝以社仓求余为説其法取息视文公尤轻贷而负者去其籍而不责其偿事益省而民益安并书以遗之咸淳七年冬至日承议郎权发遣抚州军州事节制军马黄震记
　　邵武军建宁县绥城驿记
　　咸淳七年秋知邵武建宁县程侯作绥城驿新成走书属余为记余谓此固天理之当然而仁者之事顾非克去己私者不能为之尔夫仁者以天地民物为心故必欲无一之不得其所不特施于吾国者为然虽其施于四方宾旅者亦莫不然如成周之有候人有野庐氏皆发于一念自然之仁而后世则不可以例论晋以隶人之垣赢诸侯而人讥之及髙大诸侯之馆则众附之此其崇饰势不得不为汉以乗传达命令于天下唐以馆驿使输贡赋于中都此其程督亦势不得不为而又皆以国家之力而为之虽未必果为仁者之事亦何俟士大夫克己之私而后能为之耶我朝自朝廷而监司而州而县脉络相通臂指相使不事驿传之督促无待使指之旁午惟在京置都亭驿置班荆馆以待四夷来王之人州县则一切惟其自置晏然与天下相安此非迫于势之不得不为也承平日久财用日繁而县令受煎熬之极治事之防燕寝之室风雨不蔽十或二三而况賔旅者此又窘于力之不暇为也势非不得不为力又不暇有为而犹汲汲为之非仁者之事乎非克己之私以成其仁者能之乎葢程侯之事是已侯稽旧驿之不存闵至者之无归而新其驿九十楹计县帑之垂罄覈浮盐之有赢一毫不以自利而用以建驿者钱逾万缗此三代设候人设野庐氏之盛心而我朝分牧以仁民之心也侯之仁其民于是他可类推而他日賛我朝之仁以仁天下亦从可预推矣岂特一驿之新云乎哉余故悦而为之书若夫存县名之旧扁曰绥城防曰濉城苐一东曰必葺西曰欲留又中为告新之亭而名其左为愿丰右为所憩且为一堂二内以附其后名见思巨丽翚飞甲于逺近此又特其驿之细侯名梦桂字月卿世居建安云承议郎权遣抚州军州事节制军马黄震记
　　抚州新建増差教授防记
　　仁义礼智之性具在人心所以开而明之者则存乎教诗书礼乐之教具在方册所以讲而行之者则繋乎师故师必明圣经而后可以淑人心必淑人心而后可以转移风俗上为圣天子跻世太平之助自词章之学兴而士未必知经我神宗是以创经学士犹多以词章发身而职教者又未必皆经我之理考是以创增教増教云者必使一州各备一经师于以上续三代圣王化民成俗之初意其责岂不甚重乎哉方是时抚之郡博士业词章于是増教用经为师必舍选名流则居之其事又岂不甚盛乎哉然事以创见为骇官以后至为客今且十禩无所乎寓僦屋而居聮甍编伍师道之尊如何而可以耸观聴新士习耶上饶程君绍开来谓道必依形而立理必与势而行始慨然以创听事为己任前太守缪侯嘉其志首助之余继至闻其事又助之然坐郡凋愧未能尽任其责君乃捐俸倾槖日积月累迨垂满秩事始获就髙其门闾揭之题扁宏敞明洁过者神悚犹无不知増教之所由始而况士乎其必肃然仰洒然异矣然则乗此作新之机可不益求经学之实者乎夫所贵乎经学以其明义理也今之业经程文而已耳或谓科举累人遂至此余窃以为不然自昔人主不能自治其民必求天下之秀异以与共治自昔人士亦无以自达于上必吐胷中之抱负始克上达故今之试士以文即古之敷纳以言科举岂累人之具哉天下之事理无不在圣人之教事必践实士能行矣而着习矣而察虽起居服食之细皆足以验天理人事之则而况大之为科举其或行矣而不着习矣而不察则虽仰天俯地尚不思覆载之恩瞻日顾月犹不知照临之赐又何有于科举粤自世教不明经术道微上之试于我者本以性命道德本以古今治乱而我之应于上者自以其穿凿自以其浮靡今日之试于上者尚能言及天理尚能言及仁政他日之施于民者自或流于人欲自或流于贪刻言行相违穷达异趋国负士乎士负国乎法弊人乎人弊法乎程君之教人以经也固不离乎文也而文即理之寓言即行之副穷即达之占也君之教人岂必他求亦惟因其文使各践其实而已君始荐于郷即上先皇帝书万言先皇帝为之嗟赏不已其在太学以行谊称权奸误国退不就试今横经于抚适嵗饥厄无预于政而散财赈民君固实践其实矣身教者从吾道何幸余故恱而为之记咸淳七年辛未嵗七月廿六日承议郎权发遣抚州军州兼管内劝农屯田事节制军马黄震记
　　江堂宾得斋记
　　盱江江仁甫尝求阳山呉君名其所居曰得斋已几年矣求大参包公宏斋为得斋铭又几年矣今既老尚求余为记亦足见好学之不厌矣然余何人而敢僣且仁甫本宗象山之学领袖临汝书堂余二十年又日讲晦翁之学朱陆之学皆世所宗而其说不同或非排觝仁甫能兼取而参酌之此其所得又岂晚末敢轻賛一辞辞不获命姑诵所闻葢闻有得于天者有得诸己者己之所得正以全其天之所赋岂又外于天者哉仁义礼智之性人莫不有得于天而人之贤不肖乃人人殊正以能得诸己者寡耳故孟子曰君子深造之以道欲其自得之夫曰深造又曰以道则其于义理之间果宜何如其用力而后可以言深其造既深犹以为欲其自得而不敢必以为得意者功深力到久乃自得而自以为得者则理未必然而言不可以若是其几乎孟子又曰求则得之求之云者诵诗读书隆师尚友精思力践孜孜汲汲皆求之谓求则将有时而自得矣安有不求而可以言得者乎抑愚又闻之孔子之教人多以孝弟忠信而未尝言及性与天道孟子生人欲横流之时始出而言心与性周子生传注训诂之后始出而言阴阳性命之源皆发明其所自来使人归宿于所实用人知此身之所主者心此心之所具者性此性之所本者天造化流行纯一不杂此身虽小造化虽大而此身实与造化参则超然独立于万物之表利欲不得而昬卑陋不得而溺凡吾孝弟忠信之行自然无玷无缺故凡孟子周子之说无非随时救弊警醒人心以翊吾孔子之教非固外立一说而求为过髙也譬之挽水于渊正将归以济烹饪之实非曰姑挹其清冷而已也譬之植木于山正将积以成栋梁之用非曰遥挹其风露而已也今世之士置孝弟忠信于不言而想造化阴阳之莫测躬行讲说判为二途茍如是而自以为得焉殆苏明允所谓谁不曰道不在我者也果实得乎否耶仁甫孜孜问学老而益坚其有得于此也必审故诵所闻以求教焉非敢言记











　　黄氏日抄卷八十七
&lt;子部,儒家类,黄氏日抄&gt;
　　钦定四库全书
　　黄氏日抄卷八十八　　　　宋　黄震　撰记
　　抚州重建教授防记
　　抚州古名郡至本朝而尤号人物渊薮徳业如晏元献文章如王荆公曾南丰儒学行谊如陆象山兄弟一门之盛其余彬彬辈出防不容伛指嘻果孰为之而能尔哉学校渐摩之功于是为大师友渊源之自于是为切凡士大夫为圣天子分任教化之责者于是不容不重加之意矣咸淳七年余叨恩来守是邦始至祗谒先圣仰黉舍之巍如见衿佩之锵如方为之欣然以慰既而考其实士之得食于学嵗才二十有七日为之师者无所乎寓至僦屋委巷以居师弟子之靣日踈而弦诵之声以希又为之慨然以思天佑斯文无往不复时则有若吕侯正父以名儒宿望来为通守首籍其覈吏卒之蠧以全生员之养士既得日逰于学师岂容不日与之讲于学亟访防廨旧地得之学宫东北隅去演道堂不违咫尺于日入而讲为尤便葢前人所以处置之意宻矣于是郡博士郑君初至官即属其更之新始扵十月辛夘成于十二月甲寅数十其楹一旦突兀教养兼备师弟子得以日亲君因请为记余曰未也古者飬非饮食之谓在优防以成其器教非文字之谓在切磨以进其徳士今得日防于学矣茍尚惟饮食以为养师今得日讲于学矣茍尚惟文字以为教视前日亦何能大相过且六经之训具在诸儒之説愈详夫人能言之而人才反不古若者其故果安在良由利禄之途既开卑陋之习以成有隙必投见利必动其本既非虽学无益或反滋其欺耳夫亦反而求其大者使小者不得而夺乎天生万物何物非天人为最灵实与天一宇宙吾广大日月吾精明风云吾变化飞潜动植吾仁心流动阴阳代谢吾穷达有定士茍以此而为心以此心而为学则亦何卑陋之能溺而实徳之不充耶君今栋宇一新幸在此州林峦竒絶处大江横陈岂无感于夫子所谓不舍昼夜者万象呈露岂无得于夫子登泰山而小天下者宇宙之广大在此日月之精明在此风云之变化在此飞潜动植之自适阴阳代谢之无穷无一不充满勃鬰于此此其气象果何如自得当何如君其率先哉士其作兴哉先正之彬彬辈出者气脉其益昌天下国家其有赖而抚之为州其亦永永有光荣哉君名济字行可金华人司其役者郡之秀士黄中礼咸淳八年壬申正月承议郎权发遣抚州军州兼管内劝农营田事节制军马黄震记
　　抚州金谿县李氏平粜仓记
　　金谿李君仿朱文公法作社仓咸淳辛未嵗大歉民赖以全活甚众余尝为之记使子孙世守李君感其言别捐良田余二百畆计租凡四百石自壬申嵗为始下时直斗十钱嵗收其直更买田以附益之期至千畆当益下其直永以济民为平粜仓与社仓对又属余为记且切切然欲为子孙之戒余高其谊嘉其进善不已而虑民之无穷也觞之酒而为之言曰善乎平之为义乎是岂独可为君之乡党贺正可为君之子孙贺尚何俟训戒为哉葢天下之理至于平而不可以有加矣亏盈而益谦者天之平变盈而流谦者地之平害盈而福谦者鬼神之平恶盈而好谦者人道之平裒多益寡称物平施者君子所以体天地鬼神之心而持其平故贤之于不肖也智之于愚也富之于贫也皆当损有余以补不足而富之于贫为尤甚故君子顺之吉则积而能散满而不溢不惟我不私其有而人得其平我亦因之得以保其平小人悖之凶则甚爱而大费多藏而厚亡不惟我私其有而人不得其平我亦将由之而失其平故自一时观之有余而能损者疑损矣要其久乃所以为益乗其有余而又求益者疑益矣要其久反所以为损今君有余粟而能平其粜吾知使乡之常得其平者君之心也使君之家常得其平者天地鬼神之心也平则无时而不平君之子孙且世享此平矣何俟训戒为哉因书以遗之使有粟者皆闻风而兴起孟子曰人人亲其亲长其长而天下平余亦曰人人损有余补不足而天下平咸淳八年壬申正月十八日承议郎权发遣抚州军州事节制军马黄震记
　　抚州灵谷山隠真观记
　　天开地辟而川流山峙帝兴王起而画野分州各于髙山以定祀典在四方则为岳在九州则为镇在诸侯之国则为境内名山是为风气之聚是为神明之居是为兴云吐雾润泽万物民生利赖之所从出故圣人之所事即造化之所在至秦汉始以真仙称实则不外吾圣人者矣若抚州之髙山其惟灵谷乎灵谷在万山絶顶隠真观又在灵谷山絶顶此观其又祀典之寓者乎咸淳八年秋余劝民种麰麦尝一到其上道士丘守静惊喜出迎谓自前太守张于湖后此山猿鹤已百十年间不闻车葢声此观危揷半空不堪飘揺摧圮防尽守静方一新其居而郡太守适来岂有数耶愿为真仙记之也余谓真仙非余所能知然此山为此州之镇此观寓此山之祀犹州之祀典也是宜书青防风露间飞甍缥缈下瞰人寰仅盈一握此絶境也亦宜书世之为琳宫梵宇者依深山宻林享安乐尔此独人迹不到处使世虑毫髪有未除殆不容一朝居而子安之此难能之事也亦宜牵连得书虽然未也顷余此来呜呼难哉扪萝踏磴分寸跻攀悔而欲返者数矣俄而登峯造极豁如有得便欲凌风神逰八极士之求道先难而后获者独不类此哉守静大笑曰敢不勉固并请为记守静能诗好修创此观者丘佐实其上世其详见前记云咸淳八年八月朝奉郎知抚州军州事节制军马兼江西提举黄震记
　　抚州重建拟岘台记
　　宇宙间奇观其惟山水之会也哉亦惟水之来者逺而山之截者骤斯为奇也哉江汉东流数千里以相合汉之将合于江而未合尚数百里势方犇驶豪击而岘山岿然压其冲遂为宇宙间一奇观江汉之南山川磅礴逺自闽广其来亦数千里乃有盱水北流抚州山城下将数百里以合于江林阜旁簇秀蔚无际而城堞亦岿然压其冲又为宇宙间一奇观嘉祐二年太守裴公因作台其上名之曰拟岘既奇矣又得南丰曾公为之记瑰辞胜概相与发挥模写形容妙于图画其文流布四方人人争诵如身逰此台出云气而临风雨凡所谓水之浪波汹涌破山拔木山之苍顔秀壁巅崖拔出与夫平冈长陆虎豹踞而龙蛇走荒蹊烟树逰人行旅隠见而断续者皆可按记坐挹愈奇矣然公惟颂咏此州之乐未尝有羡扵岘山之事也政和元年太守狄公再葺此台时则有若溪堂谢公又为之记始谓叔子之于岘也悼嵗月之易失愤功烈之未成登山临水慷慨激昻而邹湛辈乃进溢美之辞不能賛叔子之决其言愤发抵掌功名期与天壌相敝夫岂与曾公异防哉呜呼是当观其世也已夫自混沌既判造化融液钟之则为山川之奇絶孕之则为人物之瑰异登临啸咏天者妙合葢无一非自然而然岘山正不待叔子而后重此台亦何待拟岘山而后重典午非正南北势分羊陆区区各私其主此岂盛世事而登山叹息可为佳话耶于皇我宋时至仁祖八荒一域所至皆春游岘山者自熙然于大江之北逰此台者自熈然于大江之西裴公之筑曽公之记皆不过取形势相类而言初何羡于彼新法纷更绍述挑衅时至政和何如时也譬之大木枝叶已有害不特本之拨矣谢公以迈往之才处寂寞之濵旁观黙察岂无先见此记特有所托而发固不暇言此州之乐亦岂真有羡于岘山之事哉咸淳七年余承乏此州顾此台特卑陋不称其景物屋亦老且压矣明年乃尽撤而更之高广皆视昔加倍栏槛一开万景皆入有无逺弗届之象焉乃方是时襄汉适以防闻岂有开必先此殆有黙为之兆者欤继自今尽洗楚氛之恶重逰岘首之胜熈然一家吾见复如嘉祐时磨崖颂功朝夕泚笔岂特记此台之重新而已乎是年九月朔朝奉郎知抚州军州事节制军马兼江西提举黄震记
　　抚州堰合楼记
　　混沌判而山川列元气会而魁杰生一太极之妙流行发越于天壤间有此停涵则有此发舒有此山川则有此人物崧岳降神生甫及申自昔而然森不容遏迨至我本朝重在科目则又徃徃应于龙头之选有开必先形为诗謡者率亦所在而奇验抚州人物甲天下故老相传乃亦有謡曰文昌堰合状元生曰□湖冲破状元生□湖在州之南城县县今别为建昌军嵗在丁未□湖水果冲破是年张君渊微廷试果第一□湖验则文昌堰之验必矣堰在城东扬家聂家两洲间其地正与郡学龙首相宜迩年以来堰忽骤合应如□湖岂伊人力也哉时将兴山川出云鴈塔先题断于斯兆余故作危楼百尺于郡学之龙首俯瞰文昌名之曰堰合以应佳兆以作士气以预为此州曲江宴集之所虽然造化防年融结国家防年涵养祖父师友防年积累教训而后得以一介士上膺圣天子亲擢鸿胪首唱绕殿雷欢四方人士想望风采下至儿童走卒亦无不骈肩累足曕望咨嗟金榜一开即指为当世第一流人物于戏宜必有以称此矣王沂公何人哉予何人哉咸淳八年太嵗壬申十月丙戌朔朝奉郎知抚州军州事节制军马兼江西提举四明黄震记
　　赵提干宝善堂记
　　始余与赵君元父同官行都尝属余作梅溪记余固嘉其生长富贵而翛然有出尘之韵矣越五年余官江西元父复自行都走书千里属余记所谓宝善堂者余又有以占其学之益进为之敬叹不已不止如前日所见而已也葢向以梅溪自名犹不过悦于风月之清今以宝善自名则必能造于义理之粹非笃信好学日盛月新谁能至此余则谓元父此心实已发于自名梅溪之初有因此心之发而又加勉焉则元父之志向尤过人逺矣天下之理无独必有对有善必有利人性无有不善而夫子犹叹善人吾不得而见者利夺之耳元父以王孙公子之贵处纷华盛丽之地凡世俗之所谓宝粲然其前者何限而独拳拳以善为宝岂非风月论交一尘不入素有以洗去富贵之习而能尔哉然使终于风月之清而已则拈花弄蘂饮酒赋诗殆亦不过流连光景之乐视沈酣富贵者虽有等差视潜心义理者尚犹有间也乃今真见天下之至贵至宝者皆无以加于吾心之善而宝之殆濂溪周子所谓尘视轩冕芥视珠玉超然独立物表之意较之东平王为善最乐又将兢兢保守焉则元父进学之功为何如哉诗曰价人维藩大宗维翰而释者以价为善葢国之所能强者以大宗而大宗所能为国之强者以有此善元父大宗也以善为宝矣岂惟元父之庆实我宋无疆之庆故恱而为之记咸淳八年冬朝奉郎知抚州军州事节制军马兼江西提举黄震记
　　缪存斋朝阳书院记
　　东嘉缪侯存斋作室旧庐之东室之东为沼沼之东为江每一晨兴日光滉漾因名之曰朝阳书院而千里走价属余记之且曰吾将终乐扵此尔余谓尽乎侯之为学乎夫人心与造化而流通尤于其始初而兴起一虫时鸟之应一春花秋月之新犹使人之意也消况日为太阳之精而朝为日出之初划如天开万象昭苏人于斯时以旦气之方清对大明之东生天光内发灵台虚明阴浊有不期而自清善念有不期而自兴傥能由此念念而续日日而新人亦何天之间哉侯之用工扵此深矣富贵傥来荣华飘风宜无以易此心之乐者矣然日君象也大昕视朝吾君方将以其明明者照天下精白承休净除阴曀侯独忘朝阳之鸣乎既承命为记复书此为勉庶防以其昭昭使人昭昭而朝阳书院之名亦流光无穷也咸淳八年嘉平月朝奉郎知抚州军州事节制军马兼江西提举黄震记
　　抚州放生亭记
　　我宋之得天下也以仁而维持天下于不壊不泯也亦以仁凡前代严刑重敛征行适戍若土木逰幸科取无艺之扰尽絶民心咸洽无所于报每嵗流虹之旦必相率北向纵羽毛鳞介祝圣人夀葢发于人心之天非有取于异端之说也抚州自天圣二年筑放生亭于南湖已三百年顷嵗聚士子读书湖西山上因或易亭扁曰风雩使得防息而放生以异端事不得复至余曰若知风雩之説乎雩者祷雨之地非士之居也风乎舞雩者曾防想像之言非真有其事也纵防尝风于斯固不以是而废祷柰何今借用其名而遂以废祝夀乎若放生而命佛者执役此即舞雩巫觋之类且使夷狄亦知尊君云尔众乃讙请复旧余谓放生于湖可也亭于湖之北南面不可也因别剏亭湖之南北面以便北向再拜稽首焉若夫先仁民而后及物无徒以一时羽毛鳞介飞跃为仁而必以平日耕桑陇畆无愁叹为仁是又在任宅生之寄者求其本咸淳九年正月朝奉郎知抚州军州事节制军马兼江西提举黄震记
　　万载县尉衙清心堂记
　　万载县尉娄君抚人也余来守抚君已官万载未有半面雅而书邮络绎过于平生欢岂臭味之同以余为可语者欤余既叨恩司臬将行君又贻书谓尉廨久摧前尉皆莫之居今始葺之一新扁其堂曰清心愿为记余于是益有以觇君之所存凡前此之书邮络绎非世俗翕翕热矣然六经无清心之説谓心当养之以清其説方自荀卿始其后荀朂谓省事不如清心宋璟谓清心则庶务可简是皆恶天下事繁多欲澄其源之所自出直指政本而言之尉居百僚底自朝廷诸司若州县凡事无不于是乎委事之繁简夫岂由我而欲清心以省之乎余初筮亦尉吴门事之以非理而来者纷乎如麻余虽不能清心以省之亦尝清心以应之上惟知有皇天下惟知有百姓惟势惟货惟来一非所知此心既清事亦徐就条理由是知清心以省事者制命于上者也清心以应事者承命于下者也尉最卑官法当如是不知余之心亦有合于君之心否姑书所身试者以遗之君名南良戊辰进士云咸淳九年癸酉二月十五日朝奉郎知抚州军州事节制军马新除江西提刑鄞人黄震记
　　建昌军溢溪桥记
　　盱江为闽广数十州往来要冲而山水峻急类多川流之阻如□湖渡则闽广所道以至盱者也如溢溪渡则又由旴所道以至行郡者也□湖旧无梁以舟为梁每风水骤至辄飘忽摧败锥舟且不自保至若溢溪则并造舟之梁亦无之自昔州县长吏思所以利此者已防年而未之能岂数亦有待欤咸淳七年武学谕涂侯为员外丞始捐俸为倡四方台郡助者交至甫逾年遂成□湖石梁三百尺湖之旧为梁者舟二十有二侯又益之三十有二移置溢溪为浮梁夫然后闽广之道于盱与夫盱之道而之行都者无一不如履平地古人辅相财成平险阻而济不通所能配天地称三才者侯殆庶防焉非特徒杠舆梁嵗举政事之常者比也然自昔州县长吏歴千百年未能举其一而侯兼备于期月之间岂果数云哉为民一念足以感动雷动响应逺近翕然则虽难而亦易天下事每如此扵侯之津梁可类推己夫侯本贠外丞济民扵津梁尚如此推此心也以徃他日得其位以道济斯民其功用又当何如哉石梁已属省身先生雷公贰卿为记又属余记浮梁姑述其槩如此侯名演抚州宜黄人咸淳九年二月二十四日朝奉郎知抚州军州事新除江西提刑鄞人黄震记
　　抚州仁夀堂续种梅龙记
　　绍兴十九年显谟李侯为抚州种古梅仁夀堂偃蹇横出世称梅龙四方至图其状以百越百二十有三年而余来则梅已为阁松蔽日者所萎仅余根榦在余惜之因择所云夭矫非阁松可萎者再植之一嵗开秀发颖出骎骎将克肖侯之四世孙南雄使君适侨居于抚喜前人之迹有继也属余记之余谓是有可记者存其仅有谨终追逺之义续之新有存亡继絶之义偃蹇者名扬夭矫者气伸凡皆于人事有闗至若风雨霜露不可一日与地之神气隔此又足以观造化然又岂惟此哉造化之妙不验于假大之日而验于絶续之防穷冬沍寒生意防息一花初白万宇皆春是梅为天地之仁之发见而仁为造化生生不息之机国家体天地之仁而跻民夀域凡任宅生之寄皆宜知所观省然则纵目今仁夀之堂此梅实一鉴之存毋但效流连诗酒廵檐索笑咸淳九年癸酉嵗四月四眀黄震记
　　江西提举司抚州临汝书院山长防记
　　道原于天阐于伏羲传于尧舜禹汤文武周公而集大成于孔子茍有异于孔子者皆非吾之所谓道矣战国时杨墨尝害此道孟子辟之而道以明汉魏以降佛老尝乱此道韩文公辟之而道又明唐中世以后佛氏始改説心学以荡此道濂洛诸儒讲性理之学以辟之而道益明伊川既没讲濓洛性理之学者反又浸淫于佛氏心学之说晦庵先生复出而加之是正归之平实而道大明其説虽根柢于无极太极实则归宿于仁义中正虽探原于阴阳性命实则体验于躬行践履虽亦未尝不主于心实则欲正此心以达之天下国家之用非其他所谓即心是道絶物而立于独弃实而流于虚也我理宗皇帝是以跻之从祀以表章其学天下学士大夫是以立之书院以诵习其説斯道所系天实为之夫岂人力之所能与于此哉临汝之有书院创于淳祐九年实江西提举冯公去疾为之倡书院之有勅额赐于咸淳七年实吏部侍郎曽公渊子为之请是年勅额既颁始创山长实提举今殿讲李公雷奋为之选辟四明黄君翔龙实始膺是选震时为抚州实始建之听事君因属余为之记震谓听事之始末不足记之君之所职为甚重则有不容不记者故书晦庵之所以是正理考之所以表章今皇上之所以赐额建官者使君尽心焉斯道之第第相续以明端于此乎有赖防俾多士复流于虚以自异吾孔子云咸淳九年癸酉嵗正月吉日朝奉郎知抚州军州事节制军马兼江西提举黄震谨记
　　抚州临川县主学防记
　　国有学州有学县亦莫不有学朝廷之所以教育多士者备矣国学有司成博士官州有教授又有増教县各创之主学朝廷之所以作成多士者愈详矣然天下之事莫不以久而盛亦莫不以盛而壊国学自积分出官而士以争名坏州县学自职事给俸而士以争利坏县学之嵗入能防自添主学官又与职事争利租方入廪已空弟子员终嵗无养弦诵之声遂絶而县学为尤坏士往往以此窃叹余所至亦往往实见其然及来抚州始见临川主学鄱阳胡君继张独能絶其所谓利者而惟职之振旬有课月有试讲明义理躬行身率逺近莫不闻风而至弦诵之声琅然呜呼为主学官者不当如是乎朝廷所以创主学者意不在是乎余敬而爱之故为置听事君命为记余故为书其事使世之为主学者皆知所效法且明天下无不弊之法而兴之者存乎人咸淳九年癸酉嵗六月吉日朝奉郎知抚州江南西路提防刑狱公事节制军马黄震记
　　抚州修造总记
　　开辟至于今日鸿荒化而文明夫岂一日一人之力而能尔哉仰经始之艰难慨继承之不易茍有一日之责宜何如其尽心矣余来抚州幸承缪侯修城郭一新因续修子城三门再建鼓角楼自是于学校则再建櫺星门修四斋修讲堂若门庑创堰合楼置两教授防山长防于贡院则再建东廊九间增东北廊十五间堂后过廊三间后堂之后新轩亦三间于公宇则再建放生亭县丞防修尉衙给材石创主学防増和籴仓于军营则建厢禁军屋五百三间马歩军三千二间修小教场射亭于亭观则重建拟岘台春草亭修爱梅亭拙斋临川图画金玉台凡南湖亭馆于桥道则修崇仁石桥二临川木桥二十三创黄塘渡东西亭修东路欹倾者于水利则修临川南湖述陂复宜黄假乐陂复崇仁永丰陂万金陂浚县市四十年已堙之圳通二陂咽喉凡豪黠侵陂者复其旧其余工役尚多力凋未能及已叨除司臬姑志端绪俟来者继若夫事会无穷根本当防又有大于一日必葺者噫嘻念之咸淳九年春朝奉郎知抚州新除江西提刑黄震记
　　李氏天理堂记
　　抚州李君朋作别墅鳯池之上谓其阁曰人阁谓其堂曰天理堂始余闻而疑焉葢抚有先儒陆象山尝言人生堂堂天地间不待他求此人之说所从来也至扵天理之说则象山以为非谓理不专属扵天人与天一也君今以人名阁而复以天理名堂若防于取其一而违其一何耶及君既求上饶徐侯作人阁记贻书复求余记其堂则谓人事之尽即天理所存世亦有人事既尽而天理之感应不可晓如颜蹠之夭夀如原宪庆封之贫富虽圣贤莫知其所以然故理穷而后可以归之数人力尽而后可以责之天终不可以其或然之数而不尽吾当然之理此则名堂之意而愿有以发之余读其来书然后知合人与天理而言皆君自得之説而本非有闗于象山之说也然闻人之所得于天以为人者理也人事之既尽而感应之不可必者数也理者君子之所安行数者非君子之所与知古之君子修其在我本非责报于天顔子虽夭原宪虽贫从容乎天理之常去之万世有余荣盗蹠虽夀庆封虽富颠倒于物欲之私在当时已狗彘不啻如以数言孰得孰失是天下亦无理外之数故君子之学惟知有理而已是理也惟孟子见之明而守之刚故曰人之所以异于禽兽者以其有仁义也又曰仁者人也又曰仁之于父子也义之于君臣也有性焉君子不谓命也孟子之所以卓然为大丈夫富贵不能淫贫贱不能移亦惟知有天之理而数非其所问焉尔而今而后燕居乎天理之堂而深味乎孟子之言则君此心岂不休哉咸淳九年癸酉六月吉日鄞人黄震记
　　清源隠居记
　　金谿何君力学而未遇于世耻没世而名不称筑室清源内为十景以读书其间曰志堂期隠居以求其志也曰敬室期以敬为入徳之门而暗室屋漏不欺也曰玉渊期修身见于世如玉之润于渊也曰玲珑窻期通彻义理曰自在天期不作聦明凡所以寓其儆戒自立者已无不备乃为梅边为竹外以寓目品物之生为黙寮为达观以潜心造化之妙又为清隠吟所于以寄兴于吟风弄月之清十景之胜扁题赋咏既尽伟人鸿笔复总名其外曰清源隠居而嘱余记其详余闻士之隠显无异道而行藏安于所遇故不当必于显亦不当必于隠世固有无其隙而鑚非其途而趋炙手权门之无益囘首田园之己芜此必于显者之事固君之所不屑也亦有泉石膏肓烟霞痼疾极意园林以自快忍寘闾阎于不恤此必于隠者之事亦岂君之所肯为也惟夫修其在我听其在天譬之蛟龙蛰藏于渊一旦风雷变化润泽天下有不知其然而然此则君之事而斯隠也乃所以为显凡所以寓其儆戒自立者既得之矣若夫花竹萧踈亭院纡余把酒赋诗聊以自娱此不过夷犹目前尔今君之所吟乃至二千首岂真甘于隠者哉余故愿君之反其本也咸淳九年癸酉六月鄞人黄震记
　　饶州重修城记
　　设险所以固国重门所以待暴设为城郭之守葢自昔有邦有土者急先务况边庭未宁之日乎然城圮不修所在相望何也事固莫城郭之为急费亦莫城郭之为大自端平开边调度日烦州郡往往多煎熬虽一公宇之微有力不能葺者而暇城郭之及哉鄱阳古名城其南枕江而波涛日啮之其北依山而樵牧日践之嘉定七年史侯定之始修筑一新是时边衅未开郡有余力其修筑见谓坚致去之三十年犹不免圯阙而故丞相徽国程公为郡时再修则力又有弗前日若者矣况又去之三十年其壊岂不益甚其修岂不益难耶咸淳辛未余友孙侯自吏部出为守以实心行实政凡事靡不从厚独念城之不容不修而费之无所从出也于是明其赋役而财之隠落者出节其用度而财之渗漏者窒铢积寸累逾嵗乃就鸠工于壬申腊月之某日竣事于癸酉闰月之某日所修凡十二里计二千三百余丈内已圮而新筑者四百七十五丈女台再筑者二百四十二丈役工三万一千九百八十有七用钱五十万用楮币八万七千五百有奇绣衣使中斋孟侯助之者一万二千用米七百五十六石有奇孟侯助之者四十石俄而湖水骤涨如东防寺之闸口如东边之闸口如滙泽门之闸口如英烈庙侧之暗沟皆苦侵淫侯又为之结洞门増女台再筑以捍水患者凡六十丈其工费又不预焉呜呼人方困于力之不足而侯独为之有余裕世方患于文之相欺而侯独为之皆确实岂特其才其志为不可及其贤于人又何如哉然侯之贤于人不惟此也易六画而为干一阴生其下即为剥画六断而为坤一阳生其下即为复天下事皆当于其下焉加意尔始史侯之为是城也为趾用砖才两其幅今侯之再为此城也其趾用砖至八其幅侯之政先厚下推此可以类见余于侯之为城得为政法并书与世之分牧者共之他如甃石为学堤余一百丈设舟为浮梁又四十艘工役尚多此不胜书侯名两炎绍兴人功成适以侍左召咸淳九年閠六月吉日朝奉郎北南西路提防刑狱公事黄震记
　　奉真道院记
　　松阳县东可三十里有胜境焉前酉山后阜左象湖右卯冈林泉深窈殆不类人间世建炎间有留心宁者居之乐山水之可人而嫌心迹之未称也捐其居为道寮生子仅一人曰巨济就令为道士改道寮为奉真道院去之五世有留仁卿者生子亦仅一人曰嗣兴又今为道士再生所谓奉真道院相望百五十年异世而相符逺近讙谓此留心宁父子后身也施财而乐助者纷至租之始以石计者増而至百屋之始于因旧者饰而大备月櫺风槛秀出云霄晨钟夕磬响振山谷凡所以奉真之具已无不备乃介乡贡进士叶君从龙走价数百里属余为之记余惟父子人所亲也而舍之田庐人所爱也而捐之凡以【阙】
  </div>
  <div class="pagination">
   <a href="黄氏日抄_page155.html">
    上一页
   </a>
   <span>
    ...
   </span>
   <a href="黄氏日抄_page151.html">
    151
   </a>
   <a href="黄氏日抄_page152.html">
    152
   </a>
   <a href="黄氏日抄_page153.html">
    153
   </a>
   <a href="黄氏日抄_page154.html">
    154
   </a>
   <a href="黄氏日抄_page155.html">
    155
   </a>
   <span class="current-page">
    156
   </span>
   <a href="黄氏日抄_page157.html">
    157
   </a>
   <a href="黄氏日抄_page158.html">
    158
   </a>
   <a href="黄氏日抄_page159.html">
    159
   </a>
   <a href="黄氏日抄_page160.html">
    160
   </a>
   <a href="黄氏日抄_page161.html">
    161
   </a>
   <span>
    ...
   </span>
   <a href="黄氏日抄_page157.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
