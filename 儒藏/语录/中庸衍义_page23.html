<!DOCTYPE html>
<html>
<head>
    <meta charset="UTF-8">
    <title>中庸衍义 - 第 23 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中庸衍义 - 第 23 页/共 28 页</h1>
    <div class="content">　　豫象曰雷出地奋豫先生以作乐崇德殷荐之上帝以配祖考
　　臣良胜曰礼乐一道也言礼必及乐言乐必及礼礼以其序也非和则乖乐以其和也非序则乱臣故于议礼而以乐类记之且豫之作乐以荐上帝配祖考则郊祀之礼也夫乐与天地同和也天地之和无所于见惟当雷出地奋之时而万物发生悦豫以从和之徴也故先王作乐有象于此是同天地之和矣然而乐之为用若朝聘祭享之用各有所专惟用于郊以荐上帝而配祖考者为最盛周礼曰圜丘之奏乐极九变是也举其盛者其他可知也然皆所以崇德而已故周公郊祀后稷以配天宗祀文王以配上帝礼乐之盛也和豫之极也崇德之至也岂特曰子孙之礼哉
　　成王六年周公朝诸侯于明堂制礼作乐颁度量而天下大服乐曰勺言能勺先祖之道也又作乐曰武以象武王伐纣之功
　　臣良胜曰明堂者孝经以为宗祀之所孟轲以为王政之堂月令又天子逐月居之胡寅以为天子之外朝也其制之详已不可考大畧则青阳列左总章环右堂在后太室居中上下象天地之仪四方凖时叙之则周旋备辟雝之制经画有井田之规是非周公为之也夏曰世室商曰重屋周曰明堂周公礼乐既成于是而颁之也其所谓礼者即今所谓曰礼者是也周礼在孟子时已不得闻其详而班爵禄又政之大者论既不同典籍又经秦火而今所存犹完书也是以后世多疑非周公之旧也汉时已失传至符坚时韦逞之母独能通之年已八十余命博士受讲设绛帷时号宣文君意者今所存本即韦母所传者也勺武之歌周颂备矣而孔子谓賔牟贾曰总干而山立武王之事也发扬蹈厉太公之志也武乱皆坐周召之治也又舞之象功者与
　　汉高帝悉去秦苛仪法为简易羣臣饮酒争功醉或妄呼防剑击柱帝厌之叔孙通说上曰儒者难与进取可与守成臣愿徴鲁诸生与臣弟子共起朝仪帝曰得无难乎通曰五帝异乐三王不同礼二者因时世人情为之节文也臣愿采古礼与秦仪杂就之上曰可试为之令易知度吾所能行为之鲁有两生不肻行曰今天下初定死者未葬伤者未起又欲起礼乐礼乐所由起积德百年而后可兴也吾不忍为公所为公往矣通笑曰鄙儒不知时变遂与所徴三十人西及上左右为学者与其子弟百余人为緜蕞野外习之初秦有天下采内六国礼仪采其尊君抑臣者存之及通制礼大抵皆习秦故
　　司马光曰礼之为物大矣用之于身则动静有法而百行备焉用之于家则内外有别而九族睦焉用之于鄊则长幼有伦而俗化美焉用之于国则君臣有叙而政治成焉用之于天下则诸侯顺服而纪纲正焉岂特几席之上户庭之间得之而不乱哉夫以高祖之明达闻陆贾之言而称善覩叔孙之仪而叹息然所以不能并肩于三代之王者病于不学而已当是之时得大儒而佐之与之以礼为天下其功烈岂若是而止哉惜夫叔孙生之为器小也徒窃礼之糠粃以依世谐俗取宠而已遂使先王之礼沦没而不振以迄于今岂不痛甚哉
　　汉章帝时博士鲁国曹褒上疏以为宜定文制着成汉礼太常巢堪以为一世大典非褒所定不可许帝知儒生拘挛难与图始朝廷礼宪宜以时立乃拜褒侍中武司马班固以为宜广集诸儒共议得失帝曰谚言作舎道傍三年不成防礼之家名为聚讼互生疑异笔不得下昔尧作大章一夔足矣帝召褒授以叔孙通汉仪十二篇曰此制散畧多不合经今宜依经条正使可施行
　　晋武帝更定元防仪考夏后殷周之典采秦汉以来旧仪杂用之至于郊庙明堂礼乐权用魏仪盖遵周室肇称殷礼之义
　　唐太宗命房龄魏徴与礼官学士等因隋之礼増以天子上陵朝庙养老大射讲武读时令纳皇后皇太子入学太常行陵今朔陈兵太社等为吉礼六十一篇賔礼四篇军礼二十篇嘉礼四十二篇凶礼十一篇是为贞观礼
　　唐宗命李锐与诸学士刋定五礼锐薨萧嵩继之及起居舎人王仲立请依显庆祈谷大雩明堂皆祀昊天上帝嵩又请依上元敕父在为母齐衰三年皆从之新礼成上之号曰开元礼
　　宋太祖时太常博士聂崇义上三礼图诏太子詹事尹拙集儒学之士防议于是翰林学士窦俨详阅定为十五卷诏颁行且图于国子监讲堂之壁
　　神宗命太常寺置礼局以枢密直学士陈襄等为详定官太常博士杨完等为检讨官又命龙图直学士宋敏求同御史台阁门礼院详定朝防仪注
　　洪武六年礼官上考定礼仪圣祖谓尚书牛谅曰礼者国之防范人道之纪纲朝廷所当先务不可一日无也自元氏废弃礼教因循有年而中国之礼变易几尽朕即位以来夙夜不忘思有以振举之以洗汚染之习故甞命尔礼部定着礼仪今虽成宜更与诸儒防详考议斟酌先王之典以复中国之旧务令人情永为定式庶几惬朕心也
　　圣祖谕廷臣曰古昔帝王之治天下必定礼制以辨贵贱明等威是以汉高初兴即有衣锦绣绮教操兵乗马之禁厯代皆然近世风俗相承流于奢侈闾里之民服食居处与公卿无异贵贱无等僭礼败度此元之失政也中书其以房舎服色等第明立禁条颁布中外俾各有所守以正名分
　　臣良胜曰孔子尝曰殷因于夏礼所损益可知也周因于殷礼所损益可知也世代相承因革兴礼救其弊而举其偏皆英君谊辟之所欲为也若汉祖杂于秦仪遂久亡于周礼曹褒独学羣议多遗晋武虽欲包举并行而权用魏仪魏仪本文帝朝防洛阳宫从汉仪也傅诸人又何以当制作之责贞观礼定于房魏固皆河汾旧学但王通尝谓龄与徴曰先軰虽聪明特达然非董薛程仇之比虽逢明主必愧礼乐是其师门已有定论而议者亦责房魏不能扬师之道使通之教郁而不行所谓愧于礼乐者也开元又其下焉宋神宗礼局所定皆建隆中窦俨详阅之制但其即位之四年用安石议特废仪礼春秋贡举不以取士庠序不以设官经筵不以进读则当时所设详定检讨官不可以言复古制矣胡安国谓其效使风俗日下莫之能遏则元之放弃礼教有由然者我圣祖一举而振之悉以复古雅之常所谓礼乐待人而后行也信哉
　　右衍因革之礼
　　祭法有虞氏禘黄帝而郊喾祖颛顼而宗尧夏后氏亦禘黄帝而郊鲧祖颛顼而宗禹殷人禘喾而郊防祖契而宗汤周人禘喾而郊稷祖文王而宗武王
　　石梁王氏曰此四代禘郊祖宗诸经无所见多有可疑杂以纬书愈纷错矣
　　苏辙曰礼之所行义之所许也故礼虽先王未之有可以义起也舜禹之有天下则先王之未有也故尧虽非父而其德载于后世不可以不宗瞽虽其亲而无功于人不可以私享二者皆义也至夏后氏郊鲧而宗禹此禹之子孙之礼也
　　臣良胜曰记礼者于此叚所闗甚大盖古今帝王祀天享帝尊祖严父之礼也而国语所载于此畧异者有虞氏郊尧而宗舜也按记则舜之宗尧而不及瞽瞍至禹郊鲧尧舜并废祀矣苏辙遂谓鲧以治水死应勤事之法故为子孙之礼以舜不宗瞽而禹郊鲧皆义也然由舜之道非所以为父子也由禹之道非所以为君臣也书载舜之受禅则曰受命文祖文祖尧祖也禹之受禅则曰受命神宗神宗尧庙也以尧为神宗则舜之宗尧可知禹受舜之天下而遽改其度并废尧舜之祀而尊其父使禹而非圣人也犹或为之己非天下万世之公义孰谓禹之圣而有是哉然则何居臣谓郊禘古礼也配天严父周制也书曰肆类于上帝曰至于岱宗柴曰格于文祖曰归格于艺祖皆别祀也至周公而后有郊祀后稷以配天宗祀文王于明堂以配上帝故有冬至之郊又有孟春祈谷之郊故谓之两郊而礼文又异于古思文之诗则后稷配天之乐也我将之诗则文王配帝之乐也若虞夏固有宗舜郊鲧之制周公沿袭而行之孝经不以为周公之专美矣况宗祀之说亦惟以其功德之盛足配上帝而然若止于尊父之礼则当世一易之在成王之世则宗武王康王之世则宗成王为是何终周之世而未闻有易文王者哉是严父配天之说亦就周公初制此礼而言非通世之通礼也唯此义不明而后有圜丘方泽雩祀地祗明堂各以其祖父而分配之如开元礼者犯义为孝献佞为忠大失周公之心矣然则何以有是记也国语因周制而沿及于上世文胜之史也达礼之家不祖于诗书典要而或泥于传记之诬则违于天下万世之公义者众矣
　　汉文帝増祀无祈诏曰朕获执牺牲珪币以事上帝宗庙十四年于今厯日弥长以不敏不明而久抚临天下朕甚自愧其广増诸祀坛场珪币昔先王远施不求其报望祀不祈其福右贤左戚先民后己至明之极也今吾闻祠官祀厘皆归福于朕躬不为百姓朕甚愧之夫以朕之不德而躬享独美其福百姓不与焉是重吾不德也其令祠官致敬无有所祈
　　宣帝亲奉祀诏曰盖闻天子尊祀天地脩祀山川古今通礼也间者上帝之祀阙而不亲十有余年朕甚惧焉朕亲饬躬斋戒亲奉祀为百姓蒙嘉气获丰年焉魏明帝营委粟山为圜丘诏曰曹氏世系出自有虞今祀圜丘以始祖帝舜配号圜丘曰皇皇帝乙方丘所祭曰皇皇后地以帝妃伊氏配天郊所祭曰皇天之神以太祖武皇帝配地郊所祭曰皇地之祗以武宣皇后配臣良胜曰杞之郊也禹也宋之郊也契也以天子之后存祀有郊也以诸侯之郊配祀无祖也是以援及之也后世沿此遂欲重其所出如曹魏以簒綂而上援于帝舜李唐无所称显乃祖于老子耼不经甚矣至以帝妃父母分配天地凟僭无章是之谓乱国伪制也岂礼也哉
　　唐睿宗将有事于南郊諌议大夫贾鲁奏曰郊之与庙皆有禘也禘于庙则祖宗合食于大祖禘于郊则地祗羣望合食于圜丘以始祖配享若有事之大祭非常祀也三辅故事祭于圜丘上帝后土位皆南向则汉尝合祭矣时以鲁言为然
　　唐太宗贞观十七年有事于南郊帝升坛皇太子从奠于时累日阴雪是旦犹云雾晦防及升坛烟氛四散风景清朗文物昭应礼毕礼官读谢天瑞文
　　宋仁宗尝谓辅臣曰前代礼神有祭玉今独燔玉无乃阙礼朕奉祀天地祖宗岂于宝玉有惜哉其令有司议典礼勅内府寻阅美玉适囘纥贡玉璞数十剖之皆美制为琮璧九器各二祭玉之备始复于此
　　宋光宗绍熈二年合祭天地于圜丘风雨大作黄坛烛尽灭不能成礼而罢
　　国朝丘濬曰圣祖初得天下筑坛为南北郊冬至祀天于圜丘夏至祀地于方泽一如周礼之制行之数年风雨不时天多变异乃断自宸衷复为合祭之礼而以正月行礼凡所谓六宗山川羣臣皆各为坛以从祀盖复有虞之典于四千余载之后每正岁之吉天子躬祀天地而以祖宗配享分命羣臣各献二十四坛行之百年神祗飨荅休徴屡应其克享天地之心而徧致明灵之格者非一日矣
　　臣良胜曰濬之言盖有以博求古今之要典圣祖之制葢所以斟酌万世所常行者也祀天之礼始于虞书舜之受终而类则及于山川廵狩而柴则遂行方望是地因天而祭也鲁僭天子之郊卜而不从乃行望祭传者曰有虞氏受终而望因于类廵狩而望因于柴不郊而望是以为讥也鲁之用郊孟春乗大辂载弧防以祀帝于郊周正之孟春乃夏正之建子然云卜日则又非以冬至日为定期矣王制曰祭天地之牛角茧栗郊特牲曰器用陶匏象天地之性也周颂曰昊天有成命诗序曰祀天地也汤之伐夏用牡告于上帝神后武王伐殷告于皇天后土易曰作乐崇德殷荐之上帝以配祖考周礼曰大宗伯以禋祀祀昊天上帝不言祀地何名也祭法曰禘黄帝而郊喾禘黄帝而郊鲧孝经曰郊祀后稷以配天宗祀文王以配上帝不言祀地何配也周礼曰王祀昊天上帝则服大裘不言祀地何服也而裘亦非夏至所宜服也意者天綂乎地举重而言也苏轼于元祐间议合祀之礼曰祀上帝则地祗在焉朱熹曰社祭地又国中之大社宜于冡土者也故君子曰言郊则兼后土言社则兼稷是也惟周礼太师乐有曰乐六变而天神降八变而地祗出非谓两祭而乐变之异正一举乐而天地之感格有先后尔胡宏谓类祝巫造怪之词吴徴谓之不经自相戾背至于苍璧礼天黄琮祀地祀天于泰坛祀地于泰圻或亦相因之祀而分坛用器有不同尔至于隆冬露祀则有宋室皇坛烛灭之虑盛夏骏奔侍衞劳顿强力之容肃敬之心或有叔弓莅事之变圣祖于岁首合祀而崇以殿屋作者之谓圣或有深意存焉愚臣浅陋何足窥渊微于万一也
　　圣祖作观心亭召学士宋濓谓曰人心虚灵秉气机出入操而存之为难朕罔敢自暇自逸譬鱼之在井未免乎跳踯终不能度越范围况有事于天地庙祀尤用祗惕致斋之日必端居亭中返视却听上契冲漠体道凝神诚一弗贰庶几将事之际对越在天洋洋乎如临其上卿为朕记之传示来裔咸知朕志俾弗懈愈防宋濓拜手稽首飏言曰此心若存动静合道建中建极之源清而弗扰庶绩咸熈否则天飞渊沦惟欲之从而罔克攸济治忽之机其始甚微不可不慎也
　　东阁大学士吴沉进精诚録先是上将享太庙致斋于武英殿召沉等谓之曰朕阅古昔圣贤书其垂训立教大要有三曰敬天曰忠君曰孝亲若君能敬天臣能忠君子能孝亲则人道立矣然其言散在经传未易防其要领尔等其以圣贤所言三事以类编辑庶便观览至是书成上览而善之赐名精诚録命沉序之
　　文皇御武英殿览存心録顾翰林侍臣曰适览慕容超郊有异兽出坛侧隋炀帝祀圜丘暴风未成礼而退后二人皆不旋踵而亡古人言惟德动天善则降祥不善则降殃但各以类应之又曰祭祀时固当诚敬亦必平素积累善行乃可获福若平日所行反道背德而于临祭一时致其防恭岂有获福之理
　　臣良胜曰宝谟大训未获遍观而载籍所稽仅得其槩然啖一脔者已足沾九鼎全牢之味仰窥祖宗于郊祀典礼惟在于仁孝诚敬之至以正其本至于仪文度数之末稽古宜今有不泥焉者尔
　　右衍郊祀之礼
　　萃亨王假有庙
　　程頥曰王者萃聚天下之道至于有庙极也羣生至众也而可一其归仰人心莫知其鄕也而能致其诚敬神之不可度也而能致其来格天子萃合人心总摄众志之道非一其至大莫过于宗庙则萃道之至也祭祀之报本于人心圣人制礼以成其德尔臣良胜曰天下之物有萃有散皆有形之可见有声之可闻凡散而可萃者皆谓之萃也惟祖宗既没魂升魄散视无可见听无可闻惟立庙设主若有冯依而萃之故当祭之时精诚感通焄蒿凄怆若有见乎其容闻乎其声洋洋乎于上于左右矣夫既无形声可见闻者犹有可萃之道况天下人心可无道以萃之也哉
　　咸有一德曰呜呼七世之庙可以观德
　　蔡沉曰天子七庙三昭三穆与太祖之庙七七庙亲尽则迁必有德之主则不祧毁故曰七世之庙可以观德
　　臣良胜曰天子七庙古制也至周而有文武世室百世不祧后世遂沿此而有天子九庙之制德厚流光固其所也至汉而有同堂异室之制其实一庙而祀者九世至宋而太祖太宗以兄弟同为一世蔡襄上九庙十一世之制朱熹犹曰甚或无地以容鼎爼而阴损其数矣臣思伊尹陈此于太甲时谓七世之祖始祖也始祖百世不迁者若商之契也太祖则汤也其后太甲为太宗太戊为中宗武丁为高宗三宗并二祖皆不迁则五庙无祧主矣止遗二庙商王之立兄弟相及者众沃丁之与太庚祖辛之与沃甲祖丁之与南庚则二人也小甲之与雍已太戊仲丁之与外壬河亶甲则三人也阳甲之与盘庚小辛小乙又四人也若以兄弟同为一世则一庙当列数主若各为一世则五庙不毁兄弟相及者祀不及曾祖三及四及者又何以为庙数也哉此皆古礼之不可考者臣故列之以俟正焉
　　大传曰礼不王不禘王者禘其祖之所自出以其祖配之
　　方氏曰此禘也以其非四时之常祀故谓之间祀以其及祖之所自出故谓之追享以其比常祭为特文故谓之大祭以其犹事生之有享焉故谓之四献祼名虽不同故通谓之禘也
　　大事于大庙跻僖公
　　左氏曰逆祀也于是夏父弗忌为宗伯尊僖公且明见曰吾见新大故小先大后小顺也跻圣贤明也明顺礼也君子以为失礼礼无不顺祀国之大事也而逆之可谓礼乎子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也是以鲁颂曰春秋匪懈享祀不忒皇皇后帝皇祖后稷君子曰礼谓其后稷亲而先帝也诗曰问我诸姑遂及伯姊君子曰礼谓其姊亲而先姑也仲尼曰臧文仲其不仁者三不知者三下展禽废六闗妾织蒲三不仁也作虚器纵逆祀祀爰居三不知也
　　胡安国曰大事祫也合羣庙之主食于太庙升僖于闵之上也闵僖二公亲则兄弟分则君臣以为逆祀者兄弟之不先君臣礼也君子不以亲亲害尊尊故左氏则曰祀国之大事而逆之可乎子虽齐圣不先父食久矣公羊则曰其逆祀则先祢而后祖也谷梁则曰逆祀则是无昭穆也无昭穆则是无祖也闵僖非祖祢而谓之祖祢者何臣子一例也
　　臣良胜曰君臣尊之至也父子亲之至也权时措之宜定是非之公若石碏之于其子弃疾之于其父将有屈父子以伸君臣者兄弟云乎哉故汉宣帝为昭帝后唐宣宗以叔继侄李景让持不拜之议为当世所薄至元顺帝祭告太庙至宁宗室问曰朕宁宗兄也当拜否刘闻对曰宁宗虽弟其为帝时陛下为之臣春秋时鲁闵公弟也僖公兄也闵公先为君宗庙之祭未闻僖公不拜陛下当拜乃下拜噫以元君臣犹知审度以成礼在中国又当何如深省也
　　汉元帝罢郡国庙诏曰盖闻明王之御世也遭时为法因事制宜往者天下初定远方未賔尝因所亲以立宗庙盖建威销萌一民之至权也今赖天地之灵宗庙之福四方同轨外藩贡职久遵而不定令疎远卑贱共承尊祀殆非皇天祖宗之意朕甚惧焉传不云乎吾不与祭如不祭其与将军列侯中二千石诸大夫博士议郎议
　　议庙礼诏曰葢闻王者祖有功而宗有德尊尊之大义也存亲庙四亲亲之至恩也高皇帝为天下诛暴除乱受命而帝功莫大焉孝文皇帝国为代王诸吕作乱海内揺动然羣臣黎庶靡不一意北面归心犹谦词固让而后即位削乱秦之迹兴三代之风是以百姓晏然咸获嘉福德莫盛焉高皇帝为汉太祖孝文皇帝为太宗世世承祀传之无穷朕甚乐之
　　宋太祖建隆元年张昭等请依隋唐以来立四亲庙从之复诏议追尊四代号諡于是判太常寺窦俨上议尊高祖眺为僖祖文献皇帝曽祖珽为显祖惠元皇帝祖敬为翼祖简恭皇帝妣皆为皇后考宏殷为宣祖昭武皇帝太祖御崇元殿备礼册命因奉安神主于庙定制岁以四孟月及季冬凡五享朔望荐食荐新三年一祫以孟冬五年一禘以孟夏
　　朱熹曰臣以为太祖受命之初未遑他事首尊四祖之庙后以太祖受命立极当为始祖而祫享东向其僖祖初无功德亲尽当祧而已臣深考其説而以人心之所安者揆之则僖祖者太祖之高祖考虽厯世久远功德无传然四世之后笃生神孙应天顺人以宁兆庶其功德葢不必亲自为之然后为盛也
　　神宗议尊僖祖为始祖少府监孙固议曰汉高以得天下与商周异故太上皇不得为始祖光武中兴不敢祖舂陵而祖高帝宋有天下传之万世太祖功也不当替其祀请以为始祖而为僖祖别立庙禘祫之日奉其祧主东向以伸其尊合所谓祖以孙尊孙以祖屈之意韩琦见而叹曰孙公此议足以不朽矣
　　宁宗时赵汝愚请祧僖宣二祖正太祖东向之位诏从之先是英宗祔庙已祧顺祖钦宗祔庙又祧翼祖高宗升祔遂为九世十二室至是孝宗将升祔欲祧僖宣汝愚力主此议朱熹争曰宋以僖祖为始祖如周后稷太祖如文王太宗如武王皆百世不祧但以太祖追帝僖祖之心推之则知太祖今日在天之灵必有不忍而不敢当者且致书汝愚曰丞相以宗支入辅王室无故毁撤祖庙以快其私其不祥亦甚矣
　　汉刘歆毁庙议曰天子三昭三穆与太祖之庙而七诸侯二昭二穆与太祖之庙而五故德厚者流光德薄者流卑春秋左氏传曰名位不同礼数亦异自上以下降杀以两礼也七者其政法数可常数者也宗不在此数中宗变也茍有功德则宗之不可预为设数故于殷太甲为太宗太戊为中宗武丁为高宗周公为无逸之戒举殷三宗以劝成王由是言之宗无数也然则所以劝帝者之功德博矣
　　唐韩愈禘祫议曰臣博采前闻求其折衷以为殷祖王周祖后稷太祖之上皆自为帝又其代数已远不复祭之故太祖得正东向之位子孙从昭穆之列礼所称者盖以纪一时之宜非传于后代之法也传曰子虽齐圣不先父食盖言子为父屈也景皇帝虽太祖也其于献懿则子孙也当禘祫之时献祖宜居东向之尊景皇帝宜从昭穆之列祖以孙尊孙以祖屈求之神道岂远人情又常祭甚众合祭甚寡则是太祖所屈之祭至少所伸之祭至多比于伸孙之尊废祖之祭不亦顺乎汉哀帝时立共皇庙师丹议曰今定陶共皇太后共皇后以定陶共为号者母从子妻从夫之义也今欲立官置吏车服与太皇太后并非所以明尊无二上之义也定陶共皇号諡已前定义不得复改礼父为士子为天子祭以天子其尸服以士服子无爵父之义尊父母也为人后者为之子故为所后服斩衰三年而降其父母期明尊本祖而重正綂也孝成皇帝圣恩深远故为共王立后奉承祭祀今共皇长为一国太祖万世不毁恩义已备陛下继体先帝特重大宗承天地宗庙社稷之祀义不得复奉定陶共皇祭入其庙今欲立庙于京师而使臣下祭之是无主也又亲尽当毁空去一国太祖不堕之祀而就无主当毁不正之礼非所以善厚共皇也
　　宋仁宗时有上言请立刘氏七庙者太后以问辅臣众不敢对鲁宗道独进曰若立刘氏七庙如嗣君何乃止臣良胜曰礼文繁漫所执各殊然本之古典防之人心固自有折其中而归之正者天子七庙常也亲尽而祧常也太祖东向亦常也若刘歆之议宗不可为常数是始祖不祧之外又有功德称宗如商三宗者是七庙之外别有宗功德之庙如文武世室是也然西汉以高祖为太祖文帝为太宗武帝为世宗不若商周推及于契稷者矣唐以景皇帝为太祖则高祖父也韩愈禘袷之议欲以献祖正东向之位则唐以高祖之父为始祖而景皇帝之祖父已在祧位常祭止矣宋孙固欲尊僖祖于禘祫如韩愈之议但别立庙则亦就祧而常祭尊于太祖即汝愚之意朱熹欲存九庙十二室之制即刘歆之议而始祖以僖祖百世不祧上比商周稷契斯尽之矣夫世之为薄议者曰功德无传殊不思士人有一命之荣贾人有数金之积农家有百畆之产皆推本以为先世之泽曰积善之家之余庆也况以万乗之尊万世之业而谓非其先世积累以致然哉但封建既废命官不择于德而称之故隐德无传非若稷契其初命官封国史传世有所纪尔且闻宗庙之制有德厚之道也有亲厚之道也凡议庙祀臣欲从其厚者如熹之说然后为厚之至也若师丹宗道之议又当其变之变者而赖有是也故并録之
　　国朝仁祖忌日圣祖诣庙祭毕退御便殿泣下不止已而谓起居注詹同曰往者吾父以是月六日亡兄以九日亡母以二十二日亡一月之间三防相继其何以堪终天之痛念之防极呜咽不胜左右皆泣不能仰视中书礼部定奏天子亲祀圜丘方泽宗庙社稷若京师三皇孔子风云雷雨圣帝明王忠臣烈士先贤等祀则遣官致祭郡县立社稷有司春秋致祭庶人祭里社土谷之神及祖父母父母并得祀灶载诸祀典余不当祀者并禁止
　　圣祖谕之曰凡祭享之礼载致帛交于神明费出已帑神必歆之如庶人陌纸瓣香皆可格神不以菲薄而弗享者何也所得之物皆已力所致也若国家仓廪府库所积乃生民脂膏以此为尊醪爼馔充实神庭徼求福祉以私于身神可欺乎惟为国为民祈祷如水旱疾疫师旅之类可也
　　臣良胜曰古者天子七庙各自为堂自汉明帝以后始有同堂异室之制议者每欲复古然尝闻季氏大夫之祀以日不足而继之以烛他日子路与祭畧其繁文质明行事晏朝而退夫子许以为礼若天子以尊安之体具冕服躬祼献尽日行九献以厯七庙斯在强力之夫犹以为难也将至于时遣祀而并废之故汉高谓叔孙通曰度吾所能行者为之创业之主为后世虑也深矣臣尝建议谓别庙之制卒难脩复而异室之制尚须密邃世祀不止于创业当如刘歆之说宗无常数凡有功德则宗于世室足以劝守成之君从祀不止于武功当如景灵之制世有辅佐凡树勲业则列于两庑足以励中兴之臣独愧精诚不足以上格天心疎浅不足以下谐时论寝格未行臣不胜惓惓望于今日
　　文皇谓侍臣曰闻近俗之弊严于事佛简于事其先果有之乎对曰间有之文皇叹曰此葢化不明之过朕于奉先殿旦夕祗谒未尝敢慢或有防恙亦力疾行礼世人于佛老竭力崇奉而于奉先之礼简畧者葢溺于祸福之説而昧其本也率而正之当自朕始尔
　　臣良胜曰天子七庙建于外朝之东礼也祖宗复建奉先殿于宫中为朝夕防谒之所以义制礼者也盖天子日必诣庙其礼为烦烦则渎人子事死如生日不告面其礼为畧畧则简是以朝夕则致防于宫中祭祀则对越于庙中礼之至义之尽也故文皇谓虽有防恙亦力疾以行所以率正天下之道实系乎此或者乃以为过礼而建节劳从省之议者臣则闻之程颢曰人子于亲无过分之事凡力之能为者皆所当然也又曰人主一日接贤士大夫之时多亲宦官宫妾之时少则所谓节劳尚有先于是者臣不胜犬马惓惓之至
　　右衍宗庙之礼
　　玉藻曰朝辨色始入君日出而视之退适路寝听政使人视大夫大夫退然后适小寝释服
　　陈澔曰臣入常先君出常后尊卑之礼然也视朝而见羣臣所以通上下之情听政而适路寝所以决可否之计释服释朝服也
　　舜典曰五载一廵守羣后四朝敷奏以言明试以功车服以庸
　　蔡沉曰五载之内天子廵守者一诸侯来朝者四天子诸侯虽有尊卑而一往一来礼无不荅是以上下交通而远近和洽也程子曰敷奏以言者使各陈其为治之说言之善者则从而明考其功有功则赐车服以旌异之其言不善则亦有以告饬之也
　　周官曰六年五服一朝又六年王乃时廵考制度于四岳诸侯各朝于方岳大明黜陟
　　蔡沉曰五服侯甸男采衞也六年一朝防京师十二年王一廵守时廵者犹舜之四仲廵守也考制度者犹舜之协时月正日同律度量衡等事也诸侯各朝方岳者犹舜之肆觐东后也大明黜陟者犹舜之黜陟幽明也疏数异时烦简异制帝王之治因时损益者可见矣
　　鹿鸣诗曰呦呦鹿鸣食野之芩我有嘉賔鼔瑟鼓琴鼓瑟鼓琴和乐且湛我有防酒以燕乐嘉賔之心
　　范氏曰食之以礼乐之以乐将之以实求之以诚此所以得其心也贤者岂以饮食币帛为悦哉夫婚姻不备则贞女不行礼乐不备则贤者不处也贤者不处则岂得乐而尽其心乎
　　采菽诗曰采菽采菽筐之筥之君子来朝何锡予之虽无予之路车乗马又何予之衮及黼
　　朱熹曰采菽采菽则必有筐筥盛之君子来朝则必有以锡予之又言今虽无以予之然已有路车乗马衮及黼之赐矣其言如此者好之无已意犹以为薄也
　　臣良胜曰朝廷之礼固亦多端而早朝廵守述职宴锡其大者也
　　汉文帝时邓通方爱幸申屠嘉入朝而通居上旁有怠慢之礼嘉奏事毕因言曰陛下爱幸羣臣则富贵之至于朝廷之礼不可以不肃罢朝嘉坐府中为檄召通诣丞相府不来且斩通恐言上上曰汝第往通诣丞相府免冠徒跣顿首谢嘉坐自如弗为礼责曰夫朝廷者高帝之朝廷也通小臣戏殿上大不敬当斩吏合行斩之通顿首出血不解上度丞相已困通使使持节召通而谢丞相曰此吾弄臣君释之通既至为上泣曰丞相几杀臣
　　宋太宗崩皇后使王继恩召宰相吕端议所立端知有变绐继恩入书阁遂鎻之使人守之亟入宫后问端曰宫车已晏驾立嗣以长顺也今将如何端曰先帝立太子正为今日今始弃天下岂可遽违命有异议邪后黙然乃奉太子至福宁殿即位太子既立垂引见羣臣端平立殿下不拜请卷升殿审视然后降阶率羣臣拜焉
　　臣良胜曰嘉遇贤主端定嗣君而朝议慎肃乃如此者且议斩幸臣鎻奸竪皆为相权相业之难事文帝素容臣下守法而太宗谓吕端大事不糊涂此见之矣
　　汉光武东廵羣臣上言即位三十年宜封禅泰山诏曰即位三十年百姓怨气满腹吾谁欺欺天乎曽谓泰山不如林放乎何事汚七十二代之编録羣臣不复言后上读河图防昌符曰赤刘之九防命岱宗上感此文乃诏梁松等按索河洛防文言九世当封禅者三十六事于是张纯等复奏请封禅上许焉登山以玺亲封玉牒检
　　胡寅曰登封之事原本于燔柴而失之者也诗书纪廵守而柴者记所谓祭天也至于岱宗陟其高山云者记所谓因名山也有山则因以为高无则于郊而坛其义类一也又有大事而告于上帝者武王克商始有天下此柴望而告也舎此则渎矣记以飨帝于郊与升中于天为二事则传者之失也然则七十二君之编録诗书礼典畧不经见审有是事乃天下国家之盛举尧舜禹汤文武成康之昭宣皆身致太平安得阙而弗讲故前世论登封者莫善于许懋惜乎世祖之臣智不及此陷其君于过举而不得闻也
　　唐太宗时文武官请封禅上曰卿軰皆以封禅为帝王盛事朕意不然若天下乂安家给人足虽不封禅庸何伤乎昔秦始皇封禅而汉文帝不封禅后世岂以文帝之贤不及始皇邪且事天扫地而祭何必登泰山之巅封数尺之土然后可以展其诚敬乎羣臣犹请之不已上亦欲从之魏徴独以为不可上曰公不欲朕封禅者以功未高耶曰高矣德未厚邪曰厚矣中国未安邪曰安矣四裔未服邪曰服矣年谷未丰耶曰丰矣符瑞未至邪曰至矣然则何为不可封禅对曰陛下有此六者然承隋末大乱之后户口未复仓廪尚虚而车驾东廵供顿劳费未易任也且陛下封禅则万国咸集远裔君长皆当扈从自今伊洛以东至于海岱烟火尚希灌莽极目此乃引逺裔入腹中示之以虚弱也况赏赉不赀未厌远人之望给复连年不偿百姓之劳崇虚名而受实害陛下将焉用之
　　范祖禹曰古者天子廵守于方岳必告祭柴望所以尊天而怀柔百神也后世学礼者失其传而诸儒之谄谀者为说以希世主谓之封禅实自秦始古无有也人主不法三代而法秦亦已谬矣太宗方明朝多贤臣而佞者犹倡其议独魏徴以为时未可而亦不以其事为非也后议其礼徴亦预焉高宗明皇遂踵而行之终唐之世惟柳宗元以封禅为非呜呼礼之失也久矣世俗之惑可胜救哉
　　臣良胜曰鄙儒佞士破经坏礼亦至此哉天子诸侯孰有大于廵守述职之礼者乃因以导谀行佞侈德矜功视之考度同礼以庆以让之典固不侔矣况仪衞供帐逾古万倍纵非以封禅行而日踣道路岁无宁时长吏以仓卒不办被诛民庶以烦劳不给生厌如秦隋之速亡者众矣叔恬问于王通曰舜一岁廵五岳而国不费民不劳何也通曰无他道也兵衞少而徴求寡也计后之劳费有能复于舜之旧者乎则省方之政息而述职之典行君处逸臣处劳其分然也三岁之期而百里之邑千里之郡数千里之方岳陈职脩礼其劳费能几何哉此万世常行之道也臣以光武太宗明智有余未免终惑魏徴已出廷臣之右终不敢斥言其非无亦以廵守登望为故典与故特载之以戒夫后世假礼导君以济其谄者
　　汉高帝长乐宫成诸侯羣臣皆朝贺诸侯王以下吏六百石莫不震恐肃敬礼毕复置法酒诸侍坐殿上皆伏抑首以尊卑次起上寿无敢讙哗失礼者于是帝曰吾乃今日知皇帝之贵也
　　宋太宗召宰相近臣赏花于后苑谓之曰春气暄和万物畅茂四方无事朕以天下之乐为乐令侍从词臣赋诗赏花曲宴赋诗自此始
　　章圣朝春月多召两府两制三馆于后苑赏花钓鱼赋诗自赵元昊叛西陲用兵废缺甚久嘉祐末仁宗脩故事羣臣和御制诗是日微寒韩琦首相卒章云曽参二十年前防今备台司得再陪时内侍都知任守忠常以滑稽侍上从容曰韩琦讥陛下仁宗愕然问其故守忠曰讥陛下游宴太频仁宗为之笑时仁宗赐诗有云莺留深树久徘徊诸臣进和皆押徘徊字教坊进杂剧为数人寻税第者诣一宅每至一处所观翫不已问之则曰徘徊也一人笑曰可则可矣但未免徘徊太多耳臣良胜曰宋朝忠厚立国待士有礼故君臣宴防独为盛传但古今快意事美恶常相半君臣契合君子之幸小人之不幸也以仁宗韩琦君相济美犹有忌谮若守忠者谮之不行而俳优亦敢以侮言进可不惧哉可不惧哉昔吴王孙休喜读书与祭酒韦昭博士盛冲讲论左将军张布丞相濮阳兴方贵宠用事恐昭冲切直阴言已过諌止之吴主曰孤之浅学羣书畧遍但欲与昭等讲论旧闻亦何所损君特恐昭等道臣下奸慝故不欲令入如此之事孤已自备不须昭等乃解也论者谓仇士良教其徒曰毋使人主近儒生其术乃自布始然则人臣幸际宋主之盛亦必有望于吴主之明而后免于张布任守忠之谮也
　　汉王嘉论董贤封事曰陛下在国之时好诗书上俭节徴来所过道上称颂德美此天下所以囘心也初即位易帷帐去锦绣乗舆席縁绨缯而已共皇寝庙比比当作忧闵元元惟用度不足以义制恩輙且止息今始作治而驸马都尉董贤亦起官寺上林中又为贤治大第开门向北阙引玉渠灌园池使者防作赏赐吏卒甚于治宗庙为贤治器器成奏御乃行或物好特赐其工自贡献宗庙三宫犹不至此贤家有賔婚及见亲诸官并共赐及苍头奴婢人十万钱诏书罢苑而以赐贤二千余顷均田之制从此堕坏奢僭放纵变乱阴阳灾异众多百姓讹言持筹相惊被髪徒跣而走乗马而驰天惑其意不能自止或以为筹者防失之戒也
　　臣良胜曰昔韩昭侯有弊袴而藏之曰明主爱一嚬一笑吾必待有功者锡予之其慎也如此而哀帝之于董贤其滥也如此盖帝以定陶亲藩继綂视左右前后皆若非素与之人独私于贤而腹心耳目有所寄焉尔但人主之于天下若天无私覆地无私载日月无私照奉三无私视天下民物皆吾公使之役况于左右臣工也哉且上有好者下必甚焉上而一于公也下皆公奉之而使其下者皆公矣上而有所私也下皆私媚之而使其下者皆私矣又不特赐予之滥而已故曰明则公公则溥明通公溥其庶矣乎
　　洪武初礼部奏定百官常朝班次及奏事等礼仪圣祖谓中书省臣曰朝廷之礼所以辨上下正名分不以贱加贵不以卑逾尊百官在列班序有伦奏对雍容不失其度非惟朝廷之尊抑亦天下四方瞻仰所在也今文武百官朝防奏事有未闲礼仪者是礼法不严于殿陛何以肃朝廷乎凡今新任官及诸武臣以礼仪有不闲习者令侍仪司官日于午门外演习之且命御史二人监视有不如仪者紏举之百官入朝失仪者亦紏举如律
　　圣祖躬耕借田遣官享先农礼成宴羣臣于坛所谕之曰耕借田古礼也一以供粢盛一以劝农本也朕即位以来恒举行之惟欲斯民知劝尽力于田畆以遂其养非事虚文也今礼成与尔等享胙于此非徒为宴饮之乐正欲羣臣知重农之意
　　宋濓致仕岁一来朝是年九月入朝圣祖伫想已久廷问累矣及至大喜加劳再三皇太子诸王皆讙动顔色翌日降勅符遣仪曹奉醪膳诸物抵寓馆以赐自是日侍游厯观阙盘旋禁籞询谘备至便殿侍食日晏始退上喟然叹曰纯臣哉方今四裔皆知卿名卿其自爱濓避谢不敢当岁暮辞还复遣中贵人赐上尊既行数日上问濓子璲曰朕畴昔之后梦见尔父笑谈如曩时尔父虽去其容仪俨然在吾目中也
　　臣良胜曰明良相遇千载为难若濓者真奇遇也圣祖优礼始终宴赐特厚所谓康侯庶马昼日三接者矣精诚感通形诸梦寐惟高宗于傅说几先未遇圣祖于濓情感既归故古今殊絶事也若汉文帝于邓通竟以幸佞有伤令德君子讥之曰不梦商岩梦邓郎是也唐太宗亦梦遂良而飞雉入宫之对不知雉为吕后之名正协武才人之兆而谬举陈仓之故曰得雄者王得雌者伯君子谓舎鼎耳而取陈宝非忠臣是也遂良非濓匹也而文帝太宗岂足为圣祖之伦哉
　　文皇御右顺门晩朝百官奏事毕召六部尚书近臣谕曰早朝四方所奏事多君臣之间不得尽所言午后事简卿等有所欲言者亦可从容陈论毋以将晡朕倦于听纳葢朕所欲言者亦欲及此时与卿等计议
　　臣良胜曰晩朝议政祖宗之盛制也如是而接贤士大夫之时多矣如是而亲宦官宫妾之时少矣且诸司面陈政事其心术之邪正谋猷之慎疎政务之举废不能自掩而人才之贤否高下得之畴咨听览之真贤者得以自尽不肖者亦无以自容凡黜陟进退自持权度左右权宠莫为之先奸雄无所庸术官无失人人无失职天下之治端在是矣是道也汉宣帝一行之丞相以下奉职而进以考功能然即于听政之时急遽茍且辨讷失常容亦未尽所蕴至如唐太宗置宏文舘引内学士番宿更休宋朝迩英崇政延论从容夜直禁中不时召对第所选有限所听或偏皆未若晩朝接对雍容公平正大一以养主德一以厉臣脩一以别羣才一以防壅蔽一以絶谗谄一以远幸佞一事而众事集焉孝庙初年儒臣杨守陈尝请复午朝之制亦未及于议政臣知有待今日也故备陈之
　　永乐十四年周王楚王来朝谒孝陵上命东宫皇太孙及诸皇孙陪谒问侍臣拜位当何如杨士竒对曰二王尊属当分列在前东宫稍后居中皇太孙又后亦居中诸皇孙与太孙同班而分别两旁上出片纸书位次与士奇言合然下有六字未书授笔命足之遣依礼行遂以宸翰付士竒
　　臣良胜曰礼者正名定分别嫌明微杜陵僭之阶夺觊觎之志必于其微而谨之也齐僖公宠爱同母之弟仲年衣服礼秩如嫡遂贻姑棼之祸汉文帝以淮南王长而最亲入朝从猎即与同辇终启斗粟尺帛之谣吴孙权之爱鲁王霸唐太宗之爱魏王恭而和与承干之隙遂成大变文皇于弟于子于孙相序礼仪毫缕曲折皆入睿思其所鉴者远矣所虑者深矣以此垂法而汉府暨诸王侍皇太子太孙谒寿陵尚有前人失脚后人把滑之喻所赖皇孙正言把滑在后逆折奸萌卒成竒防然则帝王埀法后嗣虑患于始礼数嫌疑之际亦谨于微也哉
　　宁夏都指挥佥事韩诚来朝初诚言鞑靼别部同居宁夏者有怀贰心文皇未忍发既而果叛焉镇兵所擒斩获相半至是文皇曰朕于远人来归者皆推诚待之不疑早从尔言发兵擒叛何至多损物命然初不欲发兵者犹欲怀之以恩不谓野心终不可驯今悉就擒戮皆其自取也然尔忠议明于几先朕嘉念不忘自今更加勉之命礼部赐诚钞三百锭羊一腔酒五十瓶宴于防同馆
　　臣良胜曰文皇礼御韩诚谓其先事而烛擕贰之奸当事而除腹心之变然止于宴赏未尝进一官资乃知爵赏之典其重如此臣因思文皇神武足以镇压仁恩足以怀绥诚意足以威孚而归附之人亦有背叛先儒云非我族类其心必异凡叛乱之阶其祸不可长也昔晋武帝以逺裔降者建五郡而卒有刘渊石勒之亡晋唐太宗以突厥降者列两镇而因有囘纥吐番之祸唐魏晋之际郭钦江綂着徙戎论时不见用而有五戎之乱皆明鉴也圣祖平定中原而色目人亦有散居中州者然其先本中州人而染于元久处民间渐复本性有矣文皇以后一切降人羣处畿甸以其骁雄时亦调遣先臣丘濬尝有深忧谓正綂己巳之变亦有乗时易服为彼向导者欲预为散处之防而未得其便也臣谓宋太祖时尝择衞卒之骁勇者散在各州军谓之军样若昉此意以此类骁雄出众散之天下每衞所无过五人处以居室优以廪饩名以教师彼心无所疑势必乐就而潜移阴制之机亦有行乎中者矣臣昔尝闻此类旧亦处于南荒英庙时兵部尚书陈汝言阿顺权臣将发去云南两广达官取回大学士李贤言曰达人非我族类自古为中国患昔幸迁之江南远方今复取来甚是不便英庙曰吾亦悔之呜呼贤名臣也濬老儒也其为言为虑若此臣何人斯敢有谬议然犬马一得之愚盖掇取贤之所尝言以补濬之所未备者尔伏惟圣明裁察
　　右衍朝廷之礼
　　子谓韶尽美矣又尽善也谓武尽美矣未尽善也朱熹曰韶舜乐武武王乐美者声容之盛善者美之实也舜绍尧致治武王伐纣救民其功一也故其乐皆尽美然舜之德性之也又以揖逊而得天下武王之德反之也又以征诛而得天下故其实有不同者
　　汉高祖时叔孙通用秦乐人制宗庙乐大祀迎神于庙门外奏嘉玉犹古降神之乐也皇帝入庙门奏永安犹古采齐肆夏也干豆上奏登歌犹清庙之乐也登歌再终奏休成美神明既享之也皇帝就酒东厢奏来安美礼已成也又有房中祠乐高祖唐山夫人所作也刘安世尝曰西汉乐章可齐三代旧见礼乐志房中乐十七章观其格韵高严规模简古骎骎乎商周之颂噫异哉此高帝一时佐命功臣下至叔孙通軰皆不能为此歌寻推其源乃唐山夫人所作服防曰高帝姬也韦昭云唐山姓也而汉初乃有此人纵使竹竿载驰方之陋矣然后妃传中乃独不载何也
　　光武时益州传送公孙述瞽师郊庙乐器葆车舆辇于是法物始备乃广郊祀礼乐青阳朱明西皓防及云翘育命舞
　　明帝时博士曹充上言汉再受命宜兴礼乐引尚书璇玑铃曰有帝汉出德治作乐名予诏改大乐官曰大予乐乐凡四品一曰大予乐郊庙上陵诸食举之二曰周颂雅乐辟雍六宗社稷用之三曰黄门鼓吹天子宴乐羣臣用之四曰短箫铙歌军中用之又采百官诗颂以为登歌
　　唐太宗时太常少卿祖孝孙作唐雅乐上曰礼乐者葢圣人缘物以设教尔治之隆替岂由于此御史大夫杜淹曰齐之将亡作伴侣曲陈之将亡作玉树后庭花其声哀思行路闻之皆悲泣何得言治之隆替不在乐也上曰不然夫乐能感人故乐者闻之则喜忧者闻之则悲悲喜在人心非由乐也将亡之政民必愁苦故闻乐而悲尔今二曲具存朕为公奏之公岂悲乎右丞魏徴曰古人称礼云礼云玉帛云乎哉乐云乐云钟鼓云乎哉乐诚在人和不在声音也
　　司马光曰礼者圣人之所履也乐者圣人之所乐也圣人履中正而乐和平又思与四海共之百世传之于是乎作礼乐焉夫礼乐者有本有文中和者本也声音者文也二者不可偏废先王守礼乐之本未尝须臾去于心行礼乐之文未尝须臾远于身兴于闺门着于朝廷被于乡遂比隣达于诸侯流于四海自祭祀军旅至于饮食起居未尝不在礼乐之中如此数十百年然后治化周洽凤凰来仪也太宗遽云治之隆替不由于乐何发言之易而果于非圣人也夫礼非威仪之谓也无威仪则礼不可得而行矣乐非声音之谓也然无声音乐不可得而见矣故曰无本不立无文不行奈何以齐陈之音不验于今世谓乐无益于治乱何异睹拳石而轻泰山乎
</div>
    <div class="pagination">
<a href="中庸衍义_page22.html">上一页</a><span>...</span><a href="中庸衍义_page18.html">18</a><a href="中庸衍义_page19.html">19</a><a href="中庸衍义_page20.html">20</a><a href="中庸衍义_page21.html">21</a><a href="中庸衍义_page22.html">22</a><span class="current-page">23</span><a href="中庸衍义_page24.html">24</a><a href="中庸衍义_page25.html">25</a><a href="中庸衍义_page26.html">26</a><a href="中庸衍义_page27.html">27</a><a href="中庸衍义_page28.html">28</a><a href="中庸衍义_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
