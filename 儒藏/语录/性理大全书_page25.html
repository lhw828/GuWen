<!DOCTYPE html>
<html>
<head>
    <meta charset="UTF-8">
    <title>性理大全书 - 第 25 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>性理大全书 - 第 25 页/共 67 页</h1>
    <div class="content">　　月昼可见也故为阳中之隂星夜可见也故为阴中之阳天竒而地耦是以占天文者观星而已察地理者观山水而已观星而天体见矣观山水而地体见矣天体容物地体负物是故体归于道也
　　极南大暑极北大寒故南融而北结万物之死地也夏则日随斗而北冬则日随斗而南故天地交而寒暑和寒暑和而物乃生也
　　天以刚为隂故柔者不见地以柔为体故刚者不生是以震巽天之阳也地隂也有阳而隂效之故至隂者辰也至阳者日也皆在乎天而地则水火而已是以地上皆有质之物隂伏阳而形质生阳伏隂而性情生是以阳生隂隂生阳阳尅隂隂尅阳阳之不可伏者不见于地隂之不可尅者不见于天伏阳之少者其体必柔是以畏阳而为阳所用伏阳之多者其体必刚是以御阳而为隂所用故水火动而随阳土石静而随隂也【一説云隂效阳而能防是以辰在天而地之四物皆有所主也】
　　阳生隂故水先成隂生阳故火后成隂阳相生也体性相须也是以阳去则隂竭隂尽则阳灭
　　金火相守则流火木相得则然从其类也
　　水遇寒则结遇火则竭从其所胜也
　　阳得隂而为隂得阳而为风刚得柔而为云柔得刚而为雷无隂则不能为无阳则不能为雷柔也而属隂隂不能独立故待阳而后兴雷刚也属体体不能自用必待阳而后发也
　　有意必有言有言必有象有象必有数数立则象生象生则言着言着则意显象数则筌蹄也言意则鱼兔也得鱼兔而谓必由筌蹄可也舍筌蹄而求鱼兔则未见其得也天变而人效之故元亨利贞易之变也人行而天应之故吉凶悔吝易之应也以元亨为变则利贞为应以吉凶为应则悔吝为变元则吉吉则利应之亨则凶凶则应之以贞悔则吉吝则凶是以变中有应应中有变也变中之应天道也故元为变则亨应之利为变则应之以贞应中之变人事也故变则凶应则吉变则吝应则悔也悔者吉之先而吝者凶之本是以君子从天不从人元者春也仁也春者时之始仁者徳之长时则未盛而徳足以长人故言徳而不言时亨者夏也礼也夏者时之盛礼者徳之文盛则必衰而文不足救之故言时而不言徳故曰大哉乾元而上九有悔也利者秋也义也秋者时之成义者徳之方万物方成而获利义者不通于利故言时而不言徳也贞者冬也智也冬者时之末智者徳之衰正则吉不正则凶故言徳而不言时也故曰利贞者性情也
　　至哉文王之作易也其得天地之用乎故乾坤交而为泰坎离交而为既济也干生于子坤生于午坎终于寅离终于申以应天之时也置干于西北退坤于西南长子用事而长女代母坎离得位兑艮为耦以应地之方也王者之法其尽于是矣
　　乾坤天地之本离坎天地之用是以易始于乾坤中于离坎终于既未济而泰否为上经之中咸恒为下经之首皆言乎其用也
　　坤统三女于西南干统三男于东北上经起于三下经终于四皆交泰之义也故易者用也干用九坤用六大衍用四十九而潜龙勿用也大哉用乎吾于此见圣人之心矣
　　道生天天生地及其功成而身退故子继父禅是以干退一位也
　　乾坤交而为泰变而为杂卦也
　　乾坤坎离为上篇之用兑艮巽震为下篇之用也頥中孚大过小过为二篇之正也
　　易者一阴一阳之谓也震兑始交者也故当朝夕之位离坎交之极者也故当子午之位巽艮虽不交而隂阳犹杂也故当用中之偏位乾坤纯隂阳也故当不用之位
　　乾坤纵而六子横易之本也震兑横而六卦纵易之用也
　　象起于形数起于质名起于言意起于用天下之数出于理违乎理则入于术世人以数而入术故失于理也天下之事皆以道致之则休戚不能致矣
　　天之阳在南而隂在北地之隂在南而阳在北人之阳在上而隂在下既交则阳下而隂上
　　天以理尽而不可以形尽浑天之术以形尽天可乎辰数十二日月交防谓之辰辰天之体也天之体无物之气也
　　精义入神以致用也不精义则不能入神不能入神则不能致用也
　　为治之道必通其变不可以胶柱犹春之时不可行冬之令也
　　阳数一衍之为十十干之类是也隂数二衍之为十二十二支十二月之类是也
　　元亨利贞之徳各包吉凶悔吝之事虽行乎徳若违于时亦或凶矣
　　初与上同然上亢不及初之进也二与五同然二之隂中不及五之阳中也三与四同然三处下卦之上不若四之近君也
　　天之阳在南故日处之地之刚在北故山处之所以地髙西北天髙东南也
　　天之神栖乎日人之神发乎目人之神寤则栖心寐则栖肾所以象天也昼夜之道也
　　云行施电发雷震亦各从其类也
　　吹喷嘘呵风云雾雷言相类也
　　万物各有太极两仪四象八卦之次亦有古今之象云有水火土石之异他类亦然
　　二至相去东西之度凡一百八十南北之度凡六十冬至之月所行如夏至之日夏至之月所行如冬至之日四正者乾坤坎离也观其象无反覆之变所以为正也阳在隂中阳逆行隂在阳中隂逆行阳在阳中隂在隂中则皆顺行此真至之理按图可见之矣
　　自然而然不得而更者内象外数也他皆外象外数也草类之细入于坤
　　五行之木万物之类也五行之金出乎石也故火水土石不及金木金木生其间也
　　得天气者动得地气者静
　　阳之类圆成形则方隂之类方成形则圆
　　天道之变王道之权也
　　夫卦各有性有体然皆不离乾坤之门如万物受性于天而各为其性也在人则为人之性在禽兽则为禽兽之性在草木则为草木之性
　　天以气为主体为次地以体为主气为次在天在地者亦如之
　　气则养性性则乗气故气存则性存性动则气动也尧之前先天也尧之后后天也后天乃效法耳
　　天之象数则可得而推如其神用则不可得而测也木之支榦土石之所成所以不易叶花水火之所成故变而易也
　　自然而然者天也唯圣人能索之效法者人也若时行时止虽人也亦天
　　生者性天也成者形地也
　　日入地中搆精之象也
　　体四而变六兼神与气也气变必六故三百六十也凡事为之极防十之七则可止矣盖夏至之日止于六十兼之以晨昏分可辨色矣庻防乎十之七也
　　东赤南白西黄北黒此正色也騐之于晓午暮夜之时可见之矣
　　图虽无文【先天圗也】吾终日言而未尝离乎是盖天地万物之理尽在其中矣
　　冬至之子中隂之极春分之夘中阳之中夏至之午中阳之极秋分之酉中隂之中凡三百六十中分之则一百八十此二至二分相去之数也
　　阳中有隂隂中有阳天之道也阳中之阳日也暑之道也阳中之隂月也以其阳之类故能见于昼隂中之阳星也所以见于夜隂中之隂辰也天壤也
　　气一而已主之者干也神亦一而已乗气而变化能出入于有无死生之间无方而不测者也
　　干者干之义阳也支者枝之义隂也干十而支十二是阳数中有隂隂数中有阳也
　　不知干无以知性命之理
　　时然后言乃应变而言言不在我也
　　仁配天地谓之人唯仁者真可谓之人矣
　　生而成成而生易之道也
　　气者神之宅也体者气之宅也
　　鱼者水之族也虫者风之族也
　　天六地四天以气为质而以神为神地以质为质而以气为神唯人兼乎万物而为万物之灵如禽兽之声以其类而各能得其一无所不能者人也推之他事亦莫不然唯人得天地日月交之用他类则不能也人之生真可谓之贵矣天地与其贵而不自贵是悖天地之理不祥莫大焉目口【舌也】凸而耳鼻窍窍者受臭嗅气物或不能闭之凸者视色别味物则能闭之也四者虽象于一而各备其四矣灯之明暗之境日月之象也
　　月者日之影也情者性之影也心性而胆情性神而情水者火之地火者水之气黒者白之地寒者暑之地心为太极又曰道为太极
　　形可分神不可分
　　草伏之兽毛如草之茎林栖之鸟羽如林之叶类使之然也
　　隂事太半盖阳一而隂二也
　　冬至之后为呼夏至之后为吸此天地一嵗之呼吸也木结实而种之又成是木而结是实木非旧木也此木之神不二也此实生生之理也











　　性理大全书卷十一
<子部,儒家类,性理大全书>
　　钦定四库全书
　　性理大全书卷十二
　　皇极经世书六
　　观物外篇下
　　以物喜物以物悲物此发而中节者也
　　石之花盐消之类是也水之木珊瑚之类是也
　　水之物无异乎陆之物各有寒热之性大较则陆为阳中之隂而水为隂中之阳
　　日月星辰共为天水火土石共为地耳目鼻口共为首髓血骨肉共为身此乃五之数
　　火生于无水生于有
　　不我物则能物物
　　辰至日为生日至辰为用盖顺为生而逆为用也易有三百八十四爻真天文也
　　鹰雕之类食生而鸡鳬之类不専食生虎豹之类食生而猫犬之类食生又食谷以类推之从可知矣
　　马牛皆隂类细分之则马为阳而牛为隂
　　飞之类喜风而敏于飞上走之类喜土而利于走下禽虫之卵果谷之类也谷之类多子虫之类亦然蚕之类今嵗蛾而子来嵗则子而蚕菁芜之类今嵗根而苖来嵗则苖而子
　　天地之气运北而南则治南而北则乱乱乆则复北而南矣天道人事皆然推之厯代可见消长之理也任我则情情则蔽蔽则昏矣因物则性性则神神则明矣潜天潜地不行而至不为隂阳所摄者神也
　　在水者不瞑在风者暝走之类上睫接下飞之类下睫接上类使之然也
　　在水而鳞鬛飞之类也獭之类走之类也
　　夫四象若错综而用之日月天之隂阳水火地之隂阳星辰天之刚柔土石地之刚柔
　　天之孽十之一不可违人之孽十之九不可逭
　　阳主舒长隂主惨急日入盈度隂从于阳日入缩度阳从于隂
　　飞之走鸡鳬之类是也走之飞龙马之属是也
　　先天之学心也后天之学迹也出入有无死生者道也神无所不在所不在至人与他心通者以其本于一也道与一神之强名也以神为神者至言也
　　身地也本乎静所以能动者气血使之然也
　　天地生万物圣人生万民
　　生生长类天地成功别生分类圣人成能
　　神者人之主将寐在脾熟寐在肾将寤在肝【又言在胆】正寤在心
</div>
    <div class="pagination">
<a href="性理大全书_page24.html">上一页</a><span>...</span><a href="性理大全书_page20.html">20</a><a href="性理大全书_page21.html">21</a><a href="性理大全书_page22.html">22</a><a href="性理大全书_page23.html">23</a><a href="性理大全书_page24.html">24</a><span class="current-page">25</span><a href="性理大全书_page26.html">26</a><a href="性理大全书_page27.html">27</a><a href="性理大全书_page28.html">28</a><a href="性理大全书_page29.html">29</a><a href="性理大全书_page30.html">30</a><span>...</span><a href="性理大全书_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
