<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 17 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 17 页/共 162 页</h1>
    <div class="content">　　夏六月公会齐侯宋公陈侯郑伯同盟于幽
　　左氏曰陈郑服也注曰陈乱而齐纳敬仲郑文公又获成于楚二国皆贰于齐今始服也木讷曰同盟于幽至是十年矣威公惧诸侯乆不合则离于是复讲同盟之礼焉然前日同盟者九国今四国不至用是知诸侯不可不屡合也
　　秋公子友如陈葬原仲
　　原仲陈大夫也季友越国而送陈大夫葬非礼也胡氏以爲私行
　　冬杞伯姬来
　　孙氏曰归宁常事不书此直曰来无事而来也胡氏曰春防于洮矣冬又来故知其不当来也刘氏曰伯姬之来已亟非礼也
　　莒庆来逆叔姬
　　庆莒大夫也刘氏曰莒庆非有君命叔姬非适诸侯范曰大夫越竟逆女非礼也
　　杞伯来朝
　　张氏曰杞侯也国小力弱降爵自侪于小国自侯而伯自伯而子盖浸以微弱也
　　公防齐侯于城濮
　　岷隐曰城濮卫地也幽之盟卫侯不至防于城濮谋伐卫也
　　二十有八年春王三月甲寅齐人伐卫卫人及齐人战卫人败绩
　　幽之盟卫不至故伐之卫人不服罪故战力不敌故败
　　夏四月丁未邾子琐卒
　　琐者邾子克之子也
　　秋荆伐郑公防齐人宋人救郑
　　按左传楚令尹子元因文王夫人之言无故以六百乗伐郑郑示以闲暇诸侯救郑楚师夜遁书救者善之也楚与中国争郑自此始
　　冬筑郿
　　郿鲁下邑筑者新创大曰城小曰筑郿公谷作微
　　大无麦禾
　　説者皆谓麦熟于夏禾熟于秋而书无于冬者岁抄计食不足方书盖以麦禾爲二物而曲加之辞耳麦者稻梁之助若果二物并书不应麦先于禾也若麦与禾并无当曰年饥不应举二物而书也窃意麦禾犹麦苗麦苗者麦之苗则麦禾者即麦之禾也麦种于秋故无麦苗书于秋麦茂于冬故无麦禾书于冬耳
　　臧孙辰告籴于齐
　　臧孙辰鲁大夫臧文仲也左氏谓饥而告籴礼也公羊谓不称使私行也谷梁谓责其无九年之蓄则不量时之高论也
　　二十有九年春新延廏
　　延廏马闲也谷梁以爲法廏木讷以爲古无此名也木讷谓或以延爲广然既曰新之又曰广之非文也或曰天子廏未知果然否岂延者固鲁廏之名耶新者有故而新之也説者多谓用民力于麦禾大无之后故书之恐亦因经文而意之尔
　　夏郑人侵许
　　许氏曰许以近楚自齐之霸未会诸侯故郑侵之盖自是后许从中国矣木讷曰许介楚郑之间郑逼于楚每以许爲藩蔽郑不达权虐许不已许一入楚则楚之入郑如袭无人之墟矣今楚方仇郑而郑侵许其后八年之间楚伐郑者三失许援也
　　秋有蜚【扶味反】
　　刘氏曰蜚状若牛而白首一目而蛇尾行水则竭行草则死见则国大疫公羊注曰臭恶之虫南越盛暑所生非中国之所有书有者记异也
　　冬十有二月纪叔姬卒
　　蘓氏曰纪虽灭而叔姬守义于酅故系之纪贤而录其卒葬
　　城诸及防
　　诸防皆鲁邑及者先诸后防
　　三十年春王正月夏次于成秋七月齐人降鄣【音章】辨疑赵氏曰鲁盖欲会齐围鄣至成待命闻鄣已降故不行然疑事无质但当存而勿解岷隐曰谷梁谓欲救鄣而不能夫鲁之事齐不遗余力齐欲降鄣鲁欲效其力者安敢言救不然次师爲齐声援尔次公谷并作师次鄣小国
　　八月癸亥葬纪叔姬
　　以贤録也
　　九月庚午朔日有食之鼔用牲于社
　　孙氏曰救日食鼔礼也用牲非礼也
　　冬公及齐侯遇于鲁济齐人伐山戎
　　济水名也厯齐鲁界在齐界爲齐济在鲁界爲鲁济盖鲁地也遇于鲁济左氏谓谋山戎也以其病燕故也木讷曰山戎去中国逺在舜之营州古孤竹国之地东距辽北距燕夹漈曰北燕之不通于上国山戎蔽之也桓公爲之伐而燕始达许氏曰齐桓伐郳伐郑伐徐皆以宋主兵先与公会城濮而后伐卫又与公遇于鲁济而后伐山戎其用兵资武于宋桓而取防于鲁庄其治国一则仲父二则仲父遂能力正天下泽济生民
　　三十有一年春筑台于郎
　　何氏注天子有灵台以候天地诸侯有时台以候四时登高望逺人情所乐动而无益于民者虽乐弗爲刘氏传去国而筑台是乐而已矣
　　夏四月薛伯卒
　　张氏曰薛始称伯降班以告终也
　　筑台于薛
　　杜氏注薛鲁地
　　六月齐侯来献戎捷
　　公羊曰威我也岷隐曰非威我也鲁济之谋庄公与焉防获而过我因归功于鲁云尔敌忾献功诸侯事天子之礼也齐与鲁皆失之
　　秋筑台于秦
　　孙氏曰一岁而三筑台妨农莫甚愚谓荒于政而惟事游观矣
　　冬不雨
　　崔氏曰志灾也
　　三十有二年春城小谷
　　范曰小谷鲁地春秋发微曰曲阜西北有小谷城孙泰山之説同胡氏曰孙鲁人也考此详矣惟左氏以爲齐地鲁爲管仲而城之杜预指爲谷城木讷辨之曰昭十一年楚申无宇言齐威公城谷而寘管仲故左氏因庄公偶有城小谷之事而附之然此城小谷安得改爲谷城且鲁何与于管仲而爲管仲城邑耶孙氏曰去年三筑台冬不雨今春又城小谷荐饥而轻用民力此其所以书也
　　夏宋公齐侯遇于梁丘
　　左氏曰齐侯爲楚伐郑之故请会于诸侯宋公请先见于齐侯故遇于梁丘张氏谓齐侯不以霸自居以梁丘近宋而先之也木讷曰春秋之世诸侯强大者齐晋宋也晋怙其强终齐威之霸未尝一同其会盟宋于晋亚也故威公頼宋爲多北杏之会宋人一判则诸侯首防齐兵再伐而后得之既得之则再会于鄄以坚其心又爲之伐郑以悦其意自非大盟防大征伐齐不敢先之必推之以爲主所以爲诸侯之倡而就霸功也幽之再盟于是又五年矣齐侯惧诸侯之离故逺遇宋公于梁丘梁丘宋地去齐八百里齐侯不逺八百里而遇之者盖求宋以卜诸侯之从违宋无贰心则不必防诸侯也梁丘杜云在高平昌邑谷梁传以爲在曹邾之间此以爲宋地
　　秋七月癸巳公子牙卒
　　牙庆父同母弟僖叔也公疾问后于牙对曰庆父材问季友对曰以死奉般季友庄公同母而般庄公子也于是季友以君命使鍼季酖牙曰饮此则有后于鲁国不然死且无后饮之而卒立其后爲叔孙氏张氏曰叔牙党庆父而萌簒弑之心故季友正其罪以君命讨而诛之又以亲亲之义不彰其恶唐陆氏谓恩义俱立权而得中故夫子书其自卒示无讥也
　　八月癸亥公薨于路寝
　　谷梁曰正也
　　冬十月己未子般卒【般音班】
　　般庄公子季友所奉而立者庆父初欲篡之不果般尝鞭圉人荦故庆父使荦贼般季友奔陈立闵公般见杀而书卒説者以爲讳也己未公谷作乙未
　　公子庆父如齐
　　庆父自庄公即位已专兵柄今弑般而如齐杜注以爲求援诸儒以爲公然而行无敢讨之也后再入又弑闵公
　　狄伐邢
　　狄北狄邢周公之许氏曰春秋戎先见荆次之狄又次之而荆暴于戎狄又暴于荆当惠王世戎狄荆楚交伐诸夏使无齐桓攘服定之岂复有中国哉闵公
　　名啓方庄公之子母叔姜諡法在国遭难曰闵
　　元年春王正月
　　左氏曰不书即位乱故也盖庄公卒子般弑闵公生方八年弑君之庆父立之岷隐亦谓鲁国有乱闵公尚幼不行即位之礼故春秋不书即位
　　齐人救邢
　　据传管仲言于威公谓戎狄不可纵诸夏不可弃燕安不可怀援诗简书之义请救邢故先儒谓书救者善之而张氏谓孔子以民免左衽之功归管仲盖救诸夏攘夷狄皆仲发之也先师谓威公重于治楚若狄患止于河北不过应之未尝动大众此管仲所以请之而后救
　　夏六月辛酉葬我君庄公
　　张曰国乱子弑嗣君幼弱十一月乃葬
　　秋八月公及齐侯盟于落姑季子来归
　　左氏谓落姑之盟请复季子故季子来归季子者公子友之字庆父弑般而季子岀奔陈闵公初立国家多难以季子忠贤故请霸主而复之木讷谓庆父归自齐而立闵公故奉闵公以盟齐侯结齐好闵公才八岁安知季子之贤忠而能岀盟齐侯以复之且庆父逆贼岂肯复季子之贤盖主少国疑季子自来归季子归而庆父弑君以逃矣左氏但见落姑之盟与季子来归文相连盖以爲庆父请之归非也落公谷作洛
　　冬齐仲孙来
　　传所谓仲孙湫来省难归告威公鲁犹秉周礼而使亲之者也其来名曰省难实则觇鲁故但曰来按公谷皆指仲孙爲庆父按庆父后爲孟孙而此乃仲孙庆父公之子未应言孙庆父鲁公子不应系之齐然诸儒亦多从其説莫晓也【湫子小反】
　　二年春王正月齐人迁阳
　　阳小国逼齐而迁之使近于国爲附庸
　　夏五月乙酉吉禘于庄公
　　天子禘诸侯祫鲁僣天子礼故禘夹漈谓禘者三年丧毕初见新庙之主于太祖之庙今丧未毕而禘又禘不于祖庙而于庄公皆非礼也杜氏谓致新主迁逺主至是大祭以审昭穆谓之禘安定云审谛
　　秋八月辛丑公薨九月夫人姜氏孙于邾公子庆父岀奔莒
　　左传载公之傅夺卜齮田公不禁庆父使齮贼公于武闱今书薨者刘氏谓史防讳之仲尼因之也左传载庆父通于哀姜哀姜欲立之庆父之弑闵公哀姜与知之故哀姜孙于邾而庆父奔莒岷隐谓闵公书薨而继以夫人之孙庆父之奔则罪之在哀姜庆父昭昭矣
　　冬齐高子来盟
　　高子者齐大夫高徯也鲁比三君死旷年无君威公使高子将高阳之甲立僖公而城鲁诸儒多谓威公使来谋鲁高子至而后结盟以归美高子
　　十有二月狄人入卫
　　卫懿公好鹤而弃其民狄人灭之止书入者齐威救之而卫复兴也
　　郑弃其师
　　文公恶高克使陈师河上而散先儒谓书弃其师者圣人特笔
　　庄公不能防闲其母播其恶于众又忘父事雠求昏于齐致哀姜通于庆父叔牙公没而谋簒弑二世殱焉虽頼季友柄国再安而庆父之后爲孟孙叔牙之后爲叔孙季友之后爲季孙三桓擅政禄去公室鲁之衰自庄公始矣闵公生八岁而庆父立之立二年而庆父弑之使内无季友外无仲孙湫言于齐鲁且爲庆父所簒闵公盖可闵而未有是非之可议也









</div>
    <div class="pagination">
<a href="黄氏日抄_page16.html">上一页</a><span>...</span><a href="黄氏日抄_page12.html">12</a><a href="黄氏日抄_page13.html">13</a><a href="黄氏日抄_page14.html">14</a><a href="黄氏日抄_page15.html">15</a><a href="黄氏日抄_page16.html">16</a><span class="current-page">17</span><a href="黄氏日抄_page18.html">18</a><a href="黄氏日抄_page19.html">19</a><a href="黄氏日抄_page20.html">20</a><a href="黄氏日抄_page21.html">21</a><a href="黄氏日抄_page22.html">22</a><span>...</span><a href="黄氏日抄_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
