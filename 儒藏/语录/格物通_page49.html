<!DOCTYPE html>
<html>
<head>
    <meta charset="UTF-8">
    <title>格物通 - 第 49 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>格物通 - 第 49 页/共 59 页</h1>
    <div class="content">　　宋文帝元嘉十六年十二月魏主焘问为政何先时魏多封禁良田髙允曰臣少贱唯知农事若国家广田积谷公私有备则饥馑不足忧矣帝乃命悉除田禁以赋百姓
　　臣若水通曰语云百姓足君孰与不足地生物以养民民输赋以足国上下富足而不治者未之有也若封禁良田君专其利也民有不堪则乱亡至矣允之对其善矣哉
　　齐髙帝建元三年魏薛虎子上表以为国家欲取江东先湏积谷彭城切惟在镇之兵不减数万资粮之绢人十二疋用度无凖未及代下不免饥寒公私损费今徐州良田十万余顷水陆肥沃清汴通流足以溉灌若以兵绢市牛可得万头兴置屯田一嵗之中具给官食半兵芸殖余兵屯戍且耕且守不妨捍边一年之收过于十倍之绢蹔时之耕足充数载之食于后兵资皆贮公库五稔之后谷帛俱溢非直戍卒丰饱亦有吞敌之势魏人从之
　　臣若水通曰虎子屯田之疏足食足兵一举而两得矣茍能行之不替则万世之利而万全之计也孝文从之亦可谓知大计者哉
　　齐和帝中兴二年东归以萧憺为荆州刺史荆州军旅之后公私困乏憺励精为治广屯田省力役存问兵死之家供其困乏
　　臣若水通曰广屯田则兵食有所资省力役则屯种无所夺故曰勿夺其时八口之家可以无饥矣当五代兵争之日适祸变相寻之时而萧憺留心于此可谓良刺史矣
　　陈文帝天嘉元年十二月齐置屯田初齐显祖之末谷籴踊贵济南王即位尚书左丞苏珍芝建议修石鼈等屯自是淮南军防足食肃宗即位平州刺史建议开督亢陂置屯田嵗收稻粟数十万石北境周赡又于河内置懐义等屯以给河南之费由是稍止转输之劳
　　臣若水通曰齐以兴屯田之政其利所济如此其大况今天下之大地有遗利民有遗力择闲旷之田以授天下之兵则兵不必仰给于民民不致转输于兵国富人足而兵强矣不然东南之财赋有时而竭兵亦何所赖耶为经国长久之计者其尚留意于此焉
　　隋文帝开皇十年五月乙未诏曰魏末丧乱军人权置坊府南征北伐居处无定家无完堵地罕苞桑朕甚悯之凡是军人可悉属州县垦田籍帐一与民同军府统领宜依旧式罢山东河南及北方缘边之地新置军府臣若水通曰罢新置军府而驱兵于农开皇之制善矣葢丧乱既平兵有无事之夫地有不耕之田故兵授恒产以耕之则衣食足矣居则散而为农战则聚而为兵兵农合一古之制也此开皇之治所以为可观也已有国家者岂可少隋之治而以为不足法耶








　　格物通卷八十二
　　钦定四库全书
　　格物通巻八十三　　　　明　湛若水　撰
　　屯田下【授间田水利附】
　　唐髙祖武德六年十月壬戌并州大总管府长史窦静表请于太原署屯田以省餽运议者以为烦扰不许静切论不已敇征静入朝使与裴寂萧瑀封徳彜相论难于上前寂等不能屈乃从静议嵗收谷数千斛上善之命检校并州大总管
　　臣若水通曰餽运之劳孰与坐食之安闲旷之兵孰与耕桑之利狃于茍且而病其更张天下国家之事无一可为者矣窦静之请屯田其虑逺矣裴寂辈习于一时之安而欲沮之岂足与谋国者哉唐祖从静之议而行之岂特一时之利此万世之利也
　　唐髙宗龙朔二年刘仁轨镇百济修屯田储糗粮训士卒以图髙丽
　　臣若水通曰国之大事在戎而戎之大命在食修屯田所以备食而即戎也如从仁轨之言髙丽可以不图而坐制矣
　　唐中宗嗣圣十八年十一月以郭元振为凉州都督令甘州刺史李汉通开置屯田尽水陆之利旧凉州粟麦斛至数千至是一缣籴数十斛军粮支数十年
　　臣若水通曰元振都督凉州率汉通修屯田之政尽水陆之利以收富实之效则天之时功显节完如元振者防何人哉
　　唐宗开元五年宋庆礼为营州都督庆礼清勤严肃开屯田八十余所数年之间仓廪充实市里寖繁臣若水通曰屯田之设有古兵农之遗法且耕且守可以免内挽之劳可以严外侮之备农作相励守望相助冦敌相保以实待虚以逸待劳安边足用之策莫此为善者也庆礼营州之备可以为后世法矣
　　开元十二年五月制听逃户自首辟所在闲田随宜收税毋得差科征役租庸一皆蠲免仍以兵部员外郎兼侍御史宇文融为劝农使廵行州县与吏民议定赋役臣若水通曰闲田而征科则民未获开垦之利而已苦督责之患矣宗听逃户自首所辟闲田随宜收税悉蠲租庸可谓善于治地舒于取利者矣户口之蕃宜哉
　　唐德宗贞元九年五月陆贽上奏谓宜罢诸道将士防秋之制令本道但供衣粮募戍卒愿留及蕃汉子弟多开屯田官为收籴冦至则人自为战时至则家自力农与夫倐来忽往者岂可同等而论哉
　　臣若水通曰先王之时所恃以为万全取胜之计者以兵农为一也屯田之制食出于民亦备边之良法也陆贽所谓冦至则人自为战时至则家自力农其利一何愽哉惜乎德宗徒善其言而不能尽用也后之有天下者必求其法顺天时因地利酌其宜而行之则财无不丰而兵无不足矣
　　贞元元年陆贽草大赦制曰朕悯念苍生务恤征讨频有诏命许其自新其归顺百姓仍委节度观察使刺史给空闲地任便安居优复终身务令全济待事平已后听归本贯
　　又曰诸道有解退官建州府长吏切务安存仍量以空闲田地给付免其差役任自营生
　　臣若水通曰帝王以好生为德法天因地以尽利者也是故闲地授于归顺之民而民乐其生闲田授于解退之官而官遂其性土膏无遗弃之利生人无丧贫之叹王者之政也呜呼世称贽为王佐之才其近是耶
　　韩愈送水陆运使韩重华归所治序曰六年冬振武军吏走驿马诣阙告饥公卿廷议以转运使不得其人宜选才干之士往换之吾族子重华适当其任至则出赃罪吏九百余人脱其桎梏给耒耜与牛使耕其傍便近地以偿所负释其粟之在吏者四十万斛不征吏得去罪死假种粮齿平人有以自效莫不涕泣感奋相率尽力以奉其令而又为之奔走经营相原隰之宜指授方法故连二嵗大熟吏得尽偿其所亡失四十万斛者而私其赢余得以苏息军不复饥君曰此未足为天子言请益募人为十五屯屯置百三十人而种百顷令各就髙为堡东起振武转而西过云州界极于中受降城出入河山之际六百余里屯堡相望冦来不能为暴人得肆耕其中少可以罢漕挽之费朝廷从其议秋果倍收嵗省度支钱千三百万八年诏拜殿中侍御史锡服朱银其冬来朝奏曰得益开田四千顷则尽可以给塞下五城矣田五千顷法当用人七千臣令吏于无事时督习弓矢为战守备因可以制敌庶防所谓兵农兼事务一而两得者也大臣方持其议吾以为边军皆不知耕作开口望哺有司常僦人以车船自他郡往输乗沙逆河逺者数千里人畜死蹄踵交道费不可胜计中国坐耗而边吏恒苦食不继今君所请田皆故秦汉时郡县地其课绩又已验白若从其言其利未可遽以一二数也
　　臣若水通曰甚矣屯田之为务重而有闗于国家之大利也今夫二人之鬬必须之于力力之足否胜负之所由判力之足者食为之也况夫振武之告饥已非一人之命非一军之命而一国之命脉所由系也重华至则捐逋租释赃罪而使之尽力于农遂收其入以偿四十万斛之粟由是而推广之屯愈多而利益愽使当时公卿不沮尽行其说其为国家之赖可量也哉行之而不弛则唐至今犹存可也
　　宋太宗淳化四年三月以何承矩为河北屯田制置使时契丹挠边承矩请于顺安砦西开易河蒲口导水东注于海东西三百余里南北五七十里资其陂泽筑堤贮水为屯田以遏敌骑之奔轶俟朞嵗间闗南诸河悉壅阗即播为稻田其缘边州军临塘水者止畱城守军士不烦发兵广戍收地利以实边设险固以防塞春夏课农秋冬习武休息民力以助国经将见彼弱我强彼劳我逸此御边之要策也太宗嘉纳之
　　臣若水通曰边陲之所需者兵而已矣兵之所急者食而已矣舍屯田以求足食之道舎足食而求足兵之策奚可得哉是故屯田有法则兵农合而守战利内挽之劳可省而外侮之备可严矣承矩之为屯田也兵农兼至而国家大赖其利安边之要策诚无以逾于此矣有天下者可不择是人而用之哉
　　宋仁宗天圣七年三月给契丹流民田契丹饥流民至境上帝曰皆吾赤子也诏给以唐邓州闲田仍令所过给食
　　臣若水通曰契丹饥而来以中国之有仁君也及境而给田赐食无内外彼此之私所谓既来之则安之者矣仁宗曰皆吾赤子则爱民之心又与天地同体矣吁其仁矣哉
　　宋髙宗建炎三年七月广州教授林勲上本政书十三篇言国朝兵农之政大抵因唐末今农贫而多失职兵骄而不可用地利多遗财用不足皆本政不修之故宜仿古井田之制使民一夫占田五十畆其有羡田之家毋得市田其无田与游惰末作者皆驱之使为农以耕田之羡者而杂纽钱谷以为什一之税每十六夫为一井毎井赋二兵马一匹蚕妇之贡绢三尺绵一两非蚕乡则布六尺麻二两其说甚备书奏诏以为桂州节度掌书记其后朱熹甚爱其书陈亮亦曰此书考古验今思虑周密世之为井田之学者无以加矣
　　臣若水通曰古者兵与农一三时务农一时讲武无事则耕有事则战皆出于井田之制尔后世则兵与农二故有屯田之名夫屯田固不若井田矣然今之所谓屯田者抑岂如赵充国诸葛亮之所经营者乎林勲痛知此欲复古制以井田为言可谓豪杰之士矣然井田之行在有君有臣尔髙宗之时奸桧当国非其器矣惜哉
　　宋髙宗绍兴四年七月岳飞复襄阳等六郡因奏金人所爱惟子女金帛志已骄惰刘豫僣伪人心终不忘宋如以精兵二十万直捣中原恢复故疆诚易为力襄阳随郢地皆膏腴茍行营田其利甚厚臣粮足即过江北敌时方重深入之举而营田之议自是兴矣臣若水通曰岳飞以恢复为己任此大事也而以营田厚利为请必粮足而后动其虑逺矣及其用兵规置乌珠屡踬至以父呼岂非屯田之利助之也乎使其志得行不困于和议之非恢复中原特易易尔
　　宋髙宗时陈规守德安尝条上营屯田事宜欲仿古屯田之制合射士民兵分地耕垦军士所屯之田皆相险隘立堡砦冦至则保聚捍御无事则乗时田作射士皆分半以耕屯田民户所营之田水田畆赋粳米一斗陆田赋麦荳各五升满三年无逋输给为永业流民自归者以田还之凡屯田事营田司兼行营田事府县官兼行皆不更置吏诏嘉奬之仍下其法于诸镇
　　臣若水通曰营田屯田名虽不同其为足国之道一也规守德安条陈营屯田事其说善矣髙宗既嘉奬之又下其法于诸镇可不谓从善之君乎
　　宋儒杨时边事劄子有云闻燕地尚多闲田不若募边民为弓箭手如陜西例蠲其租赋使习骑射亦足杀常胜军之势仍立定额无使增置不三五年可渐消矣臣若水通曰张阐有言非田之不可耕也无耕田之民也此所以地多闲田乎弃地之利失民之天祸莫甚焉故募边民以耕之而因之以习骑射开衣食之源为战守之备孔子所谓足食足兵尽在于是矣后之人君之制四夷主将之为边备盍亦效法于是乎
　　张栻云持节利路兴洋间多营田与民田错官军怙强为扰田且多荒张棁上其事于宣抚使请令民亦得佃耕谷用以广
　　臣若水通曰军民皆耕足用之道也然而民田与营田杂错则不无侵扰之患矣所以治之者必得以军法行之则军民皆和畏法而各安其业矣
　　张栻述吏部侍郎李浩奏曰臣亲见两淮可耕之田尽为废地心实痛之条画营田便利甚悉
　　臣若水通曰土地之生物也力勤者穰力惰者荒是故有沃人而无沃地矣夫以两淮之沃壤弃而不耕遂为废土是天之所以养民者而使民弃之此仁人之所宜痛心也及其条画营田便利仁人君子之用心固如是乎孟子曰仁者宜在髙位人君得若人而用之则民物各得其所矣
　　国朝洪武十九年九月庚申西平侯沐英奏云南土地甚广而荒芜居多宜置屯令军士开耕以备储偫上谕户部曰屯田之攻可以纾民力足兵食边防之计莫善于此赵充国始屯金城而储蓄充实汉享其利后之有天下者亦莫能废英之是谋可谓尽心有志古人宜如所言然边城久荒榛莽蔽翳用力实难宜缓其嵗限之粟使彼乐于耕作数年之后征之可也
　　臣若水通曰屯田内有不费之惠外有守御之备古今足兵食守边境之良法莫有过焉者也是以善为国者必因天时尽地利不以边荒之地而辍人为之功废天地自然之利也云南地广而荒沐英首建开垦置屯之议可谓有志复古矣皇祖知屯田之利而善之可谓能用善谋矣至于缓其嵗征之例则又一念之仁而为生财之本矣惟圣明留意聿修祖徳俾守在四夷社稷幸甚
　　洪武三十二年己夘诏遣延安侯唐胜宗长兴侯耿炳文廵视陜西城督军屯田
　　臣若水通曰边守者中国外夷之大防而天下安危之所闗也边兵之不足以食之不给也道路之逺输将之难率数十倍而致其一此晁错所以谓守边备塞劝农力本为当世之急务也我皇祖拨乱反治安内备外之事靡不悉举其屯田之制则于闲旷之土分军以立屯堡俾其且耕且守守者十七耕者十三而更畨之遇有儆急朝发夕至是于守御之中而收耕获之利一举而两得矣至是诏遣二侯廵视城池督军屯种其督责之法何其严也臣窃以为每人受田二十畆出租六石比之民为重恐军人不堪而屯法易废也伏愿圣明体皇祖之心扩优恤之令较其腴瘠之分均其轻重之入宜稍仿井田之制嵗收公田之入上无科征之促下无逋负之患则屯种之军乐于耕勇于战既得以足军国之储又得以遂室家之乐公私两便上下俱足矣
　　国朝诸司职掌凡边防郡县守御去处新立衞分拨军开垦荒田屯种须计算顷畆数目及田地肥瘠人力勤惰务在不旷征徭不失军饷合用农器有司铸造发用木植自行采办牛只不敷移文索取官厩数多发遣如果路逺官价收买给用
　　国朝问刑条例凡用强占种屯田者问罪官调边衞带俸差操旗军军丁人等发边衞充军民发口外为民管屯等官不行用心清查者纠奏治罪
　　臣若水通曰古者寓兵于农屯田之设其遗意与语曰千里餽粮士有饥色故赵充国屯田金城孔明屯田渭上诚足食足兵之要道也然必广设而多聚之严禁而勤督之其庶防行而不废收久逺之利焉
　　永乐十一年四月太宗皇帝坐御幄中召问足食足兵之策大学士杨荣对宜择将帅力屯田将得人则军士弗扰军士既安则耕不违时何患兵食之不足哉臣若水通曰屯田者富国强兵自然之利也然或将帅不得其人则占役以违其时刻剥以侵其利而法遂废尔茍得其人则军士弗扰而均得以力于农将见食不求足而自足兵不求强而自强矣若大学士杨荣者岂非谋国之善者哉伏惟圣明为经国久逺之图宜体太宗之意而推行之如有占役侵利之将即以军法从事则其事可修举而不坏矣
　　永乐二十二年十一月仁庙谕户部尚书夏原吉曰古者寓兵于农而不夺其时所以民无转输之劳而兵食足后世莫善于汉之屯田先帝所立屯田法甚善盖用心亦甚至但后来所司数以征徭扰之既失其时遂无其效所储蓄十不及二三有事不免劳民转输矣其令天下衞所凡屯田军士自今不许擅差妨其农务违者处以重法
　　臣若水通曰兵农一则所谓足食足兵民信之矣孟子云不违民时谷不可胜食也是以古之圣王必以农事为重而不可轻役其民焉我朝屯田之制甚善其效不着以征役妨其时而不得以尽力于南畆故也仁庙之谕洞见弊端修举善政且严其法禁可谓知务之急矣臣窃观今日屯田之士其困盖有不止于昔时者惟圣明深念之
　　国朝宪纲一荒闲田土行属正官设法召民开垦趂时布种其合纳钱粮须年限满日科征毋致抛荒国朝问刑条例河南北直各处空闲地土祖宗朝俱聴民尽力开耕永不起科若有占夺投献者照屯田及民田寺观田例问发
　　臣若水通曰国以民保民以土养故易曰何以守位曰仁何以聚人曰财郊野之有闲田而使民得以耕焉或征收以限或永不起科恤其时而不妨其功严其令使不夺其利此我祖宗之仁敬天勤民之意其出于寻常万万矣圣子神孙宜深体焉









　　格物通卷八十三
　　钦定四库全书
　　格物通卷八十四　　　　明　湛若水　撰
　　马政
　　诗鲁颂駉駉駉牡马在坰之野薄言駉者有驈有皇有骊有黄以车彭彭思无疆思马斯臧
　　臣若水通曰此诗言僖公牧马之盛由其立心之逺也駉駉腹干肥张之貌林外谓之坰彭彭盛貌思无疆言其思之深广无穷也臧善也记曰问国君之富数马以对则马之盛衰其有闗于国家之盛衰矣僖公之马薄言其在坰者有驈皇骊黄而色无不备以车彭彭而力无不齐是岂偶然而致哉盖由其立心逺大无见小欲速之私故思及于马凡所以牧养而调用者不狥私以废法故马之在官在民者各无不善矣茍立心不逺轻谋浅虑则凡施之国家大小皆无成矣岂独一马政哉伏惟圣明于思无疆之学益深讲求以为蓄牧富强之本焉
　　礼记月令曰游牝别羣则絷腾驹班马政
　　臣若水通曰此仲夏之令也别羣者离其羣也季春游牝于牧至仲夏姙孕已遂故别羣也絷维之也腾驹者腾跃之驹也于此时系腾跃之驹恐踶囓以伤其孕也二者皆以遂长养也班布也马政养马之政令也
　　月令曰是月也天子乃教于田猎以习五戎班马政臣若水通曰此季秋之令也先王于季秋之月天气平和之时教人田猎以逐禽兽因以习五戎之事即车攻所谓因田猎以选车徒者也斯时也又班布马政必齐色度力然后同乗焉夫田猎所以得利人之所欲莫甚于利者军戎所以效死人之所恶莫甚于死者以所恶寓所欲而习焉先王之深意也然必继之以班马政者盖行猎必以车驾车必以马故必班马政比乗车然后田猎之事可因之而举而军戎之教寓于其中矣今天下虽无事然不可忘战而马政亦所当修有太仆之官以专其事有御史之烙以稽其弊盖亦尝备矣伏惟圣明严加戒饬以复先王之遗意焉
　　周礼夏官马质掌质马量三物一曰戎马二曰田马三曰驽马皆有物贾纲恶马
　　臣若水通曰此周礼夏官之政也马质官名质平也主买马而平其价者也谓之量三物者别三马之材有髙下之等必有以量之然后可以知其贾也其材力可以供兵戎之事者曰戎马可以供田猎之事者曰田马以至驽马则驽下之材所以供冗事也三者皆有物贾焉曰纲恶马者以索纲而絷之使不得奔逐蹄齧也此先王养马之政布在方册后之人主果能行之则马生日蕃而军国之用无穷矣
　　校人掌王马之政辨六马之属种马一物戎马一物齐马一物道马一物田马一物驽马一物凡颁良马而养乗之乗马一师四圉三乗为皁皁一趣马三皁为系系一驭夫六系为厩厩一仆夫六厩成校校有左右驽马三良马之数丽马一圉八丽一师八师一趣马八趣马一驭夫天子十有二闲马六种邦国六闲马四种家四闲马二种凡马特居四之一春祭马祖执驹夏祭先牧颁马攻特秋祭马社臧仆冬祭马步献马讲驭夫臣若水通曰此亦周礼夏官之马政也校人掌蕃育之官也种马者上善似母者也物犹色也毛色之不同也六马者玉路驾种马戎路驾戎马金路驾齐马象路驾道马田路驾田马驽马给宫中之役也师圉趣马驭夫仆夫皆掌马之官吏也良马者即五路之马也乗马四马也四马故四圉而一师也由师而上以至左右校则良马一种为匹四百三十二五种凡二千一百六十七匹也驽马三之则为匹千二百九十六五良一驽凡三千四百五十六匹而王马大备矣丽也者耦也八皆当作六驽马师十二匹则驭夫四百三十二匹矣夫然后三之其无仆夫者不驾于五路卑之也闲犹阑也十二闲者六厩成校校有左右也六闲者齐马道马田马为三闲而驽马三之也四闲者良马一驽马三也四种二种何也四种无种与戎二种田与驽也特居四之一者为牝三也欲其生之众也马祖天驷也执驹者春通滛之时驹弱恐乗匹伤之也先牧始养马者也攻特者为其蹄囓不可乗用也马社始乗马者也马步神之为马灾害者也讲驭夫者简练习熟驭马之人也
　　左传庄公二十九年春新作延厩书不时也凡马日中而出日中而入
　　臣若水通曰不时者非作厩之时也凡马凡养马之法也日中者春分秋分也春分则蒭繁而马牧于野秋分则水寒而马还于厩也书新者则前此未有也书新于春非其时也非其时而马方出而徒以妨农非所以为马政矣夫马出入于日中何也所以顺天之道因地之宜而尽物之性也延厩之作其意则异乎是矣诗曰秉心塞渊騋牝三千衞文公之所以复国也夫以忘亲释怨如庄公者又乌足以语此哉
　　汉文帝初年厩马止有百余匹下取给于边郡班氏居塞则致马数千群桥桃居塞则致马千匹是时内郡之盛则众庶街巷有马阡陌之间成群乗牸牝者摈不聚防边郡之盛则三十六苑分置西北边其良者以给乗舆
　　臣若水通曰动植之物天之所生地之所养而人则参赞裁成焉汉文之时马不过百余匹及班氏桥桃马政一修遂至阡陌成羣夫天地之生养如故也其所以盛衰相逺者则由人尔矣司马政者当求得如班氏桥桃者任之可也
　　汉景帝时造苑马以广用四年御史大夫邓绾奏禁马髙九尺五寸以上齿未平不得出关时太仆牧师诸苑三十六所分布西北边以郎为苑监官奴婢三万人养马三万匹
　　臣若水通曰牧马之政在严法禁明分数而已法禁严则马无妄用而得以尽其材分数明则人有定牧而得以専其责邓绾所谓马髙九尺五寸以上齿未平不得出闗者其法禁之严乎其奴婢三万人养马三万匹者其分数之明乎此所以人专其责马尽其材而牧马之所以蕃昌也欤
　　汉武帝征伐四夷益盛养马以西河上郡为万骑太守而马政始掌于郡二千石矣蓄积厩马有四十万自遣衞霍之师追匈奴而马大耗焉晩年乃诏修复马令以补缺使毋之武备而已
　　臣若水通曰郡二千石掌马政此其创始乎蓄马之盛古未有也自此以还而马大耗于匈奴之逺追矣呜呼蓄之难而弃之甚易夫武王归马放牛留有余不尽之偹于后也孰谓武帝号为雄材大畧之主而乃计不出此耶轮台之悔盖亦晩矣语曰前车覆后车戒伏惟圣明察焉
　　汉昭帝元凤二年令郡国毋敛今年马口钱又令民有车骑马一匹者复卒三人是时有马者闲居则免三人之算有事则当三人之卒其制优异此内郡之制也至于边郡则纵民畜牧而官不禁
　　臣若水通曰汉初内郡之盛则众庶有马阡陌成羣边郡之盛则三十六苑分置西北而昭帝之时申明旧制并其所谓马口钱者而去之其意亦善矣昭帝能法祖以修马政之善如此可以为后世嗣君率由旧章之法矣
　　汉灵帝光和四年春正月初置騄骥厩丞领受郡国调马豪右辜马一匹至二百万
　　臣若水通曰马政乃兵戎之重务国之命脉繋焉不可不预为之备也汉至灵帝国事已去始置厩丞领受调马豪右辜又从而踊腾其直虽有非子司其事亦末如之何矣有天下者宜鉴戒之
　　唐宗开元十三年十一月以王毛仲为开府仪同三司初隋末国马皆为盗贼及边冦所掠唐初才得牝牡三千匹于赤岸泽徙之陇右命太仆张万嵗掌之万嵗善于其职自贞观至麟德马蕃息及七十万匹分为八坊四十八监各置使以领之是时天下以一绢易一马垂拱以后潜耗大半宗初即位牧马有二十四万匹以王毛仲为内外闲厩使张景顺副之至是有马四十三万匹上之东封以牧马数万匹从色别为羣望之如云锦加毛仲官
　　臣若水通曰唐承周隋离乱之后四方征伐之余马政之废也久矣鸠括残骑但得赤岸泽之牝牡三千尔及其徙之陇右掌之张万嵗马大蕃息有一绢一匹之盛迨至宗掌之以毛仲马复大蓄有望如云锦之美是盖唐都闗中其地宜马而又监牧之得其人刍牧之有其法是何患乎马之不盛也后之修马政者当取法于是焉
　　开元十五年听突厥于西受降城为互市每嵗赍绢帛数十万匹就市戎马以助军旅且为监牧之种由是国马益壮焉
　　臣若水通曰马莫壮于西北以其风气刚劲而牧地茂硕也唐羣牧之马既富而又市戎马以为之种此唐之马政所以驾秦汉而独盛也故谓开元天宝时海内富实此非其验欤
　　唐德宗建中元年市闗辅马三万实内厩贞元三年吐蕃羌浑犯塞诏禁大马出潼蒲武闗者元和十年伐蔡命中使以绢一万市马河曲其始置四十八监据陇西金城平凉天水圆广千里繇京度陇置八坊为防计都领其间善水草腴田厩旋以给贫民及军吏间及佛寺道馆防千顷十一年厩使张茂宗举故事尽牧岐阳坊地失业者甚众十三年以蔡州牧地为龙陂监十四年置临汉监于襄州牧马三千二百费田四百顷
</div>
    <div class="pagination">
<a href="格物通_page48.html">上一页</a><span>...</span><a href="格物通_page44.html">44</a><a href="格物通_page45.html">45</a><a href="格物通_page46.html">46</a><a href="格物通_page47.html">47</a><a href="格物通_page48.html">48</a><span class="current-page">49</span><a href="格物通_page50.html">50</a><a href="格物通_page51.html">51</a><a href="格物通_page52.html">52</a><a href="格物通_page53.html">53</a><a href="格物通_page54.html">54</a><span>...</span><a href="格物通_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
