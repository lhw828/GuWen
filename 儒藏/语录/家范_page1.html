<!DOCTYPE html>
<html>
<head>
    <meta charset="UTF-8">
    <title>家范 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>家范 - 第 1 页/共 5 页</h1>
    <div class="content">　　钦定四库全书　　　　　子部一
　　家范　　　　　　　　　儒家类
　　提要
　　【臣】等谨按家范十卷宋司马光撰光所着温公易説诸书已别着録是书见于宋史艺文志文献通考者卷目俱与此相合葢犹当时原本自顔之推作家训以教子弟其议论甚正而词防泛滥不能尽本诸经训至狄仁杰着有家范一卷史志虽载其目而书已不传光因取仁杰旧名别加甄辑以示后学准绳首载周易家人卦辞大学孝经尧典诗思齐篇语则即其全书之序也其后自治家至乳母凡十九篇皆襍采史传事可为法则者亦间有光所论説与朱子小学义例差异而用意畧同其节目备具切于日用简而不烦实足为儒者治行之要朱子尝论周礼师氏云至徳以为道本明道先生以之敏徳以为行本司马温公以之观于是编其型方训俗之规尤可以槩见矣乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　钦定四库全书
　　家范卷一　　　　　　　宋　司马光　撰
　　周易【离下巽上】家人利女贞
　　彖曰家人女正位乎内【谓二也】男正位乎外【谓五也家人之义以内为本故先説女也】男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　象曰风自火出家人【由内以相成炽也】君子以言有物而行有恒【家人之道修于近小而不妄也故君子以言必有物而口无择言行必有恒而身无择行】
　　初九闲有家悔亡【凡敎在初而法在始家渎而后严之志变而后治之则悔矣处家人之初为家人之始故宜必以闲有家然后悔亡也】象曰闲有家志未变也
　　六二无攸遂在中馈贞吉【居内处中履得其位以阴应阳尽妇人之正义无所必遂职乎中馈巽顺而已是以贞吉也】象曰六二之吉顺以巽也
　　九三家人嗃嗃悔厉吉妇子嘻嘻终吝【以阳处阳刚严者也处下体之极为一家之长者也行与其慢宁过乎恭家与其渎宁处乎严是以家人虽嗃嗃悔厉犹得其道妇子嘻嘻乃失其节也】象曰家人嗃嗃未失也妇子嘻嘻失家节也
　　六四富家大吉【能以其富顺而处位故大吉也若但能富其家何足为大吉体柔居巽履得其位明于家道以至近尊能富其家也】象曰富家大吉顺在位也
　　九五王假有家勿恤吉【假至也履正而应处尊体巽王至斯道以有其家者也居于尊位而明于家道则下莫不化矣父父子子兄兄弟弟夫夫妇妇六亲和睦交相爱乐而家道正正家而天下定矣故王假有家则勿恤而吉】象曰王假有家交相爱也
　　上九有孚威如终吉【处家人之终居家道之成刑于寡妻以着于外者也故曰有孚凡物以猛为本者则患在寡恩以爱为本者则患在寡威故家人之道尚威严也家道可终唯信与威身得威敬人亦如之反之于身则知施于人也】象曰威如之吉反身之谓也
　　大学曰古之欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物物格而后知至知至而后意诚意诚而后心正心正而后身修身修而后家齐家齐而后国治国治而后天下平自天子以至于庶人壹是皆以修身为本其本乱而末治者否矣其所厚者薄而其所薄者厚未之有也此谓知本此谓知之至也所谓治国必先齐其家者其家不可敎而能敎人者无之故君子不出家而成敎于国孝者所以事君也弟者所以事长也慈者所以使众也诗云桃之夭夭其叶蓁蓁之子于归宜其家人宜其家人而后可以教国人诗云宜兄宜弟宜兄宜弟而后可以教国人诗云其仪不忒正是四国其为父子兄弟足法而后民法之也此谓治国在齐其家
　　孝经曰闺门之内具礼矣乎【宫中之门其小者谓之闺礼者所以治天下之法也闺门之内其治至狭然而治天下之法举在是矣】严父严兄【事君事长之礼也】妻子臣妾犹百姓徒役也【徒役皁牧也妻子犹百姓臣妾犹皁牧御之必以其道然后上下相安】
　　昔四岳荐舜于尧曰瞽子父顽母嚚象傲【无目曰瞽舜父有目不能分别好恶故时人谓之瞽配字曰瞍瞍无目之称心不则徳义之经为顽象舜弟之字傲慢不友言并恶】克谐以孝烝烝乂不格奸【谐和烝进也言能以至孝和谐顽嚚昏傲使进进以善自治不至于奸恶】帝曰我其试哉【言欲试舜观其行迹】女于时观厥刑于二女【女妻刑法也尧于是以二女妻舜观其法度接二女以治家】厘降二女于妫汭嫔于虞【降下嫔妇也舜为匹夫能以义礼下帝女之心于所居妫水之汭使行妇道于虞氏】帝曰钦哉【叹舜能修己行敬以安人则其所能者大矣】
　　诗称文王之德曰刑于寡妻至于兄弟以御于家邦此皆圣人正家以正天下者也降及后世爰自卿士以至匹夫亦有家行隆美可为人法者今采集以为家范
　　治家
　　卫石碏曰君义臣行父慈子孝兄爱弟敬所谓六顺也齐晏婴曰君令臣共父慈子孝兄爱弟敬夫和妻柔姑慈妇听礼也君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇听而婉礼之善物也夫治家莫如礼男女之别礼之大节也故治家者必以为先礼男女不杂坐不同椸枷不同巾栉不亲授受嫂叔不通问诸母不潄裳外言不入于梱内言不出于梱女子许嫁缨非有大故不入其门姑姊妹女子子已嫁而反兄弟弗与同席而坐弗与同器而食【皆为重别也不杂坐谓男子在堂女子在房也椸可以枷衣者通问谓相称谢也诸母庶母也潄澣也庶母贱可使潄衣不可使潄裳裳贱尊之者亦所以逺别也外言内言男女之职也不出入者不以相问也梱门限也女子许嫁系缨有从人之端也大故宫中有灾变若疾病然后入也女子有宫者亦谓由命士以上也春秋传曰群公子之舍则已毕矣女子十年而不出嫁及成人可以出矣犹不与男子共席而坐亦逺别也】男女非有行媒不相知名【见媒往来传婚姻之言乃相知姓名】非受币不交不亲【重别有礼乃相纒固】故日月以告君【周礼凡取判妻入子者媒氏书之以告君谓此也】斋戒以告鬼神【婚礼凡受女之礼皆于庙为神席以告鬼神谓此也】为酒食以召乡党僚友【会宾客也】以厚其别也【厚重慎也】
　　又男女非祭非丧不相授器【祭严丧遽不嫌也】其相授则女受以篚其无篚则皆坐奠之而后取之【奠停地也】外内不共井不共湢浴不通寝席不通乞假男子入内不啸不指夜行以烛无烛则止【啸读为叱叱嫌有隠使也】女子出门必拥蔽其面夜行以烛无烛则止【拥犹障也】道路男子由右女子由左【地道尊右】
　　又子生七年男女不同席不共食【厚其别也】男子十年出就外傅居宿于外【外傅教学之师】女子十年不出【恒居内也】
　　又妇人送迎不出门见兄弟不逾阈【阈限也】
　　又国君夫人父母在则有归宁没则使卿宁
　　鲁公父文伯之母如季氏【如之也】康子在其朝【自其外朝也】与之言弗应从之及寝门弗应而入【入康子之家也】康子辞于朝而入见【辞其家臣入见敬姜也】曰肥也不得闻命无乃罪乎曰寝门之内妇人治其业焉上下同之【寝门正室之门也上下天子已下也】夫外朝子将业君之官职焉内朝子将庀季氏之政焉【庀治也】皆非吾所敢言也
　　公父文伯之母季康子之从祖叔母也康子往焉防门而与之言皆不逾阈仲尼闻之以为别于男女之礼矣【防辟也门寝门也】
　　汉万石君石奋无文学恭谨举无与比奋长子建次甲次乙次庆皆以驯行孝谨官至二千石于是景帝曰石君及四子皆二千石人臣尊宠乃举集其门故号奋为万石君孝景季年万石君以上大夫禄归老于家子孙为小吏来归谒万石君必朝服见之不名子孙有过失不诮让为便坐对案不食然后诸子相责因长老肉袒固谢罪改之乃许子孙胜冠者在侧虽燕必冠申申如也僮仆防防如也唯谨其执丧哀戚甚子孙遵教亦如之万石君家以孝谨闻乎郡国虽齐鲁诸儒质行皆自以为不及也建元二年郎中令王臧以文学获罪皇太后太后以为儒者文多质少今万石君家不言而躬行乃以长子建为郎中令少子庆为内史建老白首万石君尚无恙每五日洗沐归谒亲入子舍窃问侍者取亲中帬厠牏身自澣洒复与侍者不敢令万石君知之以为常万石君徙居陵里内史庆醉归入外门不下车万石君闻之不食庆恐肉袒谢罪不许举宗及兄建肉袒万石君让曰内史贵人入闾里里中长老皆走匿而内史坐车自如固当乃谢罢庆庆及诸子入里门趋至家万石君元朔五年卒建哭泣哀思杖乃能行岁余建亦死诸子孙咸孝然建最甚【甚孝于万石君】
　　樊重字君云世善农稼好货殖重性温厚有法度三世共财子孙朝夕礼敬常若公家其营经产业物无所弃课役童各得其宜故能上下戮力财利岁倍乃至开广田土三百余顷其所起庐舍皆重堂髙阁陂渠灌注又池鱼牧畜有求必给尝欲作器物先种梓漆时人嗤之然积以岁月皆得其用向之笑者咸求假焉赀至巨万而赈赡宗族恩加乡闾外孙何氏兄弟争财重耻之以田二顷解其忿讼县中称美推为三老年八十余终其素所假贷人间数百万遗令焚削文契债家闻者皆慙争往偿之诸子从敕竟不肯受
　　南阳冯良志行高洁遇妻子如君臣
　　宋侍中谢微从叔混以刘毅党见诛混妻晋阳公主改适琅邪王练公主虽执意不行而诏与谢氏离絶公主以混家事委之微混仍世宰相一门两封田业十余处僮役千人唯有二女年并数岁微经纪生业事若在公一钱尺帛出入皆有文簿宋武受命晋阳公主降封东乡君节义可嘉听还谢氏自混亡至是九年而室宇修整仓廪充盈门徒不异平日田畴垦辟有加于旧东乡叹曰仆射生平重此一子可谓知人仆射为不亡矣中外亲姻里党故旧见东乡之归者入门莫不叹息或为流涕感微之义也微性严正举止必修礼度婢仆之前不妄言笑由是尊卑大小敬之若神及东乡君薨遗财千万园宅十余所及会稽吴兴琅邪诸处太傅安司空琰时事业奴僮犹数百人公私或谓室内资财宜归二女田宅僮仆应属微微一物不取自以私禄营葬混女夫殷叡素好摴蒱闻微不取财物乃滥夺其妻妹及伯母两姑之分以还戏责内人皆化微之让一无所争微舅子领军将军刘湛谓微曰天下事宜有裁衷卿此不问何以居官微笑而不答或有讥以谢氏累世财产充殷君一朝弃掷譬弃物江海以为廉耳微曰亲戚争财为鄙之甚今内人尚能无言岂可道之使争今分多共少不至有乏身死之后岂复见关
　　刘君良瀛州乐寿人累世同居兄弟至四从皆如同气尺布斗粟相与共之隋末天下大饥盗贼羣起君良妻欲其异居乃密取庭树鸟雏交置巢中于是羣鸟大相与鬭举家怪之妻乃説君良曰今天下大乱争鬭之秋羣鸟尚不能聚居而况人乎君良以为然遂相与析居月余君良乃知其谋夜揽妻髪骂曰破家贼乃汝耶悉召兄弟哭而告之立逐其妻复聚居如初乡里依之以避盗贼号曰义成堡宅有六院共一防子弟数十人皆以礼法贞观六年诏旌表其门
　　张公艺郓州寿张人九世同居北齐隋唐皆旌表其门麟德中高宗封泰山过寿张幸其宅召见公艺问所以能睦族之道公艺请纸笔以对乃书忍字百余以进其意以为宗族所以不协由尊长衣食或有不均卑幼礼节或有不备更相责望遂成乖争苟能相与忍之则常睦雍矣
　　唐河东节度使柳公绰在公卿间最名有家法中门东有小斋自非朝谒之日每平旦辄出至小斋诸子仲郢等皆束带晨省于中门之北公绰决公私事接宾客与弟公权及羣从弟再食自旦至暮不离小斋烛至则以次命子弟一人执经史立烛前躬读一过毕乃讲议居官治家之法或论文或听琴至人定钟然后归寝诸子复昏定于中门之北凡二十余年未尝一日变易其遇饥岁则诸子皆蔬食曰昔吾兄弟侍先君为丹州刺史以学业未成不听食肉吾不敢忘也姑姊妹侄有孤嫠者虽疎逺必为择壻嫁之皆用刻木妆奁缬文绢为资装常言必待资装丰备何如嫁不失时及公绰卒仲郢一遵其法
　　国朝公卿能守先法久而不衰者唯故李相昉家子孙数世二百余口犹同居共防田园邸舍所收及有官者俸禄皆聚之一库计口日给饼饭婚姻丧葬所费皆有常数分命子弟掌其事其规模大抵出于翰林学士宗谔所制也
　　夫人爪牙之利不及虎豹膂力之强不及熊罴奔走之疾不及麋鹿飞飏之高不及燕雀苟非羣聚以御外患则反为异类食矣是故圣人敎之以礼使人知父子兄弟之亲人知爱其父则知爱其兄弟矣爱其祖则知爱其宗族矣如枝叶之附于根榦手足之系于身首不可离也岂徒使其粲然条理以为荣观哉乃实欲更相依庇以扞外患也吐谷浑阿豺有子二十人病且死谓曰汝等各奉吾一只箭将玩之俄而命母弟慕利延曰汝取一只箭折之慕利延折之又曰汝取十九只箭折之慕利延不能折阿豺曰汝曹知否单者易折众者难摧戮力一心然后社稷可固言终而死彼戎狄也犹知宗族相保以为强况华夏乎圣人知一族不足以独立也故又为之甥舅婚媾姻娅以辅之犹惧其未也故又爱养百姓以衞之故爱亲者所以爱其身也爱民者所以爱其亲也如是则其身安若泰山寿如箕翼他人安得而侮之哉故自古圣贤未有不先亲其九族然后能施及他人者也彼愚者则不然弃其九族逺其兄弟欲以专利其身殊不知身既孤人斯戕之矣于利何有哉昔周厉王弃其九族诗人刺之曰怀德惟宁宗子惟城毋俾城坏毋独斯畏苟为独居斯可畏矣
　　宋昭公将去羣公子乐豫曰不可公族公室之枝叶也若去之则本根无所庇廕矣葛藟犹能庇其根本故君子以为比况国君乎此谚所谓庇焉而纵寻斧焉者也必不可君其图之亲之以德皆股肱也谁敢防贰若之何去之昭公不听果及于乱
　　华亥欲代其兄合比为右师谮于平公而逐之左师曰汝亥也必亡汝丧而宗室于人何有人亦于汝何有既而华亥果亡
　　孔子曰不爱其亲而爱他人者谓之悖德不敬其亲而敬他人者谓之悖礼以顺则逆民无则焉不在于善而皆在于凶德虽得之君子不贵也故欲爱其身而弃其宗族乌在其能爱身也
　　孔子曰均无贫和无寡安无倾善为家者尽其所有而均之虽粝食不饱敝衣不完人无怨矣夫怨之所生生于自私及有厚薄也
　　汉世谚曰一尺布尚可缝一斗粟尚可舂言尺布可缝而共衣斗粟可舂而共食讥文帝以天下之富不能容其弟也
　　梁中书侍郎裴子野家贫妻子常苦饥寒中表贫乏者皆收养之时逢水旱以二石米为薄粥仅得徧焉躬自同之曾无厌色此得睦族之道者也

　　家范卷一
　　钦定四库全书
　　家范卷二　　　　　　　宋　司马光　撰祖
　　为人祖者莫不思利其后世然果能利之者鲜矣何以言之今之为后世谋者不过广营生计以遗之田畴连阡陌邸肆跨坊曲粟麦盈囷仓金帛充箧笥慊慊然求之犹未足施施然自以为子子孙孙累世用之莫能尽也然不知以义方训其子以礼法齐其家自于数十年中勤身苦体以聚之而子孙于时岁之间奢靡游荡以散之反笑其祖考之愚不知自娱又怨其吝啬无恩于我而厉虐之也始则欺绐攘窃以充其欲不足则立券举债于人俟其死而偿之观其意惟患其考之寿也甚者至于有疾不疗阴行酖毒亦有之矣然则向之所以利后世者适足以长子孙之恶而为身祸也顷尝有士大夫其先亦国朝名臣也家甚富而尤吝啬斗升之粟尺寸之帛必身自出纳锁而封之昼则佩钥于身夜则置钥于枕下病甚困絶不知人子孙窃其钥开藏室发箧笥取其财其人后苏即扪枕下求钥不得愤怒遂卒其子孙不哭相与争匿其财遂致鬭讼其处女亦防首执牒自讦于府庭以争嫁资为乡党笑盖由子孙自幼及长惟知有利不知有义故也夫生生之资固人所不能无然勿求多余多余希不为累矣使其子孙果贤耶岂蔬粝布褐不能自营至死于道路乎若其不贤耶虽积金满堂奚益哉多藏以遗子孙吾见其愚之甚也然则贤圣皆不顾子孙之匮乏邪曰何为其然也昔者圣人遗子孙以德以礼贤人遗子孙以廉以俭舜自侧微积德至于为帝子孙保之享国百世而不絶周自后稷公刘太王王季文王积德累功至于武王而有天下其诗曰诒厥孙谋以燕翼子言丰德泽明礼法以遗后世而安固之也故能子孙承统八百余年其支庶犹为天下之显诸侯棊布于海内其为利岂不大哉
　　孙叔敖为楚相将死戒其子曰王数封我矣吾不受也我死王则封汝必无受利地楚越之间有寝邱者此其地不利而名甚恶可长有者唯此也孙叔敖死王以美地封其子其子辞请寝邱累世不失
　　汉相国萧何买田宅必居穷僻处为家不治垣屋曰令后世贤师吾俭不贤无为势家所夺
　　太子太傅疏广乞骸骨归乡里天子赐金二十斤太子赠以五十斤广日令家具设酒食请族人故旧宾客相与娱乐数问其家金余尚有几何趣卖以共具居岁余广子孙窃谓其昆弟老人广所爱信者曰子孙冀及君时颇立产业基址今日饮食费且尽宜从大人所劝説君买田宅老人即以闲暇时为广言此计广曰吾岂老誖不念子孙哉顾自有旧田庐令子孙勤力其中足以共衣食与凡人齐今复増益之以为赢余但教子孙怠惰耳贤而多财则损其志愚而多财则益其过且夫富者众之怨也吾既亡以教化子孙不欲益其过而生怨
　　涿郡太守杨震性公廉子孙常蔬食歩行故旧长者或欲公为开产业震不肯曰使后世称为清白吏子孙以此遗之不亦厚乎
　　南唐德胜军节度使兼中书令周本好施或劝之曰公春秋髙宜少留余赀以遗子孙本曰吾系草屩事吴武王位至将相谁遗之乎
　　近故张文节公为宰相所居堂室不蔽风雨服用饮膳与始为河阳书记时无异其所亲或规之曰公月入俸禄几何而自奉俭薄如此外人不以公清俭为美反以为有公孙布被之诈文节叹曰以吾今日之禄虽侯服王食何忧不足然人情由俭入奢则易由奢入俭则难此禄安能常恃一旦失之家人既习于奢不能顿俭必至失所曷若无失其常吾虽违世家人犹如今日乎闻者服其逺虑此皆以徳业遗子孙者也所得顾不多乎
　　晋光禄大夫张澄当葬父郭璞为占墓地曰葬某处年过百岁位至三司而子孙不蕃某处年几减半位裁乡校而累世贵显澄乃葬其劣处位止光禄年六十四而亡其子孙昌炽公侯将相至梁陈不絶虽未必因葬地而然足见其爱子孙厚于身矣先公既登侍从常曰吾所得已多当留以遗子孙处心如此其顾念后世不亦深乎







　　家范卷二
　　钦定四库全书
　　家范卷三　　　　　　　宋　司马光　撰父　　　母
　　父
　　陈亢问于伯鱼曰子亦有异闻乎对曰未也尝独立鲤趋而过庭曰学诗乎对曰未也不学诗无以言鲤退而学诗他日又独立鲤趋而过庭曰学礼乎对曰未也不学礼无以立鲤退而学礼闻斯二者陈亢退而喜曰问一得三闻诗闻礼又闻君子之逺其子也【逺者非疏逺之谓也谓其进见有时接遇有礼不朝夕嘻嘻相亵狎也】
　　曾子曰君子之于子爱之而勿面使之而勿貌遵之以道而勿强言心虽爱之不形于外常以严庄莅之不以辞色悦之也不遵之以道是弃之也然强之或伤恩故以日月渐摩之也
　　北齐黄门侍郎顔之推家训曰父子之严不可以狎骨肉之爱不可以简简则慈孝不接狎则怠慢生焉由命士以上父子异宫此不狎之道也抑搔痒痛悬衾箧枕此不简之教也
　　石碏谏卫庄公曰臣闻爱子教之以义方弗纳于邪骄奢淫泆所自邪也四者之来宠禄过也自古知爱子不知敎使至于危辱乱亡者可胜数哉夫爱之当敎之使成人爱之而使陷于危辱乱亡乌在其能爱子也人之爱其子者多曰儿幼未有知耳俟其长而敎之是犹养恶木之萌芽曰俟其合抱而伐之其用力顾不多哉又如开笼放鸟而捕之解缰放马而逐之曷若勿纵勿解之为易也
　　曲礼幼子常视毋诳
　　立必正方不倾听
　　长者与之提防则两手奉长者之手【习其扶持尊者提防谓牵将行】负剑辟咡诏之【负谓置之于背剑谓挟之于傍辟咡诏之谓倾头与语口旁曰咡】则掩口而对【习其乡尊者屏气也】
　　内则子能食食敎以右手能言男唯女俞男鞶革女鞶丝【俞然也鞶小囊盛帨巾者男用革女用缯有饰縁之】六年敎之数与方名【方名东西南北之类】七年男女不同席不共食【教以别也】八年出入门戸及即席饮食必后长者始敎之让【示以谦让】九年敎之数日【知朔望与六甲也】十年出就外傅居宿于外学书计十有三年学乐诵诗舞勺成童舞象学射御【成童十五以上】
　　曾子之妻出外儿随而啼妻曰勿啼吾归为尔杀豕妻归以语曾子曽子即烹豕以食儿曰毋敎儿欺也
　　贾谊言古之王者太子始生固举以礼使士负之过阙则下过庙则趋孝子之道也故自为赤子而敎固已行矣提孩有识三公三少固明孝仁礼义以道习之逐去邪人不使见恶行于是皆选天下之端士孝弟博闻有道术者以衞翼之使与太子居处出入故太子乃生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于楚不能不楚言也
　　顔氏家训曰古者圣王子生孩提师保固明仁孝礼义道习之矣凡庶纵不能尔当及婴稚识人顔色知人喜怒便加敎诲使为则为使止则止比及数岁可省笞罚父母威严而有慈则子女畏慎而生孝矣吾见世间无敎而有爱每不能然饮食运为恣其所欲宜诫翻奬应呵反笑至有识知谓法当尔防慢己习方乃制之捶挞至死而无威忿怒日隆而增怨逮于长成终为败徳孔子云少成若天性习惯如自然是也谚云敎妇初来教儿婴孩诚哉斯语
　　凡人不能敎子女者亦非欲陷其罪恶但重于诃怒伤其顔色不忍楚挞惨其肌肤尔当以疾病为喻安得不用汤药针艾救之哉又宜思勤督训者岂愿苛虐于骨肉乎诚不得已也
　　王大司马【梁大司马王僧辨也】母卫夫人性甚严正王在湓城为三千人将年逾四十少不如意犹捶挞之故能成其勲业
　　梁元帝时有一学士聪敏有才少为父所宠失于教义一言之是徧于行路终年誉之一行之非揜藏文饰冀其自改年登婚宦暴慢日滋竟以语言不择为周逖抽肠衅鼓云然则爱而不教适所以害之也传称鸤鸠之养其子朝从上下暮从下上平均如一至于人或不能然记曰父之于子也亲贤而下无能使其所亲果贤也所下果无能也则善矣其溺于私爱者往往亲其无能而下其贤则祸乱由此而兴矣
　　顔氏家训曰人之爱子罕亦能均自古及今此弊多矣贤俊者自可赏爱顽鲁者亦当矜怜有偏宠者虽欲以厚之更所以祸之共叔之死母实为之赵王之戮父实使之刘表之倾宗覆族袁绍之地裂兵亡可谓灵龟明鉴此通论也
　　曾子出其妻终身不取妻其子元请焉曾子告其子曰高宗以后妻杀孝己尹吉甫以后妻放伯竒吾上不及高宗中不比吉甫庸知其得免于非乎
　　后汉尚书令朱晖年五十失妻昆弟欲为继室晖叹曰时俗希不以后妻败家者遂不娶今之人年长而子孙具者得不以先贤为鉴乎
　　内则曰子妇未孝未敬勿庸疾怨【庸之言用也】姑敎之若不可敎而后怒之【怒谴责也】不可怒子放妇出而不表礼焉【表犹明也犹为之隐不明其犯礼之过也】
　　君子之所以治其子妇尽于是而已矣今世俗之人其柔懦者子妇之过尚小则不能教而嘿藏之及其稍着又不能怒而心恨之至于恶积罪大不可禁遏则喑呜郁悒至有成疾而终者如此有子不若无子之为愈也其不仁者则纵其情性残忍暴戾或听后妻之谗或用嬖宠之计捶扑过分弃逐冻馁必欲置之死地而后已康诰称子弗祗服厥父事大伤厥考心于父不能字厥子乃疾厥子谓之元恶大憝葢言不孝不慈其罪均也
　　母
　　为人母者不患不慈患于知爱而不知敎也古人有言曰慈母败子爱而不敎使沦于不肖陷于大恶入于刑辟归于乱亡非他人败之也母败之也自古及今若是者多矣不可悉数
　　周大任之娠文王也目不视恶色耳不听淫声口不出敖言文王生而明圣卒为周宗君子谓大任能胎敎古者妇人任子寝不侧坐不边立不跸不食邪味割不正不食席不正不坐目不视邪色耳不听淫声夜则令瞽诵诗道正事如此则生子形容端正才艺博通矣彼其子尚未生也固已敎之况已生乎
　　孟轲之母其舍近墓孟子之少也嬉戏为墓间之事踊跃筑埋孟母曰此非所以居之也乃去舍市傍其嬉戏为卖之事孟母又曰此非所以居之也乃徙舍学宫之傍其嬉戏乃设俎豆揖让进退孟母曰此真可以居子矣遂居之孟子幼时问东家杀猪何为母曰欲啖汝既而悔曰吾闻古有胎敎今适有知而欺之是敎之不信乃买猪肉食既长就学遂成大儒彼其子尚幼也固已慎其所习况已长乎
</div>
    <div class="pagination">
<span class="current-page">1</span><a href="家范_page2.html">2</a><a href="家范_page3.html">3</a><a href="家范_page4.html">4</a><a href="家范_page5.html">5</a><a href="家范_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
