<!DOCTYPE html>
<html>
<head>
    <meta charset="UTF-8">
    <title>大学衍义 - 第 15 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大学衍义 - 第 15 页/共 22 页</h1>
    <div class="content">　　盘铭曰与其溺于人也宁溺于渊溺于渊犹可游也溺于人不可捄也
　　臣按盥沐之盘朝夕自洁因而为铭与汤一辙溺人溺渊因水生戒盖溺于渊者犹可浮游而出憸夫壬人所以防溺其君者千智百态使吾沉迷于防酒厚味颠倒于艶色淫声方恬安而莫觉倐祸败之遄兴斯其为患讵止于溺渊而已乎
　　楹铭曰毋曰胡残【残害也】其祸将然毋曰胡害其祸将大毋曰胡伤其祸将长
　　臣按斯铭凡三反复盖人情每忽于窈微而祸乱常生于隠伏铭之于楹朝夕见之以敬以戒保于未危
　　杖铭曰于乎危【于音乌一本作恶音同】于忿疐【于如字忿疐怒也】于乎失道于嗜欲于乎相忘于富贵
　　臣按大易所谓惩忿窒欲逞忿者有危身之爱纵欲者有失道之辱杖之为物于以自扶操之则安全有頼舍之则颠踣可虞富贵奢淫易忘兢畏于杖为铭是或此义
　　牖铭曰随天之时以地之财敬祀皇天敬以先时臣按天实生时地实生财而君用之敢昧自来祀以报本亦必先时匪物是贵敬以将之齐明盛服对越上帝于牖为铭朝夕是戒
　　劒铭曰带之以为服动必行徳行徳则兴倍徳则崩【倍与背同崩倾坏也】
　　臣按劒之为服以示威武然徳寔威本威乃徳辅惟徳是行无思不服一于用威祗取颠覆独夫所寳者劒终以自燔千古之鉴
　　矛铭曰造矛造矛少间弗忍【少间谓须也】终身之羞余一人所闻以戒后世子孙
　　臣按兵者凶器圣人所重茍非拯民其忍轻用一矛之造谨之戒之况于兵端一啓伏尸百万流血千里残生灵之命奸天地之和者皆斯须不忍实为之宁王以此戒其子孙万世人主可违斯言【铭凡十有四今摘其词义易知者如右】
　　礼运【礼记篇名】三公在朝三老在学【即三公之致仕者】王前巫而后史卜筮瞽侑【卜筮掌卜筮之官瞽无目者诵诗以侑也】皆在左右王中心无为也以守至正
　　臣按古之所以众建忠贤森列左右者皆以正人君之心也在朝则有三公焉所谓道之教训傅之徳义保其身体者也在庙则有三老焉所谓宪徳乞言者也巫掌祀以鬼神之事告王史掌书以三皇五帝之事告王掌卜筮者以吉凶諌王瞽蒙之叟以歌诗谏王一人之身而左右前后挟而维之以引以翼有孝有徳虽欲斯须自放得乎故王中心它无所为惟守至正而已后世人主所亲者防御近习所说者淫声美色狐媚蛊惑者千态万貌虽欲无邪其思得乎此君徳之所以不如古也
　　古之君子必佩玉右征角左宫羽【宫商角征羽五音也佩在右者其音中征角在左者其音中宫羽】趋以采齐【路门外之乐节也门外谓之趋齐音茨采齐即今楚茨之诗】行以肆夏【登降之乐节也肆夏即今时迈之诗】周旋中规【周旋反行也宜圆】折旋中矩【折旋曲行也宜方】进则揖之退则扬之然后玉锵鸣也【揖之谓小俛佩见于前扬之谓小仰佩见于后锵玉声】君子在车则闻銮和之声【銮和皆铃声】行则鸣佩玊是以非辟之心无自入也
　　臣按古之君子于所以养其心者无不至也佩玉中宫征之音步趋有诗乐之节行必中规矩在车则闻銮和进退俯仰之间出入动静之际莫不节之以礼和之以乐故于是时防邪僻而导中正其为功也易后世一切无之而所以荧惑斵防者则不可胜数故于是时防邪僻而导中正其为力也难夫惟知其难而益勉持敬之功庶乎非僻无自而入不然非臣之所敢知也
　　国语卫武公年数九十有五矣犹箴儆于国曰自卿至于师长士【卿者执政之官师长官师之长士谓上中下士】茍在朝者无谓我耄而舍我必恭恪于朝朝夕以交戒我闻一二之言必诵志而纳之以训道我【谓闻人之言必诵念记忆而纳之也志犹记也】在舆有旅贲之规【舆车也旅贲虎贲也】位宁有官师之典【宁者人君之位】倚几有诵训之谏【倚几闲居之时诵训主诵书之官】居寝有御之箴【居寝燕息之时御谓近习也】临事有瞽史之道【瞽史知天道者】宴居有师工之诵【师工乐官】史不失书【史掌书史者】蒙不失诵【蒙谓瞽蒙】以训御之于是乎作懿戒以自儆巳【懿戒即今抑诗也】及其没也谓之叡圣武公臣按卫武公之所以约敕其身者可谓至矣自卿以下无一人不使任箴规之职自在舆以下无一处不欲闻箴规之言犹且作抑诗使人诵之不离其侧如是而意不诚心不正者未之有也惟能如此故生有令名殁有美諡后之人主尚其法诸
　　孔子观于鲁庙有欹器焉孔子曰吾闻古之欹器者虚则欹中则正满则覆顾谓弟子挹水而注之中而正满而覆虚而欹孔子喟然数曰吁恶有满而不覆者哉子路曰敢问持满有道乎孔子曰聪明圣知守之以愚功被天下守之以让勇力振世守之以怯富有四海守之以谦此所谓挹而损之之道也
　　臣按欹器古之遗法自三皇五帝有之所谓宥坐之器也天下之理至于中而止故列圣相传以中为大法而制器亦象焉虚而欹不及也满而覆过也过与不及均为非中惟中则正矣斯器日陈于前是亦几杖有铭之意也孔子因之以陈持满之戒使人知挹损之道富哉言乎
　　孔子观周入后稷之庙右阶之前有金人焉三缄其口而铭其背曰古之慎言人也戒之哉无多言无多事多言多败多事多害安乐必诫无行所悔勿谓何伤其祸将长勿谓何害其祸将大勿谓不闻神将伺人焰焰弗灭炎炎若何涓涓不壅终为江河绵绵不絶或成网罗毫末不扎将寻斧柯诚能慎之福之根也曰是何伤祸之门也强梁者不得其死好胜者必遇其敌盗憎主人民怨其上君子知天下之不可上也故下之知众人之不可先也故后之江海虽左长于百川以其卑也天道无亲常与善人戒之哉戒之哉孔子既读斯文也顾谓弟子曰小子志之此言实而中情而信诗云战战兢兢如临深渊如履薄冰行身如此岂口过患哉【言无口过之可忧也】臣按斯文大畧与武王诸铭相出入必古之遗言也孔子因是而发临深履薄之言人主诚能诵之于口志之于心而书之宥坐以自警亦进徳之一助云
　　唐穆宗问开元治道最盛何致而然宰相崔植对曰宗即位得姚崇宋璟此二人蚤夜孜孜纳君于道璟尝手写尚书无逸为圗以献劝帝出入观省以自戒其后朽暗乃代以山水圗稍怠于勤左右不复箴规奸臣日用事以至于败今愿陛下以为元则天下幸甚
　　臣按无逸一书万世之蓍也宋璟手写为圗以献可谓有志于正君矣今经筵所在每设此圗庶几开元故事然必玩而绎之如姬公之在前宋璟之在后惕然自省不敢暇逸然后此图能为进徳之助不然则视山水之绘其与几何惟圣明其深念之
　　以上论规警箴诫之助臣闻程頥有言古之人耳之于乐目之于礼左右起居盘盂几杖有铭有戒动息皆有所养今皆废此独有理义之养心耳但存此涵养意乆将自熟敬以直内是涵养意頥之意盖欲学者敬以自持而内自直虽无礼乐铭戒之助可也然以学者言之则今之所无固未易复以人君言之则亦何所欲而不可耶诚能内主乎敬而凡古人所以自警之具如汤武之铭笔之翰墨设之屏幛可也使人讽诵入耳着心可也燕闲永日毋深居中禁而时御便朝使儒臣环侍迭陈规益如卫武公之自警可也鲁庙之器仿而为之设于宥坐以致满盈之诫可也不寜惟是宫庭宴乐以古者献酬之礼而易今之举觞命釂以古者房中之乐【如周南召南是也】而代今之乐府歌辞惟所欲为孰曰不可内外交养动静弗违而意不诚心不正者未之闻也臣敢昧死以为圣明之献






　　大学衍义卷三十
<子部,儒家类,大学衍义>
　　钦定四库全书
　　大学衍义卷三十一
　　宋　真徳秀　撰
　　诚意正心之要二
　　戒逸欲
　　逸欲之戒
　　书益曰吁【叹辞】戒哉儆戒无虞【虞度也】罔失法度罔游于逸罔淫于乐任贤勿贰去邪勿疑疑谋勿成百志惟熈【熈广也明也】罔违道以干百姓之誉【违背也干求也】罔咈百姓以从己之欲【咈违也】无怠无荒四夷来王
　　臣按此益戒舜之辞也既吁而后戒又申之以儆戒深言治安无虞之世可畏而不可恃也夫治安之世易失者法度易纵者逸乐故首言之若任贤之不可不专去邪之不可不果谋事未合于理之不可成与夫违道以求名咈众以徇欲皆枚数而告戒之而终之曰无怠无荒四夷来王盖治乱之源在人主之一心能守法度不纵逸乐则其心正矣然后于人之贤否知所用舍谋之是非知所决择心志洞然无一蔽惑则于逆理逞欲之事自不肯为又以常忧勤常兢畏而不以怠荒间之然后中国尊而四夷服其效有不可揜者益之进戒始于君心而终于君心此自古圣贤传授之要法也晋武帝混一天下唐明皇身致太平皆以逸乐怠荒召戎狄之衅其流祸至于数百年然后知圣贤之言为万世之蓍防其可忽诸
　　臯陶曰无教逸欲有邦
　　臣按此臯陶戒舜之辞逸谓燕安怠惰之私欲谓奢靡荒淫之好人主一身天下之表倡也故当以勤俭而率诸侯不可以逸欲教有邦夫所谓教者非昭然示人以意向也逸欲之念少萌于中则天下从风而靡矣此臯陶所以惓惓也
　　禹曰无若丹朱傲【丹朱尧子不肖】惟慢游是好傲虐是作罔昼夜【傲虐貎】罔水行舟朋淫于家用殄厥世【殄絶也】予创若时【创惩也】娶于涂山【国名】辛壬癸甲【辛日娶妻甲日复出治水】啓而泣【啓禹子】予弗子唯荒度土功【荒大也】
　　臣按此大禹戒舜之辞丹朱之不肖其恶多端禹独以傲之一辞断之傲者骄怠之谓此众慝之源也故所好者慢游所作者傲虐不分昼夜而肆其之状无水而强行舟羣淫而乱家政所以殄絶其世也禹以敬戒之心惩其若此是以有室而弗遑居有子而不暇爱独于平土之功不敢后焉朱惟骄怠是以骋欲禹惟敬戒是以忘私其言之于舜亦以戒舜也夫舜以大圣之资安有可戒之事而益以怠荒戒臯以逸欲戒禹又以傲虐戒岂忧其有是而豫防之邪抑知其无是而姑为是言邪人心惟危自昔所畏虽圣主不敢忘操存之功大臣事圣主不敢废规儆之益后之君臣宜视以为法
　　太康失邦【夏后氏也】昆弟五人须于洛之汭作五子之歌其二曰训有之内作色荒外作禽荒甘酒嗜音峻宇雕墙有一于此未或不亡
　　臣按大禹之训凡六言二十有四字尔而古今乱亡之衅靡不由之凛乎其不可犯也古诗之体实原乎此意者大禹为之使子孙诵而传之乎为人主者以此大训揭之坐隅铭之楹席若古圣人俨临乎前则保国之金汤全生之药石也
　　仲虺之诰【仲虺作此以告成汤】惟王不迩声色不殖货利【王谓成汤迩近也殖生也】徳懋懋官【懋勉也】功懋懋赏用人惟已改过不吝臣按淫声美色者迷心之鸩毒故汤弗迩之珍货厚利者害义之稂莠故汤弗殖之人欲消亡天理昭著是以勉于徳者必勉之以官勉于功者必勉之以赏用人之善由已之善己有不善则改而从善公平正大卓荦明白其原皆自不迩不殖始然则人主之心其可使有一毫物欲之累哉
　　伊尹作伊训【训太甲也】曰呜呼先王肇修人纪【肇始也】从諌弗咈【咈违】先民时若【先民犹言古人时是也若顺也】居上克明为下克忠【为去声】与人不求备检身若不及【检为约饬也】以至于有万邦兹惟艰哉敷求哲人【敷广也哲人贤哲之人】俾辅于尔后嗣制官刑儆于有位【儆戒也】曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必防邦君有一于身国必亡臣下不匡其刑墨【匡正也墨者贪以败官之刑】具训于蒙士【蒙童蒙】呜呼嗣王祗厥身念哉圣谟洋洋嘉言孔彰惟上帝不常作善降之百祥作不善降之百殃尔惟徳罔小万邦惟庆尔惟不徳罔大坠厥宗
　　臣按伊尹先言成汤所以治已者而后述其所以治人者此身教之义也盖自夏桀之乱纲常扫地汤始修而正之惟忠諌是从惟先民是顺居上则能明其徳为民则能尽其心恕以及人故不求其备严以律身故如恐弗及积行累善如此以至于有天下其惟难哉成汤念得之之难惧保之之不易也于是广求贤哲以辅后人又制官刑以儆有位盖将维持王业于无穷也巫歌舞以乐神者也故恒舞于宫酣歌于室是为巫觋之风殉犹殉葬之殉防身于货色之中不知省悟又恒于畋猎不知止息是为淫泆之风侮嫚圣人之言违咈忠直之士踈逺耆艾之徳亲比顽嚚之童是为悖乱之风三风其纲而十愆其目也卿士有其一家必防诸侯有其一国必亡臣下不能諌正者绳以败官之罪其刑墨童蒙之士则以此训之夫自卿士以至诸侯或蹈其一犹必取防亡之祸况天子乎故伊尹以此训太甲欲其敬厥身而念之不忘也愆虽有十茍能敬则十者俱泯一不敬则十者俱生故敬之一辞乃治三风砭十愆之药石也篇将终又深叹圣言彰明与天命之难保以警动太甲之心冀其必听真所谓社稷之臣与
　　武王克商遂通道于九夷八蛮西旅底贡厥獒【西戎逺国底致也犬高四尺曰獒】太保乃作旅獒【太保三公之官召公奭也】曰呜呼明王慎徳四夷咸賔无有逺迩毕献方物惟服食器用王乃昭徳之致于异姓之邦无替厥服分寳玉于伯叔之国时庸展亲【庸用也展布也】人不易物【易读如轻易之易】惟徳其物徳盛不狎侮狎侮君子罔以尽人心狎侮小人罔以尽其力不役耳目百度惟贞玩人防徳【玩者戏狎之谓】玩物防志志以道寜言以道接不作无益害有益功乃成不贵异物贱用物民乃足犬马非其土性不畜珍禽竒兽不育于国不寳逺物则逺人格所宝惟贤则迩人安呜呼夙夜罔或不勤不矜细行【矜谨也】终累大徳为山九仞【八尺曰仞】功亏一篑【篑取土器】允迪兹生民保厥居惟乃世王
　　臣按西旅献獒而未受也召公已作书戒王古者人臣之格君心皆于过失未形之际不待已形而后言也夫明王敬谨其徳岂欲四夷之我賔哉而賔贡乃有不求自至者然其所献不过服食器用而已无它玩好也王乃以其物锡异姓之诸侯以示徳之所致俾无废其所职若寳玉则分于同姓之国以布亲亲之恩于是人不以物视物而以徳视物受其赐者无敢慢易而各思勉其徳焉夫有徳者必敬敬则不狎侮若狎侮君子则君子去之无以尽其心狎侮小人则小人怨之无以尽其力召公先言慎徳至此又以狎侮为戒盖不敬乃败徳之源故也物之诱人因视听而入目恱色耳恱声茍非心有所主未有不反为耳目所役者故必使耳目听命于心而后可也心得其职则百度正犹官得其人而庶事修也玩人防徳即上文所谓狎侮也玩物防志即上文所谓役耳目也玩人则以人为戯轻薄嫚易未有不防其徳者玩物则以物为戯荒纵淫泆未有不防其志者然则何以宁其志曰道而已道者人心之正理以道养心则物欲不作而恬愉安平是之谓宁众多之言交至吾前何以应之曰道为权是非当否折之以理虽有诐淫邪遁其能迁乎舜以危微精一告禹继之曰无稽之言勿听此内外交养之方也召公之意其在于是世之人主于有益之事多不肯为而惟无益者是为故心志分而功不成于有用之物多不知贵而惟无用者是贵故征求多而民不足惟知本务实者不然工商之巧不如农桑之朴锦绣之奢不如布帛之温推类而言莫不然也小驷乗而晋师以败非土性也【晋恵公与秦人战乗小驷郑出也故败见获于秦事见左传】白狼入而荒服不至好珎奇也【周穆王伐犬戎得白狼白鹿以归荒服遂不至事见国语】千里马之却汉文所以有道【事见后卷】闘鸭之求魏氏所以不长【魏文帝丧服未除遣使于孙权求闘鸭事见三国志】齐不寳径寸珠而寳檀子敌以畏楚不寳白珩而寳观射父国以强凡此皆后世事而召公之言无一不验者此其所以为圣贤与篇将终又叹息而言蚤夜无或不勤前言慎徳欲其不嫚此言勤欲其不怠慎者嫚之反也勤者怠之反也人主能慎而不嫚能勤而不怠其事毕矣行者徳之积微者钜之积一行不慎全徳之累微者少忽钜者不成又以为山譬之九仞之功亏于一篑不可也万年之业隳于一旦其可乎茍能信蹈乎兹则生民安其居民生安则王业永矣夫以武王之圣而召公戒之勤勤至于如此后世人主其可以已徳为既足而厌规切之论乎
　　周公作无逸【作此以戒成王】曰呜呼君子所其无逸【所犹居也】先知稼穑之艰难【种曰稼成曰穑】乃逸则知小人之依【依谓小人所恃以为生也】相小人厥父母勤劳稼穑【相视也】厥子乃不知稼穑之艰难乃逸乃谚【谚鄙语也】既诞【诞妄言也】否则侮厥父母曰昔之人无闻知【昔之人指父母也】周公曰呜呼我闻曰昔在殷王中宗【即商太戊也】严恭寅畏【四者皆敬也】天命自度治民祗惧不敢荒寜肆中宗之享国七十有五年其在高宗时旧劳于外爰暨小人【暨及也高宗为太子时父小乙令居民间习民事】作其即位【作起也】乃或亮隂三年不言【亮信也隂黙也】其惟不言言乃雍【雍和也】不敢荒寜嘉靖殷邦至于小大无时或怨肆高宗之享国五十有九年其在祖甲不义惟王旧为小人作其即位爰知小人之依能保惠于庶民【保安也惠爱也】不敢侮鳏寡肆祖甲之享国三十有三年自时厥后立王生则逸【谓商之后王也】生则逸不知稼穑之艰难不闻小人之劳惟耽乐之从自时厥后亦罔或克夀或十年或七八年或五六年或四三年周公曰呜呼厥亦惟我周大王王季克自抑畏【抑谦也】文王卑服即康功田功徽柔懿恭【徽美也懿亦美也】怀保小民惠鲜鳏寡自朝至于日中昃不遑暇食用咸和万民文王不敢盘于游田【盘乐也】以庶邦惟正之供【供贡也】文王受命惟中身厥享国五十年周公曰呜呼继自今嗣王则其无淫于观于逸于游于田【淫过也】以万民惟正之供无皇曰今日耽乐乃非民攸训非天攸若时人丕则有愆无若殷王受之迷乱酗于酒徳哉
　　臣按吕祖谦曰天行健君子以自强不息无逸者天徳也亦君徳也君子所其无逸者凡人乍勤乍惰盖亦有无逸之时然能暂而不能居非所其无逸者也惟君子以无逸为所如鱼之于水兽之于林有不可离者焉或慕而为之或勉而行之皆非所其无逸其视干健不息之体犹二物也先知稼穑之艰难乃逸则知小人之依此非始于忧勤终于逸乐之论也盖言备尝稼穑之艰难乃处于安逸则深知小人之所依依者小民所恃以为生者也未尝知稼穑之艰难而遂处安逸兴一宫室起一力役视之若易然而民有不得其死者矣成王生于深宫而遽处人上周公深为之惧故以此言警之若以始勤终逸释之是干健之体有时而息矣后世渐不克终之患未必非此论啓之也相厥小人以下盖引闾里近事明之也乃逸者纵逸自恣也乃谚者纵逸则所习者下委巷謡谚常诵于口也既诞者长恶不悛遂至于诞妄也若非诞妄则必讪侮其父母曰昔之人无闻知自以为黠而反以老成为愚也刘裕奋农亩而取江左一再传之后子孙见其服用反笑曰田舍翁得此亦过此所谓昔之人无闻知者也以成王之中材向使管蔡得志日夜扇惑戕贼之安知其不以后稷公刘为田舍翁乎臣谓厥子乃不知稼穑之艰难而遽处安逸所以诞妄侮厥父母余则祖谦尽之祖谦又曰此举无逸之君以告成王叹息而谓之我闻盖其语有所自来欲成王敬听之也严则谨重恭则降下寅则肃庄畏则兢业合而言之则敬而已矣天命自度言中宗常以天命自律也维天之命存于心流行于天下着见于祲象内体道心之防外观天下之公仰因祲象之示参验省察不违其则所谓以天命自律也因桑谷之变而修省此则天命自度之一端耳治民祗惧不敢荒寜天人一理既畏天命必不敢轻下民中宗之敬则然矣所以享国七十有五年何也惟敬故夀也主静则悠逺博厚自强则坚实精明操存则血气循轨而不乱收敛则精神内守而不浮至于检约克治去戕贼之累又不在言凡此皆敬之方而夀之理也自此而下至于文王皆眉夀无有害者莫非此理也孔子言仁者夀仁其体敬其功与无逸互相发也无时或怨则非特不怨盖无怨之根矣高宗之所以夀固无异于中宗然言享国五十九年于小大无时或怨之后盖民气大和导迎善气是亦夀考之理又发此意以深劝成王下章论文王之咸和万民亦此意也
　　臣按旧说以祖甲为太甲考诸史记祖甲者高宗之子祖庚之弟也郑曰高宗欲废祖庚立祖甲祖甲以为不义逃于民间与不义惟王之说叶而以邵雍书参之祖甲享国三十有三年世次又正在高宗之后故知非太甲也
　　苏轼曰人莫不好逸欲而所甚好者生也以其所甚好而禁其所好庶几必信此无逸之所为作也然犹有不信者以逸欲为未必害生也汉武帝唐明皇岂无欲者哉而寿乃如彼夫多欲不享国者皆是也汉武明皇千一而已饮酖食野葛者必死而曹操独不死亦可效乎吕祖谦又曰商周犹异世也文王亲成王之祖也故复举文王之无逸以告成王言愈近而意愈切矣厥亦云云者将论文王无逸先言渊源之所自也凡有血气每患于上陵学问之道无他下之而已矣损抑祗畏所以下之也太王王季所以克自抑畏则其用力于无逸者深矣是乃文王无逸之渊源文王则由父祖之抑畏而至于作圣者也文王卑服即康功田功者言其自奉之薄而专意于安养斯民耳卑服盖举一端宫室饮食自奉之薄皆可推也物莫能两大厚于奉己必薄于恤民文王于衣服自奉之属所性不存漠然未尝留意也则其力果安用哉即于康功以安民即于田功以养民而已力不分于奉已故功全归于恤民也徽柔柔之徽美者也懿恭恭之渊懿者也凡人柔巽谨愿不谓之柔恭不可也其视徽柔懿恭意味光辉则大不同矣于民言小者盖匹夫匹妇未被其泽则其保犹未周也于鳏寡而言惠鲜者鳏寡穷民垂首防气文王惠绥之莫不鲜鲜然有生意也当是时纣方在上毒痛四海文王处方伯之位而欲咸和其民戛乎有杯水胜火之难推望道未之见之心勤而且劳自应至是也然亦岂若后世量书传餐代有司之任者哉立政言罔攸兼于庶言庶狱庶慎则所谓不遑暇食者其勤劳必有在矣读无逸则见文王之劳读立政则见文王之逸岂相为矛盾者哉于至劳之中有至逸于至逸之中有至劳也游田国有常制至于盘于游田则以是为耽乐固文王之所不为也不曰不为而曰不敢者翼翼之小心也以游畋之简则可知其用之约既无横费自无过取所以庶邦之贡于文王者于正数之外无一毫之加也文王为西伯所綂之庶邦盖有常供其在春秋诸侯贡于伯主者班班可见此章论文王之家法故凡无逸之条目如崇俭素重农亩恤穷困勤政事戒佚游损横敛大略皆备其称文王之夀即前章之意以此坊民后世犹有妄为文王忧勤损夀之说以啓人主之好逸者
　　又曰无逸虽戒成王实欲后世子孙共守此训故以继自今嗣王言之观览以舒其目安逸以休其身游豫以省风俗田猎以习武备此人君所不能无也特不可过而已过则人欲肆而浸入于乱亡矣故周公之戒嗣王不使之无观逸游田而使无淫于观逸游田淫谓过也茍必欲絶之使无则迫蹙拘制郁而不伸非所以养徳也前称文王此戒嗣王皆先言简游田而继以惟正之供盖欲禁横敛必先絶横敛之源也淫于四者侈费无度其势不得不横敛四者既省用有常经自应以万民惟正之供也九贡九赋什一之制皆名正义顺天下之中制过是则害于理财正辞之义也人之始耽乐者每自恕曰吾惟今日耽乐一日放逸所害几何抑不知是心一流则自一日而至于二日自二日至于终身不反也故周公先塞其源戒之以无敢皇暇曰今日耽乐下无以示民而非民攸训上无以顺天而非天攸若可谓有莫大之愆而非小失也一日耽乐周公禁之如此其严盖人主不可使知耽乐之味苟开其一日之乐以为无伤逮其既尝此味则寖深寖溺矣
　　臣按无逸一书前举三宗后举文王俾成王知所以法又举商王受俾成王知所以戒受之恶无所不有而酗于酒其最也人无智愚皆知忧勤者必享国而逸欲者必戕生惟其沉湎于酒心志惽乱则虽死亡在前亦不知畏故欲无逸则不可酗酒酗酒则不能无逸此周公所以专于陈戒与
　　孟子曰国家闲暇及是时明其政刑虽大国必畏之矣诗云【豳风鸱鸮之篇】迨天之未隂雨彻彼桑土【彻取也桑土桑根之皮也】绸缪牖户【绸缪纒绵补葺也】今此下民或敢侮予孔子曰为此诗者其知道乎能治其国家谁敢侮之今国家闲暇及是时般乐怠傲是自求祸也祸福无不自己求之者臣按孟子引防鸮之诗以为彼羽毛微类而能于未雨之时豫为之备如此今国家闲暇不能修明政刑顾乃翫细娱而忘大患可乎昔人有言燕雀处堂母子相安自以为乐也突决栋焚而母子恬然不知祸之将及是燕雀之智不如防鸮逺矣为国者必能忧勤兢畏以图安而不为盘乐怠傲以自祸庶几免于燕雀之讥乎
　　梁王觞诸侯于范台【台名】酒酣请鲁君举觞鲁君兴避席择言曰昔者帝女令仪狄作酒而美进之禹禹饮而甘之遂防仪狄絶甘酒曰后世必有以酒亡其国者齐桓公夜半不嗛【嗛饱也】易牙乃煎熬燔炙和调五味而进之桓公食之而饱至旦不觉曰后世必有以味亡其国者晋文公得南之威【美妇人也】三日不听朝遂推南之威而逺之曰后世必有以色亡其国者楚王【庄王】登强台【台名】左江而右湖其乐忘死遂盟强台而弗登曰后世必有以高台陂池亡其国者今主君之尊仪狄之酒也主君之味易牙之调也左白台【音怡】而右闾须【白台闾须皆美妇人】南威之美也前夹林而后兰台【夹林兰台皆台榭名】强台之乐也兼此四者可无戒与梁王称善相属
　　臣按四者之欲人之所同惟圣贤则能以道胜欲故大禹絶防酒而不御晋文推南威而逺之楚庄盟强台而不登晋楚之君虽未可与大禹同年而语其勇于自克亦可尚也齐桓虽知厚味之亡国而宠任易牙至于终身卒以召乱是自言之而自蹈之也物欲之伐人至为可畏惟人主一以大禹为师推恶酒之心以御羣物而深戒齐桓之不勇其庶几乎
　　唐太宗时张蕴古上大寳箴曰乐不可极乐极生哀欲不可纵纵欲成灾壮九重于内所居不过容膝彼昬不知瑶其台而琼其室罗八珎于前所食不过适口惟狂罔念丘其糟而池其酒勿内荒于色勿外荒于禽勿贵难得货勿听亡国音内荒伐人性外荒荡人心难得之货侈亡国之音淫
　　臣按大寳之箴亦丹扆之良规也故剟【音掇】取其畧以备覧观焉
　　以上总论逸欲之戒






　　大学衍义卷三十一
　　钦定四库全书
　　大学衍义卷三十二
　　宋　真徳秀　撰
　　诚意正心之要
　　戒逸欲
　　沉湎之戒
　　微子【商书篇名】父师【箕子】若曰天毒降灾荒殷邦方兴沉酗于酒【沉谓溺于酒酗谓醉而怒】
　　臣按酗酒者受也而箕子乃归之于天盖忠臣不忍斥其君故为无所归咎之辞也
　　泰誓【武王伐纣誓师之辞】今商王受弗敬上天降灾下民沉湎冒色【冒乱也】敢行暴虐罪人以族官人以世惟宫室台榭陂池侈服以残害于尔万姓又曰淫酗肆虐臣下化之臣按受之恶众矣而武王誓众乃以沉湎为首者人惟一心明则万善所从出惛则众慝所自生未有沉溺于酒而志不惛者志一惛则无所不有矣故曰冒色曰暴虐曰宫室台榭陂池侈服无不具焉宜武王以为问罪之首也夫成汤惟其不迩声色也故徳懋懋官功懋懋赏受惟其沉湎冒色也故罪人以族官人以世心有惛明之异故政有得失之殊后之人主其可不鉴
　　酒诰王若曰明大命于妹邦【妹邦纣故都也】乃穆考文王【穆敬也】肇国在西土【肇始也】厥诰毖庶邦庶士越少正御事【诰告也毖谨也】朝夕曰祀兹酒惟天降命肇我民惟元祀【元大也】天降威我民用大乱防徳亦罔非酒惟行【行咅幸】越小大邦用防亦罔非酒惟辜【辜罪也】文王告教小子有正有事【有正有官守者有事有职业者】无彛酒越庶国饮惟祀徳将无醉惟曰我民迪小子【迪训导也】惟土物爱厥心臧【臧善也】聪听祖考之彛训越小大徳小子惟一王曰封我西土棐徂邦君御事小子【棐辅也徂徃也】尚克用文王教不腆于酒【腆厚也】故我至于今克受殷之命王曰封我闻惟曰在昔殷先哲王【哲王谓成汤】迪畏天显小民【迪蹈也】经徳秉哲【经常也秉执也】自成汤咸至于帝乙【帝乙商之后王】成王畏相【成就也】惟御事厥棐有恭【御事治事也】不敢自暇自逸矧曰其敢崇饮【矧况也】越在外服侯甸男卫邦伯越在内服百僚庶尹惟亚惟服宗工越百姓里居罔敢湎于酒不惟不敢亦不暇惟助成王徳显越尹人祗辟【尹人者师尹也只敬也辟君也】我闻亦惟曰在今后嗣王酣身【后王谓商纣】厥命罔显于民祗保越怨不易【易改也】诞惟厥纵淫泆于非彛【诞大也泆荡也】用燕防威仪【燕谓饮宴防亡也】民罔不防伤心【防痛也】惟荒腆于酒不惟自息乃逸厥心疾很不克畏死辜在商邑越殷国灭无罹【罹忧也】弗惟徳馨香祀登闻于天诞惟民怨庶羣自酒腥闻在上故天降防于殷罔爱于殷惟逸天非虐惟民自速辜
　　臣按商受淫酗臣民化之方文王之在西土已告教在位者谨戒于酒矣及成王封康叔于卫卫受之故都也渐染惟旧故作酒诰以训敕之妹邦即卫也成王之诰专为卫而作故云然也朝夕祀兹酒言文王之告教诸侯而下至于治事之臣朝夕丁寜惟祀则饮斯酒也天之始生黍稷俾民为酒惟用之大祀而已非资其沉酗也及我民以之防徳诸侯以之防邦无不自斯酒始酒一也饮之有度而受福则为天之降命饮之无度而受祸则为天之降威观小大邦用防之言则当时以酒亡国者众矣惟行以酒为行也惟辜以酒为罪也文王既教羣下勿常于酒又教之徳将无醉凡饮酒能以徳自持则无酣醟【音泳】之过所谓不为酒困也民蒙文王之化亦各训迪子弟惟土地所生之物是爱故其心臧盖一溺于酒则必旁求珎异以自奉其欲广则其心蠧矣是时为子弟者亦各聪听祖考之常训训之常则入于耳者熟听之聪则志于心也恪故于小大之徳视之惟一不以谨酒为小焉谨酒非小徳则腆酒非小过亦明矣夫有司之不腆酒于天命何预而王乃以克受商命为职此之由何邪但观幽厉陈隋之朝上下沉酣以致坠失天命则谨酒而受天命复何疑哉既又叙成汤之谨酒与后王之酣身为康叔戒盖汤上畏天下畏民常其徳而不变秉其智而不惑自是至于帝乙皆以成君徳敬辅相为心而治事之臣亦各尽辅翼之敬虽自暇自逸且犹不敢况曰崇饮乎崇饮谓相尚以饮也是时内外大小之臣无敢湎于酒者不惟禀上之教不敢违亦以职守所在不暇为不敢犹见勉强不暇则安之矣职守谓何上以助成君徳之显明下以助大臣之祗辟也一时羣臣以此自励虽欲不兴得乎及受沉酣其身命令不着于民惟作怨之事是守惟淫泆非彛是纵安燕以防其威仪考之史记受为酒池肉林使男女倮而相逐其威仪之防如此民所以痛伤其心悼国之将亡也而纣方且荒腆于酒逸欲不息其心疾很虽杀身而不畏也罪在商邑虽灭国而不忧也观今之小人一醉之余急疾强很水火可入兵刃可蹈则受之情状可知矣馨徳者秽徳之对也纣夷居弗事上帝既无馨香以祀而作怨于民羣酗于酒惟有腥秽上闻于天天之丧商无复眷爱之意者以受自放于逸故也天岂虐商者哉以商人自速其辜耳此书言沉湎之祸至深至切岂惟康叔敬守弗渝万世人君皆当视为鉴
　　荡【召穆公作以刺周厉王穆公名虎】其五章曰文王曰咨咨女殷商天不湎尔以酒不义从式【式用也】既愆尔止【止容止也】靡明靡晦式号式呼俾昼作夜
　　臣按召公知厉王之将亡故为此诗托于文王所以咨嗟商纣者以讽王言天不使尔沉湎于酒而惟不义是从是用也既愆尔止而下皆讥其饮酒无度之状天付人君以位岂欲尔如此哉不使尔为而为之是逆天也傥厉王闻而知警其庶几乎
　　小宛大夫刺幽王也其二章曰人之齐圣【齐肃也】饮酒温克【克胜也】彼昬不知台醉日富各敬尔仪天命不又【又再也】臣按此诗言齐圣之人虽饮酒犹温恭自持以胜所谓徳将无醉也彼昬然而不知者则一于醉而日甚矣于是言各敬谨尔之威仪天命已去将不复来不可以不恐惧也时幽王以酒防徳大夫恐沦胥以败与其同列自相规戒如此云
　　宾之初筵卫武公刺时也幽王荒废媟近小人【媟狎也】饮酒无度天下化之君臣上下沉湎淫液武公既入而作是诗其三章曰賔之初筵温温其恭其未醉止威仪反反【反反言重谨也一云反反顾礼也】曰既醉止威仪幡幡【幡幡轻数也】舍其坐迁屡舞僊僊【僊僊轩举之状】其未醉止威仪抑抑【抑抑谨宻也】曰既醉止威仪怭怭【怭怭媟嫚也】是曰既醉不知其秩【秩序也】四章曰賔既醉止载号载呶【号呼也呶讙也】乱我笾豆屡舞僛僛【僛僛倾侧之貌】是曰既醉不知其邮【邮过也】侧弁之俄【侧倾也弁冠也俄倾貎】屡舞傞傞【傞傞不止也臣谓傞傞者蹉跌之状】既醉而出并受其福醉而不出是谓伐徳饮酒孔嘉【孔甚也嘉美也】维其令仪【令善也】五章曰凡此饮酒或醉或否既立之监或佐之史彼醉不臧不醉反耻式勿从谓母俾大【音泰】怠匪言勿言匪由勿语由醉之言俾出童羖【童无角羖羊也】三爵不识矧敢多又
　　臣按此诗凡五章前二者言古者礼饮之事至三章以后乃言幽王酣饮之失方其未醉也威仪犹能敬谨犹能周宻及其既醉则幡幡然而轻矣怭怭然而嫚矣舍其坐迁矣载号载呶矣笾豆乱而弁俄矣至于屡舞不止始则僊僊然而轩举次则僛僛然而倾侧甚则傞傞然而蹉跌矣君臣燕飨之间所以观礼而乃媟渎如此则诿之曰是既醉而失其常也既醉而不知其过也然既醉矣何为而不出乎醉而出未至于失礼之甚则君臣犹俱受其福也醉而不出是戕伐其徳为祸可胜计邪夫饮酒所以嘉美者以其有令仪也今乃若是仪安在乎末章传者多异辞而先儒刘彛之说曰幽王饮酒必与羣众小人男女罔间而立监命史俾临视巡省在防之人罔得弗醉也众醉而淫乱邪恶百丑兴焉而王用以为娱不醉者反耻而罚之俾必醉众皆醉矣淫乱邪恶无所不至幽王方以为乐故立史监戒其勿言幸其昬迷大怠用以为欢焉匪言勿言者厥有醉剧而才于淫秽巧于悖乱匪可以言者则褒而美之用以为乐谨勿言其非恐愧厥心而弗复肯焉故云匪言勿言也其醉而善于悖乱违拂人伦之事谓之匪由由道也匪由之人常常延纳勿语于外留之以为吾王一笑之欢也有敢道及醉人之非者罚以童羖羖无童者俾之必出所以困其不能谨言也是以有不得已而预其燕饮者心知其非而口不敢言又耻于其身亦为淫乱故三爵之后昬昬然醉矣不识不知矣矧敢多饮而又寤哉幽王继宣王中兴之后使为不道不若是之甚犬戎岂能杀之哉呜呼禽兽之所弗为而幽王为之其灭亡乃自取之也吕祖谦谓彛于此章虽多牵强忿激然论酗酒之害深切详明故録之臣今亦有取焉庶以为方来之监云
　　抑【大雅篇名】卫武公自警也三章曰其在于今兴迷乱于政颠覆厥徳荒耽于酒女虽湛乐从【汝者武公自谓】弗念厥绍【绍继也】罔敷求先王克共【音恭】明刑【刑法也】
　　臣按此武公自言今日之所为也兴犹书所谓方兴言为之未已也汝虽惟耽乐是从曾不念绍续之重广求先王之道而敬奉其明法乎盖先王之明法未有不以耽乐为戒者能敬奉之则不为荒纵之行矣
　　汉成帝尝与张放等宴饮禁中皆引满举白谈笑大噱时乗舆幄坐屏风画纣醉踞妲己作长夜之乐侍中班伯乆疾新起上顾指画而问曰纣为无道至于是乎对曰书云乃用妇人之言何有踞肆于朝所谓众恶归之不如是之甚者也上曰茍不若此此图何戒对曰沉湎于酒微子所以告去也式号式呼大雅所以流连也诗书淫乱之戒其原皆在于酒上乃喟然叹曰吾乆不见班生今日复闻谠言放等不怿稍自引起更衣因罢去
　　臣按班伯曰诗书淫乱之戒其原皆在于酒直哉言乎成帝能嗟叹之而不能因其言以自改卒以沈湎妨政权移外家至于覆国其亦可监也夫
　　晋元帝初颇以酒废事王导以为言帝命酌引觞覆之于此遂罢
　　臣按元帝之为君非能刚果必为者也其覆杯之举则于听言改过而畧不凝滞此所以粗能自立于江左欤
　　陈后主君臣酣饮自夕逹旦以此为常其后隋师东下不为深备奏技纵酒赋诗不辍陈国遂亡
　　隋炀帝至江都荒淫益甚宫中为百余房各盛供帐实以美人日令一房为主帝与萧后及幸姬歴就宴饮酒巵不离口从姬千余人亦常醉未几为宇文化及所弑臣按以酒防邦其祸至陈隋而极故以二君终焉
　　以上论沉湎之戒







</div>
    <div class="pagination">
<a href="大学衍义_page14.html">上一页</a><span>...</span><a href="大学衍义_page10.html">10</a><a href="大学衍义_page11.html">11</a><a href="大学衍义_page12.html">12</a><a href="大学衍义_page13.html">13</a><a href="大学衍义_page14.html">14</a><span class="current-page">15</span><a href="大学衍义_page16.html">16</a><a href="大学衍义_page17.html">17</a><a href="大学衍义_page18.html">18</a><a href="大学衍义_page19.html">19</a><a href="大学衍义_page20.html">20</a><span>...</span><a href="大学衍义_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
