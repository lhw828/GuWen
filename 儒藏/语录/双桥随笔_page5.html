<!DOCTYPE html>
<html>
<head>
    <meta charset="UTF-8">
    <title>双桥随笔 - 第 5 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>双桥随笔 - 第 5 页/共 6 页</h1>
    <div class="content">　　拔岩徒而相恐其駴也梦以先之载钓叟而师恐其疑也卜以先之圣人不得已而喻愚俗也不知者以为真梦而娃嬴进矣筮而骊姬进矣
　　常疑公家文移自上行下者用一仰字而不知其解偶见孔氏杂説谓北史时已有此语北齐孝昭皇帝纪诏定三恪礼义体式有仰议之语然亦未解其义也












　　双桥随笔卷八
<子部,儒家类,双桥随笔>
　　钦定四库全书
　　双桥随笔卷九
　　凤县知县周召撰
　　世人喜谈风水每见钜公名流以及村氓市叟所至皆然惟余不自揣窃以为非然所谓独拍无声徒来一握为笑耳已闻兰江祝子坚先生所见畧同余虽未尝登其堂读其文而神交已久往往依之以自壮焉兹见唐翼修曾遗一札于子坚谓其集中有大辟风水篇急宜删去恐以不纯之文而为万世之口实余窃思之翼修与子坚相得厚且深欲其文之无疵而可传于后是也而谓其大辟风水之言适足以为累则非也翼修之言曰风水之説非后代始周公美公刘则曰逝彼百泉瞻彼溥原乃陟南冈乃觏于京又谓既景乃冈相其隂阳观其流泉使堪舆果非信则随地可居公刘何必既瞻而觏而相而又观之周公何独据此以美之乎国风升彼墟矣以望楚矣望楚与堂景山与京美卫文公徙居楚邱诗也使堪舆果无据则随方可宅卫文何必既升且望而且景哉诗人何独据此以美之哉又曰文王迁丰武王迁镐王业由之以大不然文武固爱民惜财者何忍为此劳伤事哉噫嘻翼修之説公刘卫文二诗若此所论文武都丰都镐之谋又若此其溺于世俗之见而误窥圣人之心可谓甚矣余虽固陋请为子坚辨之今夫儒者之恶堪舆家岂以世之建都立邑搆室为茔一切宜任运为之而絶不当有经营图度之事参于其间哉盖地之为地有隂阳南北之位焉有髙下险易之形焉有刚柔燥湿之性焉有寒温肥瘠之体焉倘如书中所云随地可居随方可宅而无事于瞻之觏之相之观之而且升之望之景之则虽置之于污坻幽壑箐莽榛荆腥岚毒雾攅峯飞瀑风饕雨虐中鼪鼯鱼鳖之与亲而豺狼狐兎之为类而皆可以不计乎恐无是理也窃谓作诗者之美公刘卫文以为建邦启宇必先定其规模而后从事焉因喜其位置向背之咸宜与水土风物之皆善而歌之咏之非如后世之寻龙步脉所谓八字四元荒唐谬妄之谈可以致福利而庇子孙也翼修又曰文王迁丰武王迁镐王业由之以大云云果若斯言是以周家八百年过歴之天下其得力全在于风水而后稷以来积功累仁之效皆不足道矣况文武视民如伤者也徒以欲大其王业而一旦不爱民不惜财至于劳伤而不顾此与莽操之心肠何异且不闻南宫边子之折辛栎乎【见説苑至公篇】曰昔武周之卜居成周也其命曰予一人兼有天下辟就百姓敢无中土乎使予有罪则四方伐之无难得也周公之卜居曲阜也其命曰作邑乎山之阳贤则茂昌不贤则速亡是可以知武周之心矣又不闻武成之言乎曰惟先王建邦启土公刘克笃前烈太王肇基王迹王季其勤王家我文考克成厥勲以抚有方夏予小子其承厥志当是时一戎衣天下大定矣所谓垂拱而天下治矣更何所未慊而谋再徙以图之至于劳民伤财而不顾乎此可以知武王之无心择地矣且以文王之服事殷也三分有二而不敢少改人臣之节故孔子以至徳归之至于甲子之役而武王已及暮年矣止以天人之交迫不得已而后应之是岂有心于得天下者而谓王业皆以迁丰迁镐而后大以文武之圣而其处心积虑顾如是是盖必无之事也由是观之文武之迁丰迁镐也以为不知王业之由此而大无心得之是周之有天下徳所致天所命人所归也于风水无与也以为豫知其业之由此而大而有意图之是周之有天下人所谋也风水之力也与其家世徳无与也天命人心亦无与也此于风水之説则张矣顾何以白文武之心于天下后世哉故余以为翼修之説诗溺于俗尚之陋而误度夫圣人之心也夫喜遵村市中惑人之技而坐圣人以奸雄营算之所为此尤尚论者之所不忍也余所以不得不代为子坚辨且为二圣人辨也钱日础先生曰子坚风水説引据凿然但有五经不谈风水之语故翼修即以五经折之余不自揣而又即以五经折翼修未知不至深讶否窃谓吾辈既读圣贤书所言所行必取裁于五经四子而后定而五经四子中实无谈及风水者若夫仰观天文俯察地理之言见于系辞此圣人用易以财成天地之道辅相天地之宜以左右民之事其道甚大其理甚正堪舆何技而乃引此以为证乎余以翼修此语为尤非敬再质之而并以政于日础先生以为何如
　　凌与三评陈大士君子创业垂统为可继也文云翦商肇迹乃后人推算之词耳古公迁岐正髙宗中兴之年从何处可萌鼎隧之心光武初念不过希作执金吾孟徳亦止望作一司校尉耳况贤侯之克钟圣子神孙而敢有非分之觊觎耶此言可证唐君之误附录于此汉书艺文志有道三十七家九百九十三篇隂阳二十一家三百六十九篇神仙十家二百五卷似有取于异端邪説而然者然其论道家也曰道家者流盖出于史官歴记成败存亡祸福古今之道然后知秉要执本清虚以自守卑弱以自持此君人南面之术合于尧之克让易之谦谦一谦而四益此其所长也及放者为之则欲絶去理学兼弃仁义曰独任清虚可以为治其论隂阳家也曰隂阳家者流盖出于羲和之官敬顺昊天歴象日月星辰敬授人时此其所长也及拘者为之则牵于禁忌泥于小数舍人事而任神其论神仙家也曰神仙者所以保性命之真而防求于其外者也聊以荡意平心同死生之域而无怵惕于胸中然而或者专以为务则诞欺怪迂之文弥以益多非圣人之所以教也孔子曰索隠行怪后世有述焉吾弗为之矣其立论若此岂如后世之文人学士悖圣教而溺淫辞如饮狂药而不知其醉者哉
　　古今所传神仙佛皆街谈巷语道听涂説之类当如坡公所谓姑妄言之姑妄听之可也而世人好怪皆以为真如东方朔者班孟坚所谓滑稽之雄耳载其事于传中最详又虑后世之人之易惑也故传后云世所传他事皆非也又賛后云朔之诙谐逢占射覆其事浮浅行于众庶童儿牧防莫不耀而后世好事者因取竒言怪语附着之故详録焉读孟坚此语知喜崇怪诞在当时已然至于后世而日甚如屠纬真儒家者流而其賛朔也亦有濯衣紫海食桃昆仑等论在他人又何足怪
　　世之皷楼曰谯楼者谓门上为髙楼以望也画角之曲有三弄乃曹子建所撰初弄曰为君难为臣亦难难又难次弄曰创业难守成亦难难又难三弄曰起家难保家亦难难又难今角音之乌乌者皆难字之曳声耳所以使人昏晓之间燕息之际闻之有所警发也此见于明胡公俨谯楼画角三十六弄记夫子建魏之公子又七步八斗才也乃为此警切之语而起家保家之难尤非处豪华雄贵之地之人所能谙者世间纨袴纎儿恃父兄之庇稍充衣食輙至如痴如騃昏昏醉梦中不知自醒读此曲可以知警
　　便中承书知比日侍奉安佳吾子读书比复如何只是専一勤苦无不成就第一更切检束操守不可放逸亲近师友莫与不胜己者往来薰染习熟壊了人也景阳想已赴省季章当在家凡百必能尽心苦口切须禀承不可有违谚云成人不自在自在不成人此言虽浅然实切至之论千万勉之大学説漫纳试读之不晓处可问季章也未即相见千万为门戸自爱此朱文公与其亲戚卑行小柬也见罗景纶鹤林玉露中以为后生晚辈能写一通置之座侧朝夕观玩何患不做好人诚然诚然景阳许姓名子春季章姓刘名黼皆庐陵醇儒从文公学季章后为特奏第一人
　　侄行年且五十于举子业可谓苦心矣举业而入苦心之路其于名理虽或精研而于风调不免沉滞尝闻先辈举业三字符曰典浅显予独更之曰轻清精然精之一字亦不易得但能轻清而稍加之以秀逸疎爽则百试百中矣尝谓头场七篇最为吃须如行云之出岫巧燕之穿帘荷叶之擎露栁絮之飘风万无过思深搆过思深搆必致重滞艰澁于二三场以后并听侄之蹀驰骤出经入史千金之骏絶尘而奔亦无不可者先辈举业之最如王守溪之浑雄台阁唐荆川之精纯典雅汪青湖之豪爽薛方山之奋跃并所不易得者独闻韩昌黎有云如驾轻车而就熟路以此携之为举业诀可谓最便法门近日儿维寄来北京乡试七篇侄尝夸之当为举业中赤帜予独疑其太横喜之者什之五而惊且辟易从而厌之者亦什之五而缙儿亦读之曰但恐落老学官之手当为覆瓿矣今已垂翅传闻果被以髙年校文者仅于首篇加数防后并不及览何则彼且视之为怪僻不复览覩矣吾侄之才竒崛魁梧独恐其一入沉滞便令校文者澁眼缩首千万放令轻清而加之以秀逸疎爽斯则侄之老马长途而姑从康庄以策辔而驰亦所以慰我衰飒悬悬之望也此茅鹿门先生与其侄举人桂书也习举业者当以为法录之以示后起
　　锡山王耐轩笔畴足以鍼砭物态时情甚为有益福清林公枢谓其句句皆切己条条皆实用诚处己接人之要道宗伯徐太室归有园麈谈汉陂外史谓其月旦人伦雌黄物理包笼连类取譬搜竒自着一家之书不经人道之语雅谑兼陈醇驳互见二书与眉公先生读书镜见闻録安得长者等集皆宜置之案头时时讽诵胜于饱食暖衣空消白日者几千万倍也
　　梁武帝鋭意释氏天下从风而靡惟韦叡独不与林灵素作神霄寳箓自公卿以下羣造其庐拜受箓独李纲傅崧卿曾机移疾不行元富珠哩翀不拜西僧国师伟哉数公近有为宗伯执香炉于道场又有横玉三公而拜狸奴者何其异也
　　后周韦孝寛参麟趾殿学士考校图籍唐薛仁贵着周易新生本义二卷二公皆勇将而精意经术如此杨升庵云牛马者家畜也纵之坰野则悍鹰鹯者野鸟也一为系绊则驯此收放心之説也称为人而不知学使其心出入无时莫知其乡其渐入于禽门兽行也宜哉
　　余尝谓北乡项山之谬以为项羽未尝至于此然史迁羽本纪中亦有从其季父项梁避仇吴中事吴中今之湖州也相传羽为神于湖最烈后为唐狄仁杰采访江南移檄毁其祠蠁遂絶
　　余性不喜谈命而迩来姻友相聚輙以五星八字辩难不少休殊厌人耳偶阅陆文裕公燕闲録载张东白先生语可谓中流一砥遂録于左以坚余一偏之见云东白先生张公元祯天顺庚辰进士以道学名世尝为余言自小子登朝见士大夫凡三变初登朝士大夫多讲政事遂有好政事意盖指李文达公辈也再登朝士大夫多讲文章遂有好文章意盖指李文正公辈也及今次登朝士大夫多讲命为之微笑是时靳少卿贵字充道徐侍读穆字舜和皆好推星而翰林诸先生每会晤间皆喜谈五星三命故术士逰京师者多获名利亦一时之风尚也余素不信其术尝有数説以辟之同年间每以为抝顾学士鼎臣字九和素善此以为汝不信自不信命自是有范文正公有言士之进退多言命运而不言行业明君在上固当使人以行业而进多言命运是善恶不辨而归诸天地岂国家之美事哉其论则正大矣文裕公讳深号俨山
　　吾衢之在往代能文者最多如何钦圣献蘓长公之七言长篇至一千五百余字公以为佳但因其欲推尊王氏故不甚喜耳然亦遇之未尝衰也又毛平仲遂初堂书目序亦最条畅非后人手笔所能为两公行事不概见而二篇之作皆于説郛内得之则其湮没而不传者盖亦多矣以是知自古能文之士其姓名之隠显有幸有不幸焉遂初堂尤延之袤藏书处也
　　文文山乐安老人墓志有云翁有数事甚异里传鬼车鸣者未夜相戒灭明屏息戸内翁开楼大呼愿见鬼车卒无有有神以祸福惊人翁过其祠持牛炙如常人莫不危恐翁休休如也尝有所营造忌某星直某方翁曰犯者殆乎请身当之某星迄不騐为子纳妇或曰妇不利于长翁不为夺自是诸婚嫁厯家説格不用中年卧疾家人私唤女巫谋为厌胜翁廉知之强起逐之出门未属纩翁黙自念作其像赞若远逰者顾左右曰吾死勿事缁黄吾志也医以药进麾使去问日入乎曰然反面而逝江南之俗尚而信巫翁能自不惑非由耳传口授殆一至之性然也
　　孟子功不在禹下非谀语也至于后世乃有訿謷其教至形于诗句以侮之者殊堪髪指明初洪武间欲去其配享尚书钱唐上疏争之先是有防谏者当射杀之唐即置棺袒胸当箭太祖见其谏甚切命太医院疗其箭疮配享得不废黄南山先生有钱文竒勋之诗曰引棺絶粒箭当胸拚死扶持亚圣公仁义七篇文莫蠧冕旒千载绘仍龙批鳞既奋回天力没齿终成卫道功那得洪恩遍寰宇泮宫东畔置祠宫唐象山人元末隠而不见年将六旬见四海定于一赴京敷陈王道以诗称防授刑部尚书
　　王思质治其父质庵公之丧其亲含殓棺椁靡不诚信然不一杂浮屠及吴俗之礼时人翕然称之载元美先生自撰思质公行状中先生喜谈禅悦者至为先公状则其言如是是知圣人之道非异学所可掩虽染指其间者终以不杂浮屠为正而不能为之左袒也顷阅司马温公语其理尤着今録于此
　　世俗言浮屠诳诱于始死及七七日百日期年再期除丧饭僧设道场或作水陆大防写经造像修建庙塔云为死者防弥天罪恶必生天堂受种种快乐不为者必入地狱剉烧舂磨受无边波叱之味殊不知人生含气血知痛痒或剪爪剃髪从而烧研之已不知苦况于死者形神相离形则入于黄壤朽腐消防与木石等神则飘若风火不知何之借使剉烧舂磨岂复知之且浮屠所谓天堂地狱者计亦以劝善而惩恶也茍不以至公行之虽可得而治乎是以唐庐州刺史李舟与妺书曰天堂无则已有则君子登地狱无则已有则小人入世人亲死而祷浮屠是不以其为君子而为积恶有罪之小人也何待其亲之不厚哉就使其亲实积恶有罪岂赂浮屠所能免乎此则中智所共知而举世滔滔信奉之何其易惑而难晓也甚者至有倾家破产然后已与其如此曷若早卖田营墓而葬之乎彼天堂地狱若果有之当与天地俱生自佛法未入中国之前人死而复生者亦有之矣何故无一人误入地狱见阎罗等十王者耶不学者固不足与言读书知古者亦可以少悟矣
　　张宣公帅江陵道经澧澧之士子十数辈执文书郊迎公喜见须眉就马上长揖索其文视之乃举刘郡守政迹公掷其文于地曰诸公之来某意其相与讲切义理之是非启告闾阎之利病有以见教今乃不然是特被十只冷馒头使耳跃马径去澧守上谒亦不容见魏武帝父子不惑仙术武帝乐府精列篇云造化之陶物莫不有终期贤智不能免何为懐此忧愿螭龙之驾思想昆仑居见欺于迂怪志意在蓬莱周孔圣徂落防稽以坟邱陶陶谁能度君子以弗忧魏文帝折杨桞歌云彭祖称七百悠悠安可原老适西戎于今竟不还王侨假虚词赤松乘空言达人识真伪愚夫好妄传追念往古事愦愦千万端百家多迂怪圣道我所观二诗不信仙术辟其怪诞诚知道守正之言也曹孟徳之卓识比之后来唐之诸君服金丹渇躁而死者岂不天壤哉曹子建辨道论亦言左慈辈之妄其父子相传家教如此今之儒者能无愧乎
　　明世宗自号灵霄上清统雷元阳妙一飞元真君又加号九天宏教普济生灵掌隂阳功过大道思仁紫极仙翁一阳真人元虚元应开化伏魔忠孝帝君又号太上大罗天仙紫极长生圣智昭灵统三元证应玉虚总掌五雷大真人元都境万夀帝君世宗为有明英主而其所称号比之唐宋二君尤为可笑邪説之惑人盖至于此
　　蜀岷州俗畏疫辛公义为刺史知其地一人病阖家避之病者多死乃命皆舆置防事暑月防廊皆满公义设榻昼夜处其间以秩禄具医药身自省问病者既愈召其亲戚谕之曰生死有命岂能相染若能相染吾死久矣皆惭谢而去其后人有病者争就使君其家亲戚固留始相慈爱风俗遂变
　　隋开皇十二年有司言府藏皆满无所容积于廊庑于是更辟左藏以受之乃诏曰宁积于人无藏府库河北河东今年田租三分减一兵减半功调全免
　　范文正公读书长白山僧舍日惟煮粟米二升作粥一器经宿遂凝以刀画为四块早饭取二块断虀十数茎醋汁半盂入少盐暖而防之如此者三年
　　蘓文忠自言平生有三不如人谓着棋吃酒唱曲也林和靖亦自谓所不能者担粪与着碁耳窃以为蘓言果不谬而和靖之语未免近于狂
　　为人取名及字号与题亭堂斋阁扁牓之类皆宜慎重不可易于下笔唐时有州帅欲作一书而未得名商于通判鲜于广广请立名曰逸居集有牛签判者谓帅曰此是骂公逸居而无教则近于禽兽耳张士诚之名吴士人所取也有谓之者曰此骂公也士诚问故曰公不读孟子乎有云士诚小人也非骂公而何两人事有意无意不可知而皆足以酿祸明知之人何苦如是凡虫入人之耳者用生油灌之可称妙方载彭乗墨客挥犀
　　古人作文虽一字不安在所必改欧阳公为魏公昼锦堂记其初起句云仕宦至卿相富贵归故乡久之索还原本每句加一而字归之其慎重如此昔人有以更一字而称为师者奈何轻言脱稿也
　　唐人喜撰小説虽以帝王之尊宜立极以为治者亦造为诞妄之谈如开元梦羣仙一记可为千古笑端乃宋人至为立碑勒石建宇塑像设奠致敬香茗之赐不絶此必政和宣和间蔡京辈名其君为教主道宗皇帝时事耳败家亡国之君前后一辙如此皆白日见症也唐采臣先生一跋可以唤醒痴人之梦其于世道人心关系不浅
　　邪説惑人虽以韩魏公之后冠裳最盛而家载公一事云右侍监孙勉监元城埽埽多垫防费公料勉询有巨鼋穴其下伺其出射杀之数日勉方昼卧为吏迫去为鼋所讼当往证之既至一宫阙守卫甚严吏云紫府真人宫也仰视真人乃韩魏公也亟俯伏诉公微劳之曰汝当往隂府证事乎勉述杀鼋事公取黄诰示之谓曰鼋不与人同彼害汝埽杀之汝职也遣之使去出门遂寤事既播神皇谓辅臣曰闻説韩为真人事否皆曰未之闻也上具道所以咨嗟久之云云此等事皆好事者之所为使魏公有灵当不胜其怒乃竟载之家传中人之易惑抑至于此或孙勉子弟欲张先人有射鼋事而借魏公以实之亦未可知也
　　唐徳宗初嗣位尚礼法谅闇中召韩王食马齿羮不设盐酪皇姨有寡居者持节入宫妆饰稍过帝见之极不悦异日如礼乃加敬焉










　　双桥随笔卷九
　　钦定四库全书
　　双桥随笔卷十
　　凤县知县周召撰
　　唐明皇其初英明之主也至天寳以后但见神魂惝恍终日做梦而已试一述之一山人王翼上言见元皇帝言寳山洞有妙寳真符命张均等求之一杨国忠奏有凤凰见左藏屋一梦元皇帝云吾像在京城西南百余里遣使求得之于盩厔迎置兴庆宫一陈王府参军田同秀言元皇帝告以藏灵符在尹喜故宅遣使求得之羣臣上表以寳符潜应年号请于尊号加天寳二字一清河人崔以清言见元皇帝云藏符在武城紫微山勅使徃掘亦得之一谓宰臣朕于宫中为坛为百姓祈福自草黄素置案上俄飞升天闻空中语云圣寿延长又炼药成置坛上及夜欲収又闻空中语云药未须収此自守防羣臣表贺一云元皇帝降于华清宫之朝元阁一太白山人李浑等上言见神人言金星洞有玉版石记圣主福寿之符命王鉷求获之一孙思邈庐峨嵋山闻銮驾至蜀特来候谒求赐雄黄一罗公逺拄杖为桥请登月宫见仙女数百舞广庭听霓裳羽衣曲盖明皇之梦至马嵬坡始觉世人之好神仙佛老者请细观之庶免作痴人説梦
　　作文之法譬如城市间物种种有之欲致而为我用有一物焉曰钱得钱则物皆为我用作文先有意则经史皆为我用此东坡教人作文法也
　　自昔名贤严于辈行尤笃通家之好子弟见父执必拜或立受或答半礼或以排年或称小字书问以从表兄叔自处今则拜礼施诸显官则有佞贵之嫌为父执者亦恐凭藉而为我累通家之契替矣
　　神虑淡则血气和嗜欲胜则疾疹作唐处士张臯云是为养身之要宋范忠宣云惟俭可以助亷惟恕可以成德是为修身之要皆可铭于座右
　　有防欧阳公小草者曰张汤逄君之恶贼杀不辜独以推贤善有后于汉文忠公推贤善之功一时元宰钜卿多出其门非汤所敢望其万一而无汤之罪今其后止有选人三数軰又最困天之报施有时而爽可为慨叹云云以余观之文忠公生平诋佛而其子棐奉释氏最严手持数珠念呗声不絶客至輙谢以持斋不见有子如是极反其父之所为可谓肯构肯获者乎宜其后之不竞也然有谓文忠在时棐即有是僻而亦未尝禁止之也殊不可解公存日夫人已持斋奉佛家人多效之而公不能禁天下事毎为妇人所壊
　　宋孙莘老晩年病目乃择卒伍中识字稍解事者二人使其子端取西汉左氏等书授以句读每瞑目危坐室中命二人更读于旁终一册则易一人饮之酒一杯使退其喜读书也如是
　　宋元丰末学者各崇虚诞章子厚极恶之尝延一太学生在门下子厚一日适至书室见其讲易略问其説其人纵以性命荒忽之言为对子厚大怒曰何敢对吾乱道亟取杖命左右擒欲击之其人哀鸣乃得释此一事在子厚未免太暴然待此等人亦当如是
　　凡事变起于意外须静以镇之而缓为图宋文潞公知成都偶大雪喜之连夕防客达旦帐下卒倦于应待有违言忿起拆其井亭共烧以御寒守牙军将以闻公曰今夜果寒更有一亭可拆以付余卒复饮至常时而罢翌日徐问先拆亭者何人杖脊配之临事若此始无意外之虑然非胆智器量裕于平时者仓卒之间不能无悮也
　　晏元献虽早富贵而奉养极约惟喜宾客未尝一日不宴饮而盘馔皆不预办客至旋营之初但人设一空案一杯既命酒果实茹渐至亦必以歌乐相佐谈笑杂出数行之后案上灿然矣稍阑即罢遣歌乐曰汝曹呈艺已遍吾当呈艺乃具笔札相与赋诗率以为常前辈风流如是嗟乎后世之人得毋以冷淡生活为苦与斯选者有如矍相之圃乎
　　士人应试当临塲之际皆拟主司必命之题而预为之甚有尽録他人旧作不改一字而获售者昔晏元献为童子时张文节荐之于朝召至阙下适御试进士即令公就试公一见试题曰臣十日前已作此赋赋草尚在乞别命题及为馆职时天下无事许臣僚择胜宴饮当时侍从文馆士大夫为燕集以致市楼酒肆徃徃皆供帐为游息之地公是时贫甚不能出独家居与昆弟读书二事闻于上眷注日深仁宗朝卒至大用
　　余不能拒里人之请为撰建三官庙防而谬以天地水之有禆于人为之辞所谓姑妄言之耳及闻菽园杂记其言三官所由始者曰汉熹平年间汉中有张修为太平道张角张鲁为五斗米贼而鲁尤盛盖其祖陵父衡造符书于鹤鸣山制鬼卒祭酒等号有疾者令其身书名氏及服罪之意其一上之天着山上其一埋之地其一沉之水谓之天地水三官三官之名实始于此又为之评曰水为五行之一生于天而附于地非外天地而为物也今以水与天地并列己为不通之论若其使民服罪之书水官者沉之水地官者埋之地矣天官者既云上之天则置之云霄之上可也却云着之山上然则山非地乎其诬惑蚩蚩之氓甚矣云云由是观之三官之称其诞妄也明矣乃吾邑男妇之持三官斋且相率为防甚多人之至愚一至于此
　　宋杜君懿以许敬宗风字砚为润笔物而求志于孙莘老莘老笑曰敬宗在正堪磔以饲狗耳何以其砚为盖砚无字而匣有敬宗名东坡以为敬宗为奸时非砚所能知而哀其所遭之不幸则欲存其砚而弃匣以去敬宗之累微东坡砚几以无罪废人可不务修德乎哉朝廷设科取士亦必斟酌而定乃稽之古昔有最为可异者唐时有士子奔马入都见者问其何急如此答曰欲赴不求闻达科宋天圣中置髙蹈丘园科许本人于所在自投状求试夫不求闻达矣而奔马入都髙蹈丘园矣而投状求试上以是求而下以是应有例相沿恬不知怪使后世指为笑端真不可解也
　　哲宗时范祖禹为谏议大夫闻禁中觅乳媪以帝年十四非近女色之时与左谏议大夫刘安世上防劝进德爱身又乞太皇太后保防圣躬言甚切至太后谓曰乳媪之説外间虚传也祖禹对曰外议虽虚亦足为先事之戒凡事言于未然则诚为过及其已然则又无所及言之何益陛下寜受未然之言勿使臣等有无及之悔太后深嘉之盖豫教子弟一事甚不可缓帝胄犹然而况于大夫士庶之家乎未然之言凡有家者皆宜时时讲习可也
　　书有十体古文者黄帝史苍颉所造也大篆者周宣王太史史籀所作也籀文者亦周太史史籀所作也小篆者秦始皇丞相李斯所作也八分者秦羽人上谷王次仲所作也书者秦下邽人程邈所作也飞白者后汉左中郎将蔡邕所作也章草者后汉徴士张伯英所作也
　　向敏中拜同平章事进右仆射是日学士李宗谔当对帝曰朕自即位未尝除仆射今命敏中此殊命也敏中应甚喜又曰敏中今日贺客必多卿往观之勿言朕意也宗谔既至敏中谢客门阑寂然宗谔与其亲径入徐贺曰今日闻降麻士大夫莫不欢慰相庆眷依殊越何以至此敏中唯唯又歴陈前世为仆射者勲德礼遇之重敏中亦唯唯卒无一言既退使人问庖中今日有宾亲宴饮否亦无一人明日具以所见对帝曰敏中大耐官职以仆射之荣加自天子而自视欿然畧不动意非大受之器岂能如是世有少伸寸步而不能自持遂有张皇无限者其度量相去何如也
　　不羞老圃秋容淡且防寒花晩节香韩魏公在北门重阳诗也公尝谓保初节易保晩节难故晩节事事尤着力所立特全崔公孺韩魏公妻弟也公执政用监司非其人则曰公居陶镕之地宜法造化之心造化者以蛇虎害人之物故置蛇于菹泽置虎于山林今公乃置于通衢使为民害可乎公孺此语直防痛快安得书之铨部堂中使司衡者时时耸听耶
　　唐崔祐甫才能应变断决朝事甚中机权神策军使王驾鹤者典卫兵乆权震内外帝将代之惧其变以问祐甫祐甫曰是无足虑即召驾鹤留语移时而代者白志贞已入军中矣朱泚军中猫鼠同乳表其瑞诏示宰相常衮衮率羣臣贺祐甫独曰可吊不可贺诏使问状对曰臣闻礼迎猫为其食田防以其为人去害虽细必録今猫受畜于人不能食防而交乳之毋乃失其性耶猫职不修其应若曰法吏有不触邪疆吏有不捍敌臣愚以为当命有司察贪吏诫边候勤徼廵则猫能致功鼠不为害淄青李正己畏帝威断表献钱三十万缗以观朝廷帝意其诈未能答祐甫曰正己诚诈陛下不如因遣使劳其军以所献就赐将士若正己奉承诏书是陛下恩洽士心若不用彼自敛怨军且乱又使诸藩不以朝廷为重贿帝曰善正己惭服议者韪其谟谋谓可复贞观开元之治焉
　　人之生育本于血气血气有盈与绌而子息之多寡难易以分焉非人力所能为也世人不察以为可以求而得于是有未有子而祈之神者有既有孕而又祈神转而为男者有既生男而寄于僧道为干儿以祈无灾病者此皆惑之甚者也昔崔慎由晩年无子遇异浮屠以术求乃生湜字缁郎及为相其季父安唶曰吾父兄刻苦以持门戸终为缁郎所壊后果如其言嗟乎借于僧而得子虽佳儿不足贵也况如湜之身屠宗灭者乎晋元帝生子普赐羣臣殷洪乔谢曰皇子诞育普天同庆臣无勲焉而猥颁厚赉中宗笑曰此事岂可使卿有勲耶此虽戯语世之祈子与为人祈子者皆可以发一笑矣
　　明天顺间桂廷珪者尝馆于门达家刻私印曰锦衣西席后松陵驿丞甘某洗马江朝宗之壻印曰翰林东床一时笑以为的对
　　沈王府长史王庭病大便下血势濒危殆一日昬愦中闻有人云服药误矣吃小水好庭信之饮溺一碗顷苏遂日饮之病势渐退勿医而愈
　　轮廻酒即人尿也人有病者时饮一瓯以酒涤口乆之有效跌扑损伤胸次胀闷者尤宜用之妇人分娩后即以和酒煎服无产后诸病南京吏侍章公纶在锦衣狱六七年不通药饵遇胸膈不利眼痛头痛辄饮之无不立效
　　鎻钥人无如忿与欲者欲动水渗怒甚火炎惩之心火下降肾水上滋此亦吾儒坎离交媾功法何必仙家【环碧小言】
　　八月某日盗刦大侯岭岭在万山中居民朴野而翁姓者有一女姿容端丽年十四为贼所得系其臂驱之女啼呼攀楣楣折加棰焉遂大骂曰贼狗吾宁从汝者耶亟斫头去何以棰为挥刃拟之则延颈受贼怒其戆也乃断其喉而死悲夫此萎然者村闺弱质耳至性所激甘死如饴彼徒防须眉者曷用哉余怜其遇钦其烈而恐其事之不也因记其畧以俟采风者
　　习尚之误不独晋人以清谈废务明之中叶士大夫喜参禅説更有甚焉盖六经四子之义其事最实其理最明而一时论文讲萟者必欲凿以竺干柱下之说谬妄虚浮茫无真际浸淫日乆人心尽壊而天下之事随之矣善夫艾千子之评储紫虚君子戒慎一节文也曰汤霍林评云道只有不覩原无覩所道只有不闻原无闻所于所不覩不闻常若有所谓覩有所谓闻则寂感并融能所双遣更于何处説説禅如此评文真孔孟程朱之罪人也亦储紫虚之罪人也不覩不闻即末君子之所不可及者其唯人之所不见乎一意耳伪楞严拾晋人之清谈为佛书以欺后世讲道瞀儒又拾伪佛书之唾余以解圣贤之书如此题者真可恨也不覩而敬则凡覩之时可知矣不闻而畏则凡闻之时可知矣确然经何可指禅入评嗟乎佛老之害甚于杨墨昔贤曽言之矣其与吾道之不相洽也若氷炭然汤喜读书冠进贤为时钜宿而评语若是皆溺于一时之习而不觉形之口吻耳倘无明眼者力排其谬一往狂澜孰为之砥东乡数语有功于孔孟程朱者非浅真吾道之干城也
　　语水陆雯若评广东萧俊予一以贯之文云夫子生知尚自语好古敏求其教人也则以博文约礼又曰下学而上达自金溪只空理防一贯以为先立其大者其时教至姚江而其説更炽初则以一贯废学识继则遁辞以先寻一贯而后学识则是先上达而后下学先约礼而后博文节节顚倒恐无此圣贤也朱子谓但主生知安行而学知以下一切都废却贯个甚麽谈空浩瀚引得一辈士人都顚狂嗟乎谁生厉阶至今为梗可悲可痛也此文独能于学识中指出一贯实义真可防讲学之失而文之髙爽俊伟足以达之云云盖孔孟之书其尊于天下万世而不可废者惟所言皆实理实学实心实事故也明末讲学家喜谈奥滥觞而后流入空门一时钜宿名流若饮狂药遂不可挽此评极中其病备録之以为羽翼经之助
　　臧荣绪以夫子庚子日生凡庚日必陈五经再拜黄省曽亦以五经奉髙架上朔望拜之有拜五经文余尝怪明嘉隆以后士大夫相率佞佛若痴若狂称佛为师而以弟子自称捧呗持斋僧跪膜拜无所不至盖其始也借四子五经为进取之计洎乎获售则置之髙阁有若刍灵谁复认孔孟为吾师爇瓣香一拜其座者盖其皈依西氏谓之防法而不知孔孟为何人语以臧黄二公事能无汗下
　　州天长道中有古塜土人呼为琉璃王塜马氏嬾真子録辨为汉广陵王胥谥厉后人悮以刘厉为琉璃耳长安董仲舒墓门人至皆下马谓之下马陵譌呼为虾蟆陵
　　双桥随笔卷十
<子部,儒家类,双桥随笔>
　　钦定四库全书
　　双桥随笔卷十一
　　凤县知县周召撰
　　晋徐藻妻陈氏与妹刘氏书有云老荘者絶圣弃智浑齐万物等贵贱忘哀乐非经典所贵名教所取何必辄引以为喻耶陈筓帷弱质也人引老荘以为喻犹然不满况须眉如防者四子五经置之不问而日与方外之流説无生话商出世事何其谬乎昔人遗人以巾帼谓其不异妇人耳而不知妇人中固有尊经典而崇名教识见卓卓如是者而峩冠博带之士所见乃出于其下真不可解也
　　杨炯诗宁为百夫长胜作一书生大凡多事之世兜鍪防扈气压儒冠遂使人有投笔之叹敢云挽一石弓不如识一丁字耶吾衢士子当呼天抢地时防气极矣而犹赖制台李公多方培植之力今夏嵗试既严冐籍之禁而新生之进谒者至于命坐赐茶从容欵语夫督府至尊严也碧油幢下有若天帝云君岂容望见而公之优礼士人破格如是擐甲之众诧以为荣至有遇子衿而让道以驰者古之大臣拥麾出镇多事威棱求如公者指难多屈盖兵戈扰攘中邹鲁欲衰之绪借以维持于不坠其有禆于斯文者非浅鲜矣
　　明三原王公之子自三原来京省公只如贫士止骑骡又公女适宋监生者只乗两人轿尝以银二两托云南张凤知印买寳石叮咛切勿使公知之其家教如此又河南耿公裕为礼部尚书时尝曰吾暮自部归必经过三原之门见其老苍头每持秤买油吾自入仕未尝买油故每过辄面城而行盖媿之也
　　需者事之贼也罗景伦云大凡举事经防则易成繁重则难济春秋时宋人杀楚使者楚子闻之投袂而起屦及于窒皇劒及于寝门之外车及于蒲胥之市何其轻防也又管仲规桓公云人君惟优与不敏为不可优则亡众不敏不及事余性最喜勤敏常虑儿辈以迟缓废务令书此语于座以代佩
　　江山贼掳一妇入营欲犯之不屈死焉留七言絶六首于壁贼破后有见而録之者仅存其半诗云欲将脆骨扺狂澜祸到全身死不难寸缕芳魂何所寄一轮秋月照孤峦拌命非无骨肉恩妾身寜肯茍汚存谁怜薄命存家信含泪难禁带刃吞擡头犹见燕成窝怨妾无家可若何一死身轻谁为殡好将白骨葬清波妇常山人也当此白刃如霜人人茅靡之际而从容就义出于妇人虽寥寥数语冲口而出堪与日月争光矣又一女未筓为贼所驱自投于井而死亦常山人一邑二事可谓竞爽惜无从稽其氏族俾采风者并旌其闾以慰重泉之意耳虽然乱离以来贼众狂逞一时贞媛烈士殒命于澜翻鼎沸之中者不知凡几又岂独一二人湮没不也哉
　　朱文公与庆国卓夫人书云闻尊意欲为五哥经营干官差遣某窃以为不可人家子弟多因此壊却心性盖其生长富贵本不知艰难一旦仕宦便为此官只有使长一人可相拘辖又多寛厚长者不欲以法度见绳上无职事了办之责下无吏民系絷之忧而州县守令势反出己下可以陵轹故后生子弟为此官者无不傲慢纵恣触事懵然愚意以为可且为营一稍在人下职事吃人打骂差遣乃所以成就之若必欲与求干官乃是置之有过之地误其终身读此简仰见先生爱人以德之心真恳若是后生小子能时时读之味之其禆于身心不小也
　　屠纬真在京与人书有云遥想江村夕阳渔舟投浦反照入林沙明如雪花下晒网罟酒家白板青帘掩映垂栁老翁挈鱼提瓮出柴门絶胜长安骑马冲泥也又云毎当马上千骑飒防堀堁纷纭仆自逍遥仰视云空寄兴寥廓踟蹰少选而诗成矣又云足下任清淮渡口烟销月出水緑霞红距风沙之地万里而书来侘傺殊不自得何也数言写景不啻书中有画但萧飒之意殊不是戴纱防人语先生虽溷迹软红尘内而兴味清虚有云中白鹤之致味其言真热閙塲中一帖清凉散也王阳明少时有童子师督令习走负两砖于髀间令行十步乆之能胜又各益一砖足背皆肿不令得息肿平痛止去砖而行往来如飞此即陶士行朝夕运甓之意而此师亦非防常学究也心知阳明之不凡而虑其筋骨脆弱不堪劳瘁使之习焉而无所畏虽经百折而气不衰矣圮上老人之于张子房亦然一在敛其锋棱一在坚其骨力同一意见也
　　黄铎字希声永乐中乡贡举人授徒昆山从之学者三日不授书惟命以正立必欲坚不动或怪以为问曰读书易耳为人难茍坐立未当他何望焉识者以为善教明王绅字仲缙学士袆之子年十三宋濓一见奇之曰华川有子蜀王礼聘教授蜀郡痛父遗骸未返丘垄白王走云南恸哭行求不能得即奠死所仰天一号几絶滇人感怆称王孝子云南布政使张紞重绅孝为作吊王翰林文子稌字叔丰有志行壮力问学性至孝绅痛念父没食不兼味稌遵教子孙相承数十年不变父母丧三年酒肉不入口及卒门人私諡曰孝荘先生人谓之王文节不但有子且有孙凡人家门可表又不在科名势位之际也
</div>
    <div class="pagination">
<a href="双桥随笔_page4.html">上一页</a><a href="双桥随笔.html">1</a><a href="双桥随笔_page2.html">2</a><a href="双桥随笔_page3.html">3</a><a href="双桥随笔_page4.html">4</a><span class="current-page">5</span><a href="双桥随笔_page6.html">6</a><a href="双桥随笔_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
