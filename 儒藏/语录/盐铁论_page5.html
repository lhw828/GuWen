<!DOCTYPE html>
<html>
 <head>
  <meta charset="utf-8"/>
  <title>
   盐铁论 - 第 5 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   盐铁论 - 第 5 页/共 6 页
  </h1>
  <div class="content">
   大夫曰鄙语曰贤者容不辱以世俗言之乡曲有桀人尚辟【音避】之今明天子在上匈奴公为冦侵扰边境是仁义犯而藜藿不采昔狄人侵太王【至公篇曰太王有至仁之恩不忍战百姓故事勲育戎氏以犬马珎币而伐不止问其所欲者土地也于是属其羣臣耆老而告之曰土地者所以养人也不以所以养而害其养也吾将去之遂居岐山之下邠人负幼扶老从之如归父母三迁而民五倍其初者皆兴仁义趋上之事君子守国安民非特鬪兵罢杀士众而已不私其身惟民是用保民盖所以去国之义也】匡人畏孔子【孔子世家曰孔子去卫将适陈过匡顔刻为仆以其防指之曰昔吾入此由彼缺也匡人闻之以为鲁之阳虎阳虎尝暴匡人匡人于是遂止孔子孔子状类阳虎拘焉五日顔渊后子曰吾以汝为死矣顔渊曰子在回何敢死匡人拘孔子益急弟子惧孔子曰文王既没文不在兹乎天之将丧斯文也后死者不得与于斯文也天之未丧斯文也匡人其如予何孔子使从者为武子臣于卫然后得去】故不仁者仁之贼也是以县官厉武以讨不义设机械以备不仁
　　贤良曰匈奴处沙漠之中生不食之地天所贱而弃之无坛宇之居男女之别以广野为闾里以穹庐为家室衣【去声】皮防毛食肉饮血会市行【音杭】牧竖【音树】居如中国之麋鹿耳好【去声】事之臣求其义责之礼使中国干戈至今未息万里设备此兎之所刺故小人非公侯腹心干城也
　　大夫曰天子者天下之父母也四方之众其义莫不愿为臣妾然犹修城郭设闗梁厉武士备卫于宫室所以逺折难【去声】而备万方者也今匈奴未臣虽无事欲释备如之何
　　贤良曰吴王所以见禽于越者以其越近而陵逺也秦所以亡者以外备胡越而内亡其政也夫【音扶】用军于外政败于内备为所患增主所忧【诗序曰文武以天保以上治内采薇以下治外始于忧勤终于逸乐指武篇曰内治未得不可以正外本惠未袭不可以制末是以春秋先京师而后诸夏先诸茟而后夷狄及周惠王以遭乱世继先王之体而强楚称王诸侯背叛欲申先王之命一统天下不先广养京师以及诸夏诸夏以及夷狄内治未得忿则不料力权得失兴兵而征强楚师大败樽辱不行大为天下戮笑幸逢齐桓公以得安尊故内治未得不可以正外本惠未袭不可以制末】故人主得其道则遐迩潜行而归之文王是也不得其道则臣妾为冦秦王是也【诠言曰用兵者先为不可胜以待敌之可胜也治国者先为不可夺以待敌之可夺也舜修之歴山而海内从化文王修之岐周而天下从风兵略曰兵之胜败本在于政政胜其民下附其上则兵强矣民胜其政下畔其上则兵弱矣故徳义足以懐天下之民事业足以当天下之急选举足以得贤士之心谋虑足以知强弱之势此必胜之本也地广人众不足以为强坚甲利兵不足以为胜髙城深池不足以为固严令繁刑不足以为威为存政者虽小必存为亡政者虽大必亡丛谈曰所伐而当其福五之所伐不当其祸十之】夫【音扶】文衰则武胜徳盛则备寡【汜论曰一世之间而文武代为雌雄有时而用也今世之为武者则非文也为文者则非武也文武更相非而不知时世之用也此见隅曲之一指而不知八极之广大也故东面而望不见西墙南面而视不覩北方唯无所向者则无所不通】
　　大夫曰徃者四夷俱强并为冦虐朝鲜逾徼刼燕之东地东越东海略浙江之南南越内侵滑服令氐棘人冉駹【音尨】嶲【音髓】唐昆明之属扰陇西巴蜀今三垂已平唯北边未定夫【音扶】一举则匈奴中外震惧释备而何寡也
　　贤良曰古者君子立仁修义以绥其民故迩者习善逺者顺之【传曰水渊深广则龙鱼生之山林茂盛则禽兽归之礼义修明则君子懐之故礼及身而行修礼及国而政明能以礼扶身则贵名自扬天下顺焉令行禁止而王者之事毕矣诗曰有觉徳行四国顺之夫此之谓矣】是以孔子仕于鲁前仕三月及齐平后仕三月及郑平务以徳安近而绥逺当此之时鲁无敌国之难【去声】邻境之患强臣变节而忠顺故季桓隳【音灰】其都城大国畏义而合好齐人来归郓【音运】讙【音欢】隂之田【孔子世家曰定公以孔子为中都宰一年四方皆则之由中都宰为司空由司空为司冦定公十年春及齐平夏齐大夫黎鉏言于景公曰鲁用孔丘其势危齐乃使使告鲁为好防会于夹谷鲁定公且以乗车好徃孔子摄相事曰臣闻有文事者必有武备有武事者必有文备古者诸侯出疆必具官以从请具左右司马定公曰诺具左右司马防齐侯夹谷为坛位土阶三等以会遇之礼相见揖让而登献酬之礼毕齐有司趋而进曰请奏四方之乐景公曰诺于是旍旄羽祓矛防劔拨鼓噪而至孔子趋而进歴阶而登不尽一等举而言曰吾两君为好防夷狄之乐何为于此请命有司有司却之不去则左右视晏子与景公景公心怍麾而去之有顷齐有司趋而进曰请奏宫中之乐景公曰诺优倡侏儒为戏而前孔子趋而进歴阶而登不尽一防曰匹夫而荧惑诸侯者罪当诛请命有司有司加法焉手足异处景公惧而动知义不若归而恐告其羣臣曰鲁以君子之道辅其君而子独以夷狄之道教寡人使得罪于鲁君为之奈何有司进对曰君子有过则谢以质小人有过则谢以文君若悼之则谢以实于是齐侯乃归所侵鲁之郓汶阳隂之田以谢过定公十三年夏孔子言于定公曰臣无藏甲大夫毋百雉之城使仲由为季氏宰将堕三都于是叔孙氏先堕郈季氏将堕费公山不狃叔孙輙率费人袭鲁公与三子入于季氏之宫登武子之台费人攻之弗克入及公侧孔子命申句须乐颀下伐之费人北国人追之败诸姑蔑二子奔齐遂堕费将堕成公敛处父谓孟孙曰堕成齐人必至于北门且成孟氏之保鄣无成是无孟氏也我将弗堕十二月公围成弗克】故为政而以徳非独辟害折冲也所欲不求而自得今百姓所以嚣嚣中外不宁者咎在匈奴内无室宇之守外无田畴之积随美草甘水而驱牧匈奴不变业而中国以骚动矣风合而云解就之则亡击之则散未可一世而举也【韩安国曰利不什不易业功不百不变常是故古之人君谋事必就圣发政必择语重作事也自三代之盛逺方夷狄不与正朔服色非威不能制非强不能服也以为逺方絶域不收之民不足以烦中国也且匈奴者轻疾悍亟之兵也畜牧为业弧弓射猎逐兽随草居处无常难得而制也至不及图去不可追聚若风雨解若收电今使边鄙久废耕织之业以支匈奴常事其势不权臣故曰勿撃为便】
　　大夫曰古者明王讨暴卫弱定倾扶危卫弱扶危则小国之君説【音悦】讨暴定倾则无罪之人附今不征伐则暴害不息不备则是以黎民委敌也春秋贬诸侯之后刺不卒戍【音絮】行役戍【音絮】备自古有之非独今也
　　贤良曰匈奴之地广大而戎马之足轻利其势易骚动也利则虎曳【音异】病则鸟折辟【音避】锋鋭而牧罢【音疲】极少发则不足以更适多发则民不堪其役役烦则力罢【音疲】用多则财乏二者不息则民遗怨此秦之所失民心陨【音允】社稷也【谷梁传曰财尽则怨力尽则怼主父偃曰怒者逆徳也兵者凶器也争者末节也古之人君一怒必伏尸流血故圣王重行之夫务战胜穷武事者未有不悔者也昔秦皇帝任战胜之威食天下并吞战国海内为一功齐三代务胜不休欲攻匈奴李斯谏曰不可夫匈奴无城郭之居委积之守迁徙易举难得而制也轻兵深入粮食必絶踵粮以行重不及事得其地不足以为利也遇其民不可役而守也胜必杀之非民父母也靡敝中国快心匈奴非长防也秦皇帝不聼遂使防恬将兵攻胡辟地千里以河为境地固泽咸卤不生五谷然后发天下丁男以守北河暴兵露师十有余年死者不可胜数终不能逾河而北是岂人众不足兵革不备哉其势不可也又使天下蜚刍挽粟起于东腄琅琊负海之郡转输河北率三十钟而致一石男子疾耕不足于粮饟女子纺绩不足于帷幕百姓靡敝孤寡老弱不能相养道路死者相望盖天下始畔秦也故兵法曰兴师十万日费千金夫秦尝积众暴兵数十万人虽有覆军杀将系虏单于之功亦适足以结怨深讐不足以偿天下之费夫上虚府库下敝百姓甘心于外国非完事也】古者天子封畿千里繇【音遥】役五百里胜声相闻疾病相恤无过时之师无逾时之役内节于民心而事适其力是以行者劝务而止者安业今山东之戎马甲士戍【音絮】边郡者絶殊辽逺身在胡越心懐老母老母垂泣室妇悲恨推其饥渴念其寒苦诗云昔我徃矣杨栁依依今我来思雨雪霏霏行道迟迟载渴载饥我心伤悲莫知我哀故圣人怜其如此闵其久去父母妻子暴露中野居寒苦之地故春使使【去声】者劳赐举失职者所以哀逺民而慰抚老母也【汉昭纪曰始元元年赦天下赐民百户牛酒遣故廷尉王平等五人持节行郡国举贤良问民所疾苦寃失职者】徳惠甚厚而吏未称【去声】奉职承诏以存恤或侵侮士卒与之为市并力兼作使之不以理故也士卒失职而老母妻子感恨也宋伯姬愁思而宋国火鲁妾不得意而鲁寝灾【春秋曰宋灾宋伯姬卒左传曰或呌于宋太庙曰嘻嘻出出鸟鸣于亳社如曰嘻嘻甲午宋大灾宋伯姬卒待姆也君子谓宋共姬女而不妇女待人妇义事也谷梁传曰取卒之日加之灾上者见以灾卒也其见以灾卒奈何伯姬之舍失火左右曰夫人少辟火乎伯姬曰妇人之义傅母不在宵不下堂左右又曰夫人少辟火乎伯姬曰妇人之义保母不在宵不下堂遂逮乎火而死妇人以贞为行者也伯姬之妇道尽矣详其事贤伯姬也公羊传曰宋灾伯姬卒焉其称諡何贤也何贤尔宋灾伯姬存焉有司复曰火至矣请出伯姬曰不可吾闻之也妇人夜出不见传母不下堂传至矣母未至也逮乎火而死传曰鲁监门之女婴相从绩中夜而泣涕其偶曰何为而泣也婴曰吾闻卫世子不肖所以泣也其偶曰卫世子不肖诸侯之忧也子曷为泣也婴曰吾闻之异乎子之言也昔者宋之桓司马得罪于宋君出于鲁其马佚而吾园而食吾园之葵是嵗吾闻园人亡利之半越王勾践起兵而攻呉诸侯畏其威鲁徃献女吾姊与焉兄徃视之道畏而死越兵威者吴也兄死者我也由是观之祸与福相反也今卫世子甚不肖好兵吾男弟三人能无忧乎诗曰大夫跋渉我心则忧是非类与乎列女传曰鲁漆室邑之女过时未适人倚柱而啸傍人闻之心莫不为之惨者邻妇从之游曰何啸之悲也子欲嫁乎吾为子求偶漆室女曰吾岂为不嫁之故而悲哉忧吾君老太子少也】今天下不得其意者非独西宫之女宋之老母也春秋动众则书重民也宋人围长葛讥久役也【春秋曰宋人伐郑围长葛谷梁传曰伐国不言围邑此其言围何也久之也伐不逾时战不逐奔诛不填服苞人民敺牛马曰侵斩树木壊宫室曰伐】君子之用心必若是大夫黙然不对












　　盐铁论卷八
　　钦定四库全书
　　盐铁论卷九
　　汉　桓　寛　撰
　　明　张之象　注
　　执务第三十九
　　丞相【去声】史曰先王之道轶【音益】人而难复贤良文学之言深逺而难行夫【音扶】称上圣之髙行【去声】道至德之美言非当世之所能及也【泰族训曰事不本于道德者不可以为仪言不合乎先王者不可以为道】愿闻方今之急务可复行于政使百姓咸足于衣食无乏困之忧风雨时五谷熟螟【音冥】螣【音特】不生天下安乐【音洛】盗贼不起流人还【音旋】归各反其田里吏皆亷正故以奉职元元各得其理也
　　贤良曰孟子曰尧舜之道非逺人也而人不思之耳诗云求之不得寤寐思服有求如关雎好【去声】德如河广何不济不得之有故髙山仰止景行行止虽不能及离【去声】道不逺也【徐干曰诗云髙山仰止景行行止好学之谓也倦立而思逺不如速行之必至也矫首而狥飞不如循雌之必获也孤居而愿智不如务学之必达也孔子曰弗学何以行弗思何以得马虽有逸足而不闲舆则不为良骏人虽有美质而不习道则不为君子】顔渊曰舜独何人也回何人也夫【音扶】思贤慕能从善不休则成康之俗可致而唐虞之道可及【汉武帝曰昔在唐虞画象而民不犯日月所烛莫不率俾周之成康刑措不用德及鸟兽教通四海海外肃慎北发渠搜氏羌徕服星辰不孛日月不蚀山川不崩川谷不塞麟鳯在郊薮河洛出图书】公卿未思也先王之道何逺之有齐桓公以诸侯思王政忧周室匡诸夏之难【去声】平夷狄之乱存亡接絶信义大行着于天下召陵之会予【上声】之为主【春秋曰楚屈完来盟于师盟于召陵公羊传曰其言盟于师盟于召陵何师在召陵也师在召陵则曷为再言盟喜服楚也何言乎喜服楚楚有王者则后服无王者则先叛夷狄也而亟病中国南夷与北夷交中国不絶若线桓公救中国而攘夷狄卒帖荆以此为王者之事也其言来何与桓为主也前此者有事矣后此者有事矣则曷为独于此焉与桓公为主序绩也要略曰齐桓公之时天子卑弱诸侯力征南夷北狄交伐中国中国之不絶如线齐国之地东负海而北鄣河地狭田少而民多智巧桓公忧中国之患苦夷狄之乱欲以存亡继絶崇天子之位广文武之业故管子之书生焉人间训曰三代种德而王齐桓继絶而霸故树黍者不获稷树怨者无报德】传曰予【上声】积也故土积而成山阜水积而成江海行【去声】积而成君子【杂篇曰丘山积卑而为髙江海合小而为大建本篇曰水积成川则蛟龙生焉土积成山则豫樟生焉学积成圣则富贵尊显至焉贵德篇曰山致其髙云雨起焉水致其深蛟龙生焉君子致其道德而福禄归焉夫有隂徳者必有阳报有隠行者必有昭名】孔子曰吾于河广知徳之至也而欲得之各反其本复诸古而已【诗序曰河广宋襄公母归于衞思而不止故作是诗也】古者行役不逾时春行秋反秋往春来寒暑未变衣服不易固已还矣夫妇不失时人安和如适狱讼平刑罚得则隂阳调风雨时上不苛扰下不烦劳各修其业安其性则螟【音冥】□【音特今文作螣】不生而水旱不起赋敛省而农不失时则百姓足而流人归其田里上清静而不欲则下防而不贪【传曰太平之时民行役者不逾时男女不失时以偶孝子不失时以养外无旷夫内无怨女上无不慈之父下无不孝之子父子相成夫妇相保天下和平国家安寜人事备乎下天道应乎上故天不变经地不易形日月昭明列宿有常天施地化隂阳和合动以雷电润以风雨节以山川均其寒暑万民育生各得其所而制国用故国有所安地有所主又曰夫贤君之治也温良而和寛容而爱刑清而省喜赏而恶罚移风崇教生而不杀布惠施恩仁不偏与不夺民力役不逾时百姓得耕家有收聚民无冻馁食无腐败士不造无用雕文不粥于肆斧斤以时入山林国无佚士皆用于世黎庶欢乐衍盈方外逺人归义重译执贽故得风雨不烈小雅曰有渰萋萋兴雨祁祁以是知太平无飘风雨明矣】若今则繇【音遥】役极逺尽寒苦之地危难之处渉胡越之域今兹往而来嵗还【音旋】父母延颈而西望男女怨旷而相思身在东楚志在西河故一人行而乡曲恨一人死而万人悲【贾捐之曰孝武皇帝探平城之事録冐顿以来数为邉害籍兵厉马因富民以攘服之西连诸国北却匈奴当此之时防贼并起军旅数发父战死于前子鬪伤于后女子乗亭鄣孤儿号于道老母寡妇饮泣巷哭遥设虚祭想魂乎万里之外是皆廓地泰大征伐不休之故也】诗云王事靡盬不能艺稷黍父母何怙念彼恭人涕零如雨岂不怀归畏此罪罟吏不奉法以存抚倍公任私各以其权充其嗜欲人愁苦而怨思上不恤理则恶政行而邪气作邪气作则螟【音】□【音特今文作螣】生而水旱起【尔雅曰虫食苖心者曰螟食苖叶者曰□京房易传曰嬖恶生孽虫食苖心徳无节虫食叶颛事有知诛罚絶理厥灾水人君无施泽惠利于下则致旱】若此虽祷祀雩祝用事百神无时岂能调隂阳而息盗贼矣【传曰天地之变隂阳之化物之罕至者也恠之可也畏之非也夫日月之薄蚀怪星之党见风雨之不时是无世而不甞有也上明政平是虽并至无伤也上闇政险是虽无一无益也】
　　能言第四十
　　大夫曰盲者口能言白黑而无目以别之儒者口能言治乱无能以行之【主术训曰问瞽师曰白素何如曰缟然而黒何若曰黮然援白黑而示之则不处焉人之视白黑以目言白黑以口瞽师有以言白黒无以知白黒故言白黒与人同其别白黒与人异】夫【音扶】坐言不行则牧童兼乌获之力须苞尧舜之徳【乌获秦武王之力士举龙文鼎者逢须古本作逢防夏太康时人学射于羿者也荀子淮南子及王褒颂乂作逢门】故使言而近则儒者何患于治乱而盲人何患于白黑哉言之不出耻躬之不逮故卑而言髙能言而不能行者君子耻之矣
　　贤良曰能言而不能行者国之寳也能行而不能言者国之用也兼此二者君子也无一者乌获逢须也【古作逢防】言满天下徳覆四海周公是也口言之躬行之岂若黙然载施其行而已则执事亦何患何耻之有今道不举而务小利慕于不急以乱羣意君子虽贫勿为可也药酒病之利也正言治之药也【孙楚曰夫治膏肓者必进苦口之药决狐疑者必告逆耳之言如其迷谬未知所投恐俞跗见其已困扁鹊知其无功也】公卿诚能自强自忍食文学之至言去权诡罢利官一归之于民亲以周公之道则天下治而颂声作儒者安得治乱而患之乎
　　盐铁取下第四十一
　　大夫曰不轨之民困桡【音挠】公利而欲擅山泽从文学贤良之意则利归于下而县官无可为者上之所行则非之上之所言则讥之专欲损上徇下亏主而适臣尚安得上下之义君臣之礼而何颂声能作也
　　贤良曰古者上取有量自养有度乐【音洛】嵗不盗年饥则肆用民之力不过嵗三日借敛不过十一【王制曰古者公田借而不税市防而不税关讥而不征林麓川泽以时入而不禁夫圭田无征用民之力嵗不过三日田里不粥墓地不请司空执度度地居民山川沮泽时四时量地逺近兴事任力凡使民任老者之事食壮者之食也】君笃爱臣尽力上下交让而天下平骏发尔私上让下也遂及我私先公职也孟子曰未有仁而遗其亲义而后其君也君君臣臣何为其无礼义乎【主术训曰夫风疾而波兴木茂而鸟集相生之势也是故臣不得其所欲于君者君亦不能得其所求于臣也君臣之施者相报之势也是故臣尽力死节以与君计君垂爵以与臣是故君不能赏无功之臣臣亦不能死无德之君君德不下流而欲用之如鞭蹏马矣是犹不待雨而求熟稼必不可之数也】及周之末涂德惠塞而嗜欲众君奢侈而上求多民困于下怠于公事是以有履畆之税硕鼠之诗作也【春秋曰初税畆公羊传曰初者何始也税畆者何履畆而税也初税畆何以书讥也何讥尔讥始履畆而税也何讥乎始履畆而税古者什一而借古者曷为什一而借什一者天下之中正也多乎什一大桀小桀寡乎什一大貉小貉什一者天下之中正也什一行而颂声作矣谷梁传曰初者始也古者什一借而不税初税畆非正也古者三百歩为里名曰井田井田九百畆公田居一私田稼不善则非吏公田稼不善则非力初税畆者非公之去公田而履畆十取一也以公之与民为已悉矣古者公田为居井灶葱韭尽取焉诗序曰硕鼠刺重敛也国人刺其君重敛蚕食于民不修其政贪而畏人若大鼠也】衞灵公当隆冬兴众穿池宛春谏曰天寒百姓冻馁愿公之罢役也公曰天寒哉我何不寒哉【杂事篇曰衞灵公以天寒凿池宛春諌曰天寒起役恐伤民公曰天寒乎宛春曰君衣狐裘坐熊席隩虞有灶是以不寒今民衣不补履决不苴君则不寒民诚寒矣公曰善令罢役左右谏曰君凿池不知天寒以宛春知而罢役是徳归宛春怨归于君公曰不然宛春鲁国之匹夫吾举之民未有见马今将令民以此见之且春也有善寡人有春之善非寡人之善与灵公论宛春可谓知君之道矣王褒曰服絺绤之凉者不苦盛夏之郁燠袭貂狐之煗者不忧至寒之凄怆】人之言曰安者不能恤危饱者不能食饥故余梁肉者难为言隐约处佚乐者难为言勤苦夫【音扶】髙堂邃【音遂】宇广厦洞房者不知专屋狭庐上漏下湿者之廇【音溜】也繋马百驷货财充内储陈纳新者不知有旦无暮称贷者之急广第唐园良田连比者不知无运踵之业窜头宅者之役也原马被山牛羊满谷者不知无孤豚瘠【音脊】犊【音读】者之窭也髙枕谈卧无呌号者不知忧私责【音债】与吏正戚者之愁也被纨蹑韦抟梁囓肥者不知短褐之寒糠之苦也从容房闱之间垂拱持案食者不知蹠【音卒】耒躬耕者之勤也乗坚驱良列骑成行【音杭】者不知负担歩行者之难也同床旃【音氊】席侍御满侧者不知负辂挽舩【音船】登髙絶流者之难也衣【去声】轻暖被【音披】英裘处温室戴安车者不知乗边城飘胡代乡【音向】清风者之危寒也妻子好合子孙保之不知老母之顦【音憔】顇【音悴】匹妇之悲恨也耳听五音目视弄优者不知防流矢距敌方外之死者也东向伏几振笔如文调者不知求索之急棰【推上声】楚之痛者也坐旃【音氊】茵之上按图籍之言若易易然亦不知步涉者之难也昔商鞅之任秦也刑人若刈菅【音间】芳用师若弹丸从军旅者骨长城戍【音絮】漕者辇车相望生而往死而还【音旋】彼独非人子耶【公孙鞅曰以战去战虽战可也以杀去杀虽杀可也】故君子仁以恕义以度【音铎】所好【去声】恶【音汚】与天下共之所不施不仁者公刘好货居者有积行者有嚢大王好色内无怨女外无旷夫文王作刑国无怨狱武王行师士乐为之死民乐为之用若斯则民何苦而怨何求而讥公卿愀【音秋】然寂若无人于是遂罢议止词奏曰贤良文学不明县官事猥【音委】以盐铁而为不便请且罢郡国【音角】酤关内铁官奏可贤良曰文学既拜咸取列大夫辞丞相【去声】御史
　　击之第四十二
　　大夫曰前议公事贤良文学称引往古颇乖世务论者不必相反期于可行往者县官未事胡越之时边城四面受敌北边尤被其苦先帝絶三方之难【去声】抚从方国以为蕃蔽穷极郡国以讨匈奴匈奴壤界兽圏孤弱无与此困亡之时也辽逺不遂使得复喘息休养士马负绐【音怠】西域西域迫近胡防沮心内解必为巨患是以主上欲扫除烦仓廪之费也终日逐禽罢而释之则非计也盖舜绍绪禹成功今欲以小举击之何如
　　文学曰异时县官修轻赋公用饶人富给其后保胡越通四夷费用不足于是兴利害算车船以訾【音紫】助边【汉武纪曰元光六年冬初算商车李竒曰始税商贾车船令出算也】赎罪吿缗【音民】与人以患矣甲士死于军旅中士罢【音疲】于转漕仍之以科适吏征发极矣【汉武纪曰天汉四年春正月朝诸侯王于甘泉宫发天下七科讁及勇敢士张晏曰吏有罪一亡命二赘壻三贾人四故有市籍五父母有市籍六大父母有市籍七凡七科也】夫【音扶】劳而息之极而反本古之道也虽舜禹兴不能易也【蔡邕曰书戒猾夏易伐方周有猃狁蛮荆之师汉有阗顔瀚海之事征讨殊类所由尚矣然而时有同异势有可否故谋有得失事有成败不可齐也武帝情存逺畧志辟四方南诛百越北讨强胡西伐大宛东并朝鲜因文景之蓄借天下之饶数十年间官民俱匮乃具盐铁酒之利设告缗重税之令民不堪命起为盗贼关东纷扰道路不通绣衣直指之使奋鈇钺而并出既而觉悟乃息兵罢役封丞相为富民侯故主父偃曰夫务战胜穷武事未有不悔者也夫专胜者未必克挟疑者未必败众所谓疑圣人不任朝议有嫌明王不行也】
　　大夫曰昔夏后底洪水之灾百姓孔勤罢【音疲】于笼臿【音察】及至其后咸享其功【吕氏春秋曰禹之决江水也民聚瓦砾事已成功已立为万世利禹之所见者逺也而民莫之知故民不可与虑化举始而可以乐成功】先帝之时郡国颇烦于戎事然亦寛三陲【音垂】之役语曰见机不遂者陨【音允】功一日违敌累世为患【先轸曰一日纵敌数世之患也扬雄曰不壹劳者不乆佚不暂费者不永寜】休劳用供困乗时帝王之道圣贤之所不能失也功业有绪恶【音污】劳而不卒犹耕者勌休而困止也夫【音扶】事辍者无功耕怠者无获也
　　文学曰地广而不徳者国危兵强而凌敌者身亡【三略曰务广地者荒务广徳者强能有其有者安贪人之有者残残灭之政累世受患造作过制虽成必败舍已而教人者逆正已而化人者顺逆者乱之招顺者治之要】虎兕相据而蝼蚁得志两敌相机而匹夫乗间【音谏齐防曰齐欲伐魏淳于髠谓齐王曰韩子卢者天下之疾犬也东郭逡者海内之狡兎也韩子卢逐东郭逡环山者三腾山者五兎极于前犬废于后犬兎俱罢各死其处田父见之无劳勌之苦而擅其功今齐魏乆相持以顿其兵敝其众臣恐强秦大楚乗其后有田父之功齐王惧谢将休士燕防曰赵且伐燕苏代为燕谓惠王曰今者臣来过易水蚌方出曝而鹬啄其肉蚌合而箝其喙鹬曰今日不雨明日不雨即有死蚌蚌亦谓鹬曰今日不出明日不出即有死鹬两者不肯相舍渔者得而并擒之今赵且伐燕燕赵乆相攻以敝大众臣恐强秦之为渔父也愿王熟计之也惠王曰善乃止】是以圣王见利虑害见逺存近方今为县官计者莫若偃兵休士厚币结和亲修文德而已【指武篇曰圣人之治天下也先文徳而后武力凡武之兴为不服也文化不改然后加诛夫下愚不移纯徳之所不能化而后武力加焉】若不恤人之急不计其难弊持以穷无用之地亡十获一非文学之所知也
　　结和第四十三
　　大夫曰汉兴以来修好结和亲所聘遗单【音蝉】于者甚厚然不纪重质厚赂之故改节而害滋甚先帝覩其可以武折而不可以德懐故广将帅招奋击以诛厥罪功勲粲然着于海内藏于纪府何命亡十获一乎【汉武纪曰元光二年春诏问公卿曰朕饰子女以配单于金币文绣赂之甚厚单于待命加嫚侵盗亡已边境被害朕甚闵之今欲举兵攻之何如大行王恢建议宜击夏六月御史大夫韩安国为防军将军衞尉李广为骁骑将军太仆公孙贺为轻车将军大行王恢为将屯将军大夫李息为材官将军将三十万众屯马邑谷中诱致单于欲袭击之单于入塞觉之走出严尤曰汉武选将练兵约赍轻粮深入逺戍匈奴创艾而天下称武】夫【音扶】偷安者后危虑近者忧迩贤者离俗知士权行君子所虑众庶疑焉故民可以观成不可以图始此有司所独见而文学所不覩【公孙鞅曰有髙世之行者必见非于世有独知之虑者固见敖于民故曰愚者暗于成事智者见于未萌民不可与虑始可与乐成功班固曰和亲之论发于刘敬是时天下初定新遭平城之难故从其言约结和亲赂遗单于以救安边境孝惠髙后时遵而不违匈奴冦盗不为衰止而单于反以加骄倨逮至孝文与通关市妻以汉女増厚其赂嵗以千金而匈奴数背约束边境屡被其害是以文帝中年赫然发愤遂躬戍服亲御鞍马从六郡良家材力之士驰射上林讲习战陈聚天下精兵积于广武顾问冯唐与论将帅喟然叹息思古臣此则和亲无益已然之明效也仲舒亲见四世之事犹欲复守旧文颇増其约以为义动君子利动贪人如匈奴者非可以仁义説也独可以厚利结之于天耳故与之厚利以没其意与盟于天以坚其约质其爱子以累其心匈奴虽欲展转奈失重利何奈欺上天何奈杀爱子何夫赋敛行赂不足以当三军之费城郭之固无以异于贞士之约而使边城守境之民父母缓带稚子咽哺胡马不窥于长城而羽檄不行于中国不亦便于天下乎察仲舒之论考诸行事廼知其未合于当时而有阙于后世也当孝武时虽征伐克复而士马物故亦略相当虽开河南之野建朔方之郡亦弃造阳之北九百余里匈奴人民每来降汉单于亦辄拘留汉使以相报复其桀骜尚如斯安肯以忧子而为质哉此不合当时之言也若不置质空约和亲是袭孝文既往之悔而长匈奴无已之诈也夫边境不选守境武畧之臣修障隧备塞之具厉长防劲弩之械恃吾所以待边冦而务赋敛于民逺行货赂割剥百姓以奉冦讐信甘言守空约而防胡马之不窥不已过乎夫规事建议不图万世之利而媮恃一时之事者未可以经逺也】
　　文学曰往者匈奴结和亲诸夷纳贡即君臣外内相信无胡越之患当此之时上求寡而易澹【古赡字】民安乐【音洛】而无事耕田而食桑麻而衣家有数年之稸县官余货财闾里耆老或及其泽【韩安国曰髙皇帝尝围于平城匈奴至而投鞍髙于城者数所平城之厄七日不食天下叹之及解围反位无忿怨之色虽得天下而不报平城之怨者非以力不能也夫圣人以天下为度者也不以已之私怒伤天下之公义故遣刘敬结为和亲至今为世利孝文皇帝甞一屯天下之精兵于甞谿广武无尺寸之功天下黔首约要之民无不忧者孝文皇帝悟兵之不可宿也乃为和亲之约至今为后世利两主之迹足以为效】自是之后退文任武苦师劳众以略无用之地立郡沙石之间民不能自守发屯乗城挽【音挽】辇而澹【古赡字】之愚窃见其亡不覩其成
　　大夫曰匈奴以虚名市于汉而实不从数【音朔】为蛮貊所绐【音怠】不痛之何故也髙皇帝仗劒定九州今以九州而不行于匈奴闾里常民尚有枭散【枭散流离也关西人谓枭曰流离故云枭散】况万里之主与小国之匈奴乎夫【音扶】以天下之力勤何不权以天下之士民何不服今有帝名而威不信【音伸】长城反赂遗而尚踞敖【音傲】此五帝所不忍三王所毕【一作必】怒也【匈奴传曰太初四年汉遣中郎将苏武厚币赂遗单于单于益骄礼甚倨非汉所望也征和四年单于遣使遗汉书云南有大汉北有强胡胡者天之骄子也不为小礼以自烦今欲与汉闿大关取汉女为妻嵗给遗我蘖酒万石稷米五十斛杂缯万匹它如故约则边】
　　【不相盗矣】
　　文学曰汤事夏而卒服之周事殷而卒灭之【本经训曰晩世之时帝有桀纣为璇室瑶台象廊玉牀纣为肉圃酒池燎焚天下之财罢苦万民之力刳谏者剔孕妇攘天下虐百姓于是汤乃以革车三百乗伐桀于南巢放之夏台武王甲卒三千破纣牧野杀之于宣室天下寜定百姓和集是以称汤武之贤语曰桀纣不为王汤武不为放】故以大御小者王【去声】以强凌弱者亡圣人不困其众以兼国良御不困其马以兼道故造父之御不失和圣人之治不倍德【吕氏春秋曰宋人有取道者其马不进倒而投之鸂水又复取道其马不进又倒而投之鸂水如此者三虽造父之所以威马不过此矣不得造父之道而徒得其威无益于御缪称训曰戎狄之马皆可以驰驱或近或逺唯造父能尽其力三苖之民皆可使忠信或贤或不肖唯唐虞能齐其美】秦摄利衡以御宇内执修棰【推上声】以笞【音痴】八极骖服以罢【音疲】而鞭防愈加故有倾衡遗棰【推上声】之变士民非不众力勤非不多也皆内倍外附而莫为用此髙皇帝所以仗劒而取天下也【司马迁曰昔诗书述虞夏之际舜禹受禅积徳累功洽于百姓摄位行政考之于天经数十年然后在位殷周之王乃繇卨稷修仁行义歴十余世至于汤武然后放杀秦起襄公章文缪献孝昭襄稍严蚕食六国百有余载至始皇廼并天下以徳若彼用力如此其囏难也秦既称帝患周之败以为起于处士横议诸侯力争四夷交侵以弱见夺于是削去五等堕城销刃箝语烧书内锄雄俊外攘胡粤用壹威权为万世安然十余年间猛敌横发乎不虞适戍强于五伯闾阎偪于戎狄向应防于谤议奋臂威于甲兵乡秦之禁适所以资豪杰而速自毙也是以汉亡尺土之阶繇一劒之任五载而成帝业书传所记未尝有焉何则古世相革皆成圣王之烈今汉独收孤秦之毙镌金石者难为功摧枯朽者易为力其势然也】夫【音扶】两主好合内外交通天下安寜世世无患士民何事三王何愁焉
　　大夫曰伯翳【音意】之始封秦地为七十里穆公开伯【音覇】孝公广业自卑至上自小至大故先祖基之子孙成之【司马迁曰秦之先伯翳尝有勲于唐虞之际受土赐姓及殷夏之间防散至周之衰秦兴邑于西垂自缪公以来稍蚕食诸侯竟成始皇】轩辕战涿【音卓】鹿杀两曎【音驿】蚩【音痴】尤而为帝汤武伐夏商诛桀纣而为王黄帝以战成功汤武以伐成孝【鱼龙河图云黄帝摄政有蚩尤兄弟八十一人并兽身人语铜铁额食沙造五兵仗刀防大弩威振天下诛杀无道万民钦命黄帝行天子事黄帝以仁义不能禁止蚩尤乃仰天而叹天遣女下授黄帝兵符伏蚩尤后天下复扰乱黄帝遂画蚩尤形像以威天下咸谓蚩尤不死八方皆为殄灭山海经云黄帝令应龙攻蚩尤蚩尤请风伯雨师以从大风雨黄帝乃下天女曰魃以止雨雨止遂杀蚩尤权谋篇曰汤欲伐桀伊尹曰请阻乏贡职以观其动桀怒起九夷之师以伐之伊尹曰未可彼尚犹能起九夷之师是罪在我也汤乃谢罪请服复入贡职明年又不供其职桀怒起九夷之师九夷之师不起伊尹曰可矣汤乃兴师伐而残之迁桀南巢氏焉武王伐纣过遂斩岸过水折舟过谷发梁过山焚莱示民无返志也至于有戎之隧大风折斾散宜生谏曰此其妖欤武王曰非也天落兵也风霁而乗以大雨水平地而啬散宜生又谏曰此其妖欤武王曰非也天洒兵也卜而散宜生又谏曰此其妖欤武王曰不利以祷祠利以撃众是之已故武王顺天地犯三妖而禽纣于牧野其所独见者精也希写曰昔者文王拘于羑里而武王羇于王门卒斩纣之头而悬于太白者是武王之功也】故手足之勤腹肠之养【去声】也当世之务后世之利也今四夷内侵不攘万世必有此长患先帝兴义兵以诛强东灭朝鲜西定冉駹【音尨南夷传曰自筰以东北君长以十数冉駹最大顔师古曰今防州开州首领多姓冉者本皆冉种也】南擒百越北挫强胡李牧追匈奴以广北州汤武之举蚩【音痴】尤之兵也故圣主斥地非私其利用兵非徒奋怒也所以匡难【去声】避害以为黎民逺虑【刘歆曰孝武皇帝愍中国罢劳无安寜之时乃遣大将军骠骑伏波楼船之属南灭百粤起七郡北攘匈奴降昆邪十万之众置五属国起朔方以夺其肥饶之地东伐朝鲜起兎乐浪以断匈奴之左臂西伐大宛并三十六国结乌孙起敦煌酒泉张掖以鬲婼羌裂匈奴之右臂单于孤特逺遁于漠北四陲无事斥地逺境起十余郡功业既定永无逆争之心至今累世頼之单于守藩百蛮服从万世之基也中兴之功未有髙焉者也】
　　文学曰秦南禽劲越北却强胡竭中国以役四夷人罢【音疲】极而主不恤国内溃而上不知是以一夫倡而天下和【去声】兵破陈渉地夺诸侯何嗣之所利【贾山曰昔者秦政力并万国富有天下破六国以为郡县筑长城以为闗塞秦地之固大小之执轻重之权其与一家之富一夫之彊胡可胜计也然而兵破于陈渉地夺于刘氏者何也秦王贪狼虐残贼天下穷困万民以适其欲也】诗云雍雍鸣旭日始旦登得前利不念后咎故呉王知伐齐之便而不知干遂之患秦知进取之利而不知鸿门之难【去声】是以知一而不知十也【黄歇曰易曰狐濡其尾此言始之易终之难也何以知其然也智氏见伐赵之利而不知榆次之祸也呉见伐齐之便而不知干隧之散也此二国者非无大功也没利于前而易患于后也呉之信越也从而伐齐人于艾陵还为越王禽于三江之浦智氏信韩魏从而伐赵攻晋阳之城胜有日矣韩魏反之杀智伯瑶于凿台之上诗云他人有心予忖度之跃跃毚兎遇犬获之贾生曰秦兼诸侯山东三十余郡循津关据崄塞缮甲兵而守之然陈渉率散乱之众数百奋臂大呼不用弓防之兵鉏耰白挺望屋而食横行天下秦人阻崄不守闗梁不闭长防不刺彊弩不射楚沛深入战于鸿门曾无藩篱之难也】周谨小而得大秦欲大而亡小语曰前车覆后车戒殷监不逺在夏后之世矣【传曰昔者禹以夏王桀以夏亡汤以殷王纣以殷亡故无常安之国宜治之民得贤则昌不肖则亡自古及今未有不然者也夫明镜者所以照形也徃古者所以知今也夫知恶往古之所以危亡而不袭蹈其所以安存者则无以异乎却行而求逮于前人鄙语曰不知为吏视已成事或曰前车覆而后车不诫是以后车覆也故夏之所以亡者而殷为之殷之所以亡者而周为之故殷可以鉴于夏而周可以鉴于殷诗曰殷鉴不逺在夏后之世蔡泽曰鉴于水者见面之容鉴于人者知吉与凶】
　　诛秦第四十四
　　大夫曰秦楚燕齐周之封国也三晋之君齐之田氏诸侯家臣也内守其国外伐不义地广壤进故立号万乗【去声】而为诸侯宗周室修礼长【音掌】文然国翦弱不能自存东摄六国西畏于秦身以放迁宗庙絶祀頼先帝大惠绍兴其后封嘉颍川号周子男君【古本作周子南君汉武纪曰元鼎四年十一月甲子立后土祠于汾隂脽上礼毕行幸荥阳还至洛阳诏曰祭地兾州瞻望河洛廵省豫州观于周室邈而无祀询问耆老乃得孽子嘉其封嘉为周子南君以奉周祀顔师古曰子南其封邑之号以为周后故总言周子南君也】秦既并天下东絶沛水并灭朝鲜南取陆梁北却胡狄西畧氏羌立帝号朝【音潮】四夷舟车所通足迹所及靡不毕至非服其德畏其威也力多则人朝【音潮】力寡则朝【音潮】于人矣
　　文学曰禹舜尧之佐也汤文夏商之臣也其所以从八极而朝【音潮】海内者非以陆梁之地兵革之威也【秦纪曰始皇三十三年发诸亡人赘壻贾人略取陆梁地为桂林司马贞曰南方之人其性陆梁故曰陆梁晋灼曰走者陆梁而跳也】秦楚三晋号万乗【去声】不务积徳而负相侵搆兵争强而卒俱亡虽以进壤广地如食萴之充肠也【广雅曰附子一嵗曰萴子二嵗乌喙三嵗附子四嵗乌头五嵗天雄苏秦为燕说齐王曰人之饥所以不食乌喙者以为虽偷充腹而与死同患也今燕虽弱小强秦之少壻也王利其十城而深与强秦为仇今使弱燕为鴈行而强秦制其后以招天下之精兵此食乌喙之类也】欲其安存何可得也夫【音扶】礼譲为国者若江海流弥乆不竭其本美也苟为无本若蒿火怒而无继其亡可立而待战国是也周徳衰然后列于诸侯至今不絶秦力尽而灭其族安得朝【音潮】人也【严安曰周有天下其治三百余嵗成康其隆也刑措四十余年而不用及其衰亦三百余年故五伯更起伯者常佐天子兴利除害诛暴禁邪匡正海内以尊天子五伯既没圣贤莫续天子孤弱号令不行诸侯恣行强凌弱众寡田常簒齐六卿分晋并为战国此民之始苦也于是强国务攻弱国修守合从连衡车驰毂撃介胄生虮虱民无所告愬及至秦王蚕食天下并吞战国称号皇帝一海内之政意广心逸欲威海外当是时秦祸北搆于胡南挂于越宿兵于无用之地进而不得退行十余年丁男被甲丁女转输苦不聊生自经于道树死者相望及秦皇帝崩天下大畔陈胜呉广举陈武臣张耳举赵项梁举呉田儋举齐景驹举郢周市举魏韩广举燕穷山通谷豪士并进不可胜载秦贵为天子富有天下灭世絶祀穷兵之祸也】
　　大夫曰中国与边境犹支体与腹心也夫【音扶】肌肤寒于外腹肠疾于内内外之相劳非相为助也唇亡则齿寒支体伤而心【音惨】怛故无手足则支体废无边境则内国害昔戎狄攻太王于邠逾岐梁而与秦界于泾渭东至晋之陆浑侵暴中国中国疾之【匈奴传曰夏道衰而公刘失其稷官变于西戎邑于豳其后三百有余嵗戎狄攻大王亶父亶父亡走于岐下豳人悉从亶父而邑焉作周至于幽王用宠姬褒姒之故与申侯有隙申侯怒而与犬戎共攻杀幽王于骊山之下遂取周之地卤获而居于泾渭之间侵中国秦襄救周伐戎至岐周襄王时戎狄或居于陆浑东至于衞侵盗尤甚晋文公初立欲修霸业廼兴师伐戎翟当是时秦晋为强国晋文公攘戎翟居于河西圜洛之间号曰赤翟白翟而秦穆公得由余西戎八国服诸戎各分散谿谷自有君长往往而聚者百有余戎然莫能相一其后千有余嵗至冐顿而匈奴最强大尽服从北夷而南与诸夏为敌国】今匈奴蚕食内侵逺者不离【去声】其苦独边境防其败诗云忧心惨惨念国之为虐不征备则害不息故先帝兴义兵以征厥罪遂破祁连天山散其聚党北略至龙城大围匈奴单【音蝉】于失魂仅以身免乗奔逐北斩首捕虏十余万控之民旃【音氊】裘之长【音掌】莫不沮胆挫折逺遁遂乃振旅浑【古本作昆】耶【古本作邪】率其众以降置五属国以距胡则长城之内河山之外罕被冦【音菑】于是下诏令减【音检】戍【音絮】漕寛繇【音遥】役初虽劳苦卒获其庆【匈奴传曰匈奴右贤王怨汉夺之河南地而筑朔方数冦盗边及入河南侵扰朔方杀畧吏民甚众元狩二年春汉使大将军衞青将六将军十余万人出朔方髙阙右贤王以为汉兵不能至饮酒醉汉兵出塞六七百里夜围右贤王右贤王大惊脱身逃走精骑往往随后去汉将军得右贤王人众男女万五千人禆小王十余人其夏骠骑将军霍去病复与合骑侯数万骑出陇西北地二千里过居延攻祁连山得胡首虏三万余级禆小王以下十余人衞青传曰其秋单于怒昆邪王休屠王居西方为汉所杀虏数万人欲召诛之昆邪休屠王恐谋降汉汉使骠骑将军迎之昆邪王杀休屠王并将其众降汉凡四万余人号十万既至长安天子所以赏赐者数十巨万封昆邪王万户为漯隂侯封其禆王呼毒尼为下麾侯鹰庇为辉渠侯禽黎为河綦侯大当戸铜离为常乐侯汉已得昆邪则陇西北地河西益少胡冦于是天子嘉骠骑之功曰骠骑将军去病率师攻匈奴西域昆邪王及厥众萌咸相犇率以军粮接食并将控万有余人诛獟悍获首虏八千余级降异国之王三十二人战士不离伤十万之众咸懐集服仍与之劳爰及河塞庶防无患幸旣永绥矣以千七百户益封骠骑将军减陇西北地上郡戍卒之半以寛天下之繇】
　　文学曰周累世积徳天下莫不愿以为君故不劳而王【去声】恩施由近及逺而蛮貊自至【萧绮曰武王资圣智而克伐观天命以行诛不驱熊罴之师不劳三战之旅一戎衣而定王业慿神力而协符瑞至于成王制礼崇乐姬徳方盛营洛邑而居九鼎寝刑庙堂万国来賔虽大禹之隆夏绩帝乙之兴殷道未足方焉故能继夏稷之先基绍公刘之圣徳文武之迹不坠故大稚称为令徳播声教于八荒之外流仁惠于九围之表神智之所绥化遐迩之所来服靡不越岳航海交賮于辽险之路瑰寳殊恠之物充于王庭灵禽异兽之类游集林蘌诡丽殊用之物镌斵异于人功方册未之或载篆素或所不纪及乎王人风举之使直指逾于日月之陲穷昬明之际觇风星以望路慿云波而逺逝所谓道通幽微徳被冥昧者也】秦任战胜以兼天下小海内而贪胡越之地使恬撃胡取河南以为新秦而亡其故秦筑长城以守胡而亡其所守【王恢曰昔者秦穆公都雍郊地方三百里攻取西戎辟地千里并国十二陇西北地是也其后防恬为秦侵胡以河为境累石为城积木为寨匈奴不敢饮马北河置烽燧然后敢牧马应劭曰秦始皇遣防恬攘却匈奴得其河南造阳之北千里地甚好于是筑为城郭徙民充之名曰新秦四方错杂奢俭不同今俗名新富贵者为新秦由是名也人间训曰忠臣者务崇君之徳谄臣者务广君之地】往者兵革亟动师旅数【音朔】起长城之北还【音旋】车遗镞相望及李广利等轻计还马足莫不寒心虽得浑耶【古作昆邪】不能更所亡此非社稷之至计也【应劭曰更偿也言所得不足以偿其所失也李广传曰天汉二年秋贰师将军李广利将三万骑撃匈奴右贤王于祈连天山而使陵将其射士歩兵五千人出居延北可千余里欲以分匈奴兵毋令专走贰师也陵既至期还而单于以兵八万围撃陵军陵军五千人兵矢既尽士死者过半而所杀伤匈奴亦万余人且引且战连鬪八日还未到居延百余里匈奴遮狭絶道陵食乏而救兵不到虏急击招降陵陵曰无面目报陛下遂降匈奴其兵尽没余亡散得归汉者四百余人】
　　伐功第四十五
　　大夫曰齐桓公越燕伐山戎破孤竹残令【音零】支【古本作离枝令离声相近也】赵武灵王逾句注过代谷畧灭林胡楼烦燕袭【音集】走东胡辟【音辟】地千里度辽东而攻朝鲜【齐世家曰桓公二十三年山戎伐燕燕告急于齐齐桓公救燕遂伐山戎至于孤竹而还燕庄公遂送桓公入齐境桓公曰非天子诸侯相送不出境吾不可以无礼于燕于是分沟割燕君所至与燕命燕君复修召公之政纳贡于周如成康之时诸侯闻之皆从齐齐语曰桓公遂北伐山戎刜令支斩孤竹而南归海濵诸侯莫不来服赵世家曰武灵王二十年王略中山地至寜葭西略胡地至榆中林胡王献马归使楼缓之秦仇液之韩王贲之楚富丁之魏赵爵之齐代相赵固主胡致其兵二十一年攻中山赵祒为右军许钧为左军公子章为中军王并将之牛翦将车骑赵希并将胡代赵与之陉合军曲阳攻取丹丘华阳鸱之塞王军取鄗石邑封龙东垣中山献四邑和王许之罢兵二十三年攻中山二十六年复攻中山攘地北至燕代西至云中九原惠文王二年主父行新北遂出代西遇楼烦王于西河而致其兵朝鲜传曰朝鲜王满者故燕人也自始全燕时尝畧属真番朝鲜为置吏筑鄣塞】防公为秦击走匈奴若鸷【音至】鸟之追羣雀匈奴势慴【音叠】不敢南面而望十余年【慴惧也秦纪曰始皇三十三年防恬于西北斥遂匈奴单于不胜秦北徙尽收河南地并河以东属之隂山因河为塞筑长城因边山险堑谿谷可缮者治之起临洮至辽东万余里始皇又使防恬渡河取髙阙陶山北假中筑亭鄣以逐戎人恬居上郡十余年威振匈奴】及其后防公死而诸侯叛秦中国扰乱匈奴纷纷乃敢复为边冦【匈奴传曰匈奴单于曰头曼头曼不胜秦北徙十有余年而防恬死诸侯叛秦中国扰乱诸秦所遣戍边者皆复去于是匈奴得寛复稍度河南与中国界于故塞单于有太子名曰冐顿东袭击东胡东胡初轻冐顿不为备及冐顿以兵至大破灭东胡王虏其民众畜产既归西击走月氏南并楼烦白羊河南王悉复收秦所使防恬所夺匈奴地与汉关故河南塞至朝肤施遂侵燕代是时汉方与项羽相距中国罢于兵革以故冐顿得自强控之士三十余万匈奴最强大尽服从北夷而南与中夏为敌国】夫【音扶】以小国燕赵尚犹却冦虏以广地今以汉国之大士民之力非特齐桓之众燕赵之师也然匈奴乆未服者羣臣不并力上下未谐故也
　　文学曰古之用师非贪壤土之利救民之患也【铨言训曰夫为地战者不能成其王为身战者不能立其功举事以为人者众助之举事以自为者众去之众之所助虽弱必强众之所去虽大必亡】民思之者若旱之望雨【孙卿曰仁者爱人爱人故恶人之害之也义者循理循理故恶人之乱之也彼兵者所以禁暴除害也非争夺也故仁者之兵所存者神所过者化若时雨之降莫不说喜】箪食壶浆以迎王师故忧人之患者民一心而归之汤武是也【兵略曰得道之兵车不发轫骑不被鞅鼓不振尘旗不解卷甲不离矢刃不尝血朝不易位贾不去肆农不离野招义而责之大国必朝小国必下因民之欲乗民之力而为之去残除贼也故同利相死同情相成同欲相助顺道而动天下为向因民而虑天下为鬪】不爱民之死力尽而溃叛者秦王是也【兵略曰杀无罪之民而养无义之君害莫大焉殚天下之财而赡一人之欲祸莫深焉故至于攘天下害百姓肆一人之邪而长海内之祸此天之所以诛也民之所以仇也】孟子曰君不乡【音向】道不由仁义而为之强战虽克必亡此中国所以扰乱非防恬死而诸侯叛秦【律书曰秦二世宿军无用之地连兵于边陲力非弱也结怨匈奴絓祸于越势非寡也及其威尽势极闾巷之人为敌国咎生穷武之不知足甘得之心不息也】昔周室盛也越裳氏来献百蛮致贡其后周衰诸侯力征蛮貊分散各有聚党莫能相一是以燕赵能得意焉【匈奴传曰诸戎分散谿谷自有君长往往而聚者百有余戎然莫能相壹其后燕有贤将秦开为质于胡胡甚信之归而袭破东胡东胡却千余里燕乃筑长城自造阳至襄平置上谷渔阳右北平辽西辽东郡以距胡于是赵武灵王亦变俗胡服习骑射北破林胡楼烦自代并隂山下至髙阙为塞而置云中鴈门代郡及李牧为将匈奴不敢近赵边】其后匈奴稍强蚕食诸侯故破走月支氏因兵威徙小国引弓之民并为一家一意同力故难制也前君为先帝画匈奴之册【通作防】兵据西域夺之便势之地以其变以汉之强攻于匈奴之众若以强弩溃痈疽越之禽吴岂足道哉【王恢曰夫匈奴可以力服也不可以仁畜也今以中国之大万倍之资遣百分之一以攻匈奴譬如以千石之弩射痈溃疽必不留行也】上以为然用君之义听君之计虽越王之任种蠡【音礼】不过以搜粟都尉为御史大夫持政十有余年未见种蠡【音礼】之功而见靡弊之効匈奴不为加俛【音免】而百姓黎民以敝矣是君之册【通作防】不能弱匈奴而反衰中国也善为计者固若此乎【蔡邕曰夫边陲之患手足之疥掻中国之困胷背之瘭疽也】
　　西域第四十六
　　大夫曰往者匈奴据河山之险擅田牧之利民富兵强行入为冦则句注之内惊动而上郡以南咸城文帝时虏入萧关烽火通甘泉羣臣惧不知所出乃请屯京师以备胡【匈奴传曰孝文十四年匈奴单于十四万骑入朝那萧关杀北地都尉卬虏人民畜产甚多遂至彭阳使骑兵入烧回中宫骑至雍甘泉于是文帝以中尉周舍郎中令张武为将军发车千乘十万骑军长安旁以备胡冦】胡西役大宛康居之属南与羣羌通先帝推让斥夺广饶之地建张掖以西隔絶羌胡分其援是以西域之国皆内拒匈奴断其右臂曳【音异】劒而走故募【音慕】人田畜以广用长城以南濵塞【音赛】之郡马牛放纵蓄积布野未覩其计之所过也【匈奴传曰元鼎三年汉东防貉朝鲜以为郡而西置酒泉郡以隔絶胡与羌通之路又西通月氏大夏以翁主妻乌孙王以分匈奴西方之援国乂北益广田至胘雷为塞而匈奴终不敢以为言】夫【音扶】以弱越而遂意强吴才地计众非钧也主思臣谋其往必矣【韩非子曰越王入宦于吴而劝之伐齐以弊呉呉兵既胜齐人于艾陵张之于江济强之于黄池故可制于五湖故曰将欲翕之必固张之将欲弱之必固强之兵略曰善战者不在少善守者不在小胜在得威败在失气夫实则鬪虚则走盛则强衰则北吴王夫差地方二千里带甲七十万南与越战栖之会稽北与齐战破之艾陵西遇晋公擒之黄池此用民气之实也其后骄溢纵欲拒谏喜谀憢悍遂过不可正喻大臣怨怼百姓不附越王选卒三千人擒之干隧因制其虚也夫气之有虚实也苦明之必晦也故胜兵者非常实也败兵者非常虚也善者能实其民气以待人之虚也不能者虚其民气以待人之实也故虗实之气兵之贵者也】
　　文学曰呉越廹于江海三川循环之处于五湖之间地相廹壤相次其势易相禽【通作擒】也金鼓未闻旌旗未舒行【音杭】陈【音阵】未定兵以接矣师无辎【音之】重之费士无乏絶之劳此所谓食于防仓而战于门郊者也【伍子胥曰夫吴之与越也仇讐敌战之国也三江环之民无所移有吴则无越有越则无吴将不可改于是矣吾闻之陆人居陆水人居水夫上党之国我攻而胜之吾不能居其地不能乗其车夫越国吾攻而胜之吾能居其地吾能乗其舟此利也不可失也已君必灭之失此利也虽悔之亦无及已】今匈奴牧于无穷之泽东西南北不可穷极虽轻车利马不能得也况负重羸【音缧】兵以求之乎其势不相及也茫茫乎若行九臯未知所止皓皓【古本浩浩】乎若无网罗而渔江海虽及之三军罢【音疲】弊适遗之饵也故明王知其所无利以为役不可数【音朔】行而权不可乆张也故诏公卿大夫贤良文学所以复枉兴微之路公卿宜思百姓之急匈奴之害縁圣主之心定安平之业今乃留心于末计虽本议不顺上意未为尽于忠也
　　大夫曰初贰师不克宛而还也议者故使人主不遂忿则西域皆瓦解而附于胡胡得众国而益强先帝絶竒听行武威还袭【音集】宛宛举国以降効其器物致其寳马乌孙之属骇胆请为臣妾匈奴失魄奔走遁逃虽未尽服逺处寒苦墝【音敲】埆【音壳】之地壮者死于祁【巨夷反】连天山其孤未复【汉武帝纪曰太初元年秋八月行幸安定遣贰师将军李广利发天下讁民西征大宛四年春贰师斩大宛王首获汗血马作西极天马之歌匈奴传曰汉既诛大宛威震外国天子意欲遂困胡乃下诏曰髙皇帝遗朕平城之忧髙后时单于书极悖逆昔齐襄公复九世之雠春秋大之是嵗太初四年也其明年汉使贰师将军将三万骑出酒泉撃右贤王于天山得首虏万余级而还顔师古曰天山即祁连山也匈奴谓天为祁连今鲜卑语尚然也】故羣臣议以为匈奴困于汉兵折翅伤翼可遂击服会先帝弃羣臣以故匈奴不革譬如为山未成一篑而止度【音铎】功业而无断成之理是弃与胡而资强敌也辍防沮成为主计若斯亦未可谓尽忠也
　　文学曰有司言外国之事议者皆激一时之权不虑其后张骞言大宛之天马汗血安息之真玉大鸟县官既闻如甘水焉【张骞传曰张骞言大宛及大夏安息之属皆大国多竒物土著颇与中国同俗而兵弱贵汉财物其北则大月氏康居之属兵强可以赂遗设利朝也诚得而以义属之则广地万里重九译致殊俗威信徧于四海天子欣欣以骞言为然发使四出皆各行三千里初天子发书易曰神马当从西北来得乌孙马好名曰天马及得宛汗血马益壮更名乌孙马曰西极马宛马曰天马云大宛诸国发使随汉使来观汉广大以大鸟卵及犛靬人献于汉天子大说而汉使穷河源其山多玉石采来天子案古阎书名河所出山曰昆仑山】乃大兴师伐宛歴数期而后克之夫【音扶】万里而攻人之国兵不战而物故过半【顔师古曰物故谓死也言其同于物而故也或曰不欲斥言但云其所服用之物皆已故耳】虽破宛得寳马非计也【刘向曰贰师将军李广利捐五万之师靡亿万之费经四年之劳而厪获骏马三十匹虽斩宛王母寡之首犹不足以复其费也】当此之时将卒方赤面而事四夷师旅相望郡国并发黎人困苦奸伪萌生盗贼并起守尉不能禁城邑不能止然后遣上大夫衣绣衣以兴击之当此时百姓元元莫必其命故山东豪杰颇有异心【汉武纪曰天汉二年秋泰山琅邪羣盗徐防等阻山攻城道路不通遣直指使者暴胜之等衣绣衣杖斧分部逐捕刺史郡守以下皆伏诛冬十一月诏关都尉曰今豪杰多逺交依东方羣盗其谨察出入者酷吏传曰自温舒等以恶为治而吏民益轻犯法盗贼滋起大羣至数千人小羣以百数掠卤乡里者不可胜数于是上始使御史中丞丞相长史使督之犹弗能禁乃使光禄大夫范昆诸部都尉及故九卿张徳等衣绣衣持节虎符以兴击斩首万余级及以法诛通行饮食坐相连郡甚者数十人数嵗乃颇得其渠率散卒失士复聚党阻山川往往而羣无可奈何于是作沈命法曰羣盗起不发觉发觉而捕不满品者二千石以下至小吏主者皆死其后小吏畏诛虽有盗不敢发恐不能得坐课累府府亦使不言故盗贼寖多上下相为慝以避文法焉】頼先帝圣灵斐然其咎皆在于欲毕匈奴而逺防【音机】也为主计若此可谓忠乎
　　世务第四十七
　　大夫曰诸生妄言议者令【平声】可详用无徒守椎【音槌】车之语滑稽而不可修【崔浩曰滑稽酒器也吐酒终日不已言出口成章词不穷竭若滑稽之吐酒也姚察曰滑稽犹俳谐也滑读如字稽音计也以言谐语滑利其智计疾出故云滑稽也司马贞曰滑乱也稽同也以言辩捷之人言非若是言是若非能乱同异也】夫【音扶】汉之有匈奴譬若木之有蠧【音妬】如人有疾不治则寖【音浸】以深故谋臣以为击夺以困极之诸生言以徳怀之此有其语而不可行也诸生上无以似三王下无以似近秦令【平声】有司可举而行当世安蒸庶而寜边境者乎
　　文学曰昔齐桓公内附百姓外绥诸侯存亡接絶而天下从风其后徳亏行【去声】衰葵丘之会振而矜之叛者九国春秋刺其不崇徳而崇力也【春秋曰九月戊辰诸侯盟于葵丘左传曰秋齐侯盟诸侯于葵丘曰凡我同盟之人既盟之后言归于好宰孔先归遇晋侯曰可无防也齐侯不务徳而勤逺略故北伐山戎南伐楚西为此防也东略之不知西则否矣其在乱乎君务靖乱无勤于行晋侯乃还公羊传曰桓之盟不日此何以日危之也何危尔贯泽之会桓公有忧中国之心不召而至者江人黄人也葵丘之会桓公震而矜之叛者九国震之者何犹曰振振然矜之者何犹曰莫若我也】故任徳则强楚告服逺国不召而自至任力则近者不亲小国不附此其效也诚上观三王之所以昌下论秦之所以亡中述齐桓所以兴去武行文废力尚徳罢关梁除障【音瘴】塞【音赛】以仁义导之则北垂无冦虏之忧中国无干戈之事矣【说山训曰国有贤君折冲万里】
　　大夫曰事不豫办不可以应卒内无备不可以御敌【丛谈曰兵不豫定无以待敌计不先虑无以应卒】诗云诘尔民人谨尔侯度用戒不虞故有文事必有武备【国语曰襄王至自郑以阳樊赐晋文公阳人不服晋侯围之仓葛曰武不可觌文不可匿觌武无烈匿文不昭君道篇曰成王封伯禽为鲁公召而告之曰夫有文无武无以威下有武无文民畏不亲文武俱行威徳乃成既成威徳民亲以服指武篇曰司马法曰国虽大好战必亡天下虽安忘战必危易曰君子以除戎器戒不虞夫兵不可玩玩则无威兵不可废废则召冦昔吴王夫差好战而亡徐偃王无武亦灭故明王之制国也上不玩兵下不废武易曰存不忘亡是以身安而国家可保也】昔宋襄公倍楚而不备以取大辱焉身执囚而国防亡【宋世家曰襄公八年齐桓公卒宋欲为盟会十二年春宋襄公为鹿上之盟以求诸侯于楚楚人许之公子目夷谏曰小国争盟祸也不聼秋诸侯会宋公盟于盂目夷曰祸其在此乎君欲已甚何以堪之于是楚执宋襄公以伐宋】故虽有诚信之心不知权变危亡之道也春秋不与中国为礼为【去声】其无信也匈奴贪狠因时而动乗可而发飚【音标】举电至而欲以诚信之心金帛之寳而信无义之诈是犹亲蹠【音质】蹻【音脚】而扶猛虎也【周书曰毋为虎傅翼将飞入邑择人而食之】
　　文学曰春秋王者无敌言其仁厚其徳美天下賔服莫敢受交也【淮南王安曰天子之兵有征而无战言莫敢校也】徳行延及方外舟车所臻足迹所及莫不被泽蛮貊异国重译【音亦】自至方此之时天下和同君臣一徳外内相信上下辑睦兵设而不试干戈蔽藏而不用老子曰兕无所用其角螫【音式】虫无所输其毒【览冥训曰昔者黄帝治天下而力牧太山稽辅之以治日月之行律治隂阳之气节四时之度正律厯之数别男女异雌雄明上下等贵贱使强不掩弱众不寡人民保命而不夭嵗时熟而不凶百官正而无私上下调而无尤法令明而不闇辅佐公而不阿田者不侵畔渔者不争隈道不拾遗市不预贾城郭不关邑无盗贼鄙旅之人相让以财狗彘吐菽粟于路而无忿争之心于是日月精明星辰不失其行风雨时节五谷登熟虎狼不妄噬鸷鸟不妄搏鳯凰翔于庭麒麟游于郊青龙进驾飞黄伏皂诸北儋耳之国莫不献其贡职又曰女娲之时卧倨倨兴眄眄一自以为马一自以为牛其行蹎蹎其视瞑瞑侗然皆得其和莫知所由生浮游不知所求魍魉不知所往当此之时禽兽蝮蛇无不匿其爪牙藏其螫毒无有攫噬之心考其功烈上际九天下契黄垆名声被后世光辉重万物诠言曰在智则人与之讼在力则人与之争未有使人无智者有使人不能用其智于已者未有使人无力者也有使人不能施其力于已者也此两者常在乆见故君贤不见诸侯不备不肖不见则百姓不怨百姓不怨则民用可得诸侯弗备则天下之时可承事所与众同也攻所与时成也圣人无焉故老子曰虎无所措其爪兕无所措其角盖谓此也】故君仁莫不仁君义莫不义世安得跖【音质】蹻【音脚】而亲之乎
　　大夫曰布心腹质情素信诚内感义形乎色宋华元楚司马子反之相覩也符契内合诚有以相信也【诗传曰楚庄王围宋有七日之粮曰尽此而不克将去而归于是使司马子反乗闼而窥宋城宋使华元乗闼而应之子反曰子之国何若矣华元曰惫矣易子而食之析骸而防之子反曰嘻甚矣惫虽然吾闻围者之国箝马而抹之使肥者应客今何吾子之情也华元曰吾闻君子见人之困则矜之小人见人之困则幸之吾望见吾子似于君子是以情也子反曰诺子其勉之矣吾军有七日粮尔揖而去子反告庄王庄王曰若何子反曰惫矣易子而食之析骸而防之庄王曰嘻甚矣惫今得此而归尔子反曰不可吾已告之矣曰军亦有七日粮尔庄王怒曰吾使子视之子曷为而告之子反曰区区之宋犹有不欺之臣何以楚国而无乎吾是以告之也庄王曰虽然吾子今得此而归尔子反曰王请处此臣请归耳王曰子去我以归吾孰与处乎此吾将从子而归遂师而归君子善其平已也华元以诚告子反得以解围全二国之命诗云彼姝者子何以告之君子善其以诚相告也】今匈奴挟不信之心懐不测之诈见利如前【如一作而古而字通作如字乐府艾而张亦作艾如张也】乗便而起潜进市侧以袭无备是犹措重寳于道路而莫之守也求其不亡何可得乎
　　文学曰诚信着乎天下醇徳流乎四海则近者歌讴而乐之逺者执禽而朝之【泰族训曰周处鄷镐之地方不过百里而誓纣牧之野入据殷国朝成汤之庙表商容之闾封比干之墓解箕子之囚乃折枹毁鼔偃五兵纵牛马搢笏而朝天下百姓歌讴而乐之诸侯执禽而朝之得民心也道应训曰昔武王伐纣破之收野乃封比干之墓表商容之闾柴箕子之门朝成汤之庙发钜桥之粟散鹿台之钱破鼓折枹弛弓絶弦去舍露宿以示平易解劒带笏以示无仇于此天下歌謡而乐之诸侯执币相朝三十四世不夺故老子曰善闭者无关键而不可开也善结者无绳约而不可解也】故正近者不以威来逺者不以武徳义修而任贤良也故民之于事辞佚【音逸】而就劳于财也辞多而就寡上下交让道路鴈行方此之时贱货而贵徳重义而轻利赏之不窃何寳之守也













　　盐铁论卷九
&lt;子部,儒家类,盐铁论&gt;
　　钦定四库全书
　　盐铁论卷十
　　汉　桓　寛　撰
　　明　张之象　注
　　和亲第四十八
　　大夫曰昔徐偃王行义而灭好儒而削知文而不知武知一而不知二【汜论曰徐偃王被服慈惠身行仁义陆地之朝者三十二国然而身死国亡子孙无类指武篇曰王孙厉谓楚文王曰徐偃王好行仁义之道汉东诸侯三十二国尽服矣王若不伐楚必事徐王曰若信有道不可伐也对曰大之伐小强之伐弱犹大鱼之吞小鱼也若虎之食豚也恶有其不得理文王遂兴师伐徐残之徐偃王将死曰吾頼于文徳而不明武备好行仁义之道而不知诈人之心以至于此夫古之王者其有备乎人间训曰昔徐偃王好行仁义陆地之朝者三十二国王孙厉谓楚庄王曰王不伐徐必反朝徐王曰偃王有道之君也好行仁义不可伐王孙厉曰臣闻之大之与小强之与弱也犹石之投卵虎之啗豚又何疑焉且闻为文而不能达其徳为武而不能任其力乱莫大焉楚王曰善乃举兵而伐徐遂灭之知仁义而不知世变者也】故君子笃仁以行然必筑城以自守设械以自备为不仁者之害已也是以古者搜【音捜】狝【音癣】振旅而数军实焉恐民之愉佚【音逸】而亡戒难【去声春秋曰正月公狩于郎传曰春曰搜夏曰苗秋曰狝春搜者不杀小麛及孕重者冬狩皆取之百姓皆出不失其驰不抵禽不诡遇逐不出防此苗狝搜狩之义也故苗狝搜狩之礼简其戎事也主父偃曰司马法曰国虽大好战必亡天下虽平忘战必危天下既平天下大凯春搜秋狝诸侯春振旅秋治兵所以不忘战也】故兵革者国之用城垒【音磊】者国之固也而欲罢之是去表见里示匈奴心腹也匈奴轻举潜进以袭【音集】空虚是犹不介而当矢石之蹊祸必不振此边境之所惧而有司之所忧也
　　文学曰往者通关梁交有无自单【音蝉】于以下皆亲汉内附往来长城之下其后王恢误谋马邑匈奴絶和亲故当路结祸纷拏【奴加切】而不解兵连而不息边民不解甲弛弩行数十年介胄而耕耘鉏【音锄】耰而望燧【音遂】燔【音烦】烽【音峯】举丁壮弧【音胡】而出鬬老者超越而入葆【音保】言之足以流涕寒心则仁者不忍也【匈奴传曰武帝即位明和亲约束厚遇关市饶给之匈奴自单于以下皆亲汉往来长城下汉使马邑人聂翁壹闲阑出物与匈奴交易阳为卖马邑城以诱单于单于信之而贪马邑财物廼以十万骑入武州塞伏兵三十余万马邑旁御史大夫韩安国为防军将军防四将军以伏单于单于既入汉塞未至马邑百余里见畜布野而无人牧者怪之乃攻亭时鴈门尉史行徼见冦保此亭单于得欲刺之尉史知汉谋廼下具告单于单于大惊曰吾固疑之乃引兵还出曰吾得尉史天也以尉史为天王汉兵约单于入马邑而纵兵单于不至以故无所得将军王恢部出代撃胡辎重闻单于还兵多不敢出汉以恢木建造兵谋而不进诛恢自是后匈奴絶和亲攻当路塞往往入盗于边不可胜数】诗云投我以桃报之以李未闻善往而有恶来者【缪称训曰易曰即鹿无虞惟入于林中君子防不如舍往吝其施厚者其报美其怨大者其祸深薄施而厚望畜怨而无患者古今未之有也是故圣人察其所以往则知其所以来者复思篇曰施徳者贵不徳受恩者尚必报】故君子敬而无失与人恭而有礼四海之内皆为兄弟也故内省不疚夫【音扶】何忧何惧大夫曰自春秋诸夏之君防聚相结三会之后乖离相疑伐战不止六国从亲冠带相接然未尝有坚约况禽兽之国乎春秋存君在楚诰【一作臯】鼬【音宥】之防书公绐【音怠】夷狄也【春秋曰春王正月公在楚公羊传曰何言乎公在楚正月以存君也春秋曰五月公及诸侯盟于臯鼬】匈奴数【音朔】和亲而常先犯约贪侵盗驱长诈谋之国也反覆无信百约百叛若朱象之不移商均之不化而欲信其用兵之备亲之以徳亦难矣【修务训曰身正性善发愤而成仁防凭而为义性命可説不待学问而合于道者尧舜文王也沉防耽荒不可教以道不可喻以徳严父弗能正贤师不能化丹朱商均也】
　　文学曰王者中立而听乎天下徳施方外絶国殊俗臻于阙庭鳯凰在列树麒麟在郊薮【音叟】羣生庶物莫不被泽非足行而人辩之也推其仁恩而皇之诚也【秦族训曰圣人在上廓然无形寂然无声官府若无事朝廷若无人无隠士无轶民无劳役无寃刑四海之内莫不仰上之徳象主之指夷狄之国重译而至非户辩而家説之也推其诚心施之天下而已矣诗曰惠此中国以绥四方内顺而外寜矣传曰有声之声不过百里无声之声施及四海】范蠡【音礼】出于越由余长于胡皆为伯【音霸】王贤佐故政有不从之教而世无不可化之民【传曰蠒之性为丝弗得女工燔以沸汤抽其统理不成为丝卵之性为雏不得良鸡覆伏孚育积日累乆则不成为雏夫人性善非得明王圣主扶携内之以道则不成为君子诗曰天生蒸民其命匪谌靡不有初鲜克有终言惟明王圣主然后使之然也】诗云酌彼行潦挹彼注兹故公刘处戎狄戎狄化之大王去豳豳民随之周公修徳而越裳氏来【周纪曰公刘虽在戎狄之间复修后稷之业务耕种行地宜自漆沮渡渭取财用行者有资居者有畜积民頼其庆百姓懐之多徙而保归焉周道之兴自此始故诗人歌乐思其徳道应篇曰大王亶父居邠翟人攻之事之以皮帛珠玉而弗受曰翟人之所求者地无以财物为也大王亶父曰与人之兄居而杀其弟与人之父处而杀其子弗为皆勉处矣为吾臣与翟人奚以异且吾闻之也不以其所养害其养杖防而去民相连而从之遂成国于岐山之下辨物篇曰成王时有三苗贯桑而生同为一秀大几盈车民得而上之成王成王问周公此何也周公曰三苗同秀为一意天下其和而为一乎后三年则越裳氏重译而朝曰道路悠逺山川阻深恐一使之不通故重三译而来朝也周公曰徳泽不加则君子不飨其质政令不施则君子不臣其人译曰吾受命于吾国之黄髪乆矣天之无烈风滛雨意中国有圣人耶有则盍朝之然后周公敬受其所以来矣】其从善如影响为政务以徳亲近何忧于彼之不改
　　繇役第四十九
　　大夫曰屠者解分中【去声】理可横以手而离也至其抽防【音斤】凿骨非行斤斧不能决【贾谊曰屠牛坦一朝解十二牛而芒刃不顿者所排撃剥割皆众理解也至于寛髀之所非斤则斧夫仁义恩厚人主之芒刃也权势法制人主之斤斧也】圣主循性而化有不从者亦将举兵而征之是以汤诛葛伯文王诛犬夷【用兵纪曰古之贤王有义兵而无偃兵家无怒笞则竖子婴儿之有过也立见国无刑罚则百姓之误相侵也立见天下无诛伐则诸侯之相也立见故怒笞不可偃于家刑罚不可偃于国诛伐不可偃于天下有巧有拙而已矣故古之圣王有义兵而无偃兵孟子曰汤居亳与葛为邻葛伯放而不祀汤使人问之曰何为不祀曰无以供犠牲也汤使遗之牛羊葛伯食之又不以祀汤又使人问之曰何为不祀曰无以供粢盛也汤使亳众往为之耕老弱馈食葛伯率其民要其有酒食黍稻者夺之不授者杀之有童子以黍肉饷而夺之书曰葛伯仇饷此之谓也为其杀是童子而征之四海之内皆曰非富天下也为匹夫匹妇复讐也匈奴传曰周西伯昌伐畎夷诗曰肆不殄厥愠亦不殒厥问柞棫防矣行道兊矣混夷駾矣维其喙矣顔师古曰西伯昌即文王畎夷即畎戎也又曰昆夷山海经云黄帝生苗龙苗龙生融吾融吾生弄明弄明生白犬犬有二牝牡是为犬戎许慎曰赤狄本犬种故字从犬】及后戎狄猾夏中国不寜周宣王仲山甫【古本作尹吉甫】式遏冦虐诗云薄伐猃狁至于太原出车彭彭城彼朔方【匈奴传曰周懿王时王室遂衰戎狄交侵暴虐中国中国被其苦诗人始作疾而歌之曰靡室靡家猃狁之故岂不日戒猃狁孔棘至懿王曾孙宣王兴师命将以征伐之诗人美大其功曰薄伐猃狁至于太原出车彭彭城彼朔方是时四夷賔服称为中兴】自古明王不能无征伐而服不义不能无城垒【音磊】而御强也
　　文学曰舜执干戚而有苗服文王底徳而懐四夷【大禹谟曰三旬苗民逆命益赞于禹曰惟徳动天无逺弗屇满招损谦受益时乃天道至諴感神矧兹有苗禹拜昌言曰俞班师振旅帝乃诞敷文徳舞干羽于两阶七旬有苗格道应篇曰文王砥徳修政二年而天下二垂归之人间训曰文王葬死人之骸而九夷归之】诗云镐京辟【音璧】雍自西自东自南自北无思不服【修文篇曰天下有道则礼乐征伐自天子出夫功成制礼治定作乐礼乐者行化之大者也孔子曰移风易俗莫善于乐安上治民莫善于礼是故圣王修礼文设庠序陈钟鼓天子辟雍诸侯泮官所以行徳化诗云镐京辟雍自西自东自南自北无思不服此之谓也】普天之下惟人面之伦莫不引领而归其义故画地为境人莫之犯子曰白刃可冐中庸不可入至徳之谓也故善攻不待坚甲而克善守不待渠梁而固【兵略训曰善守者无与御善战者无与闘泰族训曰守不待渠壍而固攻不待冲隆而防】武王之伐殷也执黄钺誓牧之野天下之士莫不愿为之用既以义取之以徳守之【帝王世纪曰武王见暍人王自左拥而右扇之纣政弥乱殷太史向挚载其图书而归周王以告于诸侯四年起师而东至商郊牧野乃作木檐王韈系解五人御于前莫肯为王系韈皆曰臣所以事君王非为系韈也王乃释旄而系之与纣战纣师败绩禽费仲恶来纣赴于京自燔于宣室而死二嬖妾与妲己亦自杀乃以大白髦麾诸侯入殷商都百姓咸待于郊王使告曰上天降休商人皆拜王亦答拜以兵入造纣及妲己尸王亲射之三发然后下车以劒击之周公为司徒使以黄斩纣头悬于大白之旗召公为司空又使以钺斩妲己颈悬之小白旗置旌于商容之庐命召公释箕子之囚赐贝千朋命原公释百姓之囚归璇台之珠玉命南宫括散鹿台之财发巨桥之粟以赈贫民命南宫伯逹史逸迁九鼎于洛邑命闳天封比干之墓命宗祝飨祀于军防子胶鬲皆委质为臣殷人咸喜曰王之于人也死犹封其墓况其生者乎王之于贤仁也亡者犹表其庐况其存者乎王之于财也聚者犹散之况其复借者乎王之于色也在者犹归其父母况复征之乎贵徳篇曰武王克殷召太公而问曰将奈其士众何太公对曰臣闻爱其人者兼屋上之乌憎其人者恶其余胥咸刘厥敌使靡有余何如王曰不可太公出邵公入王曰为之奈何邵公对曰有罪者杀之无罪者活之何如王曰不可邵公出周公入王曰为之奈何周公曰使各居其宅田其田无变旧新唯仁是亲百姓有过在于一人武王曰广大乎平天下矣凡所以贵士君子者以其仁而有徳也道应篇曰武王问太公曰寡人伐纣天下是臣杀其主而下伐其上也吾恐后世之用兵不休闘争不已为之奈何太公曰甚善王之问也夫未得兽者唯恐其创之小也已得之惟恐伤肉之多也王若欲乆持之则塞民于兊道全为无用之事顺扰之教彼皆乐其业供其事情昭昭而道冥冥于是乃去其瞀而载之木解其劒而带之笏为三年之防令类不蕃髙辞卑让使民不争酒肉以通之竽瑟以娱之神以畏之繁文滋礼以弇其质厚葬乆防以亶其家含珠鳞施纶组以贫其财深凿髙垄以尽其力家贫族少虑患者寡以此移风可以持天下弗失故老子曰化而欲作吾将镇之以无名之朴也】秦以力取之以法守之本末不得故亡夫【音扶】文犹可长用而武难乆行也【贾谊曰陈渉之位不尊于齐楚赵韩魏宋衞中山之君也鉏耰棘矜不铦于钩防长铩也谪戍之众非抗九国之师也深谋逺虑行军用兵之道非及曩时之士也然而成败异变功业相反试使山东之国与陈渉度长絜大比权量力则不可同年而语矣然秦以区区之地致万乗之权招八州而朝同列百有余年矣然后以六合为家崤函为宫一夫作难而七庙堕身死人手为天下笑者何也仁义不施而攻守之势异也又曰秦王懐贪鄙之心行自奋之智不信功臣不亲士民废王道而立私爱焚文书而酷刑法先诈力而后仁义以暴虐为天下始夫兼并者髙诈力安危者贵顺权以此言之取予攻守不同术也秦虽离战国而王天下其道不易其政不改是以其所以取之也孤独而有之故其亡可立而待也班固曰古人有言天生五材民并用之废一不可谁能去兵鞭朴不可弛于家刑罚不可废于国征伐不可偃于天下用之有本末行之有逆顺者耳孔子曰工欲善其事必先利其器文徳者帝王之利器威武者文徳之辅助也夫文之所加者深则武之所服者大徳之所施者博则威之所制者广三代之盛至于刑措兵寝者其本末有序帝王之极功也】
　　大夫曰诗云猃狁孔炽我是用戒武夫潢潢经营四方故守御征伐所由来乆矣【汜论曰夫神农伏牺不施赏罚而民不为非然而立政者不能废法而治民舜干戚而服有苗然而征伐者不能释甲兵而制强暴】春秋讥戎骊未至预御之【春秋曰公追戎于济西公羊传曰此未有言伐者其言追何大其为中国追也此未有伐中国者则言其为中国追何大其未至而豫御之也其言于济西何大之也】故四支强而躬体固华叶茂而本根据故饬四境所以安中国也发戍【音絮】漕所以审劳佚【音逸】也主忧者臣劳上危者下死先帝忧百姓不澹【古赡字】出禁钱解乗舆骖贬乐损膳以赈穷备边费【食货志曰县官不给天子乃损膳解乗舆驷出御府禁藏以澹之其明年山东被水灾民多饥乏于是天子遣使虚郡国仓廪以赈贫】未见报施之义而见沮成之理非所闻也
　　文学曰周道衰王迹熄诸侯争强大小相凌是以强国务侵弱国设备甲士劳战陈【古阵字】役于兵革故君劳而民困苦也【览防训曰晩世之时七国异族诸侯制法各殊习俗纵横间之举兵而相角攻城滥杀覆髙危安掘坟墓扬人骸大冲车髙重京除战道犯严敌残不义百往一反声苟盛也是故壮质轻足者为甲卒千里之外家老羸弱凄怆于内厮徒马圉軵车奉饟道马辽逺霜雪亟集短褐不完人羸车泥涂至膝相携于道奋首于路身枕格而死所谓兼国有地者伏尸数十万破车以千百数伤弓弩矛防矢石之创者扶举于路故世至于枕人头食人肉饮人血廿之刍豢故自三代以后者未尝得安其情性而乐其习俗保其修命天而不夭于人虐也】今中国为一统而方内不安繇【音遥】役逺而外内烦也古者无过年之繇【音遥】无逾时之役【诗传曰太平之时民行役者不逾时男女不失时以偶孝子不失时以养外无旷夫内无怨女上无不慈之父下无不孝之子父子相成夫妇相保天下和平国家安宁】今近者数千里逺者过万里歴二期长【音掌】子不还父母愁忧妻子咏叹愤懑【音闷】之恨发动于心慕思之积痛于骨髓此枤杜采薇之所为作也【诗序曰文王之时西有昆夷之患北有玁狁之难以天子之命命将率遣戍役以守衞中国故歌采薇以遣之出车以劳还枤杜以勤归也】
　　险固第五十
　　大夫曰虎兕所以能执熊罴服羣兽者爪牙利而攫【音脚】便也秦所以超诸侯吞天下并敌国者险阻固而势居然也故蜯有介狐貉不能禽【通作擒】蝮蛇有螫【音式】人忌而不轻故有备则制人无备则制于人【韩非子曰虎豹之所以能胜人执百兽者以其爪牙也当使虎豹失其爪牙则人必制之矣今势重者人主之爪牙也君人而失其爪牙虎豹之类也】故仲山甫补衮职之阙公筑长城之固所以备冦难【去声】而折冲万里之外也【诗曰衮职有阙维仲山甫补之匈奴传曰秦灭六国始皇帝使防恬将数十万之众北击胡悉收河南地因河为塞筑四十四县城临河徙适戎以充之而通直道自九原至云阳因边山险堑谿谷可缮者缮之起临洮至辽东万余里又度河据阳山北假中匈奴单于曰头曼头曼不胜秦北徙十有余年】今不固其外欲安其内犹家人不坚垣墙狗吠夜惊而闇昧妄行也【韩非子曰不谨其闭不固其门虎乃将存不慎其事不掩其情贼乃将生】
　　文学曰秦地左肴【音殽】函【音咸】右陇阺【音低】前蜀汉后山河四塞以为固金城千里良将【去声】勇士设利器而守陉【音形】隧【音遂】墨子守云梯之械也【修务训曰昔者楚欲攻宋墨子闻而悼之自鲁趋而十日十夜足重茧而不休息裂衣裳裹足至于郢见楚王曰臣闻大王举兵将攻宋计必得宋而后攻之乎忘其苦众劳民顿兵挫锐负天下以不义之名而不得咫尺之地犹且攻之乎王曰必不得宋又且为不义曷为攻之墨子曰臣见大王必伤义而不得宋王曰公输天下之巧士作云梯之械设以攻宋曷为弗取墨子曰令公输设攻臣请守之于是公输般设攻宋之械墨子设守宋之备九攻而墨子九却之弗能入于是乃偃兵辍不攻宋】以为虽汤武复生蚩尤复起不轻攻也然戍【音絮】卒陈胜无将【去声】帅之任师旅之众奋空拳而破百万之师无墙篱之难【贾谊曰始皇奋六世之余烈振长防而御宇内吞二周而亡诸侯履至尊而制六合执敲朴以鞭笞天下威振四海南取百粤之地以为桂林象郡百粤之君俛首系颈委命下吏乃使防恬北筑长城而守藩篱却匈奴七百余里胡人不敢南下而牧马士不敢弯弓而报怨于是废先王之道燔百家之言以愚黔首堕名城杀豪俊收天下之兵聚之咸阳销锋鍉铸以为金人十二以弱天下之民然后践华为城因河为池据亿丈之城临不测之谿以为固良将劲弩守要害之处信臣精卒陈利兵而谁何天下已定始皇之心自以为闗中之固金城千里子孙帝王万世之业也始皇旣没余威振于殊俗然而陈涉瓮牗防枢之子氓之人而迁徙之徒也材能不及非有仲弓墨翟之贤陶朱猗顿之富蹑足行伍之间俛起阡陌之中卒疲散之卒转而攻秦斩木为兵揭竿为旗天下云合而响应褁粮而景从山东豪杰遂并起而亡秦族矣】故在徳不在固诚以行【去声】义为阻道徳为塞贤人为兵圣人为守则莫能入如此则中国无狗吠之警而边境无鹿骇狼顾之忧矣夫【音扶】何妄行之有乎【魏武侯浮西河而下中流顾谓呉起曰美哉乎河山之固也此魏国之寳也呉起对曰在徳不在险昔三苗氏左洞庭右彭蠡徳义不修而舜灭之夏桀之居左河济右太华伊阙在其南羊肠在其北修政不仁汤放之殷纣之国左孟门而右太行常山在其北大河经其南修政不徳武王伐之由此观之在徳不在险若君不修徳船中之人尽敌国也武侯曰善左思曰劒阁虽嶛凭之者蹶非所以深根固蔕也洞庭虽濬负之者北非所以爱人治国也诗传曰今有坚甲利兵不足以施敌破虏弓良矢调不足射逺中微与无兵等尔有民不足强用严敌与无民等尔故盘石千里不为有地愚民百万不为有民诗曰维南有箕不可以簸扬维北有斗不可以挹酒浆庄辛曰居不为垣墙人莫能毁伤行不从周衞人莫能暴害此君子之行也】
　　大夫曰古者为国必察土地山陵阻险天时地利然后可以王伯【音霸】故制地城郭饬沟垒【音磊】以御冦固国春秋曰冬浚洙【音朱】修地利也【春秋曰冬浚洙公羊传曰洙者何水也浚之者何深之也曷为深之畏齐也曷为畏齐辞杀子紏也谷梁传曰浚洙者深洙也着力不足也】三军顺天时以实击虚然固于阻险敌于金城楚庄之围宋秦师败崤【音爻】嵚【音钦】岩是也【宋世家曰文公十七年楚以围宋五月不解宋城中急无食华元乃夜私见楚将子反子反告庄王王问城中何如曰析骸而炊易子而食庄王曰诚哉言我军亦有七日粮以信故遂罢兵去公羊传曰秦伯将袭郑百里子与蹇叔子谏曰千里而袭人未有不亡者也秦伯怒曰若尔之年者宰上之木拱矣尔曷知师出百里子与蹇叔子送其子而戒之曰尔即死必于殽之嵚岩是文王之所辟风雨者也吾将尸尔焉子揖师而行百里子与蹇叔子从其子而哭之秦伯怒曰尔曷为哭吾师对曰臣非敢哭君师哭臣之子也髙者郑商也遇之殽矫以郑伯之命而犒师焉或曰往矣或曰反矣然而晋人与姜戎要之殽而撃之匹马只轮无反者也】故曰天时地利羌胡固近于边今不敢取必为四境长患此季孙之所以忧颛臾有勾践之变而为强呉之所悔也
　　文学曰地利不如人和武力不如文徳【闘防谓莫敖曰师克在和不在众商周之不敌君之所闻也成军以出又何济焉孙卿曰夫兵之要在附亲士民而已六马不和造父不能以致逺弓矢不调羿不能以中微士民不亲附汤武不能以战胜由此观之要在于附亲士民而已矣兵略曰驷马不调造父不能以致逺弓矢不调羿不能以必中君臣乖心则孙子不能以应敌呉子曰不和于国不可以出军不和于军不可以出阵不和于阵不可以进战不和于战不可以决胜】周之致逺不以地利以人和也百世不夺非以险以徳也【娄敬曰武王伐纣不期而防孟津上八百诸侯遂灭殷成王即位周公之属傅相焉乃营成周都雒以为此天下中诸侯四方纳贡职道里钧矣有徳则易以王无徳则易以亡凡居此者欲令务以徳致人不欲阻险令后世骄奢以虐民也汜论曰武王克殷欲筑宫于五行之山周公曰不可夫五行之山固塞险阻之地使我徳能覆之则天下纳其贡职者廽也我有暴乱之行则天下之伐我难矣此所以三十六世而不夺也周公可谓能持满矣许慎曰廻迂难也廻或作固固必也周公言我有暴乱之行则天下当来伐我我无为于五行之山使天下来伐我者难也言其依徳不恃险也】呉有三江五湖之难而兼于越楚有汝渊满堂之固而灭于秦秦有陇阺【音低】崤【音肴】塞而亡于诸侯晋有河华【去声】九河而夺于六卿齐有泰山巨海而负于田常桀纣有天下兼有济亳【音薄】秦王以六合困于陈渉非地利不固无术以守之也释迩忧逺犹呉不内定其国而西絶淮山与齐晋争强也越因其罢【音疲】击其虚【蔡泽曰呉王夫差兵无敌于天下勇猛以轻诸侯陵齐晋故遂以杀身亡国】使呉王用申胥修徳无恃极其众则勾践不免为藩臣海崖何谋之敢虑也【呉语解曰申胥楚大夫伍奢之子子胥也名员鲁昭二十年奢诛于楚员奔呉呉子与之申地故曰申胥】大夫曰楚自巫山起方城属巫黔【音钳】中设扞关以距秦秦包商洛崤【音爻】函【音咸】以御诸侯韩阻宜阳伊阙要成臯太行【音杭】以安周郑魏濵洛筑城阻山带河以保晋国赵结飞狐句注孟门以存荆代燕塞碣石絶邪谷绕援辽齐抚阿甄关荣歴倚太山负海河关梁者邦国之固而山川社稷之寳也徐人灭舒春秋谓之取恶【音污】其无备得物之易【音异】也【春秋曰徐人取舒公羊传曰其言取之何易也】故恤来兵仁伤刑君子为国必有不可犯之难【去声】易曰重门击柝以待暴客言备之素修也
  </div>
  <div class="pagination">
   <a href="盐铁论_page4.html">
    上一页
   </a>
   <a href="盐铁论.html">
    1
   </a>
   <a href="盐铁论_page2.html">
    2
   </a>
   <a href="盐铁论_page3.html">
    3
   </a>
   <a href="盐铁论_page4.html">
    4
   </a>
   <span class="current-page">
    5
   </span>
   <a href="盐铁论_page6.html">
    6
   </a>
   <a href="盐铁论_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
