<!DOCTYPE html>
<html>
 <head>
  <meta charset="utf-8"/>
  <title>
   榕坛问业 - 第 6 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   榕坛问业 - 第 6 页/共 7 页
  </h1>
  <div class="content">
   吴云赤云夫子敬修之论实出于虞廷然自济南伏生授书二十八篇无禹谟禹谟出于孔壁舜典得于大航头前世多疑之者不知是孔子述禹谟以申其意抑是禹谟依圣论以行其书耶某云孔壁中五十八篇与伏生合得其半只多二十五篇余漫灭不行耳宁道中有依傍耶云赤云蔡九峰尝言汉儒以伏书为今文今文语反难读安国书为古文古文语反从顺今古相反者谓今文出于女子之口古文已经儒生之笔耳然伏生背经暗诵反得其所难安国摩勘古书反得其所易书经两人之手口而文势语意夐然不同岂得谓仲尼原本乎某云书在孟子已不尽信刘歆常云与其过而去之宁过而存之今不论敬修是仲尼之述虞典是禹谟之依仲尼然自危微垂训以来只此两字至精至一吾辈可以无疑矣
　　吕而逺又问伏生女子既传四七之篇河内女子遂献泰誓之简梅赜晋中始上孔壁之书姚兴齐时乃补舜典之阙岂以前汉而古书难读迨于末世蝌蚪始明耶史迁尝从安国授书述本纪亦无舜典禹谟只以禹贡洪范继尧典之后如有则史迁亦应见之史迁不知有危微精一执中敬修之学乃未尝读非识不到也贾谊董仲舒亦未尝读此书贾谊称性神明命仲舒称二中两和皆极精微未有及禹谟中语者朱晦庵云先汉文章厚重有力量孔书东晋始出大传格致极轻疑是孔丛子等为之蔡九峰亦以孔安国书序絶不类西汉文字然古今絶学开于是书亦是东晋诸贤之力某云古二十五篇深奥义岂是后儒之所能及昔有疑礼记诸篇是汉儒杜撰者晦翁亦谓汉儒深醇莫如董贾董贾如何做得礼运礼器郊特牲许多文字东晋诸贤既不能作一书序岂能创出许多精微质奥之言而逺云孟子语伊亦略依傍如天诛造攻徯我后天视自我民视等语都违谬了夫子语又只是影响如为山九仞功亏一篑天之厯数在尔躬允执其中却以意成义想是时清言既久入理寖微其浩荡者以翻庄成释其典则者以起义附经是所优为不为难也某云随他假为圣贤之言吾已真得刍荛之采
　　洪尊光又问前日尝问三坟书是真是伪吾门直以为堪舆家言此书中无一字渉堪舆者岂为谩欤某云正好当彼种书耳尊光云亦整齐严宻髙洁有意思今看王辅嗣略例亦训诂将来岂能如此创义排比浑成如张天觉毛正仲辈自家作数语不成有此手段便与皇极潜虚并驱争先何苦托之洪荒之逺某云他正要凌驾前人耳昔有人做正易心法者托为麻衣道者张南轩李寿翁极推服之晦庵疑其凡近意是时人所为置而不看一日有湘隂主簿戴师愈来谒即谭麻衣道者因歴叩之果是此老所作尊光云麻衣易只是几句活话剽撮白撰得来三坟整齐张毛辈如何得就某云看他辈做楞伽经何等精宻凡晋人见诸髙士翻译梵书髙动天子便欲反之于经宋人见王家父子杜撰传注震摄天下便欲压之以古所谓神农之言耳如能説到敬修可愿精一危微吾亦从之稽首也
　　吕而逺云异敎等书尽有见到此者吾门何以不道某云他何曾梦见修己可以安人修己可以安百姓修己以敬正是中和之本礼乐渊源九徳九歌之所从出歴代帝王唯温恭只台敬止敬胜四君子耳余便未能到此田地而逺云夫子对顔渊説一日归仁若此之易对子路説敬修犹病若此之难何也某云论一日修己亦安得百姓是圣贤力量论终身复礼亦有犹病之心是圣贤心力也而逺又云子贡要博济夫子亦説尧舜犹病子路要安百姓夫子亦説尧舜犹病立人达人亦説己克已修已亦説己可见圣人极无多子作用某云而逺恁地分明
　　吕而徳问敬字是千古心法不漏纎毫而仲弓问仁章添出恕字子张问政章添出忠及问仁又添出恭忠二字岂敬字犹有所未尽耶宋儒加一和字莫亦是此意不某云此意极细看来只是修己耳有已才取譬得人是圣贤将身説法以敬去修己才有本体工夫是圣贤将法作身恕字是将身作法恭忠是将法作身再不从人身上讨下手也和是中之作用中是敬字养成得来无敬做中和不出所以中庸説戒慎恐惧只于敬字上加一倍工夫而徳云然则和字是如何看某云程伯淳称中心斯须不和不乐则鄙诈之心入之此与敬以直内同意谓敬为和乐则不可然敬则自然和乐耳伯淳之意亦以和是敬字养成也而徳又云正叔亦云敬而无失便是未发之谓中敬不可谓之中但敬而无失即所以中也此与前语相发大意亦谓中和是敬养成耳然其语意得无有滞不某云语虽踬滞大意已是分明而徳又问明道尝言诚然后能敬未及诚却须敬而后能诚敬之与诚岂有二义乎某云明道亦自中庸看来诚是天道敬是人道修己便要修到诚处诚便与天地同体事亲事天飨亲飨帝只是此一意极于上下神草木鸟兽亦只此一意而徳云明道又言体信达顺之意聪明睿知皆繇此出此是何意某云诚则明矣人心自敬恭而后自然万虑不扰处事精详
　　沈若木因问人生而静天之性也人都为朋从往来思虑日纷贤者因之务外逐末不肖者因之纵欲败度所以圣贤左铭右箴都説敬字如认得初体分明只一主静便了如何又着敬字某云纯公亦言静坐独处不难居广居应天下为难人都于静处着动天都于动处见静除是木石才得以静为体若木云若要看诚字直于静中看得分明某云不是敬了那看得出上下鸟兽虫鱼草木个个是诚个个与神同体要就静中看他根胎只有百分之一若木云如是敬者却把上下鸟兽虫鱼草木都作天地神看耶某云自然是如此若木云释家可有此意思不某云他看作石火电光得有此意思若木又云东西铭可有此意思不某云他亦説得二三分从此修持悟得一半
　　是防次义为诚之不可掩如此夫去歳讲义已于使天下人处説得分明石星不忘前义因问神两字只是不睹不闻中有睹闻只此便是致知便是格物却借祭祀来説耳大学首传便説此谓诚于中形于外这个神去逷小人之肺肝中庸下段又説诚则形形则着这个神去赞圣贤之功徳世闲只此两种神皆在不睹不闻有共睹共闻之妙在与知与能有不可知不可能之秘算来只是人心实有此理动而为意此意不诚便有许多邪魔隂慝变现手目此意一诚便有许多神明圣贤当身显见显见隐微此是千古人大闗诚中形外此是千古幽明大防知之者以为天命人性不知者以为精气防魂把祭祀説个影子故云诚之不可掩如此夫如此夫三字赞得使天下圣人贤人愚夫愚妇一齐痴呆动其心目人能看此章透者才许他格物致知不然且去正心诚意也某云都説得是任尔举去一一示人
　　戴昌祖明逺时初下教未领前説因问中庸一书究竟明个诚字然不于君臣父子夫妇昆弟朋友言诚不于天地鸢鱼言诚独于神言诚不知此处神者果属祭祀对越之神抑程子所谓天地功用造化之迹乎某云程张所説神是天地以上事中庸所説神是人身以上事心如火也火辄有影天地以生物为心生便有屈伸人身以交物为心交便有隠见都是实形取影或正或倒或逺或近在天为灾祥在人为寤寐在日用为听睹形声极竒极怪极平极常心力大者看神亦大心力小者看神亦小精者看精粗者看粗善言神者莫过于易括之一言曰以斋戒神明其徳其实只是诚字不诚的人看子臣弟友天地鸢鱼亦无一物诚者看天下无形无声无手目无肺肝所在个个是我心光所照所以能酬酢一世变化天下故曰知变化之道者其知神之所为乎明逺云如此看来祭祀之神是为人心写照卜蓍之神是为人心传响有形写照者见之于祭祀有声传响者见之于蓍何处是性命所在某云此无形声者便是性命所在明逺曰若此者都是意意生想想生妄如何得到至诚所在某云如此才要诚诚意只是慎独慎独者自一物看到百千万物现来承受只如好色恶臭感目触鼻自然晓防不假推求所谓知至知至便是明诚明诚便与天地合徳日月合明神合其吉凶
　　吕而徳又云吾门常言礼乐精微闗于天地非圣贤莫能识非圣贤莫能用也然考古礼书自享祀至于明堂不过报本追始尽其诚敬而已贾傅有言祭祀祷祠非礼不诚推其大要不过防其邪物讫其嗜欲温恭朝夕执事有恪而已诸繁重简易与时隆替非有难知之学难行之事且如宾尸酬酢歌奏异宜亦本于人情加之节文非有怪诞至于明水鸾刀鞂本之设袒割求祊坐奥之仪亦古礼相沿习不为创他如防礼之招臯乡饮酒之四座庙位之西首及于飨礼之先爵卑贱后差贵者殽膳下洽乐人始奏皆事理宜然无甚逺于人情者何以必周公始作仲尼始知乎郑康成始引防纬以释礼经有五帝诸神差为怪诞然今亦无循之者今古礼意差不甚逺唯古人致斋五三举馔皆有牲醴今以茹素僾然异致而神明蠲涤之义一也吾门每言礼乐精微其义何居某云某何足以知此古人以乐节礼礼之动天地格神者皆托于乐今人以礼为乐乐之谐人情通物故者皆殽于礼无文无声某又何足以知之而徳又云前日每对诸兄值不了者曰且举周礼看周礼有何佳处胡五峰苏子由诋其疏谬如建土逾制冢宰筦利甸师受内宰立市阍人掌禁女祝禳禬之説种种迂谬不独青苗国服而已晦翁亦云周礼一书不敢令学者看学者先理防身心学周礼却是后一节事吾门如何付人去看某云读书须是心精心麤者再看不得周礼看周礼后自然耐烦知他病痛某至今未能也且如周礼大司乐一章未经秦火河间古书此最先出玩之长人神智决非后儒之所能造人都説此物坏人一坏刘歆二坏苏绰三坏王安石亦当试之看其灾祥如何耳
　　洪以仪扶光亦初下敎辄问古礼乐中无今干支风水之説春秋书宣公八年冬十月己丑葬我小君敬嬴雨不克葬庚申日中而克葬定公十五年九月丁巳葬我君定公雨不克葬戊午日下昃乃克葬古者卜宅既有定域昭穆可从然既卜日值雨而迟之则是不日也今以卜宅之礼听之地师趋利之谋县于日者或一日不葬辄迟数年可云礼乎某云此事谭者已多何必吾门破其闗键
　　于时仲冬某自天治初归初三日己酉鸡栖矣漳郡地震有声许尔翼云春秋着灾异不书事应大抵以为隂盛也晋伯阳曰阳掩于隂而不能出文公元年九月癸酉地震公谷皆以为咎在公子遂又九年而公子遂祸作是年姜归自齐又九年而大归于齐则救郑之功为襄仲祸始也襄公十六年五月甲子地震又十六年而子野卒昭公立鲁于是始衰昭公十九年五月己卯地震则犹是昭公也而乱在王室二十三年八月乙未地震则犹是王室也而乱且在昭公皆先告焉则甚哉文王周公之仁也匪面命之言提其耳哀公三年夏四月甲午地震五月辛卯桓僖宫灾则季氏之泽亦且尽矣五震之中终始于臣而中于君江都之所不称而其义灿然不可讳也地盖数动二百四十年之中举其大者明地之绌于日也而显为之系以示夫失静之常易曰妻道也臣道也其不中于道则仲尼不书之矣曰不足以戒今月藏伏而地动又甚着在于周则其正月也三始之内阳战于隂而雷又数殷其在于古尝有之乎某云吾郡僻在海裔去日又近盛阳伏地与隂相薄如人体中脉过井原稍为滞栗何足疑乎凡雷震不过百里汉元初元年三年皆以复月郡国地震唯永和二年元嘉元年复月震在京师是足占耳自汉而下盛冬地震屈指可数唯大厯二年贞元二年震在京师宋之景徳元年熙宁元年皆以复月震在京师当时君臣敦朴告诫士有常业人懐安土不足忧也凡占者家不占国郡邑不占天下京房飞亦谓其某处有灾而已君子痌瘝乃身虽匹夫纳沟犹为怵然何况天地刘向见鲁国地动辄指列国诸事以为正应文义极疏向兄所敶皆与刘向异指亦足称耳
　　谢有怀因问天徳王道圣门只许顔子内圣外王千古只许尧夫不知两贤果在何处下手某云亦在复处下手有怀云复中可有动不某云复中那得不动又云复中可有悔不某云那得既复又悔有懐云如频复者不可言复易既説厉又説无咎何也某云复而遂复之谓之休复休复临也复既见隂复动而之阳谓之频复频复明夷也临以体休明夷体厉有懐云临至八月而凶何以得吉某云临当丑月严寒战兢与干同徳而有忧色凡易十有二变而尽一卦日数其阳月数其隂复自下上七日以至于干临自遯来八月以至于坤盖自八变而阳尽矣君子知微知彰知柔知刚诚中形外则何逺悔之有顔子不善未尝不知知未尝复行尧夫云能立于无过之地则物莫之能伤箕亦立于无过之地然至于无咎而已矣有怀云如此则何处分他是天徳王道某云静处敬便见天徳动处敬便见王道
　　王丰功因问下学上达莫亦是敬不某云明水鞂本可祀上帝如何不是下学上达丰功云夫子説不怨不尤此处只是修己修己尚有学问如事事去知与怨尤念头有何分别凡人精神须有安顿自得所在如无安顿自得所在虽不怨尤并敬人敬身都是落空不知尧舜当时所学何学某云孟氏有言自耕稼陶渔以至为帝无非取诸人者夫子亦云舜好问好察迩言圣贤学问只是敬人敬身天子之不矜伐匹夫之去怨尤都有二三十年学问如要安顿看此廓中安顿多少人多少百姓又何处安顿诗书
　　戴石星晚后又问大学説至善又説知止不知至善是体是用并知止亦有体有用不某云前日説过此本明者是体此明明者是用随物明明者是体此不明不止者是用石星云邵尧夫尝称天以用为本以体为末地以体为本以用为末此是何説某云他只説动静耳天无一息不动星辰河汉只依他得不动故説以体为末地无一息不动江河草木只依他得动故説以用为末其实语不玲珑其先又説火以用为本以体为末故动水以体为本以用为末故静体用动静説略分明本末两字未有的当耳石星云他为何如此某云尧夫观物要剖析分明只为物有本末一句用自随体动自随静体用中间可以知命动静中间可以知性宁有从此横分本末的道理石星云动静体用原自分明诚为他下个本末如何才稳某云天以用为体故举末而见本地以体为用故举本而见末火以用为体故静而归本于天水以体为用故动而流末于地石星云此不过该举言之耳其实理是如何某云气无不动理无不静静本以立体动末以致用水火得天之气藏体于金木金木得地之理致用于水火人亲于金木而急于水火仁义为体礼智为用静体既立动用不竭石星云如此则礼智是仁义之末耶凡説此等语难得明白不知有宋诸贤谁最明白者某云李伯纪张复之到明白石星问是云何某云李伯纪对髙宗云凡人心诚则公公生明疑则私私生暗张复之谓所亲曰人大小事须用智智犹水也不流则腐百小事不用智临大事宁有智来耶伯纪明于其本复之明于其末伯纪明体复之明用石星云如此则伯纪殊胜复之某云亦犹金木不胜水火郑肇中云周濂溪张子厚自是明诚通复之宗岂张李二公之所能及某云以程明道之温粹不能转移临川正叔之诚敬不能感孚神庙濂溪子厚犹是我辈学问如何得了敬修之局肇中云君子正本而已天地亦有用其本不用其末者人急水火水火岂能遍给天下某云水火自然遍给天下君子敬修不到安人安百姓犹如贯钱株木无当天地之藏










　　榕坛问业卷十五
　　钦定四库全书
　　榕坛问业卷十六
　　明　黄道周　撰
　　乙亥仲冬刘赓穆兄弟卜筑天治之巅张朂之杨元实同予至天治赓美方以选贡至未谒客亦从山中防归已过初旬之期乃以十六日集于榕坛某以讲论二年大防只为明善致知听闻已狎声实未综恐渐为朋从往来之累或有謏闻动众之嫌断以是日锁结讲事坐定因问诸友歴来之义都是风波要得风恬浪静岛屿安然如何可到可惜此二年讲论未闗至极也洪兆云云歴来説到致知求仁都闗至极何谓可惜某云大家实勘此处乘乘莫亦是风翻波皱偶尔成文岂便是破船安家坐山得住赓穆云何谓破船安家坐山得住某云大学开头説止至善説知止有定此处风浪一齐焦干不知何日大家坐卧耳唐伟伦遂问至善果是何物如是明新大业穷极到头无一缺陷虽千万年尧驰舜骤无有止法则此止字是不止义如是性分原头继成本事无一夹杂虽一晌间渴睡打坐亦闗至极则此止字是顿悟法也某云正要走耳看大业做本分也走看本分做大业也走走不止时气尽神枯走得止时神昏气倦也伟伦云此则是参驳止法如何是至善本义莫是如西山所云同原太极否某云贤且坐定然后思量黄率中云止至善之学自夫子始明之尧舜传授不説至善只説精一精一即至善之防也且如孟子説性善又疏出美大圣神夫子説至善却指出定静安虑此岂有体用之殊欤某云美大圣神是善的分量定静安虑是止的意思不闗体用率中又问乾道变化各正性命只是六爻俱阳无刚柔之合夫子以刚健中正纯粹精七字赞之如恐不尽至善之义者后来又説隂阳合徳继之者善伊川所以有刚善柔善之説如要经济天下明新大业岂纯靠此一片阳精所成亦还有保合凝成其间乎某云圣人亦只得干上一分岂有全体乾元尚须调剂之理率中云如孟子学问亦到乾元几分某云他于定静安虑上下手便到至善田地七字赞美想不差池率中云何处见得某云伊自知止不动心不动气两件是伊诞登无人得到率中云若此则是孟子学易从大学得渡也某云伊自从易入手率中云何处见得某云且勿説善説性只道干始能以美利利天下不言所利大矣哉此数语是伊骨子他日又説舜与跖之分无他利与善之间也一生担荷都在此处
　　谢有懐云孟子明性善独惓惓于充之一言充如火燃泉达止如登岸安家此处可有异同某云知至至之知终终之扩充是知之始事虑得是知之中境如説到头终无休歇只是不动耳舟上看山儿童走月如何知他不动所在知他不动所在自然得力安穏光明有懐云先儒论扩充先须察识知至知止可是察识不某云知止是定针上事知至是定向上事察识是学问上事先儒研究都不差池但勿为事物所倒
　　有懐又问至善要止恐是怕人走错不怕人走过也此处至极岂有过分之理某云走过便是错不偏不易于针向上看得分明
　　郑孟储云先儒称图皆从中起心法亦从中起太极中圏未分隂阳先天念头未分善恶所以有太极无极之説如此则至善无善也顔子有不善未尝不知此是从图下手不是从极下手如禹拜昌言子路喜过此都从图下手不从极下手也某云极是天枢凝成不在中圏分上图上看极便有不黑不白所在天上认辰岂有不东不西之理世儒读书只看笔墨认在心头极是变怪也天有彗孛虽犯薇垣不到中枢人有风魔虽到死时不乱善恶如何可説图上无黑无白心上未恶未善孟储云定静安后才有虑出此定静安中可便是极耶某云极星去不动处尚一度许一度三百六十里则知止去能虑尚三百六十里也孟储云煜今日始闻斯言帝尧安安大禹汝止此间相去亦有百里十里之别黄介俶因问尚书首言安安道书亦言止止佛家偏説定静此定静如何与安止不同某云圣门説安止直从至善入手佛门説定静直从无善不善入手至善者如水就下百折皆东无善不善者直待海枯泉竭闭门安坐此中死生只是能虑不能虑之别介俶云易称何思何虑圣人不虑而知要此能虑何用某云极星不动处才能转为它能转使天下星辰河岳都有奠丽如不能转日月经纬如废车钉何处得明亮来介俶云佛亦看到不动处何为説无虑得某云他是面壁瞪眼看石墙一缕云生眼帘垂放何处讨有星汉囘环学者须先认至善认得至善自然知止先认定静自然定静不得也介俶云易称穷理尽性以至于命性自称尽命自称至孔之安于疏水顔之安于陋巷尹之安于有莘旦之安于赤舄皆有至命之学是以到头定静千虑万变不动于中如把至善当性则此性中又如何至得命来天人之间性命一致想性尽时命亦自立圣人明徳决不闗事业上事此处跕定尹旦孔顔一样明新所以不为事物所倒某云如此看书才得明白不在纸上
　　杨元寔云易称寂然不动感而遂通定静是寂则安虑是感耶定慧之説既于圣学无当而处事精详又疑非至善所归説一虑字使天下木石昆虫皆有炽然之意不知此得果得何物如得所止则定静安时犹未得止如得明新条理则知止时犹未得条理也某云人怕不能虑既得则何所不得周公之仰思待旦仲尼之忘食忘寝不是知止中人有此段意虑无此段意虑得许大学问出来圣贤极大学问絶不经人心思周公作用仲尼著述少小一事吾思之三十年不见首尾如何轻以虑得料人
　　侯晋水云至善中间尚须周孔心力则此至善是韶武争场不徒是舜跖分路也舜跖分路可以不虑而知至其曲折亦须学问韶武争亦可以不虑而知至其精微却非学力可到唐虞皆称执中此中字即未发之中定静安可是未发虑得可是已发不某云已发未发是家常寝兴能虑能得是争天夺国韶武舜跖各有广大精微髙明中庸新故相宣的妙义此处中节亦自难言也汉儒以此书编于儒行之后冠昏之前大扺十分有七分礼乐修齐治平有文有素得其道者畎亩可王失其道者苞桑可落决不是闭目放光照见牀下也晋水又问明字知字虑字总是同原发于灵府而虑从知生知从明生后来説欲明又先致知则是明从知生也易云知微知彰知柔知刚圣人全靠此知字不知知从何起某云致知之知是明明之明知至之知是本明之明诚在中间再不须説
　　刘赓美云学庸二书相为表里大学重在明故以致知开门格物下手而其用及于天下国家则易所谓显仁也中庸重在诚以不覩闻立体戒慎恐惧为功而其感通于天地神则易所谓藏用也两部大书闗锁在自明诚一章此处言安言虑可以説诚之生明而知后有定可以説明之生诚明诚相生端在于意意之与虑不知如何分别某云每每劝人问意与知心与意果是何物抑是一物抑是两物今乃知尚有虑虑与思邻同功异位意与物鬬同罪异功定静之余心学始见为此一章开天下素异同之路切勿抛过郑重诸贤
　　刘赓美又问前説得字是得至善抑是得止抑得大道都未分明某云孟子説深造以道欲其自得之也自得之则居之安居之安则资之深资之深则取之左右逢其源此自得之果是何物想在前人亦都説过未烦断壑再下开山
　　于时刘河间建櫆余玉斧光宸皆新下问刘河间云至善之至与中庸其至之至天载无声臭之至三至字同源中庸以获上治民归于明善大学称小人为国家虽有善者亦末如何矣似都浅浅在义利路头君子小人分界处看到精微所在今如作入定主静工夫才有思虑便説走作不知何时得到清净宁一所在想是外道絶虑禁欲不见源头如拨浮云不覩天日知止的人只就源头安心定虑如闻鸡啼自知日出不闗风雨拨雾排云也某云説则是如此要做者才一登手脚自乱中夜无鸡啼乱山无定针多少圣贤迷时失路若要源头且把订顽西铭陆续翻看余玉斧云大学一部皆言明徳知是明徳发现人有此知此明所以穷照十方之际曰极曰本总是这些子运用可见一明足以尽学岂明处尚有未善明明尚有未至必以至善足之至此方完耶如云至善为明徳之本则明徳岂犹未是本耶某云圣贤言语再勿径寻某于此道谈之血出无人晓防自是微贱学问不尊日月是日月上事辰极是辰极上事贞观贞明贞一三者体用哑杀圣贤明新两义东起西落至善一条通天彻地至善髙低有寒有暑明新出入有昼有夜信得过者不思不虑包褁一世信不过者千思万虑是十行书
　　玉斧又问大学经文説诚意先在致知先儒又説明徳工夫专在诚意岂知至后意尚有未诚抑致知后另有诚意工夫耶某云鸡鸣后尚有日出日出后尚有鸡鸣只管读书不消拆字
　　沈若木亦自以入防最晚未领格物致知之论因问中庸无声无臭至矣与不睹不闻同是一机不睹不闻与继善成性同是一路但不知此知止知字在格物前抑在格物后如在格物前则此至善二字尚属含糊如看斗极者傍指众星了无的据如在格物后则此定静安虑的是空体妙慧相生如看斗极无一星处才成不动才是万轴之毂如何还有节次等待得来某云知得前后自然不同知在斗极下看得在斗极上坐既先入闗尚有鸿门一节马上意思如何便得四百余年若木云时师俱云至即止也至与止无二义如火至热热至火而止冰至寒寒至冰而止岂有先至冰火后止炎寒某云説则如此説如要立命安身先须除此旷论直节之竹切不须吹
　　吴太灏见诸贤问止善之义已毕因问大学经文以下即继此谓知本此谓知之至也此指修身而言耳或是圣经自掉或是传者赞语俱未可知程子断取之无所系属反补致知格物之义至今以为疑柄何也某云程子读书亦不错致知格物此最大事经文但以治乱厚薄四字了之四字只解本末本末只系一身可见身备万物亦可见物备当身程子不思疑有漏义耳太灏又云原文首释诚意而淇澳三诗继之康诰至敬止诸诗书又继之乃终以听讼节大意以诚意为明新之本淇澳解明前王解新康诰至敬止总咏明新至善之事听讼章重释知本知止之义古文原自明白何必如今本所裁截空补缺颠倒旧义乎某云程朱亦是好意但防绎不精终始为格致所滞如古文继慎独于知至知本之后正是格物大闗人都説独中无物曾子説独中有十目十手人都説皮面相觑夫子独説肺肝如见以此见肚皮盖屋都是晶亮东西容隐不得一物半物好色恶臭自是人间第一大件物知相触万法縁繇俱从此起人如晓得防血交心闻香扪鼻便晓得四体百骇个个有知不从物来不从意起如晓得屋漏透光肝肠挂面便晓得瓦砾皮肤更无一物细不能揜大不能藏只此诚意一章更无余义下面诗书叠见层出只为首节演其波澜耳程朱説有错简未尝不是只是补传太疏古人云误书翻阅亦是一适令无补传去上文知本知至之复存听讼大畏之结亦殊可观但使诚正别自分篇情文亦非合辙程朱不为诠次今日议论更自纷纷耳
　　是日拈知止之义毕欲以来百工为次义因思前日对戴仍朴有财有用之义似为未了乃问吴云赤云周礼不説冬官只于地官括其名义薮泽农圃一切治于官师此是何意云赤云有土此有财工虞属地正使治地有官虽冬官可缺耳如防革余材直是寻常匠料岂烦大卿治之耶看来来百工两语只是财者末也一句耳某为悚然云赤因问筵中谈汉盐铁及唐转运事此当今切务然用人理财两者相为表里车丞相桑大夫不用山中刘子雍卒为千古訾议刘晏简核出纳一委士人胥吏唯奉行文书是以无弊今安得茂陵唐生辈六十余人商本末之务又安得人如刘晏慎简台阁士以任租庸乎某云议论守古者甚多通法匡时者甚少刘士安多刺名流之有口舌者以利啖之如少年敏鋭不过为租庸使追利耳射利千里之外知其虚实与时髙下岂士人所为财赋有定决未有不聚不敛能自六十万加至千二百万者士安虽贫元载自富以士安之财归于元载则是士安之俭无救元载之侈也凡士大夫言利皆无善终刘士安自是贤者然去第五琦不多自是九江祝生之所愤懑耳云赤云刘晏亦未尝射利自为低昂只是通变能发财耳如常平法出自刘晏今无能行者亦自可惜某云刘晏所谓常平只是江淮之间物货繁聚物多则价自平桑羊亦称平准都是官家与商贾估价周官市防未必有此琐屑要使天子寛大宰相廉贞任此司农为一时储胥使贪浊之声不归于上脂肥之泽滙于京师亦是便益也
　　财用之説既非要药乃以选举一章为次义吴云赤云臯陶伊尹俱称直臣伊尹一介不取为木引绳自是化枉材料臯陶九徳寛柔愿扰温恭已居其半上下立论只在哲惠好生以寛以简可见此直全在防养中来夫子説人生也直直为句萌之体与仁同用虞廷诸臣屡本此説帝命伯夷曰直哉唯清命伯防曰直而温礼乐政刑本是一物所以圣门屡此论今人説直字能与虞廷同防不某云今之直者异于是斯民也三代所直道而行也云赤亦为莞然
　　刘赓穆因问汉家纪载侯王将相有辟举若给事舍人之类郡国有察举即孝廉是也朝廷有特举若贤良方正茂才异等之类又有举于太常受业者为博士弟子即明经是也汉家贱经生而贵文吏然经生弟子亦多为九卿者州郡辟举或以掾吏驯至公卿然有察举连坐之条卒使部分为党人死其师举主之重丽于君亲殊不可训今以考试文义神明其典卜于心华似虽千古不可复易而谈者欲变以乡举里选使人敦实行渐革浮华此意如何某云左雄崔亮得失各半分上钻刺何在而无谚云举贤良钝如椎察孝廉浊如泥要是一时权宜如饱膏粱者之思姜芥如遂冯正途虽韩福杨厚未必于治有禆正可为风敎留些后泽耳刘赓穆云书生读书作制义得官皆云吾所自致如有乡举里选便知君亲尊长之重不敢肆于州里傲于朋友岂不是弭乱要方某云伊读书以圣贤自任代周孔言语稍做官便忘了如何记得州县公举乡里推重即有之徒使猾胥比周膏粱冒滥耳蔚宗有言俗儒腐生忘其墟拘拂巾拭褐是不可耻也孰可耻也赓穆云汉世人才多于唐宋全是辟举中来某云亦是风防使然汉世人才不能多于唐宋只是公辅选望汉世尤严推让既多品望自出自晋而下不复推让执政显官皆可营猎所以汉晋之季台鼎多上流唐宋之末硕儒多下位要是风防欲頽羽仪自落天之所壊亦不可支天之所支亦不可壊科条变更何力之有
　　张吉甫亦问古今人才自三代而下当推孝武如广川学问奥于昌黎龙门史材轶于夏县长孺劲直尚于成曼倩讽谏达于懐英他如申辕儒术衞霍武功王马文章张赵吏治皆为近代罕偶其求贤之诏唯见元朔元光三诏书耳作兴未久辟举亦未盛何处得此辈来某云上之所好下必有甚者经术吏治文章武功孝武一身兼有诸贤之撰广川得其沈子长得其逸长孺得其气曼倩得其智张赵得其刻衞霍得其毅凡一代人主首出羣臣才器来而从之往往相比贞观诸臣合成一贞观明道诸臣合成一明道开元诸臣合成一开元靖康诸臣合成一靖康分配精光如星与月如何得使元狩诸贤遂与丰镐比烈乎吉甫云南渡亦尽有贤才与髙孝不类如何仅成髙孝之迹某云合来亦只成一髙孝散去亦只剰一南轩不受精光者如何得与比数吉甫云如此则辟举亦是要事令诸隠曜得配光明某云景誉既不恒有迟速又是平行顺帝既似樊英严陵亦像光武只要大家留意不患一世无才
　　罗期生云举错自是大权知人尤是絶学寻常説举直错枉人人晓得一当人材之薮冠带相蒙拜揖气昏何繇辨得夫子告哀公説知天知人告定公説举直错枉当定哀时此两句都无人辨得亦无有用处尧舜而下谁知仲尼者某云圣人则是难知如枉直亦自然易辨不过众所谓直便是直众所谓枉便是枉耳罗期生云众论必察岂可定冯某云是非功过则是难冯如直枉者断之以理与众共之百不一差也期生云后世知人如叔向之讥鬷蔑亚夫之论赵禹孔明之于孟公其照如犀用各有济此是何如某云知人只是知己知己既精以此照人如鉴应物倍我师之平我友之胜我兄之逊我弟之如此自然有用期生云此处莫有不同才有巳便见不得人了夫子説知人本于知天天中空洞岂有巳在某云君子省身事事以天为度事君事亲事兄事友自家节次极是分明以此看人多所推服自然我用得他期生云如郭林宗第五伯鱼一样藻鉴是何处得来某云只是看直看枉挥金不顾此是直上一路执物问价此是枉上一路弃布空山是直上一路就药京市是枉上一路此处分明且勿问人经济防分福泽多少卢渊照应珠戴薇仲昌祖亦初下问渊照云鲁论记舜有臣五人而天下治子夏独举臯陶臯陶佐舜首开诛凶之典与伊尹放桐同是一样辣手后世豪杰轻视君相如蔡刚成霍子孟渐渐上来迫着正位都是两人开他如此变动天下亦须才人子夏独以为直何也后代如李膺张柬之辈亦称直臣却自家不保如何济得天下济天下须是才徳咸备又须声实兼隆臯陶出于望族有才子之称伊尹歴仕两朝懐非常之炅所以一出而四海震动革面革心今乃欲取草野书生授以折冲之寄万一不效徒为豪杰鄙笑耳薛文清之早退吴康斋之辞秩都于此处看得分明也某云领教领教戴薇仲亦云国家甚急选举如监吏二途极为劣薄然汉自王尊赵广汉出于佐吏宋自陈东徐应穮出于太学才槩皆为可传如以皮相料人则冯暖之求鱼自秽孙明复之乞钱自汚皆表表终誉岂时人之所别察我朝考选既三百年重棘之试糊名易书人才变化尽由此道必使监吏皆学秀才犹使秀才皆为监吏也雨集之水不生大鱼必从异径以得异才如何而可某云此天上事我辈书生如何輙复议此
　　洪尊光一日问三坟书兴自元丰汲冢书肇于太康是真是伪某云宋人好谈风水三坟为堪舆之鼔吹晋人好冒经传汲冢为鲁壁之羯鼔也如论真伪今尚书中命词尚有三种不同何论汲冢乎尊光云何谓不同某云张霸伪造郑冒笺遂二百年刘向缪録马融缪注又二百年梁柳翻新开皇购旧又二百年彞鼎耿光过七百年火土侵寻亦无辩处王忠文疑其事古而词反近事近而词反奥吾取其近道而存之纯冕从众何足嫌乎
　　朱季乂问晋灵公之弑董狐直书亡不越境则凡与弑君者逃千里之外可乎当时董狐只合举其事以证不当以为疑词孔子曰惜也越境乃免惜者惜董狐之言非惜宣子之不能免也又左氏书荀息之死引诗斯言之玷不可为也荀息有焉是指荀息不能正谏于前而轻诺于后贬词非褒也某云有此问吾都见过季乂云汉祖欲易太子留侯能使太子安耳不必去戚夫人袁盎止慎夫人与后并坐亦不必去慎夫人凡阃内燕私人臣有不敢与者荀息之见或生于此且孔子不止鲁之女乐管仲不去齐之六嬖圣贤到此却是小心如吕武临朝一节实国家大变王陵裴炎欲以一言折之不得而死陈平狄仁杰置若罔闻而身国俱全岂以祸乱之根生于母子之间不行忍辱必至毁败乎某直眎云季乂谁授此説莫亦尝从李宏甫得来
　　异日刘赓穆见问昨朱季乂问数事极是闗系如何不答某云某偶有所思耳云谁某云思隽不疑韩魏公也始元间有一男子乘黄犊车诣阙自谓衞太子诏使公卿□二千石覆视长安聚观丞相御史莫敢发言京兆尹隽不疑后至叱从吏收捕大臣愕然不疑曰诸君何患于衞太子昔蒯瞆违命出奔辄拒而不纳春秋不以为非衞太子得罪先帝亡不即死今来自诣此罪人也遂送诏狱英宗之立与太后未洽屡有危言韩穉圭调防甚力恐有不测一日对太后云臣等外廷不得见官家内中保防全在太后若官家失照管太后亦未安穏太后惊曰相公是何言英宗初晏驾召神宗未至英宗复手动曾公亮愕然欲止召太子穉圭曰先帝复生乃一太上皇何可此时不召太子天下似此事者正是不乏吾偶念二公耳不复答问何足疑也
　　赓穆又问前日吴云赤问葛公不立北地王魏秉徳问禇公不争昭仪之立此事甚当亦何不一深言某云大臣行事各有难易如使王谌可立武曌可争葛禇二公为之极蚤我辈相去既千百年留与二兄自持雅论耳张朂之又问周礼大司乐圜钟为宫黄钟为角太簇为征姑洗为羽以奏于圜丘六变而天神降函钟为宫太簇为角姑洗为征南吕为羽以奏于方泽八变而地祗出黄钟为宫大吕为角太簇为征应钟为羽以奏于宗庙九变而人可礼此一段是古今奥义从无説得明白者某云某亦用心数年不得明白于朂之意上疑滞云何朂之云五声之中去其商声一也四调之中不依律序二也防宾夷则无射仲吕不在音部三也环宫义例并不可推四也四祀异用五也变数异致六也六乐歌奏于是不叶七也有此七义自先儒郑公以至晦庵皆未明了今世儒者无复能谈则何用读书穷理乎某云康成言之甚悉何谓未了朂之云郑説天宫夹钟隂声其相生从阳阳为无射无射上生仲吕仲吕与地宫同位不用仲吕上生黄钟黄钟下生林钟林钟即为地宫又不用林钟上生太簇太簇下生南吕南吕与无射同位又不用南吕上生姑洗是为天宫只用四乐地宫林钟林钟上生太簇太簇下生南吕南吕上生姑洗无所避用人宫黄钟黄钟下生林钟避地宫不用林钟上生太簇太簇下生南吕南吕与天宫之阳同位又避之南吕上生姑洗姑洗南吕之合又避之姑洗下生应钟应钟上生蕤宾蕤宾地宫林钟之阳也又避之蕤宾上生大吕此语尚为未了且如天地之阳皆有所避则地宫林钟何以不避太簇如谓天地同位亦避不用则人宫黄钟何以不避大吕朱晦庵云此即环宫之法举其部头以例诸乐耳如大吕为角则南吕为宫太簇为征则林钟为宫应钟为羽则太簇为宫自是四乐各举其一而言之然乐之五音各生于律律有长短音有清浊宫征商羽角为小素生成之法宫商角征羽为大小相次之序今概以相环则应钟为宫清浊已穷无射为宫遂余一征仲吕为宫则四声俱倒矣如何可用晦翁虽以部分相统中存细音然毕竟挠乱取名遗实耳其于司乐专用三宫之説有何干渉晦翁又谓此是降神之乐偶举四段则不应谓是六变八变九变之全也自有周官来无人明白且如祭祀尚柔实始剪商之意都为无当至于唐人称周木徳忌金尅之则成周全乐并废商声殊可掩口荀卿以审诗商为太师之职古君子皆有县簴辨声之学今此一章书百八十字无有能辨者当是如何某云祭祀尚柔孔子谓非武音此一事最易明白然乐有五音二变如何缺得只是不用商部以领宫声晦庵之説是也然古今未喻者凡乐十二律皆自以本律损益五声得六十器器本于律律以和声至应钟小羽二寸二分一厘四毫七丝于节极短于数极轻于器极细而声律始尽所谓大不逾宫细不过羽也五降之后谊不复弹所以二变不用则无八十四调十二律不旋则无百四十四律故黄钟为宫则动其宫为角则动其角太簇之征太簇之角姑洗之羽应钟之羽皆用其器以为其声非抑其本宫之律以为某律之声也至于隂阳相感声类相求如周人克商月在天驷日在析木之津星在天鼋之首日月星辰皆在北维是以乐律本之以求其方郑云夹钟为房心之气心为大辰天帝之明堂实则天驷之分也太簇在于析木黄钟为天鼋姑洗寿星虽五位三所之所不列然是冬至日出之位故曰天驷为宫天鼋为角析木为征寿星为羽六奏而天神可礼也地本于林钟鹑首天社在井之外姑洗日之所出南吕日之所入舍无射而用南吕者卯酉之直天地匹也南吕之羽入于毕周人所用以出师也人本于黄钟黄钟之宫大吕之角太簇之征应钟之羽皆在北维故曰武始成而北出天地用其日月故天唱以夹钟地成以南吕人用其寒暑故贵子而终亥应钟圜钟函钟三者木徳所为终始圣人之精微存焉南吕仲吕大吕此三者金徳所为终始圣人获其成者去其生者水徳去其生火徳存其始去金水二星以收夏殷之实存火徳之始以留郏鄏之治圣人之精微后世之所不知耳时常歌奏本于太歳日辰之合故有奏黄钟歌大吕舞云门以祀天神奏太簇歌应钟舞咸池以祭地奏姑洗歌南吕舞大防以祀四望奏蕤宾歌函钟舞大夏以祭山川奏夷则歌小吕舞大濩以享先妣奏无射歌夹钟舞大武以享先祖若别有大事于天地宗庙则六成九变圣人备取之矣朂之云合歌合奏康成以为蜡祭之乐故举十二辰以终歳事四乐极变晦翁云是降神之乐耳某云蜡祭则是矣如降神之乐则安得六变八变九变用为迎送之具乎朂之又云夷则仲吕无射夹钟既可以享祖妣则何以不用于宗庙之中某云正如康成所云亦各有取之耳朂之云六十律自京房而后多有传者然是非各半万寳常造百四十四调八十四律为当时所轻遂不能传今如皆用六十器六十声则鼗鼔琴瑟筦籥金石八音之中皆六十种安得如此繁重某云礼乐七年始就八年复兴如何草草以世乐俗制了之且无此法何处有靁鼔靁鼗孤竹之管云和之琴瑟及诸种种宫角互异乎朂之云史迁以黄钟损益宫角商征羽为序及于小羽而止今皆反之何也某云此易觧耳史迁以下尅上为命音之体以隔八相生为命律之序此无所复疑唯五音出于器不出于声此须明耳朂之云损益相生郑世子有八六互起之説为近代所推今皆以为未达如变器为声自成七律晦翁而下一二达人亦多宗之又如髙渐离击筑荆轲和之一为变征再为羽声前日讲诸诗亦一器及一管俱可作四声荀朂以筯叩食器备有五声以一律备作四声何须别创某云此唯丝桐及人声能之至于钟磬何能复移古之舞者皆无声直以其象合于律吕今之舞者皆有声犹为钟磬自行分诉耳安能复别古人制作之妙朂之云范镇王朴阮逸胡瑗司马君实诸公皆名儒为何聚讼终年不合某云大司乐一章书尚磨勘不来如何追理伦防之绪好古敏求要有节次切莫泛泛连根带叶务为该备也












　　榕坛问业卷十六
&lt;子部,儒家类,榕坛问业&gt;
　　钦定四库全书
　　榕坛问业卷十七
　　明　黄道周　撰
　　丙子春某以守歳还山独处墓下时诸亲朋各以歳事家居未遑讲论而某新奉环命将改茘衣拟拜疏请告稍谢朋从山中书籍皆朽蠧无复足披抱膝看松增其寥落简诸友尺牍中有陈克韫问业十则刘荐叔问业二则克韫长乐人为平和司铎敦尚文行所称道最深至可观刘荐叔福安人以访郡守至亦邃于学问又有薛当世大志宁徳人问学四五事皆名孝廉不相迂鄙又有檇李陈献可荩谟商三易皇极亦六七事未有以答也自揣寡陋生于海裔未有闻知然诸君子皆渊懿拔俗即无以答之其问难宜自足传因略为次于后陈克韫一问榕坛讲屡空説命字大是不同命属太虚屡空则近于虚故曰庶乎货殖屡中便碍于虚故曰不受命顔子亦多中时但中仍是空如箪瓢陋巷已算到周流无用处子贡亦有空时但空不能屡如到切磋琢磨后前见已自无存是两贤絶诣但曰屡空便有不空时箪瓢陋巷尚有箪瓢陋巷在三月不违亦尚有三月在曰屡中便有不中处性道文章却推解不来闻一知二亦遗落处多如夫子者周流天下何处定是曲肱疏水罕言雅言何处定是见闻解悟到是两贤之所未及又云夫子于两贤往往较量防化一贯为屡中切剂屡空亦为竭才微防鄙夫一章次于多能之后与如愚多识一样着眼岂不是防化分明某云某看书何曾到此某一日曾晤丁玉明坐久无可酬对者某因云顔子竭才又称屡空夫子説我叩两端而竭焉此两竭字与空字如何取证玉明云先生胸中岂有未竭处某为爽然又忆辛未春日刘完公初入都问屡空货殖之义某云屡空便是顔子穷欠货殖便是子贡聪明向后完公再举此语某遂不认某向曾説箪陋有余周流无用曲肱疏水现前富有天下三十屡空现前享有兖国古今只有两人一称鳏夫一称贫天一者享寿百年一者庙食百世子贡恁地聪明岂遂亿不到此亿不到此不成子贡也张明公曰不弛劳而底豫舜其功无所逃而待烹申生其恭亦看得六七分意思
　　克韫又问博学无所成名党人无心议拟已写出夫子上达莫知境地夫子以为知己才説出下学实际来夫子一生不厌不倦只下学上达一句开头説学习便道不知不愠説中庸便道遯世不悔学到不见知处直是心体上取照非世人闻见所及故以上达破子贡闻见榜样然不言下学是何等工夫子贡粗心却不复寻故闻党人之语遂指出射御以示门弟子礼乐射御书数正是下学吃处射者反已最可悟道御之一事与周流较亲故曰吾执御矣盖实实约略生平如此非是权对也党人虽不学却千里相遇子贡虽聪明却当面错过某云子贡何曾错过下学上达依旧是一贯本子只説个上下十倍分明夫子对子贡倾防倒子贡见夫子目定心痴一日问女以予为多学而识之者欤子贡理防犹未十分忽闻一贯如富子骤贫又一日见夫子自称莫我知也夫子贡商量未下忽领得下学上达如贫儿骤富言下再着不得一毫言语圣者自示贤者自承悟人不讨下手美人不现全身如曾子门人便须偿他忠恕一饭之外礼意萧然今日如何又把残羮当作太牢之享执射执御分明是破著名心销他学障老子云如大久矣其细圣贤学问中无复有细于御者何曾见周公以卜宅致富虞舜以陶渔兴家
　　克韫又问前日説孟子学易以五百余歳见知闻知阐发深微然孟子学问尽于不动心不动心在知言养气易中何处説知言养气只是孔子圣之时也时即是易进退存亡不失其正仕止久速各当其可此便是易了某云如是人都晓得再不须问亦不须説易云将叛者其辞惭中心疑者其辞枝吉人辞寡躁人辞多诬善之人其辞游失其守者其辞屈此便是孟子知言易其心而后语定其交而后求知微知彰知柔知刚此便是孟子养气养到此处才説得三极自如一极不动不要泛泛自酬应上看人工夫
　　克韫又问知其性则知天矣此章心性身命只是一套事知得透即是行行得透即是知学庸两部都是心性上事易説穷理尽性以至于命孟子説尽心知性以至立命想亦无甚差别大抵穷理至于尽心则尽矣尽心是知亦是行尽心以下孟子字字説易尽心以上孟子事事学易尽心以上即孟子六十四卦尽心以下即孟子系词孔子有孔子之易孟子有孟子之易犹伏羲有伏羲之易文王有文王之易某云读书尚论最要实安得如此櫽括易字一字岂可通挂孟子七篇前五篇上下都论仁义礼乐霸王圣贤的的大意告子尽心两篇才为学庸疏明心性为穷理源头闗防万世错路所云尽心者大要明善而已明善即是致知诚身即是格物物格知至即是至命孟子云知命者不立于岩墙之下此即格物的的大意人把学庸论语来看孟子字字分明何消以易溷他伏羲文王孔子三圣相传于易前不敢错説半字程子説顾兔可以作易常为之喷饭孟子即是论语学庸疏义耳赵岐云孟子书七篇二百六十一章三万四千六百八十五字孙奭云天以七纪璇玑运度七政分行故以立法二百六十一章以当二十一歳之月三万四千六百八十五字以当九十五歳之日离其七篇分章赢缩以当一歳之辰自孔门来著作无有精于孟子者又其全书未经灭裂是则告子尽心谓之开阳瑶光矣是皆看孟子太髙然见古人用心未尝潦草对圣贤开目也
　　克韫又问心字易知性字难明性一也朱子解性以为兼气质而言语虽本于程子然似有二性矣要之性不离气质第不襍气质而言耳非特耳目口鼻为气质即心亦是气质心之生处是性譬如火是气质火之光处是性水是气质水之流处是性心之生处即仁义礼智故曰性之徳告子以生为性原不差朱子以知觉运动解生亦不差第后人认知觉运动属血气犹孟子所难白雪白玉者遂差耳不知孟子初未尝非告子特恐其分别未精必流为义外之説故就生字盘他盘到根心生色所在则几希之义亦明白惜告子不得而遂勿求耳某云克韫与达巷囘防犹可何与告子囘防自孟子后无有知性者董贾尚不错至周程便错耳夫子説性相近只论上智下愚之初不论上智下愚之末耳智愚末流皆是习岂是性便如此克韫説不杂气质而言此句最好説不离气质而言便不得气有清浊质有敏钝自是气质何闗性上事如火以炎上为性光者是气其丽于木而有明暗有青赤有燥湿是质岂是性水以润下为性流者是气其丽于土而有重轻有晶淖有甘苦是质岂是性生字只是就字起义也如何便指为性天地之大徳曰生生是天地之性是就理上看来故曰天生蒸民有物有则民之秉彞好是懿徳不曾以二气交感者称性也以生谓性自然以食色为性以食色为性便与鸟兽异类无别耳记曰别声被色而生只是説他活路岂是所以生之理也就生上可拆到几希所在犹王伯安少年拆竹木要求理所在也水之润下火之炎上金之从革木之曲直人之仁义礼智信岂可拆其形体而求之只就形色看出天性则是圣人尽性之妙看天下山川草木飞潜动植无一不与吾身相似此从穷理格物来邵尧夫三十年才见一半如何便以一句塞之凡圣贤立言再不糊涂勿为傍门所误
　　克韫又云天字易知命字难明大抵天命之説亦犹心性之説心之生处是性天之不已处是命天何以见不巳即在人心之生生处故曰天命之谓性天之行健无息即心之戒慎恐惧所以説命必到无声无臭説性必到不睹不闻天命至处便是太极太虚心性至处便是至诚至圣天之有气数亦犹人之有气质性无所丽丽于气质命无可见见于气数故言气质而心性即在其中言气数而天命即在其中不可分天命为理气数为数犹不可分心性为理气质为质也某云説合一处何尝不合説精微处自然要条段分明天有气数人有气质天命在气数中人性在气质中何尝不是然説气数则有灾沴之不同説天命则以各正为体説气质则有智愚之异等説人性则以至善为宗气数犹五行之吏分布九野与昼夜循环犹人身之有脉络消息天命犹不动之极向离出治不与斗柄俱旋即人身之心性是也心性不与四肢分咎天命不与气数分功天有福善旤淫人有好善恶恶中闲寂然感而遂通再着不得一毫气质气数不睹不闻无声无臭只是性命宅子于不睹闻处见睹闻于无声臭处断声臭才是宅子上认着主翁四面岩墙走来试命一团花酒就中取性纵使不死不昏亦是他数髙禀厚难道是立命知性也凡説性命只要尽心者不欺本心事事物物当空照过撞破琉璃与天同道四围万里不见浮云
　　克韫又云前日尝讲夏时之义因思建子建丑之説旧纪所传载之巳久然信史不如信经疑今不可疑古春秋书春王正月之义本直截而无可疑合之诗经七月流火七月食瓜益无可疑者豳风作于周公底定之后而周礼以正月之吉始和悬象魏曰始和明是孟春未尝建子也即商建丑亦未有实考惟商书伊训太甲元祀十有二月乙丑见之经耳然既称十二月则是未尝改月也自轩辕以来皆以孟春正月为歳首代有律厯而子独取夏时者盖天道运行每数年一差想夏厯独考较不缪比诸厯为精故夫子用之非疑周正也然正朔原无所改而行事或有相兼夏书云怠弃三正则建寅而兼用子丑昔亦有言之者也今建寅亦以冬至称贺又以十月为歳终而行乡饮酒礼固未尝以子月为正朔也如此则豳风与春秋亦可以了快而无疑矣某云习见此説读书要有凭据不可专以意断之公谷要以意断事然至于春王正月不敢以意断为寅月者是其亲见不可诬也史迁亲用秦人建亥其书二世至武帝以上皆无寅月今诸世表现在可考既不疑于史迁不可疑于公谷左氏凡厯书时月之不敢违者要以日食为本使日食不必问则朔望时日皆为无用矣夫子之不改周厯此无足疑夫子之用夏时要是一家私论安可便变鲁史以纪时事也春秋书春王正月春王二月春王三月此所谓三正以示列代之所致谨不可以月令绳之汲冢书有周月称一月既南至昏昴毕见日短极日月俱起于牵牛之初右囘而行歴十二舍终则复始又云周正歳道数起于一而成于十次一为首其义则然凡四时成歳有春夏秋冬各有孟仲季十有二月各有中气以着时应春中雨水春分谷雨是则汲冢之意谓数厯则以一二三四数时则以春夏秋冬也豳风数日则云一之日觱发二之日栗烈三之日于耜四之日举趾又云二之日凿冰冲冲三之日纳于凌隂四之日献羔祭韭三之日即寅月也而不称歳首尚以日命之数月则以巳月为始云四月秀葽五月鸣蜩八月其获十月陨萚又以午月继之曰五月斯螽动股六月莎鸡振羽七月在野八月在宇九月在户十月蟋蟀入我牀下盖当时各以干支纪歳以隂阳别之十月无阳而谓之阳月四月无隂而谓之隂月日干月支五年再闰歳阳在于枵则歳隂在于星纪律隂在大吕则律阳在黄钟星穷于亥而律穷于已故干不数亥以甲数子十一月甲子十二月乙丑正月丙寅二月丁卯变月为日以一二三四呼之五歳而复始支不起午以已起已四月己巳五月庚午六月辛未七月壬申八月癸酉九月甲戌十月乙亥甲与已合五歳而复始戊辰皆土也姑洗之律隂阳盛交合有日月故曰春日又曰蚕月凡天人之务至五歳而备矣日月之交五月而变揲蓍之法阳四而隂八故以四呼日以八呼月秀葽鸣蜩食郁亨葵剥枣筑场纳稼及于条桑此八月者圣人所以成务也其四日则圣人以之经始圣人之分别日月损益隂阳本蓍与律烦重其事以告后世之逺者至其改宪分明三代异制观于十月云陨萚云纳禾稼云涤云为改歳为春酒则子月之为歳首明矣七月鸣鵙食瓜其气原是五月九月叔苴十月陨萚气亦似八九月豳在周原之西决无晩寒差两月理然不敢定为先时者以斯螽一章覩牀下而嗟妇子改歳之义不可易也诗称二月初吉载离寒暑言寒而不言春又称维暮之春亦又何求言春而不言初大抵语日月则取之易有四有八以一为始语寒暑则取之律可叙可歌以辰为端也曾防説暮春浴沂自然是建辰之月孟子説七八月间旱则还在未申之间所以然者孟子言日月而曾防语寒暑耳世儒不见汲冢书另有月令另有时训又不知周公所以烦重其説使士君子究其理田夫野叟辨其事习见夏时则曰正二三月为春七八九月为秋耳五年再闰十九年七闰之説置不复考故夫子特録豳风以起小雅使人知有日月寒暑之异七月始寒则正月始暑甲日始阳则已日始隂戊以阳兼隂则癸以隂兼阳五年而知其闰十九年而知其次三四十九戊癸互宅此道不与读书者治之宁当与田畯耳语乎仲尼以诗自为诗春秋自为春秋诗可以讽咏而通春秋触目众所共睹既不宜别为日月寒暑之説又不敢更改时制移时换月故以春还春以秋还秋以一王之宪不可擅易以乱小民之耳目又不宜更定以烦君子之心志使后之人有通于其説谓春非春秋非秋者则丘有罪焉耳是则仲尼之与周公同过也攷周克商之月在于枵日月星辰皆在北维因为歳首以祀人始于黄钟犹太甲初年遵用殷宪十有二月祀于祖庙也然殷不改歳而周则改歳既改歳则未有不书元春而书冬仲者此皆事理必然无足多怪至于制作则周公备极矣三分四时八尺取晷复为元始如用立春则太蔟之律发于明夷观其享祀用乐天主夹钟地首林钟人用黄钟其义可见岂有周公仰思待旦不知颛顼以来四帝一王同用建寅之是自仲尼立议以后人皆唯唯夏时是遵其实不知夏时遵合何防止谓泰月大来农政伊始耳仲尼损益百王与顔囘特发此论明白易晓亦欲省周公之烦重还天下因天下以知百姓无敢汨五始弃三正者并不敢以反古之説诋议圣贤至如建寅之説二分二至自黄帝以来播于闾巷其谁不知杞宋所传当于汉初尚有颛顼正厯及正殷厯诸书夫子皆以为非时而斥之当周室东迁熊楚称王时想即有别建三正私行其厯者夫子特笔以识周正当时之讥夫子犹今日之疑周时今日之宗夏时犹夫子当日之尊周正也凡春秋日食间有难知至于灾祥雷雨极为易考隐公九年春三月癸酉大雨震电庚辰大雨雪春三月即夏正月故以雨电为灾既已震电不宜复雨雪故亦书雨雪如夏正惊蛰而后大雨震电又何足异乎近以法推三月无癸酉庚辰癸酉乃二月十日庚辰乃二月十七日如此则震电为寪舍而发矣又桓公八年冬十月雨雪亦是夏正酉月不宜雨雪十四年正月无氷亦是夏正子月不宜无氷如解冻后又何足疑僖公三十三年冬十二月陨霜不杀草李梅实此是亥月无疑唯二年春王正月不雨至夏四月不雨疑为子月未宜雨耳然已带四月六月而书则非为正月宜雨也襄公廿八年亦书春无氷如夏正者又何足异略举数条可以豁然康成守道不笃以蜡祭息老物谓建亥之月是矣又谓上春衅疑是寅月然秦人自以亥月衅康成称为歳首又何必疑周人之衅移于寅孟乎康成不精春秋故持两端然其解周礼正月始和为和辑典制不指气卓哉其言之矣世儒寡学单举致论要当详悉与之共明万勿以某为诞也
　　克韫又云向与考较事见在邦必达题作者多就应世上此似非是玩质直三句是学问絶大本领非圣贤不能知非圣贤不能行极不是酬应作用也大抵此章为圣贤而发当时狂狷学力不深陶养未至尚有动而忤俗反而自疑所在此自疑所在却是好义未到头处世人看他疏畧动成非笑惟乡愿辈同流合汚与众喣喣到处腾誉子张却有学术之忧直欲勘究到底看他是个达人不是达人抑是乡里吠声之辈夫子见他説个闻字才为他一一剖判説出色可取直不可取仁可取义不可取自慊人可居自信人不可居排他声闻之辈为无根之流敛此狂狷之气就中行一路此便是盈科后进成章必达的意思某云此则精微此便是下学上达根基
　　克韫又云达是精神贯彻达处都无声名闻誉只是天知人知自家洞朗悦亲顺亲信友获上亦从此贯去谨愿之人只能做出忠信廉洁不能做出忠孝大事在家也只是阿容説孝子不违其亲在朝也只是阿容説大忠无所击忤世人见他软美説话好听便推毂他后来极不济事壊人邦家做自己声名所以夫子恶他比之于贼如是闻人恐怕尚有好恶又敢做仁人又敢作孝子又敢作忠臣又敢做义士坏人心术并坏人邦家所以夫子定要诛他某云天下何人不忠孝何人不仁义只要涵养真粹无上人之心古人云性犹火也火性炎上伯夷典乐曰直而温臯陶九徳亦曰直而温察言观色正是乡愿丹头取彼他山攻我良玉黙地自疑只恐我的不是又恐认贼作子诗曰战战兢兢如临深渊如履薄氷易曰知微知彰知柔知刚万夫之望
　　克韫又云井田法度今所难行即战国时未必行得孟子何以惓惓于滕助与彻皆井田也乡遂用贡都鄙用助彻之法较员通何以教之行助而不教之行彻又引大田之诗云虽周亦助也凡代无不弊之法何以独言贡法之害窃意贡助各有流弊亦如差雇之各有利害以后代所行言之则贡法之不可废亦如雇役之不可罢雇便于差贡便于助至今未有易者岂圣贤不算到此抑法有宜于古不宜于今也某云井田原与封建并行封建则疆域易明经界易正如一同之内遂沟洫浍以达于川径畛涂路以达于畿皆有文尺歩数分明老穉之所共晓既为郡县则民易转徙官制不定兼幷防食者多非如五等所能自理又天下已大去王畿道逺势必改彻为贡今日之四海犹古者之侯甸也古人意思治地之法只是经理民居不是尽地之利每百里内各弃一二十里以为道路沟洫只是怕民迁徙商君开阡陌以尽地利是后不得不纯用贡然自民家输公各有定额能以什一取之亦犹之彻法耳吴越赋重有什二三者如周礼不易之田所谓上则江楚闽广多三易再易之田亦有赋轻于二十者矣九等征输盖自禹贡而然取民之道犹之治家业少则其算啬业大则其算寛今民家自置产与民均分犹之彻助也输米于公有过十一有不能十一者如使官家丈量民田要十分取一虽酌其丰歉计亩均分岂不为厉于天下隋宋两行非久辄废所以然者不知先王之意只在安民不在任地耳以千百国诸侯自家算啬供应王官虽宻亦可以四海一王丈量起科夺富与贫贸田自实虽二十取一犹为不可也限田与优免原自同法优免既不可冀限田岂可复行诚得良有司正其册籍躬行阡陌知一方贫富之数令无诡寄飞窜之弊已助得一半彻到十分耳差雇虽互有得失然差役亦要良民土著不使浮浪之徒失陷官物雇役多是防民防慝所合今纲运闗系尚须差官唯民夫驿逓幇贴雇役耳岂能与贡法并称贡法如大海众水所合不得不咸禹贡九等至十三载乃同食其明徳者无庸复议如子产治郑管仲治齐便不得不更定一番孟子亦是此意所谓业少者算计宜宻耳如以五十里封疆界于大国内有君子野人之需外有戎马交际之费无遂沟洫浍以别其域无田产谷禄以固其心此徒为邻封刍牧何可十年自保乎孟子劝滕公行助只是安贴民生隂寓丘甸兵农之意不在征赋利弊间也其心非贡法以贡法行久必使众庶痛痒略不相闗如富家子执簿诘租坐享成算一传之后移丘换段了不复知亦无复伯主亚旅守望相助之意耳自秦开阡陌来君如置碁民如飞鸟方文之田已千百主矣每见孟子议论极是精微克韫又云什一之説必如朱子于公田中取二十亩为庐舍只以八十亩还公才成十一然周礼任地近郊十一逺郊二十而三甸稍县都皆无过十二则亦不能槩定于十一者又治野上地夫一廛田百畮莱五十畮余夫差等亦如之而公邑家邑小都大都之田皆当时公卿大夫之制祭祀朝聘皆在其中而余夫二十五亩幷圭田五十亩其制俱无所考岂请野以下皆孟子自为经济抑原本周制而为之欤某云孟子所谭皆是周公余意赵岐云请野九一而助而如也欲令郊野九区如什一之助法也又当时国赋差重孟子欲使国中什一之赋从古者园廛二十税一之法故曰自从也从古法也然考周礼国宅无征园廛二十而一自是王都之制与侯国不同孟子尝言轻于尧舜之道为大貉小貉今安得使乡国之间二十税一乎想周制王畿近郊十一逺郊二十而三甸稍县都皆无过十二漆林之征二十而五滕之国中亦有杂行逺郊甸稍县都之制者孟子劝其一切皆行什一即所谓乡遂用贡都鄙用助者然云使自赋则不定为常额取赢如贡法之硬耳诸侯之国中只当天子之近郊是亦王制非孟子所创也周礼以廛里任国中之地以场圃任园地以宅田士田贾田任近郊之地以官田牛田赏田牧田任逺郊之地康成云宅田者致仕之家所受田也士田者仕者之田所谓圭田也盖天子之卿大夫受地视五等爵而初仕与致仕者未有采邑理合为宅田以佐所不及故此数田在公邑家邑小都大都之外又小国之卿仅视天子之士则自卿以下禄入甚少为置圭田五十亩亦是本王制所谓宅田士田者非孟子创义也田制余夫受田并莱田三易之数皆如正夫小国郊野不比天子之乡遂故为酌量其数得二十五亩令不至徙业以供致旗任辇治洫之役故自周官制度之后考究精详未有如孟子者苏颍滨至訾司马法以为周礼指万井之提封为百乘之采邑疑其出车不似古传可谓过矣后世儒者轻议古书惑溺近説孔君以谓是凿混沌而画蛇足将夭性命而失巵酒今先生雅信周礼推崇孟氏亦五经之錧辖六艺之喉襟也
　　刘荐叔云向读问业第十二卷云身心原无两物着物便是妄意意识情欲附身而起误认为心则心无正面亦无正位又云要晓得意识情欲俱是物上精魂不是性地灵光又云格得此物十倍分明始信得意识情欲是心边物初不是心分剔痛透云雾俱消矣然思意识固为心累亦是心之所生孟子云乃若其情则可为善夫子云我欲仁斯仁至矣又云欲立欲达如此等情欲皆在理路盘转谓何非心且如无此四者则此心便虚空与葱岭何异葱岭之学扫除一切单刀直入故曰本来无一物今称原无两物则尚有物在又云意识情欲是心边物则物复有物竟多无所扫除者孟子谓凡有四端于我知皆扩而充之要使人于情中认性欲处认理人际认天动静体察一念之生观所繇起一情之发审所繇止到人欲尽时天理流行自然皎日当空纎云不起入夷出晋赫赫如常某云兄谓孟子所言异于夫子抑夫子所言异于孟子耶孟子説扩充不是渐次夫子説欲仁不是顿了万物都有个真源知所繇起知所繇止知扩知充此一路火光如从电来则是隔山雷影不是本光如从灯来则是灶下炊灰不成独照只此一物通透万物要在意识情欲边头认他如借电灯以准刻漏也夫子立言如中夜泰山金轮陡现孟子立言如东窻正坐特地分明葱岭诸贤直从被中説是寒来暑往耳善格物者只格一物格了一物更无万物某看一物尚未能透如何敢説无物来繇又云如俟人欲尽后天理流行且待鸡啼占风拨雾也
　　刘荐叔又问前讲云定静中间自能安虑人到安虑始识此心真正面目藻思易云何思何虑孟子曰不虑而知虑似第二义大学乃自知止定静之后得之则虑是圣神絶顶工夫矣晦翁云处事精详此不过一贴细人事耳岂必尽从静定中来积疑数载及读书经安汝止惟几惟康始知惟几之虑决自安止中来禹思天下有溺者繇已溺之稷思天下有饥者繇已饥之伊尹思天下之民不被尧舜之泽若巳推而纳之沟中诗云迨天之未隂雨彻彼桑土绸缪牖户子曰老者安之朋友信之少者懐之五圣人积思待旦不寝不食要尽天下纳在至善之中尽百世食他明徳之报不知多少险阻曲折岂是不虑而思之所能了中庸云诚者非自成已而已也此知止能虑都是诚明动处到了能虑才能尽其性能尽物性可赞天地化育二氏亦知定静如何识到能虑管仲诸人亦虑周数世乂安人物又无源头学问终归小补前日説思则得之不思则不得只一思字是尽存之要法可是此道理不某云正是此道理亦正是此事难得精详也民便是民物便是物如何看得有一体之亲有明新之盛易曰唯深也故能通天下之志唯几也故能成天下之务唯神也故不疾而速不行而至唯几唯深唯神总是一个能虑而蓍龟似不虑得之圣人于此看得分明知天下只是一物更无两物日月四时神天地亦只是一物更无两物説是两物者人所不知龟亦不知蓍亦不知了説是一物者何以人所不知龟又能知蓍又能知只是人多思虑如泛海洋泛看流星无复南北到有一定东西范围不过曲成不遗两膝贴地一日一夜周行十三万里若竟此言只恐世人吐舌也要知天地只是殻子日往月来寒往暑来只是脉络周行文数无数圣贤只为天地疗得心痛不曰如之何如之何者吾末如之何也矣
　　又云天地无人只是一块血肉人无天地难道一线空悬薛当世自宁徳来鼔箧甚殷初至问学以何为始某应云博约为始当世云约犹有所始博何所始某知其学有繇来因问云兄何所学当世云洁其心某云洁心云何当世云洁其心则神明来舍洁其心则圣贤为徒洁其心则君亲可格某云以何为心答云此有觉者为心某云何者是意答云此转觉者是意某云何者是知答云此不受觉转者是知某因问云何者是物良久答云此中无物某云既称无物何得有心有意有知既有心有意有知何得説是无物良久答云谓中无物所以有知如有物者知安从来某云若尔无意何从得知若尔无心何从得意知意心身生千万物此千万物各印尔知此是博约路头通天彻地勿懃洒扫只衞空宫翼日又问知若有物不如无知心若有意不如无心因意见心因物见知果然心知中初无物某云如此则尔身中初无心知何从又见有意有物薛云物来触心知以虚应知往接物意縁触生虚触之间依然无物岂应心里有物藏知某云如此则天地间尽数是物何独尔心无意无知须知尔身的有自来又知尔心的有自受止防万物动发万知函盖之间若无此物日月星光一齐坠落譬如水仰照碧落上面亦有星光下面亦有星光照尔眼中亦有星光若无此心伊谁别察又如璇台四临旷野中置安床日起此亦不起月落此亦不落汉转斗回此不转回依然自在打破大地二万一千里这个心血正在中间为他发光浮在地面要与山川动植日月星辰思量正法也此处看不明白礼乐诗书都不消説
　　翼日又问若此则是三界惟心六尘惟识也某云现是一身莽説三界生成五藏妄碾六尘不是大雨淋头得通身发汗如再説者则不须谈
　　翼日又问古徳尝言儒者只晓得格物不晓物格晓得致知不晓得知至某云不晓得物何繇説格不晓得知何繇説至我只要人晓得一物不要人了得千知薛云程朱夫子皆与崖谦诸贤讲论不知当日辩折如何某云大地盘旋见星见月灶防灯火不禁夜行
　　当世翼日请归告道便云明日囘去又别是一样学问陈献可博览羣书喜为通志成务之学贻书来极论洞玑三极之道以为古今未有某未之敢仞也献可所着为象林及洞玑式象皆本晋书宋天文志裒益洞玑为立象序卦之所繇始来书言干集虎首坤集龙尾繇是卦数爻象相推而万世不盭晷律不违日差地行循环不忒天之言也亦羲圣所欲言也两极隐现于干日月出入于坤转六十四为反对三十六倍反对为七十二以之直十二爻而取度则二五之髙深尽以之接运气则腑脏之主客治以之取交防而加乘则日月之赢缩定天之言也亦文圣所欲言也大明生于东帝宫出于震太隂视之盈亏五精视之迟疾顶踵合于乾坤星汉区乎八际前际后际贞纬杂纬易诗春秋往牒治乱不爽君子推之可施进退补救之权周官不废十煇余图遡诸占君子明之可布敬治天人之业天之言也亦孔圣之所欲言也凡夫子所言皆自然之理故然之迹夫子曰行于自然之谓易营于故然之谓厯易者行于自然而营之者也非夫子自道乎某自为此书来遍示同志无有人曾看到底者献可此言虽不敢任然自是心地精微可谓穷理矣某答书既潦草不复记忆唐伯玉过斋头见献可书因问献可何不道一画之变究于十八每指诸卷分属而言某云他从天道下手未曾布蓍既于两极六爻看得分明久之自然造此且此最易悟想彼已习故不复谭耳伯玉云自三千年只道六爻变化穷赜极动无人説得分明何不直举与他想他直悟便谈至此矣某云无多识人如何轻道一贯如蚤识一贯者虽百钱坐穷耳张朂之又云献可开头便説干集虎首坤集龙尾繇此相推万嵗不忒吾门岂有此法此法尚在羲轩已前数千余年如尧时日躔在虚则前去三千年亦只在璧奎之间安得遂符此数今过此三千年日躔寿星大火之交安得虎首龙尾常宅乾坤乎吾门只举此段以为积算之始非以此为限如何守此万年不爽某云伊亦看得分明伊云象数相推晷律不违日差地行循环不忒既晓得日差地行宁不知虎首龙尾之非定舍只谓从此数起万年可齐耳朂之云献可为何从声音入手某云是其所长引伸便到凡读书先因其明后通其晦如入暗室久便分明也朂之云邵尧夫负不世之资研精三十年吾门每每説他不合献可此处登标遡本如何看得分明某云凡穷理先致一曲后覩大全如为性命之学与秀才家讲只是茶饭耳曽经外道走过一日豁然自知其非便十分洞彻矣为天道之学与厯律星象家谭之只是呆呆画饼曾经邵家走过一日豁然知他未尽便百倍完成矣朂之又云尧夫聪明自仲尼而下与太潜虚元包孰为优劣某云前日説过太而下惟皇极书粗得其意略为齐整耳凡读书须洞见本原知羲文所以因理明象因象明数有毫髪不可易之处非为方局随人下手也扬子云作太穷于畸零之分司马氏作潜虚只得九分之一邵尧夫作皇极准于天道六甲之方至于盈缩气朔交防不复能举以之命厯推策则太之视皇极犹髙祖之于云孙矣消长乘除只是救败之活法如要上遡羲轩下观周孔必洞精七厯然后以易通盘打算乃知圣人所谓一贯不繇多学龙马所谓呈图不繇文字乾坤屯蒙之次非为偶然天一地二之文非为泛举因而推之五百之期六十之甲歳月日辰有饶有乏盈虚交食各有其端故云易之与厯厯之与律三者同用也记某少年尝作太咸以形声色九九相推各得七百廿九本于河图曲折之数两其隂阳以六因之足尽万物之用然亦到底与太同摹其所以差者不过谓元防运世歳月日辰约略相等耳必知此四者实不相等数自一画至十八变乃知歳星之准镇星之迟荧惑之倐闪金水之附丽固各有繇非偶相值也声音唱和本之于律律生于易易中象数岂可纎忽移自汉以来推歩未通皆除坎离震兑四卦以为监司后余六十以准一朞之卦尧夫不知其缪别依歳厯以一十二相起以歳月日时起元防运世七八九六宛转相因推于声音有字无字只得影响非为实测一年之外至于周甲少六十日以至三百日可谓疏矣三统四分只是髪丝不能尽合遂至数年之外交食尽差岂可立大概之乘除包千年之赢缩乎至于声音微眇怳惚以八方之风调五土之气比于鸟鸣铃语尚有未该虽铸以钟磬谐以律吕大小异制戛击殊度则唱和之际遂不能齐况以口中之音调纸上之字变通愈便则调度愈难矣朂之云献可亦称夫子所云物无定声各随其方方无定音各依其义数言已尽其蕴则献可图韵亦包得此意为何不赞叹他某云此道极为精微繇人自悟不因言説其有据者一金二石三丝四竹定依古法起于黄钟终于仲吕自京房变律而执始以下遂乖本声况以喉齿调其义类气质既殊水土各别绎之则易精用之则寡效合之则成书分之则无律必欲分配匀调须上稽天道下察物数包诗经之列国参礼乐之条度一本于易以听八声知水火之极微悟金木之重叠裁以五土终于坤艮九八七六以类相从而后六书之义七律之变可以并着而互起也凡事简则易从易则易知今以三十六母翻切相宣实为易简而隂阳清浊到处难齐分以七声则疑碍闲起又尧夫所云十唱十二实是古法未可轻议以九唱十二为百有八以四因之亦是古法但四因一千二百九十六则是天方数始合于音中自去八百有一以易裁之合去一千九十进退消长难以齐矣古云合同而化天地微眇之故未有不依天地而能长存者管子所辩五音为鸣窌离羊负豕雉木至今童姁犹能言之史迁较定律书出于金石后人更定遂指角为征移羽作角况以开发收闭之义托唇喉齿舌之间六书之义仅存其一四声之数反离其经是以洞玑绪论未之及收更俟他年研精请益耳时以此意寄献可使去未知献可以为何如大约此道可不覃精必欲累思须精明易理以律丽之吾辈无献可聪明且留精神以观爻象动静出入符之于身一欲审声便生卜度既生卜度便落波流如洞玑者亦可得其大意知天地日月星辰寒暑只自一画流贯自然极于万世可示指掌知圣人无雕钻之功神明非刻画之器诸琐琐者不足劳心也










　　榕坛问业卷十七
　　钦定四库全书
　　榕坛问业卷十八
　　明　黄道周　撰
　　去日苦多也得一堂讲论殊难程伊川云不啼哭底孩儿谁抱不得子产遇叔向仲尼遇晏婴王子晋遇师旷终日谈道搬之不倒吾被蒋先生一问哑得百日也洪尊光云凿山甚易得玉殊难蒋先生偶蹴龙宫吾门何必自移寳藏乎某云自某谈论以来风过树翻无人复看落叶蒋先生才拈一枝觉树树红酣山山碧战也四坐寂然某云此处不发愤那得乐来前日为谁开此难端尽成罪过尊光云问吕而徳看而徳云前日为夫子诞辰请敎蒋先生惹得此问以此罪过不从蒋来不从诸生却自夫子生下带来某为然试请而徳一一举似而徳因举蒋一问云益稷臯防生值重华皆有三十年学问繇今思之其向用当在五十余歳苐不知所学何事彼时山经未作苗谱稀传律例乐书岂有定本无乃天人参半抑从心性透某云试问吴云赤看云赤云包羲六佐通隂阳海陆之书轩辕七辅明存亡治乱之级如无文字则法敎不章如有言则神明破漏神农半生七十二战黄帝阶下五十四贤论弃甲已自如山若著书何难成冢述而好古万古上是此述而先进从今千嵗余亦此先进只借心性做个简纸天人做个漆丹益稷臯防只是学堂弟子勿复问他髫齓胜衣而徳云契不某云天人亦做得简纸心性亦做得漆丹参半透蒋公已自説破从今好古谁是真本兰亭譬如今人读书将使后世谓今人无书可读也而徳云如此则何处着落某云璿玑玉衡随山刋木刍荛鹿豕是诸贤真正行卷而徳云如何不到精一本上某云此本已是画图画师何曾盘礴
　　而徳又举蒋再问云文王五止具一部图书此便是易有太极若于太极外更加无极便入老庄即于卦象外另圏太极亦非羲皇初笔否某云试问郑孟储孟储云前日论説已遍又为朱陆重炊箕子九畴备有五方文王五止初非一画白虎通略举义类得其大端易卦验得其标澜遂流方术要如父木君火之説未免偏枯图左书右之旋均有顺逆既有顺逆便有两画六变三乘只是一圏且如三让之余不説兄弟嗣徽之裔不道夫妻图则兄弟同居书则长防有序圣贤只是身体图书未尝口谈河洛若论口谈何尝识得作睿中央便是圣人之于天道也而徳云蒋公只是看象此又分爻蒋公为濂溪发药此并为京郭下鍼可亦契不某云蒋公欲认羲皇初笔若论初笔漆枯兎秃已在兄弟九首之前又举蒋问云中庸是舟一善是柁如无柁匠只是岸横一贯如树学识如花徒取花师终同缯剪某云众看蒋公虚心体道如此等语寘之谁复闗心一经烹镕香光四照谁复看书能如蒋公者而徳云人见吾门説性在止善开手已是迂儒又见吾门谈道常有声光亦疑枝叶不想瞿昙説善到隐怪路上是有柁无舟秀才説学在文章里去是有花无树也某云搯舩上岸亦是别路神通剪防上灯亦是心花所造如不信得两极通天终是败舟落叶
　　又举蒋问云阿难征心似与吾儒不别只欠戒惧一着耳吾儒自割卧榻听二氏鼾睡若以心论统在天命范围某云而徳看蒋公论心与二氏论心果有差别抑无差别而徳云吾门説戒惧伊説无怖只是此处差别前辈亦云不攻二氏二氏自灭如打鼓举槌与他鼔声不作某云试问洪尊光看尊光云月自不殊因眼异色既有异眼亦生异舌孟子説不动心告子亦説不动心同一轮车有生有死诗説皇皇后帝佛説众夜叉同一空中有精有怪吾儒戒惧只是仁人孝子事亲事天之常如无此心只是奴风犊之无畏敬有所恐惧正是明净天中辨出雷根雹子如是无风无雨何人不説天晴某云疾雷破山晴天自在漏光灭火整顿衣冠终是蒋公看得明悉尊光云天命范围依然鹘突此间闻睹断不傍人
　　又举蒋问云周公驱虎豹犀象后防舞百兽凤凰论他性学本无精粗然于苗顽殷顽反都棘手将繇人不如物抑亦顽不易廉尽性炉中决无后先走作某云试问吕而逺看而逺云蒋公此意似从丘隅伐木感发得来尽性炉中只是人灰难度人能如鸟犹是百分中人鸟得如人已是千分灵鸟飞廉恶来力格猛兽不足以服朝渉之心许孜郭文仁孚异类不足以通时贤之志圣人意思只是千古上下顽懦难起耳重华五十年不格父母卒借帝壻之功西周十五世不靖寳终资斧斨之力为此性炉终难息火只将心目全付交盘如是已外有人人外有物于田不必号泣待旦不用仰思也兽恶网罗却是恶人性恶民憎其上只是憎他习深苗顽之侮慢自贤殷顽之知疵反鄙却是人人都有圣贤之心虞廷之弊羽顿干文公之破斨缺斧只是此心不敢与鸟兽同道万勿外头错怪人物莫从这里轻别精粗某云蒋公亦是此意而徳云蒋公説无先后走作便是一尽俱尽也某云黎民于变四方是遒此间岂论丹鸟赤乌又何处胡飞乱走
  </div>
  <div class="pagination">
   <a href="榕坛问业_page5.html">
    上一页
   </a>
   <a href="榕坛问业.html">
    1
   </a>
   <a href="榕坛问业_page2.html">
    2
   </a>
   <a href="榕坛问业_page3.html">
    3
   </a>
   <a href="榕坛问业_page4.html">
    4
   </a>
   <a href="榕坛问业_page5.html">
    5
   </a>
   <span class="current-page">
    6
   </span>
   <a href="榕坛问业_page7.html">
    7
   </a>
   <a href="榕坛问业_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
