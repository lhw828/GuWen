<!DOCTYPE html>
<html>
<head>
    <meta charset="UTF-8">
    <title>读书录 - 第 26 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读书录 - 第 26 页/共 42 页</h1>
    <div class="content">　　因见园中花草茂盛曰此即显诸仁也
　　穷通丑好之説士大夫所当知
　　在天成象在地成形万状弥满于天地之间皆显诸仁也而其所以然乃藏诸用也
　　粲然者显诸仁隐然者藏诸用
　　君子思不出其位而天下定矣
　　四夷来王本于无怠无荒故知以威武服逺人者末也三风十愆遵其戒则治违其戒则乱
　　二五事之畴貌言视听思恭从明聪睿肃乂哲谋圣乃践形尽性之学
　　朱子曰道则天人性命之理天命元亨利贞也人性仁义礼知也理统性命而言天人之学贯于一
　　收敛检束身心到至细至密至静至定之极作事愈有力
　　凝定静密自不外驰
　　不知操持此心则驰骛出入无一息之宁静虚则万理咸具于寂然之中动直则感而遂通天下之故此圣所以可学也与
　　欲寡而理明则心虚而自无克伐怨欲之累
　　人之一动一静即隂阳之动静也一动一静之理即一隂一阳之道人能顺动静自然之理即与隂阳动静之道相合矣
　　朱子曰圣人太极之全体一动一静无适而非中正仁义之极盖太极动而为中与仁静而为正与义即太极之全体也
　　循理即率性也自一身之耳目口鼻手足百体各顺其则以至人伦庻事各得其宜皆循理也
　　知化则善述其事化者天地之化一过而无迹如隂阳之变化是也知隂阳之变化则凡率性而行见诸事为之间者无非天地之事犹孝子之善述其事也穷神则善继其志神者妙而不测如天命之神明是也有以穷之则吾性之全体无非天地之志亦犹孝子之善继其志也化以气言故曰知化则善述其事志以理言故曰穷神则善继其志谓之知犹知化育之知黙与之契非但闻见之知也谓之穷则洞见天地之心犹易所谓通神明之徳心与之相合无一毫之间也知天地隂阳五行变化之道体之吾身而有动静五常之道则所行者无非天地之事矣通天地元亨利贞神明之徳体之吾心而有健顺五常之性则所存者无非天地之心矣然神者天地之本化者天地之用必穷神而后知化也知天地之变化而行事循乎天理皆知化而善述其事也知天道之本原而存心纯乎天理即穷神善继其志也剥上九硕果不食言阳有复生之理夬上六不言隂有复生之理十月纯坤而初六之中阳已生至十一月冬至成一阳爻为复圣人则言复亨四月纯干而初九之中隂已生至夏至成一隂爻而为姤圣人则有羸豕踯躅之戒圣人扶阳抑隂而赞天地之化育者可见矣致中是穷神继志之意致和是知化述事之意
　　剥穷于上而阳生于下夬决于上而隂生于下以此见阳固未尝有息而隂亦未尝可絶隂阳消息相因之理微矣
　　仁义礼知道也道出于天之元亨利贞故曰道之大原出于天
　　天人一理也天有不能为人所为者人有不能为天所为者此其分殊也
　　太极者性理之尊号道为太极理为太极性为太极心为太极其实一也
　　不可于中正仁义之外求太极
　　上天之载无声无臭至矣举中庸之义而约言之是无极太极之理中庸言之备矣道是自然之理不待尽己推己而后然未至于自然之理诚能尽己之忠推己之恕则至自然之理为不逺也
　　天命之性太极之理也
　　天之昼夜隂阳人之语黙动静皆与道为体运行而不息也
　　仁即道也能以爱己之心爱人则尽仁道也
　　明道作字甚敬曰非欲字好只此是学推之凡事皆然河图木火土金水即人心所具肝心脾肺肾之形仁义礼知信之徳是人心上自有一河图也
　　河图之数五行一隂阳也隂阳一太极也太极本无极也
　　万化之本原中也一心之妙用和也圣人之能事致中和天地位万物育也学问之极功言复圣之事也天下之本在国国之本在家家之本在身身之本在心心正身修家齐国治天下平王道不过如此
　　此理在天未赋于人物谓之善己赋于人物谓之性故朱子太极图解曰其动也诚之通也继之者善万物之所资以始也其静也诚之复也成之者性万物各正其性命也孟子言性善指理之在人心者而言易言继之者善指理之在造化者而言其实一也
　　时中即性之发而为情中乎节者便是性即未发之中也
　　太极既无声无臭而又可图之乎当黙识于图之表勿忘最是学者日用切要工夫人所以心与理背驰者正缘忘于所有事耳诚能时时刻刻不忘于操存省察等事即心常存而天理不忘矣
　　万物惟其同一气故皆同一理
　　一气一理浑然无间万物各得一气一理分之则殊合之则一
　　圣人定之以中正仁义而主静主静即中庸立天下之大本也
　　三纲五常为万事之本纲常立而万事举唐虞三代治天下之道不外乎此
　　中是道理得其恰好处
　　太极即易书诗春秋礼记四书所言性天道之理非性天道之外别有太极也
　　守约是守此心性之理施博是推此心性之理
　　诚者自成也天命之性也而道自道也率性之道也己欲立而立人己欲达而达人仁者之事小人反是诚是性之真实无妄非性之外别有诚也聪明睿知生知之资而具仁义礼知之徳即性之之圣人也
　　万物并育道并行大徳敦化太极之体也不害不悖小徳川流太极之用也
　　天道流行而赋于万物其流行者即继之者善也赋于万物者即成之者性也
　　浑然性理无方所无内外非知道者孰能识之
　　性命合一即学贯天人矣
　　天人之理同条而共贯者也
　　格物致知到豁然贯通处即所谓天下无性外之物而性无不在也
　　天地万物分虽殊而理则一所以可格而致其知中者天地万物所全具之理和者天下古今所共由之道只中和二字包括无穷之理其要只在心
　　大哉乾元万物资始至哉坤元万物资生始者气之始生者形之始万物资乾元为气之始即资坤元为形之始是则坤元之气即乾元之气坤无所作为惟顺承天施而已
　　朱子曰道者天理之自然中而已矣是则中者其道理之总名与
　　朱子曰知其性分之所固有职分之所当为而各俛焉以尽其力千古圣贤之学只是学于此而已舍此皆是俗学
　　读易谨察象占二字斯得易之本义
　　荀卿之托身黄歇扬雄之失节莽贼
　　子曰邦有道危言危行邦无道危行言孙其知几乎一本万殊万殊一本于太极图见之
　　一贯即中和之义
　　程子言忠恕所以明圣道之体用
　　一贯之妙于太极图见之
　　直书其事其义自见此实春秋之本义
　　顔子几于无我观曽子之言可见
　　即至着之象显至防之理无物不然
　　程子曰复其见天地之心一言以蔽之天地以生物为心朱子论仁本于此
　　咸其辅颊舌艮其辅言有序悔亡发言之得失可见天地自然之易所见皆是
　　天地隂阳昼夜四时人物男女万物始终皆真易充满六合贯彻乎古今也
　　象数自河图始满天地间无非象数也而理在其中顔子犯而不校盖不知物我之有间
　　常人才有触即有不平意只是量小
　　犯而不校最省事
　　只可潜修黙进不可求人知
　　待人而人不信只可自反其忠
　　礼运曰人者其天地之徳隂阳之交神之防五行之秀气也与此言与太极图颇相合
　　律吕律法也述也吕助也助阳以宣气也统天地万物一气之变化
　　天下古今万物万事皆隂阳之变化而理为之主天地间只一气因有动静故有隂阳刚柔之分先儒言之详矣
　　举目皆实理实气此外无一物
　　程子言天本廓然无穷知此则道大无穷可知矣只顺理而行都无一事之劳扰
　　顺理心安身亦安矣
　　易简处事自无劳扰
　　事来只顺应之不可无故而先生事端
　　进修皆分内事与人何所干渉而求知乎为善求人知者皆非为己之学也
　　韩子曰未闻响大而声防者也故君子务求响之大而不可急于声之大
　　易曰震无咎者存乎悔动其补过之心可以无咎此日新之要
　　又曰忧悔吝者存乎介介即周子所谓几也于此忧惧岂复有悔吝乎
　　凡事皆能谨于几微则不至于差之大矣四时行百物生皆与道为体运乎昼夜未尝息也
　　太极自能生两仪四象八卦加倍生生而不容已所谓生生之谓易也
　　卦爻皆隂阳竒偶之变易皆气也而太极理也理不杂乎气故一卦一爻皆有太极焉
　　卦爻形而下之器也太极形而上之道也
　　朱子解曾防言志处有三节其曰曽防之学盖有以见夫人欲尽去天理流行随处充满无少欠缺故其动静之际从容如此此一节言其应对之际也其曰而其言志又不过即其所居之位乐其日用之常初无舍己为人之意此一节言其言志也其曰而其胸次悠然直与天地万物上下同流各得其所之妙隐然自见于言外此一节又是想象曾防言外之意与圣人之志同处便是天地气象也
　　诚者圣人之本诚为太极太极之有动静是天命之流行也天命为太极天下无性外之物而性无不在性为太极一隂一阳之谓道道为太极圣人定之以仁义中正而主静立人极焉仁义中正即太极以主宰而言谓之帝帝即太极以妙用而言谓之神神即太极以理而言谓之天天即太极徳无常师主善为师善无常主协于克一一为太极喜怒哀乐谓之中中为太极心统性情心为太极惟皇上帝降衷于下民衷为太极继之者善也善为太极太极者至大至极至精至妙无以加尚万理之总名也与上天之载无声无臭至矣
　　易言继之者善也此善字实指理言也孟子言性善此善字虚言性有善而无恶也然孟子言性善实自继之者善来因继之者善故性有善而无恶也
　　无适而非道但当随时随处识得分明行得切实耳大传曰初率其辞而揆其方既有典常茍非其人道不虚行朱子曰方道也始由辞以度其理则见其有典常矣然神而明之则存乎其人也是则凡圣贤之书无非度天下之理必神而明之则人与理为一不然则书自书人自人耳神而明之存乎其人融防贯通之谓也神而明之亦足以发之谓也
　　至神而明之乃有得矣
　　隂阳有实体有实气天地者隂阳之实体也寒暑者隂阳之实气也然实体实气非有二也
　　知言则知人才听人之言便知其于是理有是非常存心于义理久久渐明存心于闲事即于义理日昧矣
　　无忘无助长最切于日用之功而无忘尤急
　　处事最要妥帖定善即无瑕隙之可议
　　中人以上可以语上也中人以下不可以语上也须谨守此训斯无失言之过
　　夫子之言性与天道不可得而闻也在子贡尚如此况不及子贡者乎
　　交驰于声利之塲而此心存焉者寡矣
　　一切外物放下紧紧于身心上用力斯得近里之效矣放下一切外物觉得心闲省事
　　人心感而遂通天下之故者元亨诚之通寂然不动者利贞诚之复天人合一之理也
　　理之散在天地万物各殊者小徳之川流理之本于一源深逺不已者大徳之敦化小徳者即大徳之分大徳者即小徳之具体用一源非有二也
　　朱子曰神谓凡竒偶生成之屈伸往来者盖生也伸也来也皆神也成也屈也往也皆也
　　嘉言罔攸伏万邦咸宁古之圣君贤臣皆乐闻善言以成善治若君臣皆恶闻正言有可虑者矣
　　穷理者穷人物之理也人之理则有降衷秉彞之性物之理则有水火木金之性以至万物万事皆有当然之理于众理莫不穷防其极而无一毫之疑所谓穷理也穷得人之理必须尽仁义礼知之性穷得事物之理必须使事物各得其宜所谓尽性也理也性也皆天命之元亨利贞也穷理尽性与天命无一毫之间所谓至命也曰理曰性曰命虽无彼此之殊曰穷曰尽曰至则畧有先后之序矣此先儒之成説愚窃述之
</div>
    <div class="pagination">
<a href="读书录_page25.html">上一页</a><span>...</span><a href="读书录_page21.html">21</a><a href="读书录_page22.html">22</a><a href="读书录_page23.html">23</a><a href="读书录_page24.html">24</a><a href="读书录_page25.html">25</a><span class="current-page">26</span><a href="读书录_page27.html">27</a><a href="读书录_page28.html">28</a><a href="读书录_page29.html">29</a><a href="读书录_page30.html">30</a><a href="读书录_page31.html">31</a><span>...</span><a href="读书录_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
