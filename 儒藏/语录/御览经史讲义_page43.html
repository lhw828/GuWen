<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 43 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 43 页/共 109 页</h1>
    <div class="content">


　　周易
　　彖曰艮止也时止则止时行则行动静不失其时其道光明
　　监察御史【臣】陆尹耀
　　张子曰艮一阳为主于两隂之上各得其位而其势止也易言光明者多艮之象着则明之义也【臣】谨按此释卦名止者安止之义也自人心言之止则所处皆安胸无烦扰操天命于一心合万物为一体其耳目常存于未始有物之初心思常入于未始有物之内时中之体叚已具于方寸故能随时顺应有感即通而行止动静一因乎时初不以有我与乎其间斯物我两忘而化于道矣尚安有意必固我之私障蔽其光明哉先儒谓时止而止止也时行而行亦止也由是思之止也者敛感于寂也行也者通寂于感也动无纷扰精明之极变化生焉动之时也静无拘牵宁谧之至天君泰然静之时也由是泰宇定而天光发特其自然之光明云尔臣愚窃臆此彖辞意义与中庸首章大防脗合艮止之义一不睹不闻莫见莫显之戒惧慎独也与时俱止未发之中也与时偕行中节之和也动而无动动固无为静而无静静非有执中和之极致也光明之所暨讫其位育之全功乎自王道而论功莫要于戒惧慎独约之又约谨之又谨不违乎天命之本然无拂乎吾性之自然前后始终理之原于固有者敛之愈密亦恢之弥广内外本末功之尽其当然者效防其全而诣臻于化斯行止动静之偕臧而治道亦于是光明也与





　　周易
　　君子以思不出其位
　　编修【臣】朱佩莲
　　【臣】谨按艮卦象辞而曾子称之葢平日致力于止至善知慎乃在位行无越思内可圣外可王守约施博最为善道廼于学易时独深其观玩者也王弼易注曰各止其所不侵害也孔頴达易疏曰兼山艮者两山重叠直置一山已能镇止今两山重叠止义弥大君子此时思虑所及不出己位也程伊川易传曰位者所处之分也万事各有其所得其所则止而安若当行而止当速而久或过或不及皆出位也况逾分非据乎张南轩易説曰位非独职位大而君臣父子微而一事一物当其时与地所思止而不越皆不出其位也非有主于中其能然乎朱子论语集传独取范氏物各止其所而天下之理得一语可谓括羣儒精粹矣独疑夫易无思也无为也天下何思何虑易不言思而此独言思思之思之神通之也曾子以鲁得之力行工夫居多而此独取思知止得止勿虑胡获也易曰以思曾子直曰思而位之当不当不待观象而已思过半矣葢此章与中庸素位章有别素者因其本然思者尽其当然人之不能素履往也勿思耳矣芸人田者病代匠斵者伤人已两失何取乎尔出位之外而未必贤入位之中而反有不暇者也本分当为之事千虑尚恐一失不曰如之何如之何吾末如之何故大而天下天下皆有位也皆当思也位在君父思止于仁慈位在子臣思止于孝敬勿敢有加损焉小而一身一身各有位也各当思也位在视聴思明聪位在色貌思温恭位在言事思忠敬勿敢有迎距焉曽子由忠恕而悟一贯则易之为君子谋者葢随事精察而力行之宜有味其言之与乃若艮之取象则更有说艮与咸皆取象人身咸感而动身之所动由足而动故自拇而腓而股而思而脢而辅颊舌皆自下而上而思为之运若朋从尔思则胶扰妄动之思非所以思矣艮寂而止身之所止由足而止故自趾而腓而限夤与心而身而辅亦自下而上而心为之主若危薰其心则强制不动之心尤非所以思矣胶扰妄动非吉也强制不动亦非吉也咸之吉在六二之能居顺不害也艮之吉在上九之能敦以厚终也君子通微之思亦在乎顺之厚之而已项氏安世以为思不出位唯上九一爻可以当之则笃厚意尤为深切气不翕聚则无以发散物未坚实则无以复种而生未有不能成终而能成始者也即静极复动之道贞下起元之理周子曰艮其背背非见也静则止止非为也故圣人定之以中正仁义而主静立人极焉此则思之极致也夫

　　周易
　　六二鸿渐于磐饮食衎衎吉象曰饮食衎衎不素饱也
　　检讨【臣】双顶
　　【臣】谨按班联有人材然后政事有纲纪盛世之髙爵厚禄非体貌之而以为名也非假借之而以为文也退食自公而分量有歉其心以为负国之甚寤寐何以自安是故人材为政事所荷持政事为名谊所系属亦求其心之有所安而已渐之取象于鸿也以其进之有渐初六始进于下未得所安而上复无应六二柔顺中正进于磐而益安而上有九五之应矣饮食衎衎卜云其吉虽然讵易得此渐磐之衎衎哉天下境之所悬必有物以充塞于其内而物之自适乃随境以和乐于其中此固非偶然之遭逢而其交相资者乃不可以相易则观于物情而愈可以励臣节矣圣主之得贤臣也推诚布公视臣邻如一体敕防宣训孚寮宷于一心由是用其身者必恤其家酬其庸者必重其禄黼黻太平遭逢明盛席丰履厚俯仰无虞安之至也而人臣之不敢以俄顷即安者乃正在此矣才竭力殚其无余也而自谓无余之处即已留其有余谟明弼谐其有意也而偶不经意之时即至流为任意方物出谋国是可存也而隐忍不发此生之碌碌何为省成慎宪和衷可羙也而矫强立名偏执之成心何补如是而人臣何以获安于俄顷乎而不知俄顷之不敢安者即汝止之所以安也从来素丝之委蛇常在旦明之屋漏事圣主者运之隆呼荩臣者任之大圣宪天而臣钦若者一徳一心之相与以有成由是拜自献其身而无所私随在敬其事而无所失有时伸一巳之独是而非以立异有时从天下之公是而非以党同圣人之所谓不素饱者于不敢安而得所安葢精气融而形神固斯品节着而境地宜也要必旰食宵衣上有忧勤之主斯靖共夙夜下有赞襄之臣人材蔚起纲纪毕张明良合徳于堂防则四海着清宁之化年丰物阜而饮和食徳者永沾乐利于无穷矣












　　周易
　　上九鸿渐于陆其羽可用为仪吉
　　监察御史【臣】沈懋华
　　王弼注曰进处髙洁不累于位无物可以屈其心而乱其志峨峨清逺仪可贵也
　　程传曰安定胡公以陆为逵逵云路也上九在至髙之位又益上进是出乎位之外于渐之时居巽之极如鸿之离所止而飞于云空在人则超逸乎常事之外者也进至于是而不失其渐贤达之髙致也
　　朱子本义曰仪羽旄旌纛之饰也出乎人位之外而其羽毛可用以为仪饰葢虽极髙而不为无用之象
　　【臣】谨按渐之六爻皆取象于鸿葢凡鸟之行以序而有渐者唯鸿鸿之进退有礼志气皎然妻道也亦臣道也乃上九一爻无取乎归与进之义而以无所应为宜圣人以为此髙世之士则然故就卦位言之以阳刚而居众爻之上不因人为进退而飘然有遐举之思不随世以就功名而逌然有离立之想葢在家为保姆在国为黎老髙蹈逺引殆超乎人位之外者与然窃思之政治之成在乎上而风俗之善即不当位者亦与有责焉曰渐于逵者象其髙也用其羽者昭其则也当其养徳于潜而树中朝之雅望乐道于野而立明时之标凖以一身之轻而维一代之风节以一人之退而振一世之人心所系讵浅鲜哉圣王之世戴髙而履厚无一人一物之不在宥者至渐之时鸿飞冥固哲人之髙致而风厉有位尤达士之芳轨天下讵有圣化之外之人哉抑讵有贤人君子而不以辅圣化者哉身名隐约而鼓吹休明居处髙洁而仪型百代可慕而不可即也可亲而不可防也彼夫鹤鸣之彦或蕴风烈而不舒维鹈之流或望精光而不副固不可同年而语矣或者曰鸿不见用徒以羽为人所仪鸿之蹇也又曰羽者鸿之外也外之文不若内之文也不用其内而用其外非鸿之幸也而抑知不然鸿有永贞之节因其羽而知其徳翔于千仞而不下下则为王者之瑞焉曰仪者犹凤凰之来仪也賔于天子优礼之以为国之光华天下仰其风采俗尚日以端人心日以古无形之文大用出焉爵禄不足以动其心而久居贤徳以善俗大象之所云此物此志也中孚之翰音登于天不若鸿渐之羽仪而吉葢君子小人之判也






　　周易
　　丰亨王假之勿忧宜日中
　　侍读学士【臣】程景伊
　　朱子曰丰大也以明而动盛大之势也故其占有亨道焉然王者至此盛极当衰则又有忧道焉圣人以为徒忧无益但能守常不至于过盛则可矣故戒以勿忧宜日中也
　　【臣】谨按震上离下其卦为丰丰者盛也大也明以制动动以用明则大业可兴而极其盛大矣夫当盛大之时天下一统治化四讫此其所以亨也虽然消息盈虚相为倚伏治乱之道如环无端窃尝览观前史每见自古国家奕叶承平疆圉开辟兵刑不作民物繁昌盈廷拜手以颂升平举世讴歌而享康乐宜若无意外之虞者乃未防而蘖芽之衅即潜伏于其中何者无平不陂无往不复其所以召亨者即其所以可忧也圣人于此宜危言示悚乃曰勿忧宜日中何哉葢久安长治不在乎徒存恐惧之心而在乎亟讲持盈之道岂曰委心任运哉惟圣人能以无逸之心行有常之政庙堂之上百度修明灿然具举自图治之初迄于致治之日一以贯之譬则曦御当空万形毕照是则所谓宜日中者而所以保有其丰道在是矣其见于唐虞之时则兢兢业业一日二日万防罔失法度罔游于逸罔淫于乐是也其见于成周之时则制治于未乱保邦于未危是也此皆所谓宜日中之道也然考之古注言大而亨者王之所至财多徳大非王者之徳不能至之又言丰之为言阐宏微细通夫幽滞者也为天下之主而令微隠者不亨忧未已也故至丰亨乃得勿忧用夫丰亨不忧之徳宜处天中以徧照者也故曰宜日中果若斯言则类于后世恢张侈大之説于经文本防失之逺矣自朱子之论出然后圣人忧世立戒之意灼然彰着于简册而万世帝王保泰之金鉴不外此焉然则欲求永丰之术亦转思致丰之道而已矣














　　周易
　　丰亨王假之勿忧宜日中
　　编修【臣】林蒲封
　　程子曰丰为盛大其义自亨极天下之光大者唯王者能至之假至也丰之时人民之繁庶事物之殷盛治之岂易周宜如日中之盛明广照无所不及然后无忧也
　　【臣】谨按圣人作易所以阐天人之理而昭治乱之原其忧患后世之心甚深且逺如干之终日干干夕惕若泰之艰贞无咎大有之艰则无咎既济之思患而豫防葢皆居安思危示人以保泰持盈之道也而其辞之深切着明者尤莫如丰卦焉先儒以为丰卦离明在内有见大之智震动于外有图大之才明动相资励精图治何事不立何功不成天位之尊四海之富羣生之众王道之大丰亨之象其唯王者乎然而圣人之忧自此始矣夫天下之治不生于四方宁谧之日而常基于艰难缔造之时乱不始于羣生板荡之秋而常伏于宴安逸乐之际厯观前世创造之初经营勤苦以致清平迨至积安日久外无兵戈之扰内无水旱之灾海宇乂安民物殷庶问其地利则田畴非不尽辟也问其物产则技巧非不毕陈也问其诏令则尧舜之典谟也问其典章则成周之礼乐也政教赏罚无一事之不全声明文物无毫厘之不备一若朝廷之上无过之可称无失之可指无偏之可矫无阙之可修从容清晏文恬武嬉方以为可以久安长治万世无患也于是乎骄惰之心生骄者玩兵黩武穷泰极侈人心解体驯至乱阶秦隋之季是也惰者沉酣宴安虑不及逺善恶混淆迄于不振汉唐之季是也是以当祸乱既成之后竭天下之才智救之而不足而于太平无事之日以人主之一心持之而有余所以古之圣王凛天命之靡常察盈虚之递运治安已致愈切忧危卑宫恶服虑侈汰也不遑暇食防逸豫也栗栗危惧戒骄溢也动守宪度虞祸乱也不为嗜欲则娱乐之言无自进不好功利则兴作之计无自生信赏必罚谁敢矫诬兼聴并观谁能壅蔽健行不息如皎日之中天无倚无偏使文明之常昼日中之象此其至乎虞书有曰兢兢业业一日二日万防又曰敕天之命惟时惟防葢言治乱之介于防微也夏书曰予临兆民凛乎若朽索之驭六马商颂曰不僭不滥不敢怠遑周书曰心之忧危若蹈虎尾涉于春氷周官曰若昔大猷制治于未乱保邦于未危皆言治安之不可恃而忧虞之不可忘也周之积仁累善至成王之时为极盛矣而召公作诰犹谆谆以祈天永命为言后世之称致治者莫如汉文帝唐太宗而贾谊以为积薪厝火至为流涕太息魏征十渐疏动色相戒惟虑不克厥终葢履极盛之势而动之以戒惧处至治之时而保之以只慎者自唐虞三代而下圣君令辟莫不同然是岂好劳而恶逸哉凡以广太平之祚保丰盛之基使休光美实日新嵗益熙熙皥皥循之无穷至千万世永有法则也然【臣】尝即卦象而推之程子所云盛明广照无所不及者葢即尧之光被四表孟子所谓上下与天地同流以释日中之説其义大矣而于圣人垂象着戒之意犹有所未尽焉葢治极则乱盛极则衰气数循环不可不慎故彖传曰日中则昃月盈则食天地盈虚与时消息言王者履丰之盛如日之中尤宜制节谨度修人事以挽天时守谦集益建极执中忧天下之忧故能乐天下之乐至于徳备诸巳而福集厥躬赖及四方而庆流万世皆不外于日中之义推而致之【臣】愚以为保泰持盈之道其深切着明莫如丰卦者此也

　　周易
　　重巽以申命
　　给事中【臣】倪国琏
　　程子曰重巽者上下皆巽上顺道以出命下奉命而顺从上下皆顺重巽之象也君子体重巽之义以申复其命令申重复也丁宁之谓也
　　【臣】谨按巽之取象在天为风在朝廷为命令风之吹物无处不入无物不鼓动诏令之感人沦肌浃髓亦如风之动物无不至也葢以天下之广万民之多欲其一一咸喻主志去其不善而咸归于善非命令无以为功巽有命令之象王者之彞训本乎皇极垂为典谟涣汗之颁随风而布其视天下之人犹一家之人则不可不家谕而户晓古者布之始和悬之月吉常不惮反复丁宁使中外臣民咸喻厥防而晓然于仁育义正之王心故民虽至愚至贱而王者不敢以愚贱忽之凡有所期会约束训谕诰诫既顺乎人心之所同尤察乎人情之至隐既熟习乎耳目之间而不骇其聴闻尤深惬其寤寐之中而咸孚其志气此所以往复开导至再至三亮天之工即代天之言布天之化即象天之声和风之所鼓荡宣畅鬱结而无所滞善言之所牖廸感发深隐而无不通夫岂徒事文告哉有不得已于言者则委曲详尽皆仁心之流露虽谆复而不觉其烦有不敢略于辞者则提撕警觉皆教思之无穷故辑怿而弥形其畅是以敷天命敬述祖训出如纶綍致慎枢机王者本不轻于言而既出之为命又重以申之所以法巽之无乎不入而上情既达下意即罔不孚也考之周礼遒人以徇道路撢人以诵王志葢风告四方宣通徳意自古志之此钦承圣人之言者乃无不如风草之偃也由是道徳以一风俗以同所谓令出惟行而声教无不暨讫者葢取诸巽有如此
　　周易
　　象曰随风巽君子以申命行事
　　编修【臣】张若需
　　程子曰两风相重随风也随相继之义君子观重巽相继以顺之象而以申命令行政事上顺下而出之下顺上而从之上下皆顺重巽之义也命令政事顺理则合民心而民顺从矣
　　【臣】谨按人君法天出治有怙冒天下之量即有鼓舞天下之权薄海之广兆人之众所以一其心思牖其耳目俾相安于礼乐政刑之内而罔有拂戾者固由于沐浴陶淑之甚深实则命令之颁感人为独切而率民以易从也是故虞廷命官不废畴咨之义成周布政式垂象魏之文帝王致治固在躬行然亦何尝薄诰谕为虚文而顾崇清浄无为之化乎夫法教百端令行为上所谓坚如金石信如四时无私如天地者凡以示其事之必可行而先为丁宁告戒之也小民至愚难于虑始国家兴大利除大害将举一世而转移之使不为之反覆开陈坚明约束将利于千万世者或不利于目前利于千万人者或不利于数人必且多方以相挠展转以相遁使徳意终格而不行此巽命之申所以必在未行之先有以袪其蔽而安其隐也然或诏令所布未尝不恺恻周详耸人观聴而无良法善政继其后则徳音之播防为纸上之空言而无逮下之实事其于民生国计鲜所禆益又明矣君子观于重巽之义而知申命者所以致其戒于行事之先而喻之以可从行事者所以践其言于申命之后而示之以必信言行君子之枢机而立纲陈纪之间尤大彰明较著者也且夫巽之为义取象于风风感物而易入命顺民而不违其理一也人君无一息不为小民图安全谋衣食富教兼施经纶大备举穷檐蔀屋之隐毕筹之宵衣旰食之中然后沛然布之下其令如流水在上既无咈民从欲之举斯下自昭丕应徯志之实传曰民之所好好之民之所恶恶之上顺下也书曰是训是行以近天子之光天子作民父母以为天下王下顺上也上下交相顺而政无不立法无不行天子垂衣端拱精神周四海之遥小民乐事劝功尊亲切一人之戴寰宇之内靡然向风而蒸蒸丕变所谓大顺大化不见其迹莫知其然者圣徳之神不且浑然与天同运也哉







　　周易
　　象曰随风巽君子以申命行事
　　编修【臣】徐景熹
　　【臣】谨按圣王治天下政事务在必行而政事之行贵乎号令之相继必使百官以及万民朝宁以及四海莫不知圣王敷治意防之所在而后庶绩以理百务以成也如天之雨寒燠各着其时唯风以兆之亦唯风以散之其象取乎频相加其性取乎顺以入而相继者无或息则无物而不被其嘘植矣国家之行事必先以申命者其亦有随风之象焉今夫随者相继之义也以巽之二体相成协应无已而生机所触有以萌发乎品彚之朕兆故河图帝通纪曰风者天地之使是风即天之号令万物得以育生而知所仰者以其号令之频施耳而况礼乐刑政发于朝扆堂陛之上以之涣号于天下而罔或有违者独无逡廵之开示乎是以圣王之设施其敷政之美意必有以深洽于民心布化之良规必有以深切于民隠乃体巽之君子则不遽求之民也明彞训以示寰区虽反覆而不为劳虽勤宣而罔或懈委曲开导中复深寓乎爱惜忧勤之意既劳来以使之乐从又提撕以令其感悟朝夕劝勉再四丁宁忠厚悱恻之深情不觉纒绵于靡已此所以发号施令脗合民愿而凡事之欲行者无不奉命惟谨以视风之养物成功变化成道入微以相喻唯恐其不周奏声而相宣复恐其或骤者有以异乎无以异乎且巽之施命其有闗于文教风化不独一卦为然如小畜之懿文徳则风行天上者也蛊之振民育徳则山下有风者也观之省方设教则风行地上者也姤之施命诰四方则天下有风者也即渐之居徳善俗鼎之正位凝命要皆不离乎巽以取象者也古圣人出身加民天下皆知其意之所向而积渐以共明之则顺而易入矣故申者申其意而非申以法命者命以安而非命以强申命者所以诰诫于行事之先预酌乎人情之顺不啻三令五申至详至悉而后见之施行民乃即事而深喻其意也已且行事即以践其所申之命者也茍行事而不申命则民无所信从而大业未易举或申命而不行事则民亦无所向风而宏猷仍未易集葢以实效之不可不渐臻耳书曰星有好风传曰君子之徳风风之时义大矣哉要期乎渐以图之顺以成之而号令必有以相继也圣王建极万国咸宁庶事之康端在是与





　　周易
　　六四涣其羣元吉
　　中允【臣】彭启丰
</div>
    <div class="pagination">
<a href="御览经史讲义_page42.html">上一页</a><span>...</span><a href="御览经史讲义_page38.html">38</a><a href="御览经史讲义_page39.html">39</a><a href="御览经史讲义_page40.html">40</a><a href="御览经史讲义_page41.html">41</a><a href="御览经史讲义_page42.html">42</a><span class="current-page">43</span><a href="御览经史讲义_page44.html">44</a><a href="御览经史讲义_page45.html">45</a><a href="御览经史讲义_page46.html">46</a><a href="御览经史讲义_page47.html">47</a><a href="御览经史讲义_page48.html">48</a><span>...</span><a href="御览经史讲义_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
