<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 79 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 79 页/共 109 页</h1>
    <div class="content">　　追琢其章金玉其相勉勉我王纲纪四方
　　检讨【臣】傅隆阿
　　元许谦曰此言文王之徳之纯也文之见乎外者固若金玉之追琢质之存乎中者则实金玉也表里如一岂致饰于外而已故勉勉其徳之我王能纲纪乎四方也
　　【臣】谨按帝王之所以为治即帝王之所以为学而帝王之所以为学亦曰敬而已矣盖敬则无间故自内及外表里如一也敬则无息故自始至终后先防斁也人见总揽万方纪纲大政以为此帝王之治也而不知实本于学人见夙夜黾勉不敢荒宁以为此帝王之学也而不知总归于敬此棫朴之诗所以于文王得人之盛推本其敬徳之纯而以追琢金玉兴我王之勉勉也夫以文王之徳而言则徽柔懿恭恵鲜懐保方且不闻亦式不谏亦入矣此固天姿粹美不假修为者若论其得人之盛则有疏附有先后有奔奏有御侮济济多士文王以宁斯即端拱无为亦坐致海隅宁谧矣又何须勉勉防而不知圣人之质虽处于生安而圣人之心自昭其严翼故其敬之在于一身者不显亦临无射亦保何勉勉也而无然畔援无然歆羡则为一身之纲纪矣敬之在于一家者雝雝在宫肃肃在庙何勉勉也而刑于寡妻至于兄弟则为一家之纲纪矣敬之在于国与天下者不敢自暇自逸以成康功田功何勉勉也而不识不知顺帝之则则为国与天下之纲纪矣然则敬也者为学之本即出治之本也自尧舜禹汤以迄文王所谓忧勤惕厉以为传心之要者此耳许谦因文王得人之盛推本于敬徳之纯诚见夫张之为纲理之为纪者胥于是出矣信乎帝王所以为治即帝王所以为学欤
　　诗经
　　追琢其章金玉其相
　　编修【臣】邵齐焘
　　毛苌传相质也孔疏引王肃云以兴文王圣徳其文如雕琢矣其质如金玉矣
　　郑元笺相视也犹观视也追琢玉使成文章喻文王为政先以心研精合于礼义然后施之万民视而观之其好而乐之如覩金玉然言其政可乐也【臣】谨按此诗毛郑异觧孔頴逹谓笺之所以易传者以上言作人下言纲纪皆是政教之事则此亦述政教矣圣人体自生知性与道合不当于此輙誉文王美质故易之由传言之则是观追琢之文而知其有金玉之质茍非实有是质即不能成其文盖重乎其有金玉之质也由笺言之则是有追琢之功然后成金玉之观茍其功有未极则其观亦不光盖重乎其有追琢之功也夫谓圣人本有其美质而后能修饰以成文章此其理固然然此特就其自然之文质而誉之耳若夫郑氏之説则以圣人之于政教其専精殚虑必如良工之治寳器使观之者莫不欣喜乐覩而知其可贵此则举圣人研辨义理之精思与万民舞蹈徳化之气象皆可防绎而得其意焉较而论之笺义为尤长矣夫圣人修身治民之道未有不由研精义理而得之者盖义理之为数最为深微而谨严圣人之用心独能宻致而详尽其研之也至周至悉故其施之也至精至当此即中庸择善之功虞书执中之事也夫然后粲然成文万物乐覩此即所谓思我王度式如玉式如金者也今夫金玉之为物其精纯也无纎芥之杂其粹美也无毫髪之疵而非有良工者为之磨砻攻错雕文刻镂亦安能成其寳器而示人以可贵防以此知诗人比物连类盖不独叹美之词实有推本之论焉且不特此诗也夫淇澳之诗始之以如切如磋如琢如磨言学问自修精而益精也其诸追琢其章之谓欤终之以如金如锡如圭如璧言盛徳至善其光有耀也其诸金玉其相之谓欤












　　诗经
　　勉勉我王纲纪四方
　　监察御史【臣】胡宝瑔
　　【臣】谨按治天下之道必本乎君徳之纯惟懋修在上纯而无间则缉煕光眀内外皆主于敬而所以维系乎人心者虽以四方之大其趋向之诚莫不共在帡幪之中而连而相属矣棫朴之诗曰勉勉我王纲纪四方集传云勉勉犹言不已也黄佐曰勉勉即是敬兼内外而言内外皆主乎敬则所以修己者在斯所以治人者在斯天徳王道一以贯之矣故其首章曰济济辟王言敬徳之见乎外也此章曰勉勉我王言敬徳之存于中也盖文王翼翼小心亹亹不已是以雝雝在宫肃肃在庙无时不敬即无时不勉易曰天行健君子以自强不息文王之谓也夫以生知之圣其聪眀天亶万倍众人而又加之以学问则其严恭寅畏之心鼓舞一世而有余此云汉作人圣人所以久于其道而天下化成也其日昃不遑之治统括六合而无遗此追琢金玉圣人所以感人心而天下和平也诚如是则功愈纯而业愈广者本一敬以该乎天下即合天下而聨以一敬其纲纪四方皆由于勉勉也盖治道之隆张之为纲总而举之使之皆有所统而无所遗理之为纪详而整之使之各有连属而无所紊当是时圣徳髙深清和咸理上方慎修思永下则天下归仁此推行之广也致治之盛也而我王则勉之又勉不以此而稍自暇逸也王栢曰维持天下之功如此其大只収在勉勉于此可知人君所以端治化之源而操抚御之柄者惟在乎主敬作所也然则勉勉我王其日新之谓盛徳乎纲纪四方其富有之谓大业乎单心宥宻深于宵旰之勤时防交勅常凛怠荒之戒而东西南北无思不服海隅日出防不率俾其不言而信不令而从者人心之一道同风主徳之纯亦不已也尧曰钦明光被四表舜曰温恭四方风动禹曰祗台声教四讫汤曰圣敬肇域四海武曰执竞周道四逹唐虞三代圣帝眀王所以纲纪天下者皆谓之勉勉可也君徳之纯其致治之本欤











　　诗经
　　勉勉我王纲纪四方
　　监察御史【臣】柴潮生
　　【臣】谨按君心为万事之根本凡纪纲之大小无不受成于此常以毋不敬为主则气质清明义理昭著视天下之事脉络条理灼焉分明举而措之无不曲当故诗曰勉勉我王纲纪四方勉勉者不已之意即不已其敬也纲纪四方者以是心而推之大纲小纪必知明处当而六服羣辟防不承式也夫以文王之至圣其所以经理四方实不大声色而自臻上理而诗顾归之勉勉若实用其力者盖圣心之睿知聪眀虽首出乎庶物而其惕天命畏民嵒之至意实无刻而稍释于懐惟善知圣者能知其徳之安安亦惟善知圣者能知其心之勉勉诗曰小心翼翼又曰不显亦临无射亦保书曰文王卑服即康功田功孟子曰文王视民如伤望道而未之见惟其战兢惕厉出于自然而无始终久暂之别非若大贤以下之人过而后能改絶而后能续是文王之勉勉即为生知安行之至非真不加思议而自动与天符也今夫盂水可奉而志难持六马可调而气难御虽以上圣不得不戒慎于其间在尧舜为精一执中在禹为祗台徳先克艰厥后在汤与武王则为以义制事以礼制心以敬胜怠以义胜欲皆与勉勉之言相表里盖敬者列圣相传之心法而勉勉即主敬之纯心棫朴之咏歌文王以金玉追琢之躬唘雅化作人之盛而归功于此可谓得圣学之本矣后世学文王之学者荘敬日强以植其基至诚无息以要其极则为天地立心为生民立命为前圣继絶学为万世开太平其必由此始矣


　　诗经
　　鸢飞戾天鱼跃于渊岂弟君子遐不作人
　　监察御史【臣】张汉
　　【臣】谨按是诗小序云受祖也周之先祖世修后稷公刘之业太王王季申以百福干禄故有是作朱子则谓君子即文王连前后数章意推之亦以咏歌文王之徳鸢飞鱼跃郑康成谓鸢者鸱类鸟贪恶者飞至于天喻恶人逺去不为民害鱼跃于渊喻民喜得所抱朴子则谓鸢在下无力及至乎上耸身直超飞不用力亦如鱼跃怡然自得不知其所以然朱子集注主其説谓鸢鱼顺化于天渊各得其所文王化成于天下莫测其妙是以鸢鱼兴君子飞跃兴作人道固有取尔也郑康成训遐为逺训作人曰逺不作人者其政变化纣之恶俗近如新作人之义朱子则训遐为何训作为振作谓岂弟君子何不作人乎言其必作人之意也今夫人与物之并生于天地也有各得之性焉鸢吾知其能飞也而不自飞也有飞者有飞飞者鱼吾知其能跃也而不自跃也有跃者有跃跃者夫非有所作而致其情也若夫人则上不在天下不在渊藐焉中处者也而有圣人焉使之而后变则刑于寡妻至于兄弟以御于家邦由闗雎麟趾之意及于有徳有造之流固皆迁善而不知而化行俗美人才众多即置之野人亦有干城腹心之誉则待文王而兴亦不失为豪杰之士也不恍然一鸢鱼飞跃之象在其目中乎乃子思引之以言道则又曰言其上下察也为此诗者其知道乎窃由程子吃为人活泼泼地之言一致思焉本天亲上本地亲下又有言不尽意者引而不发跃如也按子思引诗言文王之徳之纯即天之所以不已然则飞于天者不独鸢可以悟覆物之道跃于渊者不独鱼可以悟载物之道且岂弟君子作人尤出于夀考久道而化成又可以悟成物之道如此者岂必见而章动而变而为而成乎防于是想文王之徳之纯正浩浩其天渊渊其渊也中庸言至诚所以専举一文王乎抑闻诗人之于君有颂有规旱麓之诗戾于天而跃于渊王国之克生王心之所以宁也叅以小雅鹤鸣之章闻于天而于渊者诗人之诲宣王欲求贤于未仕也亦欲仪刑文王以作人防








　　诗经
　　思齐大任文王之母思媚周姜京室之妇大姒嗣徽音则百斯男
　　编修【臣】吴绂
　　孔氏頴逹曰作思齐诗者言文王所以得圣由其圣母所生文王固天性为圣亦由母有圣徳故歌咏其母言文王之圣有所以而然也
　　朱子曰此诗亦歌文王之徳而推本言之曰此荘敬之大任乃文王之母实能媚于周姜而称其为周室之妇至于大姒又能继其美徳之音而子孙众多上有圣母所以成之者逺内有贤妃所以助之者深也
　　【臣】谨按圣人之生代天宣化为人神之主而跻一世于仁夀平康之域故天之生之也恒不偶然此思齐之诗所以歌咏文王之徳而必推本于大任之为圣母也周家自后稷以来积功累仁世有令绪至于文王其徳弥至其命维新文王大明棫朴旱麓诸篇言之详矣曰亹亹曰穆穆曰小心翼翼反覆讃美铺张扬厉要不外乎缉熙敬止之一言然则敬也者岂非文王之所以为文者哉诗人则曰是徳也盖自其母而已然矣故首歌之曰思齐齐者言乎其荘敬也孔子之系易也曰敬以直内义以方外敬为义之体义为敬之用大任有思齐之徳则言敬而义在其中矣曰文王之母者眀乎非是母不能生是子也大姜为大王之妃助大王以兴岐周之业皇矣之诗所云天立厥配者也大任实能媚而爱之而称为京室之妇以庄敬而事其姑孝莫隆焉诗之歌大任也曰乃及王季维徳之行刘向以为端一诚荘是其徳也盖即思齐之意而推之也以荘敬而相其夫顺莫大焉及其娠文王也目不视非礼之色耳不聼非礼之声口不出非礼之言生文王而眀圣有由然矣刘向以为胎教是也要其致谨于视聼话言之间者秉持有素习惯自然非强于一时也特至是而尤加饬毖焉耳敎之以一而识百固文王之睿知夙成防大任之教抑可见矣荘敬以豫教其子慈莫笃焉是则大任之徳无善不备而总以荘敬为之本也文王之不显亦临无射亦保敬之至也不闻亦式不谏亦入敬而行之以义也此其生而知之安而行之者而岂非圣母思齐之徳有以毓之于载育之始而教之于降生之后者乎至当之徳既隆百顺之福斯备大姒嗣其徽音则端一诚荘又克继焉至徳薰蒸太和翔洽天锡纯嘏多夀遐龄而麟趾螽斯至于百男之众厥后子孙千亿宜君宜王绵奕世于无疆胥四海而仁夀信乎圣母圣子圣君圣后荘敬之徳积之深而发之逺也夫


　　诗经
　　雝雝在宫肃肃在庙不显亦临无射亦保
　　编修【臣】王居正
　　严粲曰此章言纯亦不已也文王之诚一也在宫则和在庙则敬随所寓而形见也不显之处人所不见而亦若有所临洋洋乎如在其上也无射之时践履已熟而亦自保守悠久无间也
　　【臣】谨按思齐一诗文王徳盛化神内圣外王之全体也首章推本圣徳之助而次即及其徳化之隆当是时神人胥协家邦同孚齐治之道于此焉着协和之风于此焉溥可不谓徳之盛而化之神欤顾圣人者神人之主而君徳者又其所以协神人和上下握建极绥猷之本于一心者也盖徳非可假显之在伦常日用之地徳不容间微之在暗室屋漏之中而思齐之三章若为文王曲传之曰在宫在庙槩其地也曰雝雝肃肃着其美也曰亦临亦保正不显之实功而无射之极致也随其地而得时中之妙纯乎天而无防微之间徳如是至矣尽矣蔑以加矣文王之所以徳协幽眀而化及家邦者其在斯乎抑尝闻之圣人之徳一而已一者诚也敬者又求诚之本而入圣之基也故大学中庸挈歴圣授受之心法而归于诚敬释明新之至善则以文王之缉熙敬止为宗论至诚之不息则以文王之纯亦不已为极可知缉熙敬止正文王纯亦不已之全体也而诗人乃以雝雝肃肃对举朱子又以和敬分属二者是岂诚之外又有一敬而敬之外又有一和乎盖一念不放自念念皆实敬则无不诚也道心常存自天君常泰敬则无不和也敬与诚殊途而同归和与敬异用而同体观中庸首章详言戒惧慎独而终之以致和至朱子又畅发其防曰自谨独而精之以至于应物之处无少差谬而无适不然则极其和而万物育可见和由敬而出非离敬以为和也且朱子既以和敬分属雝肃而又曰观文王雝雝在宫肃肃在庙不显亦临无射亦保便可见敬只是如此则和与敬之异用而同体不益信防然则人主建位育中和之极而思以嫓美乎二帝三王非敬其奚由防是故恩威刑赏之用其中而辨名定志别嫌眀微则礼逹分定而雝雝者不独在宫矣声色货利之絶其萌而敬天尊祖节用爱人则表正影直而肃肃者不仅在庙矣且也体钦眀之徳而谨小慎微凛无逸之训以持盈保泰宻其功于不覩不闻严其防于莫见莫显则临保深而显微一致无斁永久矣审若是是即尧之兢兢舜之业业禹之孜孜汤之日跻文王不已之意也易之干干书之精一诗之于穆记之不息之防也而天徳王道一以贯之矣关雎麟趾之化其不可坐而观成防

　　诗经
　　雝雝在宫肃肃在庙不显亦临无射亦保
　　监察御史【臣】朱鳯英
　　朱子曰言文王在闺门之内则极其和在宗庙之中则极其敬虽居幽隠亦常若有临之者虽无厌射亦常有所守焉其纯亦不已盖如是
　　【臣】谨按此章言文王之徳之纯一天道之自然不待勉而能者也维天于穆不已时行物生在在皆天而不见其运量之迹维圣纯于天道亦不已作止语黙在在皆性而浑忘于严翼之神配易简于知能而声色俱冺体生成于广大而上下同符圣心之合徳于天者一诚之相为无间而已矣今试即诗之咏文王者绎之天伦人纪本一体之条贯故恩眀谊美而至情生焉拟曰雝雝和之至也盖自寝门侍膳以至雎麟起化之原无一非纒绵笃挚之思矣上下神人本一理之昭假故忾闻僾见而眀信孚焉拟曰肃肃敬之至也盖自恵于宗公以至昭事上帝之典无一非严威俨慤之忱矣夫是敬与和也阳舒隂肃而礼乐备仁昭义立而天地官由是而端冕垂裳凝旒缀黈百为未起之初是不显也而上顾天命下视民嵒长若有所临焉而缉熙敬止之心益以宻矣由是而日昃弗遑康田恐后志气如神之始本无射也而不动而敬不言而信长思有所保焉而求宁观成之志益以切矣诗之賛文王者如此是知道莫贵于法天学莫先于知性性者万物一原天人一体贯古今而无殊极湏防而防间者也知性则知天而髙下散殊同流合化而合敬同爱之道得矣元徳统天干行不息而大中至正之模立矣而文王以法天之心存之为亹亹之令徳而实以尽性之学宻之为翼翼之小心故曰诚也诗之賛文王者屡本诸天以为言盖因其理之同而词遂不能独异也而推本于性则见天于文亦见文于天诗云上天之载无声无臭仪型文王万邦作孚此文王以尽性之学继天而立极也夫













　　诗经
　　不谏亦入
　　编修【臣】王居正
　　【臣】谨按傅説之告髙宗曰木从防则正后从谏则圣伊尹之美成汤亦曰从谏弗咈可知自古贤圣之君盖未有不以纳谏为孜孜者即以文王论缉熙敬止者其徳望道未见者其心兢兢业业未尝一念少自暇逸岂曰吾之动静语黙俱已优入圣域而无事臣工之賛襄防乃诗人之美文王则曰不谏亦入果何谓耶先儒谓文王之徳己底于至善不思不勉从容中道故虽无谏诤之者亦未尝不入于善传所谓性与天合是也窃以为文王之徳诚如是其纯也诗之所以美其先王者诚如是其不诬也而文王之心究不如是夫文王之心固惟恐己之不入且惟恐人之不谏耳不然舜禹亦大圣人也迩言则察昌言则拜喜起之朝时闻吁咈文固合徳于舜禹者而有弗先后同揆也防故曰此诗人之美其先徳而非文王之心也然而文王之心亦从可识矣今夫人主之一言一行动关天下之安危民生之休戚使必待谏而后入则夫谏所不及遂可任其戏渝耶且即从谏如流人君受聼言之美名而事之所不及谏与夫谏矣而不克匡救匡救矣而天下已受其损者又岂少防是故惟恐人之不谏而莫闻其失此文王虚受之心也人所易知惕于不谏之地而独致其慎此正文王不已之纯也人所难窥乐人之谏则可谏者自稀恐己之不入故不谏而亦入此文王之徳之所以光大而随地咸宜欤且夫师古者取法乎上进徳者立基于实存文王望道未见之心致文王不谏亦入之诚廓然大公物来顺应而上下之情通矣此谏而入者之所以圣也静存动察戒惧慎独而位育之基立矣此不谏而入者之圣之所以纯也通乎诗人之意而深体乎文王之所以为文者则知诗书之防各有所属而其有禆于圣学则固殊途而同归也欤










</div>
    <div class="pagination">
<a href="御览经史讲义_page78.html">上一页</a><span>...</span><a href="御览经史讲义_page74.html">74</a><a href="御览经史讲义_page75.html">75</a><a href="御览经史讲义_page76.html">76</a><a href="御览经史讲义_page77.html">77</a><a href="御览经史讲义_page78.html">78</a><span class="current-page">79</span><a href="御览经史讲义_page80.html">80</a><a href="御览经史讲义_page81.html">81</a><a href="御览经史讲义_page82.html">82</a><a href="御览经史讲义_page83.html">83</a><a href="御览经史讲义_page84.html">84</a><span>...</span><a href="御览经史讲义_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
