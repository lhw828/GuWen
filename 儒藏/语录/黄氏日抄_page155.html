<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 155 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 155 页/共 162 页</h1>
    <div class="content">













　　黄氏日抄卷八十五
　　钦定四库全书
　　黄氏日抄卷八十六　　　　宋　黄震　撰记
　　修吴县尉衙纪事
　　吴县尉衙改创于开禧乙丑察院罗公相爲尉之日距震之官五十有五年间无与葺一椽瓦者而屋頽矣岂前此爲尉者皆以传舍视哉尉古司冦官至秦汉改今名义取除奸尉安良民也世乃以其去民最近凢逮捕必由之奸豪反得借以毒吾民如震此邑所见私家升斗之租闾阎睚眦之争酒官私受诬告若其他纷纷事无一不倚尉爲毒岂惟田里骚动民怨入骨而期限交迫吏亦不得宁厥居又奚暇居之葺开庆己未冬敌马饮鄂渚天子赫然震怒斥去凶邪妙柬材德拥麾若节以急护畿甸根本而震适幸遭其逢因得请于部使者左司孙公曰索私租非尉职也其害有十且不仁者托名监租而系其人死之以惧来者不知村民惟计目前名藩大阃刑人于市或枭首以徇犯者尚且接踵安有隂谋瘐死其人而人不再犯者以故死者之肉未寒而筒者之项相属村民骨肉类不忍其亲以尸检即付之浮屠家荼毗一聚烟而寃魂终万古莫雪矣岂不哀哉使者覧之恻然爲徧戢一路又得请于郡太守发运洪公曰甚哉俗之降也血气谁独无之小争宜易化者今率张皇其辞嘱郡县吏差尉罗弓矢手捕所怨之家曰躬亲自郡县吏若尉吏卒无一不利尉躬亲其至爲尉亦有自利射规者独耆保日以扰民生日以困国家元气坐是日以耗利在彼则害在此窃尝譬之奸民黠吏渔猎者也视尉爲鹰犬以鱼兔其民而山泽焚竭矣可不惜哉太守读之慨然讼牒自是无躬亲独酒官上属戸部转运使震官小路逺不得陈一日期限迫因白之主管官陈公曰民果私酟自有酒库卒逻之凡脱差尉司者皆私讐诬告以快私忿实无私酤也陈公悟且以非司存亦免差时则敌已遁中国已再安大丞相程公继镇是邦爲圣天子重布宣德意民欣若更生凡前日之纷纷者尽絶官府益以无事尉亦頼以免谴诃震廼得窃用其暇积入幕之俸并请益于邑大夫李君共爲费五千六百缗有奇自景定辛酉三月十八日役工迄五月二十八日凡听事门庑堂寝皆新之复还畴曩之盛可以观时政焉非特志嵗月叙兴修而已也始范文正公石曼卿皆尝书昌黎伯夷颂于听之壁罗公谓伯夷圣之清者也圣人百世之师也作师清堂今不知其址何在因改作听事之西偏模旧扁于碑隂而揭之庶几无忘前人之旧有兴起者又其西筑台临道而屋其上列柏森森扁曰平逺柏罗公手植台则前尉唐公璘增高罗公旧基改爲之唐公亦相望入台察岂有开必先如古鸂滩之类与遂并葺之易扁曰柏台以彰二公风宪先兆既即请记其事于今吏部尚书西涧叶公乆未暇作震且满替先条其事纪之尚俟记文属后来者勒石景定三年壬戌嵗后九月甲申朔鄮山黄震谨书
　　重修转般仓记
　　景定元年春圣天子奋张天威再安区夏四阅祀而当癸亥嵗于是邉烽之熄浸乆矣方且兢兢军国事凡切于邉者日益搜讲谓京口转般仓尤两淮军饟襟喉赐缗钱五十万米以石计者千有三百用鸠工新其旧嵗十一月建鼛鼓明年春告成董役官刘安辇石请记工致余曰是奚足哉盍记其大者乎或曰仓旧八十厫今修六十有一已仆不存者十有八行且并新之盍记诸余曰是亦奚足哉盍记其大者乎绍兴七年我高宗用向子諲之请始以昔之置于泗真者置京口当是时诸将方会师江上勃勃乎争驱而进指日恢中原转般之事如之何可一日缓未几柄国者摧一世之豪杰而夺之兵托名四大屯廪之不容出尚安以转般爲哉仓于是易名曰大军君子观薛雄飞书仓氏听壁谓今大军仓尚榜称转般使人于邑不自胜淳熙初我孝宗复度地旧仓之西爲今仓方是时上亲阅精鋭日夜感厉虽一饭未尝忘中原如之何不于转般重留意嘉定更化增饬唯谨云屯百万今犹頼之奈何法乆而弊至有张大粜事者尝倚转般爲子母相私之地虽营葺之费一毫不以请于朝识者终不以爲然于戏噫嘻然则转般之关系不其大矣乎葢仓之兴也未尝不出于朝廷而其弊也未有不因于有司出于朝廷也未尝不爲经乆博大之规而其属于有司也未有不流于侵寻便私之失仓之更革乎军实所系军之弛张乎国势所关惟我祖功宗德格于皇天圣子神孙绳绳克肖由绍兴而有淳熙由淳熙而有今日复覈其事而一新其修其费胥朝廷出无异畴曩建立之初意除有司之蠧宂昌三军之司命此其规模功用当如何而独记工役哉言未既众慷慨动容于是知大义之在人心其不可磨灭如此乃拜手稽首歌以飏之曰转般之新兮绍兴尝饟军兮三京谁与易之兮犹名大军转般之再兮淳熙将何爲兮规恢谁与专之兮转而自私转般之修兮吾皇士饱马腾兮行恢故疆增光二宗兮世世其毋忘景定五年甲子六月吉日记
　　立雪亭记
　　何君茂逺横经吴泮着亭梅间扁曰立雪取防杨侍伊川暝坐事也风韵洒然如见矣茂逺其望学者之自得乎一太极之妙流行天地间茍有见焉触事而存随地而足吾夫子川上之叹与防之意固亦时见一二然大要归于循循善诱与教不倦而已伊川暝目而坐安知非适然二子侍立虽雪不敢去葢其敬师之意反之复之使自得之自有平时之讲贯在岂在一立雪间耶吾愿茂逺与二三子防斯亭视斯扁推广义类尚友古人映雪读书先自孙康刻苦入推之于事穷则爲袁安门外雪深丈僵卧不干人达则思赵韩王迎拜太祖风雪中共图安天下事循是而进立已立人念念真切工夫接续天理流动则孔门之学可几而四时之景无非道妙虽不立雪吾知自与程子教人意脗合不然机触神悟防心寂灭彼禅学者亦尝立雪景定三年十二月日记
　　崇寿宫记
　　四明固山水奇絶处也慈溪之西逾二十里其地薄海气势益磅礴有峯特起爲五磊山突兀撑天犹若奋乎其不可遏则又岐而对发各奔驶数十里以入海东之复出于海者爲伏龙西之复出于海者爲向头遂爲今行都国戸门皆断崖万仞屹立云涛浩渺间衘地轴以浮天挹仙山之如见故其中沃野曼衍特气扶踈人生其间往往多秀特而崇寿宫又适居其水脉之会故其烟林蓊鬰羽衣潇洒时亦多闻人如往嵗吾叔祖黄仲清以诗闻今住持之祖张安国以草圣闻皆尝名动一时夫岂偶然之故哉然其云屋踈踈埀三百年莫之整以僻故也安国之法嗣曰张希声神采精悍文而有综理材始慨然以兴起爲己任余与别二十年意其已老虽有志未必酬俄一日书来述其居已大备属余记之且曰吾非求以记吾勤也记吾居之所自始也吾之居日广而吾之所自始日冺非所以笃既往昭方来也吾师老子之入西域也尝化爲摩尼佛其法于戒行尤严日惟一食斋居不出戸不但如今世清净之云吾所居初名道院正以奉摩尼香火以其本老子也绍兴元年十一月冲素太师陈立正始请今勅赐额嘉定四年九月住持道士张悟真始建今三清殿岳祠建于端平之乙未法堂建于淳祐之壬子藏殿建于寳祐之乙卯而山门建于景定之癸亥与夫建丈室以集簪佩建舫斋以列琴书下至庖湢色色粗备则又皆吾铢积以成未尝以千人故虽工役之繁赀费之多皆所不必记独念新之增者旧之忘身之舒者心之肆摩尼之法之严虽乆已莫能行而其法尚存庶几记之以自警且以警后之人也余读之曰嘻此有识之言亦无穷之思也然吾儒与佛老固冰炭佛与老又自冰炭今谓老爲佛而又属记于学儒者将何辞以合之且何据耶因书诘之则报曰吾説岂无据者老子化胡经明言我乘自然光明道气飞入西那玉界降爲太子舍家入道号末摩尼説戒律定惠等法则道经之据如此释氏古法华经卷之八九正与化胡经所载合佛法广大何所不通而限于町畦者始或秘之不以出白乐天晚年酷嗜内典至其题摩尼经亦有五佛继光明之句是必有得于贯通之素者矣则释氏之据如此唐宪宗元和元年十一月回鹘入贡始以摩尼偕来置寺处之其事载于温公之通鉴述于晦翁之纲目则儒书之据又如此余既审之果然希声复缄示所谓衡鉴集载我宋大中祥符九年天禧三年两尝勅福州政和七年及宣和二年两尝自礼部牒温州皆宣取摩尼经颁入道藏其文尤悉余始复书谓之曰信矣是可记也夫天下事不过是与非善与恶两端而止自古立言埀训者莫不使人明是而别非絶恶而修善故能辅人心而禆世教説乆而弊始或纷之老子寳慈俭而后世事清谈释氏恃戒定而后世讥执着是岂其初然哉老子再化爲摩尼而説法独严于自律如师所云殆其初之未变者师而念之而传之则道之初在是释之初亦在是且有近于吾儒之所谓敬于以发山川之灵异恢道俗之见闻所琳宫仙馆千万年慿借无穷岂徒在今轮奂间师曰诺哉因録其往复之详如此是爲记景定五年五月记
　　霁记
　　客有问霁于余者曰孙常州天下士以霁自名何居余曰子独不观造化之妙者乎日以烜之矣然常旸也物或瘁焉雨以润之矣然常隂也物或惨焉惟夫雨之余日之初绮櫺晕红山黛眉舒于斯时也起而视万物甲者坼者勾者达者蠕动而鸣跃者无不充满勃鬰于天地间是霁爲天地之仁之发见而则霁之先见者也故由是而推之人一念内觉善念油然而生者吾心之霁也革弊而新使百姓鼓舞于快活条贯者天下之霁也霁方将以吾心之霁霁天下吾知其读易余闲钓帘倚徙六合吾戸牖气象同此一清明也客闻而悟仰视天宇余以告霁霁笑不语但令适花露以濡毫书而掲之轩豁处景定五年七月日记
　　湖山一覧记
　　西湖佳丽甲天下富贵家楼台百万争奇筑胜莫不得所欲然湖本出南北两山间山各绕湖蜿蜒对发以趋王城千怪万状彼此互挹犹莫能得其全况山尽水止城居而面墙者乎余友子陶子居此乆时援梯升檐以望仅仅见髣髴则又愈不惬乃一旦倾囊举贷抜屋爲楼三其层岿然出墙上题曰湖山一覧不特南北山尽拥西湖以献而凡他人之楼台上下包络山川与夫出城而防画船金马骈阗四时者殆无一不爲此楼设至若夜静月明水天一色凭栏俯瞰如身在太虚此时此乐与我共之者又独造物耳然则登覧茍得其要虽富贵有力者莫能胜况脱去凡近而防高明以超覧万里之会者哉景定五年九月记
　　林水会心记
　　行都间北可十里有瓜泾焉苕溪之沈氏居之园池静深可乐也一日复筑室其胜处曰林水会心属余记之余曰会心处不在逺翳然林水便有濠濮间想此晋人之言庄子之学也子之名室得无有取于是乎夫人一心物物可以坐照然使一有所夺虽泰山頺乎其前而不觉惟凝神息念脱去世虑则虽草木荣华之飘风鸟兽好音之过耳一一皆吾真乐也晋人夷旷宅心事外盼庭柯以怡颜枕清流而自洁脱然潇洒之趣固宜往往如此然此特晋人之所谓会心者尔天高地下万物散殊皆造化生息之入而至理流行之寓人爲万物之最灵而此心又人之所以爲灵天包宇宙细入无伦何莫非此心之所会岂徒防之要当实以体之真见天地万物之与我爲一又当仁以行之使天地万物皆由我而各得其所此则有贵于吾心而人之所当尽其心者也圣贤之功虽未易一蹴到亦岂容自娱于林水之近者而已耶吾夫子川上之叹周茂叔前之草生意流动近而有逺者存必如是斯可言会心矣沈子曰然是吾心也幸书之以代座右铭咸淳元年慈溪黄震谨书
　　高宗赐宗忠简公亲札碑隂记
　　臣震洪惟高宗皇帝受命中兴一时风云际遇之臣相与驱驰艰难之会凡其羽书来上纎悉洞达无不亲洒奎画推置赤心与之斟酌可否如家人父子面谋熟议于几席间故能动中事机而其臣亦感激思奋中兴之本特系于此非寻常从容燕闲留情翰墨比也故其事定功成或勲臣角巾私第或后嗣追荣先烈莫不珍其所赐勒之坚珉崇之杰阁以夸示无穷呜呼盛矣然此犹南渡后事尔方翠华之未南渡中原尚皆我有时则有若故赠观文殿学士忠简宗公实爲佐命元勲当高宗以康王出使独公请无勤北行金兵既退独公请即位南京位号既定又独公结忠义兵百八十万旁招四夷诸国约尅日灭金前后二十五表疏力请车驾还京师使当是时无从中沮挠之者则金瓯无阙之天下正自无所谓南渡又安有南渡后事可夸其爲盛如今日所见者哉然则以公视诸臣际遇之先后其谋谟关系之大又何如而云汉昭回之章最初光粲于公之家者反犹散逸而未之显岂混一偏安之数不同故臣子家所遇盛衰之相反亦势然与景定五年冬臣震官京口识公之五世孙忠翊郎前知光山县臣有大一日捧黄袱焚香脱封出龙章玉轴者二书相与肃拜敬观则我高宗戒公速生还金使及宣谕差舟事且曰先忠简防被之真迹存者仅此尔先父提举朝奉公遗命俾有大模而刻之力不迨者今又二十年而有大亦老矣所当遵先戒惟谨幸子有以发其意臣震谨按公以不共戴天之雠械系其使乞斩之此爲事君尽忠高宗以二圣未还投鼠有忌戒勿杀此爲事父尽孝向若公亲在君侧斩使衅鼓以出兵公固身任之有余奈何銮舆未归大计未决公即奉诏释其使八人使采葛之谗无由兴此爲处君臣之际尽义一举而关繋之大者有三越今百三十有九年而五世孙始得寿之石是又忠之意孝之事且义之乆而不忘者也即此而观推此而往又安知非天运循环无往不复而混一之占此其硕果不食者耶于是不胜悲喜之交集而记其碑之阴是冬十月二十四日从事郎冝差充两浙西路提防刑狱司同提领镇江府转般仓分司干办公事臣黄震百拜谨书
　　普宁寺修造记
　　我高宗再造之明年翠华南渡道由丹阳尝幸普宁寺之医药院宿焉方是时千麾万骑济济騑騑其至如归邑之寺葢莫大于普宁而寺又倚药院爲重乆矣居无何当建炎庚戌嵗寺俄燬于兵存者十不能一二遗基败屋往往纷而爲西北流寓子孙之居逾百年莫之复亦正以其规模之大故兴复之难也初寺之药院有工主之者曰慈济师曰神济师嵗月推迁慈济者乆絶院今暂爲主簿防惟神济之院在寳祐四年厘经界寺之侵疆稍归神济之法嗣曰普清又其传曰福山起丁巳讫甲子经营再世首尾十年悉医药之赢之藏尽以葺寺之旧殿堂门庑佛像轮藏乃皆粲然复新房院星处两廊外者旧十有六福山亦渐以赀复之大圣院既复即以还其徒不责偿焉华严院虽复访其徒无之则建屋七楹将以待四方云水僧此其宏规义概几与世俗霄壤隔而福山未尝自言独贻书属余记寺之修曰皆吾先师之功吁亦贤矣然闻古者工役必书重民力尔方今佛屋僧庐突兀撑天者罗天下而吾民或不得徧茅以居彼之日丰此之日穷正未知其所终虽其人之贤尚亦何记之暇顾余于福山之事独自有感焉者尔天地之造化何尝有停息而人事不能体之以有成者自私心始人心之天理亦何尝有间断而私心或得杂之爲累者自其不知所当务始世利薫染良心易汨人而知所当务亦岂易能者哉顷余捧檄虑囚固尝过所谓神济院借爲蘧庐一宿察其事颇审夫寺以院而兴意其院必加洁入其寺山门佛殿轮奂翚飞而院则反惟尘旧之仍师非一于公者与院以药而名意于佛不暇省宿其地晨香夕灯虔诵精修而药则特其余力之及师非一于所当务者与帅自祝髪力守佛所谓三净戒食枯淡衣粗恶平生并卧具不置身之有皆院之有院之有皆寺之有而未尝以一毫世利汨其心师之能一于所当务者葢以此故其寓于医药者皆慈悲之爲而非利之规非利之规而惟慈悲之爲此其所以能旷然大公以百年废坏之常住爲己任恢其佛之居以为其徒之居而退视一室爲不足洒扫且不自为功也天理之未始间断于人心者岂不于此犹见髣髴造化之未始停息于天地间者岂不于此尚足以觇其万分之一而世因一私之胶固遂诿天下事于不可爲者岂不厚诬也耶士大夫果能出入兵刑钱谷间一切无忘乎圣人之训而公尔忘私国尔忘家如师以一房院之力而兴一寺其功用所到又当何如哉此则余所深感愿从有志当世者学之也若夫工费之若干乐助之谁人师自修其细于碑之阴云咸淳元年乙丑四月庚子朔记
　　玉皇殿记
　　礼惟天子祭天南郊坛而不屋道家者流谓天玉皇屋而祠之徧州县礼乎否耶人也没而神事之则有庙貌然后世不于其主于土木偶已惑矣今其祠天者例亦设之像天乎乃人待耶凡皆余所未喻也平江府城南可二里有观曰修和旧亦祠玉皇一日道士张一雷谒余记其殿之修余因诘所未喻者则答曰子谓一元之运浑沦磅礴自呼吸顷积而昼夜而寒暑而往古来今万物无一息不生生化化于天地间果孰主宰之而然哉天也上古神圣代天理物报本有祭厯代增饰乃郊乃明堂乃雍五畤积而迨我祥符天禧间宫观遂参错天下殆皆陶匏秸席之推尔岂吾道家者敢僭子又岂谓苍冥间而天之所以爲天者止此哉天亦气之爲尔自天而万类皆气聚则成形明之爲人而幽之爲鬼神夫岂有二理昔温太真然犀照牛渚见朱衣车马一一如人间世道书所称水府官之证如此则其所称天府官者亦从可知且自昔梦诉于帝梦得请于帝梦至钧天帝所或登天门八重者彼皆何所指而言故主宰之谓帝其来尚矣又岂吾道家者敢诬余闻之曰辨哉今也而泝之古幽也而证之明虽然果若而言亦何以记余闻世有冒佛之称者朝祝髪则夕不复礼天曰神天听法吾讲下者吾今超出造化外人也呜呼使造化果有外瞿昙氏当乘云往来天表不假父母血气以生且老于隂阳炉炭以病死矣何诬天至此故佛老之説虽并行余宁取老子説之本乎天老之説本天而凢鬼神事借之甚者淫祠附庸林立廊庑春秋之箫鼓骈阗往往不之正而之他是又何爲者故丛于老子之祠者虽不一余又独取玉皇殿之尊上帝俨上帝之如在肃人心之正敬使天下崇饬香火者皆如玉皇殿之爲则亦庶乎足以禆世教是可记也已乃爲辑其事而系之铭曰
　　昔皇祐　嵗癸巳　殿丞公　姓李氏　名龄实肇始　肖像貌　极崇美　十一曜　旁列祀杨胜者　居同里　再感梦　倏惊起　筑槖槖新殿戺　奉以迁　尊莫比　成公瑨　记如此靖康火　独不燬　于休哉　亦神矣　然歴乆殆于圯　嵗癸丑　寳祐中　剥斯复　栋窿穹革尘蚀　华圣容　主者谁　鸠此工　道都辖沈大灴　助者谁　赀用丰　怀宁令　金起宗有余力　振元雷　增重楼　撞鸿钟　来众敬绵无穷　伟初昔　记斯宫　王禹偁　文章公彼所载　此不重
　　大禹寺记
　　淳祐初越有清修高识之士施侯商辅忤时相去国放浪山水一日与余扁舟过镜湖上禹宂肃拜敬观惟窆石尚存可验其爲古者碑繂之制石有篆文则已不可复辨退而酌水饮泉游所谓大禹寺亦复弊陋将就圯于是相与徘徊者乆之顾山川之寂寥感古今之异变爲之喟然太息曰大哉禹也而衣冠所藏之地乃亦莫之省与夫禹宂之名天下已几千年于萧梁以后晚立之佛寺我固无待于彼也然自昔圣贤有功于一方则一方之人心不能忘有功于天下万世则天下万世之心不能忘事以时殊制随事立则守坟域禁樵牧时汜扫寄一寺以代古人万家之守亦有不容尽废者吴越王钱氏尝脱两浙于五季干戈糜烂之际以归有德我宋忠厚尚诏立寺冢旁以慰浙人之思况水自鸿荒无归而极于尧四海一壑矣禹也脱生民于鱼鼈开万世以康庄大功既成执玉帛朝会此山之下者万国遐想此时轮蹄杂遝鬰鬰葱葱声教之精明薄日月而埀宇宙者端于此乎煌煌起也此其陵冢之系属人心过钱氏几万万今其守视者顾反出钱氏下乎方今圣世清明慨思禹绩方将规恢万里而会稽率在帝乡必有出而爲之经理者越二十年余官中都越人前归安令黄君岳卿俄以寺主僧惟则之工役始末来曰寺之昔弊者今新矣余问昔何以弊今何以新岳卿曰弊之者禅也寺始于梁大同十一年时未有所谓禅也虽或昉以禅之萌蘖来梁未之纳也且禅自称教外别传是于佛书无证其果爲佛与否莫知也顷自禅日盛而其徒尝攘此寺以居之禅荡无检律佛其祖也佛且爲其所呵于寺何有于禹之宂又何有其寺之日以弊者势也惟则吾弟也【阙】
　　其出家守佛教慈悲不杀而律已严今太师判宗
　　福王闻其贤强起之属使守禹陵郡以是闻之朝而朝以是奏之皇帝戒禅学者勿复预惟则始得一意经营起寳祐丙辰迄咸淳戊辰而寺之庐壹是更新且视昔加宏大寺之田凢侵疆尽归且谋增辟故惟则愿有记余曰可也禹之功终天地不可磨则寺亦将与之俱不磨况余与施侯畴昔之言验乎且此不特爲寺而记爲禹记也不特爲禹而记爲今日之缵复禹绩有开必先记也然安知不复有太史公不逺江淮数千里走而探禹穴者胡不少需以使之记而顾以属宵人耶虽然姑草以俟咸淳四年五月吉日慈溪黄震记
　　龙山寿圣寺记
　　自有天地以至于今其始无一日一事不趍于实而天下之所资以爲天下者渐以备矣则反又无一日不转而趍于虚呜呼异哉其殆始于周之衰乎人之初生也惟忧饥无以充尔寒无以御尔震风霖雨无以庇而疾痛无以治疗尔人生而渐众则又忧相争相夺之无以禁相亲相接之无以叙遗忘之无以记而交易之无以志要约尔他岂其所预知纵他有新奇诡异非常可喜之説亦何救吾实利害也哉天生时地生财凡可救吾实利害者幸己无不有而非圣人则不能致其用圣人者作乃教之食教之衣教之宫室以兴其利教之医药以去其害而又教之书契从而明三纲五常以经纪人极凡皆人生断断不可一日无者也皆实者也自羲黄尧舜积而至成周然后渐以大备嘻亦劳矣亦至盛矣不可复加毫末于此矣奈之何风气日开人僞日滋而议论日以胜实之极虚之始时则有若庄周列御冦之徒食享吾之成而不忧饥也衣因吾之有而不忧寒也宫居矣不忧风雨而疾痛有药不待甞试百草之辛毒也生长于君臣父子之常习熟于礼乐文物之懿而不复知其得自别于禽兽者皆圣人之继天立极开太平力也于是倨傲鲜腆付天地万物于一噱而戏言之尽反天下之常以爲怪尽嗤鄙人生之断断不可无者以爲不必有窃尝譬之家之方兴祖父铢积以有田庐以知诗书以明训其子孙爲子若孙者不知稼穑之艰难乃谚既诞反笑祖父之无闻知起而驰马试剑一切从事无成妄意神仙黄白之术飘飘乎自谓当乘云帝乡而不知家则索矣谈虚者之关世变何以异此后数百年而有西域佛氏之説来其初本以慈悲不杀戒人断恶修善而止未几世降而晋又降而元魏庄列之説益以泛滥则又溢而勦入佛氏中以其前日纷乱吾圣人之常者而纷之谓善恶爲无二谓有心而修善爲不可谓无心而杀人爲无伤以一切扫除佛氏之初説世既日趋于虚不惟佛之徒习之不悟士大夫类亦浸淫其説以爲高而世变如江河益滔滔下矣明溥师大成本佛者也一日介余同年进士徐君德玊托余记龙山寿圣寺之成乃曰此吾以医药之赢爲之也【阙】
　　自吾祖保和师【阙】
　　至大成【阙】三世皆益以
　　医药济人而人信之故虽不求赢而赢反多【阙】

　　乃相地往来之冲负山揖江起寳祐甲寅经营十年
　　以成今之屋数百楹既又以【阙】
　　至者无以饭与居而守者无以衣【阙】
　　乃买田吴门千畆买山朱桥数百畆【阙】


　　葢无一非医药之赢之爲亦无一非医
　　药济人之心之推也余闻之曰然师之事善矣是足恢佛氏之初説矣然则实理之在天下亦岂容一日泯者哉置之屋附之田园而医药肆之列通衢如旧是饥必不可以无食寒必不可以无衣庇风雨必不可无其居而疗疾痛必不可以无药食也子孙三世恪守而汔于成祖属子孙世守之而名之曰祝圣人寿殿阁翚飞斋庐冰净粥鱼饭鼓济济就列而又托文墨以诵述之是君臣父子之常必不可废礼乐文物之懿必不可缺皆是也自庄列而下日趋日盛之虚徒口説耳如以其説也虽士大夫亦不免沦于虚如以其事也虽佛氏亦终不容不归于实是尚不足以自反乎抑师之得以成此者医也余闻佛之称医王称药师者非必如今神圣工巧之谓而救人心之病之谓也若今人心之病孰大于谈虚试以此语疗之可乎咸淳四年四月二十八日黄震谨记
　　梅溪记
　　自栁下惠樗里子以其所居称而后世多効之近王龄称梅溪効之者益众然必各有其实也赵君元父生王侯家于山林本无雅故亦扁其居爲梅溪于是或疑而求其説曰岂高山景行之意岂清标逸韵之寄岂旧家苕霅多幽趣而此乎志君皆不谓然独问余动静无端阴阳无始有诸余谓气一耳由动静始有隂阳之名交迭相摩固不见其端与始然造化无形惟物有稽往则必复动者其候草木黄落而萌动霜降水涸而泉动至于一花初白疎影浸流生意胥动孰此爲昭著他日春徧宇宙芳润拍塞皆由此扩充尔此非动之端阳之始乎君笑谓此正吾名梅溪者也然则君于生意之妙得矣尚于扩充者勉之哉咸淳二年腊月十日鄞黄震记
　　平山记
　　凡地皆欲其平陆不平车毂摧水不平舟樯危土田不平禾稼萎惟山则不然山高者也高者平之反也维石岩岩峻极于天何平之有严陵洪君国梁乃独以平山名葢天下事惟高者最宜平此义于山可知孤峯絶岸壁立万仞虽有拦萝踏石而登者亦风急寒峭凛不可留殆絶物矣惟夫振履陂陁升高自下登峯造极恬不爲讶去天尺五四海一顾身安步舒如遵大路则山虽高而愈宜故自昔言山者不特平山栏槛爲世歆慕磐石坐千人则吴山之平也潭毒筑营垒则蜀山之平也上有瑶池醴泉则高莫高于昆仑山亦未尝不平也开辟至今理已如此达人大观皆可意会传不云乎极高明而道中庸吾谓此洪君国梁之谓咸淳丙寅冬黄震记
　　耻独记
　　罗君季清与余幼同里闬且同舍先余十五年登科从官四方契阔浸乆然每见则议论輙益新知其不以仕废学咸淳丁卯春再会余行都忽属余记其居曰耻独余于是叹季清之学其成矣葢蘧伯玉欲寡其过而未能此耻之始事也切己者也至其后耻独爲君子此耻之终事也推己者也伊尹耻一夫之不获自其禄以天下弗顾来吾夫子已欲立而立人已欲达而达人其用心可谓广大至自言其所耻亦退托于巧言令色足恭之类仅仅与左丘明等尔圣贤爲学次第由己及人每如此今吾季清本物我同得之理兴与人爲善之念所谓自明明德而新民夫岂一日之积覩阳春之播物遡沍寒之归根余于是窃有感焉者夫余虽不肖亦人耳岂独无天理萌动人欲销沮之时而志不胜气率落頽惰尝读书见古人心与天地同固慨然耻其不及矣未几掩卷而倏忘之依然故吾无耻也尝筮仕见州县或以非道加其民固勃然耻于力不能救矣未几因循茍禄非甚不可者亦或奉行之依然故吾无耻也已之未能自耻而暇爲人耻乎季清能耻众人之不爲君子何余之未能自耻其身之不爲君子也孟子曰耻之于人大矣周子曰人大不幸无耻余本非无耻者而今若是殆于无耻之耻无耻矣倘于是而一有触焉其爲动可耻也当若何而今而后痛切自耻庶几获爲君子之归是又再新于吾今日季清之赐故爲记之因以自警是年之五月丁酉日记
　　积庆庵记
　　混沌剖而山川疏列太和畅而人物挺秀扶舆清淑其爲呈露则均尔然而人杰地灵相与发挥往往又必有所待而后显岂非其所重尤系乎其人也哉会稽之东将百里有山高出曰皇会乃耸而爲烟翠之奇峯凡七复聚而东奔曹娥大江之上勃鬰未既蟠踞复起世以其形似名狮山狮山之下有钟氏而居之至余友君遇益以文行称所谓人杰地灵相与发挥者其不遂显于今耶君遇既窆其父止善居士于山之阿复架屋其间题其颜曰积庆而属余爲之记余因得以明山之所由积而其在人者则有不待言也夫山天下幽僻之地也若狮山去城郭爲尤逺然其山脉膏以起其植物也兑以泽濬流下注演而爲笃孝之江流光驰景却顾于断蹊絶壑之下兰蕙之芳从风逺畅而庆云亦时乎出焉是果孰爲之而然者一阴一阳造化枢纽继之者善而山得之以爲山山之性亦无不善善之积也厚则善之发也宏狮山虽崖石皴栗或性类刚恶要亦万不能一二是山之所由积而善之爲庆者然也而况于人乎故大学之论明德曰在止于至善大易论积渐之由来曰积善之家必有余庆夫止于至善而不迁则谓之积积于其家而不已则谓之庆自昔德厚流光蝉聨赫奕者何可胜计此亦不待余言而知者也况有如君遇家之素积者乎方今圣世急贤乎起自帝乡与狮山相发挥者必吾君遇矣又何待余之言而亦窃有请也夫善非积于家而已也非徒善之爲而已也士君子出而兼善天下必去其不善者而后善斯漙也昔晦庵文公言所画狮子必曰使百兽脑裂夫公善类之宗也而其言若是可以想真善之所在矣仰止狮山君遇勉之君家之庆尚当广而爲世道之庆景定三年十一月十六日鄞黄震谨记
　　省斋记
　　此心齐一之谓斋士大夫谓所居曰斋葢不待盘盂几杖之徧铭所以维持此心者已一字该之矣世乃复他有所取以名其斋如舫斋之类何哉俞侯立父大参文惠公之闻孙行已治民动有法度余固乆知其必有得于此者俄一日贻书谓余尝得沧洲程公篆题省斋之扁其爲记之将日三省焉余于此益信侯之有得于此葢深而名斋未有切于省者也夫斋于其心言也心者吾身之主宰灵明广大与造化相流通所以治事而非治于事惟随事谨省则心自存正不待治之而后齐一也危微精一之语万世道学之源要不过求所谓中者而执之故自数圣人而传之孔子惟曰居处恭执事敬与人忠则心不待言而自贯通于动静之间曾子亲得孔子之传亦惟曰谋不忠乎交不信乎传不习乎将心不待言而自昭彻于流行之际孟子不幸当人欲横流之时始单出而爲求放心之説然尝言曰君子以仁存心则心有所主非虚空以治心爲可知至于斋心服形之老庄一涨而爲坐脱立忘之禅学始瞑目株坐日夜仇视其心而禁治之及治之愈急而心愈乱则曰易伏猛兽难降寸心呜呼人之有心犹家之有主也家有主反禁切之使一不得有爲其扰者势也而讶心之难降与故世有竭平生之力以从事于禅适足以槁馘其无用之身他尚何望奈何世习纒染似是易惑虽明辟坐忘之爲坐驰者亦或谕学者之静坐震不自意滔滔流俗承虚接渺谈空演妙之极乃有踏实圣门以省名斋如吾俞侯者然尝闻之曾子日省之三特自指工夫之阙处爲言侯而善学虽不一一袭步邯郸可也由太极流行而有此身则当省其所自来人与天地并列而爲三则当省其所自立自君臣父子之大伦至服食起居之委细天者无不在焉则当省其所自行且学者之用工亦各有自得俞侯之内省既非他人之所得尽知异日俞侯之有进又非今日之所能前知顾其所以自省者进进何如耳颜子有不善未尝不知知之未尝复行非无时无事不省而能尔乎咸淳三年三月既望鄞黄震谨记
　　水竹村记
　　易曰天地变化草木蕃果孰爲之流通而成变化也哉葢尝乘旦气之方清对晨光之熹微顾瞻庭竹露叶珠埀下视其本微湿环之状若连筒灌畦之爲因而潜心探赜有以窥天地相与流通之机矣向若地不阙亦如天之圆地惟隤然块处非有广川大谷以脉络其间则流通之无所造化亦几乎息万物将安从生今其周匝于地势之四埀既无非海朝夕吐纳无一息停长江大河复统众流以相与浑浩流转其内虽凿地得泉爲沼爲井气亦蒸蒸上腾与海之茫茫江河之浩浩升而爲云浮而爲汉者同一畅以达惟平陆之亢仰土膏之易燥则时又振山川以出云腾百川而作雨风雷一晻霭布迅之余弥六合皆水气而生生化化者林林濈濈矣呜呼此干画连三之爲天此坤画断六之爲地而干连突出于坤断之中爲坎者与然则天一生水地六成之坎爲水位于子造化之机始于子天道循此以南转嵗一周回而造化成茍凡得此以生孰能自外于天地之所以流通者虚其中窍于关节脉理而水气滋之物皆然竹惟甚其心爲最虚其水之由地而升爲最易贯四时而不改歴千嵗以长青夫岂偶然之故而能尔哉故君子于竹也有以知水之流通于万物于水也有以知造化之流通于天地而举一以概其余且知伏羲氏之仰观俯察逺取近取以画八卦其义于是爲精而造化之劳乎坎亦明矣岂必干南坤北而曰先天也哉余同馆潘君约之超特之士也家三山之胜处其地曰三溪俯一曲之清流植临流之万竿萧然读易其间浩然与造物者同游求东涧汤先生题其居曰水竹村而属余爲之记余闻之欣然有契因书其所见以遗之然君之居正余之志也君方年壮气鋭进进德业异日同赞造化之妙以润泽天下则君之事也诗不云乎瞻彼淇奥緑竹猗猗説者谓其兴问学自修之益如此惟君其勉之咸淳四年三月十一日慈溪黄震谨记
　　寳善堂记
　　杨寳仁心爱物发于天性之真而子孙之兴勃然其所由兴者非善而何至关西夫子乃能以其身繋国安危身虽去国凛凛大节常能屹汉鼎而增之重一何壮哉颜鲁公以鸿毛芥草视禄山希烈猝然之横逆英风伟概去今千载之下犹若其在斗牛间窃意其慷慨自将不拘拘小善之爲者及观其自叙家世乃自颜延之谆谆训戒惟善是务世守惟谨以歴隋唐葢自昔士君子开公侯衮衮之源固未有不自积善始亦必其后之人愈择而愈精故能愈乆而愈盛如其不然陈太丘四世之名非不重萧瑀八叶之传非不贵然以陈羣之材犹不过随世就功名萧钧而后亦未见其能增光前文人而况其余冉冉纨袴之习侵寻至于盛衰易位高岸爲谷适重有识之叹者嘻试起其初之积善而兴果有异乎哉尝观夫子繋易谓一阴一阳之谓道而继之者善是虽天地之所以孕化人物亦不过惟其善及其次第人品乃曰圣人不可得而见得见君子斯可君子不可得而见得见善人斯可若以善爲仅仅者孟子道性善直谓人皆可爲尧舜及其次第人品亦以可欲之爲善爲二中四下之始基是非自相背驰其説也天地初赋之善虽圣神何能加毫末而此善一入于气质之禀往往易溺而流于柔变化气质以尽复其天地本然之善是又存乎其人焉故人而用心不刚则见善虽明与无识同安爲人子孙而继志不力则袭其爲善之庆鲜亦不淫于富贵爲善之不可一日不勇固如此余友史猷夫以忠定越王诸孙幼孤寓京而能不豢于膏粱不于繁华刻苦自立闭戸读书虽仕进不暇问非刚有力者畴克尔一日俄访余俾记其所居寳善之堂余曰美哉子之所寳也我朝蝉聨赫奕钟鼎相辉孰有如君家之盛世或以其太盛也而掩其善不知其所以能盛者正以其善尔是岂容于不寳哉夫自而祖越王习于八行公世积之善爲寒士时已作夜香文祝幽明万类欲无一不被其福爲尉时家未有立锥地已能辞醋息钱月二万不受辞捕盗赏不受而爲桥黄山以济自古莫救之覆溺及达而爲帝者师则一念惟欲与天下相安出而帅越亦必筑月河二斗门以爲百姓无穷之利移而帅福建则又括废寺田四十五顷立义庄以育上四州不举之子寻甃栖霞岭至水口凡七百八十里民到于今頼之此其爲政之善固不暇悉举迹其平生官至太师寿登九袠朝夕会賔朋而未尝杀一生物此何止黄花饲雀之心作童丱须知切切然训迪其子若孙饮食衣服莫不有戒殆亦无媿颜氏家训之意然则君家之蝉聨赫奕钟鼎相辉夫岂偶然之故正惟爲之后者当知所自出而常寳此善耳正惟寳此善者常以刚而防其柔耳刚则利害不足以动必无计较心以揺此善刚则权位不足以滞必无持固心以违此善刚则财货不足以污必无封殖心而戕此善穷则以其善而独善其身达则以其善而兼善天下卓然天地间常爲大丈夫虽蝉聨赫奕钟鼎相辉视之直不过大空一浮云而何至寳非其所当寳哉猷夫其勉之积善余庆岂特将永爲君家之寳故家乔木吾国亦将永得善人以爲寳矣猷夫其勉之咸淳四年戊辰嵗重阳日慈溪黄震记
　　高邮军社坛记
　　天岂徒高高在上者之爲天也哉地块然其下也而有燥湿温冷天之爲也人藐然其中也而有呼吸运用天之爲也天包乎地而人生乎天地之中故分而言之虽曰三才实则地之所以爲地人之所以爲人亦无往而非天也夫惟无往而非天也天心之仁于是乎有妙合于此者焉天之仁寓于地谓之土以生黍稷稻粱以养万民而主宰乎是者爲社禝天之仁寓于人谓之心以明仁义礼乐以治万民而主宰乎是者爲王侯故凡位王侯抚社稷者是即天心之仁之妙合也然天心之仁无非爲民计尔神固无异于天人则未必能尽纯乎天社稷固无愧于王侯王侯则未必能尽无愧于社稷孟子称水旱变置社稷者直指人尝有功于民而配飨社稷如句龙后稷之类尔若天之所寓以生物曰社稷云者容得而变置之也哉是以自昔圣贤不惟贵爲天子以天自处虽分命诸侯如曰助王宅天命作新民亦未尝不命之以天及诸侯受命而复于君如曰勿予祸适稼穑匪觧天命降监亦未尝不自任以天念念以天视民惟恐或愧至于雨旸丰耗非人力之所能预又举而属之社稷之神以全天之所爲民者天心之仁之妙合者于是乎在世变不古此意不明今之太守古之诸侯谩不知我之所以有此人民社稷者皆天之所在也乃或慢神虐民大者离絶嵗时牲酒勉焉具文凶荒札瘥伊谁之咎余同年进士钱侯淳父得郡高邮以保民命爲根本以葺保障治器械爲翼衞德礼风化凡有关民彝者尤无所不致其勉人士来京称之不容口余既喜其知天之所在矣一日书来自谓抵郡百废不敢不兴然皆常事惟州社墙倾屋頽坛壝榛圮民居僧庐交侵其疆鸡犬又从而污之圣天子之所付我者谓何而乃若是爲之惊惕亟具屋五楹再新坛壝四匝垣墙而大书其扁以揭之过者爲悚工役最小关繋最大此则不可不书使后来者共守余曰侯之于民若此而后以之从事社稷天心之仁之合者不其慰乎因书所见使并刻之石庶后之爲邦者皆知天不在天而在民社之寄以续续尽心焉则侯之施德是邦将永无穷侯名真孙桐城人咸淳四年戊辰八月日宣教郎史馆检阅黄震谨记
　　台州黄岩县太平乡义役记
　　景定初余官吴门先是有常平使者阿时相意尝括浙西阙役义米献羡余至是因循不革催甚急民甚苦会新使者访民疾苦余因列其事且曰百姓虽阙役义役在官司括役米义役亡爲民父母奈何不补助其阙反利其阙忍夺而遂亡之亦不报越三年兵部郎中会稽王公华甫来爲使者辟余从事余欲以告未及公已一旦首蠲阙役米钱八十万贯趣尽役义役如初一道驩呼皆言公昔治台结义役有成法方相与翘首拭目以俟不幸役未及成公先病卒而阙役米之催如旧余每叹公浙西之义役不及成安得取成法之在台者书之以劝将来耶又六年当咸淳戊辰秋司封郎官月湖先生陈公栩俄属余记台之黄岩之义役则正成于公治台之日者葢黄岩自嘉定五年太平乡林君从周白其宰陈君汶邑始有义役然法犹未备嵗乆弊生田连阡陌者捐助或不毫毛仅仅及等者反困抑切至淳祐九年王公来爲宰始因旧法更新之约计产百贯乃鸠田一亩且约能节贮其余以别置田大都及三百亩中二百亩下百五十亩其入足以当元鸠之数即还所鸠众悦从之埀二十年无敢变而公来守台复申前约时太平乡则从周之子大学进士宋卿司其事最以整比称公嗟赏公既去林君益整比惟谨元鸠田二百有五亩及今遂能积其余置良田一百七十余亩亩租二石视元鸠之亩数虽未尽及租入反已过之遂尽以元鸠之田还其人如公约宋卿家元助田十亩独不取与其弟齐卿谋曰吾家主此义者也可亦利之乎并以附新置田一都之经费益沛然有余矣余惟官不容不役民役不能不扰民自昔圣贤皆以爲病至熙丰间思所以变通之防使民出庸钱仅能免衙前杂役而役于乡落便逓文移督租税曰都副保正者终无防以救迨乾道间松阳县产戸始出田谷其创义役以免争纠而应役者有所取费不复至废家风气日开讲究日精已出于熙丰诸贤思虑所未及他州旁县往往从而效法之已可谓至矣然上戸虽以爲便中下戸终未之便尚不免如黄岩嘉定以后之爲者乃今公之爲法也量戸产以鸠田姑籍爲一时之开端积余利以置田永以爲无穷之至计置者既可永乆鸠者尽可复还使昔富而今贫者无愬贫归田之讼昔贫而今富者无随时再鸠之扰如太平乡新置良田二百亩官不得预民不得取殆类天造地设别有一种闲田以应办公私百费使官无阙事而民不知役者此仁之至智之极放之千万世不复可毫末加实自王公发之而林君父子兄弟皆能世济其义公虽去而不忍忘公虽死而不忍欺成公之志如公之存公之德义在人爲何如而死生不背负惟公之义是成黄岩之始有义役与既有义役以其余利别置田皆昉于太平乡林氏非君与公同此一义亦畴克至是哉然义利不两立此役以义结者也而所结之田若谷与续置田皆利属也义利之相去其间不能以寸况身于利之间而欲主以义非继此主之者皆刚肠卓识界限截然人人如林君则钱谷出入之际一有不惬于众心即蚁穴可溃金堤矣义将安在余故不暇复辞而详爲之书庶几后之君子皆以林君之心爲心因其成规增增不已复积新置田之余展转又爲乡曲无穷之义举虽他之主役如林君者亦闻风兴起无不铢积因其端以迄于成且使爲邑爲郡爲常平使如王公者尚皆以是而率其人役无烦扰民乐息肩太平之期当自兹始淳祐四年九月记




　　黄氏日抄卷八十六
<子部,儒家类,黄氏日抄>
　　钦定四库全书
　　黄氏日抄卷八十七　　　宋　黄震　撰
　　记
　　广德军添差通判防记
　　咸淳四年冬余自史馆出为桐川贠外丞至则栋宇一新青红犹湿问之讙谓国録呉君力也桐川斗大其官之有员外置虽郡志莫能详其初是岂有豪举壮观足以垂贲方来者哉嘉泰省官屋且改为军事判官之居嘉熙二年官虽复旧屋则愈陋十阅嵗而当淳祐戊申三山陈君应龙始撤而改为之曾未二十年又将老且压良以疣赘浮立之司寂无资借可禆营葺势固应尔呉君独说以自任力请于郡太守呉公公贤而可之捐之金继之粟通守史君见而恱之首有助留守马公总饷陈公闻而悦之又皆有助起三年八月汔今年三月地之窊者增之髙戺之逼者禆之广庭宇壮而观瞻耸窻楹洁而神思清崇轩后压通衢而民听达堂奥增窈庖湢亦新倏于空虚成此突兀君材过人何啻一等而后之人继自今皆得承厦屋渠渠之庥酌水知源讵容不书而法亦有当牵连书者听事之东曰观物堂即淳祐间陈君名以自省书扁者信安徐君霖篆敬斋箴于其屛者沧洲程侯公许也听事之西曰诚求斋则嘉熙庚子金华康君植名以志亲民书其扁与书其志而刻之柱者皆山阴施君德懋也方陈君以名流此来撤旧而新一时文人洒墨交映施君以四考县最趣召经从声动东南康君执维终夕俾写心期乃行缅想髙风皆足兴起于今防何时非老吏故民已无能知而屏箴柱记类亦漫灭断缺矣失今不记嵗久愈湮安知不如此防之置之始虽志郡者莫之详耶此余不特为呉君书且为前之人并书也然不特此也凡司存必有所与立而后可以久顾此司之公费旧皆出县胥闻前之人皆不以为安而吴君欲去之尤力余既至而知之即曰此去之易耳宁郡无员外丞毋宁吏挟员外丞以重扰吾百姓亟尽蠲其钱而请郡太守闻于朝乞从省罢如嘉泰间故事呉公曰然苐废置不敢轻愿以郡城小户赁地钱取五十家及张恩一乡役钱代之余曰得无妨郡计乎公曰赁地钱于纲解无闗而役钱正我朝所用募衙前役者也旧已皆分畀正倅防矣倅与正奚择其勿辞余辞至再不获乃就属牙契库官司户参军司其出入而为之倅者身勿预以成公仁且廉逊之美嘻设不遇公余方抜本塞源力请并司存废不置所以上续呉君以凡前人者将不忘其经营缔建之心而于其思去旧比供亿之费殆悬其半而奚恤乃今泛百年之弊例开后世来者之模仿俾获丰积以永存是尤吴公赐也视前宦于此肆其贪暴而掊取县胥钱欺误后来者呉公之罪人也朝廷任贤以教授出守吴君名元真苕溪人也咸淳乙丑宣教郎添差通判广德军黄震记
　　广德军通判防佐清堂记
　　桐川旧称江东道院其扁正偈通判防燕息之堂前植古梅久益清郡太守而下徃徃婆娑其间用为清赏寳庆三年侯君孺为守始移取江东道院之名以名郡斋之燕室通判赵君善璙思所以逊避之因附筑小亭于旧堂之旁以自易名其堂曰寒清节庸纪美于一时冀遗躅于千载矣曾未四十年已为陈故今造其下抚景而思之果难乎其续哉史君景臯以英杰明敏之才通守是始中兴其堂三楹堂成而落之乃征记于余欲取李白送其弟倅宣城之句再易其扁曰佐清以桐川旧宣治不敢隳益坚前人所以名而佐者其职也余谓吾子能卓然有立岂惟清意之复续斯真足以言清矣特未知向之所指者果何所取为清尔夫自混沌既剖轻清为天老耼氏谓天得一以清以气言也毛苌公谓天德清明以理言也天以是命为性人物亦莫不各具天之清以全其生其本也真而静但随其所感而不同如近世士者莫不欲原夫天岂昧其理耶凡此堂前此之所以得于心者自有无穷之清然使一有玩物之心则清香翠阴风雪霜月者适足为流连光景怠人幼孩之具如是而为清民何頼焉今防臯父幸以其职言因请得以明职之所谓清者唐虞命官直哉惟清是岂萧然自洁若托物寄兴之谓修巳治人必有当知其源之所自出者矣伯夷之清风汉人之清节是皆遇之不同其进其退全一已之清下得与斯世同其所尚故自然不同也然于此者奈何世变益下此意竟莫能继至于江左尚清谈以成俗适意外物放旷不检出于礼度之外士者谬相标榜以为清古人之理身则异得其所养故尝谓神气风霆风霆流形此天以一而悠久其清者也清明在躬志气如神此古人所能恒服其清者也士自一命以上皆分有代天理物之责必欲真得天清之所在以无负天之所以我望我者亦唯于天命之所当为推之以用于世夫有纯于一德而不自已使在躬之志气不澄而能清施于人也亦惟举此而措之善恶自分无所挠而清可矣人将不知其所以然则曰政清在斯辩葢莫究其原之所自出也惟人之心不牵溺于人欲而可以自存其天理之正则我之用虽上佐天子跻世清静比美太古要在为上以广其德意为下以达其疾苦凡可佐其治化者必无一毫壅塞淤滞之虑否则我方岸帻啸咏之时未必非吾民愁苦无诉之日郡亦奚以佐为哉景臯韪其言而説焉予复进之曰然愿益自勉幸书之于堂以警通守史君景臯乡世鄞人云咸淳四年戊辰十月望黄震记
　　广德军沧河浮桥记
　　天地位而水实为之脉络川泽阻而人复为之贯通五湖之口襟江万安之渡支海宜皆望洋而不可向者亦无不心慕橇木梁空以行斯亦竒矣至若山川之回鬱波涛之汹涌懔乎哉不可以步有渊也不可以济厥桴也必获久计然后可以措则又鳞比航次板槛钩接东西两岸贯以铁绠引以铁牛横水传陆随其往来如履平坦其制不愈竒矣然石梁既成一劳可以永赖嵗久不免微圯不可以不葺抑何故舟虽具水潦时集而鼓风两氻竹虽韧铁虽固鱼龙百恠恶其梗己也常伺隙此所以虽杜武库之智不能使可桥之久虽张燕公之大手笔亦无以夀蒲津桥之传也然则浮梁其可一日忘葺哉桐川郡北逾十里有渡曰沧河南受天目宣歙诸水冲溃奔驶然后演迤以入于海风涛每壮猿狖亦惊故其渡为最险郡有祠山每嵗十二月江浙荆淮之民奔走徼福者数千里间闗不辞较诸他济人之渡此为最众以此沧河为斯郡之要津病阻舟楫徃嵗郡氏因议建石梁以通其利计其始终之费为钱二万缗再建水汜争之又不克成终靡定议今陈令君应元时方为进士悉家赀修葺一新之浮梁名以登津费以缗计者凡十有六万为舟十巨艘为鐡防四百尺为石垜两岸岸之隈余波沮洳又各续之松堤三百尺夫然后樵夫贩妇童稚老叟昔犯灵鳌巨鲸以行者今如行袵席上前歌后和靡不欣喜曰此陈君之赐也今而后倾覆叫号于洪涛巨浪者恬然而不之闻矣惆怅溪山含悲于髙险深广者坦然而释之心矣将江浙荆淮数十万众咸获其惠时有怀逺虑者有忧色曰孰维持是而继其后也君又发其帑得天荒田百六十四畆有竒山天寺僧司其事嵗收其利以备营葺复屋其为浮屠氏者曰思济院仍处其尝为舟子者曰水手以日视舟若栈之所当葺委焉陈君方喜俄有拥麾而来者忍扵夺其利去复挠其措置之规曩之浮梁于是日且就坏矣及是嵗郡父老遮公言状切切叹不已余曰是必更有説也夫避冦者必于元戎之车却其患而后趋广德文学之郡独无吾夫子之学宫陈公慨然兼许无难色则复为之请于郡太守具公之志在于崇教济众复告于郡博士谢君梦祥君亦賛其美遂差择谷旦鸠材命役斧声丁丁防坏者复一新之有加于旧焉近桥南垜有阜岿然正学宫谢君复作颂庋其间用便检视陈君乃大喜属余记其详余谓记所以诏方来今吾夫子之教与天无极浮梁附之以葺亦将与吾夫子之教无极何用记为虽然天下事创之固难守之尤难必无日不葺而后守之不废必本今日之政而后日可葺岂惟浮梁之一事为然乎殆不可视为泛说他日正当相与献吾所蕴而扩充之岂无补于世哉于是拜手以书凡可以垂范于斯者敢谓后之记者不再书咸淳五年己巳冬十有一月至日宣教郎添差通判广德军兼管内劝农诸军事慈溪黄震记
　　广德军重建藏书阁记
　　书果何从而始者哉其殆造化自然之文有不能不为文者乎夫自两仪既判一气交错在天成象则日月星辰文扵天在地成形则山川草木文于地此犹其文之章于人者凡有血气举能飞扬晶粲于拱挹之不可具述故林林总总充塞乎天地之间何莫非造化自然之文乎民之生也惟圣人之独得其全者夫孰能与于斯故其日用必以文为言动而言之独造其妙以教于世人文之文是也天之所以髙地之所以逺日月星辰山川草木之所以昭布森列而人之所以中立其间以明理以修身以能全君臣父子之天以能为夷狄禽兽之主使天地以之位万物以之育日月星辰以之无变蚀山川草木以之无菑毁而造化以之运行于无穷无一不会萃昭于圣人之经以开示天下后世之人皆吾夫子之易春秋诗书执礼雅素之言诚可以常行者也大哉圣人乎其行可为天下法其言可为天下道其又造化之所托以语诸后觉之民乎天假之以谆谆然面命者乎然造化自然之文赋与万物又皆纷然杂揉天不惟有日月星辰之文也有蚀霣则文之变焉地不惟有山川草木之文也有榛莾则文之反焉人不惟有六经之文也有异端邪説稗官野史哇声曼曲则文之贼适以惑乱生民使不得知我之本无异于天地者焉呜呼不有圣人复生其谁与觉此天开我宋五星聚奎列圣相承崇尚斯文征儒积年校雠秘阁而朝廷藏书亦已勤矣而又勑白鹿洞等四书院藏书天圣元年王宫国都莫不有学又聚监书及绍兴二十一年设官分署六经子史举令通疏义而天下郡县学无不尽其力通解其义圣教旁洽书固家藏而人诵犹必切切焉从而藏书于官何哉藏于官者圣人之书外是而私藏者非圣之书书之出于圣人者造化之至文天地所以奠人极所以立圣朝所以颁教于天下非圣而言书者纷纠之恶气天地所以不宁三纲五常所以沦斁圣朝所昭示天下以勿习然则藏书之关系果何如而职教州县之官宜何如其示人哉广德军旧有藏书阁重建于庆元戊午陈公修政之初尝谋构材命工治之顾惟书亦散失天台谢君夷甫与公为同志以庆元己未秋来为郡博士【阙】


　　尽撤书阁
　　之书而新之始于明年正月癸夘成于是年三月癸巳栋之髙于旧者五尺宇之广于旧者四寻【阙】
　　屹若天
　　成焕如日星上崇圣经次下乃列子史其旁乃置朱文公及古今名儒注解著述能行吾圣经者以增比而附益之道德性命无所遗可谓盛哉君之举也皆非庸常可以比拟又岂但藏书于阁而已乎口诵心维犁锄经训其修已治人之心躬行践履毫髪不背则此书当藏之身待时行道跻世太平则此书当散而藏于天下文明之治矣然后无愧于藏书之义否则藏而不知读愚也读而不知用癖也官所不藏而私读邪也造化自然之文郁圣人造化之理乖则圣朝所命藏书之意孤矣可不惧哉可不勉哉抑此志不可以强揠而君之勤于士又非特于书阁为然也厯观被葺之新彛教有堂沂咏有亭浩观有阁以及防门廊庑斋序垣墙皆葺之新庖舍则又增大而更之新来南山之水而三其门髙水中之堤而来之栁东引之而□桥数十尺以达梯云之门西引之而□大路千五百尺以通明伦之坊凡所以为游藏地者悉矣天光人境表回互发耳濡目染洒落脱俗士于斯乎观藏书于以其舒徐正大之心体吾列圣右文颁教之心圣人虽逺天地虽大造化虽不可测文不在兹乎咸淳五年三月丙午朔谨记
　　广德军重建録参防记
　　夫政有以迹而推者非官舍乎官舍修政之修可知矣广德军事为繁剧始余来贰桐川首被檄问军院狱见其狱中器械凡汛扫涤治之具毕洁退而顾其听事亦更新焉余心异之徐而察其政关职者无系系者必其不得已而皆自谓无寃嘻是其所以能更新者也世岂有政之张而屋之压者哉越明年其录事参军李君世弼俄属余记嵗月余曰岂惟嵗月子之政正自足记顾子之职尚不止此焉耳夫郡之有録参所以纲纪一郡事无巨细皆得预事有是非皆得争譬之天朝殆御史执法之比焉先是三十年故大丞相董公槐尝为子之官厘一郡经界尽明豪民缩颈所怨内逆有证应全者众公独为白之朝直声一旦闻天下録参果当如是乎如必械系吾前者斯为之求其直则民之得直扵我者亦寡矣职掌如旧芳躅尚新作而行之特存乎人敢为子勉且为后来者勉若夫建鼛于咸淳四年八月落成于是年九月増髙广视旧皆三尺费皆已出惟太守吴公洸通守史君舜卿尝有助而易扁其东偏之宏毅曰平轩葢自淳祐初楮君坦之尝葺理遂至于今此皆节目云咸淳五年三月谨记
　　先贤祠记
</div>
    <div class="pagination">
<a href="黄氏日抄_page154.html">上一页</a><span>...</span><a href="黄氏日抄_page150.html">150</a><a href="黄氏日抄_page151.html">151</a><a href="黄氏日抄_page152.html">152</a><a href="黄氏日抄_page153.html">153</a><a href="黄氏日抄_page154.html">154</a><span class="current-page">155</span><a href="黄氏日抄_page156.html">156</a><a href="黄氏日抄_page157.html">157</a><a href="黄氏日抄_page158.html">158</a><a href="黄氏日抄_page159.html">159</a><a href="黄氏日抄_page160.html">160</a><span>...</span><a href="黄氏日抄_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
