<!DOCTYPE html>
<html>
<head>
    <meta charset="UTF-8">
    <title>法言义疏 - 第 7 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>法言义疏 - 第 7 页/共 21 页</h1>
    <div class="content">【注】君子潜神重玄之域，世网不能制御之。鹪明遴集，食其絜者矣；
【注】遴集者，类聚群游，得其所也。□明非竹实之絜不食，君子非道德之禄不居。凤鸟跄跄，匪尧之庭。"
【注】跄跄者，步趾之威仪也。言其降步于尧之庭，非尧之庭则不降步也。
【疏】音义："在治，直吏切，下同。"御览九百十五引作"在位"，误。"未之思矣"。曰："治则见，乱则隐。"司马云：光谓"曰"衍字。"按：语有间断，故更着"曰"字，非必衍也。音义："则见，贤遍切。"论语："子曰："凤鸟不至，河不出图，吾已矣夫！"孔注云："圣人受命，则凤鸟至，河出图。今天无此瑞，吾已矣夫者，伤不得见也。"说苑辨物云："夫惟凤为能究万物，通天祉，象百状，达于道。去则有灾，见则有福。览九州，观八极，备文武，正王国，严照四方，仁圣皆伏。故得凤之像一者，凤过之；得二者，凤下之；得三者，则春。秋下之；得四者，则四时下之；得五者，则终身居之。"论衡指瑞云："儒者说凤皇。麒麟仁圣禽也，思虑深，避害远，中国有道则来，无道则隐。"鸿飞冥冥，弋人何慕焉"者，广雅释训："冥冥，暗也。"素问征四失论："窈窈冥冥。"王注云："言玄远也。"说文："隿，缴射飞鸟也。"按：经传通以"弋"为之。易小过"公弋"，虞注云："弋，矰缴射也。"按：矰者，短矢；缴者，生丝缕。以缕系矢而射，谓之弋，故曰矰缴射。音义："弋人何慕，后汉书逸民传序引扬子作"弋者何慕"。宋衷注云："篡，取也。鸿高飞冥冥薄天，虽有弋人执矰缴，何所施巧而取焉。喻贤者深居，亦不罹暴乱之害。今篡或为慕，误也。"按：文选范蔚宗逸民传论李注引法言宋衷注如此。后汉书此传章怀太子注云："篡"诸本或作"慕"，法言作"篡"。"下引"宋衷曰"篡，取也"云云，至"不离暴乱之害也"，与选注引同，而文字小异。其下云："然今人谓以计数取物为篡，篡亦取也。"然则选注"今篡或为慕误也"，乃崇贤所加，音义亦以为宋妻注语，疏矣。温公集注据音义此条，遂改"慕"为"篡"，云："光谓逆取曰篡。"荣按：治平本作"慕"，钱本同，御览九百十六引亦同。音义出"弋人何慕"，是其所据本如此。又音义往往引天复本异文，此不及之，明天复本亦作"慕"。艺文类聚九十引亦作"慕"。张九龄感遇诗云："今我游冥冥，弋者何所慕？"用法言语，而以"慕"与顾。树。惧。恶为韵，其非"篡"误可知。是唐初所行法言多作"慕"。然则作"篡"者，宋衷本；作"慕"者，李轨本。慕者，贪羡欲得之谓。淮南子原道："诱慕于名位。"高注云："慕，贪也。"汉书董仲舒传："古人有言曰："临渊羡鱼，不如退而结网。"此言慕，犹彼言羡，于义甚顺，较宋衷本为优。今文人承用，乃以作"慕"为误，妄也。"□明遴集，食其絜矣"者，音义："□明，上音焦。说文曰："东方发明，南方焦明，西方鹔鷞，北方幽昌，中央凤皇。"又司马相如传云："□鹏已翔乎寥廓之宇。"又乐纬云："□鹏状如凤皇。"按：续汉书五行志注引凑图征云："似凤有四，三曰焦明，长喙。疏翼。圆尾，身义，戴信婴仁，膺知负礼。"文选江文通杂体诗李注引乐纬云："□鹏，状似凤皇，身礼，戴信婴仁，膺智负义。"并引宋均注云："身礼，质赤色。"选注所引乐纬即凑图征文，而礼。义字与续汉志注引互异。礼赤义白，焦明南方鸟，故身礼，与鹔鷞西方鸟身义者不同。南齐书五行志引凑图征云："焦明鸟，质赤。"刘志注此文礼义字误倒，当以选注为正。又□鹏之"鹏"，玉篇："靡京切，鸟似凤。"广韵："武兵切，似凤，南方神鸟。"温公集注引相如传。乐纬字皆误"鹏"，乃云："光谓说文"朋"及"鹏"皆古"凤"字也。凤鸟象形，凤飞，群鸟从以万数，故以为朋党字。"不知焦明。肃爽等皆合二言为一名，俗施鸟旁，故有"鹏"字。此与古文以为凤字之"鹏"绝不相涉也。音义："遴集，邻振切。"宋。吴并云："遴，行难也。"义本说文。彼段注云："引伸为遴选，选人必重难也。"然则遴集者，审择所止，不轻集也。"絜"，世德堂本作"洁"。按：洁清字古止作"絜"。广雅释言云："絜，静也。"静者，"□"之省。说文："□，无垢薉也。"今皆以"净"为之。经解云："絜静精微，易教也。"絜静即洁净也。说文无"洁"。庄子秋水云："南方有鸟，其名鹓雏，非梧桐不止，非练实不食，非醴泉不饮。"释文引李颐云："鹓雏，鸾凤之属也。"按：南方鸟，凤属，即□明。然则鹓雏者，□明异名。非梧桐不止，是遴集也；非练实不食，非醴泉不饮，是食其絜也。"凤鸟"御览九百十五引作"凤皇"。音义："跄，七羊切。"凤鸟跄跄，匪尧之庭"者，皋陶谟云："下管"鼓，合止柷敔，笙镛以间，鸟兽跄跄；箫韶九成，凤皇来仪。"说苑辨物引书："鸟兽鸧鸧，凤皇来仪。"字作"鸧"。尚书大传引舜时乐云："舟张辟雍，鸧鸧相从；八风回回，凤皇喈喈。"与说苑引书合。明今文尚书如此。说文"牄"篆下引虞书："鸟兽牄牄。"周礼大司乐郑注引同。则古文经作"牄"。子云于书皆用欧阳，此文亦当作"凤鸟鸧鸧"。今作"跄"者，乃校书者依伪孔改之。广雅释言云："匪，彼也。"按：古无轻唇音，匪。彼声近，故诗多以"匪"为"彼"，详见经传释词。艺文类聚九十九引尚书中候云："尧即政七十载，凤皇止庭，巢阿阁讙树。"淮南子缪称云："昔二皇凤至于庭，三代至乎门，周室至乎泽。德弥麤，所至弥远；德弥精，所至弥近。"按：鸿喻避人之士，□明喻避地之士，凤鸟喻避世之士。鸿者随阳而至，有稻粱之谋，然羽翼以就，一举千里，虽有矰缴，将安所施？犹避人之士，虽不能预择治乱，然色恶言恶则去，终免辱殆。□明则择木而栖，择食而食，犹避地之士，不仕乱朝，不受非义之粟。若凤鸟，则惟至德之世游于门庭，犹避世之士，必天下有道，然后一见也。论语云："贤者辟世，其次辟地，其次辟色，其次辟言。"子华子神气云："吾闻之：太上违世，其次违地，其次违人。"注"潜神重玄之域"。按：陆士衡汉高祖功臣颂："重玄匪奥。"李注云："重玄，天也。"注"遴集者，类聚群游"。按：弘范读"遴"为"鳞"，故训为类聚群游。司马长卿难蜀父老云："二方之君，鳞集仰流。"李注云："鳞集，相次也。"汉书楚元王传云："夫乘权借势之人，子弟鳞集于朝。"颜注云："言其相次如鱼鳞。"然则□明鳞集，喻众贤并进也。注"跄跄，步趾之威仪也"。按：鸟兽跄跄，禹本纪作"鸟兽翔舞"，步趾即翔舞之谓。诗楚茨毛传云："济济跄跄，言有容也。"威仪即有容之谓。说文："牄，鸟兽来食声也。"玉篇引作"食谷声"。孙氏星衍书今古文注疏云："此古文说，以牄牄为乐声，如鸟兽之来食谷，不以为真鸟兽也。"荣谓重言形况，以声为义，往往与本义迥别。许君"牄"字之训，自当有本，然不必为古文书说，其引书者，亦但示古文尚书"牄牄"字如此，非以为说解之证。王氏筠说文释例云："牄下引书则重言之，形容之词也，与食谷声毫不相涉。"为得其义。大司乐贾疏引郑君书注云："鸟兽牄牄，谓飞鸟走兽牄牄然而舞也。"然则牄。鸧。跄字异而义同。夫乐声而如鸟兽食谷，岂复可听？古文即有异义，不容怪诞至此，孙说误也。
　　亨龙潜升，其贞利乎？
【注】贞，正也；利者，义之和。美龙潜升，得正之利。或曰："龙何如可以贞利而亨？"曰："时未可而潜，不亦贞乎？
【注】得潜之正。时可而升，不亦利乎？
【注】得义之和。潜升在己，用之以时，不亦亨乎？"
【注】行止不失其所，得嘉之会。
【疏】"亨龙潜升，其贞利乎"者，干元亨利贞，子夏传云："亨，通也；利，和也；贞，正也。"初九潜龙勿用，沈驎士注云："称龙者，假象也。天地之道有升降，君子之道有行藏，龙之为物，能飞能潜，故借龙比君子之德也。"按：前篇云"时飞则飞，时潜则潜"，此变飞言升者，升兼见龙。飞龙而言也。"龙何如可以贞利而亨"，世德堂本无"如"字。"时未可而潜，不亦贞乎"者，初九潜龙勿用，干宝注云："阳在初九，十一月之时，自复来也。初九甲子，天正之位，而干元所始也。阳处三泉之下，圣德在愚俗之中。此文王在羑里之爻也。虽有圣明之德，未被时用，故曰勿用。"逸周书谥法："清白守节曰贞。"时可而升"，世德堂本无"时"字。"时可而升，不亦利乎"者，九二见龙在田，利见大人。干云："阳在九二，十二月之时，自临来也。二为地上，田在地之表，而有人功者也。阳气将施，圣人将显。此文王免于羑里之日也。故曰利见大人。"又九五飞龙在天，利见大人。干云："阳在九五，三月之时，自夬来也。五在天位，故曰飞龙。此武王克纣之爻也。圣功既就，万物既睹，故曰利见大人矣。"潜升在己，用之以时，不亦亨乎"者，内有其德，而行合乎宜，贞而不谅，利而非贪，非聪明圣知达天德者，孰能知之？故曰亨也。注"美龙潜升，得正之利"。按：治平本如此，钱本同，世德堂本作"得正之和"。荣谓此以正释贞，以和释利，疑当作"德正而和"。其作"得正之和"及"得正之利"者，皆涉下两注而误耳。
　　或问"活身"。曰："明哲。"
【注】既明且哲，以保其身。或曰："童蒙则活，何乃明哲乎？"曰："君子所贵，亦越用明保慎其身也。
【注】越，于。如庸行翳路，冲冲而活，君子不贵也。"
【疏】"或问活身"者，庄子至乐云："天下有至乐无有哉？有可以活身者无有哉？"又云："列士为天下见善矣，未足以活身，吾未知善之诚善邪？诚不善邪？若以为善矣，不足活身；以为不善矣，足以活人。"云："至乐活身，唯无为几存。"故欲问其义。"童蒙则活，何乃明哲"者，易蒙云："匪我求童蒙，童蒙求我。"释文云："蒙，蒙也，稚也。稽览图云："无以教天下曰蒙。"方言云："蒙，萌也。"童"，郑云："未冠之称。"广雅云："痴也。"按：童蒙叠韵连语，无知之貌。淮南子齐俗云："古者，民童蒙不知东西。"法言序："倥侗颛蒙。"颜注引郑云："童蒙，无知也。"司马云："言愚者乃所以全生，若庄子论栎社。支离疏。"按：易蒙云："童蒙吉。象曰："童蒙之吉，顺以巽也。"王注云："付物以能，不劳聪明，功斯克矣，故云何乃明哲。"君子所贵，亦越用明保慎其身"者，吴云："君子所以贵而异于童蒙者，亦曰用明哲保慎其身也。越，曰也。"此以保。慎二字连读。晋书曹毗传载毗对儒云："虞公潜崇岩以颐神，梁生适南越以保慎。"当是用法言语，则曹亦读保。慎连文。荣谓"明保"字用洛诰"公明保予冲子"，伪传云"言公当明安我童子"。"慎其身"字用皋陶谟"慎厥身修"及诗燕燕"淑慎其身"。"用明保慎其身"，谓以明安之道谨慎己身耳。"庸行翳路，冲冲而活，君子不贵也"者，音义："翳路，乌计切。"宋云："庸，愚也。翳，塞也。"吴云："翳路，言多也。"俞云："汉书甘泉赋："乃登夫凤皇兮，而翳华芝。"注引韦昭曰："翳，隐也。"如庸行翳路，谓以庸愚之人，而行翳隐之路也。"荣谓"庸"读为"容"，庄子胠箧"容成氏"，六韬大明作"庸成氏"。容亦翳也，行亦路也。容行翳路，偶文以足句耳。周礼巾车："三侯，三获，三容。"郑司农云："容者，乏也。待获者所蔽也。"尔雅释宫："容谓之防。"郭注云："形如今床头小曲屏风，唱射者所以自防隐。"又月令："罗网毕翳。"郑注云："翳，射者所以自隐也。"管子小匡："兵不解翳。"房注云："翳所以蔽兵。"是容。翳并隐蔽之器。引伸之，得为凡隐蔽之称。释宫又云："路。场。猷。行，道也。"是行与路亦同诂。容行翳路，谓障蔽其当由之道，令不知所趋向也。吴胡部郎玉缙云："公羊传隐元年，疏引春秋说："庸者，通也。"庸行即信道。翳者，隐也。通与隐相反为义。庸行翳路，犹言通衢僻径也。"按：胡说亦可备一义。"冲"，说文作""，从行，童声。今多作"冲"。俞云："此冲字即上文童蒙之"童"，因或人言童蒙则活，故杨子应之曰："而活，君子不贵也。"字不作"童"而作""者，承上庸行翳路为文，故从行作也。"陶氏鸿庆读法言札记云："冲冲读为憧憧。易咸卦："憧憧往来。"刘瓛注："意未定也。"五百篇"冲冲如也"，义同。"按：陶说是也。广雅释训云："，行也。"冲冲而活"，谓行无趋向，随众往来，罔之生也，幸而免耳。注"既明且哲，以保其身"。按：诗烝民文。世德堂本此注上有"秘曰"字，而无"既且"二字，则以为吴司封语，误也。注"越，于"。按：世德堂本无此注。尔雅释诂："粤。于。爰，曰也。"于。于。粤。越声近义同，详见经传释词。
　　楚两龚之絜，其清矣乎？
【注】楚人龚君宾。龚长倩也。当成。哀之世，并为谏大夫，俱着令闻，号曰"两龚"。王莽篡位之后，崇显名贤，复欲用之，称疾，遂终身不仕，絜清其志者也。蜀庄沈冥，
【注】蜀人，姓庄，名遵，字君平。沈冥犹玄寂，泯然无迹之貌。是故成。哀不得而利之，王莽不得而害也。蜀庄之才之珍也，不作苟见，不治苟得，
【注】所谓沈冥也。久幽而不改其操，虽随。和何以加诸？
【注】久幽，谓卖卜于成都。举兹以旃，不亦珍乎！吾珍庄也，居难为也。
【注】人所不能，非难如何？不慕由，即夷矣，何毚欲之有？
【注】许由。伯夷无欲之至，既不可害，亦不可利。
【疏】"楚两龚之絜，其清矣乎"，汉书王贡两龚鲍传引同。"蜀庄沈冥"，汉书引作"蜀严湛冥"。按：后汉明帝名庄，故改"庄"之字曰"严"。汉书孟康注云："蜀郡严君平，湛深元默，无欲也。"音义引此注作"渊默"。按：当作"玄默"，以深释湛，以玄默释冥也。颜注云："湛"读曰"沈"。"吴曹侍读元忠云："此颜据李本法言改读。世说新语栖逸篇："虽古之沈冥，何以过此？"刘孝标注引杨子李轨注，字并作"沈"。王元长曲水诗序李注引侯巴云："严君平常病不事，沈冥而死，亦絜矣。"按：此侯氏法言注之仅见者。"不作苟见，不治苟得"，汉书引同。颜云："不为苟显之行，不事苟得之业。"司马云："见，贤遍切。养诸内而晦诸外，不苟徇名而求利。"久幽而不改其操，虽随。和何以加诸"，"随"各本皆作"隋"。音义作"随"，是其所据本如此，今从之。汉书引同。颜云："随，随侯珠也；和，和氏璧也。诸，之也。"按：李斯上秦始皇书云："有和。随之宝。"淮南子览冥云："譬如隋侯之珠，和氏之璧，得之者富，失之者贫。"高注云："隋侯，汉东之国，姬姓诸侯也。隋侯见大蛇伤断，以药傅之。后蛇于江中衔大珠以报之，因曰隋侯之珠，盖明月珠也。楚人卞和得美玉璞于荆山之下，以献武王。王以示玉人，玉人以为石，刖其左足。文王即位，复献之，以为石，刖其右足。抱璞不释而泣血。及成王即位，又献之。成王曰："先君轻刖而重剖石。"遂剖视之，果得美玉，以为璧，盖纯白夜光。"举兹以旃，不亦珍乎！"治平本"珍"作"宝"；钱本作"珍"，音义本同，今从之。汉书引亦作"珍"。颜注云："旃亦之也。言举此人而用之，不亦国之宝乎"，俞云："旃字义不可通。咸曰："旃，之也。言举此诸德以议之，庄亦宝也。"则增出议字矣。"旃"疑"称"字之误。礼记射义篇注曰："称犹言也。"按：曲园仅读宋注，知"以"字之为语助，而未检汉书颜注，不知此"以"字之当训用也。论语云："如有政，虽不吾以，吾其与闻之。"马注云："我为大夫，虽不见任用，必当与闻也。"正此文"以"字之确诂。陶氏鸿庆读法言札记云："承上言随珠和璧皆以用而见珍，惜蜀庄生不遇时，故才不见用耳。"是也。"吾珍庄也，居难为也"者，经传释词云："居，词也。"易系辞传曰："噫！亦要存亡吉凶，则居可知矣。"郑。王注并曰："居，辞也。"诗柏舟曰："日居月诸。"正义曰："居。诸者，语助也。故日月传曰："日乎，月乎"，不言居。诸也。"十月之交曰："择有车马，以居徂向。"居，语助。言择有车马，以徂向也。生民曰："其香始升，上帝居歆。"居亦语助。上帝居歆，上帝歆也。礼记郊特牲曰："以钟次之，以和居参之也。"居亦语助。居参之，参之也。然则此"居难为也"，居亦语助，犹易云"居可知也"。"不慕由，即夷矣"，华阳国志蜀郡士女赞自注引作"不慕夷，则由矣"。"何毚欲之有"，音义："毚欲，士衔切，贪也。俗本作"利欲"。"宋。吴本作"利欲"，宋云："何利欲之能动。"按：音义是也。"毚"读为"馋"。玉篇："馋，不嫌也。"广韵："馋，不廉。"说文无"馋"，古止作"毚"。言君平非许由。伯夷之志不志，岂复有贪欲之念扰其中乎？陶氏鸿庆读法言札记云："庄当王氏擅权，慕伯夷之行，许由实非其类。杨子不欲显言，故游移其辞，以寓意耳。"注"楚人"至"者也"。按：世德堂本此注惟有"楚人龚君宾。龚长倩"八字，以下皆删。汉书王贡两龚鲍传："两龚皆楚人也。胜字君宾，舍字君倩，二人相友，并著名节，故世谓之楚两龚。胜为郡吏，三举孝廉，再为尉，壹为丞。州举茂才，为重泉令，病，去官。哀帝征为谏大夫，数上书，其言祖述王吉。贡禹之意。二岁余，迁丞相司直。徙光禄大夫，守右扶风。数月，上复还胜光禄大夫。胜言董贤乱制度，繇是逆上指。后岁余，胜乞骸骨，出为渤海太守。积六月，免归。上复征为光禄大夫。会哀帝崩，王莽秉政，胜遂归老于乡里。莽既篡国，遣五威将帅亲奉羊酒存问胜。明年，莽遣使者即拜胜为讲学祭酒，胜称疾不应征。后二年，莽复遣使者奉玺书。太子师友祭酒印。绶，安车驷马迎胜即拜。胜称病笃，使者要说，胜遂不复饮食，积十四日死。死时七十九矣。胜居彭城廉里，后世刻石表其里门。龚舍以龚胜荐，征为谏大夫，病免。复征为博士，又病去。顷之，哀帝遣使者即拜舍为太山太守。舍家居在武原，使者至县请舍，欲令至廷拜授印。绶。舍曰："王者以天下为家，何必县官？"遂于家受诏，便道之官。既至数月，上书乞骸骨。上征舍，至京兆东湖界，固称病笃。天子使使者收印。绶，拜舍为光禄大夫。数赐告，舍终不肯起，乃遣归。舍亦通五经，以鲁诗教授。舍年六十八，王莽居摄中，卒(一)。"地理志："楚国，高帝置。宣帝地节元年，更为彭城郡。黄龙元年复故。县七：彭城。留。梧。傅阳。吕。武原。甾丘。"按：今徐州府地。胜，彭城人；舍，武原人，故皆为楚人。彭城，今府治；武原，今邳州西北。汉书"舍字君倩"，此注作"长倩"，盖弘范所据汉书如此。今汉书作"君倩"，疑涉上文"胜字君宾"而误。注"蜀人，姓庄，名遵，字君平"。按：地理志："后有王褒。严遵。扬雄之徒，文章冠天下。"颜注云："遵即严君平。"而王贡两龚鲍传颜注引三辅决录云："君平名尊。"尊。遵字异。按：名遵，字平"，盖取洪范"遵王之道，王道平平"为义，则作"遵"是也。华阳国志蜀郡士女赞自注云："严遵，字君平，成都人也。"注"沈冥犹玄寂，泯然无迹之貌"。按：弘范喜老。庄，故其言如此。司马云："光谓沈冥言道德深厚，人不能测。"荣谓沈冥者，幽邃之貌，言其潜隐之深。即下文所谓"久幽而不改其操"，非专指道德言也。注"是故成。哀不得而利之，王莽不得而害也"。按：以上三注，世德堂本皆节去。王贡两龚鲍传云："蜀有严君平，扬雄少时从游学，已而仕京师显名，数为朝廷在位贤者称君平德。杜陵李强素善雄，久之，为益州牧，喜谓雄曰："吾真得严君平矣。"雄曰："君备礼以待之，彼人可见而不可得诎也。"强心以为不然。及至蜀，致礼与相见，卒不敢言以为从事。乃叹曰："扬子云诚知人。"君平年九十余，遂以其业终。"注"久幽，谓卖卜于成都。"按：世德堂本亦无此注。王贡两龚鲍传云："君平卜筮于成都，以为卜筮者贱业，而可以惠众(二)。人有邪恶非正之问，则依蓍龟为言利害。与人子言依于孝，与人弟言依于顺，与人臣言依于忠，各因埶导之以善。裁日阅数人，得百钱足自养，则闭肆下帘而授老子，博览亡不通。依老子。严周之指，著书十万余言。"皇甫谧高士传云："蜀有富人罗冲者，问君平曰："君何以不仕？君平曰："无以自发。"冲为君平具车马。衣粮。君平曰："吾病耳，非不足也。我有余而子不足，柰何以不足奉有余？"冲曰："吾有万金，子无儋石，乃云有余，不亦谬乎？"君平曰："不然。吾前宿子家，人定而役，未息昼夜，汲汲未尝有足。今我以卜为业，不下床而钱自至，犹余数百，尘埃厚寸，不知所用。此非我有余而子不足乎？"冲大惭。君平叹曰："益我货者损我神，生我名者杀我身。"竟不仕。"注"许由。伯夷无欲之至，既不可害，亦不可利"。按：弘范训毚为害，训欲为利，故释之如此。荀子修身云："伤良曰谗，害良曰贼。"广雅释诂云："谗，贼也。"毚。谗同声通用。孟子："养心莫善于寡欲。"赵注云："欲，利欲也。"然则"何毚欲之有"，谓谗贼之所不能加，利欲之所不能动也。(一)自"两龚皆楚人也"至"王莽居摄中，卒"止，盖节录汉书本传，错综成文。(二)"众"下原本有偏书小字"句"，盖作者以示句读，今删。
　　或问："尧将让天下于许由，由耻，有诸？"曰："好大者为之也。顾由无求于世而已矣。允□尧儃舜之重，则不轻于由矣。
【注】允，信也。□，知也。好大累克，巢父洒耳，不亦宜乎？
【注】累，积；克，胜也。积大言以相胜也。巢父洗耳河濒，河主逐之，皆非通理之谈。灵场之威，宜夜矣乎！"
【注】灵场，鬼神之坛祠也。灵坛所以为威，可冥夜，不可经白日。偏谬之谈可独说，不可核诸实。
【疏】"或问尧将让天下于许由，由耻，有诸"者，庄子逍遥游云："尧让天下于许由，曰："日月出矣，而爝火不息，其于光也，不亦难乎？时雨降矣，而犹浸灌，其于泽也，不亦劳乎？夫子立而天下治，而我犹尸之，吾自视缺然，请致天下。"许由曰："子治天下，天下既已治也，而我犹代子，吾将为名乎？名者，实之宾也，吾将为宾乎？□鹩巢于深林，不过一枝；偃鼠饮河，不过满腹。归休乎君，予无所用天下为！庖人虽不治庖，尸祝不越樽俎而代之矣。"释文："许由，隐人也，隐于箕山。"司马云："颍川阳城人。"简文云："阳城槐里人。"李云："字仲武。"按：亦见吕氏春秋求人。史记伯夷列传云："说者曰尧让天下于许由，许由不受，耻之逃隐。"好大者为之也，顾由无求于世而已矣"者，吴云："好大言者为此，无其实。由，隐者也，无所求于世，其行止此耳。"按：陆士衡演连珠李注引谯周古史考云："许由，尧时人也。隐箕山，恬怕养性，无欲于世。尧礼待之，终不肯就。时人高其无欲，遂崇大之，曰："尧将以天下让许由，由耻闻之，乃洗其耳。"谯语正本此文。"允□尧儃舜之重"，世德堂本"□"作"哲"。按：说文："哲，知也。□，古文"哲"，从三吉。"□即古文"哲"之省。诗下武："世有哲王。"释文："哲王，本又作"□"。"又抑："靡哲不愚。"释文出"靡□"云："本又作"哲"。"晋书文帝纪："惟公经德履哲。"何超音义："履哲，本或作"□"，与"哲"同。"此文治平本。钱本皆作"□"，当是旧本如此。音义："儃舜，蝉战切。"按：说文："嬗，一曰传也。"汉书律历志云："舜处虞之妫汭，尧嬗以天下。"此正字也。经典多假"禅"为之。孟子云："唐。虞禅。"或假"擅"为之，荀子正论云："尧。舜擅让。"此文则以"儃"为之。后人于"嬗攘"字习用"禅让"，故律历志颜注云："嬗，古禅让字也。"正论杨注云："擅与禅同。"此文司马注亦云"儃与禅同"也。伯夷列传云："尧将逊位，让于虞舜。舜。禹之间，岳牧咸荐(一)，乃试之于位。典职数十年，功用既兴，然后授政，示天下重器。王者大统，传天下若斯之难也。"允□尧儃舜之重，则不轻于由矣"者，重，犹难也。言学者诚知尧禅舜之难，则知必无轻以天下让许由之事也。"巢父洒耳"，治平本"洒"作"洗"，今依钱本。音义："洒耳，音洗。"是音义本亦作"洒"也，实皆"洒"之假。说文："洒，涤也。"曹子建七启李注引皇甫谧逸士传云："巢父者，尧时隐人，常山居，以树为巢，而寝其上。时人号曰巢父也。"洒耳事书传多属之许由，具见陆士衡演连珠李注引。惟彼注又引皇甫谧高士传云："巢父闻许由之为尧所让也，以为污，乃临池水而洗耳。"则以属之巢父。后汉书严光传载光谓光武云："昔唐尧着德，巢父洗耳。士故有志，何至相迫乎？"演连珠亦云："巢箕之叟，不眄丘园之币；洗渭之民，不发傅严之梦。"李注云："书传之说洗耳，参差不同。陆既以巢箕为许由，洗耳为巢父，且复水名不一，或亦洗于渭乎？"此皆以洗耳为巢父事，与法言此文合。演连珠刘孝标注谓："或言巢父即许由。"李注亦云："或曰许由夏常居巢，故一号巢父，不可知也。"则又以巢。许为一人。然诸书记巢。许问答之语，其非一人可知。盖事出假托，传述参差，不足怪也。注"允，信也。□，知也"。按：世德堂本无此注。凡传注训哲为知者，音家皆读知为"智"。然方言："党。晓。哲，知也。"兼释晓义，当读知如字。诗鸿雁："维此哲人。"郑笺云："此哲人谓知王之意及之子之事者。"则郑亦以知晓字训哲。哲人，犹云晓人也。本书孝至云："知哲圣人之谓俊。"谓智足以知圣人者，谓之俊。亦以哲为知晓之知。此文"允□"，明是诚知之义。弘范此训，当从本读。司马云："光谓信以尧禅舜之重为智，则必不轻授天下于由矣。"失之。注"累积"至"胜也"。按：说文："絫，增也。"俗作"累"。"累克"，谓层累而上以竞高也。盖尧让天下为高矣，而许由耻之不受，是许由高于尧也。由耻尧之以天下见让为高矣，而巢父闻其言而洒耳，则尤高于由也。以此相胜，可至无穷，故曰累克。音义："累克，俗本误作"刻"。"按：此以音同而误。宋。吴本作"刻"，吴云："累刻，犹累日也。"无异燕说郢书矣。注"巢父"至"之谈"。按：世德堂本删此注，"河濒"治平本作"河滨"，今依钱本。说文："濒，水□也。"诗召旻释文引张揖字诂云："濒，今滨。"则濒是古"滨"字也。艺文类聚三十六引魏隶高士传云："巢父闻由为尧所让，以为污，乃临池水而洗其耳。池主怒曰："何以污我水？"河主即池主耳。注"灵场"至"诸实"。按：世德堂本删"祠也"二字，"冥夜"误"宜夜"，又无"偏谬之谈可独说，不可核诸实"句。治平本"核"作"校"，此形近而误，今据钱本订正。说文："场，祭神道也。"孟子："筑室于场。"赵注云："场，祭祀坛场也。"国语楚语："坛场之所。"韦注云："除道曰场。"汉书郊祀志："能知四时牺牲，坛场上下，氏姓所出者，以为宗。"臣瓒注云："平地为场(二)。"是灵场为鬼神之坛祠也。荀子解蔽云："冥冥而行者，见寝石以为伏虎也，见植林以为后人也，冥冥蔽其明也。"杨注云："冥冥，暮夜也。"又云："凡人之有鬼也，必以其感忽之间，疑玄之时正之。此人所以无有而有无之时也。"注云："必以此时定其有鬼也。无有，谓以有为无也；有无，谓以无为有也。"按：荀子以此喻百家异说之蔽，法言此文，意亦犹是。弘范引伸其辞，正用荀义。吴云："灵坛鬼神之威，施于暮夜则见悚；虚诞累久之说，施于庸常则见信。"司马云："妄言可以欺愚，不可以诬智。"并与弘范义同。俞云："杨子因或问尧让天下于许由而为此说。灵场者，禅位之坛也。郑康成注尚书大传曰："古者天子命大事，命诸侯，则为坛国之外。尧聚诸侯，命舜陟位居摄，致天下之事使大录之。"其后，汉。魏之事，循用此义。故魏公卿上尊号奏有曰"遵大鹿之遗训，遂于繁昌筑灵坛，皇帝乃受天下之籍"云云。此灵场之义也。杨子以为帝者禅位，其事至大，其礼至严，若如或说尧让天下于许由，则以天下之重轻相传受，灵场之威不必在白日，而宜在冥夜矣，岂其然乎？故曰："灵场之威，宜夜矣乎！"说者以灵场为鬼神坛祠，斯失其义。且如李说，灵场之威实宜于夜，"矣乎"之文，施之不当矣。"按：此承"好大累克"而言，灵场之威喻传言之妄，夜喻庸愚，旧注并皆明憭。曲园以灵场为禅位之谈，义转肤浅。至云"如李说，则"矣乎"之文施之不当"，尤为无理。本书用"矣乎"字多为唱叹之辞。如云"人心其神矣乎"，"延陵季子之于乐也，其庶矣乎"，"聪明其至矣乎"，"雷震乎天云云其事矣乎"，"仪。秦其才矣乎"，"孝至矣乎"，"麟之仪仪，凤之师师，其至矣乎"，"汉兴二百一十载而中天，其庶矣乎"皆是，何云施之不当耶？且此与上文"不亦宜乎"相叠为文，两"宜"字，两"乎"字，义皆相应。如俞说，则属辞之妙全失矣。(一)"牧"字原本讹作"收"，据史记伯夷列传改。(二)据汉书郊祀志注，此为师古曰，非臣瓒注。
　　朱鸟翾翾，归其肆矣。
【注】朱鸟，燕别名也。肆，海肆也。或曰："奚取于朱鸟哉？"曰："时来则来，时往则往，
【注】取其春来秋往，随时宜也。能来能往者，朱鸟之谓与？"
【注】不愆寒暑之宜，能知去就之分。
【疏】"朱鸟翾翾，归其肆矣"者，音义："翾翾，许缘切，飞貌。"按说文："翾，小飞也。"徐氏灏说文注笺云："翾者，轻举之貌。重言之，则曰翾翾。广雅释训："翾翾。翻翻。骞骞。□□，飞也。"皆一声之转也。"按：此盖子云久处伪朝，苦其拘束，思归蜀不得，故见秋燕之去而叹其能肆其志也。"时来则来，时往则往"云云者，月令："仲春之月玄鸟至。"郑注云："燕以施生时来，巢人堂宇。"又："仲秋之月玄鸟归。"注云："归谓去蛰也。"凡鸟随阴阳者，不以中国为居。左传昭公篇："玄鸟氏，司分者也。"杜注云："以春分来，秋分去。"所谓时来则来，时往则往也。山林之士，往而不能反；朝廷之士，入而不能出。二者各有所短，则以人而不如鸟矣。故曰："能来能往者，朱鸟之谓与？"注"朱鸟，燕别名也"。按：广雅释鸟云："玄鸟，朱鸟，燕也。"然则朱鸟。玄鸟异名同物。弘范说正本稚让。宋云："朱鸟，随阳之鸟，谓雁也。雁以时来时往，何独燕哉？"吴云："朱鸟，凤也。(凤，世德堂本误"鴈"，今据纂图互注本。)南方朱鸟，羽虫之长。大戴礼云"羽虫三百六十，凤为之长"，是也。"此皆杜撰故训，妄更旧说。广雅王疏驳宋说云："燕颔下色赤，故谓之朱鸟。且说文云："翾，小飞也。"韩诗外传云："翾翾十步之雀。"是翾翾为小鸟翻飞之貌，惟燕雀之属为然。故晋夏侯湛玄鸟赋云"擢翾翾之丽容，挥连翩之玄翼"也。若鴈色遍体苍黑，不得言朱鸟。又翰飞戾天，不得言翾翾矣。"按：王说至当。凤翔千仞，尤不得以翾翾为言。则吴说亦可以此驳之也。注"肆，海肆也"。按：音义云："注非也。朱鸟往来以时，不累其身，放肆自遂。"温公亦用此说，于义为长。五百云："周之士也肆，秦之士也拘。"此"肆"字与同义。
　　或问："韩非作说难之书，而卒死乎说难，敢问何反也？"
【注】韩非作书言说难是也。而西入关干秦王，伏剑死云阳，故曰何反。曰："说难盖其所以死乎？"曰："何也？"曰："君子以礼动，以义止，合则进，否则退，确乎不忧其不合也。夫说人而忧其不合，则亦无所不至矣。"或曰："说之不合，非忧邪？"曰："说不由道，忧也；由道而不合，非忧也。"
【注】讥其本自挟诡情以说秦。
【疏】"韩非作说难之书"者，音义："说难，刘伯庄史记音义曰："说难，上式拙切，下如字。"司马贞史记索隐曰："说音税，难音奴(各本皆误"如"，今依史记正。)干切。言游说之道为难，故曰说难。"(各本无"曰"字，今依史记补。又各本此下尚有"其书辞甚高"云云。按：此乃索隐解释史记具载说难篇于韩非传之义，与法言此文全不相涉，音义无引用之理。此皆后刻书者依史记窜入，故于"故曰说难"句既脱"曰"字，又"其书辞甚高"误作"书其辞"，皆妄人窜改之迹也。)按：史记老庄申韩传云："韩非观往者得失之变，故作孤愤。五蠹。内外储。说林。说难十余万言。然韩非知说之难，为说难书甚具，终死于秦，不能自脱。"索隐于"十余万言"下云："说难者，说前人行事与己不同而诘难之，故其书有说难篇。"又于"不能自脱"下云："言游说之道为难，故曰说难。"前后自相违异至此，义甚可疑。盖韩非书有说难篇，有难篇，史记原文当作"孤愤。五蠹。内外储说。说林。难十余万言"。索隐说"前人行事"云云，乃释难篇之义。至下文"游说之道"云云，乃释说难篇之义。自史记传写"说"。"林"二字误倒，读者乃以内外储说之"说"字属"林"，而以下"说"字属"难"，以难为说难，因于索隐"难者"字及"难篇"字上各增一"说"字。于是，索隐于"说难"字一篇之中乃有两解，不可通矣。史记叙韩非著书十余万言，举孤愤等五篇目，而不举说难者，以下文别有"为说难书甚具"一语，故不复重出耳。韩非子说难云"凡说之难，非吾知之有以说之之难也"以下云云，皆论游说之难，明"难"读如字，必不得以诘难为训也。"而卒死乎说难"者，非传云："秦王见孤愤。五蠹之书，曰："嗟乎！寡人得见此人，与之游，死不恨矣。"李斯曰："此韩非之所著书也。"秦因急攻韩。韩王始不用非，及急，乃遣非使秦。秦王悦之，未信用。李斯。姚贾害之，毁之曰："韩非，韩之诸公子也。今王欲幷诸侯，非终为韩不为秦，此人之情也。今王不用，久留而归之，此自遗患也。不如以过法诛之。"秦王以为然，下吏治非。李斯使人遗非药，使自杀。韩非欲自陈，不得见。秦王后悔之，使人赦之，非已死矣。"集解引战国策云："秦王封姚贾千户，以为上卿。韩非短之曰："贾，梁监门子，盗于梁，臣于赵而逐。取世监门子，梁大盗，赵逐臣，与同社稷之计，非所以励群臣也。"王召贾问之，贾答云云，乃诛韩非也。"按：秦策文，此非卒以说难而死之事也。俞云："下"难"字，衍文也。此本云："韩非作说难之书，而卒死乎说。"盖伤其知说之难，而终以说秦王为李斯。姚贾所毁害致死也。太史公曰："余独悲韩子为说难而不能自脱耳。"亦是此意。今作"死乎说难"，义不可通。且如此，则或人已知韩非之死由于说难矣，何以杨子又应之曰："说难盖其所以死乎？"然则此文"卒死乎说"下不当有"难"字，盖涉上下文并言说难而衍。"荣按："死乎说难"，谓以游说之难为而死，"难"非衍字。说难云："说不行而有败，则见疑。如此者身危。"索隐云："是恩意未深，辄评时政，不为所信，更致嫌疑。"非在秦未见信用，而辄短其重臣于王，正其所谓如此者身危者。知其难而犹犯之，终以取死。然则非之死果由于说之难也。曲园习知说难为篇目，故疑"死于说难"为义不可通。不知此正用非语以着其不能自脱，所以云"何反"。若无"难"字，则语弱而义不见矣。"说难盖其所以死乎"者，谓以说为难而忧之者，是正所以取死之道也。司马云："宋。吴本无"其"字。"君子以礼动，以义止，合则进，否则退，确乎不忧其不合也"者，孟子云："孔子进以礼，退以义。"论语云："所谓大臣者，以道事君，不可则止。"音义："确，苦角切。"司马云："确乎，守正不移貌。"夫说人而忧其不合，则亦无所不至矣"者，论语云："苟患失之，无所不至矣。"郑注云："言谄佞邪媚无所不至也。"说之不合，非忧邪"，司马云："宋。吴本作"非忧说之不合非邪"。"又云："邪，余遮切。"说不由道，忧也；由道而不合，非忧也"者，孔子世家云："颜回曰："夫道之不修也，是吾丑也；夫道既已大修而不用，是有国者之丑也。不容何病？"注"伏剑死云阳"。按：宋云："李斯遗非药自杀。注谓"入关干秦王，伏剑死"，未知其据也。"今考秦始皇本纪："十四年，韩非使秦。用李斯谋，留非。非死云阳。"正义引括地志云："云阳城在雍州云阳县西八十里，秦始皇甘泉宫在焉。"此非死云阳之证。非传惟云"李斯遗非药，使自杀"，不云非饮药死。秦策谓秦王乃复使姚贾而诛韩非。非传亦云："秦王后悔之，使人赦之，非已死矣。"明非死以诛。贾谊新书阶级云："古者大臣在大谴大诃之域者，闻谴诃则白冠厘缨，盘水加剑，造请室而请其罪耳。其有大罪者，闻令则北面再拜，跪而自裁。"非之诛死，当用此法，故云伏剑耳。注"讥其本自挟诡情以说秦"。按：世德堂脱"其"字，又"诡情"误"诡愦"。
　　或问"哲"。曰："旁明厥思。"问"行"。曰："旁通厥德。"
【注】动静不能由一涂，由一涂不可以应万变。应万变而不失其正者，惟旁通乎！
【疏】"问"哲"。曰："旁明厥思"者，说文："旁，溥也。"广雅释诂："旁，大也。"又云："广也。"司马云："欲知圣人之道，宜广其思。"问"行"。曰："旁通厥德"者，音义："问行，下孟切。"司马云："欲行圣人之道，宜广其德。"注"动静"至"通乎"。按：世德堂本"静"作"情"，"能"下有"得"字。聘义："孚尹旁达。"孔疏云："旁者，四面之谓也。"史记五帝纪："旁罗日。月。星辰。"索隐云："旁非一方。"是旁者，不由一涂之义。系辞云："天下同归而殊涂，一致而百虑。"韩注云："夫少则得，多则惑。涂虽殊，其归同；虑虽百，其致不二。苟识其要，不在博求。一以贯之，不虑而尽矣。"论语卫灵公集解云："天下殊途而同归，百虑而一致。"焦氏循论语补疏云："易传言："同归而殊途，一致而百虑。"何氏倒其文为"殊途而同归，百虑而一致"，则失乎圣人之指。庄子引记曰："通于一而万事毕。"此何。韩之说也。夫通于一而万事毕，是执一之谓也，非一以贯之也。孔子以一贯语曾子，曾子即发明之云："忠恕而已矣。"忠恕者何？成己，以成物也。孟子曰："大舜有大焉，善与人同，舍己从人，乐取于人以为善。"舜于天下之善无不从之，是真一以贯之，以一心而同万善，所以大也。一贯则为圣人，执一则为异端。"按：焦说甚精。此注谓动静不能由一涂，正博取于人之义；应万变而不失其正，即一以贯之之义。



　　十　寡见卷第七
　　
【注】大道甚夷，而民好径，此其所以发扬德音。
【疏】注"大道甚夷，而民好径"。按：老子文。
　　吾寡见人之好徦者也。迩文之视，迩言之听，徦则偭焉。
【注】叹人皆好视听诸子近言近说，至于圣人远言远义，则偭然而不视听。或曰："曷若兹之甚也？先王之道满门。"
【注】言此谈过也。学先王之道者，亦满门耳。曰："不得已也，得已则已矣。
【注】不得已者，官有策试者也。得已而不已者，寡哉！"
【注】夫以策试而后学者，为官也。得不策试而好学者，为己也。为己之学也内，为官之学也外。外之与内，由南之与北，相去甚远，是以慨其少也。
【疏】"吾寡见人之好徦者也"者，音义："好徦，音遐，本或作"遐"，下同。"按：法言序："遐言周于天地。"字作"遐"。汉书本传载此序作"假"，温公从之。彼注云："李。宋。吴本"假"作"遐"。今从汉书。"于是法言各本"徦"。"遐"字一律改作"假"矣。此文吴秘注云："遐，一本作"徦"，古字也。"正与音义语相应。今世德堂本此"徦"字亦改"假"，不知字惟作"徦"，故吴以为古字耳。说文无"遐"，古止作"徦"。汉书礼乐志"徦狄合处"，华山碑"思登徦之道"，武斑碑"商。周徦□"，繁阳令杨君碑"寮类徦尔"，皆是。亦或以"假"为之。曲礼："天王登假。"释文："假音遐。"列子黄帝："而帝登假。"张湛注云："假当为遐。"实当为"嘏"。说文："嘏，大远也。"徦。假皆同声通用也。"迩文之视，迩言之听"者，说文："迩，近也。"迩文，谓近代之书；迩言，谓闾里小知之说。"徦则偭焉"者，音义："□焉，弥兖切。"吴云："至于论遐远之道则背焉，所谓舛驰者也。偭，背也。离骚曰："偭规矩而改错。"按：说文："偭，乡也。"系传云："乡谓微向，非正向也。故史记本纪曰："项籍谓吕马童曰：卿非我故人乎？马童面之。注云："面，谓微背之也。"段注云："偭训乡，亦训背。如废置。徂存。苦快之例。离骚："偭规矩而改错。"王逸曰："偭，背也。"贾谊吊屈原曰："偭蟂獭以隐处。"应劭曰："偭，背也。"项羽传："马童面之。"张晏曰："背之也。"张驱传："上具狱事不可却者，为涕泣，面而封之。"师古曰："谓偝之也。"惠氏定宇左传补注曰："面缚之，谓反背而缚之。"考工记："审曲面势。"先郑释以阴阳之面背。许言乡不言背者，述其本义也。古通作"面"。"先王之道满门"者，司马云："言学先王之道者，所在满于师门，不为少。"按：学记云："古之学者家有塾。"郑注云："古者仕焉而已者，归教于闾里。朝夕坐于门，门侧之堂谓之塾。"孔疏云："周礼：百里之内，二十五家为闾，同共一巷。巷首有门，门边有塾。谓民在家之时，朝夕出入，恒就教于塾，故云家有塾。"然则门谓闾门，先王之道满门，谓诵诗读书之声充溢闾塾也。"得已则已矣"，司马云："宋。吴本作"得已则至矣"。"按：至者，"止"之误，止亦已也。吴云："如得已则各至其所至矣，所至迩文。迩言。"此据误文生义，失之。"得已则已"者，书非策试所须，则不以为学，一也；干禄既得，则废其所习，二也；可以他途进者，则无事于稽古，三也。注"叹人"至"视听"。按：世德堂本无此注。李以偭然为形况不视听之辞，似不用本义为训，盖读为"□"也。注"不得已者，官有策试者也"。按：世德堂本亦无此注。
　　好尽其心于圣人之道者，君子也。人亦有好尽其心矣，未必圣人之道也。
【疏】音义："好尽，呼报切。"
　　多闻见而识乎至道者，至识也；多闻见而识乎邪道者，迷识也。
【注】君子多闻见而心愈真也，小人多闻见而心愈伪也。
【疏】注"小人多闻见而心愈伪也"。按：治平本如此，钱本同；世德堂作"情愈伪也"，浙江书局校刻秦本亦然。此据世德堂本改之耳。
　　如贤人谋之美也，诎人而从道；如小人谋之不美也，诎道而从人。
【疏】俞云："如，犹与也。"如贤人谋者，与贤人谋也；如小人谋者，与小人谋也。如。与声近，故得通用。说见王氏经传释词。宋云："美，善也。"说文："诎，诘诎也。"朱氏通训定声云："诘诎，叠韵连语，曲也。凡单言诎者，皆曲之转声也。亦以屈为之。"诎道而从人"，世德堂本"而"作"以"。按："如贤人谋之美也"七字连读，"如小人谋之不美也"八字连读。诎道而从人，诎人而从道，乃申明美与不美之义。司马云："如，往也。往就贤人谋之，则彼将屈人之心以从正道。"则于两"之"字句绝，而以"美也"。"不美也"为论断之语。盖因未得"如"字之义，故句读亦误也。
　　或问："五经有辩乎？"曰："惟五经为辩。说天者莫辩乎易，
【注】惟变所适，应四时之宜。说事者莫辩乎书，
【注】尚书，论政事也。说体者莫辩乎礼，
【注】正百事之体也。说志者莫辩乎诗，
【注】在心为志，发言为诗。说理者莫辩乎春秋。
【注】属辞比事之义。舍斯，辩亦小矣。"
【疏】五经有辩乎"者，老子云："善者不辩，辩者不善。"故以为问。"说天者莫辩乎易"，御览六百八引作"辨"，下同。"说事者莫辩乎书"，意林引作"说地"。按：以尚书为说地，似指禹贡而言，然于义为隘。盖妄人取与上文"说天"字相对改之。"说理者莫辩乎春秋"者，丧服四制，郑注云："理者，义也。"孟子云："诗亡然后春秋作，其事则齐桓。晋文，其文则史。孔子曰："其义，则丘窃取之矣。"万氏斯大学春秋随笔云："春秋之文，则史也；其义，则孔子取之。诸史无义，而春秋有义也。义有变有因。不修春秋曰："雨星不及地尺而复。"君子修之曰："星霣如雨。"诸侯之策曰："孙林父。宁殖出其君。"春秋书之曰："卫侯衎出奔。"此以变为义者也。晋史书曰："赵盾弒其君。"春秋亦曰："赵盾弒其君。"齐史书曰："崔杼弒其君。"春秋亦曰："崔杼弒其君。"此以因为义者也。因与变相参，斯有美必着，无恶不显，三纲以明，人道斯立。春秋之义遂与天地同功。"孔氏广森公羊通义序云："汉世谓公羊为今学，左氏为古学，以其书多古文训读。贾逵。服虔号能明之，虽时与此传抵牾，而一字予夺必有意，日月。名氏详略必有说，大旨尚不甚相背。杜预始变乱贾。服古训，以为经承旧史，史承赴告。苟如是，因陋就简，整齐册牍云尔。董狐。倚相之才优为之，而又何贵乎圣人？大凡学者谓春秋事略，左氏事详，经传必相待而行，此即大惑。鲁之春秋，史也；君子修之，则经也。经主义，史主事。事故繁，义故文少而用广。世俗莫知求春秋之义，徒知求春秋之事，其视圣经竟似左氏记事之标目，名存而实亡矣。"注"惟变所适，应四时之宜"。按：系辞云："易之为书也不可远，为道也娄迁，变动不居，周流六虚，上下□常，刚柔相易，不可为典要，唯变所适。"文言云："与四时合其序。"注"尚书，论政事也"。按世德堂本作"尚书可论政事"。春秋繁露玉杯云："书着功，故长于事。"史记自序云："书记先王之事，故长于政。"注"正百事之体也"。按：世德堂本无此注。释名释言语云："礼，体也，得事体也。"注"在心为志，发言为诗"。按：诗关雎序文。注"属辞比事之义"。按：经解云："属辞比事，春秋教也。"郑注云："属，犹合也。春秋多记诸侯朝聘会同，有相接之辞，罪辩之事。"孔疏云："春秋聚合会同之辞，是属辞；比次褒贬之事，是比事也。"
　　春木之芚兮，援我手之鹑兮。
【注】春木芚然而生，譬若孔氏启导人心，有似援手而进，言其纯美也。去之五百岁，其人若存兮。或曰："譊譊者天下皆说也，奚其存？"曰："曼是为也，天下之亡圣也久矣。
【注】其义虽存，言天下无复能尊用圣道者久故也。呱呱之子，各识其亲；譊譊之学，各习其师。精而精之，是在其中矣。"
【疏】"春木之芚兮"四句，承上章论五经而为叹美之辞也。司马云："李本"芚"作"芒"。"按：钱本作"芒"，是元丰监本如此。今治平本作"芚"，乃后校书者依温公集注修改。秦校云："音义不出"芚"字，是其本作"芒"也。其实"芚"是"芒"非，音义本传写讹耳。"按：秦说是也。"芚"与"鹑"。"存"为韵。段表屯声。□声。存声并第十三部，作"芒"则不韵矣。芚。芒形近，传写者少见芚，故误为"芒"也。湘乡曾编修广钧云："说文无"芚"。篆书"春"作"□"，从艹。屯，从日。"芚"即"□"之省。然则春木之芚语意重复，疑当作"眷木"。"眷"与"援"韵，此句首用韵例也。说文："眷，顾也。"眷木之春，犹云顾彼木之春耳。"舍□杳寶云："芚即屯也。说文："屯，难也。象艹木之初生，屯然而难。从屮贯一。一，地也。尾曲。"此屯之本义也。自后通用为盈满蕃聚之义，而本义转微，故更造从艹之"芚"字当之，犹出之本义，象艹木益滋上出达。及后习用以为入之反，而艹木滋上之义晦，乃更造从艹之茁字当之。茁即出也。"荣按：东说是也。"春木之芚"，谓五经应时而造，若嘉木乘春而出，屯然其难也。音义："援我，音袁。鹑兮，音纯。"按：鹑者，"奄"之假。说文："奄，大也。读若鹑。"经传多以"纯"为之。尔雅释诂云："纯，大也。"援我手之鹑"，言天下方溺，五经之作，如圣人援我以手，奄乎其大也。吴云："孔子以鲁哀十六年卒，至汉甘露元年，子云始生，凡四百二十八岁。后天凤五年，子云卒，去孔子凡四百九十八岁。言五百岁者，举其成数。"按：吾子云："或曰："恶睹乎圣而折诸？"曰："在则人，亡则书，其统一也。"然则五经不亡，无异仲尼常在，故去圣五百年而其人若存者，书在则然也。"譊譊者天下皆说也"者，音义："譊譊，女交切。"按：说文："譊，恚呼也。"广雅释训："譊譊，语也。"字亦作"呶"。说文："呶，讙声也。"诗宾之初筵："载号载呶。"毛传云："号。呶，号呼讙呶也。"亦作"怓"，民劳："无纵诡随，以谨惛怓。"郑笺云："惛怓，讙哗也，谓好争者也。"释文作"犹讙譊也"。然则叠义言之曰讙譊，亦曰惛怓，重言之曰譊譊，皆谓争语之声也。音义："皆说，一本"说"作"讼"。"司马依宋。吴作"讼"，云："李本"讼"作说"，今从宋。吴本。"世德堂本承之。按：说谓师说，即下文云"各习其师"者也。旧刻"说"字多作"说"，漫漶其下半，则为"讼"矣。艺文志云："昔仲尼没而微言绝，七十子丧而大义乖，故春秋分为五，诗分为四，易有数家之传。"儒林传云："自武帝立五经博士，讫于元始，百有余年，传业者寖盛，支叶蕃滋，一经说至百余万言，大师众至千余人。"所谓天下皆说也。"奚其存"者，正以仲尼没而微言绝，故众说纷呶如此。今云其人若存，然则存者孰谓也？音义："曼是，莫半切，曼衍无极也。"按：小尔雅广诂："曼，无也。"宋氏翔凤训纂云："曼，俗通作漫。"曼是为也"者，禁止之辞，谓慎毋作此言也。论语云："子贡曰："无以为也，仲尼不可毁也。"皇疏云："子贡闻武叔之言，故抑止之，使无以为訾毁。"朱子集注云："无以为，犹言无用为，此"曼是为也"，即"无以为也"之谓，言不须以譊譊者为诟病也。盖诸经师说虽不胜异义，然皆所以发扬雅训，藩卫圣教，异于诸子之言非圣无法者。今以群儒之聚讼，而遂谓圣道之不复存，则必有以废经学。绝儒术为便者矣。故深警之，明言之不可不慎也。"天下之亡圣也久矣"者，"亡"读为"无"。司马云："天下之无圣人已久矣。"是也。"呱呱之子，各识其亲；譊譊之学，各习其师"者，音义："呱音孤。"说文："呱，小儿啼声。诗曰："后稷呱矣。"按：自来说法言者，皆以此为子云讥俗学之陋。后汉书儒林传论云："夫书理无二，义归有宗，而硕学之徒，莫之或徙，故通人鄙其固焉。又雄所谓譊譊之学，各习其师也。"此文宋注云："赤子虽识亲，因其爱而不知礼之序；末学虽习师，溺其说而不明道之正。"吴注云："呱呱之子，各识其亲，无他知。哓哓之学，各习其师，但然其师而已，非师则争。"义皆相同。然此文先云"曼是为也"，后云"精而精之，是在其中"，则"譊譊之学，各习其师"之云，决非鄙夷之语。学行云："务学不如务求师。"又云："一卷之书，必立之师。"古未有以笃信其师为非者。汉世学人尤重师法，赵氏春沂两汉经师家法考云："六籍之学，盛于汉氏，诸儒必从一家之言，以名其学。左雄传注所谓"儒有一家之学，故称家法"是也。家法又谓之师法，外戚传："定陶丁姬，易祖师丁将军之玄孙。"师古注："祖，始也。儒林传：丁宽，易家之始师。"自夫子传至宽，宽为大师，故以为始师。有始师乃有师法，所谓说经者传先师之言，非从己出。法异者各令自说师法，博观其义是也。张禹传："萧望之奏禹经学精习，有师法。"翼奉传："元帝问善日邪时孰与邪日善时？奉对引师法。"五行志："朱博为丞相，受策，有大声如钟鸣。上问李寻。寻对引师法。"吴良传："东平王苍上疏荐良曰：齐国吴良治尚书，学通师法，经任博士。"李寻传："治尚书，与郑宽中同守师法。"刘宽传注引谢承书云："宽学欧阳尚书。京氏易。韩诗，究极师法。"翟茂传："元帝时，学于长安，事博士江生，习诗。礼，究极师法。"大抵前汉多言师法，而后汉多言家法。有所师乃能成一家之言，师法者溯其源，家法者衍其流也。夫家法明则流派着，可以知经学之衍别，可以知经文之同异，可以知众儒之授受，可以存周。秦之古谊。汉学之盛，盛于家法也。"此云各习其师，即各守师法之谓，乃当时学人之通义。盖天下无圣，承学之士非即其所习之师说而信好之，何以为学？学者之各习其师，不可以为陋，犹赤子之各识其亲，不可以为愚也。"精而精之，是在其中矣"者，司马云："宋。吴本"是"作"各"。"按：学行云："以习非之胜是也，况习是之胜非乎？"吾子云："人各是其所是，而非其所非，将谁使正之？"此是在其中之"是"，即是非之"是"，谓圣道之正也。孟子生之谓性章章指云："孟子精之，是在其中。"汉书儒林传云："所以罔罗遗说，兼而存之，是在其中矣。"皆本此文。是孟坚。邠卿所见法言并作"是"，可正宋。吴本之误。盖时无圣人，所赖以见圣道者，师说也。一师之说，不必皆是，而断不容全非。要在学者熟思而审择之，取其合于圣人之言，而舍其不合者，则圣道之正即在其所习师说之中也。注"春木芚然而生"。治平本"芚"作"芒"，秦校云："此正文与注歧异，乃初皆作"芒"，后改未画一。"按：正文改"芚"，则注亦当尔。世德堂本作"芚然"，今从之。吴胡部郎玉缙云："庄子齐物论："圣人愚芚。"彼释文引李轨音丑伦反。此注曰"芚然而生"，其即读为万物蠢生之"蠢"欤？"注"有似援手而进"。按：春木之芚与援我手之鹑各为一义，不相连贯。檀弓云："狸首之斑然，执女手之卷然。"上句谓木材文采如狸之首，下句谓执孔子之手拳拳然相亲爱。彼释文云："女，徐音汝。"是也。此拟之为文。春木之芚，谓五经之义理如春木之发生；援我手之鹑，谓五经之功德如己方溺而援手而出之也。弘范合二句说之，终嫌牵强。胡云："檀弓"狸首斑然"，喻椁材；"执手卷然"，言孔子助之治椁，义自一贯。此援我手云者，倒文耳，言手援芚然之春木也。春木譬孔子之教。"手援春木"，杨子自谓，即太玄拟易，此书拟论语是也。"注"言其纯美也"。按：世德堂本删此语。胡云："李注言其纯美，盖读"鹑"为"纯"。"注"其义"至"故也"。按："言"当为"然"，方俗或读"然"如"言"，故传写误耳。"其义虽存"，释"其人若存"句。然"天下无复能尊用圣道者"，释"曼是为也"句。"久故也"，释"天下之无圣也久矣"句。弘范未得"曼是为也"之义，故释之如此，非子云本旨也。世德堂本"久故也"作"久矣"。
　　或曰："良玉不雕，美言不文，何谓也？"曰："玉不雕，玙璠不作器；言不文，典谟不作经。"
【疏】"美言不文"，御览三百九十引作"至言不文"。淮南子说林云："至味不慊，至言不文，至乐不笑，至音不叫。"玙璠不作器"，初学记二十一引作"璠玙"。按：音义出"玙璠"，云"上以诸切，下附袁切"，明不作"璠玙"。治平本。钱本。纂图互注本。世德堂本皆同。说文："玙璠，鲁之宝玉。孔子曰："美哉玙璠！远而望之，奂若也；近而视之，瑟若也。一则理胜，二则孚胜。"二徐本说文同。初学记二十七引逸论语。御览八百四引说文并作"璠玙"，段本据改，而云："法言亦作"璠玙"。"今考法言各本皆作"玙璠"，不如段所云。陈氏倬□经笔记历引古言玙璠者十余事，以明御览传刻之讹，则作"玙璠"者，正也。"言不文，典谟不作经"者，文心雕龙宗经云："三极彝训，其书言经。经也者，恒久之至道，不刊之鸿教也。故象天地，效鬼神，参物序，制人纪，洞性灵之奥区，极文章之骨髓者也。自夫子刊述而大宝咸耀，于是易张十翼，书标七观，诗列四始，礼正五经，春秋五例。义既极乎性情，辞亦匠于文理，故能开学养正，昭明有融。然而道心惟微，圣谋卓绝，墙宇重峻，而吐纳自深。譬万钧之洪钟，无铮铮之细响矣。杨子比雕玉以作器，谓五经之含文也。"阮氏元文言说云："许氏说文："直言曰言，论难曰语。"左传曰："言之无文，行之不远。"此何也？古人以简策传事者少，以口舌传事者多；以目治事者少，以口耳治事者多。故同为一言，转相告语，必有愆误。是必寡其词，协其音，以文其言，使人易于记诵，无能增改，且无方言俗语杂于其间，始能达意，始能行远。此孔子于易所以着文言之篇也。古人歌。诗。箴。铭。谚语，凡有韵之文，皆此道也。孔子于乾坤之言，自名曰文，此千古文章之祖也。为文章者不务协音以成韵，修词以达远，使人易诵。易记，而惟以单行之语，纵横恣肆，动辄千言万字，不知此乃古人所谓直言之言，论难之语，非言之有文者也，非孔子之所谓文也。"
　　或问："司马子长有言，曰五经不如老子之约也，当年不能极其变，终身不能究其业。"
【注】言其奥妙。曰："若是，则周公惑，孔子贼。古者之学耕且养，三年通一。
【注】无训解故。今之学也，非独为之华藻也，又从而绣其鞶帨，恶在老不老也？"
【注】鞶，大带也；帨，佩巾也。衣有华藻文绣，书有经传训解也。文绣之衣，分明易察；训解之书，灼然易晓。或曰："学者之说可约邪？"
【注】疾夫说学繁多，故欲约省之也。曰："可约解科。"
【注】言自可令约省耳，但当使得其义旨，不失其科条。"
【疏】"司马子长有言曰"云云者，此史记自序述司马谈论六家要指之语也。彼文云："道家使人精神专一，动合无形，赡足万物。其为术也，固阴阳之大顺，采儒。墨之善，撮名。法之要，与时迁移，应物变化，立俗施事，无所不宜。指约而易操，事少而功多。夫儒者以六艺为法，六艺经传以千万数，累世不能通其学，当年不能究其礼，故曰博而寡要，劳而少功。"按：司马谈习道论于黄。老，为黄。老之术，故其言如此。若史迁则讲业齐。鲁之都，观孔子之遗风，所学不同，其论亦异。史记于孔子作世家，称为至圣；于老子则以与申。韩同传，而谓之隐君子，轩轾之意，显然可见。班孟坚谓迁"论大道，先黄。老而后六经"，良乖事实。胡部郎云："史记孔子世家："齐景公将欲以尼溪田封孔子。晏婴曰：儒者，累世不能殚其学，当年不能究其礼。"谈盖本此。不知此晏子欲以沮孔子，乃私意，非笃论也。子长知之，故伯夷列传云"学者载籍极博，犹考信于六艺"也。然则此亦以五经不如老子之约云云，为司马子长有言者，盖世人以语出史记，遂不暇更为区别。而法言记或问之语，亦但据问直书，不复一一纠正耳。"若是，则周公惑，孔子贼"者，谓信如或问所云，则周公。孔子为此浩穰难治之业以误学者，在己则为悖，于人则为害也。"惑"与"贼"为韵。"古者之学耕且养"，俞云："此本作"古之学者耕且养"，传写误倒耳。古之学者与下文今之学也相对为文，上句用"者"，下句用"也"，亦犹论语阳货篇"恶紫之夺朱也，恶郑声之乱雅乐也，恶利口之覆邦家者"，孟子尽心篇"孩提之童，无不知爱其亲者；及其长也，无不知敬其兄也"，并以"者"。"也"互用，是其例也。"按：汉书艺文志正作"古之学者耕且养"，此可为曲园说之证。然古者之学犹云古人之为学，于义自通，不必为误倒也。"三年通一"，治平本如此，世德堂作"三年通一经"，司马云："李本无"经"字，今从宋。吴本。"然则温公所见旧刻皆无此字。盖"三年通一"乃当时学人间习用之语，不言经而意自晓，法言引用成语，故其文如此。艺文志作"三年而通一艺"，此孟坚增成其辞。宋。吴本有"经"字，乃校书者据汉书增之耳。艺文志说此文之义云："存其大体，玩经文而已，是故用日少而畜德多，三十而五经立也。"按：弟子传云："孔子曰："受业身通者七十有七人。"而弟子中如子夏少孔子四十四岁，子游少孔子四十五岁，曾子少孔子四十六岁，子张少孔子四十八岁，宓子贱少孔子四十九岁。其它姓字不见于论语之诸贤，且有少孔子五十岁以上者。计至孔子之卒，其年皆未及三十，而并己身通六艺。则谓儒者以六艺为法，累世不能通其学者，其言不攻自破矣。"今之学也"，后汉书儒林传论引作"今之学者"。沈休文齐安陆昭王碑李注，御览八百十五，又王半山集李璧笺引法言，并与后汉书同。按："今之学也"，承上文"古者之学"云云而为顿挫之辞，自以作"也"为优。曲园以为此"者"。"也"互用之例，未尽其旨。至后汉书惟节引此数语，上无所承，则改"也"为"者"，于文为顺。义各有当，故不同耳。"非独为之华藻也，又从而绣其鞶帨"者，音义："鞶帨，上音盘，下音税。"艺文志云："后世经传既已乖离，博学者又不思多闻阙疑之义，而务碎义逃难，便辞巧说，破坏形体，说五字之文至于二三万言。后进弥以驰逐，故幼童而守一艺，白首而后能言。安其所习，毁所不见，终以自蔽。此学者之大患也。"后汉书儒林传论云："至有分争王庭，树朋私里，繁其章条，穿求崖穴，以合一家之说。故杨雄曰："今之学者，非独为之华藻，又从而绣其鞶帨。"章怀太子注云："喻学者文烦碎也。"是博而寡要，劳而少功，乃今之学者用力于其所不必用有以致之耳，岂儒术之过也！"恶在老不老也"者，音义："恶在，音乌。"此对五经不如老子之约而言，谓学之难易，视为学之方如何，不在书之多寡。老子诚约，然以今人治经之法治之，则枝叶蕃衍，亦可至于无穷。苟今之治经者皆务实事求是，不为虚浮无用之说空费日力，五经虽博，何难之有也？"学者之说可约邪"者，前文云："譊譊之学，各习其师，精而精之，是在其中。"然精之不如约之，精之者用力勤而所得少，约之则用力寡而所得多。今经说之烦如此，终不能求所以约之者耶？"可约解科"者，孟子题辞云："儒家惟有孟子闳远微妙，缊奥难见，宜在条理之科。"焦疏云："广雅释言云："科，条也。"又云："科，品也。"盖当时著书之法各有科等，孟子之意指既缊奥难见，则宜条分缕析，使之井井着明，故宜在条理之科。"解科"即条理之科之谓。欲求经之易治，莫如取一切解科之书，芟其芜秽，存其切要，勒为简编，用资精熟，则文不烦而是已在其中，学者之说不期约而自约矣。"注"言其奥妙"。按：世德堂本无此注，治平本作"言其要妙"，今依钱本。注"无训解故"。按：下注云："训解之书，灼然易晓。"是弘范解此章之义，以为古之为学难，今之为学易。其解三年通一，不以一为一经，而以为篇卷之属，故释之如此。盖训解不备，则须以己意求之，又同时有耕养之事，不能专精其业，故或旷日而竟一篇，或积久而明一义，此古者之学所以为难，至有终身不能究其业者也。"古者"云云，即指司马谈作六家要指论之时而言，时当孝武之世，初置五经博士，传业未盛，学者通经不易，故谈有是言也。注"鞶，大带也；帨，佩巾也"。按：鞶有二义，说文："鞶，大带也。"易讼虞注。左传庄公篇服虔注并同。太玄："周带其钩鞶。测曰："带其钩鞶，自约束也。"孙根碑："束鞶立朝。"此皆以鞶为带也。内则："男鞶革，女鞶丝。"郑注云："鞶，小囊，盛帨巾者。男用韦，女用缯，有饰缘之。"士昏礼记："视诸衿鞶。"郑注云："鞶，鞶囊也。男鞶革，女鞶丝，所以盛帨巾之属，为谨敬。"晋书舆服志。宋书礼志并云："鞶，古制也。汉世，着鞶囊者侧在腰间，或谓之傍囊，或谓之绶囊。"此皆以鞶为囊也。此"鞶帨"连文，鞶当为盛帨之囊，非谓大带。汉时鞶囊常绣虎头为饰。班孟坚与窦宪笺云："固于张掖县受赐所服物虎头绣鞶囊一双。"东观汉纪云："邓遵破诸羌，赐金刚鲜卑绲带一具，虎头鞶囊是也。"后汉书儒林传论章怀太子注云："鞶，带也。字或作"幋"，说文曰："幋，覆衣巾也。"是唐时法言别本"鞶帨"有作"幋帨"者。"幋"乃"鞶"之假，非用本义也。说文："帅，佩巾也。"重文"帨"。注"衣有"至"易晓"。按：皋陶谟："山。龙。华。虫。作会。宗彝。藻。火。粉。米。黼。黻。絺。绣，以五彩彰施于五色，作服。"尚书大传云："山。龙，青也；华。虫，黄也；作缋，黑也；宗彝，白也；藻。火，赤也。天子服五，诸侯服四，次国服三，大夫服二，士服一。"是华者，华。虫；藻者，藻。火，皆彰施作服之事，所以辨等威，故以为训解之喻。言今之为学，承训解大备之后，不独诸经大义皆已条理井然，如衣服之有华。藻，虽一名一物之细，亦各分别着明，若鞶帨之施文绣。学者不烦思索，循诵可晓，何必老子之为易，而五经之为难乎？此说与班。范二书之义适成相反。弘范所以不用二书之义而别为此说者，盖以艺文志所云"说五字之文至于二三万言"，及儒林传论所谓"繁其章条，以合一家之说"者，皆元始以后传业寖盛之事，非司马谈论六家要指时所有，不可以此当彼论所谓"儒者博而寡要，劳而少功"之说。然"今之学者"云云，乃子云泛论近代俗学之蔽，不必泥事实为言。弘范以书无训解为古人治学之难，颇近臆测。假如其说，则周。孔作经，初不自加注释，岂非以甚难之业遗之世人，所谓惑且贼者，乃实事而非反言矣。且以"文绣之衣，分明易察"喻"训解之书，灼然易晓"，亦为牵强，更与下文"可约解科"之云义不相应。然则弘范此解不如班。范二书之长也。安陆昭王碑注引此文李轨注云："鞶带，帨巾也。喻今之文字多，非独华藻也，巾带皆文之如绣也。"与今本不同。盖弘范旧文如此。"喻今之文字多"云云，当在"衣有华藻文绣"之上，后校书者据说文改"带巾"字为"大带。佩巾"，而节去"喻今之文字多"数语耳。"文绣之衣"，世德堂本"衣"作"衣服"。注"言自可令约省耳"。世德堂本"耳"作"尔"。
　　或曰："君子听声乎？"曰："君子惟正之听。
【注】亦听耳，但不邪。荒乎淫，拂乎正，沈而乐者，君子不听也。"
【注】拂，违也；沈，溺也。学记曰："其求之也拂。"子夏曰："今君之所好者，其溺音乎？"
【疏】"君子听声乎"者，御览五百六十五引新论云："扬子云大才而不晓音，余颇离雅乐而更为新弄，子云曰："事浅易善，深者难识，卿不好雅。颂，而悦郑声，宜也。"是当时有以不晓音短子云者，故或以此为问。"君子惟正之听"者，正谓雅乐，义详吾子疏。"拂乎正"者，音义："拂乎，符勿切。"世德堂本作"佛"。按：说文："弗，挢也。"引伸为戾，为违。经传多以"拂"或"佛"为之。"沈而乐者"，"沈"读为"□"。说文："□，乐也。"经传通作"耽"。广韵："□。耽皆丁含切。"书无逸："惟耽乐之从。"伪传云："过乐谓之耽。"沈。耽皆从冘声，古音相同。诗宾之初筵序："沈湎淫液。"释文云："沈字或作"耽"，皆"□"之假。"音义："而乐，音洛。"沈而乐"，谓淫过而以为乐也。"君子不听也"，世德堂本作"弗听"，浙江局本同。注"亦听耳"。世德堂本"耳"作"尔"。注"拂违"至"音乎"。治平本无此注。今据钱本。世德堂本补。"拂，违也"，世德堂本作"佛，违也"；"其求之也拂"，钱本。世德堂本皆作"佛"。按：学记："其求之也佛。"释文："佛"本又作"拂"。"弘范所据礼记字正作"拂"，故引以为此文之证。自正义本礼记作"佛"，校法言者因改此注引学记"拂"字为"佛"，而正文及注"拂，违也"犹仍其旧。治平本见其前后不相应，遂将此注删去。而为五臣注者，乃并改正文及注"拂，违也"字悉为"佛"，以求合于礼记矣。引"子夏曰"者，乐记文。弘范读"沈"为"湛"，故释之如此。
　　或问："侍君子以博乎？"曰："侍坐则听言，有酒则观礼，焉事博乎！"或曰："不有博弈者乎？"曰："为之犹贤于已耳。
【注】今之所论，自谓侍于君子也。侍君子者贤于已乎？君子不可得而侍也。
【注】人师难遭也。侍君子，晦斯光，窒斯通，亡斯有，辱斯荣，败斯成。如之何贤于已也！"
【注】窒，塞。"侍君子以博乎"者，"博"详见吾子疏。说苑君道云："鲁哀公问于孔子曰："吾闻君子不博，有之乎？"孔子对曰："有之。"哀公曰："何为其不博也？"孔子对曰："为其有二乘。"哀公曰："有二乘则何为不博也？"孔子对曰："为行恶道也。"韩非子外储说左云："齐宣王问匡倩曰："儒者博乎？"曰："不也。"王曰："何也？"匡倩对曰："博贵枭，胜者必杀枭。杀枭者，是杀所贵也。儒者以为害义，故不博也。"是古有君子不博之说，故欲知其然否也。"侍坐则听言"者，曲礼云："坐必安，执尔颜。长者不及，毋儳言。正尔容，听必恭。"郑注云："听先生之言，既说又敬。"是也。"有酒则观礼"者，乐记云："壹献之礼，宾主百拜，终日饮酒而不得醉焉。"孔疏云："终日饮酒而不得醉焉者，谓飨礼也。以其恭敬，示饮而已，故不得醉也。"此以不醉为礼也。燕礼云："宾醉，北面坐，取其荐脯以降，奏陔，宾所执脯以赐钟人于门内溜，遂出。"郑注云："明虽醉不忘礼。"此既醉亦有礼也。诗宾之初筵云："饮酒孔嘉，维其令仪。"郑笺云："饮酒而诚得嘉宾，则于礼有善威仪。"是也。"焉事博"者，音义："焉事，于虔切。"或曰："不有博弈者乎？"曰："为之犹贤于已耳"者，世德堂本"耳"作"尔"。论语云："饱食终日，无所用心，不有博弈者乎？为之犹贤乎已。"皇疏云："博者十二棋，对而掷采者也。弈，围棋也；贤犹胜也；已，止也。言若饱食而无事，则必思为非法。若曾是无业而能有棋弈以消食终日，则犹胜无事而直止住者也。"陶氏鸿庆读法言札记云："为之犹贤于已耳"，疑亦或人之言，"曰"字当在此句下。或人盖引孔子之言以自解，言以博侍君子，犹贤于无事也。如今本，则或人之问不成辞矣。"按："不有博弈者乎"，乃借论语文以明古有博弈之事，非不成辞。"曰："为之犹贤于已耳"者，即用论语文答之，谓论语此言之义乃如此，不可以为侍君子以博之说，"曰"字不当在句下。"侍君子，晦斯光"云云者，音义："窒，珍栗切。"亡"读为"无"。司马云："宋。吴本"有"作"存"。"此误读亡如字，故改"有"为"存"，以相对耳。光。通。荣。成为韵。注"今之所论，自谓侍于君子也"。按：宋云："此文本连下句，意未终，不当于此注之。兼注语大与正文不类，颇失杨旨。"不知此注乃引伸正文之义而增益其辞，以起下文，正得子云之旨。宋语殊谬。注"人师难遭也"。按：世德堂本"遭"作"逢"。任彦升王文宪集序李注引任昉杂传："魏德公谓郭林宗曰："经师易获，人师难遭。"注"窒，塞"。按：世德堂本此注上有"秘曰"字，衍也。说文："窒，塞也。"
　　鹪明冲天，不在六翮乎？拔而傅尸鸠，其累矣夫。
【注】拔鹪明之翼以傅尸鸠，不能冲天，适足为累耳。谕授小人以大位而不能成大功也。又言学小说不能成大儒。
【疏】"鹪明冲天"者，鹪明详前篇疏。吕氏春秋重言云："是鸟虽无飞，飞将冲天。"高注云："冲，至也。"按：读为"冲"。广雅释诂云："冲，当也。"不在六翮乎"者，音义："六翮，下革切。"尔雅释器云："羽本谓之翮。"说文："翭，羽本也；翮，羽茎也。"王氏筠句读云："盖谓羽本无毛而空中者为翭，众毛所附者为翮也。"拔而傅尸鸠"者，国语晋语韦注云："傅，箸也。"诗鸤鸠毛传云："鸤鸠，秸鞠也。"说文句读云："说苑反质篇引诗"尸鸠在桑"，高注淮南时则训同。是诗释文云："本又作尸。"鹊巢序云："德如鸤鸠。"释文作"尸鸠"，云："本又作鸤。"乃至王符潜夫论尚云："内怀尸鸠之恩。"则知经典中所有"鸤"字，皆后人改也。"按：荀子劝学引诗正作"尸鸠"。今本说苑"尸"作"鸤"，淮南高注"尸"作"鸣"，皆传刻之误。平湖葛氏传朴堂藏明钞本说苑。吴黄氏藏北宋本淮南子并不误。陈氏乔枞鲁诗遗说考云："鸤鸠字古但作"尸"，作"鸤"者，今字也。列女传引诗亦作"尸鸠"。与荀子同。而说苑引诗作"鸤鸠"，此后人用今字改之耳。"(朴园不见明钞本说苑，故云。)法言各本皆作"尸鸠"，亦旧文之未改者。尔雅释鸟云："鸤鸠，鴶鵴。"郭注云："今之布谷也，江东呼为获谷。"方言云："布谷，自关东西，梁。楚之间，谓之结诰。周。魏之间谓之击谷。自关而西，或谓之布谷。"戴氏震疏证云："此条之首："布谷"二字，当作"尸鸠"。"其累矣夫"者，音义："其累，力伪切。"按：系辞云："德薄而位尊，知小而谋大，力小而任重，鲜不及矣。"即此文之义。注"适足为累耳"。按：世德堂本"为累"作"以累"。
　　雷震乎天，风薄乎山，云徂乎方，雨流乎渊，
【注】徂，往也。方，四方。其事矣乎？
【注】言此皆天之事矣，人不得无事也。天事雷。风。云。雨，人事诗。书。礼。乐也。
【疏】"雷震乎天，风薄乎山"，颜延年曲水诗序李注引作"雷震于天，风薄于山"。广雅释诂："薄，聚也。"天。山。渊韵语。天声，□声，段表第十二部；山声，段表第十四部。文子上德山。渊为韵，太玄勤上九亦同。"其事矣乎"者，尔雅释诂："事，勤也。"注"徂，往也；方，四方"。按：世德堂本此语在吴注中，盖司封承用李义，而为五臣注本者因于李注删此语也。注"言此"至"乐也"。按：孔子闲居云："天有四时，春秋冬夏，风雨霜露，无非教也。地载神气，神气风霆，风霆流形，庶物露生，无非教也。"郑注云："皆人君所当奉行以为政教。"
　　魏武侯与吴起浮于西河，宝河山之固，起曰："在德不在固。"
【注】辞在史记。曰："美哉言乎！"使起之固兵每如斯，则太公何以加诸？
【疏】"魏武侯与吴起浮于西河"者，史记魏世家云："文侯卒，子击立，是为武侯。"孙子吴起列传云："吴起者，卫人也，好用兵，尝学于曾子。魏文侯以为将，击秦，拔五城。文侯以吴起善用兵，廉平尽能(一)，得士心，乃以为西河守，以拒秦。韩。魏文侯既卒，起事其子武侯。魏置相，相田文。吴起不悦。田文既死，公叔为相，而害吴起。吴起惧得罪，遂去，即之楚。楚悼王素闻起贤，至则相楚。及悼王死，宗室大臣作乱而攻吴起。吴起走之王尸而伏之，击起之徒因射刺吴起，幷中悼王。"汉书艺文志有吴起四十八篇，入兵权谋家。禹贡："黑水西河惟雍州。"伪传云："龙门之河在冀州西。"孔疏云："河在雍州之东，而谓之西河者，龙门之河在冀州西界，故谓之西河。王制云："自东河至于西河，千里而近。"是河相对而为东西也。"墨子兼爱："古者禹治天下，西为西河渔窦。"毕氏沅注云："西河在今山西。陕西之界。"宋氏翔凤孟子赵注补正云："魏世家："惠王十九年，筑长城，塞固阳。"固阳，汉志属五原郡，在今陕西榆林府谷县。魏河西地为极北。秦本纪正义云："魏西界与秦相接，南自华州郑县，西北过渭水，滨洛水东岸，向北有上郡。鄜州之地，皆筑长城以界秦境。"在今华州，北至榆林，纵长千余里，皆魏河西地。则魏本尽有河之西岸，据全晋之险，足以西制秦，所谓"天下莫强者"也。"按：秦本纪孝公元年下令国中曰："昔我穆公，自歧。雍之间，修德行武，东平晋乱，以河为界。往者厉。躁。简公。出子之不宁，国家内忧，未遑外事，三晋攻夺我河西地，诸侯卑秦，丑莫大焉。"然则西河本秦。晋之界，秦厉公以来，晋始蚕食河西地。三家建国，而河西地属魏。自此至魏襄王五年予秦河西地以前，西河尽在魏封域内，故武侯有与吴起浮舟于此之事。武侯之立，在周安王十六年乙未，吴起死楚，在安王二十一年庚子，中闲不过六年。(魏世家："武侯九年，使吴起伐齐，至灵丘。"按：武侯九年，当安王二十四年癸卯，起死已久。此"使吴起"三字，必误文也。)起之相楚，史称其明法强兵，南平百越，北幷陈。蔡，却三晋，西伐秦，为时必不得甚暂。而起去魏适楚之前，为西河守，甚有声名，又更田文。公叔之相，则亦必非数月间之事。此皆在武侯与起浮于西河以后，然则此"浮于西河"，必即武侯初立时事。"宝河山之固"者，起传云："武侯浮西河而下中流，顾而谓吴起曰："美哉！山河之固，此魏国之宝也。"按：水经注河水篇云："孟门即龙门之上口也，实为河之巨阨，兼孟门津之名矣。此石经始禹凿河中，漱广夹岸，崇深倾崖，返捍巨石，临危若坠复倚。其中水流交冲，素气云浮，往来遥观者常若雾露沾人，窥深悸魄。其水尚崩浪万寻，悬流千丈，浑洪赑怒，鼓若山腾。浚波颓叠，迄于下口。"又引魏土地记曰："梁山北有龙门山，大禹所凿，通孟津河口，广八十步，岩际镌迹，遗功尚存。昔魏文侯与吴起浮河而下，美河山之固，即于此也。"(按：诸书皆谓是武侯事，此作文侯，误也。)"曰在德不在固"者，起传云："起对曰："在德不在险。昔三苗氏左洞庭，右彭蠡，德义不修，禹灭之。夏桀之居，左河。济，右泰。华，伊阙在其南，羊肠在其北，修政不仁，汤放之。殷纣之国，左孟门，右太行，常山在其北，大河经其南，修政不德，武王杀之。由此观之，在德不在险。若君不修德，舟中之人尽为敌国也。"周礼夏官序官掌固，郑注云："国曰固，野曰险。"按：险。固散文亦通。周礼大司马："负固不服。"注云："固，险可依以固者也。"盐铁论险固云："故在德不在固。"又按：国策魏策云："魏武侯与诸大夫浮于西河，称曰："河山之险，不亦信固哉！"王钟(一作"错"。)侍王，曰："此晋国之所以强也。若善修之，则霸王之业具矣。"吴起对曰："吾君之言，危国之道也。而子又附之，是重危也。"武侯忿然曰："子之言有说乎？"吴起对曰："河山之险，信不足保也。是霸王之业，不从此也。昔者三苗之居云云。"武侯曰："善！吾乃今日闻圣人之言也。西河之政，专委之子矣。"是起之再为西河守，即以此言。然吕氏春秋长见(亦见观表。)云："吴起治西河之外，王错谮之于魏武侯，武侯使人召之。"则起之被谗而去西河，亦即以此言也。"美哉言乎！使起之固兵每如斯，则太公何以加诸？"纂图互注本。世德堂本均作"使起之兵"，无"固"字，钱本作"用兵"。吴起传集解引法言"使起之用兵每若斯"，字亦作"用"。按：司马云："李本作"使起之固兵"，(此"固"字世德堂亦作"用"，纂图互注本作"固"。)今从宋。吴本。惜起之用兵多尚狙诈，不能充其言也。"明集注本依宋。吴作"用"，而温公所见李本则作"固"，自五臣注本正文脱"用"字，校刊者以为宋。吴本如此，因以作"用"者为李本，而将集注李本作"使起之固兵"之"固"亦改为"用"，遂使集注"惜起之用兵"云云与上文"今从宋。吴本"之语不相应矣。此承"在德不在固"而言，故云"使起之固兵每如斯"。盖险可依以固者谓之固，依险以固亦谓之固。泛言之，则凡安定坚强及能使安定坚强者皆谓之固。"使起之固兵每如斯"者，谓起知固国以德不以险，不知强兵以仁义不以权谋。使起本在德不在固之义以治其兵，则成为王者之师，故曰："虽太公何以加诸？"注"辞在史记"。按：世德堂本无此注。(一)"能"下原本有偏书小字"句"，盖作者以示句读，今删。
　　或问："周宝九鼎，宝乎？"曰："器宝也。器宝，待人而后宝。"
【注】道存则器不亡，道亡则器不存。
【疏】"周宝九鼎"者，左传宣公篇云："昔夏之方有德也，远方图物，贡金九牧，铸鼎象物。桀有昏德，鼎迁于商，载祀六百。商纣暴虐，鼎迁于周。成王定鼎于郏鄏，卜世三十，卜年七百，天所命也。"汉书郊祀志云："有司皆言：闻昔禹收九牧之金，铸九鼎，象九州，其空足曰鬲，以象三德，飨承天佑。夏德衰，鼎迁于殷。殷德衰，鼎迁于周。周德衰，鼎迁于秦。秦德衰，宋之社亡，鼎乃沦伏而不见。"又吾丘寿王传云："臣闻周德始乎后稷，长于公刘，大于太王，成于文。武，显于周公。德泽上昭天，下漏泉，无所不通。上天报应，鼎为周出，故名"周鼎"。"公羊传桓公篇，徐疏云："殷衰之时，鼎没于泗水。及武王克殷之后，鼎乃出见。"器宝，待人而后宝"者，左传宣公篇云："德之休明，虽小，重也；其奸回昏乱，虽大，轻也。"即其义。按：元后传："初汉高祖入咸阳，至霸上，秦王子婴降于轵道，奉上始皇玺。及高祖诛项籍，即天子位，因服御其玺，世世传受，号曰"汉传国玺"。以孺子未立，玺藏长乐宫。及莽即位，请玺太后，不肯授莽。莽使安阳侯舜谕指。太后知其为莽求玺，怒骂之，因涕泣而言，舜亦悲不能自止。良久，乃仰谓太后："臣等已无可言者。莽必欲得传国玺，太后宁能终不与邪？"太后闻舜语切，恐莽欲胁之，乃出"汉传国玺"投之地，以授舜。舜既得传国玺，奏之。莽大说。"此文当为此而发。
</div>
    <div class="pagination">
<a href="法言义疏_page6.html">上一页</a><span>...</span><a href="法言义疏_page2.html">2</a><a href="法言义疏_page3.html">3</a><a href="法言义疏_page4.html">4</a><a href="法言义疏_page5.html">5</a><a href="法言义疏_page6.html">6</a><span class="current-page">7</span><a href="法言义疏_page8.html">8</a><a href="法言义疏_page9.html">9</a><a href="法言义疏_page10.html">10</a><a href="法言义疏_page11.html">11</a><a href="法言义疏_page12.html">12</a><span>...</span><a href="法言义疏_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
