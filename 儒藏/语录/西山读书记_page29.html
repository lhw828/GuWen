<!DOCTYPE html>
<html>
<head>
    <meta charset="UTF-8">
    <title>西山读书记 - 第 29 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山读书记 - 第 29 页/共 76 页</h1>
    <div class="content">　　有杕之杜其叶菁菁独行睘睘岂无他人不如我同姓嗟行之人胡不比焉人无兄弟胡不佽焉
　　毛氏曰菁菁盛也睘睘无所依也○吕氏曰杜虽特生然此诗方云其叶湑湑其叶菁菁即非以比晋君不亲宗族也盖言晋公室枝叶凋落曽杕杜之不如也独行踽踽言孤立无亲岂无他人不如我同父言他人之不足恃嗟行之人胡不比焉人无兄弟胡不佽焉言茍以他人为可恃则嗟彼行道之人胡不自相亲比也凡人无兄弟者胡不外求佽助也盖深晓晋君以行道之人必不相亲比茍非兄弟必不相佽助信乎岂无他人不如我同父○以上二诗所刺正与常棣相反学者以此二诗与常棣参玩则可以见成周之所以兴与平王之不能复振晋昭之所以败亡其得失盖原于此然岂独有国者所当戒哉凡为人未有不頼同气挟持而能有立者司马氏家范曰吐谷浑阿豺有子二十人病且死谓曰汝曹各奉吾一箭将玩之俄命其弟慕利延曰汝取一箭折之慕利延折之曰汝取十九箭折之慕利延不能折阿豺曰汝曹知否单者易折众则难摧戮力一心然后社稷可固彼异域也犹知宗族相保以为安况华夏乎
　　程子曰今人多不知兄弟之爱且如闾阎小人得一食必先以食父母夫何故以父母之口重于己之口也得一衣必先以衣父母夫何故以父母之体重于己之体也至于犬马亦然待父母之犬马必异乎己之犬马也独爱父母之子轻于己之子甚者至若仇敌举世皆然惑之甚矣
　　顔之推曰兄弟者分形连气之人也方其幼也父母左提右挈前襟后裾食则同案衣则传服学则连业游则共方虽有悖乱之人不能不相爱也及其壮也各妻其妻各子其子虽有笃厚之人不能不少衰也娣姒之比兄弟则疎薄矣今使疎薄之人而节量亲厚之恩犹方底而圆盖必不合矣惟友爱深至不为傍人之所移者免夫又桺仲涂曰皇考治家孝且严旦望弟妇等拜堂下毕即上手低面听我皇考训戒曰人家兄弟无不义者尽因娶妇入门异姓相聚争长竞短渐渍日闻偏爱私藏以至悖戾分门割戸患若贼讐皆汝妇人所作男子刚肠者几人能不为妇言所惑者鲜矣若等宁有是耶退则惴惴不敢出一语为不孝事开辈頼之获全其家云○按程子之言孰不知之而鲜克蹈之者虽薄俗渐染使然其所以离间骨肉之亲者未有不由妇言是听者也故以顔桺之说附焉
　　或曰事兄尽礼不得兄之欢心如何曰但当起敬起孝尽至诚不求伸已可也曰接弟之道如何曰尽孝爱之道而已
　　张子曰斯干诗云兄及弟矣式相好矣无相犹矣犹似也人情大抵施不报则辍故恩不能终兄弟之间各尽其己之所宜施者无学其不相报而废恩也君臣父子朋友之间亦莫不用此道尽已而已
　　朱子曰按此于文义或未必然然意则善矣○旧说犹谋也言居是室者兄弟相好而无相谋也故朱子云云○以上言兄弟
　　问视巳子与兄子有间否曰圣人立法曰兄弟之子犹子也是欲视之犹子也
　　问第五伦视其子之疾与兄子之疾不同自谓之私如何曰不特安寝与不安寝只十起与不起便是私也父子之爱本是公才着些心做便是私也又问云云曰云云又问天性自有轻重疑若有间然曰只为今人以私心看了孔子曰父子之道天性也此只就孝上说故言父子若君臣兄弟宾主朋友之类亦岂不是天性只为今人小看却不推其本所由来故尔己之子与兄之子所争几何是同出于父者也只为兄弟异形故以兄弟为手足人多以异形故亲己之子异于兄弟之子甚不是也又问孔子以公冶长不及南容故以兄之子妻南容以己之子妻公冶何也曰此亦以己之私心看圣人也凡人避嫌者皆内不足也圣人自是至公何更避嫌凡嫁女必量才求配若孔子事或是年不相若或时有先后皆不可知以孔子为避嫌则大不是避嫌虽贤者且不为况圣人乎此章言兄弟之子与己子不异故附于此
　　礼记适子庶子祗事宗子宗妇
　　郑氏曰祗敬也宗子大宗○疏曰适子谓父及祖之适子是大宗也庶子谓适子之弟宗子谓大宗子宗妇谓大宗子之妻
　　虽富贵不敢以富贵入宗子之家虽众车徒舍于外以寡约入入谓入宗子家
　　子弟犹归器衣服裘衾车马则必献其上而后敢服用其次也
　　犹若也子弟若有功徳以物见馈赐当以善者与宗子也
　　若非所献则不敢以入于宗子之门不敢以富贵加于父兄宗族
　　谓非宗子之爵所当服也加犹髙也○内则
　　鲁人有同姓死而弗吊者人曰在礼当免不免当吊不吊有司罚之如之何子之无吊也曰吾以其疎逺也子思闻之曰无思之甚也昔者季孙问于夫子曰百世之宗有絶道乎子曰继之以姓义无絶也故同姓为宗合族为属虽国子之尊不废其亲所以崇爱也是以缀之以食序列昭穆万世婚姻不通忠笃之道然也
　　国子诸侯卿大夫之子○孔丛子○范文正公之为参政也尝告诸子曰吾呉中宗族甚众于吾固有亲疎然吾祖宗视之则均是子孙固无亲疎也茍祖宗之意无亲疎则饥寒者吾安得不卹也自祖宗来积徳百余年而始发于吾得至大官若独享富贵而不卹宗族异日何以见祖宗于地下今何颜入家庙乎于是恩例俸赐常均于族人并置义田宅云○程子曰凡人家法须令每月族人逺来则为一防以合族虽无事亦当每月一为之古人有花树韦家宗防法可取也然族人毎有吉凶嫁娶之类更当相与为礼使骨肉之意常相通骨肉之疎者只为不相见情不相接耳○苏氏族谱序曰今之相视如涂人者其初兄弟也兄弟其初一人之身也其推说亦善故附于此○以上言宗族
　　礼记年长以倍则父事之
　　郑氏曰谓年二十于四十者
　　十年以长则兄事之五年以长则肩随之
　　肩随与之并行而差退也
　　羣居五人则长者必异席
　　席以四人为节因宜有所尊○曲礼
　　父之齿随行兄之齿雁行朋友不相逾
　　广敬也
　　轻任并重任分颁白者不提挈
　　皆谓以与父等者○王制
　　幼子常视母诳童子不衣裘裳立必正方不倾听长者与之提携则两手奉长者之手
　　视与示同习其扶持尊者提挈谓牵行○疏曰为儿长大方当供养扶持长者故先使学之令习便也
　　负劒辟咡诏之则掩口而对
　　辟匹亦反咡如志反○口耳之间曰咡负谓负之于背劒谓挟之于旁辟咡诏之谓倾头与语口旁曰咡使之掩口而对习其乡尊者屏气矣○疏曰劒谓挟于脇下如带劒也长者负儿之时倾头与语必掩口而对恐气触人也○张子曰古之小儿便能敬事长者与之提携则两手奉长者之手问之掩口而对盖稍不敬事便不忠信故敎小儿且须安详恭敬○曲礼
　　尊长于己逾等不敢问其年
　　逾等父兄党也问年则已恭逊之心不全
　　燕见不将命
　　见贤遍反○私燕而见不使摈者将传其命不敢用宾主之礼来则若子弟然
　　遇于道见则面
　　尊者若见己己则面见若尊者不见己己则隠不敢烦动尊者也
　　不请所之
　　不问所往也
　　丧俟事不犆吊
　　犆音特○亦不敢故烦动也事朝夕哭时
　　侍坐弗使不执琴瑟不画地手无容不翣也
　　尊长或使弹琴指画则为之可也手无容不弄手也翣扇也虽热亦不敢摇扇也此皆端慤所以为敬也
　　寝则坐而将命
　　坐跪也命有所传辞若尊者卧而侍者传辞当跪前不可以立恐临尊也
　　侍射则约矢
　　矢箭也凡射必计耦先设箭在中庭上耦前取一次下耦又进取一如是更进各得四箭而升堂揷三于要而手执一若卑者侍射则不敢更拾进取但一时并取四矢故云约矢
　　侍投则拥矢
　　投投壶也拥抱也矢投壶箭也尊者委四矢于地一一取以投卑者不敢委于地悉执之
　　胜则洗而以请
　　若敌射及投壶竟司射命酌而胜者弟子酌酒不胜者饮之若卑者得胜则不敢直酌但当洗爵而请问何所行觞也
　　客亦如之
　　客射若投壶不胜主人亦洗而请之如卑侍之法所以优宾也○今按此二句皆是卑者与尊者为耦而射及投壶若巳胜而司射命酌则不敢使他弟子酌酒以罚尊者必自洗爵而请行觞若耦胜则亦不敢烦他弟子酌而饮已必自洗爵而请自饮也注疏说恐非是
　　不角
　　角谓觥罚爵也于尊长与客饮如献酧之爵不敢用角也
　　不擢马
　　擢去也谓彻也已彻马嫌胜故专之○疏曰凡投壶每一胜辄立一马至三马而成胜但频胜三马难得若一朋得二马一朋得一马于是二马之朋彻取一马者足以为三马以成定胜也今若卑者朋虽得二马亦不敢彻尊长马足成已胜也○少仪以上总言事长之礼
　　凡为长者粪之礼必加帚于箕上
　　为去声○扫席前曰粪如是得两手奉箕恭也谓初执而往时也弟子职曰执箕膺擖厥中有帚
　　以袂拘而退其尘不及长者
　　谓埽时也以袂拥帚之前埽而却行之○疏曰拘障也当埽时却退以一手捉帚又举一手衣袂以拘障于帚前且埽且退故曰拘而退
　　以箕自乡而扱之
　　乡与向同扱音吸○扱读曰吸谓收粪时也箕去弃物以乡尊者则不恭
　　奉席如桥衡
　　奉芳勇反桥居庙反○横奉之令左昂右低如有首尾然桥井上防橰衡上低昻○疏曰衡横也如桥之横也席舒则有首尾故公食礼云卷自末末即尾也已卷则无首尾此奉之左昻右低故如有首尾也
　　请席何乡请袵何趾
　　顺尊者所安也袵卧席也坐问乡卧问趾因于隂阳○疏曰坐是阳乡亦阳卧是隂趾亦隂也
　　席南乡北乡以西方为上东乡西乡以南方为上布席无常此其顺之也上谓席端也坐在阳则上左坐在隂则上右○曲礼
　　见父之执不谓之进不敢进不谓之退不敢退不问不敢对
　　敬父同志如事父○曲礼
　　谋于长者必操几杖以从之
　　从犹就也○疏曰几杖俱是养尊之物故于谋议之时将就也
　　长者问不辞让而对非礼也
　　当谢不敏若曽子之为○曲礼
　　从于先生不越路而与人言
　　尊不二也先生老人敎学者
　　遭先生于道趋而进正立拱手
　　为有敎使○疏曰拱手见师而起敬故疾趋而进就之也又不敢斥问先生所为故正立拱手而听先生之敎
　　先生与之言则对不与之言则趋而退
　　为其不欲与己并行
　　从长者而上丘陵则必乡长者所视
　　为逺视不察有所问○曲礼
　　将即席容母怍
　　怍谓颜色变也○疏曰此谓弟子讲问初来之法即就也
　　两手抠衣去齐尺
　　齐音咨○齐裳下缉也谓就席之时以两手提裳令下缉去地一尺许恐转足践之
　　衣母拨足母蹶
　　拨发貌蹶行遽貌
　　先生书策琴瑟在前坐而迁之戒勿越
　　广敬也在前谓当行之前坐亦跪也迁移也越逾也
　　虚坐尽后
　　尽津忍反○疏曰虚空也空谓非饮食坐也玉藻云徒坐不尽席亦是也
　　食坐尽前
　　为污席○疏曰古者地铺席而爼豆皆陈于席前之地若坐近后则溅污席故尽前也玉藻云读书食则齐豆去席尺亦是也
　　坐必安执尔顔
　　安谓不动执犹守也久坐好异
　　长者不及母儳言
　　儳任鉴反○儳犹暂也非类杂○疏曰长者正论甲事未及乙事少者不得辄以乙事暂然杂之○今按说文云儳互不齐也儳言儳长者之先而言也
　　正尔容听必恭
</div>
    <div class="pagination">
<a href="西山读书记_page28.html">上一页</a><span>...</span><a href="西山读书记_page24.html">24</a><a href="西山读书记_page25.html">25</a><a href="西山读书记_page26.html">26</a><a href="西山读书记_page27.html">27</a><a href="西山读书记_page28.html">28</a><span class="current-page">29</span><a href="西山读书记_page30.html">30</a><a href="西山读书记_page31.html">31</a><a href="西山读书记_page32.html">32</a><a href="西山读书记_page33.html">33</a><a href="西山读书记_page34.html">34</a><span>...</span><a href="西山读书记_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
