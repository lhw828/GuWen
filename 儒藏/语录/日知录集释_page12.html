<!DOCTYPE html>
<html>
 <head>
  <meta charset="utf-8"/>
  <title>
   日知录集释 - 第 12 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   日知录集释 - 第 12 页/共 44 页
  </h1>
  <div class="content">
   保举
　　宋史，元佑初，司马光为相，奏曰，为政得人则治，然人之才或长于此而短于彼，虽皋夔稷契各守一宫，中人安可求备？故孔门以四科取士，汉室以数路得人。若指瑕掩善则朝无可用之人，苟随器授任则世无可弃之士。臣备位宰相，职当选官，而识短见狭。士有恬退滞淹，或孤寒遗逸，岂能周知？若专引知识则嫌于私，若止循资序未必皆才，莫若使有位达官各举所知，然后克叶至公，野无遗贤矣。欲乞朝廷设十科举士，一曰行义纯固可为师表科，【原注】有官无官人皆可举。二曰节操方正可备献纳科，【原注】举有官人。三曰智勇过人可备将帅科，【原注】举文武有官人。四曰公正聪明可备监司科，【原注】举知州以上资序。五日经术精通、可备讲读科，【原注】有官无官人皆可举。六曰学问该博可备顾问科，【原注】同上。七曰文章典丽可备著述科，【原注】同上。八曰善听狱讼尽公得实科，【原注】举有官人。九曰善治财赋，公私俱便科，【原注】同上。十曰练习法令，能断请谳科。【原注】同上。应职事官自尚书至给舍谏议，寄禄官自开府仪同三司至大中大夫，职自观文殿学士至待制，每岁须于十科内举三人，仍具状保任，中书置籍记之。异时有事须材，即执政案籍，视其所尝被举科格，随事试之，有劳又着之籍。内外官阙，取尝试有效者随科授职。所赐诰命仍备所举官姓名，其人任官无状坐以谬举之罪。所贵人人重慎，所举得才。光又言，朝廷执政惟八九人，若非交旧，无以知其行能，不惟涉循私之嫌，兼所取至狭，岂足以尽天下之贤才？若采访毁誉，则情伪万端。与其听游谈之言，曷若使之结罪保举？故臣奏设十科以举土，其公正聪明可备监司。诚知请属挟私所不能无，但有不如所举，谴责无所宽宥，则不敢妄举矣。【沈氏曰】前明万历二十七年十月癸未，南京国子监祭酒郭正域条议申饬监规，内一条云，时文不足以尽才，科目不足以得士。请下礼官，访求州县九流异学之士，稍如宋司马光十科例，或善推步，或谙钟律，或通陈法，或工六书，各为一科。府州县贡入，礼部校考，分别等第，选入两京国子监，得照选贡事例，次者与之全廪，一体拨选。如异日太常诸属之选则取诸乐律科，钦天诸属之选则取之历象科，殿阁中书之选则取之六书科，幕府参赞之选则取之兵法科，则平日养之有素，而一旦求之如探囊取物矣。
　　明主劳于求贤，而逸于任人。韩非子云，王登为中牟令，【原注】吕氏春秋作任登。言中牟士中章胥已。襄主曰，子见之，我将以为中大夫。其相室曰，中大夫，晋重列也。今无功而受，君其耳而未之目邪。襄主曰，我取登既耳而目之矣。登之所取，又耳而目之，是耳目人终无已也。此执要之论也。善乎，子夏之告樊迟也曰，舜有天下，选于众。举皋陶，不仁者远矣。汤有天下，选于众。举伊尹，不仁者远矣。
　　唐书，崔佑甫为相，荐举惟其人，不自疑畏，推至公以行，日除十数人。未逾年，除吏几八百员，多称允当。帝尝谓曰，人言卿拟官多亲旧，何邪？对曰，陛下令臣进拟庶宫，夫进拟者必悉其才行，若素不知闻，何由得其实？帝以为然。以德宗之猜忌而犹能听之，愈乎近代之人主也。【原注】李绛传，德宗问，多公亲旧何邪？佑甫对曰，所问当与不当耳，非臣亲旧，孰知其才？其不知者，安敢与官？时以为名言。
　　正统三年十一月乙未，行在通政司左通政陈恭言，古者择任庶官，悉由选部，是以职任专而事体一。顷者令朝臣各荐所知，恐开私谒之门，而长奔竞之风，乞令杜绝，一归铨部。事下，行在吏部尚书郭琎等覆奏曰，往时朝廷虑典铨者未尽知人，故敕廷臣各举所知，其法良矣。脱有徇私，邦宪昭然，谁肯同蹈？今恭听流言而尼良法，未见其当也。乞令仍旧，从之。
　　先生郡县论九曰，取士之制，其荐之也，略用古人乡举里选之意。其试之也，略用唐人身言书判之法。县举贤能之士，间岁一人，试于部。上者为郎，无定员。郎之高第得出而补令。次者为丞，于其近郡用之。又次者归其本县，署为簿尉之属。而学校之设，听令与其邑之士自聘之，谓之师，不谓之官，不隶名于吏部。而在京，则公卿以上，仿汉人三府辟召之法，参而用之。夫天下之士，有道德而不愿仕者则为人师，有学术才能而思自见于世者，其县令得而举之，三府得而辟之，其亦可以无失士矣。或曰，间岁一人，功名之路无乃狭乎？化天下之士，使之不竞于功名，王治之大者也。且颜渊不仕，闵子辞官，漆雕未能，曾皙异撰，亦何必于功名哉！
　　【姜氏曰】后世师儒之教不明，虽行闻族党不学面墙者往往而是，以如是之人，一旦举以临民，授之以政，即欲不以文墨试之，得乎？盖自选举与学校不复相为首尾，而一切关防刻薄之事起。虽明知法益繁，弊益生，士风亦日益坏，然其势顾有不得不极于此者。魏黄初中，三辅议举孝廉，不复限以试经，司徒华歆忧其学业从此而废。至唐贞观时，汴鄜诸州所举孝廉，问以皇王政术，曾参孝经，并不能答。宋太祖开宝九年，濮州荐孝悌者二百七十人。召问于讲武殿，率不如诏，犹称素能习武，试以骑射，则颠仆失次。太祖欲使隶兵籍，皆号告求免。不试而举，弊遂至此。故后世无论贤良、文学、孝弟、力田诸科，一概试之以文墨之事，亦其势然也。及其甚也，则巍科厚秩皆取决于方寸之纸，而竟不复问其立身之本末矣。是其末流之弊愈趋而愈远，以至于无可如何者也。
　　关防
　　隋书酷吏传，厍狄士文为贝州刺史，凡有出入，皆封署其门，僮仆无敢出外。此今日居官通例，而史以为异事，岂非当日法制虽严，而关防未若今之密乎？末世人习浇讹，防闲日甚，少不禁饬，则奸宄之徒投间抵隙，无所不至。长吏到官，以关防为第一义。然愚以为但无至公之心以御之尔。世说，晋文王亲爱阮嗣宗，阮从容言，尝游东平，乐其土风，愿得为东平太守。文王从其意。阮骑驴径到郡，至则坏府舍诸壁障，使内外相望，然后教令，一郡清肃。十余日，复骑驴去。唐姚合为武功尉，其县居诗曰，朝朝门不闭，长似在山时。在旷达之土犹且为之，而况于大贤也？
　　大唐新语，姜晦为吏部侍郎，性聪悟，识理体。旧制，吏曹舍宇悉布棘，以防令史与选人交通。及晦领选事，尽除之。大开铨门，示无所禁。有私引置者，晦辄知之，召问，莫不首伏。初，朝廷以晦改革前规，咸以为不可。竟铨综得所，贿赂不行，举朝叹服。
　　太祖实录，洪武二十年八月壬申，上谓刑部尚书唐铎、工部侍郎秦逵、都察院左都御史詹徽等曰，朕初于文籍设关防印记者，本以绝欺蔽，防奸伪，特一时权宜尔。果正人君子，焉用是为？自今六科有关防印记俱销之，仍移文诸司，使知朕意。
　　封驳
　　人主之所患，莫大乎唯言而莫予违。齐景公燕赏于国时，万锺者三，千锺者五。令三出，而职计莫之从。公怒，令免职计。令三出，而士师莫之从。【原注】晏子春秋。此畜君之诗所为作也。汉哀帝封董贤，而丞相王嘉封还诏书。【原注】胡三省曰，后世给舍封驳本此。后汉钟离意为尚书仆射，数封还诏书。自是封驳之事多见于史，而未以为专职也。唐制，凡诏敕皆经门下省，事有不便，得以封还。而给事中有驳正违失之掌，着于六典。【原注】唐书，给事中在汉为加官，至唐属之门下省，使之驳正奏抄，涂窜诏敕之不便。如袁高、崔植、韦弘景、狄兼謩、郑肃、韩佽、韦温、郑公舆之辈，并以封还敕书，垂名史传。亦有召对慰谕，如德宗之于许孟容。中使嘉劳，如宪宗之于薛存诚者。而元和中，给事中李藩在门下，制敕有不可者，即于黄纸后批之。吏请别连白纸，藩曰，别以白纸，是文状也，何名批敕？宣宗以右金吾大将军李燧为岭南节度使，已命中使赐之节，给事中萧仿封还制书。上方奏乐，不暇别召，中使使优人追之节，及燧门而返。人臣执法之正，人主听言之明，可以并见。【原注】德宗时，卢杞量移饶州刺史，制出，给事中袁高执之不下。擢浙东观察判官齐总为衡州刺史，给事中许孟容封还诏书。宪宗末，皇甫镈奏减内外官俸以助国用，给事中崔植封还敕书。穆宗时，授李训四门助教，给事中郑肃、韩佽封还制书。刘士泾擢太仆卿给事中，韦宏景封还诏书。文宗时，赦官典犯赃者，给事中狄兼暮封还敕书。宣宗时，赦康季荣擅用官钱，给事中封还敕书。懿宗时，贬右补阙王谱，给事中郑公舆封还敕书。五代废弛，宋太宗淳化四年六月戊寅，始复给事中封驳。而司马池犹谓门下虽有封驳之名，而诏书一切，自中书以下非所以防过举也。【胡氏曰】考唐之政事堂，宰执议事之所，旧在门下省，后移入中书省。盖门下省，给事中所居也。中书省，阁臣所居也。唐之给事有封还诏书之例，其于宰相建白，例得驳正。不于门下议事，而于中书议事，乃阁臣志在自专，不使门下与闻，因而无从驳正。待取中旨，然后封还，则其势已难，甘塞默者多矣。此宰执巧于持权之法，必宗楚客、李林甫辈所为。明代虽罢门下省长官，而独存六科给事中，以掌封驳之任。旨必下科，其有不便，给事中驳正到部，谓之科参。【原注】若曰抄出驳之、抄出寝之是也。六部之官无敢抗科参而自行者，故给事中之品卑而权特重。万历之时，九重渊默，泰昌以后，国论纷纭，而维持禁止往往赖抄参之力，【原注】天启六年，大理寺，正许志吉以请旌母节事，为礼科右给事中张惟一抄参。具疏申辩，奉旨，参驳系科臣执掌，许志吉险辞饰辩，着罚俸三个月。今人所不知矣。
　　元城语录曰，王安石荐李定时，陈襄弹之，未行。已擢监察御史里行，宋次道封还词头，辞职，【原注】清波杂志，唐制，唯给事得封还诏书。富郑公知制诰日。封刘从愿妻遂国夫人，公乃缴还词头。后人遂踵而行之。中书舍人缴还词头自此始。罢之。次直吕大临，再封还之。最后付苏子容，又封还之。更奏，复下，至于七八。子容与大临俱落职奉朝请，名誉赫然。此乃祖宗德泽。百余年养成风俗，与齐太史见杀三人，而执笔如初者何异？
　　部刺史
　　汉武帝遗刺史周行郡国，省察治状，黜陟能否，断治冤狱。以六条问事，一条，强宗豪右田宅逾制，以强陵弱，以众暴寡。二条，二千石不奉诏书，倍公向私，旁谄牟利，侵渔百姓，聚敛为奸。三条，二千石不恤疑狱，风厉杀人，怒则任刑，喜则任赏，烦扰刻暴，剥削黎元，为百姓所疾，山崩石裂，妖祥讹言。四条，二千石选署不平，苟阿所爱，蔽贤宠顽。五条，二千石子弟怙倚荣势，请托所监。六条，二千石违公下比，阿附豪强，通行货赂，割损政令。又令岁终得乘传奏事。夫秩卑而命之尊，官小而权之重，此小大相制，内外相维之意也。【原注】元城语录，汉元封五年，初置刺史，部十三州，秋分行郡国。秩六百石，而得按二千石不法，其权最重。秩卑则其人激昂，权重则能行志。【王氏曰】刺史权重而内隶于御史中丞。陈咸为御史中丞，总领州郡奏事，课第诸刺史。薛宣为御史中丞，执法殿中外总部刺史。宣数言政事便宜，举奏部刺史、郡国二千石，所贬退称进，白黑分明是也。本自秦时遣御史出监诸郡。史记言秦始皇分天下以为三十六郡，郡置守尉监，盖罢侯置守之初而已设此制矣。【原注】汉书百官表，监御史，秦官，掌监郡。汉省，丞相遣史分刺州，不常置。武帝元封五年，初置部刺史，掌奉诏条察州，秩六百石，员十三人。成帝末，翟方进、何武乃言春秋之义，用贵治贱，不以卑临尊。刺史位下大夫，而临二千石，轻重不相准。请罢刺史，更置州牧，秩二千石。而朱博以汉家故事，置部刺史，秩卑而赏厚，咸劝功乐进。州牧秩真二千石，位次九卿。九卿缺以高第补，其中材则苟自守而已。恐功效陵夷，奸轨不胜。于是罢州牧，复置刺史。【原注】后汉书刘焉传，灵帝政化衰缺，四方兵寇焉。以刺史威轻，建议改为牧伯，请选重臣以居其任。从之。州任之重自此而始。刘昭之论，以为刺史监纠非法不过六条，传车周流，匪有定镇，秩裁六百，未生陵犯之衅。成帝改牧，其萌始大。【原注】唐戴叔伦抚州刺史厅壁记云，汉置十三部刺史，以察举天下非法，通籍殿中，乘传奏事，居靡定处，权不牧人。合二者之言观之，则州牧之设，中材仅循资自全，强者至专权裂土。【原注】新唐书，李景伯为太子右庶子，与太子舍人卢俌议，今天下诸州分隶都督，专生杀刑赏。使授非其人，则权重衅生，非强干弱枝之谊。愿罢都督，留御史，以时按察，秩卑任重，以制奸宄便。由是停都督。然后知刺史六条为百代不易之良法。而今之监察御史巡按地方，为得古人之意矣。【原注】唐书，监察御史掌分察百寮，巡按州县。又其善者在于一年一代。夫守令之官不可以不久也，监临之任不可以久也，久则情亲而弊生，望轻而法玩，故一年一代之制，又汉法之所不如，而察吏安民之效已见于二三百年者也。【原注】唐李峤请十州置御史一人，以周年为限，使其亲至属县，或入闾里，督察奸讹，观采风俗，此法正明代所行。若夫倚势作威，受赇不法，此特其人之不称职耳，不以守令之贪残而废郡县，岂以巡方之浊乱而停御史乎？至于秩止七品，与汉六百石制同。王制，天子使其大夫为三监，监于方伯之国，国三人。金华应氏曰，方伯者，天子所任以总乎外者也，又有监以临之，盖方伯权重则易专，大夫位卑则不敢肆。此大小相维，内外相统之微意也，何病其轻重不相准乎？夫不达前人立法之意，而轻议变更，未有不召乱而生事者。吾于成哀之际，见汉治之无具矣。
　　唐自太宗贞观二十年，遣大理卿孙伏伽、黄门侍郎褚遂良等二十二人，以六条巡察四方，黜陟官吏，帝亲自临决，牧守已下以贤能进擢者二十人，以罪死者七人，其流罪已下及免黜者数百人。已后频遣使者，或名按察，或名巡抚。至玄宗天宝五载正月，命礼部尚书席豫等分道巡按天下风俗及黜陟官吏，此则巡按之名所由始也。
　　玄宗开元二十二年二月辛亥，置十道采访处置使。诏曰，言念苍生，心必遍于天下。自古良牧，福犹润于京师。所以历选列城，聿求连率。岂徒刺察，将委辑宁。朝散大夫检校御史中丞，关内宣论赈给使上柱国卢绚等，任寄已深，声实兼茂。咸贯通于理道，益纯固于公心。或华发不衰，或白圭无玷。可以轨仪郡国，康济黎元。间岁已来，数州失稔，颇致流冗，能勿轸怀？而吏或不畏不仁，不安不便。诚须矫过，必在任贤。庶蠲疾苦之源，以协大中之义。若令行一道，利乃万人。朕所设官，以俟能者。【原注】唐开元中，或请选择守令，停采访使。姚崇奏，十道采访犹未尽得人，天下三百余州县，多数倍，安得守令皆称其职？
　　于文定笔麈曰，元时风宪之制，在内诸司有不法者，监察御史劾之，在外诸司有不法者，行台御史劾之，即今在内道长、在外按台之法也。惟所谓行台御史者，竟属行台，岁以八月出巡，四月还治，乃长官差遣，非由朝命，其体轻矣。本朝御史总属内台，奉命出按，一岁而更，与汉遣刺史法同，唐宋以来皆不及也。【原注】唐中宗神龙二年，遣十道巡察使，诏二周年一替。韦忠谦言，御史一出，当动摇山岳，震慑州县，本朝多有其人。
　　金史宗雄传，自熙宗时，遣使廉问吏治得失。世宗即位，凡数岁，辄一遣黜陟之。故大定之间，郡县吏皆奉法，百姓滋殖，号为小康。章宗即位，置九路提刑使。【原注】此即今按察使。
　　六条之外不察
　　汉时，部刺史之职不过以六条察郡国而已，不当与守令事。【原注】三国志，司马宣王报夏侯太初书曰，秦时无刺史，但有郡守长吏。汉家虽有刺史，奉六条而已，故刺史称传车，其吏言从事，居无常治，吏不成臣，其后转更为官司耳。故朱博为冀州刺史，敕告吏民，欲言县丞尉者，刺史不察，黄绶各自诣郡。鲍宣为豫州牧，以听讼所察过诏条被劾。而薛宣上疏言，吏多苛政，政教烦碎，大率咎在部刺史。或不循守条职，举错各以其意，多与郡县事。翟方进传言，迁朔方刺史，居官不烦苛，所察应条辄举。自刺史之职下侵，而守令始不可为，天下之事犹治丝而棼之矣。
　　太祖实录，洪武二十一年四月，谕按治江西监察御史花纶等，自今惟官吏贪墨鬻法及事重者如律逮问，其细事毋得苛求。
　　隋以后刺史
　　秦置御史以监诸郡。汉省，丞相遣史分刺州，不常置。武帝元封五年，初置十三州刺史，各一人。魏晋以下，为刺史持节都督。【原注】魏志言，自汉季以来，刺史总统诸郡赋政于外，非若曩时司察之任而已。汉时止十三州。至梁时，南方一偏之地遂置一百七州。隋文帝开皇三年，罢郡，以州统县，【原注】杜氏通典曰，以州治良，职同郡守，无复刺举之任。自是刺史之名存而职废。后虽有刺史，皆太守之互名，【原注】有时改郡为州，财谓之刺史。有时改州为郡，则谓之太守。一也。非旧刺史之职，理一郡而已。由此言之，汉之刺史犹今之巡按御史，魏晋以下之刺史犹今之总督，隋以后之刺史犹今之知府及直隶知州也。【原注】新唐书地理志曰，唐兴，高祖改郡为州，太守为刺史。
　　宋真宗咸平四年，左司谏知制诰杨亿疏言，昔日秦开郡置守。汉以天下为十三郡，命刺史以领之。自后因郡为州，似太守为刺史。降及唐氏，亦尝变更，曾末数年，又仍旧贯。今多命省署之职出为知州，又设通判之官以为副贰。此权宜之制耳，岂可为经久之训哉。臣欲乞诸州并置刺史，以户口多少置其俸禄，分下中上紧望雄之等级，品秩之制率如旧章，与常参官比视阶资。出入更践，省去通判之目，但置从事之员，建廉察之府以统临，按舆地之图而区处。昔太平兴国初，诏废支郡，出于一时。十国为连，周法斯在。一道置使，唐制可寻。至若号令之行，风教之出，先及于府，府以及州，州以及县，县及乡里，自上而下，由近及远，譬如身之使臂，臂之使指，提纲而众目张，振领而群毛理。由是言之，支郡之不可废也明矣。臣欲乞复置支郡，隶于大府，量地里而分割，如漕运之统临，名分有伦，官业自举。又睹唐制，内外官奉钱之外有禄米职田，又给防阁庶仆亲事帐内执衣白直门夫，各以官品差定其数，岁收其课以资于家。本司又有公廨田、食本钱以给公用。自唐末离乱，国用不充，百官奉钱并减其半，自余别给一切权停。今郡官于半奉之中已是除陌，又于半奉三分之内其二以他物给之，鬻于市廛，十裁得其一二，曾糊口之不及，岂代耕之足云。昔汉宣帝下诏云，吏能勤事而奉禄薄，欲其无侵渔百姓，难矣。遂加吏奉，着于策书。窃见今之结发登朝，陈力就列，其奉也不能致九人之饱，不及周之上农。其禄也未尝有百石之人，不及汉之小吏。若乃左右仆射，百僚之师长，位莫崇焉，月奉所入不及军中千夫之帅，岂稽古之意哉。欲乞今后百宫奉禄杂给并循旧制，既丰其稍入，可责以廉隅。官且限以常员，理当减于旧费。观此，则今代所循大抵皆宋之余弊矣。【杨氏曰】俸之薄，自宋已然，天下所以少循吏也。
　　知县
　　知县者，非县令，而使之知县中之事。【原注】知犹管也。杜氏通典所谓检校试摄判知之官是也。唐姚合为武功尉，作诗曰，今朝知县印，梦里百忧生。唐人亦谓之知印，其名始于贞元已后。其初尚带一权字。白居易集有裴克谅权知华阴县令制曰，华阴令卒，非选补时。【原注】唐制，凡选始于孟冬，终于季春。唐皎传，贞观中，官吏部侍郎。先是，选集四时补拟，不为限。皎请以冬初集，尽季春止。后遂为法。调租勉农，政不可缺。前镇国军判官试大理评事裴克谅，久佐本府，颇有勤绩。属邑利病，尔必周知。宜假铜墨，试其才理，待有所立，方议正名。是权知者，不正之名也。至于普设知县，则起自宋初。本朝事实云，五代任官，凡曹掾簿尉之龌龊无能，以至昏老不任驱策者，始注县令。故天下之邑，率皆不治。诛求刻剥，猥迹万状。至优诨之言，多以令长为笑。【原注】魏泰东轩笔录同。
　　建隆三年，始以朝官为知县。其间复参用京官，或幕职为之。宋史言，宋初，内外所授官多非本职，惟以差遣为资，历建隆四年，诏选朝士，分治剧邑。大理正奚屿知馆陶，监察御史王佑知魏，杨应梦知永济，屯田员外郎于继徽知临清，常参官宰县自此始。又曰，初州郡多阙官，县令选尤猥下，多为清流所鄙薄，每不得调，乃诏吏部选幕职官为知县。自此以后，遂罢令而设知县，沿其名至今。
　　云麓漫钞曰，唐制，县令阙，佐官摄令，曰知县事。李翱任工部，志文云摄富平尉知县事是也。今差京官曰知县，差选人曰令，与唐异矣。
　　宋时结衔，曰以某官知某府事，以某官知某州事，以某官知某县事。以其本非此府、此州、此县之正官，而任其事，故云然。【原注】山堂考索，艺祖开基，召诸镇会于京师，赐第以留之。分命朝臣出守列郡，号权知军州事。军谓兵，州谓民也。于慎行笔麈曰，宋时大县四千户以上选朝官知，小县三千户以下选京官知，故知县与县令不同，以京朝官之衔知某县事，非外吏也。如建隆三年，冤句令侯陟以清干闻，擢左拾遗知县事是也。今则直云某府知府、某州知州、某县知县，文复而义舛矣。
　　北齐宰县，多用厮滥。至于士流，耻居百里。【原注】北史元文遥传。五代选令，必皆鄙猥之人。自古以来，以社稷民人寄之庸琐者，有此二败。以今准古，得无同之。【汝成案】五代任官，凡龌龊无能者始注为县令，其为庸琐宜矣。宋则掌总治民政，劝课农桑，有戍兵则兼兵马都监或监押，始以朝臣为知县，其间复参用京官或幕职为之。天圣间，天下多缺官，而令选尤猥下，贪庸耄懦久不得调，乃为县令。人数言其病民，乃诏为举法以重令选。然自政和以后，士大夫皆轻县令之选，吏部两选不注者甚多，则欲其得人难也。章俊卿云，弄权于雁鹜之行，倚法为鹰虎之暴，溪壑其诛求，星火以督促。衔带劝农而实不副，职寄营田而事不讲。科罚之赋，私入以为己物。沾籍之法，轻用以为己威。又曰，一握州麾，便肆贪欲。讼牒则不问其曲直，狱市则不究其是非。穷昼彻夜，惟财是求。县道既极煎熬，民间又难催索。于是行一切之政，据不根之词。开告讦之门以网无罪，设罗织之狱以阱富民。守令之失略见此矣。厥后金、元亦踵其弊。然自宋至元，其间非无廉威慈爱，局干可称，特皆重内轻外，遂至贤者鄙夷，职多昏黩。前明尤重进士，乡举以下，不得嘉除，而天下吏治视出身为重轻，败坏尤甚。先生郡县论因多愤激之谈，盖发于是矣。
　　知州。
　　宋叶适言，五代之患，专在藩镇。艺祖思靖天下，以为不削节度，则其祸不息。于是姑置通判，以监统刺史而分其柄。命文臣权知州事，使名若不正、任若不久者，以轻其权。【原注】宋敏求曰，凡节度州为三品，刺史州为五品。国初，曹翰以观察使判颍州，是以四品临五品州也。同品为知，隔品为判。自后唯辅臣、宣徽使、太子太保、仆射为判，余并为知州。监当知榷税，都监总兵戎，而太守者【原注】即刺史。块然徒管空城，受词诉而已。诸镇皆束手请命，归老宿卫，昔日节度之害尽去。而四方万里之远奉尊京城，文符朝下，期会夕报，伸缩缓急，皆在朝廷矣。是宋初本有刺史，而别设知州以代其权。后则罢刺史而专用知州，以权设之名为经常之任矣。
　　新唐书，元和初，李吉甫为相。病方镇强恣，为帝从容言，使属郡刺史得自为政，则风化可成。帝然之，出郎吏十余人为刺史。宋祖之以京官临制州县，盖赵公开其端矣。
　　知府
　　唐制，京郡乃称府。至宋，则潜藩之地皆升为府。宋初太宗、真宗皆尝为开封府尹，后无继者，乃设权知府一人，以待制以上充。【原注】皇朝政略，凡命知府，必带权字，以翰林为之。翰林学士及杂学士若待制，则权发遣而已。陆游渭南集，权知府自李符始。崇宁三年，蔡京乞罢权知府，置牧尹各一员。牧以皇子领，尹以文臣充。是权知府者，所以避京尹之名也。今则直命之为知府，非也。【杨氏曰】朝廷之制，代不相袭，即谓之知府何害。
　　守令
　　所谓天子者，执天下之大权者也。其执大权，奈何以天下之权寄之天下之人，而权乃归之天子？自公卿大夫至于百里之宰，一命之官，莫不分天子之权，以各治其事，而天子之权乃益尊。后世有不善治者出焉，尽天下一切之权而收之在上，而万几之广，固非一人之所能操也，【原注】沈约宋书论曰，孝建泰始，主威独运，空置百司，权不外假，而刑政纠杂，理难遍通。而权乃移于法，于是多为之法以禁防之。虽大奸有所不能逾，而贤智之臣亦无能效尺寸于法之外，相与兢兢奉法，以求无过而已。于是天子之权不寄之人臣，而寄之吏胥，是故天下之尤急者，守令亲民之官。而今日之尤无权者莫过于守令，守令无权而民之疾苦不闻于上，安望其致太平而延国命乎！书曰，元首丛脞哉，股肱惰哉，万事堕哉。盖至于守令日轻，而胥吏日重，则天子之权已夺，而国非其国矣，尚何政令之可言耶！削考功之繁科，循久任之成效，必得其人，而与之以权，庶乎守令贤而民事理，此今日之急务也。【汝成案】法令不修，德教奚附？自古循良莫盛两汉，宣仁布化，除害兴利，摧击豪强，追捕盗贼，惠威胥达，边徼皆安。此诚法简权专，得自措施效也。然其间贪黩残酷，忮险卑污，依倚中涓，结纳外戚，隐恃重援，恣行不法，宾客子弟广纳贿赂，黜陟死生，任己恩怨，前史所传，几半良吏，抑何尝不由权势重乎？特汉时骑士隶于太守，得自征发，不失机宜，奸宄殄除，郡国绥谧，此为高出唐宋耳。考前明初无考察，弘治后始定条目，曰贪曰酷，为民。曰不谨，曰罢软，冠带闲住。曰老曰疾，致仕。曰才力不及，曰浮躁浅露，降调外任。其初非不综核，以兴治理，厥后法存弊出，亦其势然也。至于吏胥执苛细之条，为出入之资，伺吏短长，何代蔑有？此在仁明，因事决舍，必尽削考功繁科，转恐行法未通，法外或畸意轻重也。
　　元吴渊颖欧阳氏急就章解后序曰，今之世，每以三岁为守令满秩，曾未足以一新郡县之耳目而已去。又况用人不得专辟，临事不得专议，钱粮悉拘于官而不得专用，军卒弗出于民而不得与闻。盖古之治郡者，自辟令丞，唐世之大藩，亦多自辟幕府僚属。是故守主一郡之事，或司金谷，或按刑狱，各有分职，守不烦而政自治。虽令之主一邑，丞则赞治而掌农田水利，主簿掌簿书，尉督盗贼，令亦不劳，独议其政之当否而已。今自一命而上，皆出于吏部，遇一事，公堂完署，甲是乙否。吏或因以为奸，勾稽文墨，补苴罅漏、涂擦岁月，填塞辞款，而益不能以尽民之情状。【汝成案】守令、胥吏与六部长官之胥吏相缘为奸，而治以大坏。犹之交易之家不自理而托其事于奴隶之手，有权之家不自绾而任其职于左右之人。至于唐世之赋，上供送使留州，自有定额。兵则郡有都试，而惟守之所调遣。宋之盛时，岁有常贡，官府所在，用度赢余，过客往来，廪赐丰厚，故士皆乐于其职而疾于赴功。兵虽不及于唐，义勇民丁，团结什伍，衣装弓弩，坐作击刺，各保乡里，敌至即发，而郡县固自兼领者也。今则官以钱粮为重，不留赢余，常俸至不能自给，故多赃吏。兵则自近戍远，既为客军，尺籍伍符各有统帅，但知坐食郡县之租税，然已不复系守令事矣。夫辟官、莅政、理财、治军，郡县之四权也，而今皆不得以专之，是故上下之体统虽若相维而令不一，法令虽若可守而议不一。为守令者既不得其职，将欲议其法外之意，必且玩常习故，辟嫌碍例，而皆不足以有为。又况三时耕稼，一时讲武，不复古法之便易，而兵农益分。遇岁一俭，郡县之租税悉不及额，军无见食，东那西挟，仓廥空虚，而郡县无复赢蓄以待用。或者水旱洊至，闾里萧然，农民菜色，而郡县且不能以振救，而坐至流亡。是以言莅事而事权不在于郡县，言兴利而利权不在于郡县，言治兵而兵权不在于郡县，尚何以复论其富国裕民之道哉！必也，复四者之权一归于郡县，则守令必称其职，国可富，民可裕，而兵农各得其业矣。
　　宋理宗淳佑八年，监察御史兼崇政殿说书陈求鲁奏，今日救弊之策，大端有四，宜采夏侯太初并省州郡之议，俾县令得以直达于朝廷，用宋元嘉六年为断之法，俾县令得以究心于抚字，法艺祖出朝绅为令之典，以重其权，遵光武擢卓茂为三公之意，以激其气。然后为之正其经界，明其版籍，约其妄费，裁其横敛。此数言者，在今日亦可采而行之。
　　旧唐书乌重胤传，元和十三年，为横海节度使。上言曰，臣以河朔能拒朝命者，其大略可见。盖刺史失其职，反使镇将领兵事。若刺史各得职分，又有镇兵，则节将虽有禄山思明之奸，岂能据一州为畔哉！所以河朔六十年能拒朝命者，只以夺刺史县令之职，自作威福故也。臣所管德棣景三州已举公牒，各还刺史职事讫，应在州兵，并令刺史收管。从之。由是法制修立，各归名分。是后虽幽镇魏三州以河北旧风自相更袭，在沧州一道，独禀命受代，自重胤制置使然也。
　　祖宗朝，凡大府知府之任多有赐敕，然无常例。成化四年七月，廉州府知府邢正将之任，以廉州密迩珠池，喉襟交址，近为广西流贼攻陷城邑，生民凋弊，特请赐敕。从之。【沈氏曰】况锺如苏州府，亦赐敕。吉安府知府许聪将之任，以吉安多强宗豪右，词讼繁兴，亦请赐敕，俾得权宜处置。从之。
　　刺史守相得召见
　　两汉之隆，尤重太守。史言孝宣拜刺史、守相，辄亲见问，观其所由，退而考察所行，以质其言。有名实不相应，必知其所以然。常称曰，庶民所以安其田里，而亡叹息愁恨之心者，政平讼理也。与我共此者，其惟良二千石乎！当日太守常得召见，或赐玺书，堂陛之间，不甚阔绝。文帝谓季布曰，河东，吾股肱郡，故特召君耳。武帝赐严助书，久不闻问，具以春秋对，毋以苏秦纵横。赐吾丘寿王书，子在朕前之时，知略辐凑。及至连十余城之守，任四千石之重，【原注】师古曰，太守都尉皆二千石。今寿王为都尉，不置太守，故云四千石也。职事并废，盗贼纵横，甚不称在前时，何也？光武劳郭伋曰，贤能太守，去帝城不远，【原注】伋为颍川太守。河润九里，冀京师并蒙福也。天下之大不过数十郡国，而二千石之行能皆获简于帝心，是以吏职修而民情达。以视后世之寄耳目于监司，饰功状于文簿者，有亲疏繁简之不同矣。其在唐时，犹存此意。玄宗开元十三年，上自选诸司长官有声望者十一人为刺史，命宰相诸王饯于洛滨，御书十韵诗赐之。宣宗时，李行言自泾阳县令除海州刺史，李君奭自醴泉令除怀州刺史，皆采之民言，擢以御笔。入谢之日处分州事，万里之远，如在阶前。夫人主而欲亲民，必自其亲大吏始也。
　　册府元龟，宪宗元和三年二月敕许新除官及刺史等，假日于宣政门外谢，便进状辞。其授官于朝堂礼谢，并不须侯假开。国朝旧制，凡命都督刺史，皆临轩册拜，特示恩礼。近岁虽不册拜，而牧守受命之后，皆便殿口对赐衣，盖以亲人【原注】唐讳民字，改曰人。之官，恩礼不可废也。时宰相李吉甫之舅裴复新除河南少尹，求速之任。适遇寒食假，吉甫特奏，请遂兼刺史。同有是命，非旧典也。今日则名为陛辞，而不得一见天颜。堂廉内外之分，益为邈绝。
　　汉令长
　　汉时令长，于太守虽称属吏，然往往能自行其意，不为上官所夺。如萧育为茂陵令，会课，育第六，而漆令郭舜殿，见责问。育为之请，扶风怒曰，君课第六，裁肩脱，何暇欲为左右言！及罢出，传召茂陵令诣后曹，当以职事对。育径出，曹书佐随牵育，育案佩刀曰，萧育，杜陵男子，何诣曹也！遂趋出，欲去官。明旦诏召入，拜为司隶校尉。育过扶风府，门官属掾吏数百人拜谒车下。陶谦为舒令，太守张盘同郡先辈，与谦父友，意殊亲之，而谦耻为之屈。尝舞属谦，谦不为起。固强之，乃舞。舞又不转，盘曰，不当转邪？谦曰，不可转，转则胜人。如此事在今日，即同列所难堪，而昔人以行之上宫。汉时长吏之能自树立，可见于此矣。
　　宋史司马池传，授永宁主簿。与令相恶。池以公事谒令，令南向，倨坐不起。池挽令西向，偶坐论事，不为少屈。
　　京官必用守令
　　通典言，晋制，不经宰县，不得入为台郎。魏肃宗时，吏部郎中辛雄上疏，以为郡县选举，由来共轻，宜改其弊。分郡县为三等，三载黜陟，有称职者方补京官。如不历守令，不得为内职，则人思自勉。唐张九龄言于玄宗曰，古者刺史【杨氏曰】刺史当云太守。入为三公，郎官出宰百里。致理之本，莫若重守令。凡不历都督刺史，虽有高第，不得任侍郎列卿。不历县令，虽有善政，不得任台郎给舍。都督守令，虽远者使无十年任外。从之。诏三省侍郎缺择尝任刺史者，郎官缺择尝任县令者。宣宗大中改元，制曰，古者郎官出宰，郡守入相，所以重亲人之官，急为政之本。自浇风久扇，此道浸消，颉颃清涂，便臻显贵。治人之术未尝经心，欲使究百姓艰危，通天下利病，不可得也。轩墀近臣，盖备顾问，如不知人疾苦，何以膺朕眷求？今后谏议大夫、给事中、中书舍人，未曾任刺史、县令者，宰臣不得拟议。宋孝宗时，臣僚言，吏事必历而后知，人才必试而后见。为县令者，必为丞簿。为郡守者，必为通判。为监司者，必为郡守，皆有差等。未历亲民，不宜骤擢。因定知县以三年为任，非经两任，不除监察御史。此开元干道之吏治所以独高于近代也。明代纶扉之地，必取词林，名在丙科，始分铜墨。于是字人之职轻，而簿书钱谷之司一归之俗吏矣。汉谚有云，取官漫漫，怨死者半。【原注】风俗通。而宋神宗尝谓宰臣曰，朕思祖宗以百战得天下，今以州郡付之庸人。常切痛心。后之人君，其以斯言书之坐右乎？
　　贞观初，马周上言，古者郡守县令，皆妙选贤德，欲有所用，必先试以临人，或由二千石高第入为宰相。今独重内官，县令刺史颇轻其选。又刺史多武夫勋臣，或京官不称职始出补外。折冲果毅身力强者入为中郎将，其次乃补边州。而以德行才术擢者，十不能一。所以百姓未安，殆由于此。夫以太宗之政，而马周犹有此言，则知重内轻外，自古之所同患。人主苟欲亲民，必先亲牧民之官，而后太平之功可冀矣。
　　宗室
　　汉唐之制，皆以宗亲与庶姓参用。入为宰辅，出居牧伯者，无代不有。【杨氏曰】汉宗室为宰相者，西京只屈牦而已，东都亦不数数见也。汉孝昭始元二年，以宗室无在位者，举茂才刘辟强、刘长乐，皆为光禄大夫，辟强守长乐卫尉。孝平元始元年，诏宗室为吏，举廉佐史，补四百石。【原注】师古曰，言宗室为吏者，皆令举廉，各从本秩，而依廉吏迁之为佐史者，例补四百石。唐玄宗开元二十五年五月辛丑，命有司选宗子有才者。宗正荐四从叔前奉天令知正，四从叔前祁县令志远，五从弟洛阳尉遇，六从弟酸枣丞良，五从弟武进尉朏，五从侄郑县尉瞻，五从侄前宋州参军承嗣，皆授台省官及法官京县。官诏曰，至公之用，本无偏党。惟善所在，岂隔亲疏。四从叔知正等，咸有才名，见推公族，秉惟清之操，兼致远之资。朕每虑同盟，不勤于德。常县右职，以劝其从。先委宗卿，精为内举，量能考行，历任逾时，名数则多，升闻益寡，光膺是选，谅在得人，固可擢以清要，迁于台阁，将观志于七子，冀藉名于八人。书不云乎，九族既睦，平章百姓。凡今懿戚，可不慎与。违道漫常，义无私于王法。修身效节，恩岂薄于他人。期于帅先，励我风俗。深宜自勉，以副明言。天宝三年正月，诏皇五等以下亲及九庙子孙，有材学政理，委宗正寺拣择闻荐。【原注】宪宗元和二年诏略同。德宗贞观元二年八月，以睦王府长史嗣虢王则之为左金吾大将军，谓宰臣曰，朕不欲独用外戚，故选宗室子有才行者奖拔之。昭宗干宁二年六月丁亥朔，以京兆尹嗣薛王知柔，兼户部尚书判度支，兼诸道盐铁转运等使。制曰，支度牢笼之务，弛张经制之宜，当择通才，俾继成绩。佥曰叔父，膺予简求，匪私吾宗，示张王室。故终唐之世有宰相十一人，【原注】郇王房有林甫、回，郑王房有程、石、福，小郑王房有勉、夷简、宗闵，恒山王房有适之，吴王房有岘，惠宣太子房有知柔。而旧史赞之曰，我宗之英，曰皋【原注】嗣曹王。与勉。宋子京以为，周唐任人不疑，得亲亲用贤之道。惟本朝不立此格，于是为宗属者大抵皆溺于富贵，妄自骄矜，不知礼义。至其贫者则游手逐食，靡事不为。名曰天枝，实为弃物。【原注】宋时凡宗室之不肖者，俗呼为泼撒太尉。曹冏所谓，今之州牧、郡守，古之方伯、诸侯，或比国数人，或兄弟并据，而宗室子弟曾无一人间厕其间。【原注】六代论。正有明当日之事也。崇祯时，始行换授之法，而教之无素，举之无术，未见有卓然树一官之绩者。三百年来，当国大臣皆畏避而不敢言，至天子独断行之，而已晚矣。然则亲贤并用，古人之所以有国长世者，后王其可不鉴乎？【原注】正统十四年，也先犯京师，诏诸王率兵勤王。已而寇退，诏止之。大理寺丞薛瑄奏宜择诸王最贤者二三人，召来参预大议，匡辅圣明。帝曰不必召。
　　光武中兴，实赖诸刘之力。乃即位已后，但有续封之典，而无举贤之诏。明章已下，恩泽教训，徒先于四姓小侯，【原注】明帝纪，永平九年，为四姓小侯开立学校，置五经师。注，四姓，樊氏、郭氏、阴氏、马氏。其子弟号曰小侯。而不闻加意于宗属者。然而亲疏并用，犹法西京，故灵献之世，荆表益焉各专方镇，而昭烈乘之以称帝于蜀，若颠木之有由蘖。其与宋之二王航海奔亡，一败而不振者，不可同年而语矣。
　　唐末屯田郎中李衢作皇室维城录，其有感于宗枝之不振乎？【原注】史言自玄宗以后，诸王不出阁，不分房，盖自永王璘举兵，而人主疏忌其兄弟矣。使得自树功名，如曹王皋者三五人，参错天下，为牧师，亦何至大盗覆都，强臣问鼎，而十六宅诸王并歼于逆竖之手也？
　　明宗室，自天启二年开科，得进士一人。朱慎●列名奄案，为宗人羞，此不教不学之所致也。崇祯中，得进士十二人，惟朱统鉓起家庶吉士，官至南京国子监祭酒。而其始馆选时，尚有以宗生为疑，吏部尚书王永光曰，既可以中翰，即可以庶常。遂取之。其它换授甚多，然当板荡之际，才略无闻。
　　张邦基墨庄漫录言，国朝宗室，例除环卫裕陵，始以非袒免补外官，继有登科者，【原注】五杂俎，宋时宗室散处各郡县，入籍应试。在京师者，别为玉牒所籍。至绍兴十一年，从程克俊言，以所考合格宗室，附正奏名殿试。其后杂进诸科，与寒素等，而宦绩相业亦相望不绝书。【杨氏曰】相止有汝愚一人。然未有为侍从。宣和五年，始除子崧徽猷阁待制，继而子●亦除。八年，又除子栎，乃靖康之变已不旋踵。有明之事，与宋一辙。
　　昔后魏元志为洛阳令，不避强御。孝文帝谓邢峦曰，此儿竟可。所谓王孙公子，不镂自雕。峦曰，露竹霜条，故多劲节。非鸾则风，其在本枝也。人主之宗属，岂必无才能优于庶姓者哉。【杨氏曰】能用宗室者，莫如元魏。仪虔、澄勰，自是至亲，其匡顺、罗乂，皆有权力闻望。屈指其余，不可尽也。
　　闵管蔡之失道，而作常棣之诗，以亲其兄弟，此周之所以兴。惩吴楚七国之变，而抑损诸侯，至于中外殚微，本末俱弱，此西汉之所以亡也。【原注】宋沈怀文谏孝武曰，陛下既明管蔡之诛，愿崇唐卫之寄。深得富辰谏王之指。夫惟圣人以至公之心，处亲疏之际，故有国长久，而天下蒙其福矣。
　　金史，密国公璹，世宗子越王永功之子也。天兴初，国事危急，曹王出质，璹已卧疾，求人见哀宗于隆德殿。上问，叔父欲何言？璹奏曰，闻讹可【原注】曹王名。欲出议和。讹可年幼，恐不能办大事，臣请副之，或代其行。上慰之曰，南渡后，【原注】宣宗迁汴。国家比承平时，有何奉养，然叔父亦未尝沾溉。无事则置之冷地，无所顾藉。有急则投之不测。叔父尽忠固可，天下其谓朕何？叔父休矣。于是君臣相顾泣下。哀宗虽亡国之君，而其言有足悲者。章宗防制刻削兄弟，而其祸卒至于此，岂非后王之永鉴哉！
　　自古帝王为治之道，莫先于亲亲。而有明之待亲王及其宗属也，则位重而愈疏，禄多而愈贫。诚有如汉哀帝时杜业上言，宗室诸侯微弱，与系囚无异者。英宗实录载，景泰三年七月甲辰，陕西布政司言，秦愍王子故庶人尚蚧，男女十人，皆未有室家，请如诏于军民之家自择昏配。从之。时其长女年四十，长子年三十六矣。此去开国八九十年，太祖之曾孙，而怨旷之感不得上闻已如此，又况数传而下者乎！于其请名请昏无不有费，而不副其意，即部中为之沈阁。
　　宋史赵希跃传，宗姓多贫，而始生有训名，为人后有过礼，吏受赇无艺，莫敢自陈。云麓漫钞言，宗籍凡袒免亲以上，皆赐名。乃有寓不典之言，及取怪僻字样，以为戏笑。明代之弊同此。
　　宗室之子固鲜修饬，而朝臣视之若非其同类者。唐书言，德宗初政，诸王有官者皆令出阁就班，岳阳等一十县主，在诸王院，久而末适人者，悉命以礼出降。二百年来，无有以建中故事为朝廷告者。崇祯中唐王作书，述阁老于文定之言曰，唐玄宗十王宅、百孙院，皆在京师。凡有所请，皆赂韩虢而后得。宪宗时，诸王久不出阁，亦必厚赂宦官始得所请。彼以宗室近属，且聚居都邑，犹不免于夤缘。况以千里外之藩封，二百年之支属，有不结纳左右以为倚托哉！呜呼！文定之言结纳左右而得请，犹未亵也。今之恳乞下僚，卑哀吏胥，不如是则终不得请，不愈甚乎？又曰，汉臣之言曰，有白头老人教臣言。呜呼！余继之矣。夫一夫吁嗟，王道为亏。今且穷阎蔀屋，犹得被云雨之施，而耳目之所不及，思泽之所不周，未有甚于皇族者。杕杜作而晋微，角弓刺而周替，可以为后王之殷鉴矣。【汝成案】王司农明史稿云，日剥月削，虽支子代有封立，而恩泽递降，规制无加。其旧封远者，宗派蕃昌，禄秩难给，末胄疏庸，不免饥寒。即号称雄藩，而牵于文法，长吏得以束缚之，所谓维诚之寄无有也。又曰，明太祖建藩东宫，亲王名锡嘉名，以示传世久远。当万历中叶，仅及祖训之半，而不亿之丽，宗禄亏乏，议者遂有减岁禄，限宫媵，且限支子之请。由是支属承祧者，亲王无旁推之恩，群从继世者，郡封绝再袭之例，以及名婚不时有厉禁，本折互支无常期。启祯时，军饷告绌，大农蒿目，日忧难支，安能顾瞻藩维？亲王或可自存，郡王以至中尉仰给不赒。一旦盗起，无力御侮，徒手就戮，宗社为墟。惜哉其言，前明藩封穷蹙之状，正与先生所述唐王之言无殊。然明之诸王，在位勤恪，行谊孝友，才艺通美者，固不乏人。其它凯觎非分，自取诛戮者无论，而淫昏残酷，渎乱纵恣尤众，岂皆恩泽之不逮欤？则封禄之厚，适为骄横之资，此困辱之所由及，而法纲之所由密矣。
　　藩镇
　　明代之患，大略与宋同。岳飞说张所曰，国家都汴，恃河北以为固。苟冯据要冲，峙列重镇，一城受围，则诸城或挠或救，金人不敢窥河南，而京师根本之地固矣。文天祥言，本朝惩五季之乱，削除藩镇，一时虽足以矫尾大之弊，然国以浸弱，故敌至一州则一州破，至一县则一县残。今宜分境内为四镇，使其地大力众，足以抗敌，约日齐奋，有进无退。彼备多力分，疲于奔命，而吾民之豪杰者又伺间出于其中，则敌不难却也。呜呼，世言唐亡于藩镇。而中叶以降，其不遂并于吐蕃、回纥，灭于黄巢者，未必非藩镇之力。宋至靖康而始立四道，金至兴元而始建九公，不已晚乎？【杨氏曰】九公唯武僊庶几，余都无足言。
　　尹源唐说曰，世言唐所以亡，由诸侯之强，此未极于理。夫弱唐者，诸侯也。唐既弱矣，而久不亡者，诸侯维之也。燕赵魏首乱唐制，专地而治，若古之建国，此诸侯之雄者。然皆恃唐为轻重，何则？假王命以相制，则易而顺。唐虽病之，亦不得而外焉。故河北顺而听命，则天下为乱者不能遂其乱，河北不顺而变，则奸雄或附而起。德宗世，朱泚、李希烈始遂其僭，而终败亡，田悦叛于前，武俊顺于后也。宪宗讨蜀平夏，诛蔡夷郓，兵连四方，而乱不生，卒成中兴之功者，田氏禀命，王承宗归国也。武宗将讨刘稹之叛，先正三镇，绝其连衡之计，而王诛以成。如是二百年，奸臣逆子专国命者有之，夷将相者有之，而不敢窥神器，非力不足，畏诸侯之势也。及广明之后，关东无复唐有，方镇相侵伐者犹以王室为名。及梁祖举河南，刘仁恭轻战而败，罗氏内附，王镕请盟，于是河北之事去矣。梁人一举，而代唐有国，诸侯莫能与之争，其势然也。向使以僖昭之弱，乘巢蔡之乱，而田承嗣守魏，王武俊、朱滔据赵燕，强相均，地相属，其势宜莫敢先动，况非义举乎？如此，虽梁祖之暴，不过取霸于一方尔，安能强禅天下？故唐之弱者，以河北之强也，唐之亡者，以河北之弱也。或曰，诸侯强则分天子之势，子何议之过乎？曰，秦隋之势，无分于诸侯，而亡速于唐，何如哉！
　　不独此也，契丹人大梁，而不能有者，亦以藩镇之势重也。王应麟曰，郡县削弱，则戎翟之祸烈矣。
　　宋史，刘平为鄜延路副总管。上言，五代之末，中国多事，惟制西戎为得之，中国未尝遣一骑一卒远屯塞上，但任土豪为众所服者，封以州邑，征赋所入，足以赡兵养士，由是无边鄙之虞。太祖定天下，惩唐末藩镇之盛，削其兵柄，收其赋入，自节度以下，第坐给俸禄。或方面有警，则总师出讨。事已，则兵归宿卫，将还本镇。彼边方世袭，宜异于此，而误以朔方李彝兴、灵武冯继业，—切亦徙内地。自此灵夏仰中国戍守，千里馈粮，兵民并困矣。宋初之事，折氏袭而府州存，继捧朝而夏州失。一得一失，足以为后人之鉴也。贾昌朝为御史中丞，请陕西缘边诸路守臣皆带安抚蕃部之名，择其族大有劳者为首帅，如河东折氏之比，庶可以为藩篱之固。
　　路史封建后论曰，天下之枉，末足以害理，而矫枉之枉常深。天下之弊，未足以害事，而救弊之弊常大。方至和之二年，范蜀公为谏院，建言，恩州自皇佑五年秋至去年冬，知州者凡七换，河北诸州大率如是。欲望兵马练习，安可得也！伏见雄州马怀德、恩州刘涣、冀州王德恭，皆材勇智虑，可责办治，乞令久任。然事势非昔，今不从其大而徙举三二州为之，以一篑障江河，犹无益也。请以昔者河东之折、灵武之李，与夫冯晖、杨重勋之事言之。冯晖，节度灵武，而重勋世有新秦，藩屏西北。他日晖卒，太祖乃徙其子冯翊，而以近镇付重勋。于是二方始费朝廷经略。折李二姓，自五代来，世有其地，二寇畏之。太祖于是俾其世袭，每谓边寇内入，非世袭不克。守世袭，则其子孙久远家物，势必爱吝，分外为防，设或叛涣，自可理讨。纵其反噬，原陕一帅御之足矣。况复朝廷恩信不爽，奚自而他？斯则圣人之深谋，有国之极算，固非流俗浅近者之所知也。厥后议臣遽以世袭不便，折氏则以河东之功，姑令仍世，而李氏遂移陕西，因兹遂失灵夏。国之与郡，其事固相悬矣。议者以太祖之惩五季，而解诸将兵权，为封建之不可复。愚窃以为不然。夫太祖之不封建，特不隆封建之名，而封建之实固已默图而阴用之矣。李汉超齐州防御监关南兵马，凡十七年，敌人不敢窥边。郭进以洛州防御守西山巡检，累二十年。贺惟忠守易，李谦溥刺隰，姚内斌知庆，皆十余载。韩令坤镇常山，马仁瑀守瀛，王彦升居原，赵赞处延，董遵诲屯环，武守琪戍晋，何继筠牧棣若张美之守沧景，咸累其任。管榷之利，贾易之权，悉以畀之。又使得自诱募骁勇，以为爪牙，军中之政俱以便宜从事。是以二十年间，无西北之虞。深机密策，盖使人由之而不知尔。胡为议者不原其故，遂以兵为天子之兵，郡不得而有之。故自宝元康定，以中国势力而不能亢一偏方之元吴，靖康寇难，长驱百舍，直捣梁师，荡然无有藩篱之限，卒之横溃，莫或支持。由今日言之，奚啻冬水之冰齿。呜呼，欲治之君不世出，而大臣者每病本务之不知，此予所以每咎征普，以为唐室、我朝之不封建，皆郑公韩王之不知以帝王之道责难其主，而为是寻常苟且之治也。
　　黄氏日抄曰，太祖时，不过用李汉超辈，使自为之守，而边烽之警不接于庙堂。三代以来，待戎翟之得未有如我太祖者也。不使守封疆者久任世袭，而欲身制万里，如在目睫，天下无是理也。
　　藩镇既罢，而州县之任处之又不得其方。真宗咸平三年，濮州盗夜入城，略知州王守信、监军王昭度。于是知黄州王禹偁上言，易曰，王公设险，以守其国。自五季乱离，各据城垒，豆分瓜剖七十余年。太祖太宗削平僭伪，天下一家。当时议者乃令江淮诸郡，毁城隍，收兵甲，撤武备。书生领州，大郡给二十人，小郡十五人，以充常从。号曰长吏，实同旅人。名为郡城，荡若平地。虽则尊京师而抑郡县，为强干弱枝之计，亦匪得其中道也。【杨氏曰】天下本无百年不敝之法，而贵有扶危救敝之人，方正学深虑论略尽之矣。盖太祖削诸侯跋扈之势，太宗杜僭伪觊望之心，不得不尔。其如设法救世，久则弊生。救弊之道在乎从宜，疾若转规，不可胶柱。今江淮诸州大患有三，城池堕圮，一也。兵仗不完，二也。军不服习，三也。望陛下特纡宸断，许江淮诸郡酌民户众寡，城池大小，并置守捉军士，多不过五百人，阅习弓剑，然后渐葺城壁，缮完甲胄，则郡国有御侮之备，长吏免剽掠之虞矣。呜呼！人徒见艺祖罢节度，为宋百年之利，而不知夺州县之兵与财，其害至于数百年而未已也。陆士衡所谓一夫从横，而城池自夷，岂非崇祯末年之事乎！
　　辅郡
　　崇祯二年三月，兵部侍郎申用懋上疏，请以昌平通易霸四州为四辅，宿重兵以卫京师。奉旨嘉纳。下部议覆，事不果行。魏书言，灵太后时，四中郎将兵寡弱，任城王澄奏，宜以东中带荥阳郡、南中带鲁阳郡、西中带恒农郡、北中带河内郡，选二品三品亲贤居之，配以强兵，则深根固本之计也。灵太后将从之，以议者不同而止。及尔朱荣至河阴，遂无一兵拒敌，亦已事之明验矣。
　　金都大梁，贞佑四年，元兵取潼关，次嵩汝间。御史台言，兵逾崤渑，深入重地，近抵西郊。彼知京师屯宿重兵，不复叩城索战，但以游骑遮绝道路，而分兵攻击州县，是亦围京师之渐也。若专以城守为事，中都之危又将见于今日。【原注】元史，太祖八年，分兵三道伐金，河北郡县尽拔，唯中都、通、顺、真定、清、沃、大名、东平、德、邳、海州十一城不下。此臣等所为寒心也。不攻京师，而纵其别攻州县，是犹火在腹心，拨置于手足之上，均一身也。愿陛下察之。契丹【原注】后改为辽。太祖将攻幽州，其后述律氏指帐前树曰，此树无皮，可以生乎？曰，不可。后曰，幽州之有土有民，亦犹是尔。吾以三千骑掠其四野，不过数年，困而归我矣。【原注】赫连勃勃称帝，诸将劝先取关中。勃勃曰，吾大业草创，士众未多，姚兴亦一时之雄，诸将用命关中，末可图也。我今专固一城，彼必并力于我，众非其敌，亡可立待。不如以骁骑风驰，出其不意，救前则击后，救后则击前，使彼疲于奔命，我则游食自若。不及十年，岭北、河东尽为我有。待兴既死，嗣子闇弱，徐取长安，在吾计中矣。古人用兵之智，多有出此。夫逾山绝河，深入二三千里，至于淮岱之间，此不啻幽州之四野，大梁之西郊也。而谋国之臣竟无一策以御其来而击其去，此则郡县之守不足恃，而调援之兵不足用也明矣。诗曰，无俾城坏，无独斯畏。后之为国者盍鉴于斯？
　　边县
　　宋元佑八年，知定州苏轼言，汉晁错与文帝画备边策，不过二事，其一曰徙远方以实广虚，其二曰制边县以备敌国。今河朔西路被边州军，自澶渊讲和以来，百姓自相团结，为弓箭社，不论家业高下，户出一人。又自相推择家资武艺众所服者为社头、社副、录事，谓之头目。带弓而锄，佩剑而樵，出入山坂，饮食长技与北敌同。私立赏罚，严于官府。分番巡逻，铺屋相望。若透漏北贼及本土强盗不获，其当番人皆有重罚。遇有警急，击鼓集众，顷刻可致千人。器甲鞍马，常若寇至。盖亲戚坟墓所在，人自为战，敌甚畏之。先朝名臣帅定州者，如韩琦庞藉，皆加意拊循其人，以为爪牙耳目之用，而籍又增损其约束赏罚。今虽名目具存，责其实用，不逮往日。欲乞朝廷立法，少赐优异，明设赏罚，以示惩劝。奏凡两上，皆不报。此宋时弓箭社之法，虽承平废弛，而靖康之变，河北忠义多出于此。有国家者，能于闲暇之时而为此寓兵于农之计，可不至如崇祯之末，课责有司以修练储备之纷纷矣。【杨氏曰】昌黎客兵土兵之策，可于此得之。【陈鸿博曰】今塞外大宁、开平、兴和、东胜旧地，皆吾牧厂之区，与诸部多犬牙相错。热河八沟营郑家庄，虽分列副都统总管驻防，而由河屯营以西开平旧卫，其街陌遗迹尚存。兴和见有屯田客户，独石口外则有红城、归化城为东胜旧地。彼处率土泉深厚，水草丰美，宜于屯牧。使于开平故地，设屯牧使一人，总领其事，复分设口外四路满汉同知隶之，画疆分驻，联为应援。见今内务府上三旗及会稽司诸衙门闲散之丁，约数万有余。汉军披甲外，闲散者亦有二万余人。此等与其使聚食京师，贫窘无聊，不若徙之塞下，使各食其力。每岁拨发三万人，复募边民愿往者，各给以种粮牲畜，令其分地屯牧。择其中骁捷者教练为兵，耕牧之余，复习骑射击刺之法，名为屯军。使世守其业。五年以后，始差收耕牧之税，即以供给屯军飨劳之需。复以其余力，缮完墙堡，修整戎器，笫使人自为守，经费所出，取之屯牧有余。
　　宦官
　　汉和熹邓后诏中官近臣于东观受读经传，以教授宫人。秦苻坚选奄人及女隶有聪识者，置博士授经。若夫巷伯能诗，列于小雅。史游急就，着在艺文。古固有之，而不限其人也。我太祖深惩前代宦寺之弊，命内官不许识字。永乐以后，此令不行。宣德中，乃有内书堂之设。【原注】实录，宣德元年七月，以刘翀为行在翰林院修撰，专授小内使书。四年十月，命行在礼部尚书兼谨身殿大学士陈山，专授小内使书。实录言山为人寡学急利而昧大体，上薄之。其致仕归，恩礼一无所及。则其授小内使书亦贱者之事也。昔隋蔡允恭为起居舍人，帝遣教官人，允恭耻之，数称疾。宋贾昌朝为侍讲，以编修资善堂书籍为名，而实教授内侍，谏官吴育奏罢之。以宣庙之纳谏求言，而廷臣未有论及此者，驯致秉笔之奄其尊侔于内阁，而大权旁落，不可复收，得非内书堂阶之厉乎？【原注】英庙升遐，典玺局局丞王纶以老事东宫，希图柄用。而翰林侍读学士钱溥以尝奉命教内书馆，纶受学焉。遂内外交错，以谋入阁。已而败露，得罪。纶造溥家，执弟于礼，坐溥上坐，饮至晡而去。周礼，寺人，王之正内五人。内竖，倍寺人之数。当时暬御之臣皆是士人，而妇寺之权衰矣。唐太宗诏内侍省不立三品官，以内侍为之长，阶第四。不任以事，惟门阁守御，廷内扫除，禀食而已。武后时，稍增其人。至中宗，黄衣乃二千员。玄宗时，宫嫔大率至四万，宦官黄衣以上三千员。【原注】玄宗始置内侍省监二员，秩三品，以高力士、袁思艺为之。是知宦官之盛，由于宫嫔之多。而人主欲不近刑人，则当以远色为本。【唐氏曰】凡阉人导君以酒色，导君以荒游，导君以侈御，导君以恶见正人。权臣因之，上隐无不闻，下巧无不达，国之大柄下移矣。明示以便进之门，邪曲进，贤正沮矣。金入则死罪生，求拂则有功死，刑不中、罚不中矣。此七患者其患小。然刚明之君或中其一二，法制无可加，诫训无所益，虽神圣盖亦莫之如何也已矣。儿蓄公卿，天子孤矣。逐屠忠良，朝廷空矣。挟制天子，干戈起矣。是三患者，其患大，必灭宗社而后已。然绝之甚易也，请着为典，曰，凡阉人不授官，不任事，不衣命服。后世人臣有言立阉人之职司及使视戎事者，杀无赦！凡阉人传命于朝，见宰相跪而致言，跪而受言，不得立焉。传命于堂，见九卿立而致言，立而受言，不得坐焉。遇百日官于道，见而下马，过而上马，不得乘焉。抗公卿者斩，抗百官者流！大臣不言者死，小臣不言者黜！
　　王元美笔记曰，高帝时，中人不得预外事，见公侯大臣叩首惟谨。【原注】宋濂大明日历序言，后妃居中，不预一发之政。外戚亦循理畏法，无敢恃宠以病民。寺人之徒，惟给事扫除之役。其家法之严，五也。至永乐初，狗儿诸奄稍稍见马上之绩。后以倦勤朝事，渐寄笔札，久乃称肺腑矣。太监郑和等以奉命，率舟师下海中诸夷，而中人有出使者矣。西北大将多洪武旧人，意不能无疑，思以腹心参之，而中人有镇守者矣。王振时，上春秋少，不日接大臣，而中人有票旨径行者矣。
　　国史所载，永乐五年六月，内使李进往山西采天花，诈传诏旨，擅役军民，此即弄权之渐。仁宗即位，凡差出内臣，限十日内尽撤回京。其见于诏书者，有采宝石、采金珠香货、采铁黎木，而太宗实录多讳之不书。【原注】实录有十九年十一月辛酉遣内官杨宝，二十年十月癸巳遣内官韦乔同御史察勘两京及天下库藏出纳二事。至洪熙元年六月，宣宗即位，而巡按浙江监察御史尹崇高奏，朝廷近差内官内使，市买诸物，每物置局，有拘集之扰，有供应之烦。朝廷所需甚微，民间所费甚大，宜皆取回，惟令有司买纳。诏从之。乃犹有如宣德六年十二月乙末所书，管事袁琦假公务为名，擅差内官内使，陵虐官吏军民，逼取金银等物，以至磔死，而其党十余人皆斩者。呜呼！作法于凉，其敝犹贪。至于万历中年，矿税之使旁午四出，而借口子祖宗之成例，则外廷之臣交章争之，而无可如何矣。是以武王不泄迩。【杨氏曰】有明一代，如王汪刘魏，其害固不容言矣。其余诸帝，自太宗仁宗而外，未有不任奄人者。端皇亲见逆珰之祸，而卒以奄人监军，可叹哉！
　　中官典兵，亦始于永乐。仁宗实录言，甘肃总兵官都督费瓛不能专断军政，悉听中官指使。敕责其低眉俯首，受制于人。宣宗实录言，交址左参政冯贵，善用人。尝得土军五百人，劲勇善战。贵抚育甚厚，每率之讨贼，所向成功。后为中官马骐夺去，贵与贼战不利，遂死之。宣德元年三月己亥，敕责中官山寿曰，叛贼黎利，本一穷蹙小寇，若早用心禽捕，如探雀雏。尔乃妄执己见，再三陈奏，惟事招抚，以致养祸遗患。及方政等进讨，尔拥官军一千余人，坐守乂安，不往来策应，视其败衄。是则交址之失，实本于中官，而仁宣二宗亦但加之谯责而已。王振之专，土木之难，此非其渐乎？
　　交址一事，中官之恶，实录不尽书。景泰四年，吏科给事中卢祥言，臣思永乐年间，克平交址，设置郡县，夷人服从。后因镇守内臣贪虐，致失人心，竟亡其地，天下至今非议不已。即此数言，可以想见。师之上六曰，小人勿用，必乱邦也。岂不信夫！
　　成祖天威远加，无思不服。遏密未几，遂弃交址。齐桓首霸，而寺人貂始漏师于多鱼，春秋已志之矣。故姤之初六一阴始生，而周公戒之。
　　正统九年正月辛未，命成国公朱勇、兴安伯徐亨、都督马亮、陈怀等，统兵出境，剿兀良哈三卫。勇同太监僧保出喜峰口，亨同太监曹吉祥出界岭口，亮同太监刘永诚出刘家口，怀同太监但信出古北口。是时王振擅权，乃有此遣，而后遂以为例。至十四年，阳和口之战，太监郭敬监军，诸将悉为所制，师无纪律，而宋谦、朱冕全军覆没矣。
　　景泰元年闰正月乙卯，工部办事吏徐镇言，刑余之人，不侍君侧。太祖高皇帝惩汉唐之弊，不令预政，不令典兵，但使之守门传命而已。迩者奸监王振，乘机专政，依势作威，王爵天宪悉出其口，生杀予夺任己爱憎。又多引同类如郭敬等，以为心腹，出监边事。皇上临御之初，乞监前失，宦官有参预朝政及监军镇守者，悉令还内，各守本职。如此则宦官无召衅之端，国祚有过暦之兆矣。事寝不行。
　　六月乙酉，陕西兰县举人段坚，论宦寺监军之失。
　　庚子，肃府仪卫司余丁聊让，请禁抑宦寺。
　　三年九月辛卯，南京锦衣卫镇抚司军匠余丁萧敏，陈内官苦害军民十事。
　　天顺八年十一月丙寅，两京六科给事中王徽等言，正统末年，王振专权，使先帝远播，宗社几危。天顺年间，曹吉祥专权，举兵焚关，欲危宗社。今日牛玉专权，谋黜皇后，欺侮陛下。是皆贻笑于四方，取议万世者也。臣请自今以后，一不许内官与国政，二不许外官与内官私相交结，三不许内官弟侄在外管事并置立产业。自古内官贤良者万无一人，无事之时似为谨慎，一闻国政，便作奸欺。如闻陛下将用某人也，必先卖之以为己功。闻陛下将行某事也，必先泄之以张己势。人望日归，威权日重，而内官之祸起矣。此臣等所以劝陛下，不许内臣与闻国政者，此也。内官侍奉陛下，朝夕在侧。文武大臣不知廉耻者，多与之交结。有馈以金宝珠玉，加之婢膝奴颜者，内官便以为贤，朝夕在陛下前称美之。有正大不阿，不行私谒者，内官便以为不贤，朝夕在陛下前非毁之。陛下天纵圣明，固不为惑，日加浸润，未免致疑。称美者骤逾显位，非毁者久屈下僚，怨归朝廷，恩结宦寺，而内官之祸起矣。臣等所以劝陛下，不许外官与内官交结者，此也。内官弟侄人等，授职任事，倚势为非，聚奸养恶，家人百数，赀货万余，田连千顷，马系千匹。内官因有此家产，所以贪婪无厌，奸弊多端。身虽在内，心实在外，内外相通而祸乱所由起矣。此臣等所以劝陛下，不许内官弟侄在外管事并置立家产者，此也。陛下果能鉴彼三人于既往，行此三事于方今，则祸乱自然不作，灾害自然不生。倘或不然，则祸起萧墙，变生肘腋，异日之患有不可言者矣。然臣等今日之所言，乃举朝廷之所讳。臣等虽愚，亦知避祸。但受恩朝廷，无以为报，官居言路，不可苟容。若陛下能行而不疑，即臣等虽死而无悔矣。上责徽等妄言要誉，命吏部俱调州判官。【原注】疏草李钧笔也。
　　中都之变，宦官偾事之前车也。不一年，而监守之遣四出，以外廷无人甚也。平阴之役，夙沙卫殿殖绰曰，子殿国师，齐之辱也。天子以此耻天下之士大夫，而士大夫不以为耻，且群然攻之。廷论虽哗，上心弗信。及暂撤之，而士大夫又果不足用也，于是乎再任宦者，而国事已不可为。昔者唐德宗即位，疏斥宦官，亲任朝士，而张涉以儒学入侍，薛邕以文雅登朝，继以赃败。故宦官武将得以借口曰，南牙文臣赃动至巨万，而谓我曹浊乱天下，岂非欺罔邪？于是上心始疑，不知所倚仗矣。呜呼，吾不知今日之攻宦官者果愈于宦官乎？内廷既不可用，外廷亦遂无人，而国事又将谁属乎？至于昭王叹息，思良将之已亡。武帝咨嗟，虑名臣之欲尽。而燎原靡扑，过涉终亡，可为痛哭者矣。是以人材非一世之所能成，古先王于多难之时而得贤臣之助者，以其养之豫而储之广也。传曰，诒厥孙谋，以燕翼子，子桑有焉。夫有天下而为子孙之虑者，则必在于人才矣。
　　金史完颜讹可传，刘祁曰，金人南渡之后，近侍之权尤重。盖宣宗喜用其人以为耳目，伺察百官，故奉御辈采访民间，号行路御史。或得一二事，即入奏之。上因责台官漏泄，皆抵罪。又方面之柄虽委将帅，又差一奉御在军中，号曰监战。每临机应变，多为所牵制，遇敌辄先奔，故师多丧败。哀宗因之不改，终至亡国。论曰，夫以暬御治军，既掣之肘，又信其谗以杀人，失政刑矣。唐之亡，坐以近侍监军。金蹈其辙，哀哉！【原注】金时近侍非宦竖也，以世胄或吏员为之，见斜卯爱实传。
　　崇祯十四年十二月戊午，上谕礼部并在内各监局等衙门，官常典制，内外攸分，本职之外，岂宜侵越？我太祖高皇帝酌古式今，独严近习之防，敕内官毋预外事。一时朝政清明，法纪整肃，拔本澄源，意甚深远。朕鉴后追前，凛持祖训。自今神宫等监及各司局库等衙门，或典礼缮戎，或鸠工管钥，或司膳服，或办文书，都着勤慎小心，料理本等职业，不许违越祖制，干预在外政事，违者即以乱政参拿处斩。仍详察旧典，开列职掌具奏。礼部右侍郎蒋德璟疏言，周官内职不满百人，纠禁王宫，掌于小宰。古圣垂法，下戒将来，盖其慎也。【原注】天启元年四月，御史张捷疏言，请令中官受考察于礼部，定为五年一举，如京察例。太祖高皇帝实详监于往代，而取衷焉。其设内官也，监司局库各有定员，秩不过四晶，俸不过一石。而且纠劾有令，交通有戒，豫政典兵有禁，谨内外之防，杜假窃之渐。至尚论汉唐已事，而三致意焉。渊哉天训，亘古不易矣！虽二十五年曾遣太监聂庆童往谕陕西河州等卫所番族，令其输马，以茶给之。然往谕属番，于军民无与，且不假事柄，亦暂往即还。终洪武之世，无他特遣。此所以致清明整肃之治，而开万世太平之基也。乃若列圣缵承，宫府之大防无改，而时事偶异，中外之任使间闻。永乐中，始有遣使外国及遣往甘肃巡视者。洪熙中，始有守备南京者。正统中，始有率兵讨贼防边及各省镇守者。景泰初，始有分坐十营，或称监枪者，然仍听尚书于谦等节制。至正德中，边关始置内监，且令提督禁兵内操，分坐勇士四卫军营，益非祖宗之旧矣。他如监工监器，会同审录，苏杭织造，榷税开矿之遣，皆利少害多亦旋设旋止，操纵在握，一时暂托权宜，而事任递迁，易世每多厘正。惟世宗肃皇帝毅然裁革，独断于先，我皇上剪除逆珰，媲美于后。总之禀成于高皇帝训谕，内臣毋豫政事，外臣毋行交结二语，足括千古治乱之源矣。臣等伏读宝训，深溯诒谋，不使有功，自无窃柄之患，尝令畏法，实杜乱政之阶。故委腹心则威福移，寄耳目则罗织启。遵典章则职守自恪，严内外则侵越不生。此实鉴古酌今，可以无敝，而神孙圣祖于焉一揆者也。谨遵圣谕，备察旧章，将各监局职掌着为令甲，可考见者，胪列上呈，恭候圣明裁夺。得旨申饬。
　　奄人之有祠堂，自英宗之赐王振始也。至魏忠贤则生而赐祠，且遍于天下矣。故圣人戒乎作俑。
　　禁白宫
　　实录，成化元年七月丁巳，直隶魏县民李堂等十一名，自宫以求进，命执送锦衣卫狱罪之，发南海子种菜。祖宗以来，凡阉割火者，必俘获之奴，或罪极当死者。出其死而生之，盖重绝人之世，不忍以无罪之民受古肉刑也。景泰以来，乃有自宫以求进者，朝廷虽暂罪之，而终收以为用。故近畿之民畏避徭役，希觊富贵者，彷效成风，往往自戕其身及其子孙，日赴礼部投进。自是以后，日积月累，千百成群，其为国之蠹害甚矣。【原注】史臣刘吉等之辞。【唐氏曰】不重奄人，则无自宫以幸进者。此除恶务本之道也。至奄人祸烈，而后禁之，则无及矣。
　　余冬序录曰，永乐二十二年，令凡自宫者以不孝论，军犯罪及本管头目总小旗，民犯罪及有司里老。【原注】实录，永乐十九年七月丁卯，严自宫之禁，犯者皆发充军。成化九年，令私自净身者，本身处死，家发边远充军。正统十二年，天顺二年，成化九年，节经申明。弘治五年，自净身者本身并下手人俱处死，全家充军，两邻及歇家不举、有司里老容隐者，一体治罪。其禁止乎末残者，法甚严也。永乐二十三年，【原注】仁宗即位。兴州左屯卫军徐翼，有子自宫，入为内竖。翼奏乞除军籍，上曰，为父当教子，为子当养亲。尔有子不能教，自残其体，背亲恩，绝人道，败坏风化，皆原于尔，尚敢希除军籍邪？出其子使代军役。宣德二年，令自净身人军民，各还元伍籍，不许投入王府及官势家藏隐，躲避差役。若犯，本身及匿藏家处死，该管总小旗里老邻佑一体治罪。正统元年闰六月，时军民多自宫希进，间有以赦而获免罪者。刑部请依旧制，不论赦前赦后，俱论以不孝重罪，从之。成化十一年二月，顺天府永清县民徐义白宫其幼子以求进，诏发充广西南丹卫军，妻及幼子皆随往。十五年，净身人，令巡城御史、锦衣卫督逐回籍。弘治元年，令锦衣卫拘送顺天府，递发元管官司点闸知在，不许容纵。十三年，令先年净身人曾经发遣，不候收取，私自来京，图谋进用者，问发边远充军。其戒约于已残者，法亦非不至也。而貂珰满朝，金玉塞涂，至今日而益盛，然则法果行乎？
　　宋仁宗未有继嗣，太常博士吴及上言，古之明王，重绝人之世。今宦官之家，竞求他子，剿绝人理，以希爵命。童幼何罪？陷于刀锯，有因而夭死者。夫有疾而夭，治世所矜，况无疾乎？有罪而宫，前王不忍，况无罪乎？臣闻汉永平之际，中常侍四员，小黄门十人尔。唐太宗定制无得逾百员。今以祖宗时较之，当日宦官几何人？今几何人？臣愚以为胎卵刳伤，凤凰不至。继嗣末育，殆由于此。伏愿浚发德音，详为条禁，权罢宦官进献。有擅宫童幼，置以重法。若然，则天心必应，继嗣必广。召福祥安宗庙之策，无先此者。帝异其言，权罢内臣进养子。
　　卷十
　　治地
  </div>
  <div class="pagination">
   <a href="日知录集释_page11.html">
    上一页
   </a>
   <span>
    ...
   </span>
   <a href="日知录集释_page7.html">
    7
   </a>
   <a href="日知录集释_page8.html">
    8
   </a>
   <a href="日知录集释_page9.html">
    9
   </a>
   <a href="日知录集释_page10.html">
    10
   </a>
   <a href="日知录集释_page11.html">
    11
   </a>
   <span class="current-page">
    12
   </span>
   <a href="日知录集释_page13.html">
    13
   </a>
   <a href="日知录集释_page14.html">
    14
   </a>
   <a href="日知录集释_page15.html">
    15
   </a>
   <a href="日知录集释_page16.html">
    16
   </a>
   <a href="日知录集释_page17.html">
    17
   </a>
   <span>
    ...
   </span>
   <a href="日知录集释_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
