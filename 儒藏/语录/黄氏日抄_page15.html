<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 15 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 15 页/共 162 页</h1>
    <div class="content">　　三年春王正月溺防齐师伐卫
　　溺鲁公子卫侯朔在齐会齐伐卫谋纳朔也朔不正之种得罪于王岂宜纳之谷梁曰恶其防仇雠伐同姓
　　夏四月葬宋庄公
　　五月乃葬子捷继立而葬之也
　　五月葬桓王
　　左氏曰缓也盖七年矣周之事势可想
　　秋纪季以酅入于齐【酅户圭反】
　　季纪侯弟也酅纪邑也自齐迁其三邑纪已不可为国纪侯将去其国先使弟季以酅入齐为附庸以存宗祀知必不得免择祸而取其轻宁身无国无宁前人无祀也春秋盖悲其意而书之
　　冬公次于滑
　　公将救纪而郑辞难故次于滑而止滑郑地公谷作郎
　　四年春王二月夫人姜氏享齐侯于祝丘
　　杜氏曰享食也两君相见之礼非夫人所用或曰享必于庙此亦爲之名耳岷隐曰甚矣文姜之恶也始焉孙于齐犹有所愧中焉会齐侯已无所惧今焉享齐侯于祝丘其无忌惮也甚矣祝丘鲁地
　　三月纪伯姬卒
　　泰山孙氏曰纪伯姬隐二年纪裂繻所逆内女也书其卒为纪侯大去其国而齐侯葬纪伯姬起
　　夏齐侯陈侯郑伯遇于垂纪侯大去其国
　　岷隐曰齐欲灭纪几二十年至是与陈侯郑伯遇于垂意将以入纪也纪侯度不能自全故一旦大去其国大去者弃其国之所有尽室而逃焉按左氏谓纪侯不能下齐分国与季使入齐而后大去其国故先儒多谓存祀故不书灭公羊乃谓此爲齐能复九世之雠昔哀公烹乎周纪侯谮之也然谮非手刃之也何名雠况九世乎齐侯未尝有是心春秋未尝有是言凡言春秋复九世之雠者误也传有之敌惠敌怨不在后嗣齐襄公杀鲁桓公桓襄死而庄公与齐桓盟春秋已不非之易世故也况九世而言语无迹不可名雠者乎误汉武之虚耗天下者此语也
　　六月乙丑齐侯葬纪伯姬
　　陆氏微防曰齐人并人之国而礼葬其妻是豺狼之行而为妇人之仁也
　　秋七月冬公及齐人狩于禚【诸若反】
　　王氏曰始与雠接也禚公谷并作郜
　　五年春王正月夏夫人姜氏如齐师
　　岷隐曰齐侯岀师在外姜氏往会之故书曰如齐师妇人在兵间施面目于三军中岂容以人道责哉木讷曰前日会于禚享于祝丘犹曰托会享之礼也今三军之众而掩然无忸怩之心无耻极矣
　　秋郳犂来来朝
　　郳微国或曰附庸犂来其名书朝能以朝礼见也其后卒能从齐桓尊周室王命爲小邾子郳公羊作倪犂公谷皆作黎
　　冬公会齐人宋人陈人蔡人伐卫
　　伐卫所立之黔牟以纳惠公朔也天子恶朔不使朔后卫明年春王人子突救卫则诸侯之纳逆矣
　　六年春王正月王人子突救卫夏六月卫侯朔入于卫秋公至自伐卫
　　安定曰诸侯伐卫以纳朔天子不克救朔卒为诸侯所纳天子威命尽矣先师谓犹愈乎不救书王人子突之救以王法尚行于此也势既已去乌能必胜哉正月公羊作三月
　　螟
　　书灾
　　冬齐人来归卫俘
　　齐人主兵伐卫故分俘获于诸侯俘三传皆作寳诸儒多从之胡氏援俘厥寳玉爲説合以经文爲正然皆不过以俘获爲赂也
　　七年春夫人姜氏会齐侯于防
　　左氏曰齐志也盖齐入鲁之地齐襄之恶尤甚矣
　　夏四月辛夘夜恒星不见夜中星陨如雨
　　恒星常见之星恒星不见左氏谓夜明也星陨如雨奔流如雨之多也岷隐曰天者积气所爲日月星辰丽焉故常与是气流转于其间今星陨之多如雨则气之消散可知春秋书此比他异尤重夜谷梁作昔陨公羊作霣
　　秋大水无麦苗
　　岷隐曰大水者隂气盛也木讷曰无麦苖説者以麦苗爲二物麦且未刈安得复有苗愚谓木讷以麦苗为一物是也谓麦且未刈则非也若春秋之秋果为今之五六月则麦已熟于四月其刈之乆矣固不应与稻禾之苗同时为二物然五六月之间苗方向茂又岂可谓麦且未刈安得复有苗耶愚按经文本明白天时无可改之理周虽建子无改夏爲秋之事春秋之所谓秋即今日之秋麦种于秋始种为苗秋有大水故无麦苗耳苗凡植物始生曰苗药亦曰药苖麦苗即麦之苗也
　　冬夫人姜氏会齐侯于谷
　　岷隐曰春会于防犹鲁地也冬会于谷则齐地也一岁再会稔恶已极无知之祸行且及矣
　　八年春王正月师次于郎以俟陈人蔡人甲午治兵夏师及齐师围郕郕降于齐师秋师还
　　吕氏曰师次于郎以俟陈人蔡人陈人蔡人卒不至故甲午复治兵至夏而后师及齐师围郕也木讷曰鲁之与郕未尝有一日之憾庄公无故岀师而次于郎此何名哉故陈蔡有所不从故郕虽不支寜降于齐而不降于鲁夫郕介齐鲁之间鲁疑与齐伐郕郕将服齐而不服我故先逺求陈蔡及二国不至不得已而求齐齐至则郕固非我有矣岷隐曰两国之师围郕郕降齐而不降鲁鲁人之愧不亦甚乎齐师方鋭鲁师已老迁延日乆不还何待崔氏曰厯三时而师还春秋所以始终其事而见其恶传谓师还而君子善之者误矣治公羊作祠郕作成
　　冬十有一月癸未齐无知弑其君诸儿
　　无知者僖公母弟年之子有宠于僖公礼秩如适襄公绌之连称管至父戍葵丘请代弗许遂因之作乱
　　九年春齐人杀无知
　　初无知虐雍廪至是遂杀无知书齐人者先儒谓讨贼之辞夫人而得讨也
　　公及齐大夫盟于蔇【其器反】
　　谋纳公子纠也蔇公谷皆作暨
　　夏公伐齐纳子纠齐小白入于齐
　　鲁方纳子纠小白自莒已先入
　　秋七月丁酉葬齐襄公
　　九月方葬齐乱故也
　　八月庚申及齐师战于干时我师败绩【干音干】
　　干时齐地小白已入公不知退以自取败公羊反谓伐齐爲复雠木讷曰爲齐主昏矣从齐伐卫矣受齐送俘矣及齐围郕矣岂今一旦背好而复雠且庄公所纳者正雠之子而名复雠可乎愚意惜不能以此师复雠而以纳纠尔吕氏曰书我师败绩则凡例谓内不书败者谬矣
　　九月齐人取子纠杀之
　　岷隐曰言鲁人拱手就命齐人取之犹一夫耳木讷谓纵之可也杀之已甚威公但欲絶乱原而不顾
　　冬浚洙
　　洙鲁城北水浚之深备齐
　　十年春王正月公败齐师于长勺【上酌反】
　　説者谓报干时之役也然长勺鲁地也齐兵先渉吾地鲁潜知逆而败之耳据传皆曹刿之爲然惜其不用于齐襄之世以复父之雠也
　　二月公侵宋
　　长勺之胜盖亦偶然庄公遂因之侵宋
　　三月宋人迁宿
　　宿微国木讷曰宿宋之附庸介于鲁宋鲁侵宋宋疑宿之微爲鲁所逼遂迁其国使内近于宋
　　夏六月齐师宋师次于郎公败宋师于乗丘【乗绳证反】鲁方败齐侵宋故齐宋次师于鲁之郎次者齐方谋伯念不得鲁无以合诸侯故宿师于郎将以绌鲁尔鲁用公子偃之谋乗宋师不整先败之齐师乃还
　　秋九月荆败蔡师于莘以蔡侯献舞归
　　荆楚也吞噬中国始此于传则息嬀过蔡蔡侯曰吾姨也止而见之不宾息怒请于楚而伐之舞谷梁作武
　　冬十月齐师灭谭谭子奔莒
　　桓公之出也过谭谭不礼归也诸侯皆贺谭又不至故首伐之然伐其失事大之礼可也灭之何耶岷隐曰齐威反国以无礼灭谭晋文反国以无礼侵曹伐卫伯者用心类如此况望其以公灭私乎
　　十有一年春王正月夏五月戊寅公败宋师于鄑鄑鲁地也宋报乗丘之役来侵鲁乗其未阵再败之
　　秋宋大水
　　杜曰公使吊之故书鲁虽再败宋而犹不幸其灾也
　　冬王姬归于齐
　　归齐桓公也书我主之也二王姬皆庄王女其一既归齐襄其一又归齐桓姊妹爲妇姑非顺也
　　十有二年春王三月纪叔姫归于酅【音擕】
　　纪侯既大去其国而纪季先以酅入齐宗庙在酅故叔姬归奉其祀岷隐曰纪侯去其国至今七八年叔姬之随其去与其所寓皆不可知惟书其归又书其卒又书其葬勤勤若有哀于叔姬者君子是以知叔姬之贤也
　　夏四月秋八月甲午宋万弑其君捷及其大夫仇牧万者南宫长万多力之士也乗丘之败尝获于鲁闵公不复敬之及是与闵公搏遂弑之仇牧闻而往万又批杀之左氏讥仇牧不知警公羊贤其不畏强御谷梁嘉其卫君诸家或以书宋万爲国氏或以书及爲壮其节又或以爲累议论纷纷愚谓圣人不过书其实何有义例若书万而不书宋则爲何国之事既弑其君又杀其大夫不书及则将何以爲文弑逆如此尚待义例而后见其罪也哉捷公羊作接
　　冬十月宋万岀奔陈
　　安定曰八月弑君十月岀奔臣子不讨贼可知按传桓公立请万于陈醢之
　　十有三年春齐侯宋人陈人蔡人邾人会于北杏【户孟反】北杏之会齐威图霸之始也左氏以爲平宋乱或者因之以起事欤衣裳之会十有一北杏实爲之首故书爵列于诸侯之上自周东迁诸侯纷纷若鬭兽今而后知尊周室以信义相维矣孔子曰九合诸侯一匡天下民到于今受其赐朱文公曰楚在春秋非威公遏之周室必爲其所并
　　夏六月齐人灭遂
　　北杏之会遂人不至齐遂灭而戍之盖借以恐动诸侯然灭之何甚也此其所以爲霸欤
　　秋七月冬公会齐侯盟于柯
　　安定曰公不及北杏之会齐既灭遂公惧其见讨故爲此盟岷隐曰齐威图霸其先结宋其次结鲁宋鲁从而小国皆从之矣故爲此盟説者或以爲讥鲁忘父之雠再通于齐武夷胡氏辨之曰敌惠敌怨不在后嗣今易世矣威公始合诸侯安中国攘夷狄尊天子若修怨怒邻而危其宗社可谓孝乎故柯之盟公与齐侯皆书爵以爲释憾而平可也公羊载曹子于盟齐爲归汶阳之田谓齐威信于诸侯自柯之盟始木讷赵氏辨之曰经不书归田况汶阳之田至鞍之战而后能取此无足据者盖苏氏亦尝谓此春秋之后好事者之説也然公伐齐纳公子纠正齐威所雠鲁又败齐于长勺郎之次齐又不得志而还齐宜怨鲁者今释前憾而爲是盟宜诸侯之心服谓齐威信于诸侯自柯之盟始其説是也其事非也
　　十有四年春齐人陈人曹人伐宋夏单伯会伐宋左氏曰宋背北杏之盟也齐请师于周故单伯会之取成于宋而还木讷曰宋背北杏之盟齐若释而不伐宋则诸侯携矣岷隐曰会以结之伐以威之而后宋之从齐益固挟天子以令诸侯则威公之本谋也单伯周大夫或曰鲁大夫未知孰是然左氏见国史若鲁大夫也恐不应春伐宋而夏方会伐胡氏曰称人者将卑师少也齐自管仲得政灭谭之后二十年间未尝遣大夫爲主将亦未尝动大众岀侵伐盖以节制用兵而赋于民薄矣故能南摧强楚西抑秦晋莫能与之争也或以爲贬齐称人误矣
　　秋七月荆入蔡
　　左氏载蔡尝请楚灭息楚子以息嬀归生堵敖及成王而犹未言楚故伐蔡以悦之泰山孙氏曰荆入蔡齐威犹未能救中国也木讷曰先治内而后治外霸之序也齐威图霸三年得鲁而失宋诸侯盖未协也而荆又入蔡齐威盖患之而未有以制也其后凡十二年诸侯协从中国无衅而后伐之亦足见楚之强不可俄而服之而齐威之持重有谋不爲不审之计以败中国也或者于此责威公不能服楚盖书生之论非烛理者也
　　冬单伯会齐侯宋公卫侯郑伯于鄄【音绢】
　　左氏曰盖卫朔自违王命入国不通诸侯者九年郑突自遇垂以来不通诸侯者十一年今亦不敢不至矣宋服故也
　　十有五年春齐侯宋公陈侯卫侯郑伯会于鄄【音绢】左氏曰齐始霸也木讷曰未也逾年再会于鄄惧诸侯之离也霸当在十六年幽之盟尔
　　夏夫人姜氏如齐
　　石氏曰襄公既死又如齐失礼甚矣许氏曰礼防一弛复起越竟之恣而遂成如莒之奸张氏曰文姜播恶于齐襄之时齐威图霸絶之义也以欲求鲁定霸而不之拒
　　秋宋人齐人邾人伐郳郑人侵宋
　　郳宋之附庸而叛宋故齐爲宋伐郳宋主兵故序宋在齐上郑以宋旧怨间之故反侵宋是背齐盟也故明年宋齐卫伐郑郑突处栎者二十年一旦得郑遽兴修怨之师犹未知世有伯主也郳公羊作儿
　　冬十月
　　书以备四时
　　十有六年春王正月夏宋人齐人卫人伐郑
　　郑尝侵宋故齐率诸侯爲宋伐之而宋主兵许氏曰中国诸侯宋爲大既爲之服郳又爲之报郑宋自是与齐爲一宋亲而中国诸侯定矣
　　秋荆伐郑
　　郑伯突自栎入而缓告于楚楚故伐之木讷曰楚将凭陵中国蔡郑当其冲首罹其害自郑从幽之盟楚不敢窥郑者十有余年齐桓霸之力也
</div>
    <div class="pagination">
<a href="黄氏日抄_page14.html">上一页</a><span>...</span><a href="黄氏日抄_page10.html">10</a><a href="黄氏日抄_page11.html">11</a><a href="黄氏日抄_page12.html">12</a><a href="黄氏日抄_page13.html">13</a><a href="黄氏日抄_page14.html">14</a><span class="current-page">15</span><a href="黄氏日抄_page16.html">16</a><a href="黄氏日抄_page17.html">17</a><a href="黄氏日抄_page18.html">18</a><a href="黄氏日抄_page19.html">19</a><a href="黄氏日抄_page20.html">20</a><span>...</span><a href="黄氏日抄_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
