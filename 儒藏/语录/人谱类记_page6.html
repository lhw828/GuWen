<!DOCTYPE html>
<html>
<head>
    <meta charset="UTF-8">
    <title>人谱类记 - 第 6 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>人谱类记 - 第 6 页/共 8 页</h1>
    <div class="content">　　赵逢龙官侍讲致仕丞相叶梦鼎出其门尝谓师宅卑陋欲市其邻拓之赵曰邻里相安一旦惊扰非吾愿也卒不从【以上记警第宅豪奢】
　　赵简子乗敝车瘦马衣羊羖裘其宰进谏曰车新则安马肥则往来疾狐白之裘温且轻简子曰吾非不知也吾闻之君子服善则益恭细人服善则益倨我以自备恐有细人之心也
　　韩康隠霸陵山中桓帝备元纁安车聘之使者奉诏造康康不得已乃乗柴车先使者发至亭亭长以韩征君当过方发人修道桥及见康柴车幅衣以为田叟也使夺其牛康即释驾与之有顷使者至始知与牛翁乃征君也使者欲奏杀亭长康曰此自老子与之亭长何罪终释之
　　司马温公为西京留台毎出前驱不过三节后官宫祠乗马不张盖持扇蔽日伊川先生谓曰公出无从骑市人不识有未便者公曰某惟求人不识耳
　　魏文靖公以尚书致仕归晨夕田间布衣芒履首竹笠以课佣作与野老杂处会天大旱省城三司祷雨雩于坛墠公渡江从之雩乗竹兜行于道中会三司前驱且至避入委巷犹谓其弗恭也掖而出之三司见之惶恐谢罪行礼既毕仓皇访公已渡江归矣
　　海忠介公极言敢谏廷杖几死穆庙登极擢巡抚江南戎衣练兵不用八舁四掖且时乗马寻常牍牒草纸可书不计边幅民寃赴愬沿途可鸣不立崖岸其始莅任也冠服不备躬诣肆中市买人无识者【以上记警盛饰舆马】
　　文中子之服俭以洁无长物马绮罗锦绣不入于室曰君子非黄白不御妇人则有青碧
　　卢懐慎掌选时奉身之物止一布囊常有疾宋璟卢从愿候之见敝箦单藉门不施箔风雨北来举箦自障而已
　　江湛为吏部尚书时身无兼衣值内召适澣衣遂称疾及澣就然后入朝
　　张文节公为相自奉如河阳掌书记时所亲或规之曰公受俸不少而自奉若此虽自信清约外人颇有公孙布被之讥公宜少从众公叹曰吾今日之俸虽举家锦衣玉食何患不能顾人之常情由俭入奢易由奢入俭难吾今日之俸岂能常有身岂能常存一旦异于今日家人习奢已久不能顿俭必至失所岂若吾居位去位身存身亡如一日乎【公名知白】
　　刘丞相挚家法俭素闺门雍睦凡冠巾衣服制度自先世以来常守一法不随时増损故承平时其子弟杂处士大夫间望而知为刘氏
　　郑子臧出奔宋好聚鹬冠郑伯闻而恶之使盗杀之君子曰服之不衷身之灾也诗云彼其之子不称其服子臧之服不称也夫
　　司马温公仿古制一深衣谓邵康节曰先生亦服此乎以上记警衣服奢侈曰某为今人但服今人之服居恒乌冠缁褐见卿相不易
　　王心斋初见阳明先生服古冠服手执木简坐定问何冠曰有虞氏冠问何服曰老莱子服曰学老莱子乎曰然曰将止学其服抑学其上堂诈跌掩面啼哭也心斋色动其后在京师以冠服异制人情惊骇遂招非诋同门欧阳徳诸人力促之归【以上记警衣冠异制】
　　吕与叔在扶沟虽六月酷暑必正襟危坐伊川闻之叹曰与叔可谓敦笃矣
　　张忠定公生平未尝不衣冠而食尝暑月与壻王巩同饭命巩褫带公衫帽自如巩亦不敢袒公曰吾自布衣诸生遭遇至此一饭皆君赐也享君之赐敢不敬乎子自食某之食虽袒衣无害也【恐巩对长者食亦当如此】
　　吕泾野先生夙夜居一矮屋危坐诵读虽炎暑不废衣冠【以上记警暑月袒裼】
　　管寜自辽东归渡海遇暴风舟将覆寜自检其过曰吾尝一日科头三晨晏起以为终身憾事
　　王平子胡母彦国诸人皆以任放为达或有裸体者乐广曰名教中自有乐地何必乃尔【以上记警科跣】
　　栁仲郢家世贵显而家法甚清素凡遇歳俭则诸子皆蔬食曰昔吾先君为丹州刺史以学业未成不听食肉吾不敢忘也又曰先君尝言髙侍郎兄弟三人俱列清要非速客不二羮胾夕食龁卜瓠而已皆保重名世禄不絶
　　范文正公为诸生时贫甚尝读书僧舎每日不再举火画粥断虀以供朝夕宴如也
　　王文正公平生未尝见其怒饮食有不洁者但不食而已家人欲试其量以尘埃投羮中公惟啖饭问何以不食羮曰偶不喜肉一日又墨其饭公视之不食曰偶不喜饭可具粥子弟有诉于公者曰食肉为庖人所私可治之公曰汝辈料食肉几何曰一斤今只得半耳公曰此后人料一斤半可也其不发人过类如此
　　范忠宣公平生自奉粗粝无重食不择滋味每退食自公易衣短褐率以为常子弟有请教者公曰惟俭可以助亷惟恕可以成徳
　　苏子瞻曰吾借王参军地种菜不及半亩而吾与子过终年饱菜夜半撷而煮之味含土膏气饱霜露虽粱肉不能及也人生须底物而乃更贪耶因作诗云秋来霜露满东园芦菔生儿芥有孙我与何曾同一饱不知何苦食鸡豚遂题其庐曰安蔬
　　汪信民尝言人常咬得菜根则百事可做胡康侯闻之击节叹赏
　　胡寿安在官未尝肉食其子自徽来省居一月烹二鸡公怒曰饮食之人则人贱之矣吾居位二十余年尝以奢侈为戒犹恐不能令终尔好大嚼如此不为吾累乎【以上记警饮食丰盛】
　　司马温公在洛下与诸故老时游集相约酒行果实食品皆不得过五谓之真率会尝自言曰先公为羣牧判官客至未尝不置酒或三行或五行不过七行酒沽于市果止梨栗枣柿肴止于脯醢菜羮器用甆漆当时士大夫皆然人不相非也会数而礼勤物薄而情厚近日士大夫家酒非内法果非逺方珍异食非多品器皿非满案不敢会宾友常数日营聚然后敢发书茍或不然人争非之以为鄙吝故不随俗奢靡者鲜矣嗟乎风俗颓敝如是居位者虽不能禁忍助之乎
　　苏子瞻居黄州时与邻里往还子瞻既絶俸而往还者亦多贫困仿温公真率会而复杀为三自言有三养一曰安分以养福二曰寛胃以养气三曰省费以养财
　　章枫山先生曰待客之礼当存古意今人多以酒肉相尚非也闻薛文清公在家宾客往来只一鸡一黍酒三行就食饭而罢又魏文靖公在家宾客相望必留饭食止一肉一菜年虽髙必就舟次回拜之公府有所相遗必有报礼不虚受人惠此二公者可以为法
　　董损斋成进士后以奉差过华容造谒刘忠宣公留之饮饭麦糈馔惟糟虾一碟无他具董因感省终身持雅操云【以上记警宴会侈靡】
　　陶士行在武昌与佐吏饮酒常有限或劝少进侃凄然曰昔少年多酒失慈亲见约故不敢过耳
　　范文正公每饮酒后问夫人曰比来饮酒时何如对曰全无失礼更觉加谨公自恨谓加谨处乃是为酒所动遂絶饮
　　蔡齐喜酒通判济州时日饮醇酎往往至醉时太夫人年髙颇忧之贾存道为诗示公曰圣君恩重龙头选慈母年髙鹤发垂君宠母恩俱未报酒如成病悔何追公矍然起谢之自是非亲客不对酒终身未尝至醉
　　王肃家诫曰凡为主人饮客使有酒色而已无使至醉若为人所强必退席长跪称父兄诫以辞之敬仲辞君而况于人乎
　　四戒以酒为第一凡一切淫乱之原多起于酒故可饮而不可耽世人嗜酒无厌以旷荡为达识以衔杯为髙致遂至形骸颠倒礼法废乱骂坐卧街凌亲犯上久且丧心堕志失其常性能使士败名官落职农荒畴商贾丧资甚则损肺腐肠患生不测又甚则败国亡家遗恨千古岂不痛哉范鲁公戒子诗云戒尔勿嗜酒狂药非佳味能移谨厚性化作凶顽类曹月川诗云养性勿贪昏性水成家宜戒破家汤陈成卿卫生集云醉者善念悉去恶念炽发醒时所必不敢为醉则悉为之醒时所必不敢言醉则恣言之故饮而能节者谓之太和汤谓之忘情友饮而不能节者谓之柔魔谓之甘毒又曰酒淫薪也恣酒不恣淫鲜矣夫内火方炽淫欲怒发犹且难防矧纵酒以益火乎醉饱行房五脏反复得病不小尤宜痛惩更有因醉斗狠而受辱丧命者悔之何及纵使极有酒徳醉则髙卧于前所论诸过一毫不犯然而酒乃难得之物饮之过多殊非积福之道且饮兴方浓则虽宜为之事亦置不为宜见之人亦辞不见坐失事机获罪亲友往往而然且夫筵席之上笑语諠哗时光不觉其长而司中馈值奔走者客筵未散势不得食夏昼冬宵枵腹守候常苦其久而且夜深人倦门戸启闭不时或致火烛疎虞或致穿窬偷盗种种未便虽有酒徳亦所难免正不得自恃醉之不碍而必欲尽兴至醉也又曰世间最可笑事莫如于酒筵争胜负处世每事宜退让况偶尔欢叙行令较拳不过片时意兴胜不足荣负不足辱输非有失赢非有得彼昏不知必胜乃已以至不醉不休何愚之甚又有自夸量大以莫已及为豪举不知生人道徳文章科第功名种种多不及人处而偏以量大为夸不亦谬乎更有一种人以酒政严明为得意不思酒以合欢宜随其量何苦强令多饮以至伤生语云苛政猛于虎吾谓酒政之苛犹是也座间若遇此辈宜急引避之勿逢其噬【以上记警嗜酒】
　　吕正献公教原明公事事循蹈规矩自幼不得入茶坊酒肆市井闾巷之语郑卫之音未尝一经于耳不正之书非礼之色未尝一接于目
　　晏元献公居馆职时士大夫各为燕集市楼酒肆皆供张为游玩之地公独家居与兄弟讲习一日选东宫官忽自中批特除晏殊执政莫知所因他日上谓侍臣曰近闻馆阁臣僚无不逰嬉宴赏惟殊杜门与兄弟读书如此谨厚正可为东宫官【以上记警市饮】
　　富郑公自汝州得请归洛筑第天津桥与邵尧夫隠居相迩曰自此可时相招矣尧夫曰公相招未必来不召或自至
　　李见居与包孝肃同读书一僧舎毎出入必经由一富人门二公未尝往见之一日富人候其过门邀之坐二公托以他事不入他日复招饮李欲往包公正色与语曰彼富人也吾辈异日或守乡郡今妄与之交不为他日累乎竟不往后十年二公果相继典乡郡盖二公为布衣时所志已有如此【以上记警轻赴人席】
　　卫人钓于河得鳏其大盈车曰吾下一鲂之饵鳏过而不视益以豚之半则吞矣子思曰噫鳏贪以饵死士贪以禄死
　　张咏寝室中无侍婢服玩之物閴如也李畋尝侍坐庑下因谓公寝禅室不如公哂曰吾不为轻肥故至此吾往年及第后以诗寄髙士傅霖云前来失脚下渔矶苦恋熈朝未得归寄与巢由莫相笑此心不是爱轻肥岂今日之言也
　　吕汲公以百缣遗伊川先生伊川辞之时族兄子在旁谓伊川曰勿为己甚姑受之伊川曰公之所以遗頥者以頥贫也公为宰相能进天下之贤随材而任之则天下受其赐也何独頥贫也天下贫者亦众矣公帛固多恐公不能周也
　　钱鹤滩请告门生有守维扬者遣使迎公越期不赴后始一至诸大贾争先迎谒公曰病夫来看广陵涛差有起色并一问琼花消息耳无心跨鹤也遂濳归太守追之不得
　　海忠介公瑞为南总宪风猷肃然一日因送表向三山门内一孝亷家借坐孝亷家屋宅壮丽惮公清严闻其来尽撤厅事所陈什物索敝椅数张待之人谓有杨绾令人减驺撤乐之风初来莅任止携二竹具舟泊上河人犹不知偶病延医入视室中所御衾帱皆白布萧然不啻如寒士焉【以上记警贪得】
　　曾子衣敝裘以耕于野鲁君使人往致邑焉曰请以此修衣曾子不受使者曰不求自献奚为不受曾子曰参闻受人者畏人予人者骄人纵子不我骄我能勿畏乎锺离意为尚书太守张恢坐赃籍没诏以赐羣臣意得珠玑不拜赐帝问故对曰孔子忍渴于盗泉曾参避车于胜母恶其名也此秽物臣不敢拜帝叹曰清哉尚书之言也
　　伊川先生与韩持国善往造焉久留颍川韩早晚伴食礼貌加敬一日韩谓其子彬叔曰先生逺来无以为意我尝有金楪重三十两似可为先生寿未敢遽言之使汝侍食从容道我意彬叔如所戒启之先生曰頥与乃翁道义交故不逺而来奚以此为诘朝辞归持国曰吾不敢言正为此耳再三谢过而别
　　张横浦初年贫寒衣食不备有送袭衣者却不受曰士处贫苦正是做工夫时节若不痛自砥砺则贪心生亷耻丧矣工夫何在
　　王端毅公恕守扬时有徳公者馈千金为寿公虽谢却之然亦未能忘情终夜不寐每念一动即大呼曰王某汝何得起此念如是者数四比明此念遂息
　　叶宗行令钱塘按察使周新风采端严尤重之尝候宗行出潜至其署视室中无长物惟笠泽银鱼干一裹新叹息携少许而去明日召之食曰此君家物也饮之至醉出三品仪仗导之归宗行辞不许曰此位可至奚辞焉时呼钱塘一叶清【以上记警滥受】
　　袁氏世范曰人处穷约动辄称假虽米盐酰醢计钱不多然朝夕频频令人烦厌如假借衣冠器用既已污损又因以质钱者有之借之者歴歴在心而借者行行自若且语人曰我未尝有所假贷于彼此又无耻之甚者也
　　颜氏家训曰借人典籍皆须爱护凡有损壊皆为补治亦士大夫百行之一也
　　胡文定公家至贫然贫之一字于亲故间非惟口不道手亦不书尝戒子弟曰对人言贫其意何为汝曹志之
　　袁安遇大雪深丈余扃戸不出洛阳令按行谓安已死令人除雪入戸视之见安僵卧在床问何以不出安曰大雪人皆卧不宜干人【以上记警轻假】
　　孙薪擢元佑中第选教授不赴质性清介与黄葆为太学旧游后黄以御史出守处州薪不肯诣郡谒黄约以劝农日会于洞溪至期薪以扁舟来会时有胥吏欲贿黄将因薪纳之先俾家僮导意薪曰谨勿语使吾闻是入耳赃
　　朱子尝谓学者曰熹在闲逺岂能为人宛转求试若能如此则亲戚如黄直卿当先为图得之矣熹平生为学只学得固穷守道一事朋友所以逺来相问亦主此意今若曲徇朋友之意相为经营则是师生之意去仁义懐利以相接矣岂相寻学问之本意耶
　　严宗为上髙簿受代漕使以试官缺留宗校文寓萧寺有富家子因寺僧致恳中式许以五十万钱宗笑曰请其人面议之翌早来谒叱之曰三歳大比公卿由此而出汝辈不潜心力学乃欲以贿进乎其人惭退宗即日辞漕使行
　　董公朴家居适楚试差公门生也先时封所拟经题寄公公发而火之不以示子子后一科中式
　　陈良谟游学广徳本庠张掌教谓公曰归安武大尹今秋必入帘吾引尔往拜其门场中必当留意公唯而出私念穷通有命进不以正识者所鄙遂托辞不往而是科恰中武公房内假使当时一往则彼此俱无以自明矣【以上记警请托】
　　吕光询按吴有给事欲为富人居间适陆粲在座不果言而别语所亲曰昨日陆公谆谆言地方利病又劝其奏请蠲租彼为公激昻吐辞我乃懐私噤不敢言思之甚愧遂却富人金曰吾为陆公所化矣
　　人有操白金托泾野先生居间者先生谢曰人心如青天白日乃以鸟兽视我耶因而不怿者累日
　　金九成亷介不受私谒居官十年妻子不充藜藿病且革会有富家求释罪于郡侯以千金为贿九成不可郡侯自抵其榻抚之曰独不为妻子饔飧计乎九成曰我躬不阅遑恤我后面壁卧不复语【以上记警居间为利】
　　王义方为御史买宅数日忽对宾友指庭中桐树一双曰此无酬值宾友言树当随宅别无酬例义方曰我只买宅耳树何所载召宅主付之钱四千
　　徐铉市宅以居歳余见宅主贫甚召谓曰得非售宅亏价以致是乎余近撰碑获润笔二百千可偿尔矣故主辞不受命左右辇以付之
　　嘉善丁清惠公厚徳甚多其置产尤足师法欲置田房必详访来歴遇有兄弟交争或亲戚相竞及子盗父业主占奴产者必正色以伦理谕之从容解纷使其相安赖以和好者甚众其确系已产者方与成交银必足色法照纳官一并交足每致一业必谓家人曰生人占不得一分便宜况弃产得产苦乐大不相同须曲体之三年以后有求加者必应其请曰昔范文正公三买田地吾媿不能效法前贤亦何忍有求不应乎
　　明山宾家贫将货所驾车牛既受钱语买主曰此牛经患漏蹄治差已久恐后脱发无容不相语买主遽追取钱即还之阮孝绪闻而叹曰此言足使还淳反朴激薄停浇矣山宾后官至侍中【山宾南北朝人】
　　司马温公闲居西京一日命老兵卖所乗马以给用语之曰此马夏月有肺病当先语之老兵为之窃笑【以上记警交易不公】
　　有被裘而夏月荷薪于道道有遗金不顾季札见而呼之曰荷薪者何不取金翁笑曰君何居之髙视之卑貌之君子而言之野也吾有君不君有友不友当暑衣裘君疑取金者乎请问姓氏曰君乃皮相之士何足与言姓氏遂去
　　魏乐羊子尝行路得遗金一饼还家与其妻妻曰吾闻志士不饮盗泉之水亷士不受嗟来之食况拾遗求利以污其行乎羊子大惭乃捐金于野
　　吕原明云京师人有以金银实二筐托付于其友数年而死其友往语其子子曰我父平日未尝一言此且无契券之验殆长者之误也其友曰我躬受之尔父岂待契券与汝汝必与闻哉两人相推无敢当其友遂持以白官时包孝肃尹京兆究其实断还其子世俗皆谓今人无复良心惟知有利耳闻是两人之风可以释世俗之疑矣
　　罗一峰先生以孝亷赴会试仆于途中拾一金镯行已五日先生忧旅费不给仆曰无虑也向于山东某处拾一金镯可质为费先生怒欲亲赍付还仆屈指叩头曰往返必悞场期不可先生言此必婢仆遗失万一主人拷讯因而致死是谁之咎吾寜不会试不忍令人死于非命也竟寻至其家果系妇遗面盆而婢误投于地者主妇疑婢窃取鞭笞流血几次寻死夫复疑妻有私辱骂不休妻亦愤怒投缳赖人解救先生至出镯与之举家感激急行至京已二月初四仓皇投卷竟得中式状元及第【以上记警拾遗不还】
　　刘瓛兄弟三人共处蓬室为风所倒无以葺治怡然自乐聚徒教授从者甚众
　　刘善明家甚贫惟有遗书八千卷髙帝闻其清苦赐葛坡塘屯谷五百斛
　　东莱太守髙慎以老病乞归所居草屋蓬戸瓮缶无储其妻谓之曰君累经宰守积有年歳何不少为储蓄以遗子孙乎慎曰吾以勤身清名为之基以遗之不亦可乎慎三子并为刺史子孙显宦者累世
　　胡敬斋先生平居箪食瓢饮处之泰然或为之筹先生曰吾何暇急急为此尝有诗曰终日观书圣贤在目终日言谈不及利禄若使稊稗不生何愁五谷不熟【以上记警持筹】
　　许鲁斋尝云为学以治生为本此言出甚为世所讥议后人当善会其意知非教人谋利也贫穷之累人甚矣古今来有不为此败节丧名者几人学者须是习勤服劳撙节俭约勿使游手游食以致仰事俯畜无所依赖而已昔司马温公为相每询士大夫私计足否人怪而问之公曰倘衣食不足安肯为朝廷而轻去就耶正是同此意见
　　颜氏家训曰生民之本要当稼穑而食桑麻而衣蔬果之属园场之所产鸡豚之味埘桀之所生爰及桮桊器械薪槱茶茗莫非种植之物也能守其业者闭门而为生之具已足矣【以上记警不治生产】
　　朱仁轨曰终日让路不枉百步终身让畔不枉一段昔有欲为范文正公买绿野堂者公不肯曰在唐如裴晋公者是可尊也一旦取其物而有之心所不安寜使敝壊或他人有之已则不可取也
　　张邦奇公第宅厅仅二楹旁一楹乃其叔居叔有宿逋愿售公倍价买之将重构焉告于封翁用川翁知其倍价也甚恱已忽潸然泪下曰吾想至日拆彼屋以竖吾柱何以为情公恻然曰儿当还之翁曰想价已偿人矣公曰并价不取可也翁欣然曰若此慰我甚矣
　　杨翥厚徳冠时邻家构舎侵其桷溜堕其庭公不问曰晴日多雨日少也或侵其址公赋诗云普天之下皆王土再过些些也不妨其度量如此
　　陈白沙先生邻有恶少欲侵其地扬言于众曰陈氏子异日他出必于途辱之及见不觉自失先生曰尺寸地吾当为若让其人惭谢而去又有欲侵其田者处亦如之【以上记警田宅方圆】
　　文中子曰婚娶而论财夷狄之道也君子不入其乡古者男女之族各择徳焉不以财为礼
　　胡安定先生曰嫁女必须胜吾家者胜吾家则女之事人必钦必戒娶妇必须不若吾家者不若吾家则妇之事舅姑必执妇道
　　鲍宣娶桓氏女装遣甚厚宣不恱曰少君生富骄习美饰而吾贫贱不敢当礼少君乃悉归侍御服饰更着短布衣与宣共挽鹿车归乡里
　　范忠宣公将娶妇或传妇以罗为帏幔公不恱曰罗绮岂帏幔之物耶吾家素清安得乱吾家法敢持至当火于庭
　　刘师文明州人成都杨氏纳为壻杨翁死数年方婚既而谋归江南妻晨起与母兄议事师文窃窥之见其母兄立文书反复再三有不豫色妻至问其故曰父遗命以田四十亩为嫁资约钱二千缗迩来多故鬻之殆尽今货居室之半仅得千缗而已适立券故殊不乐刘曰岂有为壻而令人卖屋以畀之乎取券焚之携妻径归呜呼今人有因无奁资而不纳其妇者何相去之逺也嫁娶责财若偿宿逋然使贫家溺女皆是故也甚至有翁壻相讦于讼者有姻娅相对如雠者安得如师文其人以转移一世乎【以上记警嫁娶竞财】
　　隋李士谦为开府参军家富出粟数千石以贷乡人值歳歉召各欠戸设酒焚券不索其偿来春又出粮种分给贫乏所全活者甚众或曰子阴徳大矣公曰阴徳如耳鸣已自闻之人无知者今子已知何为阴徳后寿至百歳子孙皆为显官
　　宋黄兼济于每歳收成时以钱三百缗收籴俟至来年新陈未接之际粜与细民价例不増升斗如故在已无损小民得济益州知府张咏极为称道其事非己所能及
　　李贤父为富商载棉花停邸寓有临江三商以三百两易之舎旁火发延烧无遗三商大恸曰本罄难归非死则行乞耳李闻而呼之曰货未及舟犹为我物物失价存理宜奉还且我本尚厚公等本薄失之无以资生吾不忍见也取三百金尽还之后生子贤位至宰辅【以上记警穷追债负】
　　司马徳操育蚕时有人求簇箔徳操自弃其蚕而与之或言凡损己赡人谓彼急我缓可以相通今彼此正等何縁如此徳操曰人求而不与将惭何有以财物令人惭者
　　阮光禄裕在剡曽有好车借者皆给有人葬母欲借不敢言阮闻而叹曰吾有车而令人不敢借何以车为遂焚之
　　有士人赝作韩魏公书谒蔡君谟蔡心疑之然士颇豪气与三十缗因回书遣四兵送之并致果物于魏公士至京造谒以其故请罪公见之徐曰君谟手段小恐未足了公事因作书令谒夏太尉子弟有不然者公曰士能为我书又能动君谟其才器亦不凡矣所以为此者不过一时贫穷起见耳至闗中夏竟官之
　　范文正公在睢阳掌教时有孙秀才者索游上谒文正赠钱一千明年复谒公又赠钱一千因问何为汲汲道路孙戚然曰老母无养公见孙词气甚非乞客因为补学职授以春秋月得三千供养孙笃学公甚爱之明年俱解去后十年闻泰山下有孙明复先生以春秋教授道徳髙迈朝廷召至太学即昔日索游孙秀才也公叹曰贫累大矣倘因循索米至老虽人才如明复者将犹汨没而不见也语云缓急人所时有今富贵人不知贫贱痛痒亦是一过况贫贱中往往有豪杰须是大着眼寛拄腹可也【以上记警拒人乞贷】
　　范文正公尝得一宅基堪舆家谓曰此当世出卿相公曰诚有之不敢以私一家即捐其基建学今苏州府学是也
　　朱文公知崇安日有小民贪大姓吉地预埋石碑于坟前数年之后突以强占为词讼之官两造争于庭不决文公亲至其地观之见山明水秀鳯舞龙飞意大姓侵夺之情真也及去其浮泥验其故土则有碑记所书皆小民之祖先名字文公遂断还之后公隠居武夷山偶经过其地闲步往阅问其居民则备言埋石诳告罔上事文公恼悔无及乃题壁曰此地不发是无地理此地若发是无天理是夜大雨如倾雷电交作霹雳一声瓦屋皆响次日视之其坟已毁成一潭连石椁都不见矣
　　赵端肃公锦颇经营风水一日语人曰吾昨念之富贵之家能致地师千里之外有佳山水处又能出重赀以购之其人不可又能以势力强之得善地己又将富贵得富贵己又将得善地如环之无端千百世不絶皆人与地为政遂以手指天曰此老将安所事事耶因一笑而罢
　　邓文洁公以赞尝买山卜葬其母輀车已发矣卖主复有后言公曰吾将以安亲体今人情未调即亲灵未妥遂扶柩复归于寝至其人悔谢然后营兆焉
　　古者葬礼大夫三月士踰月故不葬则不变服易食哀亲之未有归也今人惑于风水之说有贪求吉地迁延日久者有既葬多疑屡行启掘者不思古人卜地之义惟是孝子慈孙重亲遗体不为风水所侵不为虫蚁所蚀不为耕犁所及他日不为道路不为城郭沟池如是已矣岂以亲之骸骨为子孙福利之具哉则风水不必贪也又有惑于分房之说兄弟猜嫌终年牵制既择年月日时又疑山水偏向则是父母多生一子反增一日之暴露矣岂知人之祸福各有因缘于山水何与则分房不必执也倘若执迷不悟一遭利名牵逐淹滞他乡年复一年几无安土之望或遭水火又有焚溺之虞为人子者独能恬然于心乎又权厝一事万不可久久则雨水浸淋日气下蒸未及归土木已朽矣仁人孝子当何以为心也【以上记警图谋风水】
　　韩魏公知郓州时京东多盗捕盗之法以百日为三限限不获者抵罪盗未必得而被刑者众公请获他盗者听折除捕者有免刑之路故盗多获朝廷着为令至今用之
　　范忠宣公尹洛时多惠政后为执政其子自许展省河南少憩村店有老翁从店出注视其子曰明公容类丞相非其家子乎曰然翁不语入具冠带出拜谓其子曰昔丞相尹洛某年四十二平生粗知守分偶意外争斗事至官得杖罪吏引某褰裳行刑丞相召某前问曰吾察尔非恶人肤体无伤何为至此某以情告丞相曰尔当自新免罚放出非特某得为完人此乡化之至今无争鬬者
　　朱轼家贫教学得束修三千归遇一田父械锁悲泣问故云欠青苗钱三千不能偿官司督责生不如死轼曰我恰有三千尽与之遂得释
</div>
    <div class="pagination">
<a href="人谱类记_page5.html">上一页</a><a href="人谱类记.html">1</a><a href="人谱类记_page2.html">2</a><a href="人谱类记_page3.html">3</a><a href="人谱类记_page4.html">4</a><a href="人谱类记_page5.html">5</a><span class="current-page">6</span><a href="人谱类记_page7.html">7</a><a href="人谱类记_page8.html">8</a><a href="人谱类记_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
